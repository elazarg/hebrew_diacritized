מָה בֵּין כִּיבּוּשׁ לְסִיפּוּחַ וְהָאֵם זֶה בִּכְלָל מְשַׁנֶּה?

הַחַלַּת רִיבּוֹנוּת יִשְׂרְאֵלִית בַּשְּׁטָחִים מֵעֵבֶר לַקַּו הַיָּרוֹק מַעֲלָה שְׁאֵלוֹת חוּקָּתִיּוֹת וּפוֹלִיטִיּוֹת רְחָבוֹת הֶיקֵּף, אֶלָּא שֶׁבְּמַקְבִּיל לִשְׁאֵלוֹת בַּמִּישׁוֹר הַפְּנִימִי שֶׁל מְדִינַת יִשְׂרָאֵל, יֵשׁ לִבְחוֹן מָהֵן הַמַּשְׁמָעוּיוֹת הַמִּשְׁפָּטִיּוֹת שֶׁל סִיפּוּחַ, אוֹ הַחַלַּת רִיבּוֹנוּת גַּם בַּמִּישׁוֹר הַבֵּינְלְאוּמִּי

בַּשָּׁבוּעוֹת הָאַחֲרוֹנִים, בּוֹאֲכָה בְּחִירוֹת 2020 פַּעַם שְׁלִישִׁית, לִקְרַאת וְאַף בְּעִקְבוֹת תָּכְנִית הַמֵּאָה שֶׁל הַנָּשִׂיא טְרַאמְפּ, הִתְעוֹרֵר דִּיּוּן חָדָשׁ-יָשֵׁן בְּמִסְגַּרְתּוֹ פּוּזְּרוּ הַבְטָחוֹת בִּדְבַר סִיפּוּחַ שֶׁל שִׁטְחֵי הַבִּקְעָה וְהַגָּדָה הַמַּעֲרָבִית.
לֹא מְדוּבָּר בְּדִיּוּן חָדָשׁ אוֹ חַדְשָׁנִי.
רֵאשִׁית, שְׁאֵלַת הַסִּיפּוּחַ עוֹלֶה חֲזוֹר וּשְׁנֵה בְּמִסְגֶּרֶת תְּפִיסוֹת פּוֹלִיטִיּוֹת שׁוֹנוֹת בִּדְבַר שִׁטְחָהּ שֶׁל מְדִינַת יִשְׂרָאֵל וַחֲזוֹן מְדִינָה אַחַת בֵּין הֲיַרְדֵּן לַיָּם.
שֵׁנִית כַּזָּכוּר, מִזְרַח יְרוּשָׁלַיִם וְרָמַת הַגּוֹלָן סוּפְּחוּ לְשִׁטְחָהּ שֶׁל מְדִינַת יִשְׂרָאֵל, בְּאֶמְצָעוּת הַחַלַּת הַמְּנַהֵל וּמַעֲרֶכֶת הַדִּינִים הַיִּשְׂרְאֵלִים עַל שִׁטְחֵי רָמַת הַגּוֹלָן וִירוּשָׁלַיִם הַמִּזְרָחִית בְּחוֹק יְסוֹד: יְרוּשָׁלַיִם בִּירַת יִשְׂרָאֵל וְחוֹק רָמַת הַגּוֹלָן, תּשמ"ב-1981.
מַהֲלָךְ כְּזֶה שֶׁל הַחַלַּת רִיבּוֹנוּת יִשְׂרְאֵלִית בַּשְּׁטָחִים מֵעֵבֶר לַקַּו הַיָּרוֹק מַעֲלֶה שְׁאֵלוֹת חוּקָּתִיּוֹת מְגוּוָּנוֹת (בִּפְרָט נוֹכַח הַמַּצָּב הַפּוֹלִיטִי אֵלָיו נִקְלְעָה מְדִינַת יִשְׂרָאֵל בַּשָּׁנָה הָאַחֲרוֹנָה) וּשְׁאֵלוֹת פּוֹלִיטִיּוֹת רְחָבוֹת הֶיקֵּף (וּבִכְלַל זֶה, הַאִם הַחַלַּת רִיבּוֹנוּת כָּאָמוּר בְּהֶכְרֵחַ קוֹבֶרֶת כָּל סִיכּוּי לְהֶסְדֵּר מְדִינִי בֵּין יִשְׂרָאֵל לָרָשׁוּת הַפָלַשְׂתִּינִית).
אֵין סָפֵק, הַמְּדוּבָּר בִּשְׁאֵלוֹת הָרוֹת גּוֹרָל בַּמִּישׁוֹר הַפְּנִימִי שֶׁל מְדִינַת יִשְׂרָאֵל.
אֶלָּא שֶׁבְּמַקְבִּיל אֲלֵיהֶן יֵשׁ לִבְחוֹן מֵהֶן הַמַּשְׁמָעוּיוֹת הַמִּשְׁפָּטִיּוֹת שֶׁל סִיפּוּחַ, אוֹ הַחַלַּת רִיבּוֹנוּת (לְמַעַן הַיְּעִילוּת וְהַנּוֹחוּת הַמּוּנָּח "סִיפּוּחַ" יִכְלוֹל אֶת שְׁתֵּי הַחֲלוּפוֹת וְזֹאת עַל אַף הַשּׁוֹנִי שֶׁקַּיָּים בֵּין שְׁתֵּיהֶן), עַל הַשְּׁטָחִים הַמְּדוּבָּרִים (אוֹ חֲלָקִים מֵהֶם) גַּם בַּמִּישׁוֹר הַבֵּינְלְאוּמִּי.

כִּכְלָל, מִבְּחִינַת הַדִּין הַבֵּינְלְאוּמִּי, וּבִפְרָט דִּינֵי הַלְּחִימָה, אֵין שׁוּם מַשְׁמָעוּת לְסִיפּוּחוֹ שֶׁל שֶׁטַח זֶה אוֹ אַחֵר.
נְקוּדַּת הַמּוֹצָא שֶׁל הַדִּיּוּן לְהַלָּן הִיא כִּי מִנְּקוּדַּת מַבָּטָהּ שֶׁל הַקְּהִילָּה הַבֵּינְלְאוּמִּית, וּבִכְלַל זֶה אִרְגּוּן הָאוּ"ם, בֵּית הַדִּין הַבֵּינְלְאוּמִּי (ICJ) וְאִרְגּוּנִים בֵּין-מְדִינָתִיִּים אֲזוֹרִיִּים (לְמָשָׁל, הָאִיחוּד הָאֵירוֹפֵּאִי) הִיא שֶׁהַשְּׁטָחִים הַנִּמְצָאִים מֵעֵבֶר לַקַּו הַיָּרוֹק, הִינָּם שְׁטָחִים הַנִּמְצָאִים תַּחַת מִשְׁטַר כִּיבּוּשׁ צְבָאִי (belligerent occupation), וְלָכֵן חָלִים עֲלֵיהֶם דִּינֵי הַלְּחִימָה וּבֵינֵיהֶם כְּלָלֵי אֲמָנַת הָאג מִשְּׁנַת 1907 וַאֲמָנַת גְּ'נֵבָה הָרְבִיעִית מִשְּׁנַת 1949.
אֵין בְּכַוָּונַת רְשִׁימָה זוֹ לְהַעֲמִיק בַּטַּעֲנָה כִּי הַשְּׁטָחִים הַמְּדוּבָּרִים אֵינָם כְּבוּשִׁים, אֶלָּא רַק שְׁטָחִים הַנִּמְצָאִים בְּמַחֲלוֹקֶת, אוֹ בַּשְּׁאֵלָה הָאִם לְהַגְדָּרָה כָּזוֹ יֵשׁ נַפְקוּת מִשְׁפָּטִית.
לְצוֹרֶךְ הַדִּיּוּן לְהַלָּן, וּבִפְרָט נוֹכַח הַמַּשְׁמָעוּיוֹת הַפְּרַקְטִיּוֹת אֲשֶׁר יְפוֹרְטוּ בְּהֶמְשֵׁךְ, הָעֶמְדָּה הַבֵּינְלְאוּמִּית הִיא עֶמְדַּת הַמּוֹצָא לַדִּיּוּן.

הַדִּין הַבֵּינְלְאוּמִּי קוֹבֵעַ, בֵּין הַיֶּתֶר, שֶׁעַל הַכּוֹחַ הַכּוֹבֵשׁ, וּבַמִּקְרֶה שֶׁלָּנוּ – מְדִינַת יִשְׂרָאֵל, לְהִימָּנַע מִלְּבַצֵּעַ שִׁינּוּיִים בַּשֶּׁטַח הַכָּבוּשׁ, וּבִפְרָט כָּאֵלּוּ אֲשֶׁר אֵינָם לְטוֹבַת הָאוּכְלוּסִיָּה הַמּוּגֶנֶת בְּשֶׁטַח זֶה.
בֵּין הַשִּׁינּוּיִים הָאֲמוּרִים, נֶאֱסַר גַּם עַל שִׁינּוּיִים מִשְׁפָּטִיִּים וְחוּקִּיִּים, בְּוַודַּאי כָּאֵלּוּ אֲשֶׁר יֵשׁ בָּהֶם כְּדֵי לְהָרַע בְּמַצָּבָהּ שֶׁל הָאוּכְלוּסִיָּה הַמּוּגֶנֶת.
(בְּעִנְיָינֵינוּ - הַתּוֹשָׁבִים הַפָלַשְׂתִּינִים בַּשְּׁטָחִים הָאֲמוּרִים).
הַדְּבָרִים תְּקֵפִים גַּם בְּיַחַס לְשִׁינּוּי מַעֲמָדוֹ דֶּה יוּרֶה אוֹ דֶּה פַקְטוֹ שֶׁל הַשֶּׁטַח הַכָּבוּשׁ.
אֲמָנַת גְּ'נֵבָה הָרְבִיעִית (סְעִיף 47) קוֹבַעַת מְפוֹרָשׁוֹת כִּי:

"מוּגַנִּים הַנִּמְצָאִים בְּשֶׁטַח כָּבוּשׁ, לֹא יִשְׁלְלוּ מֵהֶם בְּשׁוּם פָּנִים וָאוֹפֶן אֶת הַהֲנָאוֹת מֵהָאֲמָנָה הַזֹּאת, בִּגְלַל כָּל שִׁינּוּי שֶׁהוּנְהַג, עֵקֶב הַכִּיבּוּשׁ, בְּמוֹסְדוֹתָיו אוֹ בְּמֶמְשַׁלְתּוֹ שֶׁל הַשֶּׁטַח הַכָּבוּשׁ, וְלֹא בִּגְלַל כָּל הֶסְכֵּם שֶׁנַּעֲשָׂה בֵּין רָשׁוּיוֹת הַשְּׁטָחִים הַכְּבוּשִׁים וּבֵין הַמַּעֲצָמָה הַכּוֹבֶשֶׁת, וְלֹא בִּגְלַל סִיפּוּחוֹ שֶׁל הַשֶּׁטַח הַכָּבוּשׁ - כּוּלּוֹ אוֹ מִקְצָתוֹ - עַל יְדֵי אוֹתָהּ מַעֲצָמָה."

4 הָרֶקַע לְעֶמְדָּה זוֹ הוּא חִילּוּפֵי הַשְּׁטָחִים הָרַבִּים שֶׁנַּעֲשׂוּ בֵּין מִלְחֲמוֹת הָעוֹלָם וּלְאַחֲרֵיהֶן, וַאֲשֶׁר הוֹבִילוּ לְשִׁינּוּיֵי שְׁלִיטָה מַרְחִיקֵי לֶכֶת וּפְגִיעָה רַבָּה בַּתּוֹשָׁבִים שֶׁל הַשְּׁטָחִים הַלָּלוּ.
עַל כֵּן, בְּעוֹד שֶׁאֲמָנַת גְּ'נֵבָה הָרְבִיעִית (וְדִינֵי הַמִּלְחָמָה בִּכְלָל), לֹא מַבִּיעָה עֶמְדָּה עֶקְרוֹנִית בְּעַד אוֹ נֶגֶד הֶסְכֵּמִים לְחִילּוּפֵי שְׁטָחִים, סִיפּוּחַ אוֹ שִׁינּוּי מַעֲמָד שֶׁל שֶׁטַח (דֶּה יוּרֶה אוֹ דֶּה פַקְטוֹ), הִיא בְּהֶחְלֵט מְוַודֵּאת שֶׁהַהֲגָנָה הַמּוּעֲנֶקֶת לַתּוֹשָׁבִים הַמְּקוֹמִיִּים בַּאֲמָנָה תִּשָּׁמֵר לְלֹא קֶשֶׁר לַפְּעוּלּוֹת הַפּוֹלִיטִיּוֹת שֶׁנַּעֲשׂוֹת בָּרֶקַע.
עַל מְנַת לְהַשְׁלִים אֶת הַתְּמוּנָה הַמִּשְׁפָּטִית, יוּזְכַּר כִּי הֵחֵל מִסּוֹף הַמֵּאָה הַ-19 וּבְוַודַּאי לְאַחַר מִלְחֶמֶת הָעוֹלָם הָרִאשׁוֹנָה, הַחַלַּת רִיבּוֹנוּת, הַעֲבָרָתָהּ אוֹ סִיפּוּחוֹ שֶׁל שֶׁטַח לְאַחַר עִימּוּת מְזוּיָּן אוֹ כִּיבּוּשׁ צְבָאִי, הוּגְדַּר כַּהֲפָרָה שֶׁל הַמִּשְׁפָּט הַבֵּינְלְאוּמִּי.

לְאוֹר זֹאת, בָּרוּר כִּי כָּל הַחְלָטָה לְהָחִיל אֶת הָרִיבּוֹנוּת הַיִּשְׂרְאֵלִית עַל הַשְּׁטָחִים הַשּׁוֹנִים מֵעֵבֶר לַקַּו הַיָּרוֹק (בַּבִּקְעָה אוֹ בְּאָיוֹ"שׁ) לֹא רַק שֶׁלֹּא תִּזְכֶּה בְּגוּשְׁפַּנְקָה בֵּינְלְאוּמִּית רְחָבָה, אֶלָּא בַּפּוֹעַל לֹא תְּשַׁנֶּה אֶת הַמְּחוּיָּבוּת שֶׁל מְדִינַת יִשְׂרָאֵל לַתּוֹשָׁבִים הַפָלַשְׂתִּינִים בִּשְׁטָחִים אֵלּוּ וְאֶת מְחוּיָּבוּיוֹתֶיהָ הָרְחָבוֹת עַל-פִּי דִּינֵי הַכִּיבּוּשׁ.
בְּנוֹסָף, יֵשׁ לְהַנִּיחַ, כִּי מַהֲלָךְ שֶׁל סִיפּוּחַ רַק יַחֲרִיף וְיַקְצִין אֶת הָעֶמְדָּה הַבֵּינְלְאוּמִּית הַקַּיֶּימֶת מִמֵּילָא, וּלְפִיהָ, פְּעוּלּוֹת שׁוֹנוֹת הַמְּבוּצָּעוֹת עַל-יְדֵי יִשְׂרָאֵל בִּשְׁטָחִים אֵלּוּ מַפְרוֹת אֶת הַדִּין הַבֵּינְלְאוּמִּי, וּבִכְלַל זֶה הַהִתְנַחֲלוּיוֹת, הֲקָמַת תַּשְׁתִּיּוֹת שֶׁאֵינָן לְטוֹבַת הָאוּכְלוּסִיָּיה הַמְּקוֹמִית (לְמָשָׁל, גֶּדֶר הַהַפְרָדָה) וְשִׁימּוּשׁ בְּמַשְׁאַבֵּי טֶבַע.
בְּעֶצֶם, לִפְעוּלָּה שֶׁכַּזּוֹ (סִיפּוּחַ) תִּהְיֶה מַשְׁמָעוּת פְּנִימִית בִּלְבַד..
יִיתָּכֵן וּמִסְפָּר מְצוּמְצָם שֶׁל מְדִינוֹת יַכִּירוּ בְּסִיפּוּחַ, כְּפִי שֶׁקָּרָה בֶּעָבָר בְּיַחַס לְרָמַת הַגּוֹלָן וּלְמִזְרַח יְרוּשָׁלַיִם (לְמָשָׁל, מִיקְרוֹנֶזְיָה וְאַרְהָ"ב לָאַחֲרוֹנָה), אַךְ סָפֵק אִם לְסִיפּוּחַ כָּזֶה תִּהְיֶה הַכָּרָה בֵּינְלְאוּמִּית רְחָבָה.
כְּשֵׁם שֶׁנִּיתָּן לִלְמוֹד מֵהַמַּצָּב הַנּוֹכְחִי, לְפִיו אִרְגּוּנִים בֵּינְלְאוּמִּיִּים (וּבָהֶם אִרְגּוּנֵי אוּ"ם, אִרְגּוּנֵי סִיּוּעַ כְּגוֹן הַוַּעַד הַבֵּינְלְאוּמִּי שֶׁל הַצְּלָב הָאָדוֹם וְאִרְגּוּנִים אֲזוֹרִיִּים שׁוֹנִים) עוֹדָם רוֹאִים אֶת מִזְרַח יְרוּשָׁלַיִם וְרָמַת הַגּוֹלָן כִּשְׁטָחִים הַנִּמְצָאִים תַּחַת מִשְׁטַר כִּיבּוּשׁ צְבָאִי וְעַל כֵּן אֶת הַתּוֹשָׁבִים שֶׁבָּהֶם לְזַכָּאִים לַהֲגַנּוֹת הַמּוּקְנוֹת מִכּוֹחַ הַדִּין הַבֵּינְלְאוּמִּי בְּמַצָּבִים אֵלּוּ.

וּבְתוֹךְ כָּךְ, לַמִּסְגֶּרֶת הַמִּשְׁפָּטִית הַזּוֹ מַשְׁמָעוּת לֹא רַק בְּיַחַס לְאוֹתָם תּוֹשָׁבִים פָלַשְׂתִּינִים שֶׁל הַשְּׁטָחִים הַמְּדוּבָּרִים  וְהַשְׁלָכוֹתֶיהָ רְחָבוֹת מֵהַשְׁפָּעָתָהּ עַל הָעֲמָדוֹת הַבֵּינְלְאוּמִּיּוֹת שֶׁל מְדִינַת יִשְׂרָאֵל וּכְלַפֶּיהָ.
הַנִּיגּוּד בֵּין הַחוֹק הַיִּשְׂרְאֵלִי הַפְּנִימִי – בּוֹ הַשֶּׁטַח הַמְּדוּבָּר סוּפַּח לְשִׁטְחָהּ שֶׁל מְדִינַת יִשְׂרָאֵל, לַמַּצָּב הַמִּשְׁפָּטִי הַבֵּינְלְאוּמִּי – בּוֹ הַהֲגַנּוֹת הַמּוּקְנוֹת לַתּוֹשָׁבִים הַפָלַשְׂתִּינִים עַל-פִּי דִּינֵי הַכִּיבּוּשׁ נִשְׁמָרוֹת בִּמְלוֹאָן, הוּא בַּעַל הַשְׁלָכוֹת רְחָבוֹת הֶיקֵּף עַל אִינְדִּיבִידוּאָלִים וְגוּפִים מִסְחָרִיִּים.
בִּפְרָט, לְאוֹר הַמַּהֲלָכִים בַּשָּׁנִים הָאַחֲרוֹנוֹת לְהַפְנוֹת אֶצְבַּע מַאֲשִׁימָה וּלְהַטִּיל אַחְרָיוּת עַל תַּאֲגִידִים בְּשֶׁל הַטַּעֲנָה כִּי הֵם מְפֵרִים אֶת הַדִּין הַבֵּינְלְאוּמִּי בִּפְעוּלּוֹתֵיהֶם.
הַדּוּגְמָאוֹת רַבּוֹת, אַךְ דֵּי אִם נִסְתַּכֵּל עַל אֵירוּעֵי הֶחוֹדָשִׁים הָאַחֲרוֹנִים הַנּוֹגְעִים לְתַאֲגִידִים הַפּוֹעֲלִים בְּיִשְׂרָאֵל: פִּרְסוּמָהּ שֶׁל "הָרְשִׁימָה הַשְּׁחוֹרָה" שֶׁל הָאוּ"ם – אוֹתוֹ מַאֲגַר מֵידָע הַכּוֹלֵל שֵׁמוֹת שֶׁל תַּאֲגִידִים יִשְׂרְאֵלִים וְזָרִים הַפּוֹעֲלִים מֵעֵבֶר לַקַּו הַיָּרוֹק וּבְקֶשֶׁר עִם הַהִתְנַחֲלוּיוֹת וַאֲשֶׁר פְּעוּלּוֹתֵיהֶם לִכְאוֹרָה מִפָּרוֹת זְכוּיוֹת אָדָם; וְהֶחְלַטְתָּ בֵּית הַדִּין הָאֵירוֹפֵּאִי בִּדְבַר חוֹבַת סִימּוּן מוּצָרִים אֲשֶׁר מְקוֹרָם בַּהִתְנַחֲלוּיוֹת (אַגַּב, מְדוּבָּר בִּטְרֵנְד בֵּינְלְאוּמִּי, וְתַאֲגִידִים רַבִּים, בַּנְקִים, חֶבְרוֹת תַּשְׁתִּיּוֹת וְקַרְנוֹת הַשְׁקָעָה מוֹצְאִים עַצְמָם חֲשׂוּפִים לַהֲלִיכִים מִשְׁפָּטִיִּים אוֹ לְמַהֲלָכִים שֶׁמַּטְּרָתָם לְהַפְעִיל לַחַץ צִיבּוּרִי בְּשֶׁל פְּעוּלּוֹתֵיהֶם בַּאֲזוֹרִים בָּהֶם קַיָּים חָשַׁשׁ לַהֲפָרָה לִכְאוֹרָה שֶׁל הַדִּין הַבֵּינְלְאוּמִּי).
כָּךְ, תַּאֲגִידִים אֲשֶׁר פּוֹעֲלִים בְּהֶתְאֵם לְרֵגוּלַצְיָה יִשְׂרְאֵלִית (לְמָשָׁל חֶבְרוֹת תִּקְשׁוֹרֶת וּפִינַנְסִיִּים אוֹ חֲבֵרוֹת סָמִי-צִיבּוּרִיּוֹת) מְחוּיָּבִים מֵחַד לִפְעוֹל בְּאוֹתָם הַשְּׁטָחִים אֲשֶׁר סוּפְּחוּ, וַעֲשׂוּיִים אַף לַחֲשׁוֹב שֶׁפְּעוּלּוֹתֵיהֶם תַּקִּינוּת עַל-פִּי דִּין, אַךְ לֹא כָּךְ הוּא מִבְּחִינָה בֵּינְלְאוּמִּית.
וְאָכֵן תַּאֲגִידִים אֵלּוּ עֲשׂוּיִים לִמְצוֹא עַצְמָם נִדְרָשִׁים לְדַוֵּוחַ, וּלְהִתְמוֹדֵד עִם פִּרְסוּם שְׁלִילִי, וְאַף חֲשׂוּפִים לַהֲלִיכִים מִשְׁפָּטִיִּים וַאֲחֵרִים, אֲשֶׁר בְּרֵאשִׁיתָם עֲשׂוּיִים לִפְגּוֹעַ בַּמּוֹנִיטִין שֶׁלָּהֶם אַךְ לֹא רַק, יֵשׁ לָהֶם מַשְׁמָעוּת כַּלְכָּלִית, עֲלוּתָם שֶׁל הֲלִיכִים מִשְׁפָּטִיִּים אֵלּוּ וְהַשְׁפָּעָתָם עַל כּוֹחָם הַמִּסְחָרִי וְהַחוֹזִי שֶׁל הַתַּאֲגִידִים וְעַד תְּבִיעוֹת אִישִׁיּוֹת נֶגֶד נוֹשְׂאֵי מִשְׂרָה בְּאוֹתָם תַּאֲגִידִים.
כָּל זֹאת לַמְרוֹת שֶׁמִּבְּחִינַת הַדִּין הַמְּקוֹמִי אֵין דָּבָר לֹא חוּקִּי בִּפְעוּלּוֹתֵיהֶם.
מֵאִידָךְ, חֲבָרוֹת זָרוֹת אֲשֶׁר מְעוּנְיָינוֹת לִפְעוֹל בְּיִשְׂרָאֵל, יִמְצְאוּ עַצְמָן "בֵּין הַפַּטִּישׁ לְסַדָּן" – מֵחַד, מְעוּנְיָינוֹת לְהַפְחִית אֶת הַסִּיכּוּנִים לָהֶם הֵן עֲשׂוּיוֹת לִהְיוֹת חֲשׂוּפוֹת (כָּאָמוּר לְעֵיל), וּמֵאִידָךְ, נִדְרָשׁוֹת עַל פִּי הָרֵגוּלַצְיָה הַיִּשְׂרְאֵלִית לִפְעוֹל גַּם בַּשְּׁטָחִים אֲשֶׁר סוּפְּחוּ.
בְּסוֹפוֹ שֶׁל יוֹם, לֹא מְדוּבָּר רַק בְּשִׁיקּוּל מְדִינִי אוֹ אֲפִילּוּ בִּיטְחוֹנִי צַר, לְהַחְלָטוֹת מֵעֵין אֵלּוּ עֲשׂוּיָה לִהְיוֹת הַשְׁלָכָה כַּלְכָּלִית רַחֲבַת הֶיקֵּף.

אִם כֵּן, בַּמִּישׁוֹר הַבֵּינְלְאוּמִּי וּבִפְרָט עַל בְּסִיס מְחוּיָּבוּיוֹתֶיהָ שֶׁל מְדִינַת יִשְׂרָאֵל בְּמִישׁוֹר זֶה, הַחְלָטָה עַל סִיפּוּחַ לֹא תְּשַׁנֶּה דָּבָר.
לְהַחְלָטָה זוֹ אַף עֲשׂוּיוֹת לִהְיוֹת הַשְׁלָכוֹת רַחֲבוֹת הֶיקֵּף בַּמִּישׁוֹר הַדִּיפְּלוֹמָטִי וְהַכַּלְכָּלִי, וְהִיא עֲשׂוּיָה לִיצוֹר קְשָׁיִים נוֹסָפִים עַל אֵלּוּ הַקַּיָּימִים מִמֵּילָא, לְאוֹר הַמַּצָּב הַנּוֹכְחִי.

*הַכּוֹתֶבֶת הִיא דּוֹקְטוֹרַנְטִית בְּאוּנִיבֶרְסִיטַת גְּ'נֵבָה, שְׁוַויְץ, עוֹרֶכֶת דִּין בְּמַחְלֶקֶת לִיטִיגַצְיָה תַּאֲגִידִית, מִנְהָלִית וְתוּבְעָנוֹת יִיצּוּגִיּוֹת בְּמִשְׂרַד גּוֹלְדְפַרְבּ זֵלִיגְמָן, מְיַיסֶּדֶת וְחֶבְרַת הַוַּעַד הַמְּנַהֵל בעלמ"ה-עֲמוּתָּה לְקִידּוּם הַמִּשְׁפָּט הַבֵּינְלְאוּמִּי הַהוּמָנִיטָארִי וְחֶבְרַת פוֹרוּם דְּבוֹרָה לְנָשִׁים בִּמְדִינִיּוּת הַחוּץ וְהַבִּיטָּחוֹן הַלְּאוּמִּי.
כָּל הָעֲמָדוֹת הַמּוּבָּעוֹת בְּמַאֲמָר זֶה הִנָּן עֶמְדּוֹתֶיהָ שֶׁל הַכּוֹתֶבֶת בִּלְבַד.