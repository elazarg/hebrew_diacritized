קוֹרְבְּנוֹת אָדָם: הַנָּשִׁים בַּיְּקוּם הַקּוֹלְנוֹעִי שֶׁל מַארְוֶול
פּוּרְסַם בַּיּוֹם יוֹם שְׁלִישִׁי, 21 בְּמַאי 2019, בְּשָׁעָה 8:15
שַׁיָּיךְ לִמְדוֹר בִּיקּוֹרוֹת קוֹלְנוֹעַ וְתֵיאַטְרוֹן, מַאֲמָרִים

מֵאֵת קֶרֶן לַנְדְּסְמָן


"הַנּוֹקְמִים: סוֹף הַמִּשְׂחָק", הַסֶּרֶט הַ-22 בַּיְּקוּם הַקּוֹלְנוֹעִי שֶׁל מַארְוֶול, שָׁבַר שִׂיאִים חֲדָשִׁים. מֵעֵבֶר לַהַצְלָחָה הַקּוּפָּתִית הָאַדִּירָה, הוּא גַּם סָגַר קֶשֶׁת עֲלִילָתִית שֶׁל 11 שָׁנִים בְּמָה שֶׁהָפַךְ, קָרוֹב לְוַודַּאי, לַפְּרוֹיֶקְט הַקּוֹלְנוֹעִי הַמִּסְחָרִי הַגָּדוֹל וְהַשְּׁאַפְתָּנִי בְּיוֹתֵר בְּכָל הַזְּמַנִּים. בְּתוֹךְ כָּךְ הוּא גַּם סָגַר לְגַמְרֵי אֶת הָאֶפְשָׁרוּת שֶׁהַבַּמָּאִים שֶׁל מַארְוֶול הֵבִינוּ שֶׁהַיְּקוּם מוּרְכָּב בֵּין הַשְּׁאָר מִנָּשִׁים.

מֵעֵבֶר לַיִּיצּוּג הֶחָסֵר שֶׁל מִי שֶׁאֵינָם לְבָנִים סְטְרֵיְיטִים בִּיקוּם הַסְּרָטִים, קַיָּים בַּסְּרָטִים פַּעַר חַד בַּמָּקוֹם שֶׁנִּיתָּן לִדְמוּיוֹת שֶׁל גְּבָרִים וְשֶׁל נָשִׁים. מִכָּל 22 הַסְּרָטִים, "קֶפְּטֵן מַארְוֶול" הוּא הַיָּחִיד שֶׁמּוֹבִילָה אוֹתוֹ דְּמוּת נָשִׁית, וְכִמְעַט שֶׁאִי אֶפְשָׁר לִמְצוֹא רְגָעִים שֶׁבָּהֶם שְׁתֵּי נָשִׁים בַּעֲלוֹת שֵׁם וְתַפְקִיד עֲלִילָתִי מִשֶּׁל עַצְמָן מְנַהֲלוֹת שִׂיחָה. הַדְּמוּיוֹת הֲגַבְרִיּוֹת מִתְלוֹצְצוֹת, מַחֲלִיפוֹת אָנֶקְדּוֹטוֹת, מַעֲלוֹת הִרְהוּרִים וּמַחְשָׁבוֹת וְחוֹלְקוֹת רְגָשׁוֹת זוֹ עִם זוֹ. הַדְּמוּיוֹת הַנָּשִׁיּוּת שׁוֹתְקוֹת. וְלֹא, כְּשֶׁהָאַלְמָנָה הַשְּׁחוֹרָה אוֹמֶרֶת לִפְרוֹקְסִימָה מִידֵנַיְיט "הִיא לֹא לְבַד" בְּ"מִלְחֶמֶת הָאֵינְסוֹף", זֹאת לֹא בֶּאֱמֶת יְכוֹלָה לְהֵיחָשֵׁב שִׂיחָה.


וְלֹא רַק זֶה, אַף דְּמוּת נָשִׁית בְּסִדְרַת הַסְּרָטִים לֹא מְקַבֶּלֶת קֶשֶׁת עֲלִילָתִית מִשֶּׁלָּהּ, אֲפִילּוּ לֹא כִּדְמוּת מִשְׁנָה. בָּאקִי, חַיַּיל הַחוֹרֶף, שֶׁהִשְׁתַּתֵּף בִּשְׁלוֹשָׁה סְרָטִים בְּתַפְקִיד מַשְׁמָעוּתִי וּבִשְׁנַיִים נוֹסָפִים בְּתַפְקִיד זָעִיר, מַחֲזִיק סִיפּוּר מִשֶּׁלּוֹ שֶׁנִּמְשַׁךְ לְאוֹרֶךְ כַּמָּה סְרָטִים. לְעוּמָּתוֹ נָטָשָׁה, הָאַלְמָנָה הַשְּׁחוֹרָה, שֶׁהָיְיתָה בַּעֲלַת תַּפְקִיד מַשְׁמָעוּתִי בְּשִׁבְעָה סְרָטִים בַּיְּקוּם הַקּוֹלְנוֹעִי הַזֶּה, לֹא מִשְׁתַּנָּה כְּלָל.

לֹא כָּל הַנָּשִׁים זֵהוֹת, כַּמּוּבָן, וְחֶלְקָן עוֹבְרוֹת שִׁינּוּי מַשְׁמָעוּתִי. לְמָשָׁל נַבּוּלָה וּסְקַרְלֶט וָּוַיֶּטֶץ'. אַךְ בִּשְׁנֵי הַמִּקְרִים מְדוּבָּר בְּנָשִׁים שֶׁמַּתְחִילוֹת כְּ"רָעוֹת" שֶׁקְּשׁוּרוֹת לַגֶּבֶר, וְאֵין לָהֶן תּוֹכְנִית עַצְמָאִית מִשֶּׁלָּהֶן – נַבּוּלָה מְנַסָּה לְרַצּוֹת אֶת תֶּ'אֱנוֹס, וּסְקַרְלֶט וָּוַיֶּטֶץ' עוֹקֶבֶת אַחֲרֵי קְוִויקְסִילְבֶּר וְאוּלְטְרוֹן. מֵרֶגַע שֶׁהֵן עוֹבְרוֹת לַצַּד שֶׁל "הַטּוֹבִים" הֵן מַפְסִיקוֹת לְעַנְיֵין, מַפְסִיקוֹת לְהִשְׁתַּנּוֹת וִיכוֹלוֹת לָנוּחַ בְּאוֹתוֹ מָקוֹם, נְטוּלוֹת מֵנִיעַ אוֹ חוּשׁ הוּמוֹר.

נִדְמֶה שֶׁהַתַּפְקִיד הַמַּשְׁמָעוּתִי הַיָּחִיד שֶׁנָּשִׁים רְאוּיוֹת לוֹ בְּסִרְטֵי מַארְוֶול הוּא לִשְׁמוֹר עַל הַבַּיִת אוֹ לָמוּת, וְהַשִּׂיא הוּא בְּ"סוֹף הַמִּשְׂחָק". אַף אִישָּׁה לֹא מִתְפַּתַּחַת עֲלִילָתִית אוֹ אֲפִילּוּ מִשְׁתַּנָּה מִסֶּרֶט לַסֶּרֶט. וְלַגְּבָרִים? לָהֶם מוּתָּר לַעֲשׂוֹת הַכֹּל – לְהִתְחַבֵּט מָה מַטְּרָתָם בַּחַיִּים אַחֲרֵי שֶׁחֲצִי מֵהָאֱנוֹשׁוּת נֶעֶלְמָה, לְוַותֵּר עַל קַרְיֵירָה כִּי הֵם חָשִׁים שֶׁהַטֶּכְנוֹלוֹגְיָה בָּגְדָה בָּהֶם, לָצֵאת לְמַסְּעוֹת הֶרֶג בִּלְתִּי נִגְמָרִים, אֲפִילּוּ לְהַשְׁמִין. לוֹקִי הוֹפֵךְ מֵאֵל תַּעֲלוּלִים שֶׁמְּנַסֶּה לְהִשְׁתַּלֵּט עַל כַּדּוּר הָאָרֶץ לְאָח וְחָבֵר שֶׁמַּקְרִיב אֶת עַצְמוֹ לְמַעַן עַמּוֹ; בָּאקִי הוֹפֵךְ מִמְּכוֹנַת הֶרֶג לְאָדָם שֶׁמִּתְמוֹדֵד עִם עֲבָרוֹ וּמוֹבִיל אֶת הַקְּרָב לְמַעַן הָאֱנוֹשׁוּת; קֶפְּטֵן מַארְוֶול, לְעוּמַּת זֹאת, הִתְחִילָה וְסִייְּמָה אֶת הַסֶּרֶט שֶׁהוּקְדַּשׁ לָהּ בְּתוֹר לוֹחֶמֶת קְשׁוּחָה עִם לֵב זָהָב, בְּלִי שׁוּם פִּקְפּוּק אוֹ שִׁינּוּי מַשְׁמָעוּתִי בְּאוֹפְיָהּ.