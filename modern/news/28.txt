חַ"כּ בֵּנִי גַּנְץ יָטִיב לַעֲשׂוֹת אִם יִשְׁמוֹר מְקוֹמוֹת בְּמֶמְשֶׁלֶת הָאַחְדוּת גַּם לְסִיעַת יֵשׁ עָתִיד, וְחַ"כּ יָאִיר לַפִּיד יָטִיב לַעֲשׂוֹת אִם יִשְׁקוֹל בִּרְצִינוּת, נוֹכַח הַמַּצָּב הַנּוֹכְחִי, הִצְטָרְפוּת לְמֶמְשֶׁלֶת הָאַחְדוּת יַחַד עִם חוֹסֶן לְיִשְׂרָאֵל.
גַּנְץ, עַל שׁוּם שֶׁיִּזְדַּקֵּק לְכָךְ כְּדֵי לִשְׁמוֹר עַל כְּבוֹדוֹ וּמַעֲמָדוֹ; וְלַפִּיד, עַל שׁוּם שֶׁזּוֹהִי הַדֶּרֶךְ הַנְּכוֹנָה לְקַדֵּם עֲרָכִים בַּחֶבְרָה.
הָאֵם לַחֲלוּטִין נִסְגְּרוּ הַדְּלָתוֹת? לֹא.
כְּפִי שֶׁגַּנְץ מָצָא אֶת הַדֶּרֶךְ לַחֲבוֹר לִבְלוֹק הַיָּמִין הוּא יוּכַל לִמְצוֹא אֶת הַדֶּרֶךְ לַחֲזוֹר וּלְלַכֵּד אֶת כָּחוֹל לָבָן.
הַהִיסְטוֹרְיָה הַפּוֹלִיטִית שֶׁל יִשְׂרָאֵל עֲתִירַת דּוּגְמָאוֹת שֶׁל מִקְטָעֵי מִפְלָגוֹת שֶׁפָּרְשׁוּ מִסִּיעַת הָאֵם וְשָׁבוּ אֵלֶיהָ.
זֶה קָרָה בְּמַפַּא"י הַהִיסְטוֹרִית וְזֶה קָרָה גַּם בִּתְנוּעַת הַחֵרוּת הַהִיסְטוֹרִית.
עַל פְּנֵי הַהִיסְטוֹרְיָה הָאֱנוֹשִׁית לָמַדְנוּ עַל אוּמּוֹת שֶׁאִיבְּדוּ עֲרָכִים, הִרְשׁוּ לָרִיקָּבוֹן לְהִתְפַּשֵּׁט מִבִּפְנִים וְיָרְדוּ מִמַּפַּת הָעוֹלָם; אֲבָל הִכַּרְנוּ גַּם אוּמּוֹת קְטַנּוֹת שֶׁשָּׁמְרוּ עַל עֲרָכִים וְהוּשְׁמְדוּ עַל יְדֵי כּוֹחַ אַכְזָרִי וְגָדוֹל מֵהֶם.
אוּמָּה צְרִיכָה לִשְׁאוֹף גַּם לִשְׁמוֹר עַל כּוֹחָהּ וְגַם לְשַׁרְיֵין אֶת עֲרָכֶיהָ; וּבְכֵן, כֵּיצַד נִיתָּן לְחַזֵּק וּלְשַׁרְיֵין אֶת הָעֲרָכִים בְּיִשְׂרָאֵל? הַתְּשׁוּבָה פְּשׁוּטָה מְאוֹד.
לֹא דֶּרֶךְ הָאוֹפּוֹזִיצְיָה אֶלָּא דֶּרֶךְ הַקּוֹאָלִיצְיָה.
לָאוֹפּוֹזִיצְיָה יֵשׁ אֶת הַיְּכוֹלֶת לְהַצְהִיר עַל עֲרָכִים בְּעוֹד לַקּוֹאָלִיצְיָה יֵשׁ אֶת הַכּוֹחַ לְיַיצֵּר עֲרָכִים.
הַאִם שְׁמִירָה עַל חַיֵּיהֶם וּבִיטְחוֹנָם שֶׁל תּוֹשָׁבֵי הַמְּדִינָה הִיא עֵרֶךְ? לְדַעְתִּי עֵרֶךְ מְאוֹד גָּבוֹהַּ.
הֲלוֹא זְכוּת הָאָדָם לַחַיִּים, שְׁלֵמוּתוֹ הַגּוּפָנִית וּשְׁמִירָה עֲלֵיהֶם מִפְּנֵי פְּשִׁיעָה, רְשׁוּמָה בִּמְפוֹרָשׁ בְּחוֹק יְסוֹד: כְּבוֹד הָאָדָם וְחֵירוּתוֹ, וּמִי מְקַדֵּם עֵרֶךְ זֶה, הָאוֹפּוֹזִיצְיָה? לֹא.
הַשַּׂר לְבִיטְחוֹן פְּנִים מֵהַקּוֹאָלִיצְיָה.
אוֹתוֹ הַדִּין בִּשְׁמִירָה עַל רְכוּשׁ הָאָדָם.
וְהָאִם מַאֲבָק בִּתְאוּנוֹת הַדְּרָכִים הוּא עֵרֶךְ חָשׁוּב בַּחֶבְרָה? בְּוַודַּאי שֶׁכֵּן.
זוֹהִי אַחַת הַדְּרָכִים לִשְׁמִירָה עַל חַיֵּי הָאָדָם וְלַהֲגַנָּתוֹ מִפְּנֵי נֶזֶק גּוּפָנִי.
וּמִי עוֹשֶׂה זֹאת, הָאוֹפּוֹזִיצְיָה? לֹא.
שָׂרֵי הַתַּחְבּוּרָה וּבִיטְחוֹן הַפְּנִים שֶׁהֵם חֵלֶק מֵהַקּוֹאָלִיצְיָה.
וְהָאִם שְׁמִירָה עַל חַיֵּיהֶם שֶׁל עוֹבְדֵי הַבִּנְיָין זֶה עֵרֶךְ? בְּוַודַּאי שֶׁכֵּן.
וּמִי אָמוּר לַעֲשׂוֹת זֹאת, הָאוֹפּוֹזִיצְיָה? לֹא.
הָאַחְרָיוּת הִיא שֶׁל שָׂרֵי הַשִּׁיכּוּן וְהָעֲבוֹדָה.
וְאֶת מְנִיעַת גֵּירוּשָׁם הַבָּזוּי שֶׁל אִמָּהוֹת עוֹבְדוֹת זָרוֹת יַחַד עִם יַלְדֵיהֶן, עַל שׁוּם שֶׁאֵין הֵן יְהוּדִיּוֹת, מִי מְבַצֵּעַ, הָאוֹפּוֹזִיצְיָה? לֹא.
הַכּוֹחַ נָתוּן לְמִשְׂרַד הַפְּנִים שֶׁאַף הוּא חֵלֶק מוּצָק מֵהַקּוֹאָלִיצְיָה.
אֲנִי יָכוֹל לָתֵת עֶשְׂרוֹת דּוּגְמָאוֹת לַעֲרָכִים שֶׁאוֹתָם אָנוּ רוֹצִים לְקַדֵּם וּלְבַסֵּס, לְפָחוֹת חֶלְקֵנוּ; מִי יָכוֹל לַעֲשׂוֹת זֹאת, הָאוֹפּוֹזִיצְיָה? לֹא, אֲבָל כֵּן מִי שֶׁנִּיתַּן לָהֶם כּוֹחַ הַבִּיצּוּעַ וְאֵלֶּה הֵם מִשְׂרְדֵי הַמֶּמְשָׁלָה.
מִי שֶׁרוֹצֶה לְהֵיאָבֵק עַל קִידּוּם עֲרָכִים בַּחֶבְרָה שֶׁיִּצְטָרֵף לְעוֹלָם הַמַּעֲשֶׂה וְהַבִּיצּוּעַ, וּבְמִשְׁטָר דֵּמוֹקְרָטִי זֶה מָצוּי בַּקּוֹאָלִיצְיָה.
כָּךְ לְפָחוֹת אֲנִי מַאֲמִין וְכָךְ עָשִׂיתִי בֶּהֱיוֹתִי יוֹ"ר וַעֲדַת הַחוּקָּה חוֹק וּמִשְׁפָּט בַּכְּנֶסֶת הַ־12 כְּחֵלֶק מִן הַקּוֹאָלִיצְיָה.
הָאוֹפּוֹזִיצְיָה תּוּכַל לְסַפֵּק לָנוּ הַצְהָרוֹת וּמְחָאוֹת נָאוֹת, אַךְ לֹא תּוּכַל לִיצוֹר עֲרָכִים שֶׁל מַמָּשׁ.
מִי שֶׁשּׁוֹאֵף בֶּאֱמֶת לְקַדֵּם עֲרָכִים בַּחֶבְרָה שֶׁיְּוַותֵּר עַל נוֹחוּת הַמִּיקּוּם בָּאוֹפּוֹזִיצְיָה וְיִצְטָרֵף אֶל מִבְחַן הַתּוֹצָאוֹת וְהַמַּעֲשִׂים.
עִם זֹאת, יֵשׁ לוֹ עֲדַיִין עַל מָה לְהֵיאָבֵק.
גַּם עִם "הַקְּלָפִים הַטּוֹבִים" שֶׁבְּיָדָיו, עֲדַיִין קָשֶׁה לִרְאוֹת כֵּיצַד נְתַנְיָהוּ מַרְכִּיב מֶמְשֶׁלֶת 61 לְלֹא כָּחוֹל לָבָן, כַּאֲשֶׁר יוּעַז הַנָּדָל וּצְבִי הָאוּזֶר מַמְשִׁיכִים לִצְעוֹד לְצַד כָּחוֹל לָבָן, גַּם בְּסִיעָתָם הָעַצְמָאִית הַחֲדָשָׁה דֶּרֶךְ אֶרֶץ.
לִנְתַנְיָהוּ צְפוּיִים עוֹד לֹא מְעַט מַאֲבָקִים.
רֵאשִׁית, זֶהוּת שַׂר הַמִּשְׁפָּטִים הַבָּא תִּהְיֶה בִּבְחִינַת מֶסֶר מַשְׁמָעוּתִי שֶׁיִּישָּׁלַח מִטַּעַם הַמֶּמְשָׁלָה אֶל בֵּית הַמִּשְׁפָּט.
הַאִם יִהְיֶה זֶה מֶסֶר שֶׁל הֲגָנָה וּבִיצוּר הָרָאשׁוּת הַשּׁוֹפֶטֶת, אוֹ רוּחַ צוֹנֶנֶת וּמְלֵאַת בּוּז, כַּאֲשֶׁר מִשְׁפָּטוֹ שֶׁל נְתַנְיָהוּ צָפוּי לְהִתְחַדֵּשׁ בְּמַאי?
עֶמְדָּה נוֹסֶפֶת בְּמַחֲלוֹקֶת הִיא תִּיק הַבְּרִיאוּת.
גַּנְץ חַיָּיב לָבוֹא עִם הֶישֵּׂג לְנוֹכַח כְּנִיסָתוֹ לְמֶמְשֶׁלֶת הַחֵירוּם לְמַאֲבָק בְּקוֹרוֹנָה, וְהַשְּׁאָרַת הַשַּׂר יַעֲקֹב לִיצְמָן בְּתַפְקִידוֹ לֹא תּוֹסִיף לוֹ נְקוּדּוֹת בִּלְשׁוֹן הַמַּעֲטֶה.
גַּם יוֹ"ר הַכְּנֶסֶת, שֶׁיָּכוֹל לְהַשְׁפִּיעַ עַל סֵדֶר הַיּוֹם הַחֲקִיקָתִי וּסְדָרֵי הַדִּיּוּן בַּמְּלִיאָה, מְהַוֶּוה צִיר אַסְטְרָטֵגִי רַב–חֲשִׁיבוּת לִנְתַנְיָהוּ.
מִנֶּגֶד, קָשֶׁה יִהְיֶה לִרְאוֹת מַצָּב שֶׁבּוֹ גַּנְץ מַשְׁלִים עִם חֲזָרָתוֹ שֶׁל יוּלִי אֵדֶלְשׁטֵיְין, שֶׁסֵּירֵב לְצַיֵּית לְהַחְלָטַת בָּגָ"ץ, לַתַּפְקִיד - בְּשָׁעָה שֶׁיּוֹ"ר כָּחוֹל לָבָן מְנַסֶּה לְמַצֵּב אֶת עַצְמוֹ כְּמֵגֵן שִׁלְטוֹן הַחוֹק.
בַּדֶּרֶךְ יֵשׁ גַּם שׁוּרָה שֶׁל מִינּוּיִים מַמְלַכְתִּיִּים, שֶׁגַּם נְתַנְיָהוּ וְגַם גַּנְץ רוֹצִים שֶׁתִּהְיֶה לָהֶם הַשְׁפָּעָה עַל זֶהוּתָם.
מְדוּבָּר בֵּין הֶיתֵּק בִּפְרַקְלִיט הַמְּדִינָה הַבָּא, בַּיּוֹעֵץ הַמִּשְׁפָּטִי לַמֶּמְשָׁלָה שֶׁאָמוּר לְהִתְחַלֵּף בְּעוֹד כְּשָׁנָה, בְּמִינּוּי שׁוֹפְטִים בָּעַרְכָּאוֹת הַשּׁוֹנוֹת וּמַפְכָּ"ל הַמִּשְׁטָרָה וְעוֹד.
אַף שֶׁאוּלַי נִרְאֶה שֶׁגַּנְץ שָׁגָה בְּאוֹפֶן קַבָּלַת הַהַחְלָטָה עַל כְּנִיסָה לַמֶּמְשָׁלָה תַּחַת נְתַנְיָהוּ, עֲדַיִין יֵשׁ לוֹ כַּמָּה וְכַמָּה קְלָפִים שֶׁיְּכוֹלִים לְהָבִיא לוֹ הֶישֵּׂגִים.

תְּחוּשַׁת הַחֲמִיצוּת גּוֹבֶרֶת בִּי כְּכָל שֶׁאֲנִי שׁוֹמֵעַ עוֹד וְעוֹד עַל הַדְּרִישׁוֹת שֶׁל בֵּנִי גַּנְץ וַחֲבֵרָיו.
הוּא מַגִּיעַ לַפְּרוֹיֶקְט שֶׁכּוֹתַרְתּוֹ "מֶמְשֶׁלֶת אַחְדוּת" כְּשֶׁבְּאַמְתַּחְתּוֹ 15 חַבְרֵי כְּנֶסֶת בִּלְבַד.
לְגוּשׁ הַיָּמִין יֵשׁ 58 חַבְרֵי כְּנֶסֶת, וּבְכָל זֹאת הוּא מְבַקֵּשׁ לְעַצְמוֹ פָּרִיטֵטִיּוֹת, זְכוּיוֹת וֵטוֹ, מִסְפָּר זֵהֶה שֶׁל שָׁרִים וְעוֹד תּוּפִינִים מֵהַסּוּג הַזֶּה.
זֹאת חוּצְפָּה שֶׁעוֹד לֹא הָיְיתָה כְּמוֹתָהּ בָּעוֹלָם הַפּוֹלִיטִי שֶׁלָּנוּ שֶׁטֶּבֶל וְהַרְבֵּה שֶׁרָצִים בְּיָדוֹ.
אֵיךְ בִּכְלָל אֶפְשָׁר לְהַעֲלוֹת עַל הַדַּעַת שֶׁכָּל חַבְרֵי הַכְּנֶסֶת שֶׁמֵּבִיא עִמּוֹ גַּנְץ – רוּבָּם כְּכוּלָּם טִירוֹנִים פּוֹלִיטִיִּים שֶׁמֵּעוֹלָם לֹא נִיהֲלוּ מַעֲרֶכֶת מוּרְכֶּבֶת כָּלְשֶׁהִי – יִהְיוּ שָׁרִים.
אֲנַחְנוּ הֲרֵי לֹא שְׁפַנֵּי נִיסָּיוֹן.
הָלַכְנוּ לִבְחִירוֹת בַּפַּעַם הַשְּׁלִישִׁית וְהַתּוֹצָאוֹת בְּרוּרוֹת לַחֲלוּטִין; וּבְכָל זֹאת אֲנַחְנוּ מוֹצְאִים אֶת עַזּוּת הַמֵּצַח שֶׁל גַּנְץ, שֶׁאֲנִי מְיַיחֵס אוֹתָהּ לְמַשֶּׁהוּ הַרְבֵּה יוֹתֵר עָמוֹק.
אֲנִי רוֹאֶה בָּהּ בִּיטּוּי לְגִישָׁתוֹ שֶׁל אוֹתוֹ חֵלֶק בַּחֶבְרָה הַיִּשְׂרְאֵלִית שֶׁמְּבַקֵּשׁ לְהִתְבַּדֵּל מִיִּשְׂרָאֵל הָאַחֶרֶת שֶׁעָלֶיהָ הוּא נוֹהֵג לְהִסְתַּכֵּל מִלְּמַעְלָה לְמַטָּה.
גַּנְץ, בַּדְּרִישׁוֹת הַחֲצוּפוֹת שֶׁלּוֹ, מְבַקֵּשׁ בְּעֶצֶם לוֹמַר לַגּוּשׁ הָעֲנָק שֶׁהִתְגַּבֵּשׁ מוּלוֹ, שֶׁהוּא עוֹשֶׂה טוֹבָה, לְמַעֲשֶׂה, לַגּוּשׁ הַזֶּה בְּכָךְ שֶׁהוּא מוּכָן לְהַאֲצִיל מֵרוּחוֹ עָלָיו.
זֹאת לְלֹא סָפֵק הִתְרַבְרְבוּת נְבוּבָה.
אֵין בָּהּ מְאוּמָה.
אֵין מֵאֲחוֹרֶיהָ אִידֵיאוֹלוֹגְיָה.
אֵין בָּהּ כְּלוּם.
מִי שֶׁכִּיהֵן בַּמֶּמְשָׁלָה הַיּוֹצֵאת עָשָׂה עֲבוֹדָה נִפְלָאָה.
רַבִּים מֵהַשָּׂרִים הִגִּיעוּ מֵהַפֵּרִיפֶרְיָה הַחֶבְרָתִית.
הֵם אוֹמְנָם לֹא מִשְׁתַּיְּיכִים לַ"שֵׁבֶט הַלָּבָן", אֲבָל מְסִירוּתָם לְתַפְקִידָם הָיְיתָה לְעֵילָּא וּלְעֵילָּא.
מִירִי רֶגֶב מִקִּרְיַית גַּת, סִיבּוֹנִי לְשֶׁעָבַר, הוֹבִילָה אֶת הַמַּחֲנֶה.
אָמִיר אוֹחָנָה הַנִּפְלָא הָלַךְ בְּעִקְבוֹתֶיהָ.
וּמִכָּאן, לַתְּחוּשׁוֹת הַחֲמִיצוּת שֶׁלִּי, שֶׁלָּהֶן שׁוּתָּפִים, כָּךְ נִדְמֶה לִי, רַבִּים מְאוֹד בַּמַּחֲנֶה שֶׁלִּי; כָּל אֵלֶּה שֶׁסּוֹלְדִים מֵהָאוֹפֶן שֶׁבּוֹ מִתְיַיחֲסִים אֲלֵיהֶם בְּמָעוּזֵּי הַשְּׂמֹאל.
לֹא רַק בִּגְלַל הֶחָלָל הָאִידֵיאוֹלוֹגִי שֶׁמִּתְקַיֵּים שָׁם, אֶלָּא בִּגְלַל הַיְּדִיעָה שֶׁאֵלֶּה שֶׁהַיּוֹם רוֹצִים לַחֲבוֹר לְבִנְיָמִין נְתַנְיָהוּ הָיוּ מוּכָנִים עַד לֹא מִכְּבָר לְהִתְחַבֵּר לָרְשִׁימָה הַמְּשׁוּתֶּפֶת; זֹאת, שֶׁבְּמַצָּעָהּ יֵשׁ דְּרִישָׁה מְפוֹרֶשֶׁת לְהִתְנַעֵר מֵהַמְּדִינָה הַיְּהוּדִית.
אֲנִי יוֹדֵעַ שֶׁהָעוֹלָם הַפּוֹלִיטִי בָּנוּי מִפְּשָׁרוֹת, וְשֶׁלִּפְעָמִים צָרִיךְ לָקַחַת גְּלוּלָה נֶגֶד בְּחִילָה, אֲבָל גַּם לְכָךְ צָרִיךְ לִהְיוֹת גְּבוּל.
לָכֵן, לְהַרְגָּשָׁתִי, יֵשׁ לִקְבּוֹעַ מַפְתֵּחַ: עַל כָּל שְׁלוֹשָׁה חַבְרֵי כְּנֶסֶת, שַׂר אֶחָד.
גּוּשׁ הַיָּמִין יְקַבֵּל 20 שָׂרִים וְהַקְּבוּצָה שֶׁל גַּנְץ – כֵּן, זֹאת בְּסַךְ הַכֹּל קְבוּצָה, זֹאת לֹא מִפְלָגָה שֶׁיֵּשׁ לָהּ מְתַפְקְדִים וּמוֹסָדוֹת וְכָל הַשְּׁאָר – תְּקַבֵּל חֲמִישָּׁה שָׁרִים.
וְגַם, אֲנִי לְגַמְרֵי לֹא מֵבִין אֶת הַהַסְכָּמָה לָתֵת זְכוּיוֹת וֵטוֹ לְגַנְץ, בְּנוֹסָף עַל קַבָּלָתָם שֶׁל תִּיקֵי מַפְתֵּחַ, כְּגוֹן תִּיק הַמִּשְׁפָּטִים, מָה שֶׁשּׁוֹמֵט אֶת הַקַּרְקַע מֵאַחַת הַדְּרִישׁוֹת הֲכִי בְּסִיסִיּוֹת שֶׁל מַחֲנֵה הַיָּמִין; שִׁינּוּי בְּדֶרֶךְ שֶׁבָּהּ נִבְחָרִים הַשּׁוֹפְטִים.
וּבְהֶקְשֵׁר זֶה צָרִיךְ לִזְכּוֹר שֶׁבִּתְקוּפַת כְּהוּנָּתָהּ שֶׁל הַמֶּמְשָׁלָה הַבָּאָה יִהְיֶה עַל חֲבֵרֶיהָ לִבְחוֹר בִּשְׁנֵי תַּפְקִידִים מֶרְכָּזִיִּים בְּמַעֲרֶכֶת אֲכִיפַת הַחוֹק – פְּרַקְלִיט הַמְּדִינָה וְהַיּוֹעֵץ הַמִּשְׁפָּטִי לַמֶּמְשָׁלָה.
זֹאת, בְּנוֹסָף עַל הָאֶפְשָׁרוּת לִבְחוֹר בַּחֲמִישָּׁה שׁוֹפְטִים חֲדָשִׁים לְבֵית הַמִּשְׁפָּט הָעֶלְיוֹן (לְאַחַר שֶׁשּׁוֹפְטִים מְכַהֲנִים יִפְרְשׁוּ לְגִמְלָאוֹת).
גַּנְץ מְבַקֵּשׁ, לְמַעֲשֶׂה, לְהָקִים מֶמְשֶׁלֶת שִׁיתּוּק.
לֹא יִהְיוּ בָּהּ הַכְרָעוֹת מְדִינִיּוֹת וְגַם לֹא תִּהְיֶה בָּהּ פְּתִיחוּת כַּלְכָּלִית.
הַוְּועָדִים הַגְּדוֹלִים כְּבָר יִדְאֲגוּ לְכָךְ.
רַבִּים מֵהַהֶישֵּׂגִים שֶׁהוּשְּׂגוּ עַד כֹּה יָרְדוּ לְטִמְיוֹן.
שִׁלְטוֹן הַפְּקִידִים יְקַבֵּל תְּנוּפָה חֲדָשָׁה.
לֹא לַמֶּמְשָׁלָה הַזֹּאת פִּילַּלְתִּי.
34 שָׁרִים לְיַד שׁוּלְחַן הַמֶּמְשָׁלָה זֶה פֶּשַׁע.
לֹא תִּהְיֶה כָּל יְכוֹלֶת לְתַפְקֵד בְּאוֹפֶן רָאוּי אוֹ לְקַבֵּל הַחְלָטוֹת שֶׁמִּתְחַיְּיבוֹת הָאֶפְשָׁרוּת שֶׁבַּבַּיִת הַלָּבָן יִתְחַלֵּף הַנָּשִׂיא.
שָׁמַעְתִּי שֶׁמְּקוֹרָבִים לְגַנְץ מְאַיְּימִים לִשְׁלוֹף אֶת אֶקְדַּח הַקַּפְּצוֹנִים מֵהַבּוֹיְדֶּעם.
בְּאֶמְצָעוּתוֹ הֵם מִתְכַּוְּונִים לְאַיֵּים עַל רֹאשׁ הַמֶּמְשָׁלָה.
כַּוָּונָתָם הִיא לַחֲזוֹר וּלְהַצִּיעַ חוּקִּים פֶּרְסוֹנָלִיִּים עִם תְּחוּלָה רֶטְרוֹאַקְטִיבִית; מָה שֶׁמּוֹכִיחַ לִי שׁוּב שֶׁיֵּשׁ לְהָקִים מֶמְשָׁלָה שֶׁתִּיתֵּן בִּיטּוּי לְיַחֲסֵי הַכּוֹחוֹת בַּכְּנֶסֶת.

לֹא מְעַט אַנְשֵׁי יָמִין מִתְבַּטְּאִים בָּרְשָׁתוֹת הַחֶבְרָתִיּוֹת וּבִכְלֵי הַתִּקְשׁוֹרֶת נֶגֶד מֶמְשֶׁלֶת אַחְדוּת בֵּין הַלִּיכּוּד לְכָחוֹל לָבָן.
כְּאִילּוּ עַד לִפְנֵי תְּרֵיסַר יָמִים לֹא הָיִינוּ בַּדֶּרֶךְ לַהֲקָמַת מֶמְשָׁלָה פּוֹסְט־צִיּוֹנִית בְּשׁוּתָּפוּת עִם הָרְשִׁימָה הַמְּשׁוּתֶּפֶת, וּכְאִילּוּ לֹא הָיִינוּ בַּדֶּרֶךְ לְנִיצָּחוֹן הַדִּיפּ סְטֵיְיט.

הֵם מַדְחִיקִים אֶת הָעוּבְדָּה שֶׁהַגּוּשׁ שֶׁלָּנוּ לֹא קִיבֵּל 61 מַנְדָּטִים וְאָנוּ נִמְצָאִים בְּמַשְׁבֵּר בְּרִיאוּתִי שֶׁהוּא הֶמְשֵׁכוֹ שֶׁל מַשְׁבֵּר פּוֹלִיטִי וַאֲשֶׁר הָפַךְ לְמַשְׁבֵּר כַּלְכָּלִי חָמוּר.
לְפִיכָךְ, לֹא רַק שֶׁמִּבְּחִינָה טֶכְנִית כִּמְעַט בִּלְתִּי אֶפְשָׁרִי לָלֶכֶת לִבְחִירוֹת רְבִיעִיּוֹת, גַּם אֵין לָנוּ אֶת הַמּוֹתָרוֹת לְכָךְ, וְזֹאת צְרִיכָה לִהְיוֹת בֶּאֱמֶת הַבְּרֵירָה הָאַחֲרוֹנָה.

חֲבִירָתּוֹ שֶׁל גַּנְץ לִנְתַנְיָהוּ - לֹא רַק שֶׁחָשְׂפָה צְבִיעוּת, מוּסָר כָּפוּל וְטַהֲרָנוּת מִשְּׂמֹאל, הִיא גַּם מְאַפְשֶׁרֶת לְהַחֲזִיר אֶת יִשְׂרָאֵל לְנוֹרְמָלִיּוּת.
יֶשְׁנָם חִילּוּקֵי דֵּעוֹת, אֲפִילּוּ אָקוּטִיִּים.
לַאֲנָשִׁים כָּמוֹנִי קָשֶׁה עִם בָּרֵי הַפְּלוּגְתָּא, הַפּוֹלִיטִיִּים וְהַכַּלְכָּלִיִּים, שֶׁמֵּבִיא גַּנְץ.
לֹא לְדַבֵּר הַזֶּה פִּילַּלְנוּ כְּשֶׁעָבַדְנוּ יוֹמָם וָלֵיל לְנִיצְחוֹנוֹ שֶׁל נְתַנְיָהוּ בַּבְּחִירוֹת.
אֲבָל אֲנַחְנוּ בִּשְׁעַת חֵירוּם.

בִּקְעַת הַיַּרְדֵּן וְסוּגְיַית הָרִיבּוֹנוּת (צִילּוּם: רוֹיְטֵרס)
עַל פִּי הַמְּדוּוָּח, הִגַּעְנוּ אֶל הַיְּשׁוֹרֶת הָאַחֲרוֹנָה שֶׁל הַמַּשָּׂא וּמַתָּן הַקּוֹאָלִיצְיוֹנִי, וּמָה שֶׁמְּעַכֵּב אֶת הַחֲתִימָה הַסּוֹפִית הוּא הַחַלַּת הָרִיבּוֹנוּת שֶׁגַּנְץ מִתְנַגֵּד לָהּ בְּעוֹד שֶׁנְּתַנְיָהוּ חוֹתֵר לְיִישּׂוּמָהּ.
מְדוּבָּר בְּסוּגְיָה כִּבְדַת מִשְׁקָל, שֶׁעֲשׂוּיָה לְהַשְׁפִּיעַ עַל עֲתִידָהּ שֶׁל יִשְׂרָאֵל בְּנִפְרָד מִנּוֹשֵׂא הַקּוֹרוֹנָה.
הַהִתְנַגְּדוּת שֶׁל גַּנְץ תְּמוּהָה: לֹא רַק שֶׁזֹּאת הָיְיתָה הַבְטָחַת בְּחִירוֹת מְפוֹרֶשֶׁת שֶׁל נְתַנְיָהוּ, אֶלָּא גַּם שֶׁאוֹתוֹ גַּנְץ הִתְכַּוֵּון לְהָבִיא אֶת תּוֹכְנִית הַמֵּאָה כּוּלָּהּ לְאִישּׁוּר הַכְּנֶסֶת.
הוּא עַצְמוֹ הִצְהִיר לִפְנֵי הַבְּחִירוֹת כִּי יִפְעַל לְהָחִיל אֶת הָרִיבּוֹנוּת לְאַחֲרֵיהֶן.

הָיִיתִי מַצִּיעַ לְגַנְץ לְיַישֵּׂם אֶת מָה שֶׁעָשָׂה מְנַחֵם בֵּגִין בְּנוֹשֵׂא הֶסְכֵּם הַשָּׁלוֹם עִם הַמִּצְרִים.
הוּא אִיפְשֵׁר חוֹפֶשׁ הַצְבָּעָה בַּכְּנֶסֶת.
זֶה הַפִּתְרוֹן הַנָּכוֹן בְּיוֹתֵר כָּרֶגַע, שֶׁהֲרֵי לֹא רַק שֶׁהוּא הִצְהִיר שֶׁיַּעֲשֶׂה זֹאת וְכָךְ קִיבֵּל קוֹלוֹת מִגּוּשׁ הַיָּמִין, גַּם חֵלֶק מֵאַנְשֵׁי מִפְלַגְתּוֹ מְאוֹד מַאֲמִינִים בְּכָךְ וְאַף הִצְהִירוּ שֶׁזּוֹ הַכַּוָּונָה.

גַּנְץ צָרִיךְ לִזְכּוֹר שֶׁמְּדוּבָּר בִּשְׁעַת כּוֹשֶׁר הִיסְטוֹרִית.
אֵינֶנּוּ יוֹדְעִים מָה יֵלֵד יוֹם, אֵיזֶה נָשִׂיא אֲמֵרִיקָאִי יִיבָּחֵר אוֹ אֵיזֶה מַשְׁבֵּר אַחֵר יָבוֹא עָלֵינוּ.
מֶמְשֶׁלֶת אַחְדוּת הִיא צוֹרֶךְ הַשָּׁעָה, וְהֶחָלַת הָרִיבּוֹנוּת הִיא אַף יוֹתֵר מִכָּךְ.
הַכּוֹתֵב הוּא מְנַהֵל אֲגַף קִשְׁרֵי חוּץ שֶׁל הַלִּיכּוּד.