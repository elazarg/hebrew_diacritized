מַנְהִיג מְדִינָה שֶׁמַּכְתִּיב כּוֹתָרוֹת לִצְהוּבּוֹנִים פּוֹפּוּלָרִיִּים, אֵיל תִּקְשׁוֹרֶת שֶׁמַּצִּיעַ לְפַּרְלָמֶנְטָר "יְחָסִים מְיוּחָדִים" אִם יַצְבִּיעַ נָכוֹן, רֹאשׁ מֶמְשָׁלָה שֶׁמְּקַדֵּם עִסְקָאוֹת שֶׁל טַיְיקוּן שֶׁעִיתּוֹנָיו תָּמְכוּ בּוֹ בַּבְּחִירוֹת - כָּל זֶה קָרָה לִכְאוֹרָה לֹא בַּתִּיק 2000 וְגַם לֹא בַּתִּיק 4000, אֶלָּא מֵעֵבֶר לַיָּם, בִּבְרִיטַנְיָה, בְּאוֹסְטְרַלְיָה וּבְפָרוֹ.

הַפָּרָשׁוֹת הָאֵלֶּה נֶחְקְרוּ לָעוֹמֶק, בַּמִּשְׁטָרָה וּבִוְועָדוֹת צִיבּוּרִיּוֹת, וּבְאֶחָד הַמִּקְרִים אַף הֵנִיבוּ עַשְׂרוֹת מוּרְשָׁעִים.
הַמַּעֲשִׂים הַמַּרְכִּיבִים אוֹתָן לֹא זֵהִים בַּכּוֹל לְאֵלֶּה שֶׁמְּיוּחָסִים בְּיִשְׂרָאֵל לְבִנְיָמִין נְתַנְיָהוּ, לְאַרְנוֹן (נוּנִי) מוֹזֶס וְלִשְׁאוֹל אַלוֹבִיץ'.
אֲבָל מַסֶּכֶת הָעוּבְדּוֹת, שֶׁאֶת חֶלְקָהּ אֲנַחְנוּ מְבִיאִים כָּאן לָרִאשׁוֹנָה, תְּאַפְשֵׁר לְכָל אֶחָד לִשְׁפּוֹט עַל הַדִּמְיוֹן בְּעַצְמוֹ.

מְעַנְיֵין שִׁבְעָתַיִים לִצְלוֹל לְדוּגְמָאוֹת הָאֵלֶּה שֶׁל קִשְׁרֵי הוֹן-שִׁלְטוֹן-עִיתּוֹן עַל רֶקַע טְעָנוֹת שֶׁהֶעֱלוּ רֹאשׁ הַמֶּמְשָׁלָה בִּנְיָמִין נְתַנְיָהוּ וְתוֹמְכָיו בַּשָּׁנָה הָאַחֲרוֹנָה, בְּיִיחוּד אַחֲרֵי הַהַחְלָטָה הַסּוֹפִית עַל הַגָּשַׁת כְּתַב אִישּׁוּם נֶגְדּוֹ.
"אֵין בֵּית מִשְׁפָּט בִּמְדִינָה מוֹדֶרְנִית-נְאוֹרָה שֶׁהִרְשִׁיעַ עוֹבֵד צִיבּוּר בַּעֲבֵירַת שׁוֹחַד בְּגִין קַבָּלַת סִיקּוּר חִיּוּבִי", כָּתַב נְתַנְיָהוּ עַצְמוֹ בְּפֶיְיסְבּוּק לִפְנֵי כְּחוֹדֶשׁ.
"בָּאתִי מֵרֶקַע מִשְׁפָּטִי", חִיזְּקָה אוֹתוֹ הַשָּׁרָה לְשִׁוְויוֹן חֶבְרָתִי גִּילָּה גַּמְלִיאֵל, "וַאֲנִי יְכוֹלָה לוֹמַר שֶׁכָּל הַסּוּגְיוֹת הַמְּדוּבָּרוֹת הֵן תַּקְדִימִיּוֹת.
הַכְרָעָה בַּתִּיק מֵהַסּוּג הַזֶּה לֹא הָיְיתָה, לֹא בָּאָרֶץ וְלֹא בָּעוֹלָם".
"בְּ-71 שְׁנוֹת קִיּוּמָהּ שֶׁל מְדִינַת יִשְׂרָאֵל", קָבַע שַׂר הַכַּלְכָּלָה אֵלִי כֹּהֵן, "וִיתֵרָה מִזֹּאת, בְּאַף מְדִינָה בָּעוֹלָם, לֹא הוּגַּשׁ כְּתַב אִישּׁוּם בְּגִין שׁוֹחַד עַל סִיקּוּר חִיּוּבִי".

לֹא מִזְּמַן הִצְלִיחַ חֲבֵר כְּנֶסֶת טָרִי מִכְחוֹל לָבָן לִכְבּוֹשׁ לְרֶגַע אֶת הַכּוֹתָרוֹת עִם סְקוּפּ עִיתּוֹנַאי: "דַּי לַסְּפִּינִים", הִכְרִיז יִזְהַר שַׁי בִּמְלִיאַת הַכְּנֶסֶת בִּתְגוּבָה לַטְּעָנוֹת שֶׁל תּוֹמְכֵי רֹאשׁ הַמֶּמְשָׁלָה, "יֵשׁ תַּקְדִּים - בִּמְדִינָה דֵּמוֹקְרָטִית לֹא פָּחוֹת נְאוֹרָה מִמְּדִינַת יִשְׂרָאֵל".
הַמְּדִינָה הִיא אוֹסְטְרַלְיָה, וְתַאֲגִיד הַחֲדָשׁוֹת שֶׁסָּחַר לִדְבָרָיו בְּסִיקּוּר אוֹהֵד הוּא נְיוּז קוֹרְפּ שֶׁל רוּפֵּרְט מַרְדּוּק.
"אֲנִי חוֹזֵר: עִסְקַת שׁוֹחַד", הִדְגִּישׁ שַׁי, "כִּיסּוּי עִיתּוֹנָאִי אוֹהֵד בִּתְמוּרָה לְרֵגוּלַצְיָה אוֹהֶדֶת בִּתְחוּם הַתִּקְשׁוֹרֶת".

חַ"כּ שַׁי - שֶׁהָיָה, אַגַּב, בַּעַל טוּר בִּ"גְּלוֹבְּס" עַד הִצְטָרְפוּתוֹ לְכָחוֹל לָבָן - הֵיטִיב לְסַכֵּם אֶת הַחֲשָׁדוֹת שֶׁעָלוּ בְּאוֹסְטְרַלְיָה.
כְּשֶׁבִּיקַּשְׁנוּ מִמֶּנּוּ אֶת הַמָּקוֹר לַמֵּידָע שֶׁהִצִּיג בַּכְּנֶסֶת, הִפְנָה אוֹתָנוּ לַכַּתָּבָה שֶׁפּוּרְסְמָה בְּ"גַּרְדְּיָאן" הַבְּרִיטִי לִפְנֵי קָרוֹב לְעָשׂוֹר, עִם פְּתִיחַת הַחֲקִירָה הַמְּדוּבֶּרֶת.
הָאֵירוּעַ הַזֶּה זָכָה לְסִיקּוּר נִרְחָב גַּם בִּכְלֵי תִּקְשׁוֹרֶת אֲחֵרִים, בְּאוֹסְטְרַלְיָה, בִּבְרִיטַנְיָה וּבְאַרְצוֹת-הַבְּרִית, וּבְעִיקָּר אֵצֶל הַמִּתְחָרִים שֶׁל מַרְדּוּק.
אֲבָל אֵיךְ הִסְתַּיְּימָה הַחֲקִירָה? עַל זֶה הָיָה קָשֶׁה הַרְבֵּה יוֹתֵר לִמְצוֹא מֵידָע.
כְּדֵי לְהַשְׁלִים אֶת הַפְּעָרִים, נֶעֱזַרְנוּ בְּקוֹלֵגוֹת מֵאִרְגּוּנֵי בְּדִיקַת עוּבְדּוֹת אֲחֵרִים וּבְמִשְׁטֶרֶת אוֹסְטְרַלְיָה.
הַמִּמְצָאִים מְחַיְּיבִים אוּלַי לְסַיֵּיג אֶת הַמַּסְקָנָה הַנֶּחֱרֶצֶת שֶׁל שַׁי.

תַּאֲגִיד נְיוּז קוֹרְפּ אוֹסְטְרַלְיָה הוּא חֵלֶק מֵאִימְפֶּרְיַית הַתִּקְשׁוֹרֶת שֶׁל מַרְדּוּק, שֶׁמַּחֲזִיק כְּלֵי תִּקְשׁוֹרֶת רַבִּים גַּם בְּאַרְצוֹת-הַבְּרִית וּבִבְרִיטַנְיָה.
מַרְדּוּק עַצְמוֹ נוֹלַד בְּאוֹסְטְרַלְיָה וְעָקַר אַחַר-כָּךְ לְאַרְצוֹת-הַבְּרִית.
הוּא הוּאֲשַׁם לֹא פַּעַם כִּי הוּא מְנַצֵּל אֶת כּוֹחוֹ הַתִּקְשׁוֹרְתִּי כְּדֵי לְהַשְׁפִּיעַ עַל דַּעַת הַקָּהָל.

בְּנוֹבֶמְבֶּר 2011 פָּתְחָה הַמִּשְׁטָרָה הַפֶדֶרָלִית הָאוֹסְטְרָלִית בַּחֲקִירָה נֶגֶד נְיוּז קוֹרְפּ שֶׁל רוּפֵּרְט מַרְדּוּק.
הָעִילָּה: פְּגִישָׁה שֶׁבָּהּ בְּכִירִים בָּעִיתּוֹן שֶׁל מַרְדּוּק הִצִּיעוּ לִכְאוֹרָה הַצָּעוֹת מְפַתּוֹת לְסֵנָאטוֹר צָעִיר בְּשֵׁם בִּיל אוּצִ'י (O'Chee).
יִזְהַר שַׁי צִייֵּן בְּצֶדֶק כִּי הַמֵּידָע הִגִּיעַ לַמִּשְׁטָרָה מֵהַסֵּנָאטוֹר: "הוּא הִתְלוֹנֵן בְּעַצְמוֹ עַל נִיסָּיוֹן שׁוֹחַד".
מָה שֶׁלֹּא צִייֵּן הוּא שֶׁהַפְּנִיָּיה לֹא נֶעֶשְׂתָה מִיָּד, אֶלָּא בְּאִיחוּר שֶׁל יוֹתֵר מֵעָשׂוֹר.

וִילְיָאם (בִּיל) אוּצִ'י הֵחֵל לְכַהֵן בַּסֵּנָאט הָאוֹסְטְרָלִי מִטַּעַם מְדִינַת קְוִוינְסְלֵנְד בְּ-1990, עוֹד לִפְנֵי שֶׁחָגַג 25.
הַמִּפְלָגָה הַלְּאוּמִּית הָאוֹסְטְרָלִית בָּחֲרָה בּוֹ לְהַחֲלִיף אֶחָד מִנְּצִיגֶיהָ שֶׁפָּרַשׁ, וּבְאוֹתָהּ עֵת הוּא הָיָה הַסֵּנָאטוֹר הַצָּעִיר בְּתוֹלְדוֹת אוֹסְטְרַלְיָה.
בַּהֶמְשֵׁךְ נִבְחַר בִּזְכוּת עַצְמוֹ.
בְּ-1999 נֶאֱלַץ לְפַנּוֹת אֶת מְקוֹמוֹ בְּעִקְבוֹת הֶפְסֵד בַּבְּחִירוֹת.

לִנְּיוּז קוֹרְפּ וּלְסֵנָאטוֹר הַצָּעִיר הָיוּ לֹא מְעַט חִיכּוּכִים.
כְּלֵי הַתִּקְשׁוֹרֶת שֶׁל הַקְּבוּצָה דִּיוְּוחוּ בֵּין הַשְּׁאָר עַל הֶסְדֵּרֵי הַפֶּנְסִיָּה שֶׁל אוּצִ'י וְעַל הַפְּרֵידָה הַמְּכוֹעֶרֶת מֵאִשְׁתּוֹ הָרִאשׁוֹנָה.
וְהִנֵּה בְּ-1998 הִסְתַּמֵּן סִיכּוּי לְמַעֲרֶכֶת יְחָסִים חֲדָשָׁה: לְפִי גִּרְסָתוֹ שֶׁל אוּצִ'י, הוּא הוּזְמַן לַאֲרוּחַת צָהֳרַיִים מְשׁוּתֶּפֶת עִם בְּכִירִים בַּנְּיוּז קוֹרְפּ.
אוּצִ'י סִיפֵּר שֶׁבַּאֲרוּחָה הוּא הִתְבַּקֵּשׁ לְהַצְבִּיעַ נֶגֶד רֵגוּלַצְיוֹת בְּשׁוּק הַתִּקְשׁוֹרֶת שֶׁמֶּמְשַׁלְתּוֹ הַשַּׁמְרָנִית בִּיקְּשָׁה לְהַעֲבִיר.
בִּתְמוּרָה, אָמְרוּ לוֹ, יִזְכֶּה לְ"יְחָסִים מְיוּחָדִים", סִיקּוּר תִּקְשׁוֹרְתִּי חִיּוּבִי, וּבְקִיצּוּר: "אֲנַחְנוּ נִדְאַג לְךָ".

אוּצִ'י זָכָר שֶׁבְּאוֹתָהּ מִסְעָדָה סַעַד בְּאוֹתָהּ שָׁעָה גַּם לֶכְלָּן מַרְדּוּק, בְּנוֹ שֶׁל רוּפֵּרְט.
מַרְדּוּק הַבֵּן טָעַן כִּי הוּא אֵינוֹ זוֹכֵר אֶת הָאֲרוּחָה הַזּוֹ, אֲבָל שׁוּתְּפוּ לִסְעוּדָה דַּוְוקָא זָכָר.
זֶה הָיָה כְּרִיס מִיטְשֶׁל, עוֹרֵךְ "קוֹרְיֶיר מִיֵּיל" מִקְּבוּצַת נְיוּז קוֹרְפּ.

אוּצִ'י לִכְאוֹרָה לֹא נַעֲנָה לַהַצָּעָה, וְשָׁמַר אוֹתָהּ בַּבֶּטֶן בְּמֶשֶׁךְ שָׁנִים.
מָה נַעֲשֶׂה בַּדִּיוּוּחַ שֶׁלּוֹ? מֵהַמִּשְׁטָרָה הַפֶדֶרָלִית שֶׁל אוֹסְטְרַלְיָה מָסְרוּ לְ"מַשְׁרוֹקִית" כִּי חוֹמֶר הָרְאָיוֹת נִמְסַר לַתְּבִיעָה הַכְּלָלִית, שֶׁבָּחֲנָה אוֹתוֹ וְהִגִּיעָה לְמַסְקָנָה שֶׁלֹּא דַּי בּוֹ לְהַבְטִיחַ הַרְשָׁעָה בַּעֲבֵירוֹת.
מָה הֵן הָעֲבֵירוֹת הַלָּלוּ? לֹא נֶאֱמַר לָנוּ.
לְפִי הַחוֹק הָאוֹסְטְרָלִי, מַעֲשֶׂה מוּגְדָּר כְּמַתַּן שׁוֹחַד רַק אִם יֵשׁ בּוֹ הַצָּעָה שֶׁמִּשְׁתַּלֶּמֶת לְאָדָם אַחֵר, כְּדֵי לְהַשְׁפִּיעַ עַל הִתְנַהֲלוּת שֶׁל מְשָׁרֵת צִיבּוּר.
הַחוֹק לֹא מַגְבִּיל אֶת הַשּׁוֹחַד לְצוּרוֹת מְסוּיָּמוֹת שֶׁל טוֹבוֹת הֲנָאָה, וּלְפִי כַּמָּה מוּמְחִים, טוֹבוֹת הַהֲנָאָה הָאֵלֶּה לֹא חַיָּיבוֹת לִהְיוֹת מוּחָשִׁיּוֹת.

הַתִּיק נִסְגַּר בְּיוּלִי 2012, בְּלִי שֶׁהוּגְּשׁוּ אִישּׁוּמִים נֶגֶד אִישׁ מֵהַמְּעוֹרָבִים.
בְּנִיגּוּד לִפְתִיחַת הַחֲקִירָה, שֶׁעָשְׁתָה הַרְבֵּה רַעַשׁ בַּתִּקְשׁוֹרֶת, סְגִירַת הַתִּיק כִּמְעַט לֹא זָכְתָה לִתְשׂוּמַת לֵב.
אִרְגּוּן בְּדִיקַת הָעוּבְדּוֹת שֶׁל סוֹכְנוּת הַיְּדִיעוֹת הָאוֹסְטְרָלִית AAP - שֶׁגַּם בָּהּ, אַגַּב, יֵשׁ לִנְיוּז קוֹרְפּ מְנָיוֹת - עָזַר לָנוּ לְאַתֵּר דִּיוּוּחַ בּוֹדֵד.
הוּא פּוּרְסַם בְּ-The Australian - עוֹד זְרוֹעַ בָּאִימְפֶּרְיָה שֶׁל מַרְדּוּק - כְּאַרְבָּעָה חוֹדָשִׁים לְאַחַר סְגִירַת הַתִּיק, וְלֹא מְקוּטְלָג בְּגוּגֶל.

מִקְרֵה אוּצִ'י מַזְכִּיר אוּלַי אֶת הַפְּגִישׁוֹת בֵּין מוֹזֶס לִנְתַנְיָהוּ בַּתִּיק 2000, אֲבָל בְּהֵיעָדֵר הַרְשָׁעָה אוֹ אֲפִילּוּ כְּתַב אִישּׁוּם, סָפֵק אִם אֶפְשָׁר לִרְאוֹת בּוֹ "תַּקְדִּים".
יִיתָּכֵן כִּי הַקְּבִיעָה שֶׁל שַׁי - "כִּיסּוּי עִיתּוֹנָאִי אוֹהֵד תְּמוּרַת הַטָּיַית הָרֵגוּלַצְיָה הוּא שׁוֹחַד.
נְקוּדָּה" - הָיְיתָה נֶחֱרֶצֶת מִדַּי.

סִיפּוּר אַחֵר עַל נִיסְיוֹנוֹת שֶׁל מַרְדּוּק לְגַיֵּיס לְטוֹבָתוֹ פּוֹלִיטִיקָאִים עוֹסֵק בִּבְרִיטַנְיָה.
מִי שֶׁהֶעֱלָה אוֹתוֹ לְשִׂיחַ הַצִּיבּוּרִי בְּיִשְׂרָאֵל הָיָה דַּוְוקָא חָבֵר בְּצֶוֶות הַהֲגָנָה שֶׁל נְתַנְיָהוּ, שֶׁטָּעַן כִּי פְּרָטֵי הַמִּקְרֶה מַפְרִיכִים אֶת הַתֵּזָה שֶׁ"סִיקּוּר חִיּוּבִי הוּא שׁוֹחַד".
גַּם כָּאן, מִתְבָּרֵר, הַפְּרָטִים לֹא הָיוּ מְדוּיָּקִים.
עֲמִיתֵנוּ נָתִי יֶפֶת (בְּעֵבֶר הַתַּחְקִירָן הָרָאשִׁי שֶׁל "הַמַּשְׁרוֹקִית") הִרְחִיב עַל כַּמָּה מֵהַבְּעָיוֹת הָאֵלֶּה בְּכַתָּבָה בָּאֲתָר "זְמַן יִשְׂרָאֵל".

בְּאוֹקְטוֹבֶּר 2019 הוֹפִיעַ בְּ"פָּגוֹשׁ אֶת הָעִיתּוֹנוּת בְּקֶשֶׁת 12 פְּרוֹפ' אָבִי בֵּל.
בֵּל סִיפֵּר עַל מִסְמָךְ שֶׁהוּא וַעֲמִיתִיו הִצִּיגוּ בַּשִּׁימּוּעַ שֶׁנַּעֲשָׂה לִנְתַנְיָהוּ, אֲשֶׁר מַרְאֶה לִכְאוֹרָה שֶׁאֵין שׁוּם תַּקְדִּים בָּעוֹלָם לְסִיקּוּר חִיּוּבִי כְּשׁוֹחַד.
בֵּין הַדּוּגְמָאוֹת שֶׁהִצִּיגוּ הָיָה דּוּחַ מֵ-2012 שֶׁל וַעֲדַת חֲקִירָה בְּרָאשׁוּת הַשּׁוֹפֵט הַבְּרִיטִי לְוִויסוֹן (Leveson), שֶׁמּוּנְּתָה לִבְדּוֹק אֶת הִתְנַהֲלוּת הַתִּקְשׁוֹרֶת הַבְּרִיטִית.

אֶחָד הַפְּרָקִים בְּדוּחַ לְוִויסוֹן דָּן בַּקְּשָׁרִים בֵּין רָאשֵׁי הַמֶּמְשָׁלָה וּבֵין אִילִי תִּקְשׁוֹרֶת גְּדוֹלִים, וּבְרֹאשָׁם רוּפֵּרְט מַרְדּוּק.
לְטַעֲנַת בֵּל, הַדּוּחַ מָצָא שֶׁשְּׁנֵי רָאשֵׁי מֶמְשָׁלָה, מַרְגָרֶט תָּאצֵ'ר וְטוֹנִי בְּלֵיְיר, הָיוּ מְעוֹרָבִים בְּעִסְקָאוֹת תֵּן-וְקַח שֶׁנָּגְעוּ לְאוֹפִי הַסִּיקּוּר, אֲבָל הַוַּועֲדָה לֹא מָצְאָה בְּכָךְ שׁוּם דָּבָר פְּלִילִי.

מָה יֵשׁ בְּדוּחַ לְוִויסוֹן? בֵּין הַשְּׁאָר הוּא מְתָאֵר פְּגִישָׁה פְּרָטִית שֶׁהִתְקַיְּימָה בְּ-1981 בֵּין מַרְדּוּק לְתָאצֶ'ר, שֶׁהָיְיתָה אָז רֹאשׁ הַמֶּמְשָׁלָה.
מַרְדּוּק סִיפֵּר לְתָאצֶ'ר שֶׁהוּא מִתְכַּוֵּון לְהִתְמוֹדֵד עַל רְכִישַׁת הָעִיתּוֹן "טַיְימְס".
דַּעְתּוֹ שֶׁל לְוִויסוֹן לֹא הָיְיתָה נוֹחָה מִן הָעוּבְדָּה שֶׁפְּגִישָׁה כְּזֹאת נֶעֶרְכָה בְּאוֹפֶן פְּרָטִי וְנֶחְשְׂפָה רַק 30 שָׁנָה לְאַחַר מִכֵּן.
עוֹד מְדַבֵּר הַדּוּחַ עַל טוֹנִי בְּלֵיְיר, שֶׁעָמֵל עַל קְשָׁרָיו עִם מַרְדּוּק עוֹד כְּשֶׁהָיָה יוֹ"ר הָאוֹפּוֹזִיצְיָה.
בְּלֵיְיר לֹא הִכְחִישׁ בִּפְנֵי לְוִויסוֹן שֶׁנִּיסָּה לִזְכּוֹת בְּסִיקּוּר חִיּוּבִי מִכְּלֵי הַתִּקְשׁוֹרֶת שֶׁל מַרְדּוּק, אוֹ לְפָחוֹת לַעֲצוֹר אֶת הַמִּתְקָפָה הַבְּרוּטָלִית שֶׁעָרְכוּ עַל הַלֵּיְיבּוֹר בִּשְׁנוֹת הַ-80 וּתְחִילַּת שְׁנוֹת הַ-90, כְּשֶׁנִּיל קִינוֹק עָמַד בְּרֹאשׁ הַמִּפְלָגָה.

כְּיוֹ"ר הָאוֹפּוֹזִיצְיָה, בְּלֵיְיר נָאַם בְּ-1995 בַּכֶּנֶס שֶׁל נְיוּז קוֹרְפּ, וְלִקְרַאת בְּחִירוֹת 1997 גַּם כָּתַב שְׁנֵי מַאֲמָרִים לְעִיתּוֹן "סָאן" שֶׁבְּבַעֲלוּת מַרְדּוּק, שֶׁבִּיטְּאוּ עֲמָדוֹת שֶׁשֵּׁירְתוּ אֶת הָעִיתּוֹן.
בַּהֶמְשֵׁךְ הִצְהִיר הַ"סָאן" עַל תְּמִיכָה בֶּבְּלֵיְיר.
יַחֲסֵי בְּלֵיְיר עִם מַרְדּוּק נִמְשְׁכוּ אַחֲרֵי שֶׁנִּבְחַר לְרָאשׁוּת הַמֶּמְשָׁלָה.
לְדוּגְמָה, מַרְדּוּק בִּיקֵּשׁ מִבְּלֵיְיר לִבְדּוֹק עִם רֹאשׁ מֶמְשֶׁלֶת אִיטַלְיָה דְּאָז רוֹמָנוֹ פָּרוֹדִי אֶפְשָׁרוּת לְהִשְׁתַּתֵּף בְּמִכְרָז לִרְכִישַׁת חֶבְרַת הַתִּקְשׁוֹרֶת הָאִיטַלְקִית מֶדְּיָסֶט (Mediaset).
בְּלֵיְיר אָכֵן שׂוֹחֵחַ עִם פָּרוֹדִי עַל כָּךְ.
טוֹנִי בְּלֵיְיר מְצוּטָּט בְּדוּחַ לְוִויסוֹן כְּמִי שֶׁאָמַר עַל הִשְׁתַּתְּפוּתוֹ בַּכֶּנֶס: "בַּעֲלֵי הָעִיתּוֹן הֶחָזָק בַּמְּדִינָה, שֶׁהַפִּרְסוּמִים שֶׁלּוֹ עַד כֹּה נָטְפוּ מַשְׂטֵמָה לַלֶּיְיבּוֹר, מַזְמִין אוֹתָנוּ לְגוֹב הָאֲרָיוֹת.
לֹא הָיִיתָ הוֹלֵךְ?".

וְאוּלָם כְּפִי שֶׁצִּייֵּן יֶפֶת, וְגַם רִינָּה מַצְלִיחַ בִּזְמַן הָרֵאָיוֹן עִם בֵּל, דּוּחַ לְוִויסוֹן לֹא קָבַע שֶׁעִסְקָאוֹת תֵּן-וְקַח הֵן כְּשָׂרוֹת - אֶלָּא רַק שֶׁאֵין רְאָיוֹת כִּי בְּמִקְרִים שֶׁתּוֹאֲרוּ כָּאן נַעֲשׂוּ עִסְקָאוֹת כָּאֵלֶּה.
אֲשֶׁר לַפְּגִישָׁה עִם תָּאצֵ'ר, לְוִויסוֹן קָבַע שֶׁאֵין רְאָיוֹת לְדִיל בֵּין הַשְּׁנַיִים, וְשֶׁנִּרְאֶה שֶׁתֵּאָצֵ'ר רַק אִיחֲלָה לְמַרְדּוּק בְּהַצְלָחָה בְּמִכְרָז.
הַסִּיקּוּר הַחִיּוּבִי שֶׁקִּיבְּלָה בִּכְלֵי הַתִּקְשׁוֹרֶת שֶׁל מַרְדּוּק נָבַע, לְפִי הִתְרַשְּׁמוּתוֹ, מִשּׁוּתָּפוּת אִידֵיאוֹלוֹגִית.

בְּמָה שֶׁנּוֹגֵעַ לְבְּלֶיְיר, הוּא הִדְגִּישׁ בִּפְנֵי הַוַּועֲדָה שֶׁלֹּא כָּתַב לְ"סָאן" מַאֲמָרִים לְפִי דְּרִישָׁה, אֶלָּא רַק הִצִּיג נְקוּדּוֹת בַּמַּצָּע הֶחָדָשׁ שֶׁל הַלֵּיְיבּוֹר שֶׁדִּיבְּרוּ מִמֵּילָא לְלִבָּם שֶׁל קוֹרְאֵי הָעִיתּוֹן.
לְוִויסוֹן לֹא הִשְׁתַּכְנֵעַ שֶׁנֶּעֶשְׂתָה כָּאן עִסְקָה, וְזוֹ הָיְיתָה מַסְקְנָתוֹ גַּם בְּפָרָשַׁת הַפְּנִיָּיה לְפָרוֹדִי - אִם כִּי דַּעְתּוֹ לֹא הָיְיתָה נוֹחָה מֵהָעוּבְדָּה שֶׁמַּרְדּוּק הָיָה יָכוֹל לְבַקֵּשׁ דָּבָר כָּזֶה מִבְּלֵיְיר.

עוּבְדָּתִית, קָבַע לְוִיסוֹן, בְּאַף אֶחָד מֵהַמִּקְרִים שֶׁנִּבְחֲנוּ, לֹא הוּכַח שֶׁפּוֹלִיטִיקָאִים הִתְפַּשְּׁרוּ עַל עֶקְרוֹנוֹתֵיהֶם לְטוֹבַת מַרְדּוּק.
לֹא הָיוּ רְאָיוֹת שֶׁמַּרְדּוּק, וְכָמוֹהוּ בַּעֲלֵי כְּלֵי תִּקְשׁוֹרֶת אֲחֵרִים, נִיסּוּ לְנַצֵּל אֶת כּוֹחָם בְּמֵישָׁרִין כְּדֵי לְהַשְׁפִּיעַ עַל פּוֹלִיטִיקָאִים.
אֲפִילּוּ כְּשֶׁהֵם נֶהֱנוּ מֵהַמְּדִינִיּוּת שֶׁקִּידְּמוּ הָאַחֲרוֹנִים, אֶפְשָׁר הָיָה לְהַצִּיג לַמְּדִינִיּוּת הַזּוֹ נִימּוּקִים עַצְמָאִיִּים מֵהַמִּישׁוֹר הַצִּיבּוּרִי.

אֵיכְשֶׁהוּ, דַּוְוקָא הַתַּקְדִּים הַיָּחִיד שֶׁמָּצָאנוּ לְהַרְשָׁעָה שֶׁל רֹאשׁ מְדִינָה בִּקְנִיַּית סִיקּוּר אוֹהֵד לֹא זָכָה לַחֲשִׂיפָה בְּיִשְׂרָאֵל.
בְּחֵלֶק זֶה שֶׁל הַכַּתָּבָה נֶעֱזַרְנוּ בְּנִינוֹ בְּרִיוֹלָה מֵאוּנִיבֶרְסִיטַת טֶקְסָס בְּאוֹסְטִין.

בְּיָנוּאָר 2015 נִגְזְרוּ עַל נְשִׂיא פֶּרוּ לְשֶׁעָבַר אַלְבֶּרְטוֹ פוּגִ'ימוֹרִי שְׁמוֹנֶה שְׁנוֹת מַאֲסָר בְּגִין מְעִילָה בְּכַסְפֵּי צִיבּוּר כְּדֵי לְהַטּוֹת אֶת הַסִּיקּוּר בִּשְׁמוֹנָה צְהוּבּוֹנִים.
פוּגִ'ימוֹרִי הוּרְשַׁע שֶׁהוֹרָה לְהָסִיט יוֹתֵר מִ-40 מִילְיוֹן דּוֹלָר מִתַּקְצִיב הַבִּיטָּחוֹן שֶׁל פֶּרוּ כְּדֵי לְשַׁחֵד אֶת בַּעֲלֵי הָעִיתּוֹנִים וְכַמָּה עֲרוּצֵי טֵלֵוִויזְיָה, בִּזְמַן הַקַּמְפֵּיְין לִבְחִירָתוֹ מֵחָדָשׁ לַנְּשִׂיאוּת בְּסוֹף שְׁנוֹת הַ-90.

בְּעֵת מַתַּן גְּזַר הַדִּין פוּגִ'ימוֹרִי כְּבָר יָשַׁב בְּמַאֲסָר, אָדָם קָשִׁישׁ וּלְמוּד הַרְשָׁעוֹת פְּלִילִיּוֹת.
הוּא רִיצָּה עוֹנֶשׁ מַאֲסָר שֶׁל 25 שָׁנָה שֶׁנִּגְזַר עָלָיו בְּסוֹף הֶעָשׂוֹר הַקּוֹדֵם בְּגִין מַעֲשִׂים חֲמוּרִים אַף יוֹתֵר: פְּשָׁעִים נֶגֶד הָאֱנוֹשׁוּת.
בֵּית הַמִּשְׁפָּט מָצָא שֶׁפוֹגִ'ימוֹרִי הָיָה אַחְרַאי לִשְׁנֵי מַעֲשֵׂי טַבָּח בָּאֶזְרָחִים בִּשְׁנוֹת הַמַּאֲבָק נֶגֶד הַמַּחְתֶּרֶת הַמֵּאוֹאִיסְטִית בְּפֶּרוּ, שֶׁבֵּין קוֹרְבְּנוֹתֵיהֶם הָיָה גַּם יֶלֶד בֶּן שְׁמוֹנֶה.
לְעוּמַּת אִישּׁוּמִים כָּאֵלֶּה, יְחָסָיו שֶׁל פוּגִ'ימוֹרִי עִם הַתִּקְשׁוֹרֶת עֲלוּלִים לְהֵירָאוֹת כְּזוֹטֵי זוּטוֹת.
וּבְכָל זֹאת, פָּרַשְׁתָּ "עִיתּוֹנוּת הַצִּ'יצָ'ה", שֶׁבָּהּ הָיוּ מְעוֹרָבִים פוּגִ'ימוֹרִי וְרֹאשׁ הַמִּשְׁטָרָה הַחֲשָׁאִית שֶׁלּוֹ, וְלָדִימִירוֹ מוֹנְטֵסִינוּס, הָיְיתָה פָּרָשַׁת שְׁחִיתוּת חֲמוּרָה שֶׁשִּׁינְּתָה אֶת פְּנֵי הָעִיתּוֹנוּת הַפֶּרוּאָנִית.

עִיתּוֹנוּת הַצִּ'יצָ'ה קְרוּיָה עַל שָׁם בִּירַת הַתִּירָס הַפּוֹפּוּלָרִית בְּפֶּרוּ, שֶׁנֶּחְשֶׁבֶת לְמַשְׁקֶה עֲמָמִי, זוֹל וְנָחוּת בְּהַשְׁוָואָה לְיַיִן אוֹ בִּירָה.
הַכִּינּוּי הַזֶּה נִיתַּן לַצְּהוּבּוֹנִים הַחֲבִיבִים עַל הַמַּעֲמָדוֹת הַנְּמוּכִים, שֶׁעַמּוּדֵיהֶם מוּרְכָּבִים מִתַּעֲרוֹבֶת שֶׁל יְדִיעוֹת סְנַסְצְיוֹנִיּוֹת וּתְמוּנוֹת עֵירוֹם חֶלְקִי.
לְצַד עֲרוּצֵי הַטֶּלֶוִויזְיָה, צְהוּבּוֹנֵי הַצִּ'יצָ'ה הָיוּ הַשּׁוּתָּפִים הָעִיקָּרִיִּים לְעִסְקָאוֹת הַשּׁוֹחַד עִם פוּגִ'ימוֹרִי וּמוֹנְטֵסִינוּס.

שְׁנֵי אֵלֶּה, בְּאֶמְצָעוּת שִׁילּוּב שֶׁל שׁוֹחַד, סְחִיטָה וְאִיּוּמִים, הִצְלִיחוּ לְסַדֵּר לַנָּשִׂיא סְבִיבָה תִּקְשׁוֹרְתִּית אוֹהֶדֶת בִּמְיוּחָד.
כּוֹתָרוֹת כְּמוֹ "הָעָם מַעֲנִיק לְפוּגִ'ימוֹרִי תְּמִיכָה מוּחְלֶטֶת" וַ"פוּגִ'י יַבְטִיחַ עֲבוֹדָה וּרְוָוחָה לַכּוֹל" הִתְפַּרְסְמוּ בָּהֶם לְצַד הַכְפָּשׁוֹת שֶׁל יְרִיבָיו.
עוֹרְכֵי תּוֹכְנִיּוֹת הַטֶּלֶוִויזְיָה דָּאֲגוּ לְפַטֵּר אוֹ לְהַשְׁתִּיק עִיתּוֹנָאִים בִּיקּוֹרְתִּיִּים מִדַּי, לְהַדְגִּישׁ יְדִיעוֹת חִיּוּבִיּוֹת עַל הַמִּמְשָׁל, וּבְעִיקָּר, לְהַטְבִּיעַ אֶת לוּחַ הַשִּׁידּוּרִים בִּתְכָנִים א-פּוֹלִיטִיִּים וּרְדוּדִים בִּמְיוּחָד.
בְּרוֹב הַמִּקְרִים, קְנִיַּית הַסִּיקּוּר בִּידֵי פוּגִ'ימוֹרִי וּמוֹנְטֵסִינוּס נֶעֶדְרָה אֶת הַחֵן וְהָעִידּוּן שֶׁל מַתַּן הֲטָבוֹת רֵגוּלָטוֹרִיּוֹת: הֵם שִׁילְּמוּ בְּדֶרֶךְ כְּלָל בִּמְזוּמָּן, יָשָׁר מִתַּקְצִיב הַבִּיטָּחוֹן.
מִשְׁפָּטוֹ שֶׁל פוּגִ'ימוֹרִי בְּפָרָשַׁת עִיתּוֹנֵי הַצִּ'יצָ'ה נִפְתַּח בְּ-2013, אֲבָל מְעוֹרָבִים אֲחֵרִים נִשְׁפְּטוּ הַרְבֵּה קוֹדֶם.
בְּ-2005 הוּרְשְׁעוּ בַּפָּרָשָׁה 29 אֲנָשִׁים, וּבָהֶם מוֹנְטֵסִינוּס, שַׂר הַבִּיטָּחוֹן לְשֶׁעָבַר חוֹזֵה וְיָאנוּאָבָה רוּאֶסְטָה, וְהַבְּעָלִים שֶׁל שְׁמוֹנַת הַצְּהוּבּוֹנִים שֶׁקִּיבְּלוּ אֶת הַשּׁוֹחַד.
רַבִּים מֵהַמּוּרְשָׁעִים הֵעִידוּ כִּי פוּגִ'ימוֹרִי הָיָה מְעוֹרָב בָּהּ בְּאוֹפֶן יָשִׁיר.
הֵם הֵעִידוּ שֶׁהוּא הֶעֱבִיר לָהֶם כְּסָפִים בְּעַצְמוֹ, וְכִי קִיבֵּל לְיָדָיו כּוֹתָרוֹת וִידִיעוֹת לְאִישּׁוּר טֶרֶם פִּרְסוּמָן.

בְּיָנוּאָר 2015 הִשְׁתַּכְנְעוּ שׁוֹפְטֵי בֵּית הַמִּשְׁפָּט הַפְּלִילִי בְּלִימָה שֶׁפּוֹגִ'ימוּרִי אָכֵן הָיָה מְעוֹרָב אִישִׁית בִּמְעִילָה וּבִקְנִיַּית הַסִּיקּוּר, וְדָנוּ אוֹתוֹ לִשְׁמוֹנֶה שָׁנִים בַּכֶּלֶא.
אֲבָל זֶה לֹא הָיָה הַסּוֹף: פוּגִ'ימוֹרִי עִרְעֵר עַל פְּסַק הַדִּין, וּבְאוֹגוּסְט 2016 הַהַרְשָׁעָה בּוּטְּלָה בְּבֵית הַמִּשְׁפָּט הָעֶלְיוֹן.
חֲמֵשֶׁת הַשּׁוֹפְטִים שֶׁדָּנוּ בָּעִרְעוּר קָבְעוּ פֶּה אֶחָד שֶׁלֹּא הוּבְאוּ דֵּי רְאָיוֹת לְכָךְ שֶׁפּוֹגִ'ימוּרִי הוֹרָה בְּעַצְמוֹ עַל הַעֲבָרַת הַכֶּסֶף מִתַּקְצִיב הַבִּיטָּחוֹן לִכְלֵי הַתִּקְשׁוֹרֶת.
כְּמוֹ כֵן, הֵם קָבְעוּ כִּי בְּתַפְקִידוֹ כְּנָשִׂיא לֹא הָיְיתָה לוֹ שְׁלִיטָה יְשִׁירָה עַל תַּקְצִיב הַבִּיטָּחוֹן.

זִיכּוּיוֹ שֶׁל פוּגִ'ימוֹרִי עוֹרֵר בִּיקּוֹרֶת צִיבּוּרִית נִרְחֶבֶת.
חוּלִי אַרְבִּיזוֹ, הַתּוֹבֵעַ הַפְּלִילִי לְשֶׁעָבַר שֶׁל פֶּרוּ, אָמַר לָעִיתּוֹן "לָה רֶפּוּבְּלִיקָה" שֶׁהַהַחְלָטָה הִיא תַּקְדִּים מְסוּכָּן, וְצִייֵּן כִּי "בָּרוּר שֶׁלֹּא צָרִיךְ לָגַעַת בְּכֶסֶף בְּמוֹ יָדֶיךָ כְּדֵי לִהְיוֹת מִשְׁתַּתֵּף פָּעִיל בִּמְעִילָה".
כָּךְ אוֹ אַחֶרֶת, תִּיק עִיתּוֹנֵי הַצִּ'יצָ'ה הוּא הַדּוּגְמָה הַחֲזָקָה בְּיוֹתֵר שֶׁמָּצָאנוּ לְהַרְשָׁעָה שֶׁל אָדָם בְּשׁוֹחַד עַל קַבָּלַת סִיקּוּר חִיּוּבִי.
הַאִם תִּיקֵי 2000 וְ-4000 יִצְטָרְפוּ אֵלָיו? הַשְּׁאֵלָה הַזּוֹ נוֹגַעַת לֶעָתִיד, וּכְבוֹדְקֵי עוֹבְדוֹת אֲנַחְנוּ מִתִּסְתַּפְּקִים בְּתֵיאוּר הֶעָבָר וְהַהוֹוֶה.
