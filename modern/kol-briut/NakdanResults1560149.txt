סַל שֵׁירוּתֵי הַבְּרִיאוּת שֶׁבְּאַחְרָיוּת מִשְׂרַד הַבְּרִיאוּת
30/01/2012
​​
הַשֵּׁירוּתִים הַכְּלוּלִים בְּסַל שֵׁירוּתֵי הַבְּרִיאוּת שֶׁבְּאַחְרָיוּת מִשְׂרַד הַבְּרִיאוּת
רְפוּאָה מוֹנַעַת אִישִׁית
הַסַּל כּוֹלֵל שֵׁירוּתִים כְּגוֹן: מַעֲקָב וְהַדְרָכָה לָאִישָּׁה הֶהָרָה; חִיסּוּנִים וּבְדִיקוֹת הִתְפַּתְּחוּת לְתִינוֹק וְלַיֶּלֶד; בְּדִיקוֹת לְגִילּוּי מוּקְדָּם שֶׁל מַחֲלוֹת וּמוּמִים מוּלָדִים; שֵׁירוּתֵי בְּרִיאוּת לְתַלְמִידֵי בָּתֵּי הַסֵּפֶר; בְּדִיקוֹת שִׁינַּיִים וּבְדִיקוֹת שִׁגְרָה.
שֵׁירוּתִים אֵלֶּה נִיתָּנִים בְּדֶרֶךְ כְּלָל בְּתַחֲנוֹת לִבְרִיאוּת הַמִּשְׁפָּחָה ("טִיפַּת חָלָב") וּבְמִסְגֶּרֶת בָּתֵּי הַסֵּפֶר. חֵלֶק מֵהַשֵּׁירוּתִים כָּרוּךְ בְּתַשְׁלוּם.
אִשְׁפּוּז סִיעוּדִי
זַכָּאִים לְאִשְׁפּוּז בְּמוֹסָד סִיעוּדִי בְּסִיּוּעַ כַּסְפִּי שֶׁל מִשְׂרַד הַבְּרִיאוּת: חוֹלִים שֶׁמַּצַּב בְּרִיאוּתָם וְתִפְקוּדָם יְרוּדִים עֵקֶב מַחֲלָה כְרוֹנִית אוֹ עֵקֶב לִיקּוּי קָבוּעַ וְהַזְּקוּקִים לְאִשְׁפּוּז בַּמּוֹסָד לְאִשְׁפּוּז סִיעוּדִי לְצוֹרֶךְ מַעֲקָב סִיעוּדִי מְיוּמָּן בְּמֶשֶׁךְ 24 שָׁעוֹת בִּימָמָה, וַאֲשֶׁר מְרוּתָּקִים לַמִּיטָּה אוֹ לְעֶגְלַת נָכִים, אוֹ שֶׁהֵם זְקוּקִים לְעֶזְרָה מְלֵאָה אוֹ חֶלְקִית בִּפְעוּלּוֹת הַיּוֹמְיוֹם וְאֵין לָהֶם שְׁלִיטָה עַל הַסּוֹגְרִים – זַכָּאִים לְאִשְׁפּוּז בְּמוֹסָד סִיעוּדִי בְּסִיּוּעַ כַּסְפִּי שֶׁל מִשְׂרַד הַבְּרִיאוּת.
הַזַּכָּאוּת לְשֵׁירוּת זֶה מוּתְנֵית בְּהַכָּרָה בְּמַצָּבָם עַל יְדֵי לִשְׁכַּת הַבְּרִיאוּת שֶׁל מִשְׂרַד הַבְּרִיאוּת (לִכְתוֹבוֹת הַלְּשָׁכוֹת) וּבְקִיּוּם מָקוֹם פָּנוּי בְּהֶתְאֵם לְמִכְסַת מְקוֹמוֹת הָאִשְׁפּוּז הַסִּיעוּדִי שֶׁנִּקְבְּעוּ בְּתַקְצִיב מִשְׂרַד הַבְּרִיאוּת לְאוֹתָהּ שָׁנָה. הַשֵּׁירוּת כָּרוּךְ בְּתַשְׁלוּם דְּמֵי הִשְׁתַּתְּפוּת עַצְמִית שֶׁל הַמְּאוּשְׁפָּז וּבְנֵי מִשְׁפַּחְתּוֹ, לְפִי מִבְחֲנֵי הַכְנָסָה וִיכוֹלֶת כַּלְכָּלִית. הַשֵּׁירוּתִים נִיתָּנִים בְּאֶמְצָעוּת לִשְׁכוֹת הַבְּרִיאוּת, הַמְּחוֹזִיּוֹת וְהַנָּפָתִיּוֹת, לְאַחַר קְבִיעַת הַזַּכָּאוּת לְסִידּוּר וּבְהֶתְאֵם לָתוּר הַמַּמְתִּינִים.
חוֹלֶה סִיעוּדִי הַנִּזְקָק לְטִיפּוּל רְפוּאִי נוֹסָף, כְּגוֹן הֲזָנָה בְּזוֹנְדָּה, עֵירוּי תּוֹךְ-וְרִידִי מְמוּשָּׁךְ, טִיפּוּל בְּדִיאָלִיזָה, טִיפּוּל בְּפֶצַע לַחַץ חָמוּר אוֹ טִיפּוּל בְּכִימוֹתֵרַפְּיָה בְּמַחֲלַת סַרְטָן, מוּגְדָּר "חוֹלֶה סִיעוּדִי מוּרְכָּב". שֵׁירוּת זֶה מָצוּי בְּאַחְרָיוּת קוּפּוֹת הַחוֹלִים וְכָרוּךְ בְּתַשְׁלוּם דְּמֵי הִשְׁתַּתְּפוּת עַצְמִית.
שֵׁירוּתֵי בְּרִיאוּת הַנֶּפֶשׁ
שֵׁירוּתִים אֵלֶּה כּוֹלְלִים טִיפּוּל חֵירוּם וּמִיּוּן, אִשְׁפּוּז פְּסִיכִיאַטְרִי וְאִשְׁפּוּז יוֹם בְּבָתֵּי חוֹלִים פְּסִיכִיאַטְרִיִּים וּכְלָלִיִּים, שֵׁירוּתִים אַמְבּוּלָטוּרִיִּים בְּמִרְפָּאוֹת מֶמְשַׁלְתִּיּוֹת לִבְרִיאוּת הַנֶּפֶשׁ, שֵׁירוּתִים בְּגַנִּים טִיפּוּלִיִּים לְאוּכְלוּסִיּוֹת מְיוּחָדוֹת וְשֵׁירוּתֵי שִׁיקּוּם פְּסִיכִיאַטְרִי לְמוּפְנִים מִוַּועֲדַת שִׁיקּוּם מְחוֹזִית. כְּמוֹ כֵן נִיתָּנִים שֵׁירוּתֵי אִשְׁפּוּז וְשֵׁירוּת מִרְפְּאָתִי לִגְמִילָה מִסַּמִּים וּמֵאַלְכּוֹהוֹל.
מַכְשִׁירִים לְשִׁיקּוּם, לַהֲלִיכָה וּלְנַיָּידוֹת
מִשְׂרַד הַבְּרִיאוּת מְסַיֵּיעַ בְּמִימּוּן מַכְשִׁירִים לְשִׁיקּוּם, לַהֲלִיכָה וּלְנַיָּידוּת עַל פִּי אַמּוֹת הַמִּידָּה הַקְּבוּעוֹת בְּנוֹהֲלֵי הַמִּשְׂרָד. הַשֵּׁירוּת נִיתָּן לַצִּיבּוּר בְּאֶמְצָעוּת לִשְׁכוֹת הַבְּרִיאוּת הַמְּחוֹזִיּוֹת.
נָכִים שֶׁהֵם נִפְגְּעֵי תְּאוּנוֹת עֲבוֹדָה, נִפְגְּעֵי פְּעוּלּוֹת אֵיבָה, נְכֵי צַהַ"ל, נִפְגְּעֵי תְּאוּנוֹת דְּרָכִים (מִשְּׁנַת 1976 וָאֵילָךְ) וְנִפְגְּעֵי רְדִיפוֹת הַנָּאצִים, מְקַבְּלִים אֶת הַסִּיּוּעַ מִמְּקוֹרוֹת אֲחֵרִים, וּלְפִיכָךְ אֵינָם זַכָּאִים לְקַבֵּל אֶת הַסִּיּוּעַ מִמִּשְׂרַד הַבְּרִיאוּת.
 
רְשִׁימַת הַמַּכְשִׁירִים שֶׁמִּשְׂרַד הַבְּרִיאוּת מִשְׁתַּתֵּף בְּמִימּוּנָם

מַכְשִׁירֵי שִׁיקּוּם
שַׁד תּוֹתָב, תּוֹתְבֵי אַף וְתוֹתְבֵי אוֹזֶן, מַכְשִׁירֵי שְׁמִיעָה לִילָדִים וּלְנוֹעַר עַד בְּנֵי 18, מַכְשִׁירֵי עֵזֶר לִרְאָיָה, כְּגוֹן מִשְׁקָפַיִים טֵלֶסְקוֹפִּיִּים וּמִיקְרוֹסְקוֹפִּיִּים לִילָדִים וּלְנוֹעַר עַד בְּנֵי 18, עַדְשׁוֹת מַגָּע מְיוּחָדוֹת לִילָדִים שֶׁאֵינָם מְסוּגָּלִים לְהַרְכִּיב מִשְׁקָפַיִים וְתוֹתְבֵי עֵינַיִים.
מַכְשִׁירֵי נַיָּידוּת
כִּיסְאוֹת גַּלְגַּלִּים יְדָנִיִּים, כִּיסְאוֹת טִיּוּלוֹן (BUGGY), כִּיסְאוֹת מְמוּנָּעִים, כִּיסְאוֹת שֵׁירוּתִים, כָּרִיּוֹת מְיוּחָדוֹת לְכִיסְאוֹת גַּלְגַּלִּים, אִינְסֶרְטִים, מִיטּוֹת פָאוּלֶר וּ- Hi Law יְדָנִיּוֹת וְחַשְׁמַלִּיּוֹת, מִזְרְנֵי אֲוִויר חַשְׁמַלִּיִּים לִמְנִיעַת פִּצְעֵי לַחַץ, מְנוֹפִים בֵּיתִיִּים (הִידְרָאוּלִיִּים אוֹ מֵכָנִיִּים), הֲלִיכוֹנִים אֲחוֹרִיִּים, רוֹלֵטוֹרִים, הֲלִיכוֹן אַמּוֹת וְקַבַּיִים קָנָדִיִּים.
מַכְשִׁירֵי הֲלִיכָה וְתוֹתְבֵי גַּפַּיִים
אוֹרְטְזוֹת (מַכְשִׁירֵי הֲלִיכָה), תּוֹתְבֵי גַּפַּיִים, כְּפָפָה לְכִיסּוּי יָד תּוֹתֶבֶת, נַעֲלַיִים רְפוּאִיּוֹת מְיוּחָדוֹת, גַּרְבֵי גֶּדֶם - בְּמִקְרֶה שֶׁל הַחְלָפַת בֵּית גֶּדֶם אוֹ תּוֹתָב.
מַכְשִׁירִים נוֹסָפִים לִמְקַבְּלֵי קִצְבָּאוֹת הֲלִיכוֹנִים רְגִילִים, מַקְלוֹת הֲלִיכָה לְסוּגֵיהֶם, כָּרִיּוֹת סְפוֹג וּמִזְרְנֵי סְפוֹג לִמְנִיעַת פִּצְעֵי לַחַץ.

הֶיקֵּף הַהִשְׁתַּתְּפוּת שֶׁל מִשְׂרַד הַבְּרִיאוּת בַּעֲלוּת מַכְשִׁירֵי הַשִּׁיקּוּם וְהַנַּיָּידוּת
מִשְׂרַד הַבְּרִיאוּת מִשְׁתַּתֵּף בְּ-75% מֵהַמְּחִיר שֶׁנִּקְבַּע לַמַּכְשִׁיר בַּחֲלוּקָּה לִשְׁתֵּי קְבוּצוֹת:

סְכוּם מֵרַבִּי שֶׁנִּקְבַּע עַל יְדֵי הַמִּשְׂרָד לַמַּכְשִׁיר.
בְּדִיקַת שָׁלוֹשׁ הַצָּעוֹת מְחִיר וּקְבִיעַת הַהַצָּעָה הַזּוֹלָה בְּיוֹתֵר כִּמְחִירוֹ שֶׁל הַמַּכְשִׁיר.

מֵידָע נוֹסָף בְּנוֹגֵעַ לְסִיּוּעַ בְּמִימּוּן מַכְשְׁרֵי שִׁיקּוּם וְנַיָּידוּת

לְבֵירוּר נוֹסָף שֶׁל זְכוּיוֹת לְקַבָּלַת הַשֵּׁירוּתִים הָרְפוּאִיִּים שֶׁבְּאַחְרָיוּת מִשְׂרַד הַבְּרִיאוּת וְלִתְנָאֵי הַתַּשְׁלוּם הַכְּרוּכִים בְּשֵׁירוּתִים אֵלֶּה, יֵשׁ לִפְנוֹת יְשִׁירוֹת לְלִשְׁכַּת הַבְּרִיאוּת הַמְּחוֹזִית.
