רִיכּוּזִים חֲרִיגִים שֶׁל מַתָּכוֹת כְּבֵדוֹת בְּתַכְשִׁיטִים הַמְּיוֹעָדִים לִילָדִים
​בְּמִסְגֶּרֶת מֶחְקָר שֶׁעוֹרֵךְ מִשְׂרַד הַבְּרִיאוּת, בְּשִׁיתּוּף חוֹקְרִים מִמְּכוֹן הַתְּקָנִים וּמֵאוּנִיבֶרְסִיטַת חֵיפָה, נִבְדְּקוּ מַתָּכוֹת כְּבֵדוֹת בְּתַכְשִׁיטֵי יְלָדִים. מְדוּבָּר בְּמֶחְקָר בְּנוֹשֵׂא מְזַהֲמִים בְּמוּצָרִים הַמְּיוֹעָדִים לְתִינוֹקוֹת וְלַיְּלָדִים, בְּמִימּוּן הַקֶּרֶן לִבְרִיאוּת וּסְבִיבָה. הַתַּכְשִׁיטִים אֲשֶׁר נִבְדְּקוּ נִדְגְּמוּ בְּאוֹפֶן אַקְרָאִי בַּחֲנוּיוֹת לְמִמְכַּר מוּצְרֵי יְלָדִים. הַבְּדִיקוֹת נֶעֶרְכוּ בְּמַעְבָּדָה שֶׁל מְכוֹן הַתְּקָנִים הַיִּשְׂרְאֵלִי.

תּוֹצְאוֹת הַבְּדִיקָה שֶׁל תַּכְשִׁיטִים מְעִידוֹת עַל תְּכוּלָה גְּבוֹהָה מְאוֹד שֶׁל הַמַּתָּכוֹת הָרְעִילוֹת עוֹפֶרֶת וְקַדְמִיּוּם. בְּנוֹסָף, בְּחֵלֶק מֵהַתַּכְשִׁיטִים נִמְצְאוּ רָמוֹת גְּבוֹהוֹת וַחֲרִיגוֹת שֶׁל נִיקֵל, אַרְסֵן וּכְרוֹם. בְּמִקְרִים מְסוּיָּמִים נִמְצְאוּ רִיכּוּזִים הַגְּבוֹהִים בִּשְׁנֵי סִדְרֵי גּוֹדֶל (יוֹתֵר מִפִּי 100) וְאַף בִּשְׁלוֹשָׁה סִדְרֵי גּוֹדֶל (יוֹתֵר מִפִּי 1000) בְּיַחַס לַתֶּקֶן הָאָמֵרִיקָאִי/הָאֵירוֹפֵּאִי עֲבוּר קְבוּצַת מוּצָרִים זוֹ.

הַסֶּקֶר הָיָה מִדְגָּמִי וְכָלַל 22 מוּצָרִים הַמִּשְׁתַּיְּיכִים לַקָּטֵגוֹרְיָה שֶׁל "תַּכְשִׁיטֵי יְלָדִים". עֲבוּר כָּל מוּצָר נִבְדַּק כָּל אֶחָד מֵהָרְכִיבִים בְּנִפְרָד, כַּאֲשֶׁר חֲרִיגָה בְּאֶחָד הָרְכִיבִים אוֹ יוֹתֵר הוּגְדְּרָה כַּחֲרִיגָה שֶׁל הַמּוּצָר כּוּלּוֹ. עַל פִּי תּוֹצְאוֹת הַסֶּקֶר נִמְצָא כִּי בְּ 50% מֵהַפְּרִיטִים שֶׁנִּבְדְּקוּ נִמְצְאָה חֲרִיגָה בִּתְכוּלַת הָעוֹפֶרֶת וּבִכְ-33% מֵהַפְּרִיטִים נִמְצְאָה חֲרִיגָה בִּתְכוּלַת הַקַּדְמִיּוּם. מֵעֵבֶר לִפְרִיטִים אֲשֶׁר נִבְדְּקוּ בְּסֶקֶר זֶה, אֵין לְמִשְׂרַד הַבְּרִיאוּת בְּשָׁלָב זֶה נְתוּנִים נוֹסָפִים לְגַבֵּי רִיכּוּזֵי הַמַּתָּכוֹת בְּסוּגֵי תַּכְשִׁיטִים אֲחֵרִים הַמְּיוֹעָדִים לַיְּלָדִים וְהַמְּשַׁוְּוקִים בְּכָל הַחֲנוּיוֹת יֵשׁ לְצַיֵּין שֶׁאֵין בְּיִשְׂרָאֵל תְּקִינָה מְחַיֶּיבֶת לְתַכְשִׁיטֵי יְלָדִים. עִם זֹאת, עֶמְדַּת מִשְׂרַד הַבְּרִיאוּת הִיא שֶׁיֵּשׁ סִיכּוּן חָמוּר לַצִּיבּוּר מִתַּכְשִׁיטִים עִם רִיכּוּזִים חֲרִיגִים שֶׁל מַתָּכוֹת כְּבֵדוֹת. יְלָדִים, וּבִמְיוּחָד יְלָדִים קְטַנִּים, נוֹטִים לְהַכְנִיס חֲפָצִים לְפֹה וְאַף לִמְצוֹץ חֶלְקֵי תַּכְשִׁיטִים. לְפִיכָךְ, נוֹכְחוּת שֶׁל מַתָּכוֹת כְּבֵדוֹת בְּמוּצָר יִיעוּדִי לַיְּלָדִים עֲלוּלָה לַחֲשׂוֹף אֶת קְבוּצַת הָאוּכְלוּסִיָּיה הִרְגִּישָׁה הַזּוֹ לְסִיכּוּן בְּרִיאוּתִי מַשְׁמָעוּתִי.

חֲשִׂיפָה לְעוֹפֶרֶת עֲלוּלָה לִגְרוֹם לְמִגְוָון שֶׁל הַשְׁפָּעוֹת בְּרִיאוּתִיּוֹת, כּוֹלֵל בְּעָיוֹת הִתְנַהֲגוּת וּבְעָיוֹת לְמִידָה. עוֹפֶרֶת פּוֹגַעַת בְּמַעֲרֶכֶת הָעֲצַבִּים וּבַהִתְפַּתְּחוּת הַקּוֹגְנִיטִיבִית. בַּסִּפְרוּת הָרְפוּאִית יֵשׁ דִּיוּוּחִים עַל מִקְרִים שֶׁל תַּחֲלוּאָה, וְאַף שֶׁל תְּמוּתָה, בְּקֶרֶב יְלָדִים עֵקֶב בְּלִיעָה שֶׁל חֶלְקֵי תַּכְשִׁיטִים עִם תְּכוּלַת עוֹפֶרֶת גְּבוֹהָה. חֲשִׂיפָה לַקַּדְמִיּוּם עֲלוּלָה לִגְרוֹם לִפְגִיעָה בְּתִפְקוּד הַכְּלָיוֹת וְלִפְגִיעָה בַּעֲצָמוֹת. מֶחְקָרִים מְעִידִים עַל פְּגִיעָה שֶׁל קַדְמִיּוּם בְּהִתְפַּתְּחוּת קוֹגְנִיטִיבִית שֶׁל יְלָדִים.
 

יֵשׁ לְהַדְגִּישׁ כִּי עֲנִידָה בִּלְבַד שֶׁל תַּכְשִׁיטִים הַמְּכִילִים רִיכּוּזִים חֲרִיגִים שֶׁל מַתָּכוֹת כְּגוֹן עוֹפֶרֶת אֵינָהּ מְסַכֶּנֶת אֶת הַיֶּלֶד/ה, אַךְ הַכְנָסָה שֶׁל תַּכְשִׁיטִים אֵלּוּ לַפֶּה עֲלוּלָה לְסַכֵּן אֶת הַיֶּלֶד/ה.

לְאוֹר תּוֹצְאוֹת הַסֶּקֶר הָאָמוּר, מִשְׂרַד הַבְּרִיאוּת פּוֹעֵל בְּשִׁיתּוּף מְכוֹן הַתְּקָנִים בְּיִשְׂרְאֵלִי וּמִשְׂרַד הַכַּלְכָּלָה לְקַדֵּם דְּרִישׁוֹת מְחַיְּיבוֹת לְמַתָּכוֹת כְּבֵדוֹת בְּתַכְשִׁיטִים הַמְּיוֹעָדִים לִילָדִים, כְּפִי שֶׁקַּיָּים בְּאַרְצוֹת הַבְּרִית וּבְאֵירוֹפָּה.
 
 
עַד לִכְנִיסָתָן שֶׁל הַדְּרִישׁוֹת הַחֲדָשׁוֹת לְתוֹקֶף:

מִשְׂרַד הַבְּרִיאוּת פָּנָה לַחֲבֵרוֹת הַמְּשַׁוְּוקוֹת אֶת הַפְּרִיטִים שֶׁבָּהֶם נִמְצְאוּ הַחֲרִיגוֹת בִּדְרִישָׁה לְהוֹרִיד אֶת הַפְּרִיטִים הָאֲמוּרִים מֵהַמַּדָּפִים. בְּנוֹסָף, מִשְׂרַד הַבְּרִיאוּת הִמְלִיץ עַל בְּדִיקַת הַהַתְאָמָה שֶׁל הַמּוּצָרִים הַמְּשַׁוְּוקִים לִדְרִישׁוֹת הַתְּקִינָה הָאֲמֵרִיקָאִית אוֹ הָאֵירוֹפֵּאִית בְּטֶרֶם יִיבּוּאָם לְיִשְׂרָאֵל.
אִם יֵשׁ בְּיֶדְכֶם פָּרִיט שֶׁבּוֹ נִמְצְאָה חֲרִיגָה יֵשׁ לְהַשְׁלִיךְ אֶת הַפָּרִיט לַפַּח וְלֹא לְאַפְשֵׁר לְיַלְדֵיכֶם לַעֲנוֹד אוֹ לְשַׂחֵק אִתּוֹ.
יֵשׁ לְוַודֵּא שֶׁאֵין לִילָדִים קְטַנִּים גִּישָׁה לְתַכְשִׁיטִים, וּבִמְיוּחָד לְתַכְשִׁיטִים הַמִּתְפָּרְקִים בְּקַלּוּת.
מִכֵּיוֹוֹן שֶׁעִיקַּר הַחֲשִׂיפָה לְמַתָּכוֹת כְּבֵדוֹת בְּתַכְשִׁיטֵי יְלָדִים הִיא בְּעִקְבוֹת הַכְנָסָה שֶׁל פְּרִיטִים אוֹ חֶלְקֵי פְּרִיטִים לַפֶּה, יֵשׁ לְוַודֵּא שֶׁיְּלָדִים לֹא מַכְנִיסִים תַּכְשִׁיטִים לַפֶּה.
בְּחֵלֶק מֵהַפְּרִיטִים נִמְצְאוּ רָמוֹת חֲרִיגוֹת שֶׁל נִיקֵל, אֲשֶׁר עָלוּל לִגְרוֹם לְתוֹפָעוֹת אַלֶּרְגִּיּוֹת בָּעוֹר. אִם יֵשׁ לְיַלְדֵיכֶם רְגִישׁוּת אוֹ אָלֶרְגִּיָּה יֵשׁ לְהִימָּנַע מֵעֲנִידָה שֶׁל תַּכְשִׁיטִים.
​הַמְלָצוֹת רְפוּאִיּוֹת
אִם הַיֶּלֶד עָנַד אֶת הַתַּכְשִׁיט, לְלֹא לִיקּוּק אוֹ בְּלִיעָה: אֵין צוֹרֶךְ בְּמַעֲקָב רוֹפֵא אוֹ בִּבְדִיקוֹת.
אִם הַיֶּלֶד לִיקֵּק אֶת הַתַּכְשִׁיט בְּאוֹפֶן אַקְרָאִי/חַד פַּעֲמִי: אֵין צוֹרֶךְ בִּפְעוּלָּה כָּלְשֶׁהִי, אַךְ אִם מוּדְאָגִים אֶפְשָׁר לִפְנוֹת לְרוֹפֵא הַמְּטַפֵּל.
אִם הַיֶּלֶד נָטָה לְהַכְנִיס אֶת הַתַּכְשִׁיט לַפֶּה לְלֹא בְּלִיעָתוֹ: לִפְנוֹת לָרוֹפֵא הַמְּטַפֵּל, אֲשֶׁר יַחֲלִיט לְפִי שִׁיקּוּל דַּעְתּוֹ הַאִם יֵשׁ צוֹרֶךְ בִּבְדִיקַת רִיכּוּז עוֹפֶרֶת בַּדָּם.
אִם הַיֶּלֶד בָּלַע אֶת הַתַּכְשִׁיט אוֹ חֵלֶק מִמֶּנּוּ: לֹא לִגְרוֹם לַהֲקָאָה, לִפְנוֹת לְרוֹפֵא הַמְּטַפֵּל אוֹ לְגוֹרֵם רְפוּאִי אַחֵר עַל מְנַת לִשְׁקוֹל בִּיצּוּעַ צִילּוּם בֶּטֶן וּבְדִיקַת רִיכּוּז עוֹפֶרֶת בַּדָּם.
​שְׁאֵלוֹת וּתְשׁוּבוֹת
אֵיךְ נִתְגַּלּוּ הַחֲרִיגוֹת בְּמַתָּכוֹת כְּבֵדוֹת בְּתַכְשִׁיטֵי יְלָדִים?
מִשְׂרַד הַבְּרִיאוּת עָרַךְ מֶחְקָר עִם גּוֹרְמִים נוֹסָפִים מִמְּכוֹן הַתְּקָנִים וּמֵאוּנִיבֶרְסִיטַת חֵיפָה, בְּמִימּוּן הַקֶּרֶן לִבְרִיאוּת וּסְבִיבָה. הַמֶּחְקָר בָּדַק מִגְוָון רָחָב שֶׁל מְזַהֲמִים בְּמִגְוָון רָחָב שֶׁל מוּצָרִים הַמְּיוֹעָדִים לְתִינוֹקוֹת וְלַיְּלָדִים. הַתּוֹצָאוֹת הַמְּלֵאוֹת שֶׁל הַמֶּחְקָר יִתְפַּרְסְמוּ בְּקָרוֹב. בְּאוֹפֶן כְּלָלִי, לֹא נִמְצְאוּ רָמוֹת חֲרִיגוֹת שֶׁל מַתָּכוֹת כְּבֵדוֹת בְּמוּצָרִים הַמְּיוֹעָדִים לְתִינוֹקוֹת וְלַיְּלָדִים, לְמַעֵט בְּתַכְשִׁיטִים הַמְּיוֹעָדִים לִילָדִים.
 
אֵיזֶה מְזַהֲמִים נִמְצְאוּ בְּתַכְשִׁיטִים? מֵהֶן הַהַשְׁפָּעוֹת הַבְּרִיאוּתִיּוֹת שֶׁל מְזַהֲמִים אֵלּוּ?

עוֹפֶרֶת: חֲשִׂיפָה לְעוֹפֶרֶת עֲלוּלָה לִגְרוֹם לְמִגְוַון הַשְׁפָּעוֹת בְּרִיאוּתִיּוֹת שְׁלִילִיּוֹת, כּוֹלֵל בְּעָיוֹת הִתְנַהֲגוּת וּבְעָיוֹת לְמִידָה. עוֹפֶרֶת פּוֹגַעַת בְּמַעֲרֶכֶת הָעֲצַבִּים וּבַהִתְפַּתְּחוּת קוֹגְנִיטִיבִית. עוֹבְרִים וִילָדִים קְטַנִּים פְּגִיעִים בִּמְיוּחָד לְהַשְׁפָּעוֹת שֶׁל עוֹפֶרֶת. בַּסִּפְרוּת הָרְפוּאִית יֵשׁ דִּיוּוּחִים עַל מִקְרִים שֶׁל תַּחֲלוּאָה וְאַף שֶׁל תְּמוּתָה בְּקֶרֶב יְלָדִים עֵקֶב בְּלִיעָה שֶׁל חֶלְקֵי תַּכְשִׁיטִים עִם תְּכוּלַת עוֹפֶרֶת גְּבוֹהָה.
קַדְמִיּוּם: חֲשִׂיפָה לַקַּדְמִיּוּם עֲלוּלָה לִגְרוֹם לִפְגִיעָה בְּתִפְקוּד הַכְּלָיוֹת וְלִפְגִיעָה בַּעֲצָמוֹת. מֶחְקָרִים מְעִידִים עַל פְּגִיעָה שֶׁל קַדְמִיּוּם בְּהִתְפַּתְּחוּת קוֹגְנִיטִיבִית שֶׁל יְלָדִים. לְמֵידָע נוֹסָף עַל קַדְמִיּוּם.
נִיקֵל: עָלוּל לִגְרוֹם לְאָלֶרְגִּיָּה בְּמַגָּע עוֹרִי.
כְּרוֹם: חֲשִׂיפָה דַּרְמָלִית (דֶּרֶךְ הָעוֹר) לְרִיכּוּזִים גְּבוֹהִים שֶׁל כְּרוֹם עֲלוּלָה לִגְרוֹם לִתְגוּבוֹת אַלֶּרְגִּיּוֹת בְּעוֹר .לְמֵידָע נוֹסָף עַל כְּרוֹם.
אַרְסֵן: חֲשִׂיפָה לְאַרְסָן עֲלוּלָה לִגְרוֹם לְמִגְוָון רָחָב שֶׁל הַשְׁפָּעוֹת בְּרִיאוּתִיּוֹת, כּוֹלֵל הַשְׁפָּעוֹת הִתְפַּתְּחוּיוֹת וְקוֹגְנִיטִיבִיּוֹת. לְמֵידָע נוֹסָף עַל אַרְסֵן.