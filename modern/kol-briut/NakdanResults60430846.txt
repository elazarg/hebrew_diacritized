טִיפּוּל  בִּתְלוּנוֹת הַמְּבוּטָּחִים
30/01/2012
​
מְבוּטָּחִים הַסְּבוּרִים כִּי זְכוּיוֹתֵיהֶם עַל פִּי חוֹק בִּיטּוּחַ בְּרִיאוּת מַמְלַכְתִּי קוּפְּחוּ, רַשָּׁאִים לִפְנוֹת לְכָל אֶחָד מֵהַגּוּפִים הָאֵלֶּה:
הַמְּמוּנֶּה עַל פְּנִיּוֹת הַצִּיבּוּר בְּקוּפַּת הַחוֹלִים
הַמְּמוּנֶּה עַל פְּנִיּוֹת הַצִּיבּוּר בַּמּוֹסָד הָרְפוּאִי שֶׁבְּקֶשֶׁר אֵלָיו הוּגְּשָׁה הַתְּלוּנָה
נְצִיב הַקְּבִילוֹת לְפִי חוֹק בִּיטּוּחַ בְּרִיאוּת מַמְלַכְתִּי - הֶסְבֵּר מוּרְחָב בַּהֶמְשֵׁךְ
בֵּית הַדִּין הָאֲזוֹרִי לַעֲבוֹדָה
חָשׁוּב:
בְּמִקְרֶה בּוֹ מְבוּטָּח סָבוּר שֶׁזְּכוּיוֹתָיו נִפְגְּעוּ רָצוּי לִפְנוֹת תְּחִילָּה לַמְּמוּנֶּה עַל פְּנִיּוֹת הַצִּיבּוּר בְּקוּפַּת חוֹלִים אוֹ בַּמּוֹסָד הָרְפוּאִי הַקָּשׁוּר לְנוֹשֵׂא הַתְּלוּנָה.

פְּנִיָּה לִנְצִיב הַקְּבִילוֹת לְפִי חוֹק בִּיטּוּחַ בְּרִיאוּת מַמְלַכְתִּי לְשֵׁם מִימּוּשׁ זְכוּיוֹת
כָּל תּוֹשָׁב רַשַּׁאי לְהַגִּישׁ לִנְצִיב הַקְּבִילוֹת לְפִי חוֹק בִּיטּוּחַ בְּרִיאוּת מַמְלַכְתִּי (לְהַלָּן- "נְצִיב הַקְּבִילוֹת") תְּלוּנָה נֶגֶד קוּפַּת חוֹלִים, נוֹתֵן שֵׁירוּתִים מִטַּעֲמָהּ, עוֹבֵד מֵעוֹבְדֶיהָ אוֹ כָּל מִי שֶׁפּוֹעֵל מִטַּעֲמָהּ, בְּכָל הַקָּשׁוּר לְמִילּוּי תַּפְקִידֵיהֶם לְפִי חוֹק בִּיטּוּחַ בְּרִיאוּת מַמְלַכְתִּי. (לְדוּגְמָה: נִיתָּן לְהַגִּישׁ לִנְצִיב הַקְּבִילוֹת תְּלוּנָה נֶגֶד קוּפַּת חוֹלִים הַמְּסָרֶבֶת לְסַפֵּק תְּרוּפָה אוֹ שֵׁירוּת הַכְּלוּלִים בְּסַל שֵׁירוּתֵי הַבְּרִיאוּת)
נְצִיב הַקְּבִילוֹת מְבָרֵר אֶת עוּבְדּוֹת הַתְּלוּנָה, וּבְתוֹם הַבֵּרוּר קוֹבֵעַ הַאִם הַתְּלוּנָה מוּצְדֶּקֶת אוֹ לֹא.
הָחֵל מִיּוֹם 1.1.2006, קְבִיעַת הַנְּצִיב לְפִיהָ הַתְּלוּנָה נִמְצְאָה מוּצְדֶּקֶת מְאַפְשֶׁרֶת לְמַגִּישׁ הַתְּלוּנָה לְמַמֵּשׁ אֶת זְכוּיוֹתָיו מִכּוֹחַ הַחוֹק, בַּדֶּרֶךְ הַבָּאָה:
אִם קוּפַּת הַחוֹלִים לֹא סִיפְּקָה אֶת הַשֵּׁרוּת הַמְּבוּקָּשׁ עַל יְדֵי הַמִּתְלוֹנֵן תּוֹךְ 21 יוֹם מֵהַמּוֹעֵד בּוֹ נִקְבְּעָה תְּלוּנָתוֹ כִּתְלוּנָה מוּצְדֶּקֶת, קַיֶּימֶת בְּיָדוֹ אֶפְשָׁרוּת לְהַגִּישׁ בַּקָּשָׁה לְמִשְׁנֶה לַמְּנַהֵל הַכְּלָלִי וְרֹאשׁ חֲטִיבַת הָרְפוּאָה בְּמִשְׂרַד הַבְּרִיאוּת (לְהַלָּן –"הַמְּנַהֵל") לְקַבָּלַת הֶחְזֵר כַּסְפֵּי עֲבוּר רְכִישַׁת הַשֵּׁרוּת, שֶׁלֹּא בְּאֶמְצָעוּת קוּפַּת הַחוֹלִים.
 
הַכְּלָלִים לְהַגָּשַׁת בַּקָּשָׁה לְקַבָּלַת הֶחְזֵר כַּסְפֵּי עֲבוּר רְכִישַׁת שֵׁירוּת אוֹ תַּכְשִׁיר רְפוּאִי:
הַמְּבוּטָּח רַשַּׁאי לְהַגִּישׁ אֶת הַבַּקָּשָׁה לְאַחַר 21 יוֹם מִמּוֹעֵד הַחְלָטַת הַנְּצִיב, לְפִיהָ הַתְּלוּנָה נִמְצְאָה מוּצְדֶּקֶת.
אֶת הַבַּקָּשָׁה יֵשׁ לְהַגִּישׁ בְּאֶמְצָעוּת נְצִיבוּת הַקְּבִילוֹת.
לְאַחַר קַבָּלַת הַבַּקָּשָׁה יִפְנֶה הַמְּנַהֵל לְקוּפַּת הַחוֹלִים וִיבָרֵר הָאִם סוּפַּק הַשֵּׁרוּת לַמְּבוּטָּח. אִם הַשֵּׁירוּת לֹא סוּפַּק, יוֹרֶה הַמִּנְהָל לַמּוֹסָד לְבִיטּוּחַ לְאוּמִּי עַל בִּיצּוּעַ הֶחְזֵר כַּסְפִּי יְשִׁירוֹת לַמְּבוּטָּח עֲבוּר רְכִישַׁת הַשֵּׁרוּת.  
מַתַּן הַהֶחְזֵר יַעֲשֶׂה רַק לְאַחַר שֶׁהַמְּבוּטָּח "רָכַשׁ אֶת הַשֵּׁירוּת", אִם בְּכַסְפּוֹ, וְאִם עַל פִּי הִתְחַיְּיבוּת עֲתִידִית שֶׁנִּיתְּנָה עַל יָדוֹ לְסַפֵּק לִרְכּוֹשׁ אֶת הַשֵּׁירוּת מֵאוֹתוֹ סָפֵק, אַף אִם הַשֵּׁירוּת לֹא נִיתָּן בְּפוֹעַל.

חָשׁוּב:
הַזְּכוּת לְקַבָּלַת הֶחְזֵר כַּסְפִּי בְּאֶמְצָעוּת הַגָּשַׁת בַּקָּשָׁה לְ"מְנַהֵל" מִתְיַיחֶסֶת רַק לְשֵׁירוּת/תַּכְשִׁיר רְפוּאִי שֶׁנִּרְכַּשׁ עַל יְדֵי הַמְּבוּטָּח לְאַחַר קַבָּלַת הַחְלָטַת נְצִיב הַקְּבִילוֹת, לְפִיהָ הַתְּלוּנָה מוּצְדֶּקֶת. 

בְּמִקְרֶה בּוֹ קוּפַּת הַחוֹלִים נֶגְדָּהּ הוּגְּשָׁה הַתְּלוּנָה מִתְנַגֶּדֶת לְעֶמְדַּת הַנְּצִיב וּמַגִּישָׁה לְבֵית הַדִּין לַעֲבוֹדָה תּוּבְעָנָה (בְּקֶשֶׁר לִזְכוּתוֹ שֶׁל הַמְּבוּטָּח לְקַבֵּל אֶת הַשֵּׁירוּת בְּגִינוֹ הוּגְּשָׁה הַתְּלוּנָה) לִפְנֵי הַגָּשַׁת בַּקָּשָׁה לַ"מְנַהֵל" לְקַבָּלַת הֶחְזֵר כַּסְפִּי – לֹא תְּטוּפַּל הַבַּקָּשָׁה עַל יְדֵי "הַמְּנַהֵל" וּזְכוּתוֹ שֶׁל הַמְּבוּטָּח לְקַבֵּל אֶת הַשֵּׁירוּת, תּוּכְרַע עַל פִּי פְּסִיקַת בֵּית הַדִּין לַעֲבוֹדָה.

בְּמִקְרֶה בּוֹ קוּפַּת הַחוֹלִים תַּגִּישׁ תּוּבְעָנָה, כָּאָמוּר, לְאַחַר שֶׁהוּגְּשָׁה הַבַּקָּשָׁה לְ"מְנַהֵל" לְקַבָּלַת הֶחְזֵר כַּסְפִּי -  לֹא יוּפְסַק הַטִּיפּוּל בְּבַקָּשָׁה לְקַבָּלַת הַהֶחְזֵר הַכַּסְפִּי.

בְּמִקְרֶה בּוֹ הַמְּבוּטָּח הִגִּישׁ תּוּבְעָנָה לְבֵית הַדִּין לָעֲבוֹדָה לִפְנֵי הַגָּשַׁת הַבַּקָּשָׁה לַ"מְנַהֵל" עַל יָדוֹ – זְכוּתוֹ לְקַבָּלַת הַשֵּׁירוּת תּוּכְרַע עַל פִּי פְּסִיקַת בֵּית הַדִּין לַעֲבוֹדָה, וְ"לַמְּנַהֵל" לֹא תִּהְיֶה עוֹד סַמְכוּת לְטַפֵּל בַּבַּקָּשָׁה לְקַבָּלַת הֶחְזֵר כַּסְפִּי.

פְּנִיּוֹת לִנְצִיבוּת קְבִילוֹת הַצִּיבּוּר :
דּוֹאַר: נְצִיב הַקְּבִילוֹת, רְחוֹב יִרְמְיָהוּ 39, יְרוּשָׁלַיִם 9101002
פַקְס: 02-5655981
דּוֹאַ"ל: kvilot@moh.health.gov.il
תָּא קוֹלִי:02-5681234
טֵלֵפוֹן רַב קַוִּוי: 02-5681257 בֵּין הַשָּׁעוֹת 13:00-15:00 בְּיָמִים א'-ה'
