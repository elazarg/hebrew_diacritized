"הַמּוֹפָע הַבָּא" הוּא סִיפּוּר שׁוֹפֵעַ פִּיתּוּיִים.

עַל הַפִּיתּוּי הָרִאשׁוֹן הִתְגַּבַּרְתִּי בְּקַלּוּת, וְלָכֵן לֹא מִתְנוֹסֶסֶת בְּרֹאשׁ הַסְּקִירָה מַסֶּכֶת קוֹרוֹנָה כְּחוּלָּה, אֶלָּא כִּיסּוּי פָּנִים אַחֵר וּמַתְאִים יוֹתֵר. הֲרֵי הַמַּסֵּכוֹת בַּסִּיפּוּר אֵינָן אֶמְצָעִי הֲגָנָה מִמַּחֲלָה, אֶלָּא הַהֵיפֶךְ הַגָּמוּר: הַתַּסְמִין הַבּוֹלֵט בְּיוֹתֵר שֶׁל מַחֲלָה חֶבְרָתִית עֲמוּקָּה. שְׁאָר הַפִּיתּוּיִים הֵם כְּבָר בַּסִּיפּוּר עַצְמוֹ, וַהֲרֵי בִּשְׁבִיל זֶה הִתְכַּנַּסְנוּ.

זֶה מַתְחִיל כְּבָר בְּשֵׁם הַסִּיפּוּר. בְּעִבְרִית הוּא נִקְרָא "הַמּוֹפָע הַבָּא", אֲבָל הַכּוֹתֶרֶת הַזֹּאת מְאַבֶּדֶת אֶת הַדּוּ-מַשְׁמָעוּת שֶׁל הַמָּקוֹר הָאַנְגְּלִי: Coming Attraction, כְּלוֹמַר "הַמְּשִׁיכָה הַבָּאָה" אוֹ "בּוֹא הִמְשִׁיכָה". מְשִׁיכָה אֵירוֹטִית, כַּמּוּבָן. וְאָכֵן הַסִּיפּוּר עוֹסֵק בַּיְּחָסִים בֵּין גְּבָרִים וְנָשִׁים וּבַקּוֹדִים הַחֶבְרָתִיִּים שֶׁבֵּינֵיהֶם, שֶׁמּוּצָּגִים כְּחֵלֶק מִמִּשְׂחַק כּוֹחַ אַלִּים וְכוֹחָנִי בֵּין הַמִּינִים: יֵשׁ כָּאן פִּיתּוּי, הִשְׁתַּעְבְּדוּת מֵרָצוֹן וַהֲמוֹן הָעֲמָדוֹת פָּנִים וּשְׁקָרִים.

הַסִּיפּוּר מַתְחִיל בִּתְקִיפָה: מְכוֹנִית שֶׁקְּרָסִים הוּלְחֲמוּ לְפָגוֹשֶׁיהָ "כְּחַרְטוֹמוֹ שֶׁל סִיּוּט בִּיעוּתִים" (ע' 424) עוֹלָה עַל מִדְרָכָה בְּלֵב נְיוּ יוֹרְק וּמִסְתַּעֶרֶת לְעֵבֶר בַּחוּרָה צְעִירָה. הַמְּסַפֵּר, סוֹחֵר בְּרִיטִי שֶׁהִגִּיעַ לְאַרְצוֹת הַבְּרִית לְצוֹרֶךְ סַחַר חֲלִיפִין, מִתְעַשֵּׁת בִּמְהִירוּת וּמוֹשֵׁךְ אוֹתָהּ לְאָחוֹר בָּרֶגַע הָאַחֲרוֹן. הוּא מַצִּיל אֶת חַיֶּיהָ, אֲבָל הַקְּרָסִים תּוֹלְשִׁים אֶת חֲצָאִיתָהּ. שְׁלוֹשֶׁת הַגְּבָרִים הַצְּעִירִים בִּמְכוֹנִית הַתּוֹקֶפֶת בּוֹרְחִים מֵהַמָּקוֹם, צוֹהֲלִים. הָאִישָּׁה נִסְעֶרֶת, אֲבָל אַל תִּדְאֲגוּ לָהּ – תּוּמָּתָהּ לֹא חוֹלְלָה. הִיא עֲדַיִין חוֹבֶשֶׁת אֶת הַמַּסֵּכָה שֶׁלָּהּ.

בְּרוּכִים הַבָּאִים לִנְיוּ יוֹרְק שֶׁל הֶעָתִיד הַקָּרוֹב – יַחֲסִית לִשְׁנוֹת הַ-50 – אַחֲרֵי הַמִּלְחָמָה הַגַּרְעִינִית. עִיר לְלֹא חוֹק וּלְלֹא סֵדֶר, עִיר שֶׁהַמְּבַקְּרִים בָּהּ נִדְרָשִׁים לִבְדּוֹק כָּל רֶגַע שֶׁלֹּא נֶחְשְׂפוּ לִמְנַת יֶתֶר שֶׁל קְרִינָה, עִיר שֶׁהַנָּשִׁים בָּהּ עוֹטוֹת מַסֵּכוֹת, אַךְ הַגְּבָרִים, בְּאוֹפֶן מֵטָפוֹרִי, פָּשְׁטוּ אֶת הַמַּסֵּכוֹת שֶׁלָּהֶם וְחוֹשְׂפִים כָּעֵת בְּגָלוּי אֶת הָאַלִּימוּת וְהַצְּבִיעוּת שֶׁנִּמְצָאוֹת בִּבְסִיס הַיְּחָסִים בֵּין הַמִּינִים. עִיר מְכוֹעֶרֶת שֶׁל אֲנָשִׁים מְכוֹעָרִים.

נֶשֶׁף מַסֵּכוֹת
הַזָּרוּת שֶׁל הַמְּסַפֵּר, תַּיָּיר בְּרִיטִי בְּאֶרֶץ נוֹכְרִייָּה, מַעֲמִידָה אוֹתוֹ כְּצוֹפֶה מִשְׁתָּאֶה בַּמַּחֲזֶה שֶׁהוּא לֹא מְסוּגָּל לְהָבִין. בְּאָמֵרִיקָה שֶׁל הֶעָתִיד הַקָּרוֹב כָּל הַנָּשִׁים עוֹטוֹת מַסֵּכוֹת מִחוּץ לַבַּיִת. הֵן עוֹשׂוֹת אֶת זֶה מִתּוֹךְ בְּחִירָה, אוֹ לְפָחוֹת צִיּוּת לְנוֹרְמָה חֶבְרָתִית. אֲפִילּוּ לֹא מְדוּבָּר בְּהֶכְרֵחַ בְּפוּרִיטָנִיּוֹת יְתֵרָה, שֶׁכֵּן הַלְּבוּשׁ עַצְמוֹ יָכוֹל לִהְיוֹת חוֹשְׂפָנִי מְאוֹד. הָעִיקָּר הוּא הַעֲמָדַת הַפָּנִים. נֶשֶׁף מַסֵּכוֹת.

כָּךְ הַסִּיפּוּר מַמְשִׁיךְ: כְּשֶׁהָאִישָּׁה הַמּוּתְקֶפֶת מְגַלָּה שֶׁהָאַבִּיר שֶׁהִצִּיל אוֹתָהּ הוּא אַנְגְּלִי, הִיא מַזְמִינָה אוֹתוֹ לָבוֹא לְבֵיתָהּ בָּעֶרֶב. בְּבוֹאוֹ הוּא מְגַלֶּה לְהַפְתָּעָתוֹ שֶׁהִיא מְצַפָּה שֶׁיֵּיצֵא אִיתָּהּ לְבִילּוּי. בַּמּוֹעֲדוֹן שֶׁאֵלָיו הִיא לוֹקַחַת אוֹתוֹ הִיא מְבַקֶּשֶׁת שֶׁיִּיקַּח אוֹתָהּ אִיתּוֹ לְאַנְגְּלִיָּה, וְהוּא מַסְכִּים. אַךְ אָז הֵם נִתְקָלִים שׁוּב בִּשְׁלוֹשֶׁת הַגְּבָרִים הַתּוֹקְפִים, שֶׁנִּטְפָּלִים אֵלֶיהָ פַּעַם נוֹסֶפֶת. זֵירֵק, גֶּבֶר רְבִיעִי וּמַפְחִיד שֶׁהוּזְכַּר קוֹדֶם רַק בַּחֲטָף, מִתְעָרֵב וּמֵנִיס אוֹתָם, וְאָז נִשְׁאָר וּמְדַבֵּר אֶל הָאִישָּׁה בְּצוּרָה מְבַזָּה. כְּשֶׁהָאַנְגְּלִי מִתְיַיצֵּב לְהָגֵן עָלֶיהָ, הִיא תּוֹקֶפֶת דַּוְוקָא אוֹתוֹ בְּצִיפּוֹרְנֵי פְּלָדָה. וְאָז:

"הִיא לֹא הִסְתַּכְּלָה בִּי. הִיא גָּחֲנָה מֵעַל זֵירֵק הַקָּטָן, הִצְמִידָה אֶת מַסְכְּתָהּ לְלֶחְיוֹ וְהָגְתָה: 'דַּי, דַּי, אַל תִּצְטַעֵר, תּוּכַל לְהַכְאִיב לִי אַחַר כָּךְ'". (ע' 436)

כֵּן, הַכֹּל הָיָה מִשְׂחָק, הַעֲמָדַת פָּנִים. הַבַּחוּרָה תִּמְרְנָה אֶת הָאַנְגְּלִי הַזָּר כְּחֵלֶק מִמִּשְׂחָק מוּרְכָּב שֶׁל פִּיתּוּי. כְּשֶׁהוּא מֵבִין אֶת זֶה הוּא תּוֹלֵשׁ בְּזַעַם אֶת הַמַּסֵּכָה שֶׁלָּהּ – וּמְגַלֶּה פָּנִים רְגִילוֹת לְגַמְרֵי. אֲבָל מֵאֲחוֹרֵי הַמַּסֵּכָה הִסְתַּתֵּר דָּבָר אַחֵר: רְגָשׁוֹת מְכוֹעָרִים, שֶׁהַמְּסַפֵּר מְתָאֵר כְּ"תּוֹלָעִים לְבָנוֹת וְרִירִיּוֹת" (ע' 436).

זֶהוּ הַמּוֹפָע הַמְּתוֹאָר בְּכוֹתֶרֶת הַסִּיפּוּר – הָעֲמָדוֹת הַפָּנִים וְהַמָּנִיפּוּלַצְיוֹת בֵּין הַמִּינִים, שֶׁמַּסְתִּירוֹת אֶת הָרְגָשׁוֹת הָאֲמִיתִּיִּים. וְיֵשׁ עוֹד מוֹפָע חָשׁוּב שֶׁמְּמַלֵּא תַּפְקִיד חָשׁוּב בַּסִּיפּוּר: קְרָבוֹת הֵיאָבְקוּת פּוּמְבִּיִּים בֵּין גְּבָרִים לְנָשִׁים, שֶׁמְּתוּמְרָנִים כָּךְ שֶׁפְּעָמִים רַבּוֹת הָאִישָּׁה תְּנַצֵּחַ. זֶהוּ מוֹפַע הַבִּידּוּר הָעִיקָּרִי שֶׁל נְיוּ יוֹרְק הַפּוֹסְט-אַפּוֹקָלִיפְּטִית הַמְּתוֹאֶרֶת בַּסִּיפּוּר, וְהַגְּבָרִים הַמַּפְסִידִים יוֹצְאִים לִנְקוֹם: "הֵם חַיָּיבִים לִמְצוֹא בַּחוּרָה וּלְהוֹצִיא עָלֶיהָ אֶת הַתִּסְכּוּל שֶׁלָּהֶם. בַּחוּרָה שֶׁתִּהְיֶה חַלָּשָׁה וּמְבוֹהֶלֶת נוֹרָא. הֵם צְרִיכִים אוֹתָהּ, כְּדֵי שֶׁיִּישָּׁאֲרוּ גְּבָרִים", מַסְבִּירָה הַבַּחוּרָה לְאַנְגְּלִי (ע' 434).

נוֹרָא.

הָעוֹלָם הַזֶּה נוֹרָא.

אַפּוֹקָלִיפְּסָה חֶבְרָתִית
פְרִיץ לַיְיבֶּר הִתְפַּרְסֵם כְּסוֹפֵר שֶׁל סִפְרֵי חֲרָבוֹת וּכְשָׁפִים בְּזַ'אֲנֵר הַפַנְטַזְיָה, אַךְ כָּתַב גַּם לֹא מְעַט אֵימָה וּמַדָּע בִּדְיוֹנִי. הוּא נוֹלָד לִשְׁנֵי הוֹרִים שַׂחְקָנִים וְהָיָה בְּעַצְמוֹ שַׂחְקָן וּמַחֲזַאי, כָּךְ שֶׁלָּאֲוִוירָה הַתֵּיאַטְרָלִית שֶׁל הַסִּיפּוּר הַנּוֹכְחִי יֵשׁ יְסוֹדוֹת מוּצָקִים.

בְּדֶרֶךְ כְּלָל כְּשֶׁמְּדַבְּרִים עַל כְּתִיבָה תֵּיאַטְרָלִית בַּסִּפְרוּת, מִתְכַּוְּונִים שֶׁיֵּשׁ בָּהּ מַשֶּׁהוּ מְלָאכוּתִי וּמִשְׂחָקִי. הַפַּעַם אֲנִי מִתְכַּוֵּון בָּזֶה לְמַשֶּׁהוּ אַחֵר, אַךְ דּוֹמֶה: "הַמּוֹפָע הַבָּא" הוּא סִיפּוּר שֶׁמּוּדָע מְאוֹד לֶהֱיוֹתוֹ סִיפּוּר, וְכָל הַדְּמוּיוֹת הָאָמֵרִיקָאִיּוֹת בּוֹ מְשַׂחֲקוֹת תַּפְקִידִים בַּמְּצִיאוּת שֶׁלָּהֶן, מוּל קָהָל שֶׁל צוֹפֶה אַנְגְּלִי אֶחָד.

כְּדֵי לְאַפְשֵׁר אֶת הַמְּצִיאוּת הַמְּשׁוּנָּה הַזֹּאת, לֶיְיבֶּר הָיָה חַיָּיב לִיצוֹר שִׁינּוּי דְּרַסְטִי מְאוֹד בָּעוֹלָם, וְעָשָׂה אֶת זֶה בְּאֶמְצָעוּת מִלְחֶמֶת עוֹלָם שְׁלִישִׁית. הָיִיתִי יָכוֹל לְהַרְחִיב עַל הַסִּיפּוּר כְּבִיקּוֹרֶת פּוֹלִיטִית עַל הַמִּלְחָמָה הַקָּרָה, וְהַסּוֹפֵר אָכֵן עוֹסֵק גַּם בְּזֶה, אֲבָל נִרְאֶה שֶׁמִּבְּחִינָתוֹ זֶה בָּרֹאשׁ וּבָרִאשׁוֹנָה כְּלִי עֲלִילָתִי שֶׁנּוֹעַד לְסַיֵּיעַ לְהַקְצִין אֶת הַיְּחָסִים בֵּין הַמִּינִים. כְּלוֹמַר הַסִּיפּוּר לֹא מַזְהִיר "זֶה מָה שֶׁיִּקְרֶה אִם לֹא תְּרַסְּנוּ אֶת הַנֶּשֶׁק הַגַּרְעִינִי" כְּמוֹ חֵלֶק נִיכָּר מֵהַסִּפְרוּת הָאַפּוֹקָלִיפְּטִית שֶׁל הַמִּלְחָמָה הַקָּרָה; בִּמְקוֹם זֶה הוּא אוֹמֵר כִּבְיָכוֹל: "הָיְיתָה מִלְחָמָה וְהִיא שִׁינְּתָה אֶת הַחֶבְרָה. שִׂימוּ לֵב הֵיטֵב, וְאוּלַי תָּבִינוּ מַשֶּׁהוּ עַל עַצְמְכֶם". אוֹ בְּמִילִּים אֲחֵרוֹת:

"אַנְתְּרוֹפּוֹלוֹג בְּרִיטִי צִייֵּן כִּי בְּעוֹד שֶׁנִּדְרְשׁוּ יוֹתֵר מִ-5,000 שָׁנָה לְהַעְתִּיק אֶת מוֹקֵד הַהִתְעַנְיְינוּת הַמִּינִית מִן הַיְּרֵכַיִים לַשָּׁדַיִים, נִמְשָׁךְ הַמַּעֲבָר הַבָּא, אֶל הַפָּנִים, פָּחוֹת מֵחֲמִישִּׁים שָׁנָה. אֵין מָקוֹם לְהַשְׁוָואָה בֵּין הָאוֹפְנָה הָאָמֵרִיקָנִית לְבֵין הַמָּסוֹרֶת הַמּוּסְלְמִית; נָשִׁים מוּסְלְמִיּוֹת מְחוּיָּבוֹת לַעֲטוֹת רְעָלָה, שֶׁמַּטְּרָתָהּ לְהָגֵן עַל פְּרָטִיּוּת רְכוּשׁוֹ שֶׁל הַבַּעַל, בְּעוֹד שֶׁעַל הַנָּשִׁים הָאָמֵרִיקָנִיּוֹת מֵעִיק רַק צַו הָאוֹפְנָה, וְהֵן מִשְׁתַּמְּשׁוֹת בַּמַּסֵּכָה כְּדֵי לַיְּצוּר מִסְתּוֹרִין". (ע' 428)

הַמִּסְתּוֹרִין הַזֶּה גּוֹרֵם לַשּׁוֹטֵר בִּתְחִילַּת הַסִּיפּוּר לְהִזְדַּעְזֵעַ מֵהָרַעְיוֹן שֶׁל "נְעָרוֹת הַהוֹלְכוֹת בָּרְחוֹב עֲרוּמוֹת מֵהַצַּוָּואר וָמַעְלָה"וּבְעֵת  וּבְעוֹנָה אַחַת לְזַלְזֵל בְּפִשְׁעָם שֶׁל הַגְּבָרִים שֶׁתָּלְשׁוּ אֶת חֲצָאִיתָהּ שֶׁל אִישָּׁה. דֶּרֶךְ הַמַּסֵּכוֹת, לַיְיבֶּר חוֹשֵׂף אֶת הַזִּיּוּף הַמָּצוּי גַּם בַּנּוֹרְמוֹת הַלְּבוּשׁ וּבַקּוֹדִים הַחֶבְרָתִיִּים שֶׁל בְּנֵי וּבְנוֹת תְּקוּפָתוֹ, וּמַצְבִּיעַ עֲלֵיהֶם כְּחֵלֶק מִמִּשְׂחָק שֶׁל כּוֹחַ וּשְׁלִיטָה. גַּם מוֹפְעֵי הַהֵיאָבְקוּת הַיִּיצְרִיִּים בִּנְיוּ יוֹרְק אֵינָם אֶלָּא הִתְגַּלְּמוּת מוּחָשִׁית שֶׁל מַאַבְקֵי הַכּוֹחַ הַסְּמוּיִים בֵּין הַמִּינִים.

הַאִם הַתֵּיאוּר הַזֶּה נָכוֹן? בְּמוּבָן אֶחָד, וַדַּאי שֶׁכֵּן – אִלְמָלֵא כֵּן לֹא הָיָה צוֹרֶךְ בְּפֵמִינִיזְם שֶׁיַּחְשׂוֹף אֶת פַּעֲרֵי הַכּוֹחַ הַחֶבְרָתִי בֵּין הַמִּינִים. אֲבָל בְּמוּבָן לֹא פָּחוֹת עָמוֹק זֹאת קָרִיקָטוּרָה מַחֲרִידָה, שֶׁמַּעֲלִימָה מֵאֲחוֹרֵי הַמַּסֵּכוֹת אֶת כָּל מָה שֶׁטּוֹב וְיָפֶה בְּזוּגִיּוּת: שׁוּתָּפוּת, הַעֲרָכָה הֲדָדִית, נְתִינָה, קַבָּלָה, מִשְׁפָּחָה, אַהֲבָה. כָּל אֵלֶּה נֶעֱדָרִים לַחֲלוּטִין מֵהַסִּיפּוּר, וּבְהֵיעָדְרָם יֵשׁ סוּג שֶׁל הִיגָּיוֹן מְעוּוָּת בִּכְנִיעָה הַמּוּחְלֶטֶת וְהַמִּתְמַסֶּרֶת שֶׁל הָאִישָּׁה לְגֶבֶר הַמִּתְעַלֵּל בְּסוֹף הַסִּיפּוּר.

הַזַּעֲזוּעַ שֶׁמַּפְגִּין הָאַנְגְּלִי לְנוֹכַח הַכְּנִיעָה הַזֹּאת מֵעִיד בְּעֵינַיי שֶׁלַּמְרוֹת הַכֹּל לַיְיבֶּר לֹא הִתְכַּוֵּון לִטְעוֹן שֶׁזֹּאת הַנּוֹרְמָה. אֲבָל מִי יוֹדֵעַ? אוּלַי אֲנִי מְיַיחֵס לוֹ נְקוּדַּת מַבָּט שֶׁחוֹרֶגֶת מִמּוּשְּׂגֵי תְּקוּפָתוֹ. כָּךְ אוֹ כָּךְ, לַמְרוֹת הָאֲמִירָה הַמְּעַנְיֶינֶת מְדוּבָּר בְּסִיפּוּר קָשֶׁה וּמְנוּכָּר וּמְאוֹד לֹא מְהַנֶּה לִקְרִיאָה. אֲבָל כָּרָגִיל בַּמַּדָּע הַבִּדְיוֹנִי שֶׁל רֵאשִׁית שְׁנוֹת הַ-50, הָרַעְיוֹן הוּא הָעִיקָּר, וְהוּא אָכֵן מַצְדִּיק אֶת הַבְּחִירָה בַּסִּיפּוּר לְ"הֵיכַל הַתְּהִילָּה שֶׁל הַמַּדָּע הַבִּדְיוֹנִי".