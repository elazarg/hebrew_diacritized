בִּיקּוֹרֶת סִפְרוּתִית עַל שָׁלוֹשׁ מֵאֵת דְּרוֹר מִשְׁעָנִי הַבִּיקּוֹרֶת נִכְתְּבָה בְּיוֹם שֵׁנִי, 17 בְּאוֹגוּסְט, 2020
ע"י נִצְחִיָּה

אָחִי הָיָה פַּעַם חָבֵר בְּמוֹעֲדוֹן הַקּוֹרְאִים הָרִאשׁוֹנִים שֶׁל יְדִיעוֹת אַחֲרוֹנוֹת. הַקֶּטַע הוּא שֶׁמְּקַבְּלִים שָׁם סֵפֶר לָבָן. כְּלוֹמַר בִּכְרִיכָה לְבָנָה. בְּלִי שֵׁם, בְּלִי עִיצּוּב עֲטִיפָה, בְּלִי כִּיתּוּב עַל הַכְּרִיכָה הָאֲחוֹרִית. בְּלִי כְּלוּם. בּוּם, לִקְפּוֹץ רֹאשׁ אֶל תּוֹךְ הַסֵּפֶר בְּלִי שׁוּם הֲכָנָה וּלְהַתְחִיל לִקְרוֹא. זֶה לֹא רַק קָשֶׁה, בִּשְׁבִילִי זֶה בִּלְתִּי אֶפְשָׁרִי. לְכָל סֵפֶר יֵשׁ צוֹרֶךְ בַּהֲלַךְ נֶפֶשׁ מִשֶּׁלּוֹ. אֵין דִּין קְלִילוֹן כְּדִין רוֹמָן הִיסְטוֹרִי, וּלְכָל אֶחָד מֵהֶם מַצַּב רוּחַ מִשֶּׁלּוֹ, וְדֶרֶךְ מִשֶּׁלּוֹ לְיַיצֵּר עִנְיָין.

אֵין שׁוּם דָּבָר שֶׁרוֹמֵז אֶת זֶה בַּסֵּפֶר "שָׁלוֹשׁ". לֹא הַכְּרִיכָה, לֹא הַשֵּׁם, וְלֹא הַכָּתוּב עַל הַכְּרִיכָה הָאֲחוֹרִית, אָז אֲנִי אוֹמַר אֶת זֶה כָּאן. "שָׁלוֹשׁ" הוּא סֵפֶר מֶתַח בַּלָּשִׁי. נָכוֹן שֶׁשֵּׁם הַכּוֹתֵב יָכוֹל לִרְמוֹז, שֶׁכֵּן דְּרוֹר מִשְׁעָנִי הוּא אֲבִי הַבַּלָּשׁ אַבְרָהָם אַבְרָהָם. אֲבָל זֶה רֶמֶז, וְלֹא רֶמֶז טוֹב אֲפִילּוּ. סוֹפְרִים יְכוֹלִים לִכְתּוֹב מִגְוַון סוּגוֹת, וְאִם סוֹפֵר כָּתַב סִדְרָה אַחַת שֶׁל סִפְרֵי מֶתַח בַּלָּשִׁיִּים, אוּלַי הוּא הִתְעַיֵּיף וְהֶחֱלִיט לִכְתּוֹב סֵפֶר בְּסִגְנוֹן אַחֵר? אָז לֹא. יֵשׁ כָּאן מֶתַח, יֵשׁ כָּאן בַּלָּשׁ, אִם כִּי דְּמוּתוֹ מַגִּיעָה בְּאִיחוּר קְצָת. נָכוֹן שֶׁאֵין אָדוֹם וְשָׁחוֹר עַל הַכְּרִיכָה, וְלֹא סִימּוּן "מֶתַח" עַל הַשִּׁדְרָה אוֹ רֶמֶז בַּתַּקְצִיר הָאֲחוֹרִי. עַכְשָׁיו תַּעֲשׂוּ עִם זֶה מָה שֶׁתִּרְצוּ.

מִי הֵן הַשָּׁלוֹשׁ? וּבְכֵן, הֵן שָׁלוֹשׁ נָשִׁים. שׁוֹנוֹת לַחֲלוּטִין, שֶׁשּׁוּם דָּבָר לֹא מְחַבֵּר בֵּינֵיהֶן מִלְּבַד גֶּבֶר אֶחָד וּשְׁמוֹ גִּיל שֶׁנִּקְלַע לַחַיִּים שֶׁל כָּל אַחַת מֵהֶן בְּצוּרָה מִקְרִית וּבְדֶרֶךְ שׁוֹנָה. אוֹרְנָה הִיא אֵם חַד הוֹרִית, גְּרוּשָׁה טְרִיָּה וְכוֹאֶבֶת שֶׁמְּגַדֶּלֶת אֶת הַבֵּן שֶׁלָּהּ וּמְנַסָּה לְחַפּוֹת עַל אָבִיו שֶׁבָּרַח לְאֶרֶץ אַחֶרֶת וְלֹא יוֹצֵר קֶשֶׁר. אֶמִילְיָה בָּרְחָה מֵעָבָר לֹא נָעִים בְּלַאטְבִיָה וְעוֹבֶדֶת בָּאָרֶץ כִּמְטַפֶּלֶת שֶׁל קְשִׁישִׁים. אֵלָּה סְטוּדֶנְטִית בַּת שְׁלוֹשִׁים וְשֶׁבַע, נְשׂוּאָה לְבַעַל קַנַּאי וְיוֹשֶׁבֶת בְּבֵית הַקָּפֶה הַשְּׁכוּנָתִי בְּנִיסָּיוֹן לְסַיֵּים אֶת הַמַּטָּלוֹת לָאוּנִיבֶרְסִיטָה בְּשֶׁקֶט. וְגִיל? אֲנַחְנוּ לֹא יוֹדְעִים עָלָיו הַרְבֵּה, וְזֶה לְמַעֲשֶׂה לֹא מִשְׁתַּנֶּה עַד סוֹף הַסֵּפֶר. רוֹאִים אוֹתוֹ רַק בִּנְקוּדּוֹת הַהַשָּׁקָה אֶל שְׁלוֹשׁ גִּיבּוֹרוֹת הַסֵּפֶר.

אָהַבְתִּי אֶת "תִּיק נֶעֱלַם" וְאֶת שְׁאָר סִפְרֵי הַבַּלָּשׁ אַבְרָהָם אַבְרָהָם שֶׁקָּרָאתִי. הָיָה לִי יִשְׂרְאֵלִי, מְקוֹמִי, זוֹרֵם, מְעַנְיֵין וֶאֱנוֹשִׁי. כְּמוֹ כֵן לֹא אָהַבְתִּי אֶת "שָׁלוֹשׁ" בִּכְלָל. הוּא יִשְׂרְאֵלִי מְאוֹד. אֲבָל זֶהוּ. שׁוּם דָּבָר לֹא אָמִין, לֹא בַּדְּמוּיוֹת, לֹא בַּפֶּשַׁע וְלֹא בַּמְּנִיעִים הַלֹּא קַיָּימִים. חֲבָל.
20 קוֹרְאִים אָהֲבוּ אֶת הַבִּיקּוֹרֶת