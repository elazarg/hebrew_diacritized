תַח הֶישֵּׂגֵי נִי.

גַּן הָעֵדֶן שֶׁבַּשָּׁמַיִים
הַסִּיפּוּר אוֹפְיָינִי לִתְקוּפָתוֹ וּלְצוֹרֶךְ הָעִנְיָין יָכוֹלְתִּי לַחֲזוֹר עַל הַבִּיקּוֹרֶת שֶׁחוֹזֶרֶת וְנִשְׁנֵית כִּמְעַט בְּכָל הַסִּיפּוּרִים שֶׁסִּקְרְנוּ עַד כֹּה, כּוּלָם מִשְּׁנוֹת הַ-40: הַגִּיבּוֹר הוּא כַּמּוּבָן גֶּבֶר לָבָן, אָמֵרִיקָאִי, לֹא צָעִיר מִדַּי וְלֹא מְבוּגָּר מִדַּי, רָצוּי מֵעֲיָירָה קְטַנָּה בַּמַּעֲרָב הַתִּיכוֹן. בָּלַט לְעֵינַיי שֶׁאַף אֶחָד מֵאַנְשֵׁי הַצֶּוֶות לֹא מָצָא אֶת עַצְמוֹ חוֹזֵר דַּוְוקָא לְשִׁיכּוּן בְּפִילָדֶלְפִיָּה אוֹ בְּשִׁיקָגוֹ שֶׁרוֹב הַדַּיָּירִים בּוֹ שְׁחוֹרִים וְהִיסְפָּנִים, אוֹ לַשְּׁטֶעטְל בְּפוֹלִין. הֲרֵי כּוּלָם הִגִּיעוּ מֵעֲיָירָה קְטַנָּה בְּמַעֲרַב הַתִּיכוֹן, תַּמְצִית הָאָמֵרִיקָאִיּוֹת. וְאוּלַי הַמִּדְגָּם הַלֹּא מְיַיצֵּג שֶׁל הַכּוֹבֵשׁ כְּגֶבֶר לָבָן מִלֵּב לִיבָּהּ שֶׁל אָמֵרִיקָה הוּא מְכוּוָּן?

שָׁם הַסִּיפּוּר אִירוֹנִי וְרוֹמֵז בִּמְפוֹרָשׁ עַל סִיּוּמוֹ: גַּן הָעֵדֶן יָכוֹל לְהִתְפָּרֵשׁ כְּמָקוֹם שֶׁבּוֹ כָּל מְאַוַּויִיךְ מִתְגַּשְּׁמִים, אוֹ כְּמָקוֹם שֶׁאֵלָיו מַגִּיעִים אַחֲרֵי הַמָּוֶות. עֲבוּרֵנוּ הַקּוֹרְאִים, הַהַפְתָּעָה הַגְּדוֹלָה הִיא דַּוְוקָא הַחַיְיזָרִים, שֶׁבִּמְקוֹם לְהוֹרִיד אֶת הַמַּסֵּכוֹת מִיָּד אַחֲרֵי שֶׁרָצְחוּ אֶת אַנְשֵׁי הַצֶּוֶות הֵם מַמְשִׁיכִים לַעֲטוֹת עוֹר אֱנוֹשִׁי וַאֲפִילּוּ מְאַרְגְּנִים מְסִיבָּה לֹא בְּרוּרָה טִקְסֵי הַלְּוָויָה, בְּסִגְנוֹן אֱנוֹשִׁי מְאוֹד. וַאֲנַחְנוּ תּוֹהִים אִם הֵם הוּשְׁפְּעוּ עַד כְּדֵי כָּךְ מִבְּנֵי הָאֱנוֹשׁ כְּשֶׁהִשְׁתַּלְּטוּ עַל מַחְשְׁבוֹתֵיהֶם. נִרְאֶה שֶׁבְּרַדְבּוּרִי רוֹמֵז שֶׁמַּאְדִּים וְתוֹשָׁבָיו אֵינָם חֲסִינִים מִפְּנֵי הַשְׁפָּעוֹתֵיהֶם שֶׁל הַמְּבַקְּרִים מִכַּדּוּר הָאָרֶץ: הַמִּשְׁלָחוֹת הָרִאשׁוֹנוֹת אוּלַי כָּשְׁלוּ, אֲבָל שִׁינּוּ בְּתוֹךְ כָּךְ אֶת הַחֶבְרָה הַמַּאֲדִימָּאִית וְזַרְעוֹ אֶת זַרְעֵי הַטְמָעָתָהּ בָּאִימְפֶּרְיָה הָאֱנוֹשִׁית. מָה שֶׁנִּדְמֶה לָנוּ כְּנִיצְחוֹן לְאַנְשֵׁי הַמַּאְדִּים, לֹא יַחֲזִיק מַעֲמָד.

הַסִּיפּוּר אוֹמְנָם עוֹמֵד בִּפְנֵי עַצְמוֹ, אֲבָל הוּא חֵלֶק מִסִּדְרַת סִיפּוּרֵי מַאֲדִים שֶׁל הַסּוֹפֵר, רִיֵּי בְּרַדְבוֹרִי, שֶׁקּוּבְּצוּ בְּ-1959 בְּסִפְרוֹ "רְשִׁימוֹת מִן הַמַּאְדִּים". מְדוּבָּר סָפֵק בְּאוֹסֶף סִיפּוּרִים קְצָרִים הַמְּסוּדָּרִים בְּסֵדֶר כְּרוֹנוֹלוֹגִי, סָפֵק בְּרוֹמָן בְּאוֹרֶךְ מָלֵא. הַסִּיפּוּרִים מוֹבִילִים זֶה לְזֶה וּמִצְטָרְפִים יַחַד לְסִיפּוּרָהּ שֶׁל הַהִתְיַישְּׁבוּת הָאֱנוֹשִׁית עַל מַאֲדִים, שֶׁכְּמוֹ כָּל קוֹלוֹנְיָאלִיזְם יָדוּעַ מֵרֹאשׁ יִהְיֶה רְווּי טְרָגֶדְיוֹת, אוֹבְדָן וְסֵבֶל לְכָל הַצְּדָדִים, אֲבָל בְּעִיקָּר לַצַּד הַנִּכְבָּשׁ.

"מַאֲדִים הוּא גַּן עֵדֶן" הוּא הַסִּיפּוּר הַשִּׁישִּׁי בִּכְרוֹנוֹלוֹגְיָה שֶׁל סִיפּוּרֵי מַאֲדִים. קוֹדְמָיו סִיפְּרוּ עַל גּוֹרָלָן הֶעָגוּם שֶׁל שְׁתֵּי הַמִּשְׁלָחוֹת הָרִאשׁוֹנוֹת, וְתֵיאֲרוּ אֶת חַיֵּיהֶם שֶׁל תּוֹשָׁבֵי הַמַּאֲדִים הַמְּקוֹרִיִּים, הַמִּתְקַשְּׁרִים בְּאוֹפֶן טֵלֶפָּתִי. הַיְּכוֹלֶת הַזֹּאת חָרְצָה אֶת גּוֹרָלָהּ שֶׁל הַמִּשְׁלַחַת הַשְּׁלִישִׁית, כֵּיוֹוֹן שֶׁאַנְשֵׁי הַמַּאֲדִים אָסְפוּ מֵידָע רַב מִמּוֹחָם שֶׁל הָאַסְטְרוֹנָאוּטִים הַקּוֹדְמִים וְהִשְׁתַּמְּשׁוּ בּוֹ כְּדֵי לַיְּצוּר אֶת הָאַשְׁלָיוֹת שֶׁהִקְסִימוּ אֶת גּ'וֹן בְּלָאק וְצִוְותּוֹ.

מִכָּל הַסִּיפּוּרִים בַּקּוֹבֶץ הוּא אֵינֶנּוּ בּוֹלֵט בָּרַעְיוֹן יוֹצֵא דּוֹפֶן אוֹ כְּמִפְנֶה בְּתוֹלְדוֹת הַהִתְיַישְּׁבוּת. בַּסִּיפּוּרִים הַבָּאִים בְּנֵי הָאֱנוֹשׁ יִתְקַדְּמוּ מִנִּיסְיוֹנוֹת סְרָק לְהַגִּיעַ לַמַּאֲדִים לְהִשְׁתַּלְּטוּת מוּחְלֶטֶת שֶׁל בְּנֵי הָאָדָם עַל כּוֹכַב הַלֶּכֶת הַשָּׁכֵן. הַהֶמְשֵׁךְ אֵינוֹ מְבַשֵּׂר טוֹבוֹת לְמַאֲדִימָאִים: מִתְבָּרֵר שֶׁהֵם נִדְבְּקוּ בַּאֲבַעְבּוּעוֹת רוּחַ מֵאַחַת הַמִּשְׁלָחוֹת הָרִאשׁוֹנוֹת, וּכְשֶׁהַמְּשַׁלַּחַת הָרְבִיעִית מַגִּיעָה הִיא מוֹצֵאת עוֹלָם כִּמְעַט רֵיק וּמִיָּד תּוֹקַעַת בּוֹ יָתֵד וּמַתְחִילָה לְהִשְׁתַּלֵּט עָלָיו. הָאָנָלוֹגְיָה לַהִתְיַישְּׁבוּת הָאֵירוֹפִּית בְּאָמֵרִיקָה וּלְחִיסּוּלָם הַשִּׁיטָתִי שֶׁל הַיְּלִידִים לֹא מִסְתַּתֶּרֶת רָחוֹק מִדַּי.

הַסִּיפּוּרִים הַבָּאִים עוֹסְקִים בַּמִּתְיַישְּׁבִים מִכַּדּוּר הָאָרֶץ: תְּמוּנוֹת קְצָרוֹת שֶׁחוֹזְרוֹת בָּהֶן דְּמוּיוֹת מֵהַמִּשְׁלָחוֹת הָרִאשׁוֹנוֹת שֶׁשָּׂרְדוּ, מִתְיַישְּׁבִים חֲדָשִׁים וּתְמוּנוֹת מִכַּדּוּר הָאָרֶץ הַגּוֹוֵעַ לְאַחַר שׁוֹאָה גַּרְעִינִית. הַסִּיפּוּר הָאַחֲרוֹן, "הַפִּיקְנִיק שֶׁל מִילְיוֹן הַשָּׁנָה", סוֹגֵר מַעְגָּל וּמְתָאֵר אֵיךְ מִשְׁפַּחַת מִתְיַישְּׁבִים מַשְׁמִידָה בְּשִׁיטָתִיּוּת כָּל זֵכֶר לְחַיֵּיהֶם הַקּוֹדְמִים בְּכַדּוּר הָאָרֶץ – מַאֲדִים, שֶׁהָיָה יַעַד בִּלְתִּי מוּשָּׂג בַּסִּיפּוּרִים הָרִאשׁוֹנִים, הוֹפֵךְ לִהְיוֹת הַבַּיִת הָרִאשׁוֹן וְהַיָּחִיד.