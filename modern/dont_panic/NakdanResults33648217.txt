קָפֶה
"מַחְשֵׁב, אֶסְפְּרֵסוֹ", אָמַרְתִּי בְּעֵינַיִים עֲצוּמוֹת.

"בְּלֶעכְץ", עָנָה הַמַּחְשֵׁב, וְהִתִּיז נוֹזֵל חוּם שֶׁרַק לְפִי הָרֵיחַ יָדַעְתִּי שֶׁיִּהְיֶה דָּלוּחַ מִדַּי, בַּעַל טַעַם שָׂרוּף וְעִם יוֹתֵר מִדַּי סוּכָּר. שְׁלוֹשָׁה חוֹדָשִׁים נִיסִּיתִי לִגְרוֹם לַמַּחְשֵׁב לְהָכִין לִי אֶסְפְּרֵסוֹ, וּשְׁלוֹשָׁה חוֹדָשִׁים כָּשַׁלְתִּי.

"בּוֹס?" הַקֶּשֶׁר צִפְצֵף. "כַּדּוּר הָאָרֶץ בְּסַכָּנָה! יֵשׁ לָנוּ עֶשְׂרִים דַּקּוֹת לְהַגִּיעַ לִנְקוּדַּת הַקְּפִיצָה".

לָרוֹב הָיִיתִי פָּשׁוּט שׁוֹתֶה אֶת הַחָרָא הַזֶּה, אֲבָל הַיּוֹם נִשְׁבַּר לִי. אֶתְמוֹל אִיבַּדְנוּ שְׁנֵי דַּחְפּוֹרֵי אַסְטֵרוֹאִידִים, שְׁלוֹשָׁה פַּטִּישֵׁי חֲצִיבָה וְכִמְעַט חֲצִי מִכּוֹחַ הַמְּשִׂימָה. בָּרֶגַע הָאַחֲרוֹן הִצְלַחְנוּ לֶאֱסוֹף אֶת כּוּלָּם בַּתִּמְרוֹן שֶׁכָּלַל מַגָּפֵי אַנְטִי־כְּבִידָה, הֲנָעַת עִיוּוּת, כַּף גְּלִידָה תַּת־אֲטוֹמִית וּשְׁאֵרִית הַסַּבְלָנוּת שֶׁלִּי.

"בּוֹס? בּוֹס?" הַקֶּשֶׁר זַמְזַם.

נָעַצְתִּי מַבָּט בַּלּוּחַ הַמְּהַבְהֵב. "עֶשְׂרִים וַחֲמִישָּׁה מִילִילִיטֵר. מַיִם רוֹתְחִים. קָפֵאִין".

"בְּלֶעכְץ", עָנָה הַמַּחְשֵׁב, וְהִתִּיז אֶת אוֹתוֹ נוֹזֵל דָּלוּחַ, שָׂרוּף וּמְמוּתָּק מִדַּי.

אֲנִי אַצְלִיחַ לִפְתּוֹר אֶת זֶה. שָׂרַדְתִּי אֶת בּוֹרוֹת הָאֵשׁ שֶׁל הִידְרָאוּלִיקָה בע"מ. פּוֹצַצְתִּי בְּמוֹ יָדַי אֶת אַגְרוֹפְּלַסְטִיקָה טֶכְנוֹלוֹגְיוֹת. חִילַּצְתִּי אֶת שְׁלוֹשֶׁת גּוּרֵי הַשְּׁאוֹל מִמַּלְתְּעוֹת קְרָאקֶן הַמַּתֶּכֶת. אֲנִי אַצְלִיחַ לְהַשִּׂיג קָפֶה.

נָעַצְתִּי מַבָּט בְּלוּחַ. "אֶסְפְּרֵסוֹ".

"בְּלֶעכְץ".

אִגְרַפְתִּי אֶת יָדִי.

"בּוֹס?" הַקֶּשֶׁר צִפְצֵף, "צָרִיךְ לָזוּז, בּוֹס!"

"קָפֶה!" דָּפַקְתִּי אִגְרוּף עַל הַלּוּחַ, "קָפֶה! כְּמוֹ שֶׁמַּגִּיעַ לִי! הִצַּלְתִּי אֶת הַמְּשִׂימָה אֶתְמוֹל! אֲנִי לֹא אֲקַבֵּל הַעֲלָאָה בְּשָׂכָר, אֲנִי לֹא אֲקַבֵּל אֲפִילּוּ מִדַּלְיָה, אֲבָל אֲנִי רוֹצֶה קָפֶה! מַגִּיעַ! לִי! קָפֶה!"

"בְּלֶעכְץ". דָּלוּחַ. שָׂרוּף. מָתוֹק.

"בּוֹס?" הַקּוֹל הָאַנְדְּרוֹאִידִי נִשְׁמָע כִּמְעַט אֱנוֹשִׁי כְּשֶׁהוּא הִתְחַנֵּן כָּךְ.

נָעַצְתִּי מַבָּט בְּלוּחַ הַמַּחֲוָונִים הַמְּהַבְהֵב. "אֲנִי לֹא אֲבַצֵּעַ שׁוּם מְשִׂימָה כָּל עוֹד לֹא תָּכִין לִי קָפֶה".

הַמַּחְשֵׁב הִבְהֵב.

"אֶסְפְּרֵסוֹ".

הַלּוּחַ הִבְהֵב.

"שֶׁכַּדּוּר הָאָרֶץ יִתְפּוֹצֵץ. אֲנִי רוֹצֶה קָפֶה", אָמַרְתִּי בְּקוֹל קָפוּא.

"בְּלֶע..." הַמַּחְשֵׁב אָמַר, עָצַר, וְאָז, "ווּשׁ".

וְאֶסְפְּרֵסוֹ רוֹתֵחַ עִם שִׁכְבַת קַרְמָה דְּקִיקָה בְּנִיחוֹחַ מוּשְׁלָם הִתְגַּשֵּׁם מוּלִי.

קֶרֶן לַנְדְּסְמָן