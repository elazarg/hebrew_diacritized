מוֹט הַקְּסָמִים
רוֹנֵן הוֹצִיא בְּחֶרְדַּת קוֹדֶשׁ אֶת מוֹט הַקְּסָמִים מִקּוּפְסָתוֹ. הָיָה זֶה אוֹתוֹ מַקֵּל מֵהַתּוֹכְנִיּוֹת הַיְּשָׁנוֹת לְלִימּוּד אַנְגְּלִית, שֶׁהַיְּלָדִים הָיוּ מַצְמִידִים לַמַּפָּה וְנִלְקָחִים לְיַעֲדָם בְּאֵפֶקְט מַרְהִיב שֶׁל אוֹר וּצְלִילִים. לְאוֹסְטְרַלְיָה, אַפְרִיקָה, אָמֵרִיקָה, דִּימוֹנָה – לְכָל מָקוֹם, כָּל עוֹד הוּא מוֹפִיעַ בַּמַּפָּה.

אֶת כָּל חֶסְכוֹנוֹתָיו הוּא הִשְׁקִיעַ בַּפָּרִיט שֶׁעָלָיו חָלַם מֵאָז הָיָה יֶלֶד. הוּא כְּבָר לֹא יִזְדַּקֵּק לִמְכוֹנִית. בִּמְעַט הַכֶּסֶף שֶׁנּוֹתַר לוֹ קָנָה רוֹנֵן מַצְלֵמָה אֵיכוּתִית, וְלֹא שָׁכַח לָקַחַת גַּם מַפָּה שֶׁל יִשְׂרָאֵל בִּשְׁבִיל הַדֶּרֶךְ חֲזָרָה. בְּיָדַיִים רוֹעֲדוֹת הוּא פָּתַח אֶת הַסֵּפֶר וְדִפְדֵּף אֶל הַסּוֹף, אֶל הַמַּפָּה. גּוֹנְדוֹר, חָשַׁב, הִנֵּה אֲנִי בָּא.

יָדוֹ עֲדַיִין רָעֲדָה כְּשֶׁנִּיסָּה לְיַיצֵּב אֶת הַסֵּפֶר פָּתוּחַ. בְּיָדוֹ הַשְּׁנִיָּיה הֵנִיף אֶת הַמַּקֵּל וְהִיכָּה בַּמַּפָּה. אוֹר הִבְהֵב סְבִיבוֹ, מְלוּוֶּה בִּצְלִיל מְקוּטָּע שֶׁהִזְכִּיר פַּסְקוֹל מַדָּע בִּדְיוֹנִי מִשְּׁנוֹת הַ־70. כְּשֶׁהַכּוֹל הִתְבַּהֵר הוּא מָצָא אֶת עַצְמוֹ עוֹמֵד בִּשְׂדֵה בּוּר שָׁחוֹר לְמַרְגְּלוֹת מִגְדָּל גָּבוֹהַּ. הוּא הִשְׁפִּיל אֶת מַבָּטוֹ אֶל הַמַּפָּה וְרָאָה שֶׁפָּגַע יָמִינָה מִשֶּׁהִתְכַּוֵּון. מוֹרְדוֹר!

הַסֵּפֶר נִשְׁמַט מִיָּדָיו הָרוֹעֲדוֹת, וּכְשֶׁהִתְכּוֹפֵף לַהֲרִימוֹ נָפְלוּ מִשְׁקָפָיו מֵרֹאשׁוֹ. רוֹנֵן רָכַן לְחַפֵּשׂ אוֹתָם, גִּישֵּׁשׁ אַחֲרֵיהֶם וְהִרְכִּיב אוֹתָם עַל עֵינָיו. כְּשֶׁמִּיקֵּד אֶת מַבָּטוֹ הוּא מָצָא אֶת עַצְמוֹ מוּקָּף אוֹרְקִים.

כְּשֶׁעָמַד לִפְנֵי הָעַיִן, הוּא רָעַד כְּבָר בְּכָל גּוּפוֹ, לֹא רַק בְּיָדָיו. מוֹט הַקְּסָמִים רִיחֵף מוּלָהּ.

"פְּרִיט רַב עוֹצְמָה הֵבֵאתָ לִי", לָחַשׁ הַקּוֹל.

"בְּבַקָּשָׁה, הַלּוֹרְד, אֲנִי חַיָּיב לַחֲזוֹר תּוֹךְ שְׁעָתַיִים, אַחֶרֶת אוֹבַד לָנֶצַח", אָמַר רוֹנֵן.

"אַתָּה כְּבָר אָבוּד", לָחַשׁ הַקּוֹל. "עִם הַמּוֹט אוּכַל לְהַשִּׂיג אֶת הַטַּבַּעַת שֶׁלִּי. וּמָה זֶה?" הַמַּפָּה הַבַּיְתָה נִפְרְשָׂה מוּלוֹ מַעֲצָמָה.

"עוֹלָם חָדָשׁ מוּפְלָא", לָחַשׁ הַקּוֹל. "וְהָאֶמְצָעִי לְהַגִּיעַ אֵלָיו נִמְצָא בְּיָדַיי!"

יְצוּר אָפֵל הִתְקַדֵּם לְעֶבְרָם. "הֵם נִרְאוּ כָּאן לָאַחֲרוֹנָה, מַלְכִּי", לָחַשׁ הַיְּצוּר וּפָרַשׁ מַפָּה.

"הָבָה נֵלֵךְ", לָחַשׁ סָאוּרוֹן. "אֲבָל קוֹדֶם אֲחַזֵּק אֶת עַצְמִי לְמַסָּע".

רוֹנֵן חָשׁ אֶת הַחַיִּים נִשְׁאָבִים מִמֶּנּוּ. בִּנְשִׁימָתוֹ הָאַחֲרוֹנָה הִסְפִּיק לִרְאוֹת הֶבְזֵקֵי אוֹר וְלִשְׁמוֹעַ אֶת הַצְּלִיל הַבִּלְתִּי נִשְׁכָּח.

יָעֵל פוֹרְמָן