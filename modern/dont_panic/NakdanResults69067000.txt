כֵּן", עָנִיתִי לְדוֹקְטוֹר אָבֵרָה, וְהֶעֱבַרְתִּי אֶת הָאֶצְבַּע עַל הַקּוֹרֵא הַבִּיּוֹמֶטְרִי. "אֲנִי בּוֹחֶרֶת לַעֲשׂוֹת אֶת הַנִּיתּוּחַ".

"מְצוּיָּין. אֲנִי אֶתֵּן לְמַלְווֹת שֶׁלָּךְ לָבוֹא וּלְהִיפָּרֵד. עוֹד כַּחֲצִי שָׁעָה נִיקַּח אוֹתְךָ לַחֲדַר הַנִּיתּוּחַ. שֶׁיִּהְיֶה לָנוּ בְּהַצְלָחָה". אָבֵרָה סִייְּמָה, יָצְאָה מִן הַחֶדֶר וְהִשְׁאִירָה אֶת הַדֶּלֶת פְּתוּחָה מֵאֲחוֹרֶיהָ.

רָאִיתִי אֶת אִמָּא שֶׁלִּי וּנְהָרָה, מְנַסּוֹת לַעֲבוֹר בְּפֶתַח הַדֶּלֶת בּוֹ זְמַנִּית, בְּלִי לִמְנוֹעַ זוֹ מִזּוֹ אֶת הַכְּנִיסָה וּבְלִי לָגַעַת זוֹ בָּזוֹ. בַּסּוֹף אִמָּא עָבְרָה רִאשׁוֹנָה.

הִיא יָשְׁבָה עַל הַמִּיטָּה וְהִנִּיחָה אֶת כַּף יָדָהּ עַל לֶחְיִי.

"אִילּוּ רַק הָיִית נוֹגַעַת בָּהּ, הָיִית מְבִינָה אוֹתָהּ", לֹא הִצְלַחְתִּי לַעֲצוֹר אֶת עַצְמִי מִלְּהַגִּיד.

אִמָּא נִעְנְעָה בְּרֹאשָׁהּ, וְחַשְׁתִּי אֶת הַצַּעַר מְמַלֵּא אוֹתָהּ. צַעַר עָצוּם, אֵינְסוֹפִי, שֶׁעָבַר מִן הַיָּד אֶל לְחַיֵּי וּמִילֵּא גַּם אוֹתִי. "אֶנֶיהֻ אוָּודֵיש אֶלוֹהֻה. אֲנִי אוֹהֶבֶת אוֹתְךָ יַלְדָּה, יוֹתֵר מִכָּל דָּבָר אַחֵר, וְתָמִיד אוֹהַב אוֹתְךָ", אָמְרָה. הִיא נָשְׁקָה לְמִצְּחִי, וְיָצְאָה מֵהַחֶדֶר.

נְהָרָה נִכְנְסָה אַחֲרֶיהָ, וְהֶחֱזִיקָה אֶת כַּף יָדִי.

"יוֹתֵר מִכָּל דָּבָר הָיִיתִי רוֹצֶה לַעֲשׂוֹת אִיתָּךְ אַהֲבָה עַכְשָׁיו. זֶה הָיָה מַרְגִּיעַ אוֹתִי הֲכִי שֶׁבָּעוֹלָם", אָמַרְתִּי, וְהִנַּחְתִּי אֶת אוֹזְנִי הַיְּמָנִית עַל חָזָהּ, לְהַרְגִּישׁ אֶת פְּעִימוֹת לִיבָּה.

"רַק זֶה חָסֵר לִי", שָׁמַעְתִּי אֶת הֶחָזֶה שֶׁלָּהּ מְדַבֵּר מִתַּחַת לְאוֹזְנִי. "לְקַבֵּל עוֹד הֶסְבֵּר מָתֵמָטִי".

חִייַּכְתִּי וְחִיבַּקְתִּי אוֹתָהּ.

זֶה הָיָה כַּמָּה שָׁבוּעוֹת אַחֲרֵי שֶׁנִּפְגַּשְׁנוּ בְּמַחְצָבָה, כְּשֶׁעוֹד לָמַדְנוּ לְהַכִּיר זוֹ אֶת זוֹ, וּנְהָרָה, שֶׁשָּׁכְבָה לְצִידִּי עַל הַמִּיטָּה בִּיקְּשָׁה לְהָבִין מָה בְּדִיּוּק אֲנִי עוֹשָׂה בְּמַעְבָּדָה כָּל יוֹם, בֵּין כָּל הָרְשִׁימוֹת.

"תִּרְאִי, זֶה קְצָת כְּמוֹ..." אֵיךְ מַסְבִּירִים מָתֵמָטִיקָה לַהֶדְיוֹטוֹת? "נַנִּיחַ שֶׁאֲנַחְנוּ מְתָאֲרִים פוּנְקְצִיָּה, יֵשׁ לָנוּ מִשְׁוָואָה מְסוּיֶּמֶת. נַנִּיחַ שֶׁיֵּשׁ לָנוּ קֵירוּב פּוֹלִינוּמִיאֵלִי". יָדִי עָבְרָה עַל הַקִּימּוּרִים שֶׁלָּהּ, מִכָּתֵף וְעַד בֶּרֶךְ, וְסִימְּנָה מִתְאָר שֶׁל קַו. עוֹרָהּ נָע מִמְּחוּסְפָּס לְחָלָק, מֵחוּם בָּהִיר שֶׁל צֶבַע הָעוֹר שֶׁאִיתּוֹ נוֹלְדָה, לְלָבָן בּוֹהֵק בְּשִׁטְחֵי הָעוֹר שֶׁבָּהֶם קָנְתָה מַחֲלַת הַוִּויטִילְגּוֹ דְּרִיסַת רֶגֶל.

"אֲנַחְנוּ יְכוֹלִים לִגְזוֹר אֶת הַפוּנְקְצִיָּה וּלְקַבֵּל מַשֶּׁהוּ יוֹתֵר בְּסִיסִי, הַשִּׁיפּוּעַ שֶׁל הַפוּנְקְצִיָּה. אִיבַּדְנוּ מֵידָע בִּגְזֵירָה, אֲבָל קִיבַּלְנוּ מַשֶּׁהוּ שֶׁיּוֹתֵר קָרוֹב לַמַּהוּת שֶׁלָּהּ. לָאֱמֶת הַפְּנִימִית שֶׁלָּהּ". טִייַּלְתִּי עִם הָאֶצְבָּעוֹת עַד לְשִׁיפּוּלֵי הַשַּׁד, וְהִתְחַלְתִּי בְּמַסְלוּל עֲקַלָּתוֹן סְבִיבוֹ. קְפָלִים רַכִּים וּבְהִירִים רָטְטוּ בְּבִטְנָהּ, בַּקֶּצֶב שֶׁהִתְאִים עַצְמוֹ לִנְשִׁימָתָהּ, מַזְמִינִים אוֹתִי לָגַעַת בָּהֶם.

"אֲנַחְנוּ יְכוֹלִים לִגְזוֹר אֶת הַנִּגְזֶרֶת שׁוּב וּלְקַבֵּל שִׁינּוּיִים בַּשִּׁיפּוּעַ שֶׁל הַפוּנְקְצִיָּה הַמְּקוֹרִית". הָאֶצְבַּע שֶׁלִּי הִגִּיעָה לִקְצֵה הָעֲטָרָה, וְהַפִּטְמָה הִשְׁחִימָה וְהִתְרוֹמְמָה כְּכָל שֶׁסָּבַבְתִּי סְבִיבָהּ. "וּכְשֶׁנַּשְׁוֶוה לְאֶפֶס אֲנַחְנוּ יוֹדְעִים שֶׁזּוֹ נְקוּדַּת קִיצוֹן שֶׁל הַפוּנְקְצִיָּה הַמְּקוֹרִית. אֲבָל אִיבַּדְנוּ מֵידָע, כִּי הָלַכְנוּ עָמוֹק יוֹתֵר וּבְסִיסִי יוֹתֵר. אֲנַחְנוּ לֹא יוֹדְעִים אִם זוֹ פִּטְמָה אָלֶ"ף", נָגַעְתִּי בָּהּ, "אוֹ פִּטְמָה בֵּי"ת". גַּבָּהּ הִתְקַשֵּׁת, וְחַשְׁתִּי אֶת הָרִיכּוּז שֶׁלָּהּ מִתְמוֹסֵס. "אִם נִגְזוֹר פּוֹלִינוֹמִים מַסְפִּיק פְּעָמִים, נַגִּיעַ לְמִסְפָּר בּוֹדֵד, וְאִם נִגְזוֹר פַּעַם נוֹסֶפֶת נַגִּיעַ לְאֶפֶס. כָּל פּוֹלִינוֹם מַגִּיעַ לְשֵׁם. כְּלוֹמַר מָצָאנוּ תְּכוּנָה שֶׁמְּאַחֶדֶת אוֹתָם, תְּכוּנָה שֶׁאִם תְּחַפְּרִי מַסְפִּיק עָמוֹק תִּהְיֶה נְכוֹנָה לְכוּלָּם".

"תְּכוּנָה מְאַחֶדֶת, קְצָת כְּמוֹ שֶׁכָּל הָאָטוֹמִים עֲשׂוּיִים מִפְּרוֹטוֹנִים וְאֶלֶקְטְרוֹנִים, וְנוּ, אֵיךְ קוֹרְאִים לָהֶם. נֵייטְרוֹנִים" אָמְרָה נְהָרָה.

"בְּדִיּוּק". חִייַּכְתִּי, כִּי הָיָה מַרְשִׁים שֶׁהִיא מְסוּגֶּלֶת לְהִתְבַּטֵּא בְּתוֹךְ הַמְּעַרְבּוֹלֶת שֶׁשָּׁמַעְתִּי מִסְתּוֹבֶבֶת בְּרֹאשָׁהּ, שֶׁהִתְרַכְּזָה בְּעִיקָּר בְּשֶׁטַח הַפָּנִים שֶׁבֵּין אֶצְבְּעוֹתַיי לְעוֹרָהּ. "אוֹ קְצָת כְּמוֹ שֶׁכָּל הַיְּצוּרִים הַחַיִּים מוּרְכָּבִים מַתְאִים. אִם תַּגְדִּילִי מַסְפִּיק, מִתַּחַת לְמִיקְרוֹסְקוֹפּ יִהְיֶה קָשֶׁה לְהַפְרִיד בֵּין בַּעֲלֵי חַיִּים שׁוֹנִים, הֵם נִרְאִים דּוֹמִים לְהַפְלִיא.

"אָז בַּתְּחוּם שֶׁלִּי, הַטּוֹפּוֹלוֹגְיָה הָאַלְגֶּבְּרִית, אֲנִי מִתְעַסֶּקֶת עִם מַשֶּׁהוּ שֶׁנִּקְרָא קוֹמְפְּלֶקְסִים סִימְפֵּלִיצְיָאלִיִּים. גַּם עֲלֵיהֶם אֶפְשָׁר לַעֲשׂוֹת פְּעוּלָּה שֶׁדּוֹמָה לִלְקִיחַת נִגְזֶרֶת, מַשֶּׁהוּ שֶׁנִּקְרָא 'פְּעוּלַּת הַשָּׂפָה'. וַאֲנִי חוֹקֶרֶת מִשְׁפָּחוֹת מְסוּיָּמוֹת מְאוֹד שֶׁל סִימְפְּלֶקְסִים אֵינְסוֹפִיִּים וּמְנַסָּה לְהָבִין אִם גַּם אֶת הַמִּשְׁפָּחוֹת הַלָּלוּ אֶפְשָׁר לְכַנֵּס וּ'לְקַפֵּל' לְסֶלַע יְסוֹד אֶחָד עַל יְדֵי חֲזָרוֹת אֵינְסוֹפִיּוֹת שֶׁל פְּעוּלַּת הַשָּׂפָה".

"כֵּן. כֵּן. דַּבְּרִי אֻלַי מְלוּכְלָךְ. מִילִּים אֲרוּכּוֹת וְקָשׁוֹת עוֹשׂוֹת לִי אֶת זֶה", אָמְרָה נְהָרָה וְעִפְעֲפָה אֵלִי. "מָה זֶה קוֹמְפְּלֶקְסִים סִימְפְּלִיצְיָאלִים"

חִייַּכְתִּי אֵלֶיהָ. "זֶה אוֹסֶף שֶׁל קְבוּצוֹת וְכָל הַתַּת-קְבוּצוֹת שֶׁלָּהֶן.

"וְיֵשׁ גַּם אֶת הַצַּד הַשֵּׁנִי". הִמְשַׁכְתִּי, בְּלִי שֶׁיָּכוֹלְתִּי לַעֲצוֹר אֶת הַצְּמַרְמוֹרֶת שֶׁעָבְרָה בִּי. הִפְסַקְתִּי לָגַעַת בִּנְהָרָה, וְרַק דִּיבַּרְתִּי אֵלֶיהָ "אֶת הַקּוֹמְפְּלֶקְסִים שֶׁלֹּא מְשַׁנֶּה מָה תַּעֲשִׂי בָּהֶם, לֹא תְּקַבְּלִי שִׁינּוּי. הֵם נִשְׁאָרִים אוֹתוֹ דָּבָר כְּפִי שֶׁהָיוּ. כְּמוֹ לִגְזוֹר e בְּחֶזְקַת אִיקְס. בְּיַחַס לַפְּעוּלָּה שֶׁבָּחַרְנוּ, אֵלּוּ נְקוּדּוֹת שֶׁבֶת, בִּלְתִּי נִיתָּנוֹת לְשִׁינּוּי.

"וּמִכָּאן הָעֲלִילָה רַק מִסְתַּבֶּכֶת", מָשַׁכְתִּי בִּכְתֵפַיי. "אֶפְשָׁר לְגַלּוֹת אֵין סְפוֹר מִשְׁפָּחוֹת שֶׁל סִימְפְּלֶקְסִים וּלְהַגְדִּיר אֵין סְפוֹר פְּעוּלּוֹת דְּמוּיוֹת פְּעוּלַּת שָׂפָה עֲלֵיהֶן, לַחֲקוֹר אֵיךְ הַפְּעוּלָּה מִשְׁתַּקֶּפֶת עַל חֲבוּרוֹת הַהוֹמוֹלוֹגְיָה שֶׁלָּהֶן, אוֹ עַל הַקּוֹהוֹמוֹלוֹגִיּוּת שֶׁלָּהֶן. וּבְסוֹפוֹ שֶׁל דְּבַר מָה שֶׁמְּעַנְיֵין אוֹתִי זֶה לְהָבִין מָתַי הַפְּעוּלּוֹת שֶׁהִגְדַּרְתִּי עַל הַמִּשְׁפָּחוֹת שֶׁגִּילִּיתִי יְכוֹלוֹת לְהָבִיא אוֹתָן אֶל הָרָמָה הַבְּסִיסִית שֶׁבָּהּ כָּל הָאוֹבְּיֶיקְטִים בַּקָּטֵגוֹרְיָה שָׁוִוים בִּפְנֵי אֱלוֹהִים".

"מִשְׁפְּחוֹת פֶּשַׁע", חִייְּכָה נְהָרָה, וְאָז הִרְצִינָה. "אַתְּ מְדַבֶּרֶת כְּאִילּוּ אֵלּוּ שְׁנֵי צְדָדִים, שָׁחוֹר וְלָבָן, טוֹב וְרַע, אֱלוֹהִים וְשָׂטָן". נְהָרָה הִתְרוֹמְמָה מֵהַמִּיטָּה, וְהָעֵירוֹם שֶׁלָּהּ תָּפַס אֶת כָּל שְׂדֵה הָרְאִיָּה וְהַפוֹקוּס שֶׁלִּי. "זֶה רַק מָתֵמָטִיקָה", אָמְרָה, "וְאַתְּ יְכוֹלָה, אִם בָּא לָךְ, לִבְחוֹן עָלַי פְּעוּלּוֹת שָׂפָה", הוֹסִיפָה וְנָשְׁקָה לִי.

"כֵּן. זֹאת רַק מָתֵמָטִיקָה". מָשַׁכְתִּי בִּכְתֵפַיי וְעָנִיתִי, וְאַחַר כָּךְ הִפְסַקְנוּ לְדַבֵּר, וְרַק נָגַעְנוּ.