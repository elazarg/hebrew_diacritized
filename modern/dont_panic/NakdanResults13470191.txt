קֶפְּטֵן מַארְוֶול? הִיא הַגִּיבּוֹרָה הַחֲזָקָה בְּיוֹתֵר, הַמְּהִירָה בְּיוֹתֵר וְהַפֶמִינִיסְטִית בְּיוֹתֵר מִכָּל הַגִּיבּוֹרוֹת שֶׁהוּצְּגוּ לָנוּ בְּכָל סִרְטֵי מַארְוֶול. לַמְרוֹת זֹאת גַּם הַדְּמוּת שֶׁלָּהּ לֹא מְקַבֶּלֶת אֲפִילּוּ בְּדָל שֶׁל הִתְפַּתְּחוּת – לֹא בַּסֶּרֶט שֶׁלָּהּ וְלֹא בְּ"סוֹף הַמִּשְׂחָק". הִיא מְגַלָּה שֶׁהַצַּד שֶׁעֲבוּרוֹ נִלְחֲמָה הוּא לְמַעֲשֶׂה כּוֹחַ מְרוּשָּׁע, וּבְכָל זֹאת הִיא לֹא נָדָה וְלוּ מִילִימֶטֶר בְּאוֹפְיָהּ. הִיא מַחֲלִיפָה צְדָדִים בִּן רֶגַע, בְּלִי לְפַקְפֵּק בִּנְכוֹנוּת הַמֵּידָע הֶחָדָשׁ אוֹ לְנַסּוֹת לִלְמוֹד מַשֶּׁהוּ מֵהַחֲוָויָה שֶׁהִיא עָבְרָה.

בְּדִיּוּק כְּמוֹ שֶׁהָאַלְמָנָה הַשְּׁחוֹרָה מְצַיֶּינֶת, הַשִּׁינּוּי הַמַּשְׁמָעוּתִי הַיָּחִיד שֶׁהַקֶּפְּטֵן חוֹוָה בְּמַהֲלַךְ הַסְּרָטִים הוּא שֶׁהִיא הִסְתַּפְּרָה בְּמַהֲלָךְ "סוֹף הַמִּשְׂחָק". אוּלָם לְמַרְבֵּה הַצַּעַר מֵאָז שִׁמְשׁוֹן הַמִּקְרָאִי טֶרֶם נִמְצָא גִּיבּוֹר עַל שֶׁלַּתִּסְרוֹקֶת שֶׁלּוֹ הָיְיתָה הַשְׁפָּעָה מַשְׁמָעוּתִית עַל הִתְפַּתְּחוּתוֹ הָאִישִׁית.

וְכָאן אֲנַחְנוּ מַגִּיעִים אֶל נָטָשָׁה רוֹמָנוֹף. הָאַלְמָנָה הַשְּׁחוֹרָה הוּצְּגָה לָנוּ בְּצוּרָה מַבְרִיקָה בִּתְחִילַּת "הַנּוֹקְמִים" – וּמֵאָז נִשְׁאֲרָה לְלֹא כָּל שִׁינּוּי. בְּכָךְ הִיא כַּנִּרְאֶה הַדּוּגְמָה הַטּוֹבָה בְּיוֹתֵר לַבְּעָיָה עִם הַנָּשִׁים בְּמַארְוֶול. יֵשׁ לָהּ סִיפּוּר רֶקַע מְרַתֵּק, שֶׁמּוּבָא בְּחֶלְקוֹ בְּ"עִידַּן אוֹלְטְרוֹן". יֵשׁ לָהּ חֲבֵר נֶפֶשׁ וְתוּשִׁיָּיה מַדְהִימָה שֶׁמְּאַפְשֶׁרֶת לָהּ לְהֵיחָלֵץ מִמַּצָּבִים קָשִׁים. וְעִם זֹאת, הַתְּרוּמָה הָעִיקָּרִית שֶׁלָּהּ לְ"סוֹף הַמִּשְׂחָק" הָיְיתָה שֶׁהֵבִיאָה אֶת הוֹקְאַיי חֲזָרָה לַצֶּוֶות וּלְאַחַר מִכֵּן מֵתָה בִּמְקוֹמוֹ. בְּאַף סֶרֶט הִיא לֹא מִשְׁתַּנָּה, בְּאַף סֶרֶט הִיא לֹא יוֹצֵאת מֵהָרִיבּוּעַ שֶׁהִקְצוּ לָהּ, בְּאַף סֶרֶט דְּמוּתָהּ לֹא מִתְפַּתַּחַת מֵעֵבֶר לְמָה שֶׁכְּבָר הִכַּרְנוּ בִּפְגִישָׁתֵנוּ הָרִאשׁוֹנָה אִיתָּהּ בְּ"נוֹקְמִים" – לוֹחֶמֶת חֲמוּשָׁה בְּשִׂמְלָה וַעֲקֵבִים, שֶׁמְּכַסַּחַת אֶת הָרָעִים וְיוֹצֵאת לְהַצִּיל אֶת הָעוֹלָם. זוֹ מַטָּרָה רְאוּיָה, אֲבָל בְּהַשְׁוָואָה לַעֲמִיתֶיהָ הַגְּבָרִים הַדְּמוּת שֶׁלָּהּ לֹא מְפוּתַּחַת בִּכְלָל.

אֲנִי לֹא חוֹשֶׁבֶת שֶׁזּוֹ מְשִׂימָה בִּלְתִּי אֶפְשָׁרִית לָתֵת לִדְמוּיוֹת נָשִׁיּוֹת תַּפְקִידִים מַשְׁמָעוּתִיִּים וּמְעַנְיְינִים, שֶׁבָּהֶם הֵן יַעַבְרוּ הִתְפַּתְּחוּת אִישִׁית וַעֲלִילָתִית וְיַעֲנִיקוּ לַסֶּרֶט מוֹקֵד עִנְיָין נוֹסָף. אִם ווֹנְג מִ"דּוֹקְטוֹר סְטְרֵייְנְג'", הָאָנְק פִּים מֵ"אַנְטְמָן" וַאֲפִילּוּ גְּרוּט מִ"שׁוֹמְרֵי הַגָּלַקְסְיָה" זָכוּ לְקַבֵּל עֲלִילוֹת מִשְׁנֶה מְעַנְיְינוֹת, אֵין סִיבָּה לִשְׁלוֹל אֶת אוֹתָהּ אֶפְשָׁרוּת מִמִּי שֶׁהִתְמַזֵּל מַזָּלָן לְהִיוָּולֵד נָשִׁים.