יְפִי הַבְּלוֹרִית וְהַסַּהַר
"רַבּוֹתַיי", הָרָעִים רֹאשׁ הַמֶּמְשָׁלָה, "זֶה אֵינוֹ נוֹשֵׂא לִבְדִיחוֹת".

וְהוּא צָדַק. בְּנִיגּוּד לְצִיפִּיּוֹת הַצִּיבּוּר לֹא הִתְעַנְיֵין בִּפְּרוֹיֶקְט הַנְּחִיתָה עַל הַיָּרֵחַ, וּבִפְרָט לְאַחַר שֶׁרֹאשׁ הַמֶּמְשָׁלָה הִבְטִיחַ שֶׁחֲלָלִית תִּנְחַת גַּם תִּנְחַת, וְאָז הֵטִיל אֶת הַמִּימּוּן עַל הַפִילַנְתְּרוֹפּ הָרִאשׁוֹן שֶׁמָּצָא.

"לָמָּה בִּכְלָל שֶׁנַּגִּיעַ לַיָּרֵחַ?" זָעַק. "מָה יֵשׁ לָנוּ לְחַפֵּשׂ שָׁם?"

"וּבְכֵן..." מִלְמֵל רֹאשׁ הַלִּשְׁכָּה, "מְדוּבָּר בְּעִידוּד הַחִינּוּךְ לְמַדָּעִים, פִּיתּוּחַ טֶכְנוֹלוֹגְיוֹת חֲדָשׁוֹת ו..."

"בְּקִיצֶּר, חַארְטָה", אָמַר בְּחִיתּוּךְ דִּיבּוּר הַשָּׁמוּר אַךְ וְרַק לְרָאשֵׁי מֶמְשָׁלוֹת. "אֵיפֹה הַצִּיּוֹנוּת? אֵיפֹה מָה שֶׁיַּזְקִיף לָנוּ מֵחָדָשׁ אֶת הַקּוֹמָה הַלְּאוּמִּית"

"אֲבָל אֲדוֹנִי", נִיסָּה רֹאשׁ הַלִּשְׁכָּה לְהַסְבִּיר, "הַיָּרֵחַ שַׁיָּיךְ לְכוּלָּם. הוּא נִמְצָא שָׁם מִשַּׁחַר הַהִיסְטוֹרְיָה. זֶה לֹא שֶׁאֶפְשָׁר לִמְצוֹא שָׁם אֶת מֶנְגֶלֶה אוֹ מַשֶּׁהוּ כָּזֶה".

הוּא כַּמּוּבָן הִתְחָרֵט עַל דְּבָרָיו כִּמְעַט מִיָּד, אַךְ אֶת הַנַּעֲשָׂה אִי אֶפְשָׁר הָיָה לְהָשִׁיב.

הַמַּסָּע לִלְכִידַת מֶנְגֶלֶה עַל הַיָּרֵחַ נוֹלַד עוֹד בְּאוֹתוֹ הַלַּיְלָה. כְּבָר בְּבוֹקֶר הַמָּחֳרָת תָּבְעוּ אַלְפֵי בּוֹטִים וּבוֹטִים לְמֶחֱצָה לְהָשִׁיב אֶת כְּבוֹד הָעָם הַיְּהוּדִי.

הַנּוֹשֵׂא אִייֵּם לָרֶדֶת מֵהַכּוֹתָרוֹת כְּשֶׁכַּמָּה הִיסְטוֹרְיוֹנִים הֵעֵזּוּ לְהַצְדִּיק אֶת קִיּוּמָם, אַךְ עֲצוּמַת הַמֵּאָה אֶלֶף לַהֲשָׁבַת עַצְמוֹתָיו שֶׁל אַבְשָׁלוֹם פַיְינְבֵּרְג טִיפְּלָה בָּעִנְיָין הֵיטֵב.

עַד מְהֵרָה הִתְפַּלֵּשׁ הַצִּיבּוּר בְּאוֹרְגִּיָּה לְאוּמִּית שֶׁל הַכְפָּשׁוֹת וּנְאוּמִים, תּוֹמְכִים וּמִתְנַגְּדִים. עַד מוֹעֵד הַשִּׁיגּוּר כְּבָר לֹא הָיְיתָה דֶּרֶךְ לְהָבִין אֵיזֶה שָׂרִיד שֶׁל אֲלַטְלֶנָה שָׂרַד עַל הַיָּרֵחַ, הַאִם יֵשׁ כּוּר אִירָנִי בְּצִדּוֹ הָרָחוֹק, אוֹ שֶׁמָּא רוֹצְחֵי אַרְלוֹזוֹרוֹב מְתַכְנְנִים שָׁם אֶת הַמְּזִימָּה הַבָּאָה.

הַוִּויכּוּחַ הָיָה מַגִּיעַ לְהַכְרָעָה אִלְמָלֵא הַהַחְמָצָה הַמְּצַעֶרֶת שֶׁל מוֹעֵד הַשִּׁיגּוּר, כְּשֶׁהִתְגַּלָּה שֶׁהַמְּפַתְּחוֹת הָיוּ אֵצֶל הַגִּ'ינְגִּ'י.