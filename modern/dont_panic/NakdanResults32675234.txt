לֹא. הַפַּעַם לֹא צָרִיךְ", אָמִיר חִיֵּיךְ אֵלֶיהָ, וְיוֹנָה נִיסְּתָה לְהַחְלִיט אִם הוּא נִרְאֶה יוֹתֵר מְאַיֵּים עִם אוֹ בְּלִי הַחִיּוּךְ. "אֲנַחְנוּ סוֹמְכִים עָלַיִיךְ שֶׁתַּגִּיעִי כְּשֶׁאוֹמְרִים לְךָ".

הַדֶּלֶת לְמִשְׂרָדוֹ שֶׁל כִּיפָא נִפְתְּחָה, וּבַפֶּתַח עָמַד כִּיפָא, וּלְצִידּוֹ אִישָּׁה.

הָאִישָּׁה הִסְתַּכְּלָה עַל יוֹנָה וְיוֹנָה הִסְתַּכְּלָה עַל הָאִישָּׁה. אֶת גּוּפָהּ הַשָּׁמֵן וְהַגָּבוֹהַּ עָטַף בַּד צִבְעוֹנִי, וְאַמּוֹת יָדֶיהָ הָיוּ מְכוּסּוֹת עֶשְׂרוֹת צְמִידִים. זוּג עֲגִילִים גְּדוֹלִים, עֲגוּלִּים וּמוּזְהָבִים, הִשְׁתַּלְשֵׁל מֵאוֹזְנֶיהָ, וְעַל אֶצְבְּעוֹתֶיהָ נָצְצוּ טַבָּעוֹת עִם אֲבָנִים צִבְעוֹנִיּוֹת.

"כַּנְּסִי", אָמַר כִּיפָא וּפִינָּה לְיוֹנָה אֶת הַדֶּרֶךְ. "זֹאת חוֹשֶׁן".

יוֹנָה נִכְנְסָה לַחֶדֶר, שֶׁנִּרְאָה בְּדִיּוּק כְּמוֹ אֶתְמוֹל.

"אֲבָל אָמַרְתָּ לִי שֶׁתָּבוֹא אִישָּׁה", אָמְרָה חוֹשֶׁן, שֶׁנּוֹתְרָה עוֹמֶדֶת בַּפֶּתַח. "מָה זֶה הַשִּׁישָּׁה יְלָדִים הָאֵלֶּה שֶׁבָּאוּ אִיתָּהּ? אֲנִי לוֹקַחַת תַּעֲרִיף קְבוּצוֹת כְּשֶׁיֵּשׁ יוֹתֵר מֵאֶחָד".

כִּיפָא הִקְשִׁיב לְחוֹשֶׁן, וְהִרְגִּישׁ אֶת הַמֶּתַח מִשְׁתַּחְרֵר מִשְּׁרִירֵי הַכְּתֵפַיִים וְהַצַּוָּואר. הוּא בִּכְלָל לֹא יָדַע שֶׁהוּא כָּל כָּךְ מָתוּחַ. אָז הָאֱמֶת שֶׁל יוֹנָה הִיא אֱמֶת שֶׁגַּם חוֹשֶׁן מְסוּגֶּלֶת לִרְאוֹת, וְלֹא רַק הוּא עַצְמוֹ בְּהַשְׁפָּעַת יוֹנָה, מִכָּאן שֶׁיֵּשׁ לָאֱמֶת הַזּוֹ פָּן שֶׁעָשׂוּי לִהְיוֹת מְצִיאוּתִי. זוֹ הַתְחָלָה טוֹבָה.

"הִיא יְכוֹלָה לִרְאוֹת אוֹתָם?" שָׁאֲלָה יוֹנָה אֶת כִּיפָא, וְאָז סָבָהּ לְאָחוֹר וּפָנְתָה יְשִׁירוֹת לְחוֹשֶׁן "אַתְּ יְכוֹלָה לִרְאוֹת אוֹתָם?"

חוֹשֶׁן הִתְעַלְּמָה מִיּוֹנָה, וְהִמְשִׁיכָה לְהִסְתַּכֵּל עַל הָאַבְשָׁלוֹמִים. מִצְחָה הִתְקַמֵּט, עֵינֶיהָ הִתְכַּוְּוצוּ, שְׂפָתֶיהָ מִלְמְלוּ. אַחֲרֵי דַּקָּה פָּנְתָה לְכִּיפָא "אָה. הֵם לֹא בֶּאֱמֶת שָׁם. לְרֶגַע קָפְצוּ לִי הַיְּקוּמִים בָּעֵינַיִים. הֵם רַק אוֹפְּצִיּוֹנָלִיִּים, אֶפְשָׁרִיִּים, הֵם לֹא מַמָּשׁ קַיָּימִים כָּאן בַּמְּצִיאוּת הַזֹּאתִי".

"חוֹשֶׁן, זֹאת יוֹנָה. יוֹנָה, זֹאת חוֹשֶׁן", הִצִּיג כִּיפָא שׁוּב, וְאָז הִצְבִּיעַ לְכִיוּוּן הַכִּיסְּאוֹת "לָמָּה שֶׁלֹּא תֵּשְׁבוּ יַחַד, אַתְּ יוֹנָה תְּסַפְּרִי לְחוֹשֶׁן אֶת הַסִּיפּוּר הַכֹּל כָּךְ עָצוּב שֶׁלָּךְ, וַאֲנִי אָכִין לָנוּ מַשֶּׁהוּ חַם לִשְׁתּוֹת?"

כִּיפָא נִיגַּשׁ לַפִּינָּה, מִילֵּא אֶת הַקַּנְקַן וְחִיכָּה שֶׁהַמַּיִם יִרְתְּחוּ. כְּשֶׁחִיכָּהּ, הִתְבּוֹנֵן בַּנּוֹף שֶׁנִּשְׁקַף אֵלָיו מֵהַחַלּוֹן. בְּמוֹרַד הַגִּבְעָה הָיוּ בִּנְיָינִים נְמוּכִים וַאֲפוֹרִים, שֶׁצִּבְעָם מִתְקַלֵּף וּמִרְפְּסוֹתֵיהֶם מְכוּסּוֹת חַבְלֵי כְּבִיסָה. בַּמֶּרְחָק הַמִּישׁוֹרִי הֶעְפִּילוּ בִּנְיָינִים גְּבוֹהִים, שֶׁקִּירוֹתֵיהֶם הָיוּ צְבוּעִים בְּצִבְעִי פַּסְטֵל וְרוּדִּים, צְהַבְהַבִּים וִירַקְרַקִּים, וּבַמִּרְוָוחִים בֵּינֵיהֶם אֶפְשָׁר הָיָה לְהַבְחִין בִּמְעַט יָרוֹק שֶׁל גִּינּוֹת וְאָדוֹם-כָּחוֹל-צָהוֹב עַזִּים שֶׁל מִתְקָנִים בְּגַנֵּי שַׁעֲשׁוּעִים.

יוֹנָה וְחוֹשֶׁן יָשְׁבוּ זוֹ מוּל זוֹ, רָאשֵׁיהֶן כִּמְעַט וְנוֹגְעִים זֶה בָּזֶה, וִידֵיהֶן הַמְּשׂוֹחֲחוֹת קְרוֹבוֹת מְאוֹד. כִּיפָא הִתְלַבֵּט אִם לְהָבִיא לָהֶן אֶת הַמַּשְׁקֶה שֶׁהֵכִין, אֲבָל הֶחְלִיט שֶׁהַשִּׂיחָה בֵּינֵיהֶן זוֹרֶמֶת גַּם בִּלְעָדָיו, וְנוֹכְחוּתוֹ רַק תַּפְרִיעַ בַּשָּׁלָב הַזֶּה. הוּא נָשַׁם, וְנִיסָּה לְנַחֵשׁ מָה תִּהְיֶינָה תּוֹצְאוֹת הַבּוֹרְרוּת שֶׁיִּפְסוֹק, עַל פִּי הֶכֵּרוּתוֹ אֶת חוֹשֶׁן, אֲבָל הֶחֱלִיט שֶׁזֶּה יִהְיֶה בִּזְבּוּז זְמַן. יוֹתֵר מִדַּי אֶפְשָׁרוּיוֹת, פָּחוֹת מִדַּי מֵידָע, וּבָרֶגַע שֶׁחוֹשֶׁן תַּחְלִיט מָה הִיא יְכוֹלָה וּמַסְכִּימָה לַעֲשׂוֹת, מִסְפַּר הַנְּתִיבִים הַפְּתוּחִים בְּפָנָיו יִצְטַמְצֵם.

בִּמְקוֹם לִתְהוֹת הוּא הֶחֱזִיק אֶת כּוֹס הַקָּפֶה, שֶׁהָיְיתָה קְטַנָּה וְלוֹהֶטֶת בְּכַף יָדוֹ, נָשַׁף עָלֶיהָ, שֶׁאַף אֶת הַנִּיחוֹחַ שֶׁעָלָה מִמֶּנָּה וְהִבִּיט בִּפְנֵי הַמַּשְׁקֶה הַמִּתְעַרְבְּלִים.

אַחֲרֵי כְּעֶשְׂרִים דַּקּוֹת הוּא רָאָה שֶׁשְּׂפַת הַגּוּף שֶׁל הַנָּשִׁים מוּלוֹ מִשְׁתַּנָּה. הָיוּ שָׁם הַטָּיוֹת רֹאשׁ וְכַפּוֹת יָדַיִים מוּפְנוֹת מַעְלָה בִּתְחִינָּה מִצַּד יוֹנָה, וְנִעְנוּעֵי רֹאשׁ וּמְשִׁיכוֹת כְּתֵפַיִים מִצַּד חוֹשֶׁן. הִגִּיעַ הַזְּמַן.

"נוּ, כְּבָר הֶחְלַטְתֶּם אֵיךְ תִּקְרְאוּ לַיֶּלֶד הַמְּשׁוּתָּף שֶׁלָּכֶם?" שָׁאַל, וּלְרֶגַע הִתְכַּוְּוצָה בִּטְנוֹ מֵעוֹצְמַת הַצִּינִיּוּת. אִילּוּ הָיָה מְדוּבָּר בַּיֶּלֶד שֶׁלּוֹ...

"לֹא, לֹא עוֹשׂוֹת יֶלֶד. זֶה כַּזֶּה. יוֹנָה סִיפְּרָה לִי כָּאן עַל הַקֶּטַע שֶׁיֵּשׁ לָהּ עִם לֵידוֹת וְהַפָּלוֹת. שֶׁהִיא כַּזֶּה, אַתָּה יוֹדֵעַ, כָּל פַּעַם שֶׁהִיא מְנַסָּה לַעֲשׂוֹת יֶלֶד הִיא מַפִּילָה אוֹתוֹ", אָמְרָה חוֹשֶׁן.