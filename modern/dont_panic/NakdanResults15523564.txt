ד שֶׁהִגַּעְנוּ לַצְּרִיף הַכְּאֵב בְּרֹאשִׁי כְּבָר הִתְפּוֹגֵג. נִכְנַסְתִּי פְּנִימָה בִּצְעָדִים נִמְרָצִים, לָקַחְתִּי קֶרֶשׁ חָדָשׁ וְהוֹשַׁטְתִּי אֶת יָדִי אֶל הַמַּסּוֹר שֶׁהִשְׁאַרְתִּי עַל הַשּׁוּלְחָן.

הַנְּבִיחָה הִפְתִּיעָה אוֹתִי. הִיא הָיְיתָה קוֹלָנִית, אַלִּימָה בְּהַרְבֵּה מִכְּפִי שֶׁזָּכַרְתִּי. וּבְנִיגּוּד לַכֶּלֶב הַקּוֹדֵם, הִתְלַוּוּ אֵלֶיהָ עוֹד וָעוֹד נְבִיחוֹת, שֶׁהָלְכוּ וְהִתְגַּבְּרוּ כְּכָל שֶׁקֵּירַבְתִּי אֶת יְדֵי לַמַּסּוֹר. כְּשֶׁכְּבָר כִּמְעַט נָגַעְתִּי בּוֹ, הָרַעַשׁ בְּתוֹךְ רָאשֵׁי הָיָה מַחֲרִישׁ אוֹזְנַיִים.

הִרְחַקְתִּי אֶת הַיָּד מֵהַמַּסּוֹר, והנביחות פָּסְקוּ. עָמִית הִכְנִיס לִי כֶּלֶב דָּפוּק לָרֹאשׁ. נוּ, לָמָּה צִיפִּיתִי מִמֶּנּוּ.

הוֹצֵאתִי אֶת הַטֵּלֵפוֹן וְהִתְקַשַּׁרְתִּי אֵלָיו, אַךְ הוּא לֹא עָנָה.

עַד שֶׁיַּחֲזוֹר אֵלַי הוֹצֵאתִי כּוֹס וְקָפֶה מֵהָאֲרוֹנִית. כְּשֶׁעָמַדְתִּי לִפְתּוֹחַ אֶת הַמְּקָרֵר הַקָּטָן הַנְּבִיחוֹת הִתְעוֹרְרוּ מֵחָדָשׁ. הֵן הָיוּ פָּחוֹת רָמוֹת הַפַּעַם, אֲבָל הִתְגַּבְּרוּ וְהִגִּיעוּ שׁוּב לְרָמָה בִּלְתִּי-נִסְבֶּלֶת כְּשֶׁהֵרַמְתִּי אֶת קַרְטוֹן הֶחָלָב. הִסְתַּכַּלְתִּי עַל תַּאֲרִיךְ הַתְּפוּגָה. כֵּן, הוּא עָבַר לִפְנֵי יוֹמַיִים.

הִנַּחְתִּי אֶת הֶחָלָב וְהַנְּבִיחוֹת פָּסְקוּ, אֲבָל הָרֹאשׁ שֶׁלִּי כְּבָר מַמָּשׁ כָּאַב. יָשַׁבְתִּי וְשָׁתִיתִי מַיִם. שׁוּב נִיסִּיתִי לִתְפּוֹס אֶת עֲמִית בַּנַּיָּיד, אַךְ לְלֹא הוֹעִיל.

כַּעֲבוֹר רֶבַע שָׁעָה נִשְׁבַּרְתִּי וְהֶחְלַטְתִּי לַחֲזוֹר הַבַּיְתָה. הֵבַנְתִּי שֶׁכְּבָר לֹא אֲסַיֵּים לַעֲבוֹד עַל הַדֶּגֶם לִפְנֵי יוֹם הַהוּלֶּדֶת שֶׁל אוֹרְלִי. הִיא תָּבִין.

יָצָאתִי מֵהַצְּרִיף וְהָלַכְתִּי לְעֵבֶר הַכְּבִישׁ הַסָּמוּךְ, אַךְ מַבּוּל שֶׁל נְבִיחוֹת רוֹעֲשׁוֹת הִתְפּוֹצֵץ בְּתוֹךְ רֹאשִׁי. עוֹצְמָתָן הָיְיתָה גְּבוֹהָה הַרְבֵּה יוֹתֵר הַפַּעַם, וְהָרַעַשׁ הִתְגַּבֵּר כְּכָל שֶׁהִתְקָרַבְתִּי לַכְּבִישׁ. לְיַד אַבְנֵי הַשָּׂפָה הָרַעַשׁ וְהַכְּאֵב הָיוּ מְעוּוָּרִים מַמָּשׁ. מָעַדְתִּי וְזָחַלְתִּי עַל אַרְבַּע בַּחֲזָרָה לַצְּרִיף. הַנְּבִיחוֹת שׁוּב פָּסְקוּ, אֲבָל עֲדַיִין הִרְגַּשְׁתִּי כְּאִילּוּ דָּפְקוּ לִי עַל הָרֹאשׁ מִילְיוֹן פְּעָמִים בְּפַטִּישׁ.

אַחֲרֵי כַּמָּה דַּקּוֹת שֶׁל נְשִׁימוֹת מְהִירוֹת וּכְבֵדוֹת הָלַכְתִּי לָקַחַת עוֹד כּוֹס מַיִם. רַגְלַיי רָעֲדוּ וְנֶאֱלַצְתִּי לְהִישָּׁעֵן עַל שׁוּלְחַן הָעֲבוֹדָה. הַנְּבִיחוֹת חָזְרוּ, מִנְסָרוֹת וּמְיַיסְּרוֹת כְּשֶׁאֶצְבָּעִי לִיטְּפָה אֶת הַמַּסּוֹר. עָמַדְתִּי שָׁם, נִשְׁעָן עַל הַשּׁוּלְחָן, וְקִילַּלְתִּי אֶת הַכֶּלֶב וְאֶת עֲמִית בְּעוֹד הַנְּבִיחוֹת מְשַׁסְּעוֹת אֶת רָאשֵׁי מִבִּפְנִים.

וְאָז, אַחֲרֵי כַּמָּה דַּקּוֹת כָּאֵלֶּה הַכַּעַס נִיצֵּחַ אֶת הַיֵּיאוּשׁ. כַּף יָדִי נִסְגְּרָה עַל יָדִית הַמַּסּוֹר, וּבִידֵי הַשְּׁנִיָּיה, הַחֲבוּשָׁה, הֵרַמְתִּי קֶרֶשׁ. הַנְּבִיחוֹת הִתְעוֹרְרוּ שׁוּב בִּמְלוֹא עוֹצְמָתָן, אֲבָל אֲנִי הִנַּחְתִּי אֶת הַקֶּרֶשׁ עַל הַשּׁוּלְחָן וְהִתְחַלְתִּי לַעֲבוֹד. הַנְּבִיחוֹת נִמְשְׁכוּ וְנִמְשְׁכוּ, וַאֲנִי הִמְשַׁכְתִּי לַעֲבוֹד. כְּשֶׁסִּייַּמְתִּי, סְפוּג זֵיעָה וְרָאשֵׁי כּוֹאֵב, הַקֶּרֶשׁ עֲדַיִין לֹא הָיָה דּוֹמֶה לְמָה שֶׁרָצִיתִי – זֶה עֲדַיִין לֹא הִתְאִים לַמִּבְנֶה הָאֲוִוירוֹדִינָמִי הַכְּלָלִי מֵהַתַּצְלוּם וְגַם לֹא לַחֵלֶק הַמְּסוּיָּם שֶׁהוֹפִיעַ בַּתַּרְשִׁים, אֲבָל לְפָחוֹת הָיָה טוֹב יוֹתֵר מֵהַנִּיסְּיוֹנוֹת הַכּוֹשְׁלִים שֶׁלִּי אֶתְמוֹל.

חָזַרְתִּי לַעֲבוֹד, כְּשֶׁהַנְּבִיחוֹת הָאַלִּימוֹת שׁוּב מְהַדְהֲדוֹת בְּתוֹךְ רֹאשִׁי. הַפַּעַם בְּסוֹף הָעֲבוֹדָה כְּבָר הָיָה לִי חֵלֶק מַסְפִּיק קָרוֹב לְמָה שֶׁהוֹפִיעַ בַּתַּרְשִׁים. לָקַחְתִּי קֶרֶשׁ נוֹסָף וְהִמְשַׁכְתִּי הָלְאָה. גִּילִּיתִי שֶׁכְּכָל שֶׁהַזְּמַן עוֹבֵר קַל לִי יוֹתֵר לְהִתְעַלֵּם מֵהַנְּבִיחוֹת וּלְהִתְרַכֵּז. בְּשָׁלָב מְסוּיָּם חָשַׁבְתִּי שֶׁאֲנִי מְזַהֶה נִימָה שֶׁל תִּסְכּוּל בַּנְּבִיחוֹת שֶׁל הַכֶּלֶב. זֶה הָיָה כַּנִּרְאֶה רַק בְּדִמְיוֹנִי, אֲבָל בְּכָל זֹאת חַשְׁתִּי סִיפּוּק.

אַחֲרֵי עוֹד כַּמָּה שְׁעוֹת הַדֶּגֶם הָיָה גָּמוּר וּמוּכָן לִצְבִיעָה. נַחְתִּי חֲצִי שָׁעָה, וּבְדִיּוּק כְּשֶׁעָמַדְתִּי לָקַחַת פָּחֵי צֶבַע וְהִתְכּוֹנַנְתִּי לְעוֹד מַטָּח שֶׁל נְבִיחוֹת, הַטֵּלֵפוֹן צִלְצֵל.

"אַהְלָן", אָמַר עָמִית. "חִיפַּשְׂתָּ אוֹתִי?"

"כֵּן, יָא זֶבֶל. אֲנִי צָרִיךְ שֶׁתּוֹצִיא לִי מֵהָרֹאשׁ אֶת הַכֶּלֶב הַדָּפוּק שֶׁהִכְנַסְתָּ לְשָׁם".

הוּא גִּיחֵךְ. "זֶה יַעֲלֶה לְךָ".

"כֵּן, אֲנִי בָּטוּחַ".