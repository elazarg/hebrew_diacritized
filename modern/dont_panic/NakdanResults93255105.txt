מָה עִם שְׁאָר הַנָּשִׁים? סְקִירָה מְהִירָה מְגַלָּה שֶׁהָאַלְמָנָה הַשְּׁחוֹרָה נִשְׁאֶרֶת תָּמִיד לוֹחֶמֶת קְשׁוּחָה עִם לֵב זָהָב, וְלֹא מְשַׁנֶּה מָה קוֹרֶה בְּמַהֲלַךְ הַסְּרָטִים; גֹּאמוֹרָה נִשְׁאֶרֶת לוֹחֶמֶת קְשׁוּחָה עִם לֵב זָהָב. וּשְׁתֵּיהֶן מֵתוֹת, אֲפִילּוּ לְמַעַן אוֹתָהּ מַטָּרָה – לְאַפְשֵׁר לִגְבָרִים לְהַמְשִׁיךְ בַּסִּיפּוּר שֶׁלָּהֶם וּלְקַדֵּם אֶת הָעֲלִילָה.

הָאִישָּׁה כְּמֵנִיעַ
דּוּגְמָה בּוֹלֶטֶת בִּמְיוּחָד לְאִישָּׁה שֶׁתַּפְקִידָהּ הַיָּחִיד בַּסְּרָטִים הוּא לְגַדֵּל יְלָדִים וְלָמוּת כְּמֵנִיעַ עֲלִילָתִי לַגֶּבֶר שֶׁבְּחַיָּיה, הִיא לוֹרָה בַּרְטוֹן, אִשְׁתּוֹ שֶׁל הוֹקְאַיי. הִיא מוֹפִיעָה לָרִאשׁוֹנָה בַּסֶּרֶט "הַנּוֹקְמִים: עִידַּן אוֹלְטְרוֹן", כְּשֶׁהִיא בְּהֵירָיוֹן וּמְגַדֶּלֶת אֶת יְלָדָיו שֶׁל הוֹקְאַיי. אֵין לָהּ עֲבוֹדָה, שְׁאִיפוֹת אוֹ תַּחְבִּיבִים, וְאַחֲרֵי שֶׁהִיא מְאָרַחַת בְּבֵיתָהּ אֶת כָּל הַנּוֹקְמִים בִּזְמַן שֶׁהֵם מַחֲלִיטִים עַל תּוֹכְנִיתָם הַבָּאָה, לֹא נִרְאֶה אוֹתָהּ שׁוּב עַד לְ"סוֹף הַמִּשְׂחָק".

"סוֹף הַמִּשְׂחָק" נִפְתַּח בְּשִׁחְזוּר שֶׁל אוֹתָהּ סְצֵנָה בֵּיתִית, שֶׁבָּהּ לוֹרָה מְכִינָה אוֹכֶל וְקוֹרֵאת לַמִּשְׁפָּחָה לַשּׁוּלְחָן, רַק כְּדֵי לְהֵיעָלֵם כְּשֶׁתֶּ'אֱנוֹס נוֹקֵשׁ בְּאֶצְבְּעוֹתָיו. הַתּוֹצָאָה הִיא מֵנִיעַ עֲלִילָתִי עֲבוּר הוֹקְאַיי, שֶׁיּוֹצֵא לְמַסַּע הֶרֶג מְדַמֵּם שֶׁמְּעוֹרֵר לְגַבָּיו אֶת הַשְּׁאֵלָה מִי מוּסָרִי יוֹתֵר – זֶה שֶׁרוֹצֵחַ מִדֵּי פַּעַם אוֹ זֶה שֶׁמְּחַסֵּל בְּסִיטוֹנוֹת חַבְרֵי מַאֲפִיָּה. בְּהֶמְשֵׁךְ הַסֶּרֶט הוּא יַעֲבוֹר כַּמָּה תַּהְפּוּכוֹת עֲלִילָתִיּוֹת וְרִגְשִׁיּוֹת מְעַנְיְינוֹת, לַמְרוֹת הֱיוֹתוֹ דְּמוּת מִשְׁנֶה זְנִיחָה לְמַדַּי שֶׁבְּקוֹשִׁי מְקַבֶּלֶת דַּקּוֹת עַל הַמָּסָךְ בְּכָל סִרְטֵי מַארְוֶול. אַחֲרֵי שֶׁבְּרוּס בָּאנֶר (הָאלֶק) מַצִּיל אֶת הַיְּקוּם בִּנְקִישַׁת אֶצְבַּע, לוֹרָה מוֹפִיעָה שׁוּב, וְגַם הַפַּעַם תַּפְקִידָהּ הַיָּחִיד הוּא לְהִתְקַיֵּים. הִיא מְתַקְשֶׁרֶת לְהוֹקְאַיי, וּבָזֶה תַּפְקִידָהּ מִסְתַּיֵּים.

אֵין כַּמּוּבָן שׁוּם בְּעָיָה עִם אִישָּׁה שֶׁמַּחֲלִיטָה לְהַקְדִּישׁ אֶת חַיֶּיהָ לְמִשְׁפַּחְתָּהּ, אֲבָל אֲפִילּוּ לִדְמוּיוֹת כְּמוֹתָהּ מַגִּיעַ מֵנִיעַ אוֹ הִתְפַּתְּחוּת עֲלִילָתִית. דְּבָרִים קְטַנִּים כְּמוֹ לַחֲשׂוֹף פֹּה וָשָׁם מָה הִיא אוֹהֶבֶת וּמָה הִיא רוֹצָה, בְּנִפְרָד מִמָּה שֶׁבֶּן הַזּוּג שֶׁלָּהּ רוֹצָה וְאוֹהֵב: לִקְרוֹא, לְטַפֵּס עַל הָרִים, אוֹ כָּל תַּחְבִּיב אוֹ רֶמֶז לִדְמוּת אֲמִיתִּית שֶׁיֵּשׁ לָהּ מָה לַעֲשׂוֹת מִלְּבַד גִּידּוּל יְלָדִים. אֲפִילּוּ לְמַיְק וּלְקוֹרְג, שְׁנֵי הַיְּצוּרִים שֶׁשּׁוֹרְצִים עַל הַסַּפָּה שֶׁל תּ'וֹר וּמְשַׂחֲקִים פוֹרְטַנְייט, יֵשׁ סִיפּוּר רֶקַע מוּרְכָּב יוֹתֵר וְעוֹמֶק רַב יוֹתֵר מִלּוֹרָה – וְאֶחָד מֵהֶם הוּא סֶלַע!

פֶּפֶּר פּוֹטְס, לְעוּמָּתָהּ, נִמְצֵאת לִכְאוֹרָה בְּמָקוֹם יוֹתֵר חָזָק – הִיא אֵשֶׁת קַרְיֵירָה שֶׁעוֹבֶדֶת עֲבוּר טוֹנִי סְטַארְק וּפֹה וְשֵׁם מְקַבֶּלֶת קְרֵדִיט עַל תְּרוּמָתָהּ לְתַעֲשִׂיַּית סְטַארְק. עִם זֹאת, פְּרָט לְאִפְיוּן שִׁטְחִי שֶׁל "עֲסוּקָה", "נִמְרֶצֶת" וְכַדּוֹמֶה אֵין לָהּ תַּפְקִיד עֲלִילָתִי בּוֹלֵט – אֲפִילּוּ לֹא בְּסִרְטִי "אַייְּרוֹן מֶן" שֶׁבָּהֶם הִיא מוֹפִיעָה הַרְבֵּה יוֹתֵר מֵאֲשֶׁר בְּסִרְטִי "הַנּוֹקְמִים". אוֹפְיָהּ לֹא מִשְׁתַּנֶּה, תַּפְקִידָהּ בָּעֲלִילָה תָּלוּי לַחֲלוּטִין בְּטוֹנִי סְטַארְק וְאֵינוֹ עוֹמֵד בִּפְנֵי עַצְמוֹ, וְאֵין שׁוּם שִׁינּוּי בְּהִתְנַהֲגוּתָהּ אוֹ בְּאִישִׁיּוּתָהּ מִסֶּרֶט לַסֶּרֶט. הַתְּחוּשָׁה הַמִּתְקַבֶּלֶת הִיא שֶׁפֶּפֶּר פּוֹטְס "מְאוּפְסֶנֶת" בֵּין הַסְּרָטִים וּמַמְתִּינָה לְהוֹפָעָתָהּ הַבָּאָה, בְּלִי לְהִשְׁתַּנּוֹת אוֹ לְהִתְפַּתֵּחַ כְּשֶׁאַיְירוֹן מֶן לֹא נִמְצָא בְּמֶרְכַּז הַבָּמָה.


בְּנִיגּוּד לְהוֹקְאַיי, אַייְּרוֹן מֶן הוּא דְּמוּת מַשְׁמָעוּתִית מְאוֹד בַּיְּקוּם הַקּוֹלְנוֹעִי שֶׁל מַארְוֶול, כָּךְ שֶׁגַּם לְפֶפֶּר הָיָה דַּי וְהוֹתֵר זְמַן מָסַךְ לְהִשְׁתַּנּוֹת וּלְהִתְפַּתֵּחַ, וּבְוַודַּאי יוֹתֵר מִלּוֹרָה. לַמְרוֹת זֹאת, גַּם הִיא לֹא מְקַבֶּלֶת שׁוּם אִפְיוּן פְּנִימִי מוּרְכָּב, שׁוּם שִׁינּוּי בָּאוֹפִי וַאֲפִילּוּ לֹא רֶגַע שֶׁמַּרְאֶה מִי הִיא בְּנִפְרָד מִטּוֹנִי סְטַארְק. בְּ"סוֹף הַמִּשְׂחָק" הִיא קַיֶּימֶת רַק בְּתוֹר זֹאת שֶׁטּוֹנִי שׁוֹלֵחַ לָהּ הוֹדָעוֹת, זֹאת שֶׁטּוֹנִי מוֹדִיעַ לָהּ שֶׁהוּא חוֹזֵר לְנוֹקְמִים, וְזֹאת שֶׁמִּתְאַבֶּלֶת עַל מוֹתוֹ. יֵשׁ לָהֶם יַלְדָּה, וּבְכָל זֹאת אֲפִילּוּ לֹא רוֹאִים אֶת פֶּפֶּר וּבִתָּהּ יַחַד.

שׁוּב נִרְאֶה שֶׁלַּנָּשִׁים אֵין זְכוּת קִיּוּם בְּנִפְרָד מֵהַגְּבָרִים שֶׁבְּחַיֵּיהֶן, מִבְּחִינַת הַתַּסְרִיטָאִים חֲבָל כַּנִּרְאֶה לִטְרוֹחַ לְהַרְאוֹת רֶגַע שֶׁבּוֹ אֵם וּבִתָּהּ מְתַקְשְׁרוֹת. הֵן רַק נְקֵבוֹת, מָה כְּבָר יֵשׁ לָהֶן לַעֲשׂוֹת? זֶהוּ עָוֶול לִדְמוּתָהּ שֶׁל פֶּפֶּר וְלִדְמוּתָהּ שֶׁל מוֹרְגָן סְטַארְק, בִּתָּהּ. הֵם מַעֲדִיפִים לְהַרְאוֹת אֶת מוֹרְגָן הַמִּתְאַבֶּלֶת יַחַד עִם הָאֶפִּי, סוֹכֵן ש.י.ל.ד לְשֶׁעָבַר, וְלֹא עִם הָאִמָּא שֶׁלָּהּ.

הַחֲזָקוֹת וְהַמְּשַׁעְמְמוֹת
בְּעָיָיתִי עוֹד יוֹתֵר הוּא חוֹסֶר הַפִּיתּוּחַ שֶׁל הַגִּיבּוֹרוֹת הַנָּשִׁיּוּת הַמַּשְׁמָעוּתִיּוֹת בֶּאֱמֶת: גָּאמוּרָה, נָטָשָׁה רוֹמָנוֹף (הָאַלְמָנָה הַשְּׁחוֹרָה), וְקֶפְּטֵן מַארְוֶול. שְׁלוֹשְׁתָּן נָשִׁים חֲזָקוֹת, שֶׁכִּישּׁוּרֵיהֶן מִשְׁתַּוִּוים אוֹ עוֹלִים עַל עֲמִיתֵיהֶן הַגְּבָרִים, הֵן יְכוֹלוֹת וּצְרִיכוֹת לִהְיוֹת בְּמֶּרְכָּז קוֹנְפְלִיקְט שֶׁיְּשַׁנֶּה אֶת דֶּרֶךְ הַמַּחְשָׁבָה שֶׁלָּהֶן עַל הָעוֹלָם, וּבְכָל זֹאת הָאִישִׁיּוּת שֶׁל שְׁלוֹשְׁתָּן לֹא נָדָה וְלוּ מִילִימֶטֶר אֶחָד מֵהַמָּקוֹם שֶׁבּוֹ הוּצְּגָה לָנוּ לָרִאשׁוֹנָה. מֵהַבְּחִינָה הַזֹּאת הַצָּרָה הַגְּדוֹלָה שֶׁלָּהֶן כִּדְמוּיוֹת הִיא שֶׁהֵן מֵרֹאשׁ בַּצַּד שֶׁל "הַטּוֹבִים", וְלָכֵן מָה עוֹד הֵן כְּבָר יְכוֹלוֹת לַעֲשׂוֹת אוֹ לְהַשִּׂיג בְּחַיֵּיהֶן? לְקֶפְּטֵן אָמֵרִיקָה, אַייְּרוֹן מֶן, תּ'וֹר אוֹ כָּל גֶּבֶר אַחַר מֵהַ"טוֹבִים" יֵשׁ לְאָן לְהִתְפַּתֵּחַ. לָהֶן – לֹא.

זֶה בּוֹלֵט בִּמְיוּחָד כְּשֶׁגֹּאמוֹרָה שֶׁל הֶעָבָר מַגִּיעָה לַהוֹוֶה בְּ"סוֹף הַמִּשְׂחָק", וּבָרוּר שֶׁהִיא זֵהָה לַחֲלוּטִין לְעַצְמָהּ בִּשְׁתֵּי הַתְּקוּפוֹת בְּחַיֶּיהָ. שְׁתֵּי הַגֹּאמוֹרוֹת מְגִיבוֹת בְּאוֹתָהּ צוּרָה לְנַּבּוּלָה, שְׁתֵּיהֶן רוֹצוֹת לְחַסֵּל אֶת תֶּ'אֱנוֹס, וּלְמַעֲשֶׂה אֵין שׁוּם הֶבְדֵּל בֵּינֵיהֶן. אֲפִילּוּ הַזְּמַן הַמְּמוּשָּׁךְ שֶׁאַחַת מֵהֶן בִּילְּתָה כְּחֵלֶק מִצֶּוֶות הֶטְרוֹגֵנִי שֶׁמְּנַסָּה לְהַצִּיל אֶת הַיְּקוּם לֹא בֶּאֱמֶת הִשְׁאִיר עָלֶיהָ חוֹתָם.