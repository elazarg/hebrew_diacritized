הַמְּנוֹרָה הַחֶסְכוֹנִית
"שָׁלוֹם, דּוֹד לוֹךְ", קָרְאָה אָרִיאָנָה וְחִיבְּקָה אֶת דּוֹדָהּ אַחֲרֵי שְׁנָתַיִים שֶׁלֹּא רָאֲתָה אוֹתוֹ.

דּוֹד לוֹךְ סָגַר אֶת הַדֶּלֶת אַחֲרֶיהָ, לָקַח אֶת מִזְוַודְתָּהּ וְשָׁאַל לִשְׁלוֹמָהּ וְלִשְׁלוֹם הוֹרֶיהָ. אָרִיאָנָה רָצְתָה לָנוּחַ אַחֲרֵי הַנְּסִיעָה, אוּלַי לָשֶׁבֶת לֶאֱכוֹל, אַךְ מַשֶּׁהוּ אַחֵר מָשַׁךְ אֶת תְּשׂוּמֶת לִיבָּה.

"מָה זֶה הָאוֹר הַסָּגוֹל הַנִּפְלָא הַזֶּה?" שָׁאֲלָה. הִיא לֹא נִתְקְלָה מֵעוֹלָם בִּתְאוּרָה כְּזֹאת בַּלַּיְלָה.

"זוֹ הַמְּנוֹרָה הַחֶסְכוֹנִית", אָמַר לוֹךְ, וְהִצְבִּיעַ עַל הַבּוּעָה הַזּוֹהֶרֶת עַל כַּן מַתֶּכֶת בְּפִינַּת הַחֶדֶר.

אָרִיאָנָה הִתְקָרְבָה אֵלֶיהָ. "מָה מֵאִיר שָׁם?" הָאוֹר דָּעַךְ מְעַט כְּשֶׁהִתְקָרְבָה, וְהִיא רָאֲתָה יְצוּר קָטָן עִם אַרְבַּע רַגְלַיִים וּכְנָפַיִים, וְרֹאשׁ קָטָן כִּמְעַט אֱנוֹשִׁי. קֵרֵחַ וּנְטוּל אוֹזְנַיִים. הַיְּצוּר נָעַץ בָּהּ מַבָּט נוֹגַהּ.

"אַל תִּתְקָרְבִי", אָמַר לוֹךְ. "אֵלֶּה שֵׁדוֹנֵי אוֹר. כְּשֶׁיֵּשׁ לָהֶם חֶבְרָה הֵם רַק זוֹרְחִים קְצָת, אַךְ כְּשֶׁהֵם בּוֹדְדִים הֵם מְאִירִים לְמֶרְחָק רַב כְּדֵי שֶׁבְּנֵי מִינָם יִרְאוּ אוֹתָם. מַאֲכִילִים אוֹתָם בְּכַמָּה פֵּירוּרֵי לֶחֶם כָּל יוֹם וְזֶה מַסְפִּיק. לֹא תַּאֲמִינִי כַּמָּה נֵרוֹת חָסַכְתִּי מֵאָז שֶׁקָּנִיתִי אוֹתוֹ".

"אָז הוּא כָּל הַזְּמַן יוֹשֵׁב בּוֹדֵד וְכָלוּא מֵאֲחוֹרֵי זְכוּכִית?"

"זֶה הָרַעְיוֹן. הַשִּׁימּוּשׁ הֲכִי טוֹב בַּיְּצוּרִים הָאֵלֶּה".

 

*בְּאִישׁוֹן לַיְלָה אָרִיאָנָה לָקְחָה אֶת הַמְּנוֹרָה וְעָלְתָה לַגַּג. הַדּוֹד לוֹךְ לֹא יִסְלַח לָהּ, יָדְעָה, אֲבָל לֹא נִרְתְּעָה. הִיא פָּתְחָה אֶת הַמִּכְסֶה.

"לְךָ מִכָּאן", אָמְרָה. "עוּף הַבַּיְתָה".

הַשֵּׁדוֹן קָם עַל אַרְבָעוֹתָיו, בָּהָה בַּפֶּתַח, וְאָז בָּהּ. וְשׁוּב בַּפֶּתַח. וְאָז הוּא הִמְרִיא וְיָצָא מֵהַזְּכוּכִית. הוּא הִבְהֵב כַּמָּה פְּעָמִים, כְּאוֹמֵר תּוֹדָה, וְעָף לְדַרְכּוֹ. אָרִיאָנָה הִבִּיטָה בָּאוֹר הַמִּתְרַחֵק, וְאָז בָּעִיר שֶׁמִּתַּחְתֶּיהָ, מִשְׁתַּפֶּלֶת בַּמִּדְרוֹן. לְחֶרְדָתָהּ הִיא רָאֲתָה אֶת אוֹתוֹ אוֹר סָגוֹל בּוֹקֵעַ מֵחַלּוֹנוֹת רַבִּים.

חֶרֶשׁ הִיא לָקְחָה אֶת חֲפָצֶיהָ וְיָצְאָה מִבֵּית דּוֹדָהּ. הִיא תִּמְצָא מָקוֹם אַחֵר, וְתִפְשׁוֹט עַל בָּתִּים בַּלֵּילוֹת. עֲבוֹדָה רַבָּה מְצַפָּה לָהּ.

יָעֵל פוֹרְמָן