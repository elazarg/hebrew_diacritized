הָאִישׁ זַחַל מֵעֵבֶר לְקִמְרוֹן הַחוֹלִית. הוּא הָיָה גַּרְגֵּר אָבָק שֶׁנִּלְכַּד בַּזּוֹהַר שֶׁמֶשׁ הַצָּהֳרַיִם. כָּל לְבוּשׁוֹ הָיָה שְׂרִידֶיהָ הַקְּרוּעִים שֶׁל גְּלִימַת גּ'וּבָּה, עוֹרוֹ חָשׂוּף לְחוֹם מִבַּעַד לַקְּרָעִים. הַבַּרְדָּס נִקְרַע מִן הַגְּלִימָה, אַךְ הָאִישׁ חָבַשׁ לְרֹאשׁוֹ מִין טוּרְבָּן עָשׂוּי מִפִּיסַּת בַּד שֶׁתָּלַשׁ מִגְּלִימָתוֹ. קְווּצּוֹת שֵׂיעָר בִּיצְבְּצוּ מִתַּחְתָּיו, עֵינָן כָּחוֹל-צְהַבְהַב, כְּעֵין זְקֵנוֹ הַדָּלִיל וּגְבִינָיו הֶעָבִים. מִתַּחַת הָיוּ עֵינַיִם כְּחוּלּוֹת עַד תּוֹם, וּסְבִיבָן שְׂרִידֵי צֶבַע כֵּהֶה שֶׁנִּיגְּרוּ אֶל לְחָיָיו. פִּיסּוֹת שֵׂיעָר כָּבוּשׁ בִּשְׂפָמוֹ וּבִזְקֵנוֹ הֵעִידוּ עַל הַמָּקוֹם שֶׁחָלְפָה צִינּוֹרִית מִחְזוּר מִנְּחִירָיו לְכִיסֵי הָאֲגִירָה.
הָאִישׁ נֶעֱצַר בַּחֲצִי הַדֶּרֶךְ מִקִּמְרוֹן הַחוֹלִית, זְרוֹעוֹתָיו פְּרוּשׂוֹת כְּלַפֵּי מַטָּה. דָּם נִקְרַשׁ עַל גַּבּוֹ וְעַל זְרוֹעוֹת וְרַגְלָיו. גּוּשֵׁי חוֹל צְהַבְהַבִּים-אֲפוֹרִים דָּבְקוּ לִפְצָעָיו. אַט-אַט גָּרַר הָאִישׁ אֶת יָדָיו אֶל מִתַּחַת לְגוּפוֹ, הָדַף אֶת עַצְמוֹ לְמַעְלָה, חַג וְנָע עַל רַגְלָיו. וַאֲפִילּוּ בִּפְעוּלָּה זוֹ, הָאַקְרָאִית כִּמְעַט נִיכַּר בּוֹ שֶׁמֶץ מִן הַדַּיְיקָנוּת שֶׁהָיְתָה אֵי-אָז בִּתְנוּעוֹתָיו.
"אֲנִי הוּא לִיאֶיְיט-קֶיְינֶס," אָמַר בְּפַנּוֹתוֹ אֶל הָאוֹפֶק הָרֵיק מִכֹּל, וְקוֹלוֹ הָיָה חִיקּוּי נִלְעָג, צוֹרְמָנִי לְעַצְמָהּ שֶׁהָיְתָה בּוֹ אֵי-פַּעַם. "אֲנִי הוּא הַפְּלַנְטוֹלוֹג שֶׁל הוֹד-מַלְכוּתוֹ הַקֵּיסָר," לָחַשׁ, "הָאֵקוֹלוֹג שֶׁל כּוֹכַב הַלֶּכֶת אָרָאקִיס. אֲנִי הוּא הָאֶפִּיטְרוֹפּוֹס שֶׁל הָאָרֶץ הַזֹּאת."
הוּא כֶּשֶׁל, נָפַל עַל צִדּוֹ עַל-פְּנֵי הַחוֹלִית הַקְּמוּרִים הַפּוֹנִים אֶל הָרוּחַ. יָדָיו גָּרְפוּ אֶת הַחוֹל בְּרִפְיוֹן.