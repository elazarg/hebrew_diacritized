חֶלְקִיקִים סַסְגּוֹנִיִּים רִיקְּדוּ בָּאוֹר.
מִבַּעַד לִתְרִיסֵי הָעֵץ הַפְּתוּחִים לְמֶחֱצָה חָדְרוּ קַרְנֵי שֶׁמֶשׁ. בַּר הַנַּרְגִּילוֹת הֵמָּה פְּעִילוּת. נִיחוֹחַ תַּפּוּזִים, תְּמָרִים וֶאֱגוֹזִים רִיחֵף בָּאוּלָם הַגָּדוֹל, וְכַמָּה לָקוֹחוֹת שָׁאֲפוּ בְּנַחַת מִנַּרְגִּילוֹת אוֹ אָכְלוּ עוּגִיּוֹת מְתוּקוֹת.
אָלִיס וְגַבְרִיאֵל יָשְׁבוּ זֶה מוּל זֶה בִּשְׁתִיקָה. צָעִיר נִיגַּשׁ לְשׁוּלְחָנָם כְּדֵי לִמְזוֹג לָהֶם עוֹד תֵּה נַעְנַע. הַשֵּׁירוּת הָיָה בַּסִּגְנוֹן הַמָּרוֹקָאִי שֶׁבּוֹ מְרִימִים אֶת קוּמְקוּם הַתֶּה בִּמְיוּמָּנוּת גָּבוֹהַּ מְאוֹד מֵעַל הַסְּפָלִים, כְּדֵי לִיצוֹר עַל פְּנֵי הַמַּשְׁקֶה צַוְּוארוֹן קֶצֶף מְסוּלְסָל.
גַּבְרִיאֵל הִנִּיחַ שְׁנֵי מַרְפְּקִים עַל הַשּׁוּלְחָן וְשִׁילֵּב אֶצְבָּעוֹת מִתַּחַת לַסַּנְטֵר. פָּנָיו הִתְקַשְּׁחוּ. הִגִּיעָה הָעֵת לְהֶסְבֵּרִים.
"טְבִיעַת הָאֶצְבַּע עַל הַמַּזְרֵק שַׁיֶּיכֶת לַאֲרִיק ווּהָן, נָכוֹן?"
"מֵאֵיפֹה אַתָּה מַכִּיר אֶת הַשֵּׁם הַזֶּה?"
"הוּא הָאִישׁ שֶׁבְּעִקְּבוֹתָיו נָסַעְתִּי לְאִירְלַנְד."
אָלִיס הִתְקַבְּעָה בַּמִּבְטוֹף וְלֹא הֵסִיטָה אֶת הָעֵינַיִים.
"לָמָּה לְאִירְלַנְד?"
"סִיפּוּר אָרוֹךְ. לִפְנֵי עֲשָׂרָה יָמִים הִגִּיעָה לְמִשְׂרַד הָאֵף-בִּי-אַיי בְּבּוֹסְטוֹן הוֹדָעָה מִמִּשְׁטֶרֶת מֵיְין עַל רֶצַח לֹא אוֹפְיָינִי בְּקָמְבֶּרְלֶנְד. שָׁלְחוּ אוֹתִי לְזִירַת הָרֶצַח עַם הַשּׁוּתָּף שֶׁלִּי, הַסּוֹכֵן הַמְּיוּחָד תּוֹמָס קְרֵיְיג."
"מִי הָיָה הַקּוֹרְבָּן?" שָׁאֲלָה הַשּׁוֹטֶרֶת.
"אֵלִיזַבֵּת הַרְדִּי, בַּת שְׁלוֹשִׁים וְאַחַת, אָחוֹת בְּבֵית הַחוֹלִים סַבְגוֹ קוֹטֵג'. מָצְאוּ אוֹתָהּ בַּדִּירָה שֶׁלָּהּ. חָנְקוּ אוֹתָהּ..."
"בְּגַרְבּוֹנֵי נַיְילוֹן," נִיחֲשָׁה אָלִיס.
קֶיְין אִישֵּׁר בְּנִיד רֹאשׁ.
לִבָּהּ הֶחֱסִיר פְּעִימָה, אֲבָל הִיא נִיסְּתָה לְהִשְׁתַּלֵּט עַל הַהִתְרַגְּשׁוּת. אוּלַי זוֹ אוֹתָהּ חֲתִימָה כְּמוֹ שֶׁל ווּהָן, אֲבָל דֶּרֶךְ פְּעוּלָּה זֵהָה אֵין פֵּירוּשָׁהּ בְּהֶכְרֵחַ שֶׁמְּדוּבָּר בְּאוֹתוֹ רוֹצֵחַ.
"אַחֲרֵי הָרֶצַח," הִמְשִׁיךְ קֶיְין, "חִיפַּשְׂנוּ מֵידָע בְּמַאֲגַר הַנְּתוּנִים שֶׁל פִּשְׁעֵי מִין וְרֶצַח סִדְרָתִי, אֲבָל לַשָּׁוְוא. אֲנִי לֹא אָמוּר לְסַפֵּר לְךָ אֶת זֶה, אֲבָל הֶהָאקֵרִים שֶׁלָּנוּ מְסוּגָּלִים לַחְדּוֹר לְמַאַגְרֵי הַנְּתוּנִים שֶׁל הַמִּשְׁטָרוֹת בְּאֵירוֹפָּה: לַגֶּרְמָנִים, לַצָּרְפָתִים..."
"אֲנִי מְקַוֶּוה שֶׁאַתָּה צוֹחֵק."
"אַל תְּשַׁחֲקִי אֶת הַמְּזוּעְזַעַת, בַּמִּלְחָמָה כְּמוֹ בְּמִלְחָמָה," הוּא הִתְנַעֵר מֵהַתּוֹכֵחָה. "בְּקִיצּוּר, כָּכָה הִגַּעְתִּי לְסִדְרַת תְּקִיפוֹת וּרְצִיחוֹת שֶׁאֶרִיק ווּהָן בִּיצֵּעַ בְּפָרִיז בֵּין נוֹבֶמְבֶּר 2010  לְנוֹבֶמְבֶּר 2011."
"וְקִישַּׁרְתָּ בֵּין הַדְּבָרִים?"