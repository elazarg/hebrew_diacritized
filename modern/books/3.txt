כָּל הַמִּשְׁפָּחוֹת הַמְּאוּשָּׁרוֹת דּוֹמוֹת זוֹ לְזוֹ, כָּל מִשְׁפָּחָה אוּמְלָלָה - אוּמְלָלָה בְּדַרְכָּהּ שֶׁלָּהּ.
הַכֹּל הִשְׁתַּבֵּשׁ בְּבֵיתָם שֶׁל הָאוֹבְּלוֹנְסְקִים. הָאִשָּׁה גִּילְּתָה שֶׁבַּעֲלָהּ מְקַיֵּים קֶשֶׁר אֲהָבִים עִם הַצָּרְפָתִיָּיה שֶׁטִּיפְּלָה פַּעַם בְּיַלְדֵיהֶם, וְהוֹדִיעָה לוֹ שֶׁלֹּא תִּחְיֶה אִיתּוֹ עוֹד בְּבַיִת אֶחָד. הַמַּצָּב הַזֶּה נִמְשָׁךְ כְּבָר שְׁלוֹשָׁה יָמִים, וְהִתְיַיסְּרוּ בּוֹ גַּם בְּנֵי הַזּוּג עַצְמָם, גַּם כָּל בְּנֵי הַמִּשְׁפָּחָה, גַּם הַמְּשָׁרְתִים. כָּל בְּנֵי הַמִּשְׁפָּחָה וְהַמְּשָׁרְתִים הִרְגִּישׁוּ שֶׁאֵין עוֹד טַעַם לְהִתְגּוֹרֵר יַחַד, וְשֶׁאוֹרְחִים מִקְרִיִּים, הַמִּזְדַּמְּנִים יַחַד בְּאֵיזֶה פּוּנְדָּק דְּרָכִים, קְשׁוּרִים זֶה לְזֶה יוֹתֵר מֵהֶם, בְּנֵי מִשְׁפַּחַת אוֹבְּלוֹנְסְקִי וְאַנְשֵׁי בֵּיתָם. הָאִשָּׁה לֹא יָצְאָה מֵחֲדָרֶיהָ, הַבַּעַל לֹא הָיָה בְּבַיִת זֶה הַיּוֹם הַשְּׁלִישִׁי. הַיְּלָדִים הִתְרוֹצְצוּ בְּכָל הַבַּיִת, תּוֹעִים וְאוֹבְדִים; הָאַנְגְּלִיָּיה רַבָה עִם הַסּוֹכֶנֶת וְשָׁלְחָה פֶּתֶק לִידִידָתָהּ, שֶׁתִּמְצָא לָהּ מִשְׂרָה אַחֶרֶת; הַטַּבָּח הִסְתַּלֵּק לוֹ כְּבָר אֶתְמוֹל, בִּשְׁעַת אֲרוּחַת הַצָּהֳרַיִים; הַמְּבַשֶּׁלֶת וְהָרַכָּב הוֹדִיעוּ שֶׁהֵם מִתְפַּטְּרִים.
בַּיּוֹם הַשְּׁלִישִׁי לְאַחַר הַמְּרִיבָה הֵקִיץ מִשְׁנָתוֹ הַנָּסִיךְ סְטֵפָאן אַרְקָאדִיץ' אוֹבְּלוֹנְסְקִי - סְטִיבָה כְּמוֹ שֶׁקָּרְאוּ לוֹ בַּטְּרַקְלִינִים - בַּשָּׁעָה הָרְגִילָה, כְּלוֹמַר בִּשְׁמוֹנָה בַּבּוֹקֶר, לֹא בַּחֲדַר-הַשֵּׁינָה שֶׁל אִשְׁתּוֹ, אֶלָּא בַּחֲדַר-הָעֲבוֹדָה שֶׁלּוֹ, עַל סַפַּת הָעוֹר. הוּא הָפַךְ אֶת גּוּפוֹ הַמָּלֵא, הַמְּטוּפָּח, עַל סַפַּת הַקְּפִיצִים, כִּמְבַקֵּשׁ לָשׁוּב וְלִשְׁקוֹעַ בְּשֵׁינָה מְמוּשֶּׁכֶת, וְכָךְ, עַל צִדּוֹ הָאַחֵר, חִיבֵּק בְּחוֹזְקָה אֶת הַכַּר וְלָחַץ אוֹתוֹ אֶל לֶחְיוֹ; אֲבָל פִּתְאוֹם קָפַץ, הִתְיַישֵּׁב עַל הַסַּפָּה וּפַקַּח אֶת עֵינָיו.