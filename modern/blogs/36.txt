טֶקֶס הָאַזְכָּרָה הַשְּׁנָתִי לְיִצְחָק רַבִּין הוּא הָרֶגַע שֶׁבּוֹ אֲנַחְנוּ עוֹצְרִים מְעַט, זוֹכְרִים אֶת רַבִּין הָאִישׁ, הַמַּנְהִיג.
וְגַם מַבִּיטִים בְּעַצְמֵנוּ, בַּחֶבְרָה הַיִּשְׂרְאֵלִית, בְּהַנְהָגָתָהּ, בְּמַצַּב הָרוּחַ הַלְּאוּמִּי, בְּמַצָּבוֹ שֶׁל תַּהֲלִיךְ הַשָּׁלוֹם.
מִמְּקוֹמֵנוּ שֶׁלָּנוּ כַּאֲנָשִׁים פְּרָטִיִּים, מוּל הַתַּהֲלִיכִים הַלְּאוּמִּיִּים הַגְּדוֹלִים.
לֹא קַל לְהִתְבּוֹנֵן בְּעַצְמֵנוּ הַשָּׁנָה.
הָיְיתָה מִלְחָמָה.
יִשְׂרָאֵל הֵנִיפָה שְׁרִיר צְבָאִי אַדִּיר, אֲבָל מֵאֲחוֹרָיו נֶחְשְׂפוּ דַּוְוקָא קוֹצֶר יָדָהּ וְשָׁבְרִירִיּוּתָהּ.
הִסְתַּבֵּר לָנוּ שֶׁהַכּוֹחַ הַצְּבָאִי שֶׁבְּיָדֵינוּ אֵינוֹ יָכוֹל בְּסוֹפוֹ שֶׁל דָּבָר לְהַבְטִיחַ לְבַדּוֹ אֶת קִיּוּמֵנוּ.
בְּעִיקָּר גִּילִּינוּ שֶׁיִּשְׂרָאֵל נִמְצֵאת בְּמַשְׁבֵּר עָמוֹק, עָמוֹק מִכְּפִי שֶׁחָשַׁשְׁנוּ, כִּמְעַט בְּכָל מַעַרְכוֹת חַיֶּיהָ.

אֲנִי מְדַבֵּר כָּאן הָעֶרֶב כְּמִי שֶׁאַהֲבָתוֹ לָאָרֶץ הַזּוֹ הִיא אַהֲבָה קָשָׁה וּמְסוּבֶּכֶת.
וְאַף עַל פִּי כֵן הִיא חַד מַשְׁמָעִית.
וּכְמִי שֶׁהַבְּרִית שֶׁהָיְיתָה לוֹ תָּמִיד עִם הָאָרֶץ הָפְכָה לַאֲסוֹנוֹ - לִבְרִית דָּמִים.
אֲנִי אָדָם חִילּוֹנִי לַחֲלוּטִין, וְאַף עַל פִּי כֵן בְּעֵינֵי הֲקָמָתָהּ וְעֶצֶם קִיּוּמָהּ שֶׁל מְדִינַת יִשְׂרָאֵל הֵם מֵעֵין נֵס שֶׁקָּרָה לָנוּ כְּעַם.
נֵס מְדִינִי, לְאוּמִּי, אֱנוֹשִׁי.

אֲנִי לֹא שׁוֹכֵחַ אֶת זֶה אַף לְרֶגַע אֶחָד.
גַּם כַּאֲשֶׁר דְּבָרִים רַבִּים בִּמְצִיאוּת חַיֵּינוּ מְקוֹמְמִים וּמְדַכְּאִים אוֹתִי, גַּם כְּשֶׁהַנֵּס הוֹלֵךְ וְנִפְרַט לִפְרוּטוֹת שֶׁל שִׁגְרָה וַעֲלִיבוּת, שֶׁל שְׁחִיתוּת וְצִינִיּוּת.
גַּם כְּשֶׁהַמְּצִיאוּת נִרְאֵית כְּמוֹ פָּרוֹדְיָה גְּרוּעָה עַל הַנֵּס הַזֶּה, אֲנִי זוֹכֵר תָּמִיד.
וּמִתּוֹךְ הַתְּחוּשׁוֹת הָאֵלֶּה אֲנִי מְדַבֵּר אֲלֵיכֶם הָעֶרֶב
"רְאִי אֲדָמָה, כִּי הָיִינוּ בַּזְבְּזָנִים עַד מְאוֹד", כָּתַב הַמְּשׁוֹרֵר שָׁאוּל טְשֶׁרְנִיחוֹבְסְקִי בְּתֵל אָבִיב בְּ-1938.
הוּא קוֹנֵן עַל כָּךְ שֶׁבְּחֵיק הָאֲדָמָה בְּאֶרֶץ יִשְׂרָאֵל אֲנַחְנוּ טוֹמְנִים, פַּעַם אַחַר פַּעַם, אֲנָשִׁים צְעִירִים בְּשִׂיא לִבְלוּבָם.

מוֹתָם שֶׁל אֲנָשִׁים צְעִירִים הוּא בִּזְבּוּז נוֹרָא, זוֹעֵק, אֲבָל לֹא פָּחוֹת נוֹרָאָה הַתְּחוּשָׁה שֶׁכְּבָר שָׁנִים רַבּוֹת מְדִינַת יִשְׂרָאֵל מְבַזְבֶּזֶת בְּאוֹפֶן נִפְשָׁע לֹא רַק אֶת חַיֵּי בָּנֶיהָ, אֶלָּא גַּם אֶת הַנֵּס שֶׁאֵירַע לָהּ, אֶת הַהִזְדַּמְּנוּת הַגְּדוֹלָה וְהַנְּדִירָה שֶׁהֶעֱנִיקָה לָהּ הַהִיסְטוֹרְיָה, הַהִזְדַּמְּנוּת לִיצוֹר פֹּה מְדִינָה מְתוּקֶּנֶת, נְאוֹרָה, דֶּמוֹקְרָטִית, שֶׁתִּנְהַג עַל פִּי עֲרָכִים יְהוּדִיִּים וְאוּנִיבֶרְסָאלִיִּים.

מְדִינָה שֶׁתִּהְיֶה בַּיִת לְאוּמִּי וּמִקְלָט, אֲבָל לֹא רַק מִקְלָט, אֶלָּא גַּם מָקוֹם שֶׁיִּיתֵּן מַשְׁמָעוּת חֲדָשָׁה לַקִּיּוּם הַיְּהוּדִי.
מְדִינָה שֶׁחֵלֶק חָשׁוּב וּמַהוּתִי מִזֶּהוּתָהּ הַיְּהוּדִית, מֵהָאֵתוֹס הַיְּהוּדִי שֶׁלָּהּ, יִהְיֶה יַחַס שֶׁל שִׁוְויוֹן מָלֵא וְכָבוֹד לְאֶזְרָחֶיהָ הַלֹּא יְהוּדִיִּים.
וּרְאוּ מָה קָרָה.

רְאוּ מָה קָרָה לָאָרֶץ הַצְּעִירָה, הַנּוֹעֶזֶת, מְלֵאַת הַלַּהַט וְהַנְּשָׁמָה שֶׁהָיְיתָה פֹּה, אֵיךְ כְּמוֹ בְּתַהֲלִיךְ שֶׁל הִזְדַּקְּנוּת מוּאֶצֶת זִינְּקָה יִשְׂרָאֵל מִשְּׁלַב הַיַּנְקוּת וְהַיְּלָדוֹת וְהַנְּעוּרִים אֶל מַצָּב קָבוּעַ שֶׁל נִרְגָּנוֹת, וְרִפְיוֹן וּתְחוּשַׁת חֲמִיצוּת.

אֵיךְ זֶה קָרָה? מָתַי אִיבַּדְנוּ אֲפִילּוּ אֶת הַתִּקְוָוה שֶׁאֵי פַּעַם נוּכַל לִחְיוֹת חַיִּים אֲחֵרִים, טוֹבִים יוֹתֵר? יוֹתֵר מִזֶּה, אֵיךְ אֲנַחְנוּ מַמְשִׁיכִים לַעֲמוֹד מֵהַצַּד וּלְהַבִּיט כְּמוֹ מְהוּפְּנָטִים בְּהִשְׁתַּלְּטוּת הַטֵּירוּף וְהַגַּסּוּת, הָאַלִּימוּת וְהַגִּזְעָנוּת עַל הַבַּיִת שֶׁלָּנוּ?

וַאֲנִי שׁוֹאֵל אֶתְכֶם, אֵיךְ יִיתָּכֵן שֶׁעַם בַּעַל כּוֹחוֹת יְצִירָה וְחַיּוֹת וְהִתְחַדְּשׁוּת' כְּמוֹ הָעָם שֶׁלָּנוּ; עִם שֶׁיָּדַע לְקוֹמֵם עַצְמוֹ מִן הָאֵפֶר, פַּעַם אַחַר פַּעַם, מוֹצֵא עַצְמוֹ כַּיּוֹם, דַּוְוקָא כְּשֶׁיֵּשׁ לוֹ כּוֹחַ צְבָאִי גָּדוֹל כָּל כָּךְ, בְּמַצָּב שֶׁל רְפִיסוּת וְחוֹסֶר אוֹנִים כָּאֵלֶּה, בְּמַצָּב שֶׁבּוֹ הוּא שׁוּב קוֹרְבָּן? אֲבָל הַפַּעַם הוּא קוֹרְבָּן שֶׁל עַצְמוֹ, שֶׁל חֶרְדוֹתָיו, שֶׁל קוֹצֶר הָרְאוּת שֶׁלּוֹ.

אֶחָד הַדְּבָרִים הַקָּשִׁים שֶׁחִידְּדָה הַמִּלְחָמָה הָאַחֲרוֹנָה הוּא הַתְּחוּשָׁה שֶׁבַּיָּמִים הָאֵלֶּה אֵין מֶלֶךְ בְּיִשְׂרָאֵל.
שֶׁהַהַנְהָגָה שֶׁלָּנוּ חֲלוּלָה, הַהַנְהָגָה הַצְּבָאִית וְהַמְּדִינִית שֶׁלָּנוּ חֲלוּלָה.
אֲנִי אֲפִילּוּ לֹא מְדַבֵּר כָּעֵת עַל הַמֶּחְדָּלִים הַגְּלוּיִים לְעַיִן שֶׁל נִיהוּל הַמִּלְחָמָה, שֶׁל הַפְקָרַת הָעוֹרֶף, גַּם לֹא עַל הַשְּׁחִיתוּיוֹת הַגְּדוֹלוֹת וְהַקְּטַנּוֹת.

אֲנִי מְדַבֵּר עַל כָּךְ שֶׁהָאֲנָשִׁים הַמַּנְהִיגִים אֶת יִשְׂרָאֵל כַּיּוֹם אֵינָם מְסוּגָּלִים לְחַבֵּר אֶת הַיִּשְׂרְאֵלִים אֶל זֶהוּתָם, וּבְוַודַּאי שֶׁלֹּא אֶל הַחֲלָקִים הַבְּרִיאִים וְהַמְּחַיִּים וְהַמַּפְרִים שֶׁל הַזֶּהוּת הַזֹּאת.
לְאוֹתָם חֶלְקֵי זֶהוּת וְזִיכָּרוֹן וַעֲרָכִים מְכוֹנְנִים, שֶׁיִּיתְּנוּ לָנוּ תִּקְוָוה וְכוֹחַ.
שֶׁיְּהַוּוּ נוֹגְדָנִים לְהֵחָלְשׁוּת שֶׁל הָעַרְבוּת הַהֲדָדִית, שֶׁל הַזִּיקָּה לָאָרֶץ, שֶׁיַּעֲנִיקוּ מַשְׁמָעוּת כָּלְשֶׁהִי לְמַאֲבַק הַקִּיּוּם הַמַּתִּישׁ וְהַמְּיָיאֵשׁ.

הַתְּכָנִים הָעִיקָּרִיִּים שֶׁהַנְהָגַת יִשְׂרָאֵל כַּיּוֹם מְמַלֵּאת בָּהֶם אֶת קְלִיפַּת שִׁלְטוֹנָהּ הֵם בְּעִיקָּר תְּכָנִים שֶׁל חֲרָדוֹת מֵחַד, וְהַפְחָדוֹת מֵאִידָךְ.
שֶׁל מִקְסַם הַכּוֹחַ, קְרִיצַת הַקּוֹמְבִּינָה, שֶׁל תַּגְרָנוּת בְּכָל הַיָּקָר לָנוּ.
בַּמּוּבָן הַזֶּה הֵם אֵינָם מַנְהִיגִים שֶׁל מַמָּשׁ, בְּוַודַּאי הֵם אֵינָם מַנְהִיגִים שֶׁעָם בְּמַצָּב כָּל כָּךְ מְסוּבָּךְ וְתוֹעֶה דֶּרֶךְ זָקוּק לוֹ.

לִפְעָמִים נִדְמֶה שֶׁתֵּיבַת הַתְּהוּדָה שֶׁל חֲשִׁיבָתָם, שֶׁל זִכְרוֹנָם הַהִיסְטוֹרִי, שֶׁל הֶחָזוֹן שֶׁלָּהֶם, שֶׁל מָה שֶׁבֶּאֱמֶת אִכְפַּת לָהֶם, מִתְקַיֶּימֶת אַךְ וְרַק בֶּחָלָל הַזָּעִיר שֶׁבֵּין שְׁתֵּי כּוֹתָרוֹת בָּעִיתּוֹן אוֹ בֵּין שְׁתֵּי חֲקִירוֹת שֶׁל הַיּוֹעֵץ הַמִּשְׁפָּטִי לַמֶּמְשָׁלָה.

הַבִּיטוּ בְּאֵלֶּה שֶׁמַּנְהִיגִים אוֹתָנוּ.
לֹא בְּכוּלָּם כַּמּוּבָן, אֲבָל בָּרַבִּים מִדַּי מִתּוֹכָם.
רָאוּ אֶת דֶּרֶךְ פְּעוּלָּתָם הַמְּבוֹהֶלֶת, הַחַשְׁדָנִית, הַמְּיוּזַּעַת.
אֶת הַהִתְנַהֲלוּת שֶׁלָּהֶם, הַפְּרַקְלִיטִית וְהַנַּכְלוּלִית.
הֲרֵי מְגוּחָךְ אֲפִילּוּ לְקַוּוֹת שֶׁמֵּהֶם תֵּצֵא תּוֹרָה, שֶׁמֵּהֶם יָגִיחַ פִּתְאוֹם אֵיזֶשֶׁהוּ חָזוֹן, אוֹ אֲפִילּוּ סְתָם רַעֲיוֹן מְקוֹרִי, יְצִירָתִי בֶּאֱמֶת, נוֹעָז, בַּעַל מָעוֹף.

מָתַי הָיְיתָה הַפַּעַם הָאַחֲרוֹנָה שֶׁרֹאשׁ הַמֶּמְשָׁלָה הֶגֶה אוֹ עָשָׂה מַהֲלָךְ שֶׁיֵּשׁ בְּכוֹחוֹ לִפְתּוֹחַ לַיִּשְׂרְאֵלִים אוֹפֶק אֶחָד חָדָשׁ, עָתִיד טוֹב יוֹתֵר? מָתַי הוּא יָזַם מַהֲלָךְ חֶבְרָתִי אוֹ תַּרְבּוּתִי אוֹ עֶרְכִּי? וְלֹא רַק הֵגִיב, הֵגִיב בִּתְזָזִיתִיּוֹת, לְמַהֲלָכִים שֶׁכָּפוּ עָלָיו אֲחֵרִים?

אֲדוֹנִי רֹאשׁ הַמֶּמְשָׁלָה, אֲנִי לֹא אוֹמֵר אֶת הַדְּבָרִים הָאֵלֶּה מִתּוֹךְ רְגָשׁוֹת שֶׁל זַעַם אוֹ נָקָם.
חִיכִּיתִי דַּי כְּדֵי שֶׁלֹּא לְהָגִיב מִתּוֹךְ דַּחַף שֶׁל רֶגַע.
אַתָּה לֹא תּוּכַל לִפְטוֹר אֶת דְּבָרַי הָעֶרֶב בְּכָךְ שֶׁ"אֵין אָדָם נִתְפָּס בִּשְׁעַת צַעֲרוֹ".
וַדַּאי שֶׁאֲנִי שָׁרוּי בְּצַעַר, אֲבָל יוֹתֵר מִשֶּׁאֲנִי כּוֹעֵס - כּוֹאֵב לִי.
כּוֹאֶבֶת לִי הָאָרֶץ הַזֹּאת וּמָה שֶׁאַתָּה וַחֲבֵרֶיךָ מְעוֹלְלִים לָהּ.

הַאֲמֵן לִי, הַצְלָחָתְךָ חֲשׁוּבָה לִי, כִּי עֲתִיד כּוּלָּנוּ תָּלוּי בַּיְּכוֹלֶת שֶׁלְּךָ לָקוּם וְלַעֲשׂוֹת מַעֲשֶׂה.
יִצְחָק רַבִּין פָּנָה לְדֶרֶךְ הַשָּׁלוֹם עִם הַפָלַסְטִינִים, לֹא מִפְּנֵי שֶׁחָשׁ חִיבָּה גְּדוֹלָה לָהֶם אוֹ לְמַנְהִיגָם.
גַּם אָז, כַּזָּכוּר, הַדֵּעָה הַכְּלָלִית הָיְיתָה שֶׁאֵין לָנוּ פַּרְטְנֵר וְאֵין לָנוּ עַל מָה לְדַבֵּר אִיתָּם.

רַבִּין הֶחֱלִיט לַעֲשׂוֹת מַעֲשֶׂה מִפְּנֵי שֶׁאִיבְחָן בִּתְבוּנָה רַבָּה שֶׁהַחֶבְרָה הַיִּשְׂרְאֵלִית לֹא תּוּכַל לְהַמְשִׁיךְ לְהִתְקַיֵּים לְאוֹרֶךְ זְמַן בְּמַצָּב שֶׁל סִכְסוּךְ לֹא פָּתוּר.
הוּא הֵבִין, הַרְבֵּה לִפְנֵי רַבִּים אֲחֵרִים, שֶׁהַחַיִּים בָּאַקְלִים שֶׁל אַלִּימוּת, שֶׁל כִּיבּוּשׁ, שֶׁל טֵרוֹר, שֶׁל חֲרָדוֹת וְחוֹסֶר תִּקְוָוה גּוֹבִים מְחִיר שֶׁיִּשְׂרָאֵל אֵינָהּ יְכוֹלָה לַעֲמוֹד בּוֹ.
הַדְּבָרִים הָאֵלֶּה נְכוֹנִים גַּם הַיּוֹם.
בַּחֲרִיפוּת רַבָּה עוֹד יוֹתֵר.
עוֹד מְעַט נְדַבֵּר עַל הַפַּרְטְנֵר שֶׁיֵּשׁ אוֹ אֵין לָנוּ.
לִפְנֵי כֵן נַבִּיט בְּעַצְמֵנוּ.

כְּבָר לְמַעְלָה מִ-100 שָׁנָה אֲנַחְנוּ חַיִּים בְּמַאֲבָק.
אָנוּ אֶזְרְחֵי הַסִּכְסוּךְ הַזֶּה נוֹלַדְנוּ לְתוֹךְ מִלְחָמָה וְחוּנַּכְנוּ אֵלֶיהָ, וּבְמוּבָן מְסוּיָּם גַּם תּוּכְנַתְנוּ לָהּ.
אוּלַי מִשּׁוּם כָּךְ אֲנַחְנוּ לִפְעָמִים חוֹשְׁבִים שֶׁהַטֵּירוּף הַזֶּה שֶׁבּוֹ אֲנַחְנוּ חַיִּים כְּבָר 100 שָׁנָה הוּא הַדָּבָר הָאֲמִיתִּי, הַיָּחִיד.
הוּא הַחַיִּים הַיְּחִידִים שֶׁנּוֹעֲדוּ לָנוּ, וְשֶׁאֵין לָנוּ אֶפְשָׁרוּת אוֹ אוּלַי אֲפִילּוּ זְכוּת לִשְׁאוֹף לְחַיִּים אֲחֵרִים.
עַל חַרְבֵּנוּ נִחְיֶה וְעַל חִרְבַּנּוּ נָמוּת וּלְנַצֵּחַ תֹּאכַל חֶרֶב.

אוּלַי זֶה הַהֶסְבֵּר לָאֲדִישׁוּת שֶׁבָּהּ אֲנַחְנוּ מַשְׁלִימִים עִם הַחִידָּלוֹן הַגָּמוּר שֶׁל תַּהֲלִיךְ הַשָּׁלוֹם, חִידָּלוֹן שֶׁנִּמְשַׁךְ כְּבָר שָׁנִים וְגוֹבַהּ עוֹד וְעוֹד קוֹרְבָּנוֹת.
כָּךְ אֶפְשָׁר לְהַסְבִּיר גַּם אֶת חוֹסֶר הַתְּגוּבָה שֶׁל רוּבֵּנוּ לַבְּעִיטָה הַגַּסָּה שֶׁסָּפְגָה הַדֶּמוֹקְרַטְיָה, עִם מִינּוּיוֹ שֶׁל אֲבִיגְדוֹר לִיבֶּרְמָן לְשַׂר בָּכִיר בִּתְמִיכַת מִפְלֶגֶת הָעֲבוֹדָה.
עִם מִינּוּיוֹ שֶׁל הַפִּירוֹמָן הַמּוּעָד הַזֶּה לִמְנַהֵל מְכַבֵּי הָאֵשׁ שֶׁל הַמְּדִינָה.

אֵלֶּה גַּם חֵלֶק מֵהַגּוֹרְמִים לְכָךְ שֶׁבְּתוֹךְ זְמַן קָצָר לְהַפְלִיא הִידַּרְדְּרָה יִשְׂרָאֵל לַאֲטִימוּת לֵב, לָאַכְזָרִיּוּת מַמָּשׁ כְּלַפֵּי הֶעָנִי וְהַסּוֹבֵל שֶׁבְּתוֹכָהּ.
הָאֲדִישׁוּת הַזּוֹ לְגוֹרָלָם שֶׁל אֲנָשִׁים רְעֵבִים, זְקֵנִים, שֶׁל חוֹלִים וְנָכִים, שֶׁל כָּל הַחַלָּשִׁים - שִׁוְויוֹן הַנֶּפֶשׁ הַזֶּה שֶׁל מְדִינַת יִשְׂרָאֵל אֶל סַחַר בַּנָּשִׁים, אוֹ אֶל נִיצּוּל בִּתְנָאִים שֶׁל עַבְדוּת אֶל הָעוֹבְדִים הַזָּרִים, וְהַגִּזְעָנוּת הָעֲמוּקָּה הַמְּמוּסֶּדֶת אֶל הַמִּיעוּט הָעַרְבִי.

כְּשֶׁכָּל אֵלֶּה מִתְרַחֲשִׁים פֹּה בְּטִבְעִיּוּת גְּמוּרָה, בְּלִי זַעֲזוּעַ, בְּלִי מְחָאָה, כְּאִילּוּ זֶה מוּבָן מֵאֵלָיו, שֶׁלְּעוֹלָם כְּבָר לֹא נוּכַל לְהַחֲזִיר אֶת הַגַּלְגַּל שֶׁלּוֹ לְאָחוֹר, כְּשֶׁכָּל זֶה קוֹרֶה אֲנִי מַתְחִיל לַחֲשׁוֹשׁ שֶׁגַּם אִם הַשָּׁלוֹם יַגִּיעַ מָחָר, וְגַם אִם נַחֲזוֹר מָחָר לְאֵיזוֹ נוֹרְמָאלִיּוּת, אוּלַי כְּבָר אִיחַרְנוּ אֶת הַמּוֹעֵד לְהַחְלָמָה מְלֵאָה.
חֲבֵרוֹת וַחֲבֵרִים, הָאָסוֹן שֶׁקָּרָה לְמִשְׁפַּחֲתִי וְלִי עִם נְפִילַת בְּנֵנוּ, אוּרִי, לֹא נוֹתֵן לִי זְכוּיוֹת יֶתֶר בַּדִּיּוּן הַצִּיבּוּרִי.
אֲבָל נִדְמֶה לִי שֶׁהָעֲמִידָה מוּל הַמָּוֶות וְהָאוֹבְדָן מְבִיאָה אִיתָּהּ גַּם סוּג שֶׁל פִּיכָּחוֹן וּצְלִילוּת, לְפָחוֹת בְּמָה שֶׁנּוֹגֵעַ לְהַבְחָנָה בֵּין עִיקַּר וְטָפֵל, בֵּין מָה שֶׁנִּיתָּן לְהַשִּׂיג וּמָה שֶׁאֵין לְהַשִּׂיגוֹ.

כָּל בַּר דַּעַת בְּיִשְׂרָאֵל, וַאֲנִי אוֹסִיף וְאוֹמַר - גַּם בְּפָלַסְטִין, יוֹדֵעַ כַּיּוֹם בְּדִיּוּק אֶת הַקַּוִּוים שֶׁל הַדִּמְיוֹן הָאֶפְשָׁרִי לַסִּכְסוּךְ בֵּין שְׁנֵי הָעַמִּים.
כָּל בַּר דַּעַת אֶצְלֵנוּ וְאֶצְלָם יוֹדֵעַ בְּעוֹמֶק לִיבּוֹ גַּם אֶת הַהֶבְדֵּל בֵּין חֲלוֹמוֹת וּמִשְׁאֲלוֹת לֵב, לְבֵין מָה שֶׁאֶפְשָׁר יִהְיֶה לְהַשִּׂיג בְּסוֹפוֹ שֶׁל מַשָּׂא וּמַתָּן.

וּמִי שֶׁאֵינוֹ יוֹדֵעַ זֹאת, מִי שֶׁמְּסָרֵב לְהַכִּיר בְּכָךְ, כְּבָר כָּעֵת אֵינֶנּוּ בַּר שִׂיחַ.
בֵּין אִם הוּא יְהוּדִי אוֹ עַרְבִי הוּא מְמוּלְכָּד בְּפָנָאטִיּוּת שֶׁלּוֹ, הַהֶרְמֵטִית, וְעַל כֵּן הוּא אֵינֶנּוּ פַּרְטְנֵר.

הַפָלַסְטִינִים הִצִּיבוּ בְּרֹאשָׁם אֶת הַחַמַאס שֶׁמְּסָרֵב לָשֵׂאת וְלָתֵת אִיתָּנוּ, מְסָרֵב אֲפִילּוּ לְהַכִּיר בְּנוֹ.
מָה אֶפְשָׁר לַעֲשׂוֹת בַּמַּצָּב הַזֶּה, מָה עוֹד נוֹתַר לָנוּ לַעֲשׂוֹת? לְהַמְשִׁיךְ וְלַחֲנוֹק אוֹתָם עוֹד וָעוֹד? לְהַמְשִׁיךְ וּלְקָטוּל מֵאוֹת פָלַסְטִינִים בְּעַזָּה, שֶׁרוּבָּם הַגָּדוֹל אֶזְרָחִים תְּמִימִים כָּמוֹנוּ, לַהֲרוֹג בָּהֶם וּלְהֵיהָרֵג עַד אֵינְסוֹף?

פָּנָה אֶל הַפָלַסְטִינִים, מַר אוֹלְמֵרְט, פָּנָה אֲלֵיהֶם מֵעֵבֶר לְרֹאשׁוֹ שֶׁל הַחַמַאס, פָּנָה אֶל הַמְּתוּנִים שֶׁבָּהֶם, אֵלֶּה שֶׁמִּתְנַגְּדִים כָּמוֹךָ וְכָמוֹנִי לְחַמַאס וּלְדַרְכּוֹ.
פָּנָה אֶל הָעָם הַפָלַסְטִינִי, דָּבָר אֶל הַצַּעַר וְהַפֶּצַע הָעֲמוּקִּים שֶׁלָּהֶם, הַכַּר בְּסִבְלָם הַמִּתְמַשֵּׁךְ, שׁוּם דָּבָר לֹא יִגְרַע בְּכָךְ מִמְּךָ וְגַם לֹא בְּעֶמְדָּתָהּ שֶׁל יִשְׂרָאֵל בְּמַשָּׂא וּמַתָּן עֲתִידִי.

רַק הַלְּבָבוֹת יִפְתְּחוּ מְעַט זֶה לְזֶה וְלַהִיפָּתְחוּת הַזּוֹ יֵשׁ כּוֹחַ עָצוּם.
כּוֹחַ שֶׁל אֵיתָן טֶבַע יֵשׁ לְחֶמְלָה אֱנוֹשִׁית פְּשׁוּטָה - דַּוְוקָא בְּמַצָּב כְּזֶה שֶׁל קִיפָּאוֹן וְאֵיבָה.
פַּעַם אַחַת הַבֵּט בָּהֶם לֹא דֶּרֶךְ כַּוֶּונֶת הָרוֹבֶה וְלֹא דֶּרֶךְ מַחְסוֹם סָגוּר.
אַתָּה תִּרְאֶה שָׁם עִם מְעוּנֶּה לֹא פָּחוֹת מֵאִיתָּנוּ, עַם מְדוּכָּא וְכָבוּשׁ וַחֲסַר תִּקְוָוה.
וַדַּאי שֶׁגַּם הַפָלַסְטִינִים אֲשֵׁמִים בַּמָּבוֹי הַסָּתוּם.
וַדַּאי שֶׁגַּם לָהֶם חֵלֶק נִכְבָּד בְּכִישָּׁלוֹן תַּהֲלִיךְ הַשָּׁלוֹם.
אֲבָל הַבֵּט בָּהֶם לְרֶגַע בְּמַבָּט אַחֵר, לֹא רַק בַּקִּיצוֹנִים שֶׁבְּתוֹכָם, לֹא רַק בָּאֵלֶּה שֶׁיֵּשׁ לָהֶם בְּרִית אִינְטֶרֶסִים עִם הַקִּיצוֹנִים שֶׁלָּנוּ.
הַבֵּט בְּרוּבּוֹ הַמַּכְרִיעַ שֶׁל הָעָם הָאוּמְלָל הַזֶּה, שֶׁגּוֹרָלֵנוּ קָשׁוּר בְּגוֹרָלוֹ, אִם נִרְצֶה בְּכָךְ וְאִם לָאו.

לֵךְ אֶל הַפָלַסְטִינִים, מַר אוֹלְמֵרְט, אַל תְּחַפֵּשׂ כָּל הַזְּמַן סִיבּוֹת מַדּוּעַ לֹא לְדַבֵּר אִיתָּם.
עַל הַהִתְכַּנְּסוּת הַחַד-צְדָדִית וִיתַּרְתָּ, וְטוֹב עָשִׂיתָ, אֲבָל אַל תַּשְׁאִיר חָלָל רֵיק.
הוּא יִתְמַלֵּא מִיָּד בְּאַלִּימוּת, בַּחוּרְבָּן.
דַּבֵּר אֲלֵיהֶם, תֵּן לָהֶם הַצָּעָה שֶׁהַמְּתוּנִים שֶׁבָּהֶם יוּכְלוּ לְקַבָּלָה, הֵם רַבִּים הַרְבֵּה יוֹתֵר מִמָּה שֶׁהַתִּקְשׁוֹרֶת מַרְאָה לָנוּ.
הַגֵּשׁ לָהֶם הַצָּעָה כְּזוֹ שֶׁיִּהְיֶה עֲלֵיהֶם לְהַחֲלִיט אִם הֵם נַעֲנִים לָהּ אוֹ שֶׁהֵם מַעֲדִיפִים לְהִישָּׁאֵר בְּנֵי עֲרוּבָּה שֶׁל הָאִסְלָאם הַפָנָאטִי.
בּוֹא אֲלֵיהֶם עִם הַתּוֹכְנִית הָאַמִּיצָה וְהָרְצִינִית בְּיוֹתֵר שֶׁיִּשְׂרָאֵל מְסוּגֶּלֶת לְהַצִּיג וּלְהַצִּיעַ, עִם הַהַצָּעָה שֶׁכָּל יִשְׂרְאֵלִי וּפָלַסְטִינִי שֶׁעֵינֵיהֶם בְּרֹאשָׁם יוֹדְעִים שֶׁהִיא גְּבוּל הַסֵּירוּב וְהַוִּויתּוּר שֶׁלָּנוּ וְשֶׁלָּהֶם.

אֵין לָנוּ זְמַן.
אִם נִתְמַהְמֵהַּ, בְּעוֹד זְמַן קָצָר נִתְגַּעְגֵּעַ לַחוֹבְבָנוּת שֶׁל הַטֵּרוֹר הַפָלַסְטִינִי.
נַכֶּה עַל רֹאשֵׁנוּ וְנִצְעַק - אֵיךְ לֹא הִפְעַלְנוּ אֶת כָּל גְּמִישׁוּת הַמַּחְשָׁבָה שֶׁלָּנוּ, אֶת כָּל הַיְּצִירָתִיּוּת הַיִּשְׂרְאֵלִית כְּדֵי לַעֲקוֹר אֶת אוֹיְבֵנוּ מִתּוֹךְ הַמִּלְכּוּד הָעַצְמִי שֶׁלָּהֶם.

בְּדִיּוּק כְּפִי שֶׁיֵּשׁ מִלְחֶמֶת "אֵין בְּרֵירָה" יֵשׁ גַּם שָׁלוֹם שֶׁל "אֵין בְּרֵירָה".
כִּי כְּבָר אֵין בְּרֵירָה.
אֵין בְּרֵירָה לָנוּ וְאֵין בְּרֵירָה לָהֶם.
וְאֶל שָׁלוֹם שֶׁל "אֵין בְּרֵירָה" צָרִיךְ לָגֶשֶׁת בְּאוֹתָהּ נְחִישׁוּת וִיצִירָתִיּוֹת כְּפִי שֶׁיּוֹצְאִים לְמִלְחֶמֶת אֵין בְּרֵירָה.
כִּי אֵין בְּרֵירָה.
וּמִי שֶׁחוֹשֵׁב שֶׁיֵּשׁ בְּרֵירָה, אוֹ שֶׁהַזְּמַן מְשַׂחֵק לְטוֹבָתֵנוּ, אֵינוֹ תּוֹפֵס אֶת תַּהֲלִיכֵי הָעוֹמֶק הַמְּסוּכָּנִים שֶׁאֲנַחְנוּ כְּבָר בְּעִיצּוּמָם.

וּבִכְלָל, אֲדוֹנִי רֹאשׁ הַמֶּמְשָׁלָה, אוּלַי צָרִיךְ לְהַזְכִּיר לְךָ שׁוּב שֶׁאִם מַנְהִיג עַרְבִי כָּלְשֶׁהוּ שׁוֹלֵחַ אִיתּוּת שֶׁל שָׁלוֹם, וְלוּ הַקַּל וְהַמְּהוּסָּס בְּיוֹתֵר, עָלֶיךָ לְהֵיעָנוֹת לוֹ.
עָלֶיךָ לִבְדּוֹק מִיָּד אֶת כֵּנוּתוֹ וְאֶת רְצִינוּתוֹ.
אֵין לְךָ הַזְּכוּת הַמּוּסָרִית שֶׁלֹּא לְהֵיעָנוֹת לוֹ.
אַתָּה חַיָּיב זֹאת לְמַעַן אֵלֶּה שֶׁמֵּהֶם תִּדְרוֹשׁ לְהַקְרִיב אֶת חַיֵּיהֶם, אִם תִּפְרוֹץ מִלְחָמָה נוֹסֶפֶת.

וְלָכֵן - אִם הַנָּשִׂיא אַסָּד אוֹמֵר שֶׁסּוּרְיָה רוֹצָה בְּשָׁלוֹם, גַּם אִם אֵינְךָ מַאֲמִין לוֹ וְכוּלָּנוּ חַשְׁדָנִים כְּלַפָּיו, עָלֶיךָ לְהַצִּיעַ לוֹ פְּגִישָׁה בּוֹ בַּיּוֹם.
אַל תְּחַכֶּה אֲפִילּוּ יוֹם אֶחָד.
הֲרֵי כְּשֶׁיָּצָאתָ לַמִּלְחָמָה הָאַחֲרוֹנָה לֹא חִיכִּית אֲפִילּוּ שָׁעָה.
הִסְתַּעַרְתָּ בְּכָל הַכּוֹחַ, בְּכָל כְּלֵי הַנֶּשֶׁק, בְּכָל עוֹצְמַת הַהֶרֶס.

מַדּוּעַ כְּשֶׁיֵּשׁ אֵיזֶשֶׁהוּ הִבְהוּב שֶׁל שָׁלוֹם אַתָּה מִיָּד דּוֹחֶה אוֹתוֹ, מְמַסְמֵס אוֹתוֹ? מָה יֵשׁ לְךָ לְהַפְסִיד? אַתָּה חוֹשֵׁד בּוֹ, חוֹשֵׁד בִּנְשִׂיא הַסּוּרִי - לְךָ וְהַצֵּג לוֹ תְּנָאִים כָּאֵלֶּה שֶׁיְּחַשְּׂפוּ אֶת מְזִימּוֹתָיו.
הַצַּע לוֹ תַּהֲלִיךְ שָׁלוֹם שֶׁיִּימָּשֵׁךְ מִסְפַּר שָׁנִים וְשֶׁרַק בְּסוֹפָן, אִם יַעֲמוֹד בְּכָל הַתְּנָאִים וּבְכָל הַמִּגְבָּלוֹת יְקַבֵּל בַּחֲזָרָה אֶת הַגּוֹלָן.

חַיָּיב אוֹתוֹ לְתַהֲלִיךְ שֶׁל דִּיאָלוֹג מְמוּשָּׁךְ, פְּעַל כָּךְ שֶׁגַּם בְּתוֹדַעֲתָם שֶׁל בְּנֵי עַמּוֹ תִּתְנַסֵּחַ לָרִאשׁוֹנָה הָאֶפְשָׁרוּת הַזּוֹ.
עַזּוּר לַמְּתוּנִים שֶׁבְּוַודַּאי קַיָּימִים גַּם שָׁם.
נָסָה לְעַצֵּב אֶת הַמְּצִיאוּת, לֹא לִהְיוֹת רַק הַמַּשְׁתַּ"פּ שֶׁלָּהּ.
לְשֵׁם כָּךְ נִבְחַרְתָּ, בְּדִיּוּק לְשֵׁם כָּךְ נִבְחַרְתָּ.

חִילּוּקֵי הַדֵּעוֹת אֵינָם גְּדוֹלִים.
רוּבֵּנוּ מְבִינִים שֶׁהָאָרֶץ תְּחוּלַּק
חֲבֵרוֹת וַחֲבֵרִים, מוּבָן שֶׁלֹּא כָּל דָּבָר תָּלוּי בְּמַעֲשֵׂינוּ שֶׁלָּנוּ.
יֵשׁ כּוֹחוֹת חֲזָקִים וּגְדוֹלִים שֶׁפּוֹעֲלִים בָּאֵזוֹר וּבָעוֹלָם.
וְחֶלְקָם, כְּמוֹ אִירָאן, כְּמוֹ הָאִסְלָאם הַקִּיצוֹנִי, דּוֹרְשֵׁי רָעָתֵנוּ.
וְאַף עַל פִּי כֵן כָּל כָּךְ הַרְבֵּה תְּלוּי בְּמָה שֶׁאֲנַחְנוּ נַעֲשֶׂה.
בְּמָה שֶׁאֲנַחְנוּ נִהְיֶה.

חִילּוּקֵי הַדֵּעוֹת כַּיּוֹם בֵּין יָמִין וּשְׂמֹאל אֵינָם גְּדוֹלִים בֶּאֱמֶת.
הָרוֹב הַמַּכְרִיעַ שֶׁל אֶזְרְחֵי יִשְׂרָאֵל מֵבִין כְּבָר, לֹא כּוּלּוֹ בְּהִתְלַהֲבוּת יְתֵרָה, מֵבִין וְיוֹדֵעַ אֵיךְ יֵרָאֶה הַמִּתְוֶוה לְפִתְרוֹן הַסִּכְסוּךְ.
רוּבֵּנוּ מְבִינִים, אִם כֵּן, שֶׁהָאָרֶץ תְּחוּלַּק.
שֶׁמְּדִינָה פָלַסְטִינִית תָּקוּם, מַדּוּעַ אִם כֵּן אֲנַחְנוּ מַמְשִׁיכִים לְהַתִּישׁ אֶת עַצְמֵנוּ בְּהִתְכַּתְּשׁוּת פְּנִימִית שֶׁנִּמְשֶׁכֶת כְּבָר 40 שָׁנָה.
40 שָׁנָה!

מַדּוּעַ הַהַנְהָגָה הַפּוֹלִיטִית מַמְשִׁיכָה לְשַׁקֵּף אֶת עֶמְדָּתָם שֶׁל הַקִּיצוֹנִים וְלֹא שֶׁל מַרְבִּית הַצִּיבּוּר? הַלֹּא טוֹב בְּהַרְבֵּה יִהְיֶה מַצָּבֵנוּ אִם נַגִּיעַ בְּעַצְמֵנוּ לְהַסְכָּמָה הַלְּאוּמִּית הַזֹּאת לִפְנֵי שֶׁהַנְּסִיבּוֹת - לַחַץ חִיצוֹנִי אוֹ אִינְתִיפַאדַה חֲדָשָׁה אוֹ חָלִילָה עוֹד מִלְחָמָה - יֵיאָלְצוּ אוֹתָנוּ לְכָךְ.
אִם נַעֲשָׂה זֹאת נַחֲסוֹךְ לְעַצְמֵנוּ שָׁנִים שֶׁל דְּעִיכָה וְטָעוּת, שָׁנִים שֶׁבָּהֶם נִזְעַק שׁוּב וָשׁוּב - "רְאִי אֲדָמָה כִּי הָיִינוּ בַּזְבְּזָנִים עַד מְאוֹד".

אֲנִי קוֹרֵא לָכֶם, עָצְרוּ לְרֶגַע אֶחָד וְהִבִּיטוּ בִּשְׂפַת הַתְּהוֹם
מִן הַמָּקוֹם שֶׁבּוֹ אֲנִי עוֹמֵד כָּעֵת אֲנִי מְבַקֵּשׁ - קוֹרֵא, לְכָל מִי שֶׁמַּקְשִׁיב, לִצְעִירִים שֶׁחָזְרוּ מֵהַמִּלְחָמָה, שֶׁיּוֹדְעִים שֶׁהֵם אֵלֶּה שֶׁיִּדְרְשׁוּ לְשַׁלֵּם אֶת מְחִירָהּ שֶׁל הַמִּלְחָמָה הַבָּאָה, לְאֶזְרָחִים יְהוּדִים וְעַרְבִים, לְאַנְשֵׁי יָמִין וּשְׂמֹאל, לְחִילּוֹנִים, לְדָתִיִּים.
עִצְרוּ לְרֶגַע אֶחָד! הַבִּיטוּ בִּשְׂפַת הַתְּהוֹם.
חִישְּׁבוּ כַּמָּה אָנוּ קְרוֹבִים לְאַבֵּד אֶת מָה שֶׁיָּצַרְנוּ כָּאן.
שָׁאֲלוּ אֶת עַצְמְכֶם אִם לֹא הִגִּיעַ הַזְּמַן לְהִתְעַשֵּׁת, לָצֵאת מֵהַשִּׁיתּוּק הַזֶּה, לִתְבּוֹעַ לְעַצְמֵנוּ סוֹפְסוֹף אֶת הַחַיִּים שֶׁאָנוּ רְאוּיִים לִחְיוֹתָם.