מִי מִכֶּם שֶׁנָּסְעוּ פַּעַם אַחַת לְפָחוֹת בַּיְּרִידוֹת שֶׁעַל כְּבִישׁ 1 הַפּוֹנוֹת לְכִיוּוּן יָם הַמֶּלַח, אוֹתוֹ כְּבִישׁ מְפוּתָּל הַיּוֹצֵא מִצּוֹמֶת הַגִּבְעָה הַצָּרְפָתִית בִּירוּשָׁלַיִם לְכִיוּוּן יְרִיחוֹ, וַדַּאי הִבְחִינוּ בַּמַּאֲהָלִים הַבֵּדוּאִים הַנִּיצָּבִים מִשְּׁנֵי צָדִי הַכְּבִישׁ.

לְצַד הַמַּאֲהָלִים הַמְּאוּלְתָּרִים יֶשְׁנָם גַּם גְּמַלִּים, כְּבָשִׂים וְעִיזִּים, וְכֵן בָּתֵּי פַּח וְצַלָּחוֹת לַוְויָין הַמְּבַצְבְּצוֹת מִתִּקְרָתָם הַמְּאוּלְתֶּרֶת.
נוֹף דּוֹמֶה נִיתָּן לִרְאוֹת גַּם בְּצִדֵּי הַכְּבִישׁ בְּמַהֲלַךְ הַנְּסִיעָה מִבְּאֵר שֶׁבַע לְכִיוּוּן דָּרוֹם וּמִזְרָח.


בְּמַהֲלַךְ הַנְּסִיעָה רוּבֵּנוּ וַדַּאי הֵצַצְנוּ עַל הַנּוֹף הַמִּקְרָאִי, תּוֹהִים כֵּיצַד שׂוֹרְדִים תּוֹשָׁבֵי הַמַּאֲהָלִים אֶת הַטֶּמְפֵּרָטוּרוֹת הַגְּבוֹהוֹת בִּימֵי הַקַּיִץ, וְאֶת מֶזֶג הָאֲוִויר הַמִּדְבָּרִי הַקָּפוּא בְּעוֹנַת הַחוֹרֶף - בְּעוֹדֵנוּ מַמְשִׁיכִים בְּדַרְכֵּנוּ לְחוּפְשָׁה בְּמָלוֹן בְּאֵילַת אוֹ בְּיָם הַמֶּלַח, מִבְּלִי לָדַעַת אֲפִילּוּ כִּי הַמַּאֲהָלִים הַלָּלוּ פְּתוּחִים לְבִיקּוּרִים, וְכִי תּוֹשָׁבֵיהֶם רַק מְחַכִּים לְהַצִּיג בְּפָנֵינוּ אֶת אוֹרַח חַיֵּיהֶם.

אֲפִילּוּ אֲרוּחָה מְשׁוּבַּחַת הַמּוּרְכֶּבֶת מִמֵּיטַב הַמַּאֲכָלִים הַמְּקוֹמִיִּים נִיתָּן לְקַבֵּל שָׁם, וּבַכְּנִיסָה לְמַאֲהַל הָאֵירוּחַ הַמֶּרְכָּזִי - תְּלוּיָה מְזוּזָה.
הַכֹּל עָשׂוּ שָׁם עַל מְנַת לִמְשׁוֹךְ גַּם אֶת הַמְּבַקְּרִים הַיְּהוּדִיִּים.
אֲבָל אָז פָּרַץ מַשְׁבֵּר הֲקוֹרוֹנָה, וּכְמוֹ בִּשְׁאַר הָאָרֶץ - גַּם כָּאן נֶעֶצְרָה הַתַּיָּירוּת בְּבַת אַחַת, וְהוֹתִירָה אֶת הַמְּאָרְחִים לְלֹא כָּל הַכְנָסָה.



הַחֶבְרָה הַבֵּדוּאִית הָיְיתָה מוּרְכֶּבֶת בֶּעָבָר מִשְּׁבָטִים וּקְבוּצוֹת, שֶׁנָּדְדוּ בְּעִיקָּר בַּאֲזוֹרִים מִדְבָּרִיִּים, וְהִתְקַיְּימוּ מֵעֶדְרֵי הַצֹּאן וְהַגַּמָּלִים שֶׁהָיוּ בִּרְשׁוּתָם.


בְּמַהֲלַךְ הַמֵּאָה הַ-19 הֵחֵלּוּ לְבַצְבֵּץ לָהֶם נִיצָּנִים שֶׁל שִׁינּוּי, וְעִם הַמּוֹדֶרְנִיזַצְיָה שֶׁהִתְפַּתְּחָה בַּמֵּאָה הַ-20 - חֵלֶק נִיכָּר מֵהַבֵּדוּאִים שִׁינּוּ אֶת דְּפוּסֵי חַיֵּיהֶם, מֵרָצוֹן אוֹ בִּלְתִּי בְּרֵירָה, וְעָבְרוּ לְהִתְגּוֹרֵר בְּיִישּׁוּבֵי קֶבַע, מָה שֶׁהִשְׁפִּיעַ עַל אוֹפִי פַּרְנָסָתָם וְאַף יִיתֵּר אֶת הַצּוֹרֶךְ בְּאוֹהָלִים; אִם בֶּעָבָר הִתְבַּסְּסוּ עַל רַעְיַית צֹאן וּגְמַלִּים - עֲבוֹדָה הַדּוֹרֶשֶׁת שְׁטָחִים נִרְחָבִים - הֲרֵי שֶׁכַּיּוֹם, כְּשֶׁמַּרְבִּיתָם כְּבָר לֹא חַיִּים חַיֵּי נַוּוֹדוּת, עֲלֵיהֶם לְהִתְפַּרְנֵס מִמְּלָאכוֹת אֲחֵרוֹת.

בְּהַדְרָגָה, הֵחֵלּוּ הַבֵּדוּאִים לִצְבּוֹר רְכוּשׁ וְהִתְקָרְבוּ אַט-אַט לְמוֹדֶרְנִיזַצְיָה וּלְכַלְכָּלָה, כְּמוֹ גַּם לְהִתְיַישְּׁבוּת קֶבַע הַמְּחַבֶּרֶת אוֹתָם לְמַעֲרֶכֶת הַהַשְׂכָּלָה וּלְמַעֲרֶכֶת הַדָּת.
וְכָךְ, לְאוֹרֶךְ 150 הַשָּׁנִים הָאַחֲרוֹנוֹת, עָבְרָה הַחֶבְרָה הַבֵּדוּאִית שִׁינּוּיִים וּתְמוּרוֹת מַרְחִיקֵי לֶכֶת.
וּבְדוֹמֶה לְצַהַ"ל, גַּם הַבֵּדוּאִים בְּיִשְׂרָאֵל מְחוּלָּקִים לִשְׁלוֹשָׁה אֲזוֹרֵי רִיכּוּז עִיקָּרִיִּים; הָרִיכּוּז הַגָּדוֹל בְּיוֹתֵר הוּא בַּנֶּגֶב, שָׁם גָּרִים כְּ-250,000 אִישׁ.
אָמְנָם לֹא כָּל מִי שֶׁמִּתְגּוֹרֵר בְּאֵזוֹר הָרִיכּוּז בַּנֶּגֶב הוּא בֵּדוּאִי, אַךְ כּוּלָּם שַׁיָּיכִים לַחֶבְרָה הַבֵּדוּאִית שֶׁהִתְהַוְּותָה בָּאֵזוֹר לְאוֹרֶךְ מֵאוֹת הַשָּׁנִים הָאַחֲרוֹנוֹת.


אַגַּב, בְּמַאֲמָר אֲנַחְנוּ אוֹמְנָם מְכַנִּים אוֹתָם כְּ"בֵּדוּאִים", אוּלָם הָרִישּׁוּם הַנָּכוֹן שֶׁל הַמִּילָּה הוּא דַּוְוקָא "בַּדָּוִוים", שֶׁלָּקוֹחָהּ מֵהַמִּילָּה "בָּאדִיָּה" שֶׁפֵּירוּשָׁהּ בַּשָּׂפָה הָעַרְבִית הוּא "מִדְבַּר".
יֵשׁ הַטּוֹעֲנִים כִּי מְקוֹר הַכִּינּוּי הוּא בִּכְלָל בַּמִּילָּה "בַּדָּאִיָּה", שֶׁמַּשְׁמָעוּתָהּ בְּעַרְבִית הוּא "הַתְחָלָה".
וּבַחֲזָרָה לַחֶבְרָה הַבֵּדוּאִית אוֹ הַבֶּדְוִוית, הַמִּתְגּוֹרֶרֶת בַּנֶּגֶב: הִיא עָבְרָה שִׁינּוּי דְּרָמָטִי בְּ-1948 וּבַשָּׁנִים שֶׁלְּאַחַר מִכֵּן עִם הֶחָלַת הַמִּמְשָׁל הַצְּבָאִי, עִם רִיכּוּזָם שֶׁל הַבֵּדוּאִים בִּצְפוֹן-מִזְרַח הַנֶּגֶב וְכַמּוּבָן עִם מַעֲבָר שֶׁל רַבִּים מֵהֶם לַעֲיָירוֹת וְלַכְּפָרִים.

הֵן הַבֵּדוּאִים וְהֵן מְדִינַת יִשְׂרָאֵל כָּשְׁלוּ בְּאִרְגּוּן הַחֶבְרָה הַבֵּדוּאִית בַּנֶּגֶב, הָרִיבּוּי הַטִּבְעִי נוֹתַר גָּבוֹהַּ, הַמַּצָּב הַסּוֹצְיוֹ-אֵקוֹנוֹמִי נָמוּךְ, רָמַת הַפְּלִילִים גְּבוֹהָה וְהַתִּסְכּוּל וְהַמֶּתַח מַקְשִׁים כַּיּוֹם לִפְתּוֹר אֶת הַבְּעָיוֹת.


אוּלָם, בַּשָּׁנִים הָאַחֲרוֹנוֹת חֵלֶק גָּדוֹל מֵהַחֶבְרָה הַבֵּדוּאִית בַּנֶּגֶב הִשְׁתַּלֵּב בְּשׁוּק הָעֲבוֹדָה וּבְמַעֲרֶכֶת הַחִינּוּךְ, וְאֵין סָפֵק כִּי נִיתָּן לְהַבְחִין בְּשִׁינּוּי לְטוֹבָה שֶׁנִּמְשַׁךְ אַף בְּיָמֵינוּ אָנוּ.
עִם זֹאת, אֵין סָפֵק שֶׁיֵּשׁ עוֹד דֶּרֶךְ אֲרוּכָּה עַד לְפִתְרוֹן מָלֵא (אוֹ כִּמְעַט מָלֵא) שֶׁל אוֹתָן מְצוּקוֹת הַמְּנַהֲלוֹת אֶת הַחֶבְרָה הַבֵּדוּאִית לְאוֹרֶךְ הַשָּׁנִים.

 הָרִיכּוּז הַשֵּׁנִי בְּגוֹדְלוֹ שֶׁל הַבֵּדוּאִים בְּאֶרֶץ יִשְׂרָאֵל הוּא בַּגָּלִיל, כְּשֶׁמַּרְבִּיתָם מְמוּקָּמִים בַּגָּלִיל הַתַּחְתּוֹן.
הַבֵּדוּאִים הַמִּתְגּוֹרְרִים בְּאֵזוֹר זֶה עָבְרוּ שִׁינּוּיִים סְפּוֹנְטָנִיִּים, לְלֹא מַשְׁבְּרִים, לְאוֹרֶךְ הַמֵּאוֹת הַ-19 וְהַ-20, וְהִשְׁתַּלְּבוּ הֵן תַּחַת שִׁלְטוֹן הַמַּנְדָּט הַבְּרִיטִי וְהֵן תַּחַת מְדִינַת יִשְׂרָאֵל.
הֵם עָבְרוּ לְהִתְיַישְּׁבוּת קֶבַע בְּהַדְרָגָה, וְהֶחֱלִיפוּ אֶת הַצֹּאן וְאֶת הַגְּמַלִּים בְּחַקְלָאוּת, וּלְיָמִים גַּם אֶת רוֹב הַחַקְלָאוּת בְּתַעֲשִׂיָּיה.


בְּנוֹסָף לַגָּלִיל הַתַּחְתּוֹן, הַבֵּדוּאִים מִתְגּוֹרְרִים גַּם בְּעֵמֶק הַחוּלָה וּבַגָּלִיל הָעֶלְיוֹן, וְחֵלֶק קָטָן מֵהֶם נִמְצָא גַּם לְאוֹרֶךְ מִישׁוֹר הַחוֹף.
גַּם בְּמֶרְכַּז הָאָרֶץ יֶשְׁנָם בֵּדוּאִים (רַמְלֶה, לוֹד, כְּפָרֵי הַשָּׁרוֹן) וְרוּבָּם בַּמָּקוֹר מֵאֵזוֹר הַנֶּגֶב.
הָרִיכּוּז הַשְּׁלִישִׁי שֶׁנִּמְצָא בְּאֶרֶץ יִשְׂרָאֵל וּבוֹ נִתְמַקֵּד הַפַּעַם הוּא, הַבֵּדוּאִים בְּמִדְבַּר יְהוּדָה.
בֶּעָבָר, נָדְדוּ הַבֵּדוּאִים בְּמִדְבַּר יְהוּדָה בֵּין סְפַר הַמִּדְבָּר (מַעֲרַב מִדְבַּר יְהוּדָה) לְבֵין מַעֲיָינוֹת יָם הַמֶּלַח בַּמִּזְרָח.
בַּחוֹרֶף, נָהֲגוּ רַבִּים מֵהֶם לָרֶדֶת אֶל יָם הַמֶּלַח, וּבַקַּיִץ - שָׁבוּ וְעָלוּ אֶל סְפָר הַמִּדְבָּר.


עַל מְנַת שֶׁכָּל שֵׁבֶט יְקַבֵּל אֶת חֶלְקוֹ, אֶת מִדְבַּר יְהוּדָה חִילְּקוּ בֵּינֵיהֶם הַשְּׁבָטִים בְּמֵעֵין רְצוּעוֹת רוֹחַב כְּשֶׁלְּכָל שֵׁבֶט טֵרִיטוֹרְיָה מִשֶּׁלּוֹ עַל בְּסִיס אֶחָד הַנְּחָלִים הָרָאשִׁיִּים הַחוֹצִים אֶת הַמִּדְבָּר.
וְכָךְ, בְּמִדְבַּר יְהוּדָה מִתְגּוֹרְרִים כַּיּוֹם שִׁישָּׁה שְׁבָטִים עִיקָּרִיִּים - תְעָאמְרָה, כֶּעַאבְנֶה, סוּאָחְרָה, רַשָׁאידָה, עָבִידְיָה וְגָ'הָאלִין.

שֵׁבֶט גָ'הָאלִין, שֶׁאֶת בָּנָיו אָנוּ רוֹאִים לְאוֹרֶךְ כְּבִישׁ יְרוּשָׁלַיִם-יְרִיחוֹ, הוּא אַחֲרוֹן הַשְּׁבָטִים שֶׁהִגִּיעוּ לְמִדְבַּר יְהוּדָה, זֹאת לְאַחַר שֶׁגּוֹרַשׁ מֵהַנֶּגֶב סְבִיב שְׁנַת 1952.
כְּלוֹמַר, קְצָת פָּחוֹת מִשִּׁבְעִים שָׁנָה.

בְּנֵי הַשֵּׁבֶט הִתְמַקְּמוּ בְּנַחֲלָה הַמִּשְׂתָּרַעַת בֵּין נַבִּי סָמוּאֵל מִצְּפוֹן-מַעֲרָב לִירוּשָׁלַיִם וְעַד לִירִיחוֹ שֶׁבַּמִּזְרָח, מִצָּפוֹן לַיָּם הַמֶּלַח.
לְאוֹרֶךְ שְׁנוֹת שִׁלְטוֹנָהּ שֶׁל יַרְדֵּן בָּאֵזוֹר, רוּבָּם עָבְרוּ לִהְיוֹת יוֹשְׁבֵי קֶבַע אוֹ נַוַּודִים לְמֶחֱצָה.
עִם הַגָּעַת מְדִינַת יִשְׂרָאֵל לָאֵזוֹר בִּשְׁנַת 1967, הִתְקַבְּעוּ אַחֲרוּנִי הַנַּוַּודִים וְהִסְתַּיְּימָה הַנְּדִידָה.


לְאַחַר מִלְחֶמֶת שֵׁשֶׁת הַיָּמִים וְאַחֲרֵי מִלְחֶמֶת הַהַתָּשָׁה, הִשְׁתַּנָּה יִיעוּד הַקַּרְקַע בְּמִדְבַּר יְהוּדָה.
חֵלֶק גָּדוֹל הָפַךְ לְשַׁמֵּשׁ כְּשִׁטְחִי אֵשׁ, חֵלֶק הָפַךְ לְהִתְיַישְּׁבוּת יְהוּדִית חַקְלָאִית וְחֵלֶק לֹא מְבוּטָּל - לִשְׁמוּרוֹת טֶבַע.
וְכָךְ, תּוֹךְ שָׁנִים סְפוּרוֹת, חֶלְקָם שֶׁל הַבֵּדוּאִים בַּמִּדְבָּר הָפַךְ לִהְיוֹת מִזְעָרִי, וְאַנְשֵׁי שֵׁבֶט הַגָּ'הָאלִין הִתְקַבְּצוּ מֵרָצוֹן (אוֹ מִתּוֹךְ חוֹסֶר בְּרֵירָה) לְאוֹרֶךְ כְּבִישׁ יְרוּשָׁלַיִם-יְרִיחוֹ.

עִם הַפְסָקַת הַנְּדִידָה הִשְׁתַּנּוּ הַמְּלָאכוֹת, הָאוֹהָלִים פִּינּוּ אֶת מְקוֹמָם לִצְרִיפִים וּלְפַחוֹנִים, חֵלֶק עָבְרוּ לָגוּר בְּבָתֵּי אֶבֶן, יַלְדֵי הַבֵּדוּאִים לוֹמְדִים בְּבָתֵּי סֵפֶר וְיֵשׁ שֵׁירוּתֵי רְפוּאָה, דָּת וְכַמּוּבָן חֲשִׂיפָה לְתִקְשׁוֹרֶת הֲמוֹנִים.


וּבוֹאוּ לֹא נִתְבַּלְבֵּל - טֵלֵפוֹן סֵלוֹלָרִי, טֵלֵוִויזְיָה וּשְׁאָר שֵׁירוּתֵי מֶדְיָה וְטֶכְנוֹלוֹגְיָה, גַּם הֵם נְגִישִׁים וּמְחַבְּרִים אֶת הַבֵּדוּאִים אֶל הַנַּעֲשֶׂה בַּחֶבְרָה הַיִּשְׂרְאֵלִית וְהַפָלַסְטִינִית, בֵּינֵיהֶן הֵם שׁוֹכְנִים וַעֲלֵיהֶן פַּרְנָסָתָם נִשְׁעֶנֶת.
הַחִיבּוּר הֲתִקְשׁוֹרְתִּי וְהַנַּיָּידוּת הַזּוֹ, אַחְרָאִים מֶרְכָּזִיִּים לַשִּׁינּוּי הַתַּרְבּוּתִי הַמָּהִיר שֶׁעוֹבֵר עַל הַבֵּדוּאִים בְּמִדְבַּר יְהוּדָה.

הַקְּהִילּוֹת הַבֵּדוּאִיּוֹת הַמְּמוּקָּמוֹת לְאוֹרֶךְ כְּבִישׁ יְרוּשָׁלַיִם-יְרִיחוֹ, הֵן רַק חֵלֶק קָטָן מִשֵּׁבֶט גָ'הָאלִין - שֶׁחֶצְיוֹ יוֹשֵׁב בְּיָמִים אֵלֶּה בְּעֵבֶר הַיַּרְדֵּן.
לְמַעֲשֶׂה, כַּיּוֹם הַשֵּׁבֶט פָּרוּשׂ לְאוֹרֶךְ מִסְפַּר מֶרְחָבִים: סָמוּךְ לִכְבִישׁ יְרוּשָׁלַיִם-יְרִיחוֹ, בְּאֵזוֹר כְּבִישׁ 437 מִפִּסְגַּת זְאֵב לְמִישׁוֹר אֲדוּמִּים, חֶלְקוֹ הַדְּרוֹמִי שֶׁל כְּבִישׁ אַלּוֹן, וּדְרוֹמִית לִכְבִישׁ יְרוּשָׁלַיִם-יְרִיחוֹ, אֲזוֹרִים שֶׁרוֹב הַצִּיבּוּר אֵינוֹ מַגִּיעַ אֲלֵיהֶם.

עַל מְנַת לְהִתְפַּרְנֵס, עוֹסְקִים הַבֵּדוּאִים שֶׁלְּאוֹרֶךְ הַכְּבִישׁ בְּמִסְפַּר תְּחוּמִים.
חֶלְקָם רוֹעִי צֹאן, חֶלְקָם עוֹבְדִים בְּאֵזוֹר הַתַּעֲשִׂיָּיה שֶׁל מִישׁוֹר אֲדוּמִּים וּבְשֵׁירוּתִים שׁוֹנִים בְּמַעֲלֵה אֲדוּמִּים.
חֵלֶק מֵהֶם עוֹסְקִים בְּתַיָּירוּת, וְחֵלֶק עוֹבְדִים בְּחַקְלָאוּת יִשְׂרְאֵלִית בְּבִקְעַת יְרִיחוֹ.

לְכָל מִשְׁפָּחָה יֵשׁ עֵדֶר קָטָן שֶׁל עִיזִּים, שֶׁמִּמֶּנּוּ מְפִיקִים אֶת מוּצְרֵי הֶחָלָב עֲבוּר הַמִּשְׁפָּחָה.
אֶת שְׁאָר צָרְכֵיהֶם מוֹצְאִים הַבֵּדוּאִים בַּשְּׁוַוקִים שֶׁל יְרִיחוֹ, אַלְעִיזְרִיָּה, עַנַאתַא וְרָמָאללָה.
הֱיוֹת שֶׁלְּאוֹרֶךְ הַכְּבִישׁ נִמְצָאִים גַּם הַיִּישּׁוּבִים הַיְּהוּדִיִּים, לְעִתִּים קְרוֹבוֹת יְשֵׁנָה מְתִיחוּת בֵּין שְׁנֵי הַצְּדָדִים הַמּוֹבִילָה לַהַכְפָּשׁוֹת הֲדָדִיּוֹת.
כּוּלָּם נִמְצָאִים בְּדִיּוּק בְּאוֹתָהּ רְצוּעָה, לְכוּלָּם יֵשׁ זְכוּת קִיּוּם, וְכַיּוֹם בִּימֵי קוֹרוֹנָה - כְּשֶׁכְּבָר הֵבַנּוּ שֶׁאֵינָהּ מַבְחִינָה בֵּין דָּת, צֶבַע, מִין אוֹ גֵּאוֹגְרַפְיָה - כּוּלָּם סוֹבְלִים בְּאוֹתָהּ מִידָּה.

אוּלָם, עֲבוּר הַבֵּדוּאִים הַמַּצָּב הֶחָדָשׁ הוֹפֵךְ לִמְאַתְגֵּר הַרְבֵּה יוֹתֵר בְּשֶׁל הָעוּבְדָּה שֶׁבְּיָמִים אֵלּוּ אֵינָם יְכוֹלִים לְהַגִּיעַ לְשִׁטְחֵי יִשְׂרָאֵל - וּמִנֶּגֶד, גַּם לֹא לְשִׁטְחֵי הָרָשׁוּת הַפָלַסְטִינִית.

ד"ר יָרוֹן עוֹבַדְיָה וְאַבְנֵר הָרָמָתִי, מְנַסִּים מִזֶּה שָׁנִים לְחַבֵּר בֵּין קְבוּצוֹת מְטַיְּילִים יִשְׂרְאֵלִיּוֹת לְמִסְפַּר מַאֲהָלִים הַשּׁוֹכְנִים בְּמֶרְחָב שֶׁל כְּבִישׁ 1 וּמִדְבַּר יְהוּדָה.

לְדִבְרֵי ד"ר עוֹבַדְיָה, הַמִּתְמַחָה בְּכָל הַקָּשׁוּר לַחֶבְרָה הַבֵּדוּאִית בְּמִדְבַּר יְהוּדָה, יֵשׁ לָהֶם הַרְבֵּה מָה לְהַצִּיעַ בִּתְחוּם הָאֵירוּחַ – הֶחָל מֵאוֹרַח הַחַיִּים הַבֵּדוּאִי הַמָּסוֹרְתִּי בַּמַּאֲהָל, דֶּרֶךְ הַהִסְתַּגְּלוּת לַמֵּאָה הַ-21 וְהַקּוּלִינַרְיָה הָעֲשִׁירָה (אֵלֶיהָ נַגִּיעַ בַּהֶמְשֵׁךְ), וְלֹא פָּחוֹת חָשׁוּב מִכָּךְ - שְׁבִירַת הַסְּטִיגְמָה וְהַחֲשָׁד הַקַּיָּים בֵּין הַיִּשְׂרְאֵלִים לַבֵּדוּאִים.
הַחִיבּוּר, כָּךְ מַאֲמִין ד"ר עוֹבַדְיָה, הוּא מַתְכּוֹן לְהַצְלָחָה: גַּם הַכְנָסָה מֵעֲסָקִים תַּיָּירוּתִיִּים וְגַם רֶוַוח לִשְׁנֵי הַצְּדָדִים.

הָרָמָתִי עוֹסֵק אַף הוּא בְּחִיבּוּר בֵּין-דָּתִי, וְכֵן וּבְשִׁיתּוּף פְּעוּלָּה בֵּין הַבֵּדוּאִים לְתַיָּירָנִים בְּמֶרְחָב שֶׁל מִדְבַּר יְהוּדָה.
"הַפּוֹלִיטִיקָה לֹא מְעַנְיֶינֶת אוֹתָנוּ, וַאֲנִי אֲפִילּוּ לֹא יוֹדֵעַ מָה הַדֵּעוֹת הַפּוֹלִיטִיּוֹת שֶׁל יָרוֹן", מוֹדֶה אַבְנֵר.
"אִם אֲנַחְנוּ יְכוֹלִים לַעֲזוֹר וּלְקַדֵּם תַּיָּירוּת וְכַלְכָּלָה – כּוּלָּם מַרְוִויחִים".

ד"ר עוֹבַדְיָה וְהָרָמָתִי חֲבֵרִים בַּקְּבוּצָה הַמְּכוּנָּה "יְדִידִי הַגָ'הָאלִין", שֶׁהִיא לְמַעֲשֶׂה אִרְגּוּן שֶׁל מִתְנַדְּבִים מִכָּל קַצְווֹת הַקֶּשֶׁת, שֶׁהִתְקַבְּצוּ יַחְדָּיו בְּמַטָּרָה לְסַיֵּיעַ לְאַנְשֵׁי הַגָ'הָאלִין לְקַיֵּים אֶת חַיֵּיהֶם בְּשֶׁקֶט וּבְכָבוֹד בַּמָּקוֹם בּוֹ הֵם מִתְגּוֹרְרִים כָּעֵת.
בֵּין חַבְרֵי הָאִרְגּוּן יֶשְׁנָם מִתְנַחֲלִים, חִילּוֹנִיִּים, דָּתִיִּים, וּבְקִיצּוּר - מִגְווֹן שֶׁל אֲנָשִׁים מִכָּל קַצְווֹת הָאוּכְלוּסִיָּיה הַיִּשְׂרְאֵלִית.
בְּאַחַד הַיָּמִים, טְרוֹם תְּקוּפַת הַקּוֹרוֹנָה, יָצָא שֶׁהִצְטָרַפְתִּי לְאֶחָד הַסִּיּוּרִים שֶׁהַשְּׁנַיִים אִרְגְּנוּ.
סִיּוּר שֶׁבְּסוֹפוֹ אָמְנָם עָלִיתִי קִילוֹ אוֹ שְׁנַיִים שֶׁכֵּן הַבִּיקּוּר בִּשְׁלוֹשֶׁת הַמַּאֲהָלִים בָּהֶם בִּיקַּרְנוּ, סָבַב בְּעִיקָּר סְבִיב הַמִּטְבָּח הַבֵּדוּאִי הַמָּסוֹרְתִּי.

הַמַּאֲהָל הָרִאשׁוֹן בּוֹ בִּיקַּרְנוּ, שׁוֹכֵן דְּרוֹמִית-מִזְרָחִית לַיִּישּׁוּב קֵידָר הַסָּמוּךְ לְמַעְלָה אֲדוּמִּים.
נְסִיעָה קְצָרָה בְּרֶכֶב רָגִיל עַל שְׁבִיל עָפָר, וְהִגַּעְנוּ לַמַּאֲהָל.
אֶת פָּנֵינוּ קִיבֵּל סוּלִימָאן.
כָּאן, בָּאֵזוֹר שֶׁבֵּין מַעֲלֵה אֲדוּמִּים לְהַר מוּנְטָאר (הַר הַ"שָּׂעִיר לַעֲזָאזֵל", אֲבָל זֶה כְּבָר סִיפּוּר לְפַעַם אַחֶרֶת) שׁוֹכְנִים מִסְפַּר מַאֲהָלִים קְטַנִּים הַשַּׁיָּיכוֹת לְכַמָּה מִשְׁפָּחוֹת מוּרְחָבוֹת.

הִתְיַישַּׁבְנוּ בָּאוֹהֶל וְזָכִינוּ לִסְקִירָה מוּרְחֶבֶת עַל הָאֵזוֹר וְעַל חַיֵּי הַבֵּדוּאִים בְּמִדְבַּר יְהוּדָה וּבִכְלָל, וּבַדֶּרֶךְ גַּם לַאֲרוּחַת בּוֹקֶר קַלָּה עִם קָפֶה.
הָאֱמֶת, קָשֶׁה לְתָאֵר בְּמִילִּים אוֹ בִּתְמוּנוֹת אֶת הָאֲוִויר הַצָּלוּל, הַנּוֹף, הַנּוֹף וְשׁוּב הַנּוֹף.
מְדַבֵּר יְהוּדָה הוּא אָמְנָם אֶחָד מֵהַמִּדְבָּרִיּוֹת הַקְּטַנִּים בָּעוֹלָם, אֲבָל הַנּוֹף הַמִּקְרָאִי הוּא בִּלְתִּי נִגְמָר, וּלְשִׂמְחָתֵנוּ הַשָּׁנָה בְּשֶׁל הַגְּשָׁמִים הַמְּבוֹרָכִים - הוּא גַּם יָרוֹק.


סוּלִימָאן, סִיפֵּר לָנוּ בְּעִבְרִית קוֹלַחַת, שֶׁמַּרְבִּית הַבֵּדוּאִים הַמִּתְגּוֹרְרִים בָּאֵזוֹר מִתְפַּרְנְסִים מֵרְעִיַּית צֹאן וּמֵעֲבוֹדָה נוֹסֶפֶת כִּשְׂכִירִים בְּמַעֲלֵה אֲדוּמִּים וּבְאַלְעָזַרְיָה.
אֲנִי, דַּוְוקָא בָּחַרְתִּי לָצֵאת מֵהָאוֹהֶל וּלְהִצְטָרֵף אֶל הַבֵּן שֶׁל סוּלִימָאן, שֶׁבְּדִיּוּק רָעָה אֶת עֵדֶר הָעִיזִּים בְּסָמוּךְ.
תַּכְלֶ'ס, בְּסוֹפוֹ שֶׁל דָּבָר, מָצָאתִי אֶת עַצְמִי מְלַטֵּף עִיזִּים וְאוֹתוֹ גּוֹלֵשׁ לַהֲנָאָתוֹ בְּיוּטְיוּבּ מֵהַסְלוֹלָר.

פַּעַם, בִּתְקוּפַת הַתָּנָ"ךְ, גַּם דָּוִד הַמֶּלֶךְ רָעָה צֹאן וְיִיתָּכֵן אֲפִילּוּ שֶׁמַּמָּשׁ בָּאֵזוֹר הַזֶּה.
אָמְנָם לְדָוִד לֹא הָיָה סְמַארְטְפוֹן, אֲבָל הַנּוֹף נוֹתַר כְּשֶׁהָיָה.
אַגַּב, אֶת הַחֲוַויָה שֶׁל הַשִּׁימּוּשׁ בַּשֵּׁירוּתִים הַמּוּגְבָּהִים עַל אֶמְצַע גִּבְעָה וּבְלֵב שׁוּם מָקוֹם - לֹא אֶשְׁכַּח לְעוֹלָם, בִּזְכוּתָם סוֹפְסוֹף הֵבַנְתִּי מָה זֶה לִהְיוֹת מֶלֶךְ.

מִכָּאן הִמְשַׁכְנוּ אַל כְּבִישׁ 1 וְיָרַדְנוּ מִזְרָחָה לְכִיוּוּן יָם הַמֶּלַח.
הַפַּעַם, בִּיקַּרְנוּ בַּמַּאֲהָל אֵלָיו הִגַּעְנוּ בְּדֶרֶךְ עָפָר מֵאֵזוֹר הַנְּקוּדָּה שֶׁל גּוֹבַהּ פְּנֵי הַיָּם.

אֶת פָּנֵינוּ קִיבֵּל גַּ'מִיל, שֶׁמְּנַהֵל כָּאן עֵסֶק תַּיָּירוּתִי לְכָל דָּבָר.
כְּשֶׁרָאִיתִי אֶת הַמְּזוּזָה הַקְּבוּעָה בַּכְּנִיסָה לְאֶחָד מֵהַחֲדָרִים בְּמִבְנֵה הַמַּאֲהָל, שִׁפְשַׁפְתִּי אֶת עֵינַיי כְּדֵי לִבְדּוֹק שֶׁלֹּא חָטַפְתִּי מַכַּת חוֹם, אֲפִילּוּ שֶׁמְּדוּבָּר הָיָה בִּתְקוּפַת הַחוֹרֶף הַנְּעִימָה.
"יֵשׁ לָנוּ תַּיָּירִים מֵחוּ"ל וְחֶלְקָם יְהוּדִים, אָז בֶּטַח שֶׁנָּשִׂים מְזוּזָה", הִסְבִּיר גַּ'מִיל.

אֲרוּחַת הַצָּהֳרַיִים כָּאן הָיְתָה מְעוּלָּה.
שֶׁפַע מָנוֹת בָּשָׂר וּמָנוֹת צִמְחוֹנִיּוֹת, וְגַם כָּאֵלּוּ הַמּוּתְאָמוֹת לַטִּבְעוֹנִיִּים שֶׁהָיוּ אִיתָּנוּ.
גַּ'מִיל סִיפֵּר לָנוּ עַל קְבוּצוֹת הַתַּיָּירִים שֶׁבָּאוֹת לְכָאן בִּמְיוּחָד בִּימֵי הַחוֹרֶף, בָּהֶם מֶזֶג הָאֲוִויר בְּמִדְבַּר יְהוּדָה, כְּמוֹ גַּם בְּיָם הַמֶּלַח, מוּשְׁלָם לְטִיּוּלִים.

הַמַּאֲהָל הַבָּא בּוֹ בִּיקַּרְנוּ, מוֹכֵר מֵהַחֲדָשׁוֹת וּמִנִּיחוֹחַ פּוֹלִיטִי שֶׁעוֹלֶה מִדֵּי פַּעַם בַּתִּקְשׁוֹרֶת – חָ'אן אֶל-אֶחְמַר (הַחָאן הָאָדוֹם), הַצָּמוּד לִכְבִישׁ 1 וּלְכַפֵּר אֲדוּמִּים.
אֲבָל לֹא בְּפוֹלִיטִיקָה עַסְקִינָן.
בַּמַּאֲהָל גָּרוֹת כִּשְׁלוֹשִׁים מִשְׁפָּחוֹת וְכִמְעַט 200 אִישׁ, גַּם הֵם בְּנֵי שֵׁבֶט הַגָ'הָאלִין וּמְקוֹרָם מֵאֵזוֹר תֵּל עֲרָד שֶׁבַּנֶּגֶב.
תּוֹשָׁבֵי הַכְּפָר, כְּמוֹ שְׁאָר הַמַּאֲהָלִים הַבֵּדוּאִים בָּאֵזוֹר, סוֹבְלִים גַּם הֵם מֵהֶעְדֵּר מְקוֹרוֹת פַּרְנָסָה, בְּרִיאוּת, חִינּוּךְ, רְוַוחָה וְתַשְׁתִּיּוֹת.
הַמַּצָּב, כָּאָמוּר, הוֹפֵךְ קָשֶׁה יוֹתֵר בִּימֵי קוֹרוֹנָה.

   
לִפְנֵי כְּעָשׂוֹר, נִבְנָה בִּכְפַר בֵּית סֵפֶר עָשׂוּי מִצְּמִיגִים וּמִבּוֹץ.
בֵּית הַסֵּפֶר עוֹמֵד גַּם בְּיָמִים אֵלֶּה בַּמֶּרְכָּז סִכְסוּךְ פּוֹלִיטִי, וַאֲפִילּוּ בֵּינְלְאוּמִּי עַל חוּקִּיּוּת הַבְּנִיָּיה בַּמִּתְחָם.
אֲבָל אֲנַחְנוּ, כָּאָמוּר, הִתְעַנְיְינוּ יוֹתֵר בְּחַיֵּי הַיּוֹמְיוֹם בַּמַּאֲהָל, הַמְּמוּקָּם כְּעֶשֶׂר דַּקּוֹת מִיְּרוּשָׁלַיִם.
הַקָּפֶה אַגַּב, מְצוּיָּן.
בֵּין חַבְרֵי אִרְגּוּן "יְדִידִי הַגָ'הָאלִין", נִמְצָא גַּם פְּרוֹפ' דָּן טֶרְנֶר מִבֵּית הַחוֹלִים שַׁעֲרֵי צֶדֶק, הַמַּדְגִּישׁ כִּי מַשְׁבֵּר הַקּוֹרוֹנָה מַעֲצִים אֶת הַמַּצָּב הֶעָגוּם שֶׁל קְהִילּוֹת הַגָ'הָאלִין בְּחָ'אן אֶל-אֶחְמַר בִּפְרָט, וּבְמִדְבַּר יְהוּדָה בִּכְלָל.

אוֹבְדַן הַכְנָסָה מוּחְלָט שֶׁל פּוֹעֲלֵי יוֹם וְאִיסּוּר כְּנִיסָה לִירִיחוֹ, אַבּוּ דִּיס וּמַעֲלֵה אֲדוּמִּים בְּשֶׁל הַמַּצָּב, גָּרְמוּ לַחֲסַר חֲמוֹר בְּמוּצְרֵי מָזוֹן בְּסִיסִיִּים.
וְכָרָגִיל, בְּנֵי הַשֵּׁבֶט מוֹצְאִים אֶת עַצְמָם בֵּין הַפַּטִּישׁ לְסַדָּן.
וּבֵינְתַיִים, יְדִידֵי הַגָ'הָאלִין, בְּשִׁיתּוּף עִם מוֹשָׁבִים בַּבִּקְעָה, מְאַרְגְּנִים מִשְׁלוֹחִים שֶׁל יְרָקוֹת וּמוּצְרֵי צְרִיכָה בְּסִיסִים, וּמַעֲבִירִים אוֹתָם לַקְּהִילָּה בְּאֶמְצָעוּת מִתְנַדְּבִים.

וּבְנִימָה זוֹ, כּוּלִּי תִּקְווֹה שֶׁכְּשֶׁיִּיגָּמֵר מַשְׁבֵּר הַקּוֹרוֹנָה - תַּחֲזוֹר הַתַּיָּירוּת לְכָל הָאָרֶץ, וּלְאֵזוֹר מְדַבֵּר יְהוּדָה בִּפְרָט.
אִינְשַׁאלְלָה!