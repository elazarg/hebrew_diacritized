לְעַם יִשְׂרָאֵל יֵשׁ הִיסְטוֹרְיָה בַּת אַלְפֵי שָׁנִים, שֶׁנִּמְשֶׁכֶת מִיּמֵי קֶדֶם וְעַד יָמֵינוּ.
בִּימֵי הַמִּקְרָא עוּצְּבָה דְּמוּתוֹ הַלְּאוּמִּית וְהַדָּתִית שֶׁל הָעָם בְּאֶרֶץ יִשְׂרָאֵל, וּלְאַחַר מִכֵּן הוּא הֵחֵל לְהִתְפַּזֵּר — תְּחִילָּה בַּמִּזְרָח הַקָּרוֹב, אַחַר כָּךְ בְּאַרְצוֹת הַנַּצְרוּת וְהָאִסְלָאם וּלְבַסּוֹף עַל פְּנֵי הַתֶּבֶל כּוּלָּהּ.
בִּמְקוֹמוֹת שֶׁבָּהֶם חָיוּ, בָּאוּ יְהוּדִים בְּמַגָּע עָמוֹק עִם הַשְׁפָּעוֹת לְשׁוֹנִיּוֹת וְתַרְבּוּתִיּוֹת מְגוּוָּנוֹת, וּבְהֵיעָדֵר רִיבּוֹנוּת מְדִינִית הָיוּ נְתוּנִים לִלְחָצִים וְלָרְדִיפוֹת.
וּבְכָל זֹאת, לַמְרוֹת הַפִּיזּוּר וְהַהַשְׁפָּעוֹת הַחִיצוֹנִיּוֹת הָרַבּוֹת וְהַלְּחָצִים, הִתְמִיד עִם יִשְׂרָאֵל לְהִתְקַיֵּים מֵהַבְּחִינָה הַלְּאוּמִּית וְהַדָּתִית.

קִיּוּמוֹ הַלְּאוּמִּי שֶׁל הָעָם בָּא לִידֵי בִּיטּוּי בְּהַכָּרָתָם הַמַּתְמֶדֶת שֶׁל הַיְּהוּדִים בְּמוֹצָאָם הַקָּדוּם וּבְגוֹרָלָם הַהִיסְטוֹרִי הַמְּשׁוּתָּף.
גַּם הַתְמָדַת קִיּוּמָם שֶׁל הַלָּשׁוֹן הָעִבְרִית, שֶׁל זִיכְרוֹן אֶרֶץ יִשְׂרָאֵל וְשֶׁל תִּקְוָות הַגְּאוּלָּה הַמְּשִׁיחִית, הָיוּ אַבְנֵי יְסוֹד שֶׁל רְצִיפוֹת הַחֲוָויָה הַלְּאוּמִּית.
הַשִּׁיתּוּף הַלְּאוּמִּי הוּא שֶׁאֶפְשָׁר אֶת קִיּוּמָם שֶׁל מַגָּעִים, הֶיכֵּרוּת הֲדָדִית וְהַשְׁפָּעָה הֲדָדִית בֵּין קְהִילּוֹת יִשְׂרָאֵל לְאוֹרֶךְ הַדּוֹרוֹת לַמְרוֹת שׁוֹנִי בְּמִבְנִים הַחֶבְרָתִיִּים, בַּתַּרְבּוּת וּבַמִּנְהָג.

כָּךְ הָיָה בִּקְשָׁרִים בֵּין תְּפוּצוֹת יִשְׂרָאֵל בִּימֵי בַּיִת שֵׁנִי, וְכָךְ הָיָה בְּמַגָּעִים בֵּין אֶרֶץ יִשְׂרָאֵל לְבֵין בָּבֶל וְאֵירוֹפָּה סְבִיב שְׁנַת 1000, בְּתִקְשׁוֹרֶת בֵּין "בַּעֲלֵי הַתּוֹסָפוֹת" וּמֶרְכְּזֵי הַתּוֹרָה שֶׁל אַשְׁכְּנַז וּסְפָרַד בַּמֵּאוֹת הַ־12 וְהַ־13 וּבְקִשְׁרֵי הַמִּסְחָר הָעֲנָפִים שֶׁהִתְקַיְּימוּ בֵּין כְּלַל קְהִילּוֹת יִשְׂרָאֵל הַפְּרוּשׂוֹת בֵּין טוּרְקִיָּה וְאַנְגְּלִיָּה בַּמֵּאוֹת הַ־16 וְהַ־17.
תְּחוּשַׁת הַקֶּשֶׁר הַלְּאוּמִּי הָיְתָה גַּם הַמָּקוֹר לְעֶזְרָה הַהֲדָדִית בֵּין הַיְּהוּדִים: הָעֶזְרָה שֶׁהִגִּישׁוּ יְהוּדִי רוֹמָא לִיהוּדִי אֶרֶץ יִשְׂרָאֵל בִּשְׁעוֹת מְצוּקָתָם, מַעַרְכוֹת הַצְּדָקָה הַמְּסוֹעָפוֹת שֶׁהִתְקַיְּימוּ בַּחֶבְרָה הַיְּהוּדִית הַיָּם תִּיכוֹנִית בְּאֶמְצַע יְמֵי הַבֵּינַיִים, קְלִיטַת מְגוֹרְשֵׁי סְפָרַד בָּאִימְפֶּרְיָה הָעוֹתְ'מָאנִית, פְּעוּלּוֹתֶיהָ שֶׁל דּוֹנָה גְּרָצְיָה נָשִׂיא לְמַעַן יְהוּדִים שֶׁנִּקְלְעוּ לִמְצוּקָה, מְחוּיְּבוֹתָן שֶׁל קְהִילּוֹת לְפִדְיוֹן שְׁבוּיֵי יִשְׂרָאֵל אַחֲרֵי גְּזֵירוֹת ת"ח ות"ט (מְחוּיָּבוֹת זוֹ שַׁיֶּיכֶת לְהִיסְטוֹרְיָה אֲרוּכָּה שֶׁל פְּדִיַּית שְׁבוּיִים יְהוּדִים לְאוֹרֶךְ דּוֹרוֹת רַבִּים), נְכוֹנוּתָם שֶׁל יְהוּדֵי חָצֵר לִפְעוֹל כַּשְּׁתַדְּלָנִים לְמַעַן אֲחֵיהֶם, וּבָעִידָּן הַמּוֹדֶרְנִי — הַהִתְגַּיְּיסוּת הַבֵּינְלְאוּמִּית לְמַעַן יְהוּדִי דַּמֶּשֶׂק בִּזְמַן הָעֲלִילָה שָׁם, יִיסּוּדָם שֶׁל אִרְגּוּנִים בֵּינְלְאוּמִּיִּים לְסִיּוּעַ לִכְלַל יִשְׂרָאֵל, וּלְבַסּוֹף תְּמִיכַת יַהֲדוּת אַרְצוֹת הַבְּרִית בִּמְדִינַת יִשְׂרָאֵל בְּרֵאשִׁית דַּרְכָּהּ וּמַאֲבָקָהּ הַנִּרְגָּשׁ לְמַעַן יְהוּדִי בְּרִית הַמּוֹעָצוֹת שֶׁמֵּעֵבֶר לְחוֹמַת הַבַּרְזֶל.
תָּמִיד הָיוּ מְחִיצּוֹת וּמְתִיחוּיוֹת בֵּין קְהִילּוֹת יִשְׂרָאֵל, אַךְ אֵלֶּה מֵעוֹלָם לֹא עִרְעֲרוּ אֶת תְּחוּשַׁת הַשּׁוּתָּפוּת הַלְּאוּמִּית הַבְּסִיסִית.

קִיּוּמוֹ הַדָּתִי שֶׁל הָעָם בָּא לִידֵי בִּיטּוּי בְּנֶאֱמָנוּתוֹ לְתוֹרַת יִשְׂרָאֵל, שֶׁהָיְתָה מָקוֹר לֶאֱמוּנָה וּבָסִיס לְאוֹרַח חַיִּים בַּעַל מִסְגֶּרֶת זְמַן פְּנִימִית (מַעְגַּל הַשָּׁנָה הַיְּהוּדִי) וּמִסְגֶּרֶת הִתְנַהֲגוּתִית שֶׁכָּלְלָה מִצְווֹת, מִנְהָגִים, מָסוֹרוֹת וּשְׁלַל תַּשְׁמִישֵׁי קְדוּשָּׁה.
כִּמְקוֹר אֱמוּנָה, הָיְתָה תּוֹרַת יִשְׂרָאֵל מַצָּע לִיצִירָה תַּרְבּוּתִית עֲשִׁירָה וּמוּרְכֶּבֶת לְהַפְלִיא: לְאוֹרֶךְ הַדּוֹרוֹת הִתְקַיְּימוּ בְּיִשְׂרָאֵל נְבִיאִים, כּוֹהֲנִים, צָדוֹקִים, פְּרוּשִׁים, קַנָּאִים, מִתְבּוֹדְדִים, סַגְפָנִים, יְהוּדִים שֶׁבָּאוּ בְּמַגָּע עִם הַתַּרְבּוּת הַהֵלֵנִית, יְהוּדִים שֶׁחָיוּ עַל הַגְּבוּלוֹת שֶׁבֵּין הַנַּצְרוּת הַחֲדָשָׁה וֶאֱמוּנַת יִשְׂרָאֵל, מוֹרֵי הֲלָכָה וּמִדְרָשׁ, פַּיְיטָנִים, גְּאוֹנִים, פִילוֹסוֹפִים, מְקוּבָּלִים, אֲנוּסִים, רַבָּנִים, חֲסִידִים, מִתְנַגְּדִים, מַשְׂכִּילִים, הוֹגִים, סוֹפְרִים וּמְשׁוֹרְרִים מוֹדֶרְנִיִּים.
כָּל אֵלֶּה בִּיטְּאוּ אֶת פָּנֶיהָ הָרַבּוֹת שֶׁל תַּרְבּוּת הַיְּהוּדִים, שֶׁהִתְקַיְּימוּ בָּהּ לֹא פַּעַם סְתִירוֹת פְּנִימִיּוֹת, מַחֲלוֹקוֹת וּקְרָעִים וְכַמּוּבָן — פַּעַר הַקַּיָּים תָּמִיד בֵּין הַשְּׁאִיפוֹת הָאִידֵיאָלִיּוֹת שֶׁל הַדָּת לְבֵין הַמְּצִיאוּת הָאֱנוֹשִׁית.
וְעִם כָּל רִיבּוּי הַפְּנִים הַזֶּה, הָיוּ בְּחַיֵּי הַדָּת שֶׁל הַיְּהוּדִים רְכִיבִים שֶׁיָּצְרוּ מִסְגֶּרֶת בַּעֲלַת רֶצֶף וְהַתְמָדָה.
רְכִיבִים אֵלֶּה כָּלְלוּ אֶת רְאִיַּית הַמִּקְרָא כִּנְקוּדַּת הַמּוֹצָא שֶׁל אֱמוּנַת יִשְׂרָאֵל וְחַיֵּי יִשְׂרָאֵל, אֶת הַזִּיקָּה הָעֲמוּקָּה לְעוֹלָם הַהֲלָכָה שֶׁעִיצֵּב אֶת הֲלִיכוֹת הַחַיִּים הַיְּהוּדִיִּים עֲבוּר הַיָּחִיד, הַמִּשְׁפָּחָה, הַקְּהִילָּה וְהָעָם, אֶת קִיּוּמָם שֶׁל מוֹסָדוֹת דָּתִיִּים יַצִּיבִים כְּבֵית הַכְּנֶסֶת וּבֵית הַמִּדְרָשׁ וְאֶת הַתְמָדַת הַמְּחוּיָּבוּת לְלִימּוּד הַתּוֹרָה.

שְׁנֵי הַהֶיבֵּטִים הָאֵלֶּה, הַלְּאוּמִּי וְהַדָּתִי, הִתְקַיְּימוּ בִּמְשׁוּתָּף וּבִמְשׁוּלָּב לְלֹא הַפְרֵד, שֶׁהֲרֵי הַמְּמַדִּים הַלְּאוּמִּיִּים שֶׁל חַיֵּי הָעָם (תְּחוּשַׁת הָאַחְוָוה הַבְּסִיסִית שֶׁל כְּלַל יִשְׂרָאֵל, הַשָּׂפָה, הַיַּחַס לָאָרֶץ וְתִקְוַות הַגְּאוּלָּה) בָּאוּ לִידֵי בִּיטּוּי בְּאֶמְצָעוּת הַדָּת, וְאִילּוּ הַדָּת הָיְתָה חַיֶּיבֶת אֶת הָאוּמָּה הַמְּסוּיֶּמֶת הַזֹּאת כְּדֵי לְהַמְשִׁיךְ לְהִתְקַיֵּים.
הַשִּׁילּוּב הַזֶּה עִיצֵּב אֶת חַיֵּי יִשְׂרָאֵל כְּעַם אֶחָד, בַּעַל חַיִּים וִיצִירָה מִשֶּׁלּוֹ, שֶׁהִתְקַיְּימוּ בְּרֶצֶף הִיסְטוֹרִי שֶׁלֹּא נוּתַּק.

בָּעִידָּן הַמּוֹדֶרְנִי הוּעֲמַד הַשִּׁיתּוּף הַזֶּה בְּסָפֵק, וְאַף נַעֲשָׂה נוֹשֵׂא לְוִויכּוּחַ מַר בְּקֶרֶב יְהוּדִים.
מִכֵּיוָון שֶׁלֹּא נוּכַל לִסְקוֹר כָּאן אֶת הַשְׁקָפוֹתֵיהֶם שֶׁל כָּל הַזְּרָמִים שֶׁהוֹפִיעוּ בָּעִידָּן הַמּוֹדֶרְנִי בְּיַחַס לְמַעֲרֶכֶת הַיְּחָסִים שֶׁבֵּין הַלְּאוּמִּי וְהַדָּתִי בְּיִשְׂרָאֵל, נִסְתַּפֵּק בְּאִזְכּוּר גִּישׁוֹתֵיהֶם שֶׁל שְׁלוֹשֶׁת הַזְּרָמִים שֶׁהֵחֵלּוּ אֶת דַּרְכָּם בַּמֵּאָה הַ־19 וַעֲדַיִין מַרְכִּיבִים אֶת רוֹב רוּבּוֹ שֶׁל הָעַם הַיְּהוּדִי כַּיּוֹם (לְהַבְדִּיל לְמָשָׁל מֵהָאוֹטוֹנוֹמִיסְטִים וּמִתְּנוּעוֹת הַשְּׂמֹאל הַיְּהוּדִיּוֹת הַגְּדוֹלוֹת):

יְהוּדִים שֶׁשָּׁאֲפוּ לְהִתְעָרוֹת בַּמְּדִינוֹת הַמּוֹדֶרְנִיּוֹת, הַלְּאוּמִּיּוֹת וְהַלִּיבֵּרָלִיּוֹת שֶׁבָּהֶן חָיוּ, טָעֲנוּ כְּבָר בַּמֵּאָה הַ־19 שֶׁהַיַּהֲדוּת הִיא דָּת בִּלְבַד, וְאוּלַי רַק תַּרְבּוּת אוֹ צוּרָה שֶׁל פוֹלְקְלוֹר.
בְּזֶהוּתָם הַלְּאוּמִּית בִּיקְּשׁוּ לְהֵיעָשׂוֹת שׁוּתָּפִים לָעַמִּים שֶׁבְּקִרְבָּם חָיוּ.

מִנֶּגֶד טָעֲנוּ כַּמָּה מִמַּנְהִיגֶיהָ הַחִילּוֹנִיִּים שֶׁל הַתְּנוּעָה הַצִּיּוֹנִית — בְּרֹאשָׁם תֵּיאוֹדוֹר הֵרְצְל, יְהוּדִי שֶׁהָיָה רָחוֹק מֵהַתַּרְבּוּת הַיְּהוּדִית הַמָּסוֹרְתִּית וּמֵהַשָּׂפָה הָעִבְרִית — שֶׁזֶּהוּתָם הַיְּהוּדִית הִיא זֶהוּת לְאוּמִּית וְלֹא דָּתִית.
הָיוּ מֵהֶם שֶׁהֶאֱמִינוּ שֶׁהַדֶּרֶךְ הַיְּחִידָה שֶׁל הַיְּהוּדִים לִשְׂרוֹד אֶת הָעִידָּן הַמּוֹדֶרְנִי הִיא בְּאֶמְצָעוּת הֲקָמָתָהּ שֶׁל מְדִינַת לְאוֹם חוֹפְשִׁית.

הַיַּהֲדוּת הַחֲרֵדִית לֹא הִכְחִישָׁה אֶת הַמֵּמַד הַלְּאוּמִּי שֶׁל הַקִּיּוּם הַיְּהוּדִי, אַךְ חֲלָקִים גְּדוֹלִים מִמֶּנָּה שָׁלְלוּ אֶת הֲקָמָתָהּ שֶׁל מְדִינַת לְאוֹם עֲבוּר הַיְּהוּדִים.
שְׁנֵי נִימּוּקִים הָיוּ לָהֶם לִשְׁלִילָה הַזֹּאת: הַמְּדִינָה תִּהְיֶה חִילּוֹנִית וּמְחַלֶּנֶת, וְעִם יִשְׂרָאֵל אֵינוֹ רַשַּׁאי לִפְעוֹל מַעֲשִׂית לְמַעַן גְּאוּלָּתוֹ.

לִכְאוֹרָה הָיְתָה כָּאן הִתְנַגְּשׁוּת קִיצוֹנִית בֵּין הַשְׁקָפוֹת, אֲבָל נִרְאֶה שֶׁכְּבָר מֵרֵאשִׁית הַמֵּאָה הַ־20, וּבְיֶתֶר שְׂאֵת לְאַחַר הַשּׁוֹאָה וַהֲקָמַת מְדִינַת יִשְׂרָאֵל, נוֹלְדָה בְּקֶרֶב יְהוּדִים הֲבָנָה שֶׁהַפֵּירוּד בֵּין הַלְּאוּמִּי וְהַדָּתִי אֵינוֹ רָצוּי וְיִיתָּכֵן שֶׁאַף אֵינוֹ אֶפְשָׁרִי.

בְּקֶרֶב יְהוּדִי הַתְּפוּצוֹת הַלִּיבֵּרָלִיּוֹת וּקְהִילּוֹת הָרֵפוֹרְמִים הָיוּ מִי שֶׁהוֹדוּ בְּקִיּוּמוֹ שֶׁל הַמַּרְכִּיב הַלְּאוּמִּי בְּחַיֵּי הַיְּהוּדִים כְּבָר בַּמֵּאָה הַ־19, וּכְבָר רָאִינוּ שֶׁלְּאַחַר הֲקָמָתָהּ שֶׁל מְדִינַת יִשְׂרָאֵל הָיוּ בַּיַּהֲדוּת הָרֵפוֹרְמִית מִי שֶׁהִתְקָרְבוּ לַצִּיּוֹנוּת וְלִמְדִינַת יִשְׂרָאֵל (עִם זֹאת רָאוּי לְצַיֵּין שֶׁבַּדּוֹר הָאַחֲרוֹן יֶשְׁנָם סִימָנִים לְהִתְרַחֲקוּת שֶׁל חֲלָקִים מֵהָעוֹלָם הָרֵפוֹרְמִי בְּאַרְצוֹת הַבְּרִית מִיִּשְׂרָאֵל.
אוּלַי זוֹ תּוֹצָאָה שֶׁל הַפְלָגָה לַעֲמָדוֹת פּוֹלִיטִיּוֹת שֶׁמַּבִּיעוֹת בִּיקּוֹרֶת מְדִינִית נוֹקֶבֶת וּמְתַמֶּדֶת עַל מְדִינַת יִשְׂרָאֵל, וְאוּלַי זוֹ תּוֹצָאָה שֶׁל הֵיחָלְשׁוּת מַשְׁמָעוּתִית בִּתְחוּשַׁת הַזֶּהוּת הַיְּהוּדִית בְּקֶרֶב הַמִּתְרַחֲקִים הַלָּלוּ.
כַּמּוּבָן שֶׁשְּׁנֵי הַהֶסְבֵּרִים הַלָּלוּ אֵינָם מוּכְרָחִים לִסְתּוֹר זֶה אֶת זֶה).

בָּעוֹלָם הַחֲרֵדִי הָיְתָה לְלֹא סָפֵק הִתְנַגְּדוּת לְצִיּוֹנוּת בַּמַּחֲצִית הָרִאשׁוֹנָה שֶׁל הַמֵּאָה הָ־20, וְזוֹ נִמְשֶׁכֶת בְּצוּרוֹת שׁוֹנוֹת עַד יָמֵינוּ.
וְאוּלָם כְּפִי שֶׁכְּבָר צוּיַּן קוֹדֶם, הַכְלָלָה גּוֹרֶפֶת לְגַבֵּי עֶמְדוֹת הַחֲרֵדִים תֶּחֱטָא לָאֱמֶת.
מֵאָז רֵאשִׁית הַצִּיּוֹנוּת, דֶּרֶךְ הַצְהָרַת בַּלְפוּר וְעַד עֶרֶב הַשּׁוֹאָה, הָיוּ גַּם הָיוּ מַנְהִיגִים חֲסִידִיִּים וְרַבָּנִים שֶׁהִבִּיעוּ תְּמִיכָה בַּעֲלִיָּיה לְאֶרֶץ יִשְׂרָאֵל וּבִדְרָכִים שׁוֹנוֹת שִׁיתְּפוּ פְּעוּלָּה עִם הַמַּעֲשֶׂה הַצִּיּוֹנִי.
בִּשְׁנוֹתֶיהָ הָרִאשׁוֹנוֹת שֶׁל מְדִינַת יִשְׂרָאֵל לֹא הָיָה זֶה נָדִיר לִמְצוֹא יְהוּדִים חֲרֵדִים — רָאשֵׁי יְשִׁיבוֹת וּסְתָם "עַמְּךָ" — שֶׁלֹּא רָאוּ סְתִירָה בֵּין חֲרֵדִיּוּתָם לְבֵין צִיּוֹנִיּוּתָם הַגֵּאָה.
מִכָּל מָקוֹם, הָעוֹלָם הַחֲרֵדִי שׁוּקַּם וְנִבְנָה מֵחָדָשׁ לְאַחַר הַשּׁוֹאָה בִּמְדִינַת יִשְׂרָאֵל, וְשִׁיתּוּף פְּעוּלָּה וְעָתִיד מְשׁוּתָּף בֵּין הַחֲרֵדִים לַצִּיּוֹנִים הוּא חֵלֶק מִמְּצִיאוּת הַחַיִּים הַיִּשְׂרְאֵלִית בְּיָמֵינוּ.

וּלְגַבֵּי הַדָּתִיִּים שֶׁאֵינָם חֲרֵדִים: כְּפִי שֶׁרָאִינוּ, כְּבָר בְּרֵאשִׁית דַּרְכּוֹ נוֹצַר קֶשֶׁר עָמוֹק בֵּין הָרַעְיוֹן הַלְּאוּמִּי הַמַּעֲרָבִי־חִילּוֹנִי לְבֵין יְהוּדִים דָּתִיִּים בְּמִזְרַח אֵירוֹפָּה וּבְאַגַּן הַיָּם הַתִּיכוֹן.
הֵרְצְל נַעֲרָץ עַל יְהוּדִים דָּתִיִּים רַבִּים (גַּם אִם יַחֲסוֹ אֲלֵיהֶם הֵעִיד שֶׁלֹּא תָּמִיד הֵבִין אוֹתָם), וְכָל דִּבְרִי יָמֶיהָ שֶׁל הַתְּנוּעָה הַצִּיּוֹנִית פָּעֲלוּ בָּהּ הִתְאַרְגְּנוּיוֹת דָּתִיּוֹת שֶׁחַבְרֵיהֶן הִשְׁתַּתְּפוּ בִּבְנִיַּית הַיִּישּׁוּב וּמְדִינַת יִשְׂרָאֵל.

וּבְנוֹסָף, בַּתְּנוּעָה הַצִּיּוֹנִית פָּעֲלוּ אִישִׁים שֶׁהָיוּ רְחוֹקִים מִלְּהִתְנַעֵר מֵאוֹצְרוֹת הָרוּחַ שֶׁל מָסוֹרֶת יִשְׂרָאֵל: אֶחָד הָעָם, חַיִּים נַחְמָן בִּיָאלִיק, הָרַב אַבְרָהָם יִצְחָק הַכֹּהֵן קוּק, מַרְטִין בּוֹבֶּר, א"ד גּוֹרְדּוֹן, בֶּרְל כָּצָנֶלְסוֹן, גֵּרְשׁוֹם שָׁלוֹם, יְחֶזְקֵאל קוֹיְפְמַן וְעוֹד אֲחֵרִים נִיסּוּ, כָּל אֶחָד בְּדַרְכּוֹ (וּלְעִיתִּים תּוֹךְ קְרִיאַת תִּיגָּר עַל חִילּוֹנִיּוּתוֹ שֶׁל הֵרְצְל), לָתֵת פֵּירוּשׁ לְאוּמִּי וּמוֹדֶרְנִי לְמוֹרֶשֶׁת הַמִּקְרָא וּלְתַרְבּוּת יִשְׂרָאֵל, לְגַבֵּשׁ "הוּמָנִיּוּת יְהוּדִית" וְכֵן לְהַעֲנִיק מַשְׁמָעוּת דָּתִית מְחוּדֶּשֶׁת לִלְאוּמִּיּוּת הַיְּהוּדִית־הַצִּיּוֹנִית.
מוֹרַשְׁתָּם שֶׁל כָּל אֵלֶּה עֲדַיִין חָיָה בִּמְדִינַת יִשְׂרָאֵל שֶׁל יָמֵינוּ.

הַהִתְמוֹדְדוּת שֶׁל הַיְּהוּדִים עִם שְׁאֵלַת הַקֶּשֶׁר בֵּין הַלְּאוּמִּי וְהַדָּתִי בָּעִידָּן הַמּוֹדֶרְנִי מְעוֹרֶרֶת שְׁאֵלָה אַחֶרֶת, וְהִיא מַהִי הַדֶּרֶךְ הַנְּכוֹנָה לְתָאֵר אֶת מַעֲרֶכֶת הַיְּחָסִים בֵּין הַצִּיּוֹנוּת וְתוֹצְאָתָהּ (מְדִינַת יִשְׂרָאֵל) לְבֵין הַהִיסְטוֹרְיָה הַיְּהוּדִית אֲרוּכַּת הַמֶּשֶׁךְ וְתִקְוַות הַגְּאוּלָּה שֶׁל הַיְּהוּדִים?

הַתְּשׁוּבָה לַשְּׁאֵלָה הַזֹּאת מוּרְכֶּבֶת.
מִצַּד אֶחָד בָּרוּר שֶׁהַצִּיּוֹנוּת הָיְתָה מִשּׁוּם תַּפְנִית מַדְהִימָה בַּהִיסְטוֹרְיָה הַיְּהוּדִית הַגָּלוּתִית.
הִיא הָיְתָה בִּבְחִינַת נִיגּוּד וַאֲפִילּוּ שְׁלִילָה שֶׁל תִּקְוָות הַגְּאוּלָּה הַיְּהוּדִית הַמָּסוֹרְתִּית, וְאֵין פֶּלֶא שֶׁמֵּרָאשִׁית דַּרְכָּהּ וְכָל הַמֵּאָה הַ־20 רָאוּ בָּהּ חֲלָקִים גְּדוֹלִים שֶׁל הַיַּהֲדוּת הַחֲרֵדִית סְתִירָה שֶׁל הָאֱמוּנָה הַמְּשִׁיחִית.
אֵין סָפֵק שֶׁכְּדֵי לְהִתְגַּבֵּר עַל הַגָּלוּת, עַל הַהִסְתַּפְּקוּת בְּכִיסּוּפִים לְאֶרֶץ יִשְׂרָאֵל וְעַל הַהַמְתָּנָה לַמָּשִׁיחַ, וּכְדֵי לְחַדֵּשׁ אֶת חַיָּיו וְרוּחוֹ שֶׁל עַם יִשְׂרָאֵל, הָיְתָה הַצִּיּוֹנוּת חַיֶּיבֶת לְהִתְנַכֵּר לְכַמָּה מֵהַמַּרְכִּיבִים הַבְּסִיסִיִּים בְּיוֹתֵר בְּחַיֵּי הַדָּת שֶׁל יִשְׂרָאֵל.

אֲבָל מִצַּד שֵׁנִי, הַהִתְחַדְּשׁוּת הַזֹּאת נָשְׂאָה עִמָּהּ מְלוֹא חוֹפְנַיִים מֵהַיָּשָׁן.
הָאָרֶץ שֶׁאֵלֶיהָ פָּנוּ הַצִּיּוֹנִים הָיְתָה הָאָרֶץ הַיְּשָׁנָה — אֶרֶץ יִשְׂרָאֵל.
שְׁאִיפָתָם שֶׁל הַצִּיּוֹנִים לְהָבִיא לַקִּיבּוּץ גְּלוּיוֹת וּלְחֵירוּת מְדִינִית הָיְתָה חֵלֶק בִּלְתִּי נִפְרָד מֵהַחֲלוֹם הַמְּשִׁיחִי.
הַשָּׂפָה שֶׁהֵם הֶחֱיוּ הָיְתָה שְׂפָתוֹ הֶעְתִּיקָה שֶׁל הָעָם, וְהַסֵּפֶר שֶׁעָלָיו הֵם הִתְבַּסְּסוּ הָיָה סִפְרוֹ הָרִאשׁוֹן שֶׁל הָעָם, הַמִּקְרָא.