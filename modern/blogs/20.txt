דְּמוּת תַּבְנִית הַנֶּפֶשׁ שֶׁל הַסְּתָמִיּוּת הַמַּשְׁבֵּרִית שֶׁל אֱנוֹשׁ.

אֲנִי יוֹשֵׁב עַכְשָׁיו לְשַׂרְטֵט קַוִּים לַדְּמוּת הַזּוֹ, לָעוֹמָקִים הָאֵלּוּ שֶׁמִּתְעוֹרְרִים אֶצְלִי כָּל פַּעַם שֶׁאֲנִי מַאֲזִין לְאַחַת מֵהַיְּצִירוֹת הַמְּטַלְטְלוֹת בְּיוֹתֵר שֶׁנֶּחְשַׂפְתִּי אֲלֵיהֶן אֵי פַּעַם.
אֲנִי יוֹשֵׁב וְקָשֶׁה לִי לִכְתּוֹב בְּעֶצֶם.
הַרְבֵּה זְמַן שֶׁרָצִיתִי לִכְתּוֹב אֶת הַסְּקִירָה הַזּוֹ.
הִיא מִתְבַּשֶּׁלֶת לִי בְּלֵב כְּבָר כַּמָּה וְכַמָּה זְמַן.
לְמַעֲשֶׂה, בְּאַחַת הַשִּׂיחוֹת הָרִאשׁוֹנִיּוֹת שֶׁל יְמֵי הַהוֹרוּת שֶׁל הַמָּגָזִין הַזֶּה, עוֹד כְּשֶׁהָיָה רַעֲיוֹן הַמַּבְשִׁיל בָּרֶחֶם, הַשֵּׁם Urfaust עָלָה שָׁם.
אָמַרְתִּי אָז שֶׁאֲנִי הָיִיתִי רוֹצֶה לִקְרוֹא סְקִירוֹת בְּעִבְרִית עַל יְצִירוֹת מֵטָאל אֲחֵרוֹת.
כָּאֵלּוּ שֶׁלֹּא אוּכַל לִקְרוֹא עֲלֵיהֶן בִּמְקוֹמוֹת אֲחֵרִים.
לֹא סְטַנְדַּרְטִיּוֹת.
וְיָשָׁר עָלוּ אֶצְלִי Urfaust.

אֲבָל אֲנִי לֹא יָכוֹל סְתָם רַק לְהִתְפַּעֵם בְּכֵנוּת מְשַׁכְנַעַת מַסְפִּיק מֵעַל דַּפִּים.
אֲפִילּוּ לֹא וִירְטוּאָלִיִּים.
מַשֶּׁהוּ, אֲנִי כֵּן אֶצְטָרֵךְ לָתֵת.
מַשֶּׁהוּ אֶצְטָרֵךְ כֵּן לִכְתּוֹב.

הַ-EP הַמּוּפְלָא הַזֶּה הוּא מָעַרְבּוֹלֶת בִּשְׁבִילִי.
זוֹהִי יְצִירָה קְצָרָה בַּת קְצָת פָּחוֹת מִ-20 דַּקּוֹת הַמְּכִילָה מַשֶּׁהוּ שֶׁנָּהוּג לְכַנּוֹת אוֹתוֹ Black Metal אֲבָל הוּא לַחֲלוּטִין הַדָּבָר הַבָּא בַּיְּצִירָה הַמּוּזִיקָלִית הָאֱנוֹשִׁית.
אֵין שׁוּם דָּבָר שֶׁאֲנִי מַכִּיר שֶׁדּוֹמֶה לְ-Urfaust בְּכָל הַנּוֹף הַמַּטָּאלִי וּבִכְלָל.

זֶהוּ הָרֶכֶב הוֹלַנְדִּי הַמְּבַצֵּעַ מַשֶּׁהוּ שֶׁקָּשֶׁה מְאוֹד לְהַגְדִּיר אוֹתוֹ אֲבָל אִם נוֹרָא יְכוֹפְפוּ אֶת יָדִי אֶצְטָרֵךְ לוֹמַר אוּלַי שֶׁמְּדוּבָּר כָּאן בְּסוּג שֶׁל בְּלָאק אוֹפֵּרָאִי מְלוּכְלָךְ.

הָיִיתִי רוֹצָה לוֹמַר שֶׁיֵּשׁ כָּאן אֲמִירָה עַל כָּל תָּו, אֲמִירָה עַל כָּל זְעָקָה וְכָל שִׁירָה כְּאִילּוּ נְקִיָּה אֲבָל מְלוּכְלֶכֶת לְהַלְהִיב.
לְמַעֲשֶׂה כָּךְ סָבַרְתִּי בַּפְּעָמִים הָרִאשׁוֹנוֹת שֶׁהֶאֱזַנְתִּי לִיצִירַת הַמּוֹפֵת הַזּוֹ.
אֲבָל עִם הַזְּמַן נָבְטָה בְּתוֹכִי הַתּוֹבָנָה שֶׁלְּמַעֲשֶׂה הַקֶּסֶם הָאֲמִיתִּי פֹּה הוּא שֶׁאֵין כָּאן.
אֵין כָּאן שׁוּם אֲמִירָה.
יֵשׁ כָּאן אֶת הַדָּבָר הַזֶּה שֶׁהָיִינוּ שׁוֹמְעִים לוֹ הַנֶּפֶשׁ שֶׁלָּנוּ הָיְיתָה פּוֹקַעַת מִמַּעֲמַקֵּי חֶבְיוֹנָהּ וְהָיִינוּ נֶחֱשָׂפִים לְנִיגּוּן הַמֵּנִיעַ אוֹתָהּ מִבִּפְנִים.

זֶה, מָה שֶׁהָיִינוּ שׁוֹמְעִים שָׁם.

הַהֶרְכֵּב הַזֶּה מַצְלִיחַ לִלְכּוֹד אֶת הַחֲוָויָּיה הָרִאשׁוֹנָה שֶׁעָלְתָה לִי בַּדִּמְיוֹן כְּשֶׁהֵבַנְתִּי אֶת הַמַּשְׁמָעוּת שֶׁל שְׁמוֹ שֶׁל הַשִּׁיר הָרִאשׁוֹן בָּאַלְבּוֹם הָרִאשׁוֹן שֶׁל Darkthrone: Kathaarian Lifecode.
דְּהַיְינוּ: "הַתַּשְׁתִּית הַקָּרָה שֶׁל הַחַיִּים בִּמְקוֹרָם הַקַּדְמוֹנִי".
חֲוַויָיה שֶׁאֶפְשָׁר לְהַסְבִּיר אוֹתָהּ בַּסִּיפּוּר אוּלַי.

הַסִּיפּוּר הוּא סִיפּוּר פָּשׁוּט, בְּלִי מֶנְּיֵירוֹת.
סִיפּוּר עַל אָדָם שֶׁמִּתְהַלֵּךְ בְּבַיִת גָּדוֹל וּמְסוּדָּר לְמִשְׁעִי.
בַּיִת מְהוּקְצָע.
הַכֹּל נָכוֹן וְהַכֹּל בַּמָּקוֹם.
בַּבַּיִת הַמְּסוּדָּר הַזֶּה אֵין חַלּוֹנוֹת.
אֵין אוֹר שַׁמָּשׁ וְאֵין יָרֵחַ.
אֵין אֲוִויר שֶׁל בַּחוּץ.
אֲבָל הֵם לֹא מוּרְגָּשִׁים בְּחֶסְרוֹנָם.
אֵינָם נֶעֱדָרִים מִן הַנֶּפֶשׁ.
זוֹ, מֵעוֹלָם לֹא חָוְותָה מַגָּע בִּלְתִּי אֶמְצָעִי עִימָּם רַק שִׁמְעָה עֲלֵיהֶם.
שִׁמְעָה מִסִּיפּוּרִים שֶׁלִּפְנֵי הַשֵּׁינָה.
מִתְּמוּנוֹת דְּהוּיוֹת בָּאַלְבּוֹם שֶׁל סַבָּא.
יוֹם אֶחָד הָאָדָם הַזֶּה מַבִּיט מֵעֵבֶר לְשׁוּלְחַן הָעֵץ כְּבִיר הַמְּמַדִּים שֶׁבַּמִּטְבָּח וְרוֹאֶה אֶת הַחַלּוֹן שֶׁל עֲלִייַּת הַגַּג נִיבָּט אֵלָיו בְּדוּמִיָּה.
הוּא לוֹגֵם עוֹד לְגִימָה מְנוּמֶּסֶת מִכּוֹס הַתֵּה שֶׁלּוֹ אֲבָל מַשֶּׁהוּ נִיצַּת בּוֹ.
הוּא לֹא מֵבִין זֹאת אֲבָל מַרְגִּישׁ.
הוּא קָם בְּסַקְרָנוּת לֹא מוֹדַעַת לְעַצְמָהּ וּמְהַלֵּךְ לְאַט וּבְנִימוּס אֶל הַחַלּוֹן הַהוּא.
הַזָּרוּת מְסַקְרֶנֶת אוֹתוֹ.
מָה יֵשׁ שָׁם? מָה נִמְצָא מֵאֲחוֹרֵי הַחַלּוֹן הַהוּא? הַאִם יֵשׁ יָקוּם שָׁם בַּחוּץ? מֵעוֹלָם לֹא חָשַׁב עַל כָּךְ.
מֵעוֹלָם לֹא חֲסַר כְּלוּם.
מָה יִקְרֶה אִם אֶפְתַּח אֶת הַחַלּוֹן?

הָאָדָם הַזֶּה שׁוֹלֵחַ יָד נִזְהֶרֶת וּפוֹתֵחַ אֶת הַחַלּוֹן הַזֶּה.

מָה שֶׁהוּא מְגַלֶּה אֵינוֹ מַפְתִּיעַ מִידַי וְאֵינוֹ מַרְהִיב.
מָה שֶׁהוּא מְגַלֶּה הוּא מָה שֶׁמַּתְחִיל בִּשְׁנִיָּה 1:57 בְּעֵרֶךְ לְנִיגּוּן הָאַלְבּוֹם הַזֶּה.

הוּא מְגַלֶּה זְעָקָה דְּלוּחָה אַחַת.
מַכַּת תּוֹף.
מְצִילּוֹת.
הוּא מְגַלֶּה נוֹף קַר וּמְנוּכָּר.
עוֹלָם חִיצוֹנִי שָׁלֵם.
עוֹלָם שֶׁלֹּא יָדַע שֶׁהָיָה קַיָּים בִּכְלָל.
וְאָז, הָעוֹלָם הַזֶּה מַתְחִיל לָשִׁיר.

הַשִּׁירָה סוֹדֶקֶת כָּל מָה שֶׁאֶפְשָׁר הָיָה לְהִתְרַוֵּוחַ בְּתוֹכוֹ בִּנְעִימוּת.

הוּא מְנַסֶּה לִסְגּוֹר אֶת הַחַלּוֹן עַל הַמַּצָּג הָאָפוֹר הַהוּא אַךְ לְלֹא הוֹאִיל.

הַמַּנְגִּינָה הַזּוֹ מִתְעַרְבֶּלֶת כְּבָר בְּתוֹךְ הַנֶּפֶשׁ.
הַחוּץ הוֹפֵךְ לִפְנִים.
הַפָּנִים שַׁיָּיךְ לַחוּץ.

הוּא כַּמָּה כָּעֵת.
מִתְגַּעְגֵּעַ.
לַעֲלָטָה הַמְּסוּבֶּכֶת מִידַי.
לַצְּרָחָה הִנְעִימָה.
לְעוֹנֶג הַכְּאֵב.
לְזוּהֲמַת הַדִּמְעָה.
לְטֵירוּף הַשְּׁתִיקָה.

הַבַּיִת שֶׁהַגַּן הָפַךְ לִכְלוּב צַר.

אֵין עוֹד כּוֹחַ בַּנֶּפֶשׁ לֶאֱצוֹר אֶת מָה שֶׁמִּתְעוֹרֵר בְּקִרְבּוֹ.
הַאִם זֶה הוּא עַצְמוֹ שֶׁשָּׁר כָּךְ?

הִזָּהוּ אָדָם?

Urfaust מַצְלִיחִים לְהַמְתִּיק אֶת הַתַּמְצִית הֲכִי מְזוּקֶּקֶת שֶׁאֶפְשָׁר לְדַמְיֵין בַּקֶּסֶם שֶׁל מוּזִיקָה מִינִימָלִיסְטִית וּבְטֶכְנִיקוֹת שֶׁל off-key אֲבָל כָּזֶה שֶׁמְּפוֹצֵץ אֶת הַזִּיּוּף הַמְּכוּוָּן בַּסָּאוּנְד וְהוֹפֵךְ לְסוּג שֶׁל אוֹפֵּרָה מִשֶׁל עַצְמוֹ.
חוּקִּים חֲדָשִׁים שֶׁל מוּסִיקָה.
יֵשׁ כָּאן כ"כ הַרְבֵּה הִסְתַּעֲפוּיוֹת פְּנִימִיּוֹת שֶׁל צְלָלִים לֹא מְכוּוָּנִים שֶׁאַתָּה לֹא יָכוֹל לְהָכִיל הַכֹּל.
אַתָּה פָּשׁוּט נִפְעָם מִזֶּה.
כָּל הַיְּצִירָה שֶׁל הַהֶרְכֵּב הַזֶּה שׁוֹפַעַת מֵהַמִּרְקַחַת הַמּוּזִיקָלִית הַגְּאוֹנִית הַזּוֹ שֶׁעוֹשֶׂה מִמִּינִימָלִיזְם מוּזִיקָלִי עוֹשֶׁר בַּל יְתוֹאַר.
אֲבָל הַ-EP הַזֶּה הוּא מְיוּחָד בְּמִינוֹ בְּכָל זֹאת.
יֵשׁ בּוֹ מַשֶּׁהוּ בְּרֵאשִׁיתִי.
הָיִיתִי מַתְחִיל לִשְׁמוֹעַ אֶת Urfaust מַה-EP הַזֶּה דַּוְוקָא.
אֲנִי חוֹשֵׁב שֶׁיֵּשׁ בּוֹ תַּמְהִיל קָסוּם וּמְדוּיָּק שֶׁל הַרְמוֹנְיָה מָרָה-מְתוּקָה שֶׁל הַנֶּפֶשׁ בְּיַחַד עִם דִּיסְהַרְמוֹנְיָה סוֹדֶקֶת וּמְעַרְעֶרֶת בְּבוֹטוּת שֶׁלָּהּ.
זֶה תַּמְהִיל מְתוֹאָם לְהַפְלִיא שֶׁהֲכִי בּוֹלֵט דַּוְוקָא בָּעֲבוֹדָה הַזּוֹ.
הוּא מַשְׂכִּיל לְהָנִיף אוֹתְךָ לְמַעְלָה לְמַעְלָה וּלְמַטָּה לְמַטָּה בְּעֵת וּבְעוֹנָה אַחַת.
זֶה לִנְסוֹק לַשָּׁמַיִם וְלִצְלוֹל לְגֵיהִינּוֹם בּוֹ זְמַנִּית.

הַמִּבְנֶה שֶׁל הַ-EP פָּשׁוּט לְמַדַּי: זוֹהִי עֲבוֹדָה הַמְּכִילָה שְׁנֵי שִׁירִים בִּלְבַד, בַּשָּׂפָה הַגֶּרְמָנִית הַכָּל כָּךְ מַפְתִּיעָה פֹּה מִמָּה שֶׁהָרֵיאַקְצִיָּה הָאוֹטוֹמָטִית שֶׁלָּנוּ רְווּיַית דִּימּוּיֵי הַשּׁוֹאָה הָרְגִילָה אוֹתָנוּ לַחֲווֹת אוֹתָהּ.
שָׂפָה עָשִׂירָת הַתּוֹכֶן וְהַחֲוָויוֹת.
מִנְעָד שָׁלֵם שֶׁל רֶגֶשׁ שֶׁלֹּא נֶחְשַׂפְתִּי אֵלָיו בֶּעָבָר לְדַעְתִּי בְּאַף מָקוֹם זוּלַת הַהֶרְכֵּב הַזֶּה.
תְּמוּנַת הָעֲטִיפָה וְהַשֵּׁם אַף הֵם מְרַתְּקִים.
Der Einsiedler הוּא הַנָּזִיר.
הַנָּזִיר הַזֶּה כָּל כָּךְ אֲחוּז שֶׁפַע וְטֵירוּף שֶׁלֹּא הָיִיתָ מְנַחֵשׁ שֶׁהוּא נָזִיר.

וְאוּלַי אֵינֶנִּי יוֹדֵעַ בֶּאֱמֶת מָה לוֹמַר עַל הָעֲבוֹדָה הַזּוֹ בִּכְלָל.
כַּמָּה שֶׁנִּיסִּיתִי אֵינִי בָּטוּחַ שֶׁצָּלַחְתִּי אֶת הַדֶּרֶךְ.
אֲנִי עוֹדֶנִּי מָצוּי בִּנְקוּדַּת הַמְּבוּכָה הָרִאשׁוֹנִית.
יְדֵי מוּנַּחַת עַל מִפְתַּן הַחַלּוֹן שֶׁל עֲלִייַּת הַגַּג הַהִיא וַאֲנִי עוֹדֶנִּי נִפְעָם.
הַבַּחוּץ שֶׁלִּי הָפַךְ בְּפָנִים וְהַפָּנִים הָפַךְ לַחוּץ.

נָתוּן אֲנִי עַכְשָׁיו בַּמַּסָּע הַבִּלְתִּי נִגְמָר הַזֶּה שֶׁל הַמַּשְׁבֵּר שֶׁל הַסְּתָמִיּוּת הָאֱנוֹשִׁית.
וְאוּלַי לֹא יָכוֹל אֲנִי לְהָבֵינוּ.
וְאוּלַי לֹא נָכוֹן שֶׁאָבִין אוֹתוֹ כְּלָל.

אֵין לִי צִיּוֹן לָתֵת.
זוֹ יְצִירָה מוּשְׁלֶמֶת בִּפְגָמֶיהָ.