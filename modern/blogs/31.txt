"דַּמְיֵין אֶת הַסְּצֵנַרְיוֹ הַבָּא: מוּטֶּלֶת עָלֶיךָ, כְּחַיָּיל, מְשִׂימָה.
לִלְכּוֹד לְבַדְּךָ בְּאִישׁוֹן לֵיל טֵרוֹרִיסְט שֶׁנִּמְצָא בַּבִּנְיָין.
שָׁעָה שֶׁאַתָּה עוֹשֶׂה דַּרְכְּךָ לְמָקוֹם, בְּגָדֶיךָ מַחֲלִיפִים צְבָעִים כְּדֵי לְהִתְמַזֵּג עִם סְבִיבָתְךָ, כְּמוֹ זִיקִּית.
כְּשֶׁאַתָּה מַגִּיעַ לַבִּנְיָין אַתָּה מְטַפֵּס עָלָיו מִבַּחוּץ כְּמוֹ לְטָאָה, עַד לַקּוֹמָה הַשְּׁלִישִׁית שֶׁבָּהּ מִתְחַבֵּא הַטֵּרוֹרִיסְט.
בָּרֶגַע שֶׁנִּכְנֶסֶת לַחֶדֶר הָאָפֵל אַתָּה סוֹרֵק אוֹתוֹ כְּמוֹ נָחָשׁ, חָשׁ אֶת נוֹכְחוּתוֹ בַּחֲשֵׁיכָה.
אַתָּה נָע לְכִיוּוּנוֹ אֲבָל הוּא יוֹרֶה רִאשׁוֹן.
הַשִּׁרְיוֹן הַחִיצוֹנִי שֶׁלְּךָ, הַבָּנוּי כְּמוֹ זֶה שֶׁל שַׁבְּלוּל, נִפְגַּע אֲבָל מַחֲלִים בִּמְהִירוּת בְּכוֹחוֹת עַצְמוֹ, בַּזְּמַן שֶׁהַשִּׁרְיוֹן הַפְּנִימִי שֶׁלְּךָ, הַבָּנוּי כְּמוֹ זֶה שֶׁל עַכָּבִישׁ, בּוֹלֵם אֶת הַכַּדּוּרִים.
אַתָּה מְסוּגָּל לְהִתְקַדֵּם לְעֵבֶר הַמַּטָּרָה וּלְהַגִּיעַ קָרוֹב מַסְפִּיק כְּדֵי לְהַמֵּם אֶת הַמְּחַבֵּל בַּזֶּרֶם שֶׁכְּמוֹ יָצָא מִצְּלוֹפָח חַשְׁמַלִּי.
אַתָּה גּוֹרֵר אֶת גּוּפוֹ הַמְּעוּלָּף הַחוּצָה, וּמַצְלִיחַ לְהִמָּנַע מֵהַמַּלְכּוֹדוֹת הַמִּתְפּוֹצְצוֹת שֶׁטָּמַן בְּעֶזְרַת שִׁימּוּשׁ בְּחוּשׁ רֵיחַ מְפוּתָּח".

אֶת הַתַּסְרִיט הַדִּמְיוֹנִי הַזֶּה כָּתְבוּ לִפְנֵי אַרְבַּע שָׁנִים הַגֵּנֵרָלִים הַסִּינְגַּפּוּרִים צַ'רְלְס פּוּאָה צָ'אוּ רוֹנְג וְקֶלְוִין סִיה סָר תּ'וֹנְג, בְּנִסָּיוֹן לְהַסְבִּיר לַצָּבָא הָאָמֵרִיקָנִי אֵיךְ הַשְׁקָעָה בַּבִּיּוּמִימִיקְרִי יְכוֹלָה לְהָנִיב אֶת הַלּוֹחֵם הָאִידֵיאָלִי.
הַמִּסְמָךְ הַמְּפוֹאָר שֶׁנִּיסְּחוּ הִתְקַבֵּל בִּזְרוֹעוֹת פְּתוּחוֹת.
מַחְלְקוֹת בִּיּוֹמִימִיקְרִי קַיָּימוֹת כַּיּוֹם בְּחֵלֶק נִיכָּר מֵחֶבְרוֹת אֶמְצְעֵי הַלְּחִימָה, גַּם בַּ"רְפָאֵל" הַיִּשְׂרְאֵלִית.

בְּיוֹמִימִיקְרִי הִיא הִתְבּוֹנְנוּת וְחֵקֶר הַטֶּבַע, שֶׁנּוֹעֲדָה לִשְׁאוֹב מִמֶּנּוּ הַשְׁרָאָה כְּדֵי לְפַתֵּחַ מוּצָרִים שֶׁנּוֹעֲדוּ לִבְנֵי אָדָם.
מִשַּׁחַר הַהִיסְטוֹרְיָה, הַשִּׁימּוּשׁ שֶׁבְּנֵי אָדָם עָשׂוּ בַּטֶּבַע לְצָרְכֵי מִלְחָמָה הָיָה מְגוּוָּן לְמַדַּי.
הַהַתְחָלָה הָיְיתָה בַּשִּׁימּוּשׁ בְּבַעֲלֵי הַחַיִּים עַצְמָם: פִּילִים, גְּמַלִּים וְסוּסִים כִּכְלִי שִׁינּוּעַ, כַּלְבֵי גִּישּׁוּשׁ שֶׁבָּהֶם אֲנַחְנוּ מִשְׁתַּמְּשִׁים עַד הַיּוֹם, יוֹנִים לְהַעֲבָרַת מְסָרִים מוּצְפָּנִים, וְעוֹד.
רוֹצִים קְצָת בִּיזָאר? שְׁנוֹת הָאַרְבָּעִים שֶׁל הַמֵּאָה הָעֶשְׂרִים כָּלְלוּ עֲטַלֵּפֵי קָמִיקָזֶה, תַּרְנְגוֹלוֹת שֶׁיִּשְׁמְרוּ עַל טִילִים גַּרְעִינִיִּים בְּטֶמְפֵּרָטוּרָה חַמָּה, וּקְצָת אַחַר כָּךְ גַּם דּוֹלְפִינִים כְּנֶשֶׁק יַמִּי.
לְאַחַר מִכֵּן פּוּתְּחוּ נְשָׁקִים שֶׁהִתְבַּסְּסוּ בְּמִידָּה מְסוּיֶּימֶת עַל חִיקּוּי שֶׁל בַּעֲלֵי חַיִּים כְּמוֹ מְטוֹסֵי קְרָב בְּהַשְׁרָאַת עוֹפוֹת דּוֹרְסִים, כְּלָבִים רוֹבּוֹטִיִּים, הַטַּנְק שֶׁתְּנוּעָתוֹ מְדַמָּה זַחַל, רָדָארִים שֶׁשָּׁאֲבוּ הַשְׁרָאָה מֵהַסּוֹנָארִים שֶׁל עֲטַלֵּפִים, וְעוֹד וְעוֹד וְעוֹד.

תַּעֲשִׂיַּית הַנֶּשֶׁק שֶׁל הַיּוֹם מְאַמֶּצֶת אֶת הַבֵּיוֹמִימִיקְרִי כְּדֵי לְשַׁדְרֵג מוּצָרִים קַיָּימִים, הֵן בְּמֵכָנִיקָה וְהֵן בֶּחוֹמָרִים שֶׁמֵּהֶם עָשׂוּי הַנֶּשֶׁק.
רוֹעִי, מְנַהֵל הַתְּחוּם בְּ"רְפָאֵל", מַצִּיג לָנוּ סִרְטוֹן שֶׁל נָחָשׁ רוֹבּוֹטִי שֶׁהֵם פִּיתְּחוּ לָאַחֲרוֹנָה.
"בֶּעָתִיד הוּא יָדַע לִזְחוֹל וּלְהִכָּנֵס לְכָל מִנִּי מְקוֹמוֹת וּלְהָבִיא מֵידָע.
מִבְנֵה הַחוּלְיוֹת, מִבְנֵה הַתִּקְשׁוֹרֶת וְהַתְּנוּעָתִיוּת שֶׁלּוֹ הֵם חִיקּוּי שֶׁל תְּנוּעַת הַנָּחָשׁ.
כַּמּוּבָן שֶׁאֲנַחְנוּ עוֹד רְחוֹקִים מִלְּחַקּוֹת אֶת הַתְּנוּעָה הַמְּדוּיֶּיקֶת שֶׁל הַנָּחָשׁ הָאֲמִיתִּי, זוֹ רַק הַהַתְחָלָה.
פּוּתְּחוּ גַּם חַיְישָׁנִים שֶׁשָּׁאֲבוּ הַשְׁרָאָה מֵעֵינַיִים שֶׁל חֲרָקִים וּמִיְּכוֹלוֹת הַנִּיוּוּט שֶׁלָּהֶם.
אֶת הַזְּבוּב, לְמָשָׁל, קָשֶׁה לִתְפּוֹס כִּי יֵשׁ לוֹ מַעֲרֶכֶת רְאִיָּה מְתוּחְכֶּמֶת מְאוֹד.
אֲנַחְנוּ לוֹמְדִים גַּם מִנְּמַלִּים, שֶׁיֵּשׁ לָהֶן חַיְישָׁנִים לַפֵרוֹמוֹנִים שֶׁהֵן מַשְׁאִירוֹת כִּתְוַואי בְּמַסְלוּל כְּדֵי לְהַגִּיעַ לָאוֹכֶל שֶׁלָּהֶן.
הֵן יְכוֹלוֹת לְהַוּוֹת הַשְׁרָאָה לְמִיפּוּי אֵיזוֹרִים נִסְתָּרִים, שֶׁאֵינָם גְּלוּיִים לְתִקְשׁוֹרֶת, בְּאֶמְצָעוּת מְסָרִים מוּצְפָּנִים".

לַמְרוֹת שֶׁרוֹעִי מַצְהִיר שֶׁכְּשֶׁנִּכְנַס ג'וּק הַבַּיְתָה מֵי שֶׁאַחְרַאי עַל חִיסּוּלוֹ זוֹ אִשְׁתּוֹ ("אֲנִי רַק צוֹרֵחַ"), הוּא מְיַיחֵס לְעוֹלָם הַזּוֹחֲלִים תְּכוּנוֹת שֶׁכָּל צָבָא חָכָם הָיָה רוֹצֶה:

"חֲרָקִים הֵם אוֹרְגָּנִיזְם שֶׁיַּחֲסִית קַל לַחֲקוֹר וְהֵם מְאוֹד נְגִישִׁים.
הַתִּיקָן, לְמָשָׁל, הוּא אֶחָד הַהוֹלְכִים הַיַּבַּשְׁתִּיִּים הַטּוֹבִים בְּיוֹתֵר.
זוֹ חָיָה מוּפְלָאָה.
הַתִּיקָן יוֹדֵעַ לְהִסְתַּגֵּל וְלָלֶכֶת בִּמְהִירוּת מַדְהִימָה גַּם אִם נִשְׁבְּרָה לוֹ רֶגֶל.
תִּיקָן יָכוֹל לְהִתְכַּוֵּוץ לִשְׁלִישׁ אוֹ לְרֶבַע מֵהַגּוֹבַהּ שֶׁלּוֹ וְלָכֵן הוּא יָכוֹל לְהִכָּנֵס דֶּרֶךְ חֲרַכִּים בַּדֶּלֶת שֶׁלִּכְאוֹרָה נִרְאֶה שֶׁהוּא גָּדוֹל מִדַּי כְּדֵי לְהִשְׁתַּחֵל דַּרְכָּם.
זוֹ מֵכָנִיקָה אַדִּירָה.
הוּא גַּם יוֹדֵעַ לָלֶכֶת עַל הַמַּרְפְּקִים שֶׁלּוֹ בְּאוֹתָהּ מְהִירוּת כְּאִילּוּ הוּא הוֹלֵךְ בְּצוּרָה רְגִילָה.
יֵשׁ לוֹ יְכוֹלוֹת חִישָׁה מַדְהִימוֹת יַחֲסִית לַיְּצוּר עִם יְכוֹלֶת חִישּׁוּב כ"כ קְטַנָּה.
מְעַנְיֵין אוֹתָנוּ לַחֲקוֹר אֶת יְכוֹלֶת הַחִישָׁה הַזּוֹ כְּדֵי לְפַתֵּחַ עַל בְּסִיסָהּ חַיְישָׁנִים.
גַּם הַיַּתּוּשׁ, הַדְּבוֹרָה, הַזְּבוּב – אֵיךְ הֵם מְבַצְּעִים תִּמְרוּנִים בָּאֲוִיר עִם יְכוֹלוֹת חִישּׁוּב כָּל כָּךְ דַּלּוֹת?

אוֹ קְחִי אֶת הַחִיפּוּשִׁית, לְמָשָׁל.
לְמַעֲשֶׂה הִיא טַנְק מְעוֹפֵף –מַסִּיבִית וּגְדוֹלָה וּצְרִיכָה לָעוּף.
יֵשׁ לָהּ פָּטֵנְט מְאוֹד יָפֶה: הִיא פּוֹרֶשֶׁת אֶת הַכְּנָפַיִים לִתְעוּפָה, וּמְקַפֶּלֶת אוֹתָן עַל יְדֵי בִּיצּוּעַ אוֹרִיגָמִי מֶרְחָבִי.
גַּם אֲנַחְנוּ עוֹשִׂים קִיפּוּלֵי מִשְׁטָחִים כְּמוֹ קִיפּוּלֵי כְּנָפַיִם שֶׁל מְטוֹסִים, אֲבָל אֲנַחְנוּ רְחוֹקִים מְאוֹד מֵהַיְּכוֹלוֹת שֶׁל הַחִיפּוּשִׁית.
אַחַת הַסִּיבּוֹת הִיא חוֹמָרִים: אֲנַחְנוּ לֹא יוֹדְעִים לְהִשְׁתַּמֵּשׁ בֶּחוֹמָרִים כְּמוֹ שֶׁמִּשְׁתַּמְּשִׁים בָּהֶם בַּטֶּבַע בְּדִיּוּק.
לְחִיפּוּשִׁית יֵשׁ בַּמִּפְרָקִים חֶלְבּוֹן מְסוּיָּם שֶׁעָמִיד נֶגֶד הִתְעַיְּיפוּת שֶׁל חוֹמָרִים.
הֲרֵי אִם לוֹקְחִים חֲתִיכַת פְּלַסְטִיק וּמְקַפְּלִים אוֹתָהּ הַרְבֵּה מְאוֹד פְּעָמִים הִיא בַּסּוֹף תִּשָּׁבֵר, בְּעוֹד שֶׁלַּחִיפּוּשִׁית, בְּאוֹתוֹ מָקוֹם שֶׁהַכָּנָף מִתְקַפֶּלֶת, יֵשׁ מַסְפִּיק מַחֲזוֹרִי קִיפּוּל וְהַכָּנָף לֹא מִתְעַיֶּיפֶת.
הַחוֹמֶר בְּעֶצֶם לֹא מִתְעַיֵּיף.
נָכוֹן שֶׁצּוּרַת הַכְּנָפַיִים שׁוֹנָה מִמְּעוֹף הַטִּילִים שֶׁלָּנוּ בְּ"רְפָאֵל", אֲבָל בְּהֶחְלֵט יֵשׁ מָה לִלְמוֹד בַּהֶיבֵּט שֶׁל הַקּוֹמְפָּקְטִיזַצְיָה וִיכוֹלֶת הַקִּיפּוּל".

לָמָּה אֲנַחְנוּ לֹא מַצְלִיחִים לְחַקּוֹת אוֹתָם בִּמְדוּיָּק?

"אֲנַחְנוּ מִתְקָרְבִים לְשָׁם, בְּעֶזְרַת הַבִּיג דָּאטָה וְהַדִּיפּ לֵרְנִינְג.
אֲנַחְנוּ לֹא מְבִינִים מַסְפִּיק אֵיךְ הָעוֹלָם הַזֶּה עוֹבֵד וְלָכֵן יֵשׁ הֲמוֹן מָקוֹם לְהַרְחִיב אֶת הַיֶּדַע וְלַחֲקוֹר אֶת הָאוֹרְגָּנִיזְמִים הָאֵלֶּה.
אֲבָל גַּם אִם מָצָאנוּ אֵיךְ זֶה עוֹבֵד, זֶה לֹא אוֹמֵר שֶׁקַּל לְחַקּוֹת אוֹתָם.
לִפְעָמִים אֵין לָנוּ אֶת הָחוֹמָרִים הַמַּתְאִימִים.
אֲנִי לֹא מַמָּשׁ מַכִּיר, לְמָשָׁל, נוּיְרוֹנִים סִינְתֶּטִיִּים אוֹ אִם יֵשׁ לָנוּ יְכוֹלֶת לְהַדְפִּיס שְׁרִירִים כְּדֵי שֶׁיְּבַצְּעוּ אֶת הַפוּנְקְצִיּוֹת שֶׁאֲנַחְנוּ רוֹצִים.
אִם הָיוּ לָנוּ, יָכוֹל לִהְיוֹת שֶׁהָיִינוּ בַּמָּקוֹם הַרְבֵּה יוֹתֵר טוֹב".

בְּיוֹמִימִיקְרִי לֹא מִתְמַקֵּד רַק בְּבַעֲלֵי חַיִּים.
גַּם הַמַּנְגְּנוֹנִים הַשּׁוֹנִים שֶׁל צְמָחִים מְהַוִּוים כַּר פּוֹרֶה לְהַשְׁרָאָה וְחִיקּוּי.
בְּכָל יוֹם מִלְיוֹנֵי אֲנָשִׁים בְּרַחֲבֵי הָעוֹלָם מִתְעַצְבְּנִים כְּשֶׁהַכֶּלֶב חוֹזֵר מְטוּנָּף הַבַּיְתָה מֵהַטִּיּוּל, אֲבָל לֹא הַמַּדְּעָן הַשּׁוּיְיצָרִי ג'וֹרְג' דֶּה מַסְטְרֵל.
כְּשֶׁלַּפַּרְוַוה שֶׁל הַכֶּלֶב שֶׁלּוֹ נִדְבְּקוּ יוֹם אֶחָד בְּ 1948 זְרָעִים שֶׁל צֶמַח "לָפָה קוֹצָנִית" הוּא לֹא הִסְתַּפֵּק בְּלִשְׁלוֹחַ אוֹתוֹ בִּצְעָקוֹת לָאַמְבַּטְיָה, אֶלָּא הִכְנִיס אֶת הַצֶּמַח מִתַּחַת לַמִּיקְרוֹסְקוֹפּ כְּדֵי לְהָבִין אֵיךְ הוּא נֶאֱחָז כ"כ טוֹב בְּבַד וּבְפַּרְוָוה.
הַהִתְבּוֹנְנוּת הַזּוֹ הוֹלִידָה אֶת הַסְּקוֹטְשׁ, וֶלְקְרוֹ, אַחַת הַשִּׁיטוֹת הַפּוֹפּוּלָרִיּוֹת בְּיוֹתֵר כַּיּוֹם לְהַצְמִיד אֲרִיגִים וַחֲפָצִים אֲחֵרִים זֶה לְזֶה.
אֶלָּא שֶׁהַלָּפָה הַקּוֹצָנִית שֶׁל מִיסְטְרֶל לֹא זָכְתָה לְאוֹתָהּ תְּהִילָּה שֶׁזָּכָה לָהּ הַצֶּמַח "מַלְכּוֹדֶת וֶנוּס" בִּזְכוּת הַסֶּרֶט "חֲנוּת קְטַנָּה וּמַטְרִיפָה".
תְּכוּנוֹת הַצַּיִד שֶׁל הַצֶּמַח הַזֶּה זוֹכוֹת כַּיּוֹם גַּם לְמֶחְקָר לְצוֹרֶךְ שִׁימּוּשִׁים קַטְלָנִיִּים לֹא פָּחוֹת:

"לַצֶּמַח יֵשׁ מַנְגָּנוֹן מֵכָנִי שֶׁל סְגִירַת הַמַּלְכּוֹדֶת ע"י קַבָּלַת סִיגְנָלִים חַשְׁמַלִּיִּים מֵאוֹתוֹ חֶרֶק שֶׁנָּחַת עָלָיו וּבְעֶצֶם נוֹגֵעַ בְּשְּׂעָרוֹת שֶׁנִּמְצָאוֹת בְּתוֹךְ הַמַּלְכּוֹדֶת, מְקַבֵּל גֵּירוּי חַשְׁמַלִּי וּלְאַחַר שֶׁהוּא מְקַבֵּל אֶת הַגֵּירוּי הַנָּכוֹן נִפְתָּחוֹת תְּעָלוֹת שֶׁיֵּשׁ בְּתוֹכָן נוֹזְלִים וְהַמַּלְכּוֹדֶת נִסְגֶּרֶת.
זֶה מַנְגָּנוֹן מֵכָנִי מְאוֹד יָפֶה.
יֵשׁ לַצֶּמַח הַזֶּה אַלְגּוֹרִיתְמִיקָה מְאוֹד מְעַנְיֶינֶת: הַמַּלְכּוֹדֶת לֹא נִסְגֶּרֶת בְּמַגָּע הָרִאשׁוֹן שֶׁל הַחֶרֶק, בְּאוֹתָן שַׂעֲרוֹת רֶגֶל, אֶלָּא נִפְתָּח טַיְימֵר שֶׁל עֶשְׂרִים שְׁנִיּוֹת, שֶׁמּוֹנֵעַ "אַזְעָקַת שָׁוְוא".
כָּךְ הוּא נִמְנַע מִלָּצוּד סְתָם גַּרְגֵּר אָבָק אוֹ טִיפַּת גֶּשֶׁם שֶׁנָּחֲתוּ עָלָיו, וְהַצֶּמַח חוֹסֵךְ אֵנֶרְגִּיָּה.
יְתֵרָה מִכָּךְ, הַצֶּמַח נִסְגַּר עִם סוֹרָגִים שֶׁיֵּשׁ בֵּינֵיהֶם מִרְוָוחִים שֶׁמְּאַפְשְׁרִים לַחֲרָקִים שֶׁמִּבְּחִינָתוֹ קְטַנִּים מִדַּי לִבְרוֹחַ, כִּי בַּשָּׁלָב הַבָּא, אַחֲרֵי שֶׁהוּא לוֹכֵד אֶת הַחֶרֶק בְּמַלְכּוֹדֶת, הוּא מְהַדֵּק אוֹתָהּ וּמַפְרִישׁ אֶנְזִימִים מְעַכְּלִים.
חֶרֶק קָטָן שֶׁסָּגַר אֶת הַמַּלְכּוֹדֶת לֹא שָׁוֶוה אֶת הַהוֹצָאָה הַקָּלוֹרִית שֶׁבְּהַפְעָלַת הַמַּעֲרֶכֶת, כְּלוֹמַר הַצֶּמַח עוֹשֶׂה אוֹפְּטִימִיזַצְיָה קָלוֹרִית וְלֹא מְבַזְבֵּז אֵנֶרְגִּיָּה מְיוּתֶּרֶת".

כְּשֶׁאֲנִי מַצִּיעָה לְרוֹעִי אֶת הָאֶפְשָׁרוּת שֶׁצְּמָחִים הֵם הַפִּרְסוּמָאִים שֶׁל הַטֶּבַע, קְרִי: מְפַרְסְמִים הַרְבֵּה זוֹהַר לְצָרְכֵיהֶם הַתּוֹעַלְתָּנִיִּים, הוּא לֹא מִתְנַגֵּד וּמַדְגִּים: "יֵשׁ פִּטְרִיּוֹת זוֹהֲרוֹת בַּחוֹשֶׁךְ שֶׁמְּפַתּוֹת גַּחְלִילִיּוֹת לִנְחוֹת עֲלֵיהֶן.
הַגַּחְלִילִיּוֹת חוֹשְׁבוֹת שֶׁזֶּה זִיוּוּג, לוֹקְחוֹת אֶת הַנְּבָגִים שֶׁל הַפִּטְרִיָּה וּמַעֲבִירוֹת אוֹתָם הָלְאָה לַהֲפָצָה".

כְּמוֹ תָּמִיד, הַבְּעָיָה הִיא כֶּסֶף.
בְּיוֹמִימִיקְרִי דּוֹרֵשׁ סִינְכְּרוּן בֵּין חוֹקְרִים מִדִּיסִיפְּלִינוֹת שׁוֹנוֹת שֶׁלֹּא תָּמִיד יוֹדְעִים לְתַקְשֵׁר טוֹב אֶחָד עִם הַשֵּׁנִי וְנִדְרָשִׁים זְמַן וּמַשְׁאַבִּים גְּדוֹלִים כְּדֵי לְתַפְעֵל אוֹתָם כַּהֲלָכָה.
גַּם בָּאָפִיק הַזֶּה רוֹעִי חוֹשֵׁב שֶׁיֵּשׁ מָה לִלְמוֹד מֵהַטֶּבַע:

"חָשׁוּב לְהַגִּיד שֶׁהַמַּנְגְּנוֹנִים בַּטֶּבַע לֹא בְּהֶכְרֵחַ מוּשְׁלָמִים וְאוֹפְּטִימָלִיִּים, אֲבָל הַטֶּבַע עָצַר אֵיפֹה שֶׁזֶּה "מַסְפִּיק טוֹב".
אוּלַי גַּם אֲנַחְנוּ צְרִיכִים לַעֲצוֹר אֵיפֹה שֶׁהַמַּעֲרָכוֹת שֶׁלָּנוּ מַסְפִּיק טוֹבוֹת.
זֶה אוֹמֵר שֶׁאִם הַמּוּצָר עוֹשֶׂה אֶת מָה שֶׁהוּא צָרִיךְ לַעֲשׂוֹת, לֹא צָרִיךְ לְהַשְׁקִיעַ מַשְׁאַבִּים נוֹסָפִים כְּדֵי לְטַיֵּיב אוֹתוֹ וּלְהָבִיא אוֹתוֹ לַעֲשׂוֹת דְּבָרִים שֶׁאֲנַחְנוּ לֹא צְרִיכִים.
אֲנַחְנוּ מִצְטַיְּינִים בְּלַעֲשׂוֹת מוּצָרִים מְצוּיָּינִים וְלִפְעָמִים הֵם כָּל כָּךְ טוֹבִים עַד שֶׁהֵם עוֹלִים עַל הַצִּיפִּיּוֹת שֶׁלָּנוּ, וּבִגְלַל זֶה לִפְעָמִים הֵם עוֹלִים הַרְבֵּה יוֹתֵר מִמָּה שֶׁהֵם תּוּכְנְנוּ לַעֲלוֹת.
אִם אֲנַחְנוּ חֲפָצִים לִהְיוֹת חֶבְרָה עִסְקִית וְלִמְכּוֹר אֶת הַמּוּצָרִים אוּלַי צְרִיכִים לִחְיוֹת עִם בִּיצּוּעִים שֶׁהֵם, נַגִּיד, עֲשָׂרָה אָחוּז פָּחוֹת טוֹבִים.
זֶה צָרִיךְ לִהְיוֹת מַסְפִּיק זוֹל וְאַטְרַקְטִיבִי לַלָּקוֹחוֹת".

אֲבָל לֹא מְתַסְכֵּל לַעֲצוֹר כְּשֶׁאַתָּה יוֹדֵעַ שֶׁאֶפְשָׁר יוֹתֵר?

"לִפְעָמִים הַמַּאֲמָץ שֶׁכָּרוּךְ בִּלְפַתֵּחַ אֶת הָעוֹד 5% שֶׁאֲנַחְנוּ לֹא בְּהֶכְרֵחַ צְרִיכִים הוּא מַאֲמָץ גָּדוֹל, כְּשֶׁבַּזְּמַן הַזֶּה יָכוֹלְנוּ לַעֲסוֹק בְּמוֹ"פּ אַחֵר, בְּאוֹרְגָּנִיזְם אַחֵר, בִּבְעָיָה אַחֶרֶת".
