בִּיקּוֹרֶת סִפְרוּתִית עַל אֶת כּוּלָּם בָּרָא אֱלוֹהִים מֵאֵת גֵּ'יְימְס הֶרְיוֹט
סֵפֶר מְעוּלֶּה דֵּירוּג שֶׁל חֲמִישָּׁה כּוֹכָבִים הַבִּיקּוֹרֶת נִכְתְּבָה בְּיוֹם רְבִיעִי, 27 בְּמַאי, 2020
ע"י yaelhar

#
כָּל הַדְּבָרִים מַבְהִיקִים כְּיָפִים
כָּל הַיְּצוּרִים גְּדוֹלִים כִּקְטַנִּים
כָּל הַדְּבָרִים נְבוֹנִים כְּמוּפְלָאִים
אֶת כּוּלָּם בָּרָא אֱלוֹהִים

כָּל אֵלֶּה הֵן שׁוּרוֹת שֶׁל מִזְמוֹר (דָּתִי?) יָדוּעַ בִּבְרִיטַנְיָה. וְהֵם גַּם שְׁמוֹת סְפָרָיו שֶׁל גֵּ'יְימְס אַלְפְרֶד וָויְיט, הַמּוֹכֵר בְּשֵׁם הָעֵט גֵּ'יְימְס הֶרִיוֹט, וֵטֵרִינָר כַּפְרִי בְּיוֹרְקְשַׁיְיר בַּעַל רֶקַע (וּמִבְטָא) סְקוֹטִי עָמוֹק. הֶרִיוֹט כָּתַב עַל חַיָּיו כְּוֵטֵרִינָר כַּפְרִי, חָמוּשׁ בְּכִישְׁרוֹן סִיפּוּרִי עֲנָק, בְּחוּשׁ הוּמוֹר נִפְלָא, בֶּאֱנוֹשִׁיּוּת רַחֲבַת-הֶיקֵּף וּבִנְכוֹנוּת לִצְחוֹק בְּעִיקָּר עַל עַצְמוֹ.

יֵשׁ כַּמָּה סְפָרִים שֶׁאֲנִי שׁוֹמֶרֶת לְמִקְרִים חֲמוּרִים שֶׁל מַצַּב רוּחַ רַע. בִּמְקוֹם צִיפֶּרְלֵקְס אֲנִי פּוֹנָה אֲלֵיהֶם וּבְדֶרֶךְ כְּלָל לֹא מִתְאַכְזֶבֶת. הַסְּפָרִים שֶׁל הֶרִיוֹט כְּלוּלִים בְּאוֹתָהּ קְבוּצָה מַצִּילַת אֵיכוּת-חַיִּים. וְנִשְׁאֶלֶת הַשְּׁאֵלָה מָה יֵשׁ בָּהֶם שֶׁמְּשַׁפֵּר אֶת מַצַּב הָרוּחַ?
וּבְכֵן הוּמוֹר מוּצְלָח וְלֹא מִתְאַמֵּץ, לְלֹא צִינִיּוּת אוֹ סַארְקִאזְם. לְהֶרִיוֹט אֵין אֲפִילּוּ קוֹרֶט שֶׁל רִשְׁעוּת, שֶׁהוּא הֶכְרֵחִי לְסוּגֵי הַהוּמוֹר שֶׁמָּנִיתִי, הַנְּפוֹצִים בְּיוֹתֵר הַיּוֹם.
הוּא מִתְיַיחֵס לָעוֹלָם שֶׁסְּבִיבוֹ בִּפְלִיאָה, תְּבוּנָה וּנְכוֹנוּת לַעֲבוֹדָה קָשָׁה. בְּכָל שָׁעָה מִשְּׁעוֹת הַיְּמָמָה וּבְכָל יוֹם מִיְּמוֹת הַשָּׁבוּעַ – בַּעֲלֵי חַיִּים קוֹדְמִים לְוֵטֵרִינָר. גַּם אִם קוֹר מַקְפִּיא בַּחוּץ, הַשָּׁעָה אַחַת בַּלַּיְלָה וְהַנָּ"ל הָרוּג מֵעֲיֵיפוּת וְרַק הִתְחִיל לִשְׁקוֹעַ בְּשֵׁינָה, אוֹ הוּא מֵת מֵרָעָב וּבְדִיּוּק מוּנַּחַת לְפָנָיו צַלַּחַת לוֹהֶטֶת מִכָּל טוֹב, הַטֵּלֵפוֹן מְצַלְצֵל וְהָלְכָה הָאֲרוּחָה.
יֵשׁ לוֹ אַהֲבָה עֲנָקִית לְבַעֲלֵי חַיִּים. מִבְּחִינָתוֹ "אֶת כּוּלָּם בָּרָא אֱלוֹהִים" אֵינָהּ אוֹת מֵתָה. אֶת בַּעֲלֵי הַחַיִּים בָּהֶם הוּא מְטַפֵּל – מֵחַיּוֹת מֶשֶׁק וְעַד חַיּוֹת מַחְמַד - הוּא לְפָחוֹת מְחַבֵּב. לְעִתִּים קְרוֹבוֹת אוֹהֵב. וְזוֹ תְּכוּנָה כֹּה נְדִירָה (שֶׁאֵין לְבַלְבֵּל אוֹתָהּ עִם "חוֹבְבֵי חַיּוֹת" הַצּוֹפִים בְּנֶיישׁוֹנָל גֵ'אוֹגְרָפִיק שֶׁמָּסָךְ הַטֵּלֵוִויזְיָה חוֹצֵץ בֵּינָם לְבֵין בַּעֲלֵי הַחַיִּים)
בִּצְעִירוּתִי חָשַׁבְתִּי שֶׁחוֹבְבֵי בַּעֲלֵי חַיִּים הֵם מִן הַסְּתָם גַּם אוֹהֲבֵי אָדָם. מֵאָז הֵבַנְתִּי שֶׁאֵין הָאֶחָד מֵעִיד עַל הָאַחֵר. אֲבָל הֶרִיוֹט הוּא אוֹהֵב אָדָם אֲמִיתִּי בְּדִיּוּק כְּמוֹ שֶׁהוּא אוֹהֵב בַּעֲלֵי חַיִּים. הוּא מְחַבֵּב בְּנֵי אָדָם כְּמוֹ שֶׁהֵם – לַמְרוֹת חוּלְשׁוֹתֵיהֶם וְקַטְנוּתָם.

מִפַּעַם לְפַעַם – לֹא לְעִתִּים קְרוֹבוֹת מִדַּי, לְשִׂמְחָתִי – אֲנִי זְקוּקָה לְנֶשֶׁק יוֹם הַדִּין כְּדֵי לְהָרִים מַצָּבְרוּחַ שֶׁמִּתְפַּלֵּשׁ בֶּעָפָר. זֶה מָה שֶׁקָּרָה הַפַּעַם. קָרָאתִי (שׁוּב) אֶת הַסֵּפֶר הַזֶּה – הַמְּתַעֵד מַבְחִינָה כְּרוֹנוֹלוֹגִית כַּנִּרְאֶה אֶת שְׁנוֹת הַשִּׁישִּׁים וְהַשִּׁבְעִים בְּאוֹתָהּ עֲיָירָה כַּפְרִית שֶׁקָּפְאָה בַּזְּמַן וְאֶת עֲלִילוֹת הַוֵּטֵרִינָר שֶׁהָאֵגוֹ שֶׁלּוֹ קָטָן בְּהַרְבֵּה מִכִּשְׁרוֹנוֹ. צָחַקְתִּי וְהִשְׁתַּעֲשַׁעְתִּי (שׁוּב) מֵהַתֵּיאוּרִים הַתְּמִימִים וְהַמַּצְחִיקִים וְגַם מֵהָאִיּוּרִים הַחֲמוּדִים שֶׁל אֶחָד, לָארִי. נִרְאֶה שֶׁהַשְׁקָעָתִי בַּסֵּפֶר - הֵנִיבָה לִי תְּמוּרָה עֲנָקִית. לוּ רַק הָיִיתִי כָּזֹאת מוּצְלַחַת בְּהַשְׁקָעוֹת בִּשְׁקָלִים(-: