בִּיקּוֹרֶת סִפְרוּתִית עַל הַצַּיָּידִים - מָדוֹר Q #2 מֵאֵת יוֹסִי אַדְלֶר אוֹלְסֶן הַבִּיקּוֹרֶת נִכְתְּבָה בְּיוֹם רִאשׁוֹן, 23 בְּאוֹגוּסְט, 2020
ע"י נִצְחִיָּה

"בֵּית הַכְּפָר בָּלַט מֵעַל הָאֲגַם. לֹא הָיוּ הַרְבֵּה נְכָסִים כָּמוֹהוּ בַּסְּבִיבָה. הוּא הָיָה מֵהַסּוּג שֶׁגּוֹרֵם לְכָל מָה שֶׁסְּבִיבוֹ לְהִתְיַיקֵּר בְּמִידָּה נִיכֶּרֶת. קַארְל הֶעֱרִיךְ אֶת שָׁוְויוֹ בְּ-40 מִילְיוֹן קְרוֹנוֹת לִפְנֵי שֶׁשּׁוּק הַנַּדְלָ"ן נָפַל קָרַס. בְּיָמֵינוּ מָקוֹם מֵהַסּוּג הַזֶּה הוּא פָּחוֹת אוֹ יוֹתֵר בִּלְתִּי נִיתָּן לִמְכִירָה. בְּכָל זֹאת, הוּא חֲשָׁד שֶׁהַבְּעָלִים שֶׁלּוֹ הִצְבִּיעַ לְאוֹתָהּ מֶמְשָׁלָה שֶׁיָּצְרָה אֶת הַתְּנָאִים לַשֵּׁפֶל הַכַּלְכָּלִי הַזֶּה מִלְּכַתְּחִילָּה. אֲבָל מָה זֶה מְשַׁנֶּה, הַכֹּל מִילִּים בְּכָל מִקְרֶה. אוֹרְגִּיַּית צַרְכָנִים שֶׁבְּעִקְבוֹתֶיהָ מַגִּיעָה כַּלְכָּלָה אִינְפְלַצְיוֹנִית. מִי פֹּה שָׁם עַל זֶה קָצוּץ? הַכֹּל אַשְׁמָתָם שֶׁל הָאֲנָשִׁים עַצְמָם."

סִפְרוּת מֶתַח סְקַנְדִּינָבִית הִיא דָּבָר חַם. אוֹ לְפָחוֹת הָיְתָה הַדָּבָר הַחַם בִּשְׁנַת 2014. הַמַּתְכּוֹנֶת הַבְּסִיסִית שֶׁל בַּלָּשׁ, שׁוּעָל בּוֹדֵד אוֹ אִישׁ מִשְׁטָרָה מְתוּסְכָּל, שֶׁעָסוּק בְּמַקְבִּיל בַּחֲקִירַת מִקְרֵה רֶצַח וּבְטִיפּוּל בִּבְעָיוֹתָיו הָאִישִׁיּוֹת אוֹ בְּנַפְתּוּלֵי הַמָּבוֹךְ הַהִירַרְכִי שֶׁל עוֹלַם הָעֲבוֹדָה, מְקַבֶּלֶת טְוִויסְט מְעַנְיֵין כְּשֶׁהִיא קוֹרֵית בִּצְפוֹן אֵירוֹפָּה. הַנּוֹפִים הַקְּפוּאִים, הַשֵּׁמוֹת הַבִּלְתִּי אֶפְשָׁרִיִּים וּמָנוֹת גְּדוֹלוֹת שֶׁל אַלְכּוֹהוֹל הוֹפְכִים אֶת כָּל הָעֲלִילָה לְאַטְרַקְטִיבִית יוֹתֵר עֲבוּר הַקּוֹרֵא יִשְׂרְאֵלִי, וְהַהַצְלָחָה מוּבְטַחַת.

קַארְל מַרְק הוּא שָׁם סְטַנְדַּרְטִי. נְטוּל עִיצּוּרִים סְקַנְדִּינָבִים קָשִׁים לַהֲגִיָּיה. הוּא עוֹבֵד בְּמִשְׁטֶרֶת דֵּנֵמַרְק וּמְמוּנֶּה עַל מְדוֹר קְיוּ, שֶׁעִנְיָינוֹ עִיסּוּק בְּתִיקֵי עָבָר לֹא מְפוּעְנָחִים. לָעוֹזֵר שֶׁלּוֹ קוֹרְאִים אַסַד, שֶׁזֶּה לֹא רַק שָׁם פָּשׁוּט לַהֲגִיָּיה, אֶלָּא גַּם מַרְאֶה עַל חוֹסֶר מָעוֹף שֶׁל הַכּוֹתֵב. כִּי נַנִּיחַ שֶׁיֵּשׁ לְךָ פָּלִיט סוּרִי שֶׁמִּשְׁתַּלֵּב בַּמִּשְׁטָרָה וְהוֹפֵךְ לִהְיוֹת הָעוֹזֵר שֶׁל הַגִּיבּוֹר, בָּרוּר שֶׁחַיָּיבִים לִקְרוֹא לוֹ בְּאוֹתוֹ שָׁם שֶׁל הָרוֹדָן שֶׁמִּמֶּנּוּ הוּא בָּרַח. אוּלַי הַקּוֹרֵא הַדֵּנִי יִתְקַשֶּׁה לַעֲשׂוֹת אֶת הַקִּישּׁוּר הַזֶּה. נוֹכְחוּתוֹ שֶׁל אַסַד מַעֲלָה אֶת מִפְלַס מַחְצְלוֹת הַתְּפִילָּה וּמְדַלֶּלֶת מַשְׁמָעוּתִית אֶת מִפְלַס הָאַלְכּוֹהוֹל לְטוֹבַת תֶּה סָמִיךְ וּמָתוֹק.

אֶל שׁוּלְחָנוֹ שֶׁל מַרְק מַגִּיעַ תִּיק יָשָׁן, אַח וְאָחוֹת נִרְצְחוּ בְּבֵיתָם לִפְנֵי עֶשְׂרִים שָׁנָה. כְּשֶׁהוּא וְאַסַד בָּאִים לִרְאוֹת אֶת זִירַת הָרֶצַח הַיְּשָׁנָה, הֵם מְגַלִּים שֶׁנִּשְׁתְּלוּ בָּהּ רְמָזִים, כַּנִּרְאֶה בִּמְיוּחָד עֲבוּרָם. הַסַּקְרָנוּת מִתְעוֹרֶרֶת וְהֵם מַתְחִילִים חֲקִירָה, וּמְגַלִּים עַד מְהֵרָה שֶׁכַּנִּרְאֶה הֵעִירוּ כּוֹחוֹת גְּדוֹלִים וַחֲזָקִים בָּאֵלִיטָה הַדֵּנִית. כָּךְ נִקְטַעַת הַחֲקִירָה הָרִשְׁמִית וְהִיא נִמְשֶׁכֶת בַּסֵּתֶר בִּלְבַד. בְּעוֹד קַארְל וְאַסַד מְגַשְּׁשִׁים בָּאֲפֵילָה, הַקּוֹרֵא לוֹמֵד עַל מְבַצְּעֵי הַפְּשָׁעִים וְהַנְּסִיבּוֹת, וְזֶה הוֹפֵךְ אֶת הַסֵּפֶר לְמוֹתְחָן פְּסִיכוֹלוֹגִי.

מִבְּחִינָתִי הַסֵּפֶר כָּתוּב בְּשָׂפָה זָרָה. אָמְנָם הִתְחַלְתִּי בְּסֵפֶר שֵׁנִי בַּסִּדְרָה, אֲבָל אֲנִי לֹא חוֹשֶׁבֶת שֶׁזּוֹ הַבְּעָיָה. גַּם לֹא הַתַּרְגּוּם מֵהַשָּׂפָה הַדֵּנִית שׁוֹבֵר אֶת הַשִּׁינַּיִים. מַשֶּׁהוּ בַּתַּחְבִּיר, בְּאִרְגּוּן הַמִּשְׁפָּטִים וְהַמַּחֲשָׁבוֹת לֹא הִסְתַּדֵּר לִי בָּרֹאשׁ. זוֹ הָיְתָה עֲבוֹדַת פִּיעְנוּחַ קָשָׁה לְאוֹרֶךְ כָּל הַסֵּפֶר. הֵבַנְתִּי מִי עוֹשֶׂה וּמָה עָשָׂה, אֲבָל כָּל הַפִּסְקָאוֹת הַמְּקַשְּׁרוֹת, אֵלֶּה שֶׁעוֹשׂוֹת לְמַעֲשֶׂה אֶת הַסֵּפֶר הָיוּ מִבְּחִינָתִי צוֹפֶן לֹא בָּרוּר. אֲנִי חוֹזֶרֶת לִנְסַבּוֹ.
9 קוֹרְאִים אָהֲבוּ אֶת הַבִּיקּוֹרֶת