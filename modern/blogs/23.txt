מְדִינַת יִשְׂרָאֵל נוֹלְדָה מִתּוֹךְ מַאֲבָק וּמִלְחָמָה, וְעוֹד בְּטֶרֶם הֲקָמָתָהּ עָסְקוּ אֲנָשֶׁיהָ רַבּוֹת בְּיִיסּוּד וּפִיתּוּחַ מִמְסָד בִּיטְחוֹנִי וּמוֹדִיעֵינִי עָנָף שֶׁיַּצְלִיחַ לָתֵת מַעֲנֶה לָאִיּוּמִים הָרַבִּים שֶׁעוֹמְדִים בְּפָנֶיהָ מֵאָז וְעַד הַיּוֹם.
בְּמֶשֶׁךְ הַשָּׁנִים, שֵׁירוּתֵי הַבִּיּוּן הַיִּשְׂרְאֵלִיִּים זָכוּ בְּרַחֲבֵי הָעוֹלָם לְהִילָּה כִּמְעַט מִיתִית, שֶׁבְּשִׁילּוּב עִם עוֹצְמָתוֹ שֶׁל צַהַ"ל הֶעֱנִיקוּ לַמְּדִינָה אֶת כּוֹחַ הַהַרְתָּעָה שֶׁכֹּה חִיּוּנִי לְהִישָּׂרְדוּתָהּ.
יַחַד עִם זֹאת, בַּשָּׁנִים הָאַחֲרוֹנוֹת אוֹיְבֶיהָ שֶׁל יִשְׂרָאֵל הֵחֵלּוּ לַחֲשׁוֹשׁ מֵאִיּוּם נוֹסָף הַנִּיצָּב בִּפְנֵיהֶם וּמוֹנֵעַ מֵהֶם לִפְעוֹל בְּחוֹפְשִׁיּוּת, בִּדְמוּת עוֹרֶכֶת דִּין נְחוּשָׁה וְאִם לְשִׁישָּׁה שֶׁהֵקִימָה אִרְגּוּן קָטָן וְנַשְׁכָנִי שֶׁחָרַט עַל דָּגְלוּ מַאֲבָק בִּלְתִּי-מִתְפַּשֵּׁר בַּטֵּרוֹר בַּאֲפִיקִים מִשְׁפָּטִיִּים וְכַלְכָּלִיִּים.
נִיצָּנָהּ דַּרְשָׁן-לַיְיטְנֶר, נִשֵּׂיאת 'שׁוּרַת הַדִּין', מְנַצַּחַת עַל כָּל זֶה מִבִּנְיָין מִסְחָרִי שִׁגְרָתִי אִי שָׁם בְּמֶרְכַּז הָאָרֶץ, וּבְרֵאָיוֹן מְיוּחָד לַ'מִידָּה' הִיא מְסַפֶּרֶת עַל דַּרְכֵי הַפְּעוּלָּה הַיִּיחוּדִיּוֹת שֶׁל הָאִרְגּוּן וְעַל הַהַצְלָחוֹת וְהַמַּאֲבָקִים הָרַבִּים.

הַנּוֹשֵׂא הַבּוֹעֵר שֶׁעוֹמֵד כָּעֵת עַל שׁוּלְחָנָהּ הִיא הַחְלָטַת הַתּוֹבַעַת הָרָאשִׁית שֶׁל בֵּית הַדִּין הַפְּלִילִי הַבֵּינְלְאוּמִּי בְּהָאג לִפְתּוֹחַ בַּחֲקִירָה נֶגֶד יִשְׂרָאֵל בְּגִין 'פִּשְׁעֵי מִלְחָמָה', הַכּוֹלְלִים לִדְבָרֶיהָ שִׁימּוּשׁ בְּכוֹחַ בִּלְתִּי סָבִיר מִצַּד חַיָּילֵי צַהַ"ל נֶגֶד פָלַסְטִינִים, וּכְמוֹ כֵן בְּנִיָּיה בַּיִּשּׁוּבִים בַּשְּׁטָחִים הַכְּבוּשִׁים אֲשֶׁר לְטַעֲנָתָהּ מְהַוֶּוה הַפָּרָה שֶׁל הַדִּין הַבֵּינְלְאוּמִּי.
"בְּחוֹדֶשׁ דֵּצֶמְבֶּר הַגִּישָׁה הַתּוֹבַעַת הָרָאשִׁית פָּאטוֹ בֶּנְסוּדָה הַחְלָטָה אֲרוּכָּה בַּת 110 עַמּוּדִים בָּהּ לֹא רַק הִצְדִּיקָה לָמָּה יֶשְׁנוֹ מָקוֹם לִפְתּוֹחַ בַּחֲקִירָה בִּטְעָנוֹת עַל 'פִּשְׁעֵי מִלְחָמָה', אֶלָּא גַּם הִסְבִּירָה מַדּוּעַ יֵשׁ לָהּ סַמְכוּת לָדוּן בִּכְלָל בַּסִּכְסוּךְ הַיִּשְׂרְאֵלִי-פָלַסְטִינִי", מְסַפֶּרֶת דַּרְשָׁן-לַיְיטְנֶר עַל הִתְגַּלְגְּלוּת הָעִנְיָינִים.

"הַבְּעָיָה שֶׁל בֶּנְסוּדָה הָיְיתָה שֶׁיִּשְׂרָאֵל אֵינָהּ חֲבֵרָה בְּבֵית הַדִּין הַבֵּינְלְאוּמִּי וּמֵעוֹלָם לֹא אִשְׁרְרָה אֶת אֲמָנַת רוֹמָא, וְכַמּוּבָן שֶׁהָרָשׁוּת הַפָלַסְטִינִית אֵינָהּ מְדִינָה וְלָכֵן לֹא יְכוֹלָה לִהְיוֹת חֲבֵרָה בְּבֵית הַדִּין.
לָכֵן הִיא זָרְקָה אֶת הַכֹּל לְכִיוּוּן הַשּׁוֹפְטִים וּבִיקְּשָׁה מֵהֶם אִישּׁוּר בְּטֶרֶם פְּתִיחַת הַחֲקִירָה.
הַשּׁוֹפְטִים הֵשִׁיבוּ שֶׁהֵם מוּכָנִים לִשְׁמוֹעַ אֶת הָעֲמָדוֹת שֶׁל כָּל הַנּוֹגְעִים בַּדָּבָר וְשֶׁל כָּל הַקְּהִילּוֹת שֶׁעֲלוּלוֹת לִהְיוֹת מוּשְׁפָּעוֹת מֵהַחְלָטָה בָּעִנְיָין.
אִרְגּוּנִים פָלַסְטִינִיִּים, יִשְׂרְאֵלִים וִיהוּדִים, מוּמְחִים לְמִשְׁפָּט וְגַם מְדִינוֹת אֲחֵרוֹת שֶׁחֲבָרוֹת בְּבֵית הַדִּין – כּוּלָּם הִגִּישׁוּ עֲמָדוֹת שׁוֹנוֹת בְּעַד וְנֶגֶד.
הַטְּעָנוֹת הָעִיקָּרִיּוֹת לַהֲגָנַת יִשְׂרָאֵל הָיוּ שֶׁלְּבֵית הַדִּין אֵין סַמְכוּת בָּעִנְיָין מִשּׁוּם שֶׁהָרָשַׁ"פּ אֵינָהּ מְדִינָה, וּכְמוֹ כֵן שֶׁלְּיִשְׂרָאֵל יֵשׁ מַעֲרֶכֶת מִשְׁפָּט שֶׁדָּנָה כְּבָר בְּכָל הַסּוּגְיוֹת הָאֵלֶּה.
בֵּית הַדִּין אִישֵּׁר לְרוֹב הַמִּצְטָרְפִים לְהַגִּישׁ טִיעוּנִים מוּרְחָבִים, וַאֲנַחְנוּ בְּ'שׁוּרַת הַדִּין' הֵבֵאנוּ טִיעוּנִים חֲדָשִׁים שֶׁאַף אֶחָד לֹא נָגַע בָּהֶם".

אֵלּוּ טִיעוּנִים לְמָשָׁל?

"מָה שֶׁעָשִׂינוּ זֶה לְהָבִיא אֶת הָאֲנָשִׁים שֶׁבְּפוֹעַל מְשׁוּפָּעִים מֵהַסִּכְסוּךְ: אוֹתָם תּוֹשָׁבִים יְהוּדִים שֶׁלִּפְנֵי 1948 גָּרוּ בַּשְּׁטָחִים שֶׁל מָה שֶׁהַתּוֹבַעַת קוֹרֵאת כַּיּוֹם 'מְדִינַת פָלַסְטִין'.
הֵם גָּרוּ בְּגוּשׁ עֶצְיוֹן וּבְמִזְרַח יְרוּשָׁלַיִם מִדּוֹרֵי דּוֹרוֹת וּבְמִלְחֶמֶת הָעַצְמָאוּת גּוֹרְשׁוּ מֵהַבָּתִּים שֶׁלָּהֶם, וְכַעֲבוֹר 19 שָׁנִים וְאַחֲרֵי שֶׁהִסְתַּיֵּים הַכִּיבּוּשׁ הַיַּרְדֵּנִי הֵם חָזְרוּ אֲלֵיהֶם.
אֵיךְ בֵּית הַדִּין יָכוֹל עַכְשָׁיו לָבוֹא וּלְהַגִּיד שֶׁזֶּה לֹא הַבַּיִת שֶׁלָּהֶם? שֶׁזֶּה לֹא מָקוֹם שֶׁשַּׁיָּיךְ לְיִשְׂרָאֵל? מְדוּבָּר כָּאן בְּסִכְסוּךְ מְדִינִי וּפוֹלִיטִי שֶׁדִּינוֹ לְהִיפָּתֵר בִּדְרָכִים דִּיפְּלוֹמָטִיּוּת וְלֹא בִּדְרָכִים מִשְׁפָּטִיּוֹת, וְגַם אִם בֵּית מִשְׁפָּט דָּן בָּעִנְיָין הוּא צָרִיךְ לָדוּן בַּהִיסְטוֹרְיָה כּוּלָּהּ מִכָּל צְדָדֶיהָ, וְלֹא רַק לְהִיצָּמֵד לַנָּרָטִיב הַפָלַסְטִינִי כְּמוֹ שֶׁעָשְׁתָה הַתּוֹבַעַת".

אֵיךְ עוֹנִים לַטַּעֲנָה שֶׁל הַאֲשָׁמַת חַיָּילֵי צַהַ"ל בְּ'פִּשְׁעֵי מִלְחָמָה'?

"בַּנּוֹשֵׂא הַזֶּה בָּאנוּ וְהֶרְאָנוּ מִי הֵם פּוֹשְׁעֵי הַמִּלְחָמָה הָאֲמִיתִּיִּים שֶׁבִּיצְּעוּ פְּעוּלּוֹת טֵרוֹר רַצְחָנִיּוֹת, וְהִצַּגְנוּ אֶת הַקּוֹרְבָּנוֹת הַיְּהוּדִים שֶׁל הַטֵּרוֹר.
שִׂימוּ לֵב שֶׁהָרָשׁוּת הַפָלַסְטִינִית שֶׁהֵחֵלָּה אֶת הַתַּהֲלִיךְ שֶׁל הַתְּבִיעָה בִּיקְּשָׁה לַחֲקוֹר רַק מִקְרִים שֶׁאֵירְעוּ אַחֲרֵי יוּנִי 2014, יוֹם אַחֲרֵי חֲטִיפַת שְׁלוֹשֶׁת הַנְּעָרִים, מִשּׁוּם שֶׁאַחֲרֵי הַתַּאֲרִיךְ הַזֶּה נִרְאֶה שֶׁיִּשְׂרָאֵל הִיא הַתּוֹקְפָנִית לְאַחַר שֶׁפָּתְחָה בְּמִבְצַע 'צוּק אֵיתָן'.
כָּל הַפְּשָׁעִים שֶׁבִּיצְּעוּ אַנְשֵׁי הָרָשַׁ"פּ וְאִרְגּוּנֵי הַטֵּרוֹר מֵרֵאשִׁית הָאִינְתִיפַאדַה לֹא קַיָּימִים בִּכְלָל בִּתְבִיעָה.
לָכֵן בָּאנוּ וְאָמַרְנוּ לְבֵית הַדִּין שֶׁאִם הוּא הוּא בֶּאֱמֶת סָבוּר שֶׁיֵּשׁ לוֹ סַמְכוּת לָדוּן בְּתוֹלְדוֹת הַסִּכְסוּךְ, צָרִיךְ לְהַתְחִיל הַדִּיּוּן לְמָשָׁל בָּאִינְתִיפַאדַה שֶׁל רֵאשִׁית שְׁנוֹת הָאַלְפַּיִים, וְאָז כַּמּוּבָן צְרִיכִים לִשְׁפּוֹט אֶת הָרָשַׁ"פּ וְלֹא רַק אֶת יִשְׂרָאֵל.
הִצַּגְנוּ פִּסְקֵי דִּין נֶגֶד הָרָשַׁ"פּ שֶׁנִּיתְּנוּ בְּבָתֵּי מִשְׁפָּט בְּאַרְהָ"ב וּבָאָרֶץ וּמוֹצְאִים אוֹתָהּ אַחְרָאִית לְפִשְׁעֵי הָאִינְתִיפַאדַה וּבְפִשְׁעֵי מִלְחָמָה.
צָרִיךְ לְהָבִין שֶׁגַּם הָרָשַׁ"פּ לֹא חֲסִינָה מִפְּנֵי הֲלִיכִים כָּאֵלֶּה, וְאִם הִיא קוֹרֵאת לַחֲקוֹר אֶת הַסּוּגְיָיה הֲרֵי שֶׁגַּם הִיא צְרִיכָה לִהְיוֹת בֵּין הַנֶּחְקָרִים.
הַמַּנְהִיגִים הַפָלַסְטִינִים שֶׁאוֹתָם צָרִיךְ לַחֲקוֹר מַחֲזִיקִים גַּם בְּאֶזְרָחוּת שֶׁל יַרְדֵּן הַחֶבְרָה בְּבֵית הַדִּין מִיּוֹם הֲקָמָתוֹ, וְלָכֵן אֶפְשָׁר לַחֲקוֹר וְלִתְבּוֹעַ גַּם אוֹתָם".

אֵיפֹה עוֹמֵד הַתַּהֲלִיךְ נָכוֹן לְהַיּוֹם?

"בֵּית הַדִּין אִישֵּׁר לְהַגִּישׁ טִיעוּנִים בְּ-16 בְּמֵרְץ, וְהַתּוֹבַעַת בֶּנְסוּדָה בִּיקְּשָׁה אָרְכָה עַד לְרִאשׁוֹן בְּמַאי.
לְטַעֲנָתָהּ זֶה בִּגְלַל מַשְׁבֵּר הַקּוֹרוֹנָה, אֲבָל לְהַעֲרָכָתִי הִיא פָּשׁוּט הוּכְּתָה בְּתַדְהֵמָה מֵהַטִּיעוּנִים הַחֲדָשִׁים שֶׁהוּבְאוּ בְּפָנֶיהָ.
כָּל הַטִּיעוּנִים שֶׁהִיא הִצִּיגָה בַּהַתְחָלָה הָיוּ בְּכִיוּוּן אֶחָד בִּלְבַד, וְעַכְשָׁיו הִיא צְרִיכָה עוֹד זְמַן כְּדֵי לְהִתְמוֹדֵד עִם הַטְּעָנוֹת הַחֲדָשׁוֹת שֶׁלָּנוּ.
עַכְשָׁיו צְרִיכִים לְחַכּוֹת וְלִרְאוֹת מָה יַעֲשֶׂה בֵּית הַדִּין – הַאִם הוּא יְקַבֵּעַ שֶׁאָכֵן יֵשׁ לוֹ סַמְכוּת לָדוּן וּלְתוֹבַעַת סַמְכוּת לַחֲקוֹר, אוֹ שֶׁלֹּא יֵיעָתֵר לְבַקָּשׁוֹת שֶׁלָּהּ.
אֶפְשָׁרוּת אַחֶרֶת הִיא שֶׁהַשּׁוֹפְטִים יַגִּידוּ שֶׁכָּעֵת זֶה לֹא הַזְּמַן לָדוּן בִּשְׁאֵלַת הַסַּמְכוּת, יְאַפְשְׁרוּ לַתּוֹבַעַת לִפְתּוֹחַ בַּחֲקִירָה וְאִם יִידָּרְשׁוּ לָעִנְיָין יִפְסְקוּ בּוֹ בַּהֶמְשֵׁךְ".

וּמָה יִקְרֶה אִם אָכֵן תִּפְתַּח חֲקִירָה?

"אִם בֵּית הַדִּין אָכֵן יַעֲנִיק לַתּוֹבַעַת סַמְכוּת לִפְתּוֹחַ בַּחֲקִירָה הִיא תְּבַקֵּשׁ מִשְּׁנֵי הַצְּדָדִים לְהַגִּישׁ הֶסְבֵּרִים לְבֵית הַדִּין, וְלִנְקוֹב בִּשְׁמוֹת הָאֲנָשִׁים שֶׁבִּיצְּעוּ לִכְאוֹרָה פִּשְׁעֵי מִלְחָמָה, כְּלוֹמַר קְצִינִים וְחַיָּילִים בְּצַהַ"ל וְשָׁרִים בְּכִירִים.
יִשְׂרָאֵל כַּמּוּבָן לֹא תַּסְכִּים לְזֶה, אֲבָל אָז יֵשׁ סִיכּוּן שֶׁבֵּית הַדִּין יוֹצִיא צַוֵּוי מַעֲצָר נֶגֶד יִשְׂרְאֵלִים, וְהֵם יִהְיוּ עֲלוּלִים לְהֵיעָצֵר אִם יַגִּיעוּ לִמְדִינוֹת אֵירוֹפֵּאִיּוֹת, וְאַף לִהְיוֹת מוּבָאִים לַחֲקִירוֹת בְּבֵית הַדִּין.
בְּמִקְרֶה שֶׁל אִי-שִׁיתּוּף פְּעוּלָּה מִצַּד יִשְׂרָאֵל יִתָּכֵן שֶׁיּוּטְּלוּ עָלֶיהָ גַּם סַנְקְצִיּוֹת שֶׁיֵּאָכְפוּ עַל יְדֵי כָּל הַמְּדִינוֹת הַחֲבָרוֹת בְּבֵית הַדִּין, וְזֹאת יְכוֹלָה לִהְיוֹת בְּעָיָה קָשָׁה".

מָה יִהְיֶה הַבָּסִיס הַמִּשְׁפָּטִי לַחֲקִירָה כְּזוֹ?

"בְּאוֹפֶן רִשְׁמִי הַמְּדִינָה אֵינָהּ צַד לַהֲלִיכִים בְּהָאג, וּמֵעֵבֶר לְכַמָּה מִסְמָכִים הִיא לֹא תִּידָּרֵשׁ לִשְׁלוֹחַ נְצִיגִים רִשְׁמִיִּים לַמִּשְׁפָּט.
לָכֵן כָּל הַטְּעָנוֹת שֶׁלָּהּ חַיָּיבוֹת לִהְיוֹת מוּעֲלוֹת עַל יְדֵי גּוּפִים ווֹלוּנְטָרִיִּים כְּמוֹ 'שׁוּרַת הַדִּין' אוֹ מוּמְחִים אֲחֵרִים.
מֵאַחַר שֶׁאֲנַחְנוּ פּוֹעֲלִים בַּזִּירָה הַזּוֹ כַּמָּה שָׁנִים טוֹבוֹת, צָפִינוּ אֶת כָּל הָעִנְיָין כְּבָר מֵ-2012 אָז הָרָשַׁ"פּ שִׁידְרְגָה אֶת מַעֲמָדָהּ לַמְּדִינָה מַשְׁקִיפָה בִּשְׁבִיל לַחְתּוֹם עַל אֲמָנַת רוֹמָא, וְאָכֵן מִימְּשָׁה לְבַסּוֹף אֶת הָאִיּוּם נֶגֶד יִשְׂרָאֵל.
הֶחָל מִשְּׁנַת 2015 הִתְחַלְנוּ לְהַגִּישׁ תְּבִיעוֹת נֶגֶד רָאשֵׁי הָרָשַׁ"פּ, וְצָפִינוּ גַּם אֶת נוֹשֵׂא הַהִתְנַחֲלוּיוֹת וְהִגַּשְׁנוּ תְּבִיעָה נֶגֶד טוּרְקִיָּה בָּהּ טָעֲנוּ שֶׁהִיא כּוֹבֶשֶׁת שְׁטָחִים בִּצְפוֹן קַפְרִיסִין, בּוֹנָה שָׁם מוֹסָדוֹת וּמַעֲבִירָה לְשֵׁם אֶזְרָחִים.
אִם אַתֶּם רוֹצִים לָדוּן בַּנּוֹשֵׂא שֶׁל כִּיבּוּשׁ שְׁטָחִים, אָז אַתֶּם צְרִיכִים לָדוּן גַּם עַל טוּרְקִיָּה.
הַתְּבִיעָה נֶגֶד אַרְדְוּאָן עֲדַיִין עוֹמֶדֶת תְּלוּיָה בְּבֵית הַדִּין, וְזֶה יֵרָאֶה מוּזָר מְאוֹד אִם הוּא יַחֲלִיט לַעֲסוֹק בִּתְבִיעָה נֶגֶד יִשְׂרָאֵל וְלֹא בִּתְבִיעָה דּוֹמָה נֶגֶד טוּרְקִיָּה".

יָכוֹל לִהְיוֹת שֶׁכָּל הַסִּיפּוּר שֶׁל הָאג יַחֲזוֹר כְּבּוּמֵרַנְג נֶגֶד הַפָלַסְטִינִים?

"הַמַּטָּרָה שֶׁלָּנוּ הִיא לְהָנִיא אֶת בֵּית הַמִּשְׁפָּט מִלַּעֲסוֹק בַּסּוּגְיָה מִכֵּיוָון שֶׁלְּדַעְתֵּנוּ זוֹ לֹא סוּגְיָה שֶׁיְּכוֹלָה לְהִיפָּתֵר בְּכֵלִים מִשְׁפָּטִיִּים, וּבְוַודַּאי לֹא עַל יְדֵי שׁוֹפְטִים חַסְרֵי כֹּל סַמְכוּת בָּעִנְיָין.
אִם זֶה בֵּית דִּין שֶׁפּוֹעֵל בִּרְצוֹן הַצְּדָדִים חַיֶּיבֶת לִהְיוֹת הַסְכָּמָה לְדִיּוּנִים בּוֹ, אַחֶרֶת לָמָּה שֶׁאֶחָד הַצְּדָדִים יְקַבֵּל אֶת הַפְּסִיקָה? בַּמִּקְרֶה הַזֶּה לֹא רַק שֶׁאֵין הַסְכָּמָה אֶלָּא שֶׁאַף אֶחָד מֵהַצְּדָדִים בִּכְלָל לֹא חָבֵר בְּבֵית הַדִּין, אָז מִי שַׂמְכֶם בִּכְלָל לְהִיכָּנֵס לַסּוּגְיָה? צָרִיךְ לִזְכּוֹר גַּם שֶׁיֵּשׁ גּוּף אֶחָד שֶׁיָּכוֹל לְהַפְנוֹת סוּגְיוֹת לְבֵית הַדִּין וְזוֹ מוֹעֶצֶת הַבִּיטָּחוֹן שֶׁל הָאוּ"ם, שֶׁיְּכוֹלָה לְהַחְלִיט שֶׁיֵּשׁ נוֹשֵׂא רָאוּי לַחֲקִירָה כְּמוֹ שֶׁעָשְׁתָה לְמָשָׁל בַּמִּקְרֶה שֶׁל קוֹסוֹבוֹ.
בֵּית הַדִּין עַצְמוֹ לֹא יָכוֹל לָקַחַת סַמְכוּת יֵשׁ מֵאֵין, זֶה לֹא קַיָּים בְּשׁוּם חוֹק.
לָכֵן אָנוּ טוֹעֲנִים שֶׁאִם הוּא רוֹצֶה לָדוּן בַּסּוּגְיָה אָז חַיָּיבִים לָדוּן בָּהּ מִכָּל צְדָדֶיהָ: בּוֹאוּ נְדַבֵּר עַל פִּשְׁעֵי הָאִינְתִיפַאדַה, עַל פִּיגּוּעֵי הַהִתְאַבְּדוּת וְעַל רֶצַח מְכוּוָּן וְשִׁיטָתִי שֶׁל אַלְפֵי יִשְׂרְאֵלִים, וְאָז נִרְאֶה אֶת מִי בֶּאֱמֶת צָרִיךְ לַחֲקוֹר וּלְהַאֲשִׁים פֹּה".

לָמָּה הַמְּדִינָה לֹא מְגִיבָה בְּעָצְמָה וְצָרִיךְ שֶׁאִרְגּוּן פְּרָטִי יַעֲשֶׂה אֶת זֶה?

"כַּאֲשֶׁר עָלוּ הָרַעֲיוֹנוֹת הָרִאשׁוֹנִים לְיִיסּוּד בֵּית דִּין פְּלִילִי בֵּינְלְאוּמִּי, מְדִינַת יִשְׂרָאֵל דַּוְוקָא הָיְיתָה בֵּין הַמּוֹבִילוֹת שֶׁדָּחֲפוּ לַהֲקָמָתוֹ בְּיַחַד עִם אַרְהָ"ב.
הַכַּוָּונָה הַמְּקוֹרִית הָיְיתָה לְטַפֵּל בְּעַוְולוֹת וַאֲסוֹנוֹת שֶׁמִּתְרַחֲשִׁים בְּרַחֲבֵי הָעוֹלָם וְהָאַחְרָאִים לָהֶם מִתְחַמְּקִים לְלֹא דִּין.
יִשְׂרָאֵל בְּהֶחְלֵט תָּמְכָה בְּזֶה וְגַם בָּרַעְיוֹן הָרִאשׁוֹנִי שֶׁל אֲמָנַת רוֹמָא, הַמְּהַוָּוה אֶת מְקוֹר הַסַּמְכוּת שֶׁל בֵּית הַדִּין.
אַךְ מַמָּשׁ לִפְנֵי הַחֲתִימָה עָלֶיהָ הִגִּיעוּ מְדִינוֹת עֲרַב וְהִכְנִיסוּ לַנּוּסָּח הַסּוֹפִי סְעִיף שֶׁאוֹמֵר שֶׁמִּי שֶׁמַּעֲבִיר אוּכְלוּסִיָּיה לְשְׁטָחִים כְּבוּשִׁים מְבַצֵּעַ פֶּשַׁע מִלְחָמָה.
הָיָה בָּרוּר שֶׁזֶּה כְּלִי פּוֹלִיטִי שֶׁנּוֹעַד לְהִתְנַגֵּחַ בִּמְיוּחָד בְּיִשְׂרָאֵל וְלָכֵן הַמְּדִינָה מֵעוֹלָם לֹא אִשְׁרְרָה אֶת הָאֲמָנָה.
בִּשְׁנַת 2002 אַרְהָ"ב הָיְיתָה שְׁקוּעָה בַּמִּלְחָמוֹת בַּמִּזְרָח הַתִּיכוֹן, וְגַם שָׁם הֵבִינוּ שֶׁאֲמָנָה כַּזֹּאת יְכוֹלָה לְשַׁמֵּשׁ נֶגְדָּם בַּהֶמְשֵׁךְ וְסֵירְבוּ לְהִצְטָרֵף לְבֵית הַדִּין.
בְּדִיעֲבַד מִסְתַּבֵּר שֶׁהַהַחְלָטוֹת הָאֵלֶּה הָיוּ נְכוֹנוֹת, כִּי הַיּוֹם אֲנַחְנוּ רוֹאִים שֶׁבְּדִיּוּק בְּאוֹתָהּ שָׁנָה בָּהּ בֵּית הַדִּין מְבַקֵּשׁ לִפְתּוֹחַ בַּחֲקִירָה נֶגֶד יִשְׂרָאֵל הוּא עוֹשֶׂה זֹאת גַּם נֶגֶד אַרְהָ"ב בְּשֶׁל פְּעִילוּתָהּ הַצְּבָאִית בְּאַפְגָּנִיסְטָן.
אַגַּב, מַמָּשׁ לָאַחֲרוֹנָה הָאָמֵרִיקָנִים חָתְמוּ עַל הֶסְכֵּם שָׁלוֹם שָׁם, מָה שֶׁמַּצִּיב אֶת כָּל הַחֲקִירָה הַזּוֹ בָּאוֹר עוֹד יוֹתֵר פּוֹלִיטִי".

הַאִם הַדִּיבּוּרִים בְּיִשְׂרָאֵל עַל הַכַּוָּונָה לְהָחָלַת רִיבּוֹנוּת בִּיהוּדָה וְשׁוֹמְרוֹן יְכוֹלִים לְהַשְׁפִּיעַ עַל הַחֲקִירָה אוֹ הַמִּשְׁפָּט?

"יָכוֹל לִהְיוֹת שֶׁאִם יִשְׂרָאֵל אָכֵן תְּבַצֵּעַ מַהֲלָכִים מְדִינִיִּים זֶה יַגְבִּיר אֶת הַהִתְלַהֲבוּת שֶׁל הַתּוֹבַעַת לָדוּן בַּסּוּגְיוֹת הָאֵלֶּה, אֲבָל זֶה רַק מַרְאֶה לָנוּ שֶׁהָחָלַת הָרִיבּוֹנוּת בַּשָּׁלָב הַזֶּה לֹא מַעֲלָה וְלֹא מוֹרִידָה בִּפְנֵי בֵּית הַדִּין.
הֲרֵי הַתּוֹבַעַת כְּבָר הֶחֱלִיטָה שֶׁהַעֲבָרַת אוּכְלוּסִיָּיה מְהַוָּוה פֶּשַׁע מִלְחָמָה בְּלִי קֶשֶׁר לְהָחָלַת רִיבּוֹנוּת, וְלָכֵן מִבְּחִינָה מִשְׁפָּטִית זֶה לֹא מָה שֶׁיַּכְרִיעַ אֶת הַכַּף.
מִנֶּגֶד, זֶה לֹא אוֹמֵר שֶׁיִּשְׂרָאֵל צְרִיכָה לְהַשְׁאִיר אֶת הַסּוּגְיָיה הַזּוֹ פְּתוּחָה – אוֹ שֶׁמְּחִילִים רִיבּוֹנוּת אוֹ שֶׁלֹּא.
אִם אַתָּה רוֹצֶה לְהָחִיל רִיבּוֹנוּת פָּשׁוּט תִּגְמוֹר עִם זֶה וְתַעֲשֶׂה זֹאת, וְאִם אַתָּה לֹא רוֹצֶה אָז אַל תְּדַבֵּר עַל זֶה סְתָם.
בְּכָל מִקְרֶה יִשְׂרָאֵל תַּחְטוֹף אֶת הָאֵשׁ וְאֶת הַבִּיקּוֹרֶת, אָז כְּדַאי שֶׁתַּפְסִיק לְנַסּוֹת לָלֶכֶת בֵּין הַטִּיפּוֹת וּתְקַבֵּל הַחְלָטָה".

סוּגְיָה נוֹסֶפֶת שֶׁנִּמְצָא כַּמּוּבָן בַּכּוֹתָרוֹת וְאִי-אֶפְשָׁר לְהִתְעַלֵּם מִמֶּנּוּ הִיא מַגֵּפַת הַקּוֹרוֹנָה.
לָאַחֲרוֹנָה דִּיּוּן בָּעוֹלָם וְגַם בָּאָרֶץ הָאֵם נִיתָּן לִתְבּוֹעַ אֶת סִין עַל אַחְרָיוּתָהּ לַמֶּחְדָּל בְּאִי-מְנִיעָה מְסַפֶּקֶת שֶׁל הִתְפַּשְּׁטוּת הַנְּגִיף, ועו"ד דַּרְשָׁן-לַיְיטְנֶר אוֹמֶרֶת כִּי מְדוּבָּר בִּשְׁאֵלָה מוּרְכֶּבֶת: "בְּעִקָּרוֹן לְכָל מְדִינָה יֵשׁ חֲסִינוּת רִיבּוֹנִית בְּכָל הַקָּשׁוּר לְהַחְלָטוֹת מֶמְשָׁלָה וְהִתְנַהֲלוּת פְּנִימִית, אֲבָל יֵשׁ גַּם חֲרִיגִים שֶׁל מַעֲשֵׂי נְזִיקִין", הִיא מַסְבִּירָה.
"הַחוֹק בְּיִשְׂרָאֵל אוֹמֵר שֶׁאִם הִתְרַחֲשָׁה עַוְולָה שֶׁלֹּא קְשׁוּרָה לְהִתְנַהֲלוּת רִיבּוֹנִית אָז לְאוֹתָהּ מְדִינָה אֵין חֲסִינוּת, אֲבָל הַמַּעֲשֶׂה צָרִיךְ לְהִתְרַחֵשׁ בְּאֶרֶץ הַתּוֹבַעַת.
אִם לְמָשָׁל שַׁגְרִיר שֶׁל מְדִינָה דּוֹרֵס הוֹלֵךְ רֶגֶל בְּיִשְׂרָאֵל זֶה מַעֲשֵׂה נְזִיקִין שֶׁלֹּא קָשׁוּר לְרִיבּוֹנוּת שֶׁלָּהּ וְהָאֶזְרָח נִפְגַּע יָכוֹל לִתְבּוֹעַ, אֲבָל אִם הַשַּׁגְרִיר הַיִּשְׂרְאֵלִי נִדְרַס בִּמְדִינָה אַחֶרֶת זֶה שׁוֹנֶה.
בְּאַרְהָ"ב יֵשׁ חוּקִּים אֲחֵרִים וְשָׁם כְּבָר הוּגְּשׁוּ תְּבִיעוֹת אֶזְרָחִיּוֹת נֶגֶד סִין שֶׁיֵּשׁ לָהֶן סִיכּוּי גָּבוֹהַּ לְהִתְקַבֵּל.
יַחַד עִם זֹאת יֵשׁ מַנְגְּנוֹנִים בֵּינְלְאוּמִּיִּים שֶׁמַּסְדִּירִים תְּבִיעוֹת בֵּין מְדִינוֹת, וְאִם יִשְׂרָאֵל כִּמְדִינָה תִּרְצֶה לִתְבּוֹעַ אֶת סִין עַל נְזָקִים שֶׁנִּגְרְמוּ לָהּ הִיא יְכוֹלָה לַעֲשׂוֹת זֹאת לְמָשָׁל בְּבֵית הַדִּין הַבֵּינְלְאוּמִּי לְצֶדֶק וּבְהַסְכָּמַת כָּל הַצְּדָדִים.
אֲנִי סְבוּרָה שֶׁהַרְבֵּה מְדִינוֹת בָּעוֹלָם יַעֲשׂוּ אֶת זֶה".

מַאֲבָק חוֹבֵק עוֹלָם
מִי שֶׁמְּבַקֵּר בַּמַּטֶּה 'שׁוּרַת הַדִּין' יָכוֹל לְקַבֵּל אֶת הָרוֹשֶׁם שֶׁמְּדוּבָּר בְּעוֹד מִשְׂרַד עוֹרְכֵי דִּין רָגִיל עִם פִּינַּת הַמְתָּנָה וְקָפֶה, פְּקִידַת קַבָּלָה אֲדִיבָה וּמַדָּפִים עֲמוּסֵי קְלָסֵרִים.
אַךְ מָה שֶׁמִּתְרַחֵשׁ בְּפוֹעַל בְּאוֹתָם חַדְרֵי יְשִׁיבוֹת רָחוֹק מְאוֹד מִפְּעִילוּת מִשְׁפָּטִית שִׁגְרָתִית וְחֵלֶק מֵעֲלִילוֹת הָאִרְגּוּן יְכוֹלוֹת לְשַׁמֵּשׁ כְּחוֹמֶר לַתַּסְרִיט מֶתַח מְשׁוּבָּח.

"'שׁוּרַת הַדִּין' פּוֹעֶלֶת לְמַעַן מְדִינַת יִשְׂרָאֵל וּמִגִּינָּה עָלֶיהָ מִפְּנֵי אוֹיְבֶיהָ בְּבָתֵּי הַמִּשְׁפָּט בְּרַחֲבֵי הָעוֹלָם, בְּכָל תְּחוּם שֶׁיֵּשׁ לוֹ מַעֲנֶה מִשְׁפָּטִי", מְסַפֶּרֶת עו"ד דַּרְשָׁן-לַיְיטְנֶר וּמַסְבִּירָה עַל דַּרְכֵי הַפְּעוּלָּה שֶׁל אִרְגּוּן: "אִם זֶה בִּתְחוּם הַטֵּרוֹר בּוֹ אֲנַחְנוּ תּוֹבְעִים אִרְגּוּנֵי טֵרוֹר וּמְדִינוֹת שֶׁתּוֹמְכוֹת בָּהֶם, בַּנְקִים שֶׁמְּסַיְּיעִים לְכָל הַתַּשְׁתִּית הַכַּסְפִּית שֶׁלָּהֶם, אוֹ פְּלַטְפוֹרְמוֹת שֶׁל מֶדְיָה חֶבְרָתִית שֶׁנּוֹתְנוֹת לָהֶם בַּמָּה.
הִגַּשְׁנוּ עֶשְׂרוֹת תְּבִיעוֹת שֶׁמִּתְנַהֲלוֹת בָּאָרֶץ וּבְאַרְהָ"ב, וְרָשַׁמְנוּ גַּם הַצְלָחָה נָאָה בְּפִסְקֵי דִּין שֶׁהִתְקַבְּלוּ נֶגֶד מְדִינוֹת כְּמוֹ אִירָאן וְסוּרְיָה.
הָאֲכִיפָה שֶׁל אוֹתָם פִּסְקֵי דִּין נַעֲשֵׂית בְּרַחֲבֵי הָעוֹלָם נֶגֶד נְכָסִים שֶׁשַּׁיָּיכִים לָהֶן, כְּמוֹ לְמָשָׁל מֵיכָלִיּוֹת נֵפְט אִירָאנִיּוֹת, חֶשְׁבּוֹנוֹת בַּנְק וַאֲפִילּוּ נְכָסִים שֶׁל חֲבָרוֹת שֶׁמְּנַהֲלוֹת עֲסָקִים עִם אִירָאן.
לְצַד הַמַּאֲבָק הַכַּלְכָּלִי בְּמִימּוּן הַטֵּרוֹר אֲנַחְנוּ גַּם דּוֹאֲגִים שֶׁקּוֹרְבְּנוֹת הַטֵּרוֹר מְקַבְּלִים פִּיצּוּי עַל מָה שֶׁאֵרַע לָהֶם מִמִּי שֶׁאַחְרָאִים לַנְּזָקִים הַחֲמוּרִים, וְהִשַּׂגְנוּ עַד הַיּוֹם פִּסְקֵי דִּין בִּמְאוֹת מִילְיוֹנֵי דּוֹלָרִים".

אִיּוּם נוֹסָף שֶׁהִתְגַּבֵּר בַּשָּׁנִים הָאַחֲרוֹנוֹת הוּא הַמַּאֲמָץ בְּקֶרֶב גּוֹרְמִים בָּעוֹלָם לְבַצֵּעַ דֶּה-לֵגִיטִימַצְיָה לְיִשְׂרָאֵל וְלִקְרוֹא לַחֵרֶם עָלֶיהָ בְּעִיקָּר בַּמִּישׁוֹר הַכַּלְכָּלִי, וְגַם בַּתְּחוּם הַזֶּה אֶפְשָׁר לִמְצוֹא בַּחֲזִית אֶת אַנְשֵׁי 'שׁוּרַת הַדִּין'.
"אֲנַחְנוּ נִלְחָמִים בְּכָל מָקוֹם אֶפְשָׁרִי שֶׁיֵּשׁ בּוֹ מַעֲנֶה מִשְׁפָּטִי, וּמַגִּישִׁים תְּבִיעוֹת נֶגֶד אַנְשֵׁי BDS וַאֲחֵרִים", אוֹמֶרֶת דַּרְשָׁן-לַיְיטְנֶר.
"בְּרוֹב הַמְּדִינוֹת הַמְּתוּקָּנוֹת בָּעוֹלָם קַיָּימִים חוּקִּים נֶגֶד אַפְלָיָה עַל רֶקַע דָּתִי אוֹ לְאוּמִּי, וּבְרֶגַע שֶׁגּוּף כָּלְשֶׁהוּ מַחֲרִים אֶת יִשְׂרָאֵל רַק בִּגְלַל הֱיוֹתָהּ מְדִינָה יְהוּדִית אָז הוּא לְמַעֲשֶׂה עוֹבֵר עַל הַחוֹק.
כָּכָה לְמָשָׁל תָּבַעְנוּ אֶת חֶבְרַת AirBnB שֶׁהֶחֱלִיטָה שֶׁהִיא לֹא מְפַרְסֶמֶת חֲדָרִים וּבָתִּים לְהַשְׂכָּרָה שֶׁל יְהוּדִים שֶׁגָּרִים בְּשִׁטְחֵי יְהוּדָה וְשׁוֹמְרוֹן, בְּטַעֲנָה שֶׁמְּדוּבָּר בְּשֶׁטַח כָּבוּשׁ.
זוֹ הָיְיתָה דְּרִישָׁה יִיחוּדִית לְיִשְׂרָאֵל לֹא נִשְׁמְעָה בְּשׁוּם מָקוֹם אַחֵר בָּעוֹלָם שֶׁיֵּשׁ בּוֹ שְׁטָחִים כְּבוּשִׁים וְהַחֶבְרָה הִמְשִׁיכָה לִפְעוֹל בָּהֶם לְלֹא בְּעָיָה.
לָכֵן הִגַּשְׁנוּ תְּבִיעָה נֶגְדָּם בְּטַעֲנָה לְאַפְלָיָה עַל רֶקַע לְאוּמִּי וַעֲבֵרָה עַל חוּקֵּי אַרְהָ"ב.
בְּסוֹף הַחֶבְרָה בִּיקְּשָׁה לְהַגִּיעַ לְהֶסְכֵּם פְּשָׁרָה מִחוּץ לְבֵית הַמִּשְׁפָּט וְחָזְרָה בָּהּ מִמְּדִינִיּוּת הָאַפְלָיָה".

מָה לְגַבֵּי אָמָּנִים שֶׁמְּבַטְּלִים הוֹפָעוֹת בְּיִשְׂרָאֵל בִּגְלַל לַחַץ שֶׁל פָּעִילִי חֵרֶם?

"גַּם בְּיִשְׂרָאֵל יֵשׁ חוֹק שֶׁמֵּטִיל אַחְרָיוּת נְזִיקִין עַל מִי שֶׁקּוֹרֵא לַחֵרֶם נֶגֶד יִשְׂרָאֵל, וְהִשְׁתַּמַּשְׁנוּ בּוֹ כְּדֵי לִתְבּוֹעַ אֶת הָאִרְגּוּנִים בִּנְיוּ-זִילַנְד שֶׁגָּרְמוּ לְזַמֶּרֶת לוֹרְד לְבַטֵּל אֶת הַהוֹפָעָה שֶׁלָּהּ בָּאָרֶץ.
נִגְרַם פֹּה נֶזֶק גָּדוֹל וְעוֹגְמַת נֶפֶשׁ לְרוֹכְשֵׁי הַכַּרְטִיסִים, וְאָכֵן קִיבַּלְנוּ פְּסַק דִּין שֶׁאִילֵּץ אוֹתָם לְשַׁלֵּם פִּיצּוּיָם.
כָּרֶגַע אֲנַחְנוּ עוֹבְדִים עַל תְּבִיעָה נֶגֶד הַמּוֹעָצָה לִזְכוּיוֹת אָדָם שֶׁל הָאוּ"ם שֶׁפִּרְסְמָה רְשִׁימָה שְׁחוֹרָה שֶׁל עֲסָקִים וַחֲבֵרוֹת שֶׁפּוֹעֲלוֹת בִּיהוּדָה וְשׁוֹמְרוֹן.
אֲנַחְנוּ פּוֹעֲלִים בְּכָל שָׁנָה לְסַכֵּל אֶת הַמָּשָׁט לְעַזָּה שֶׁמַּטְּרָתוֹ לִפְגּוֹעַ בָּרִיבּוֹנוּת הַיִּשְׂרְאֵלִית וּבְחַיָּילֵי צַהַ"ל.
בְּכָל מָקוֹם שֶׁמִּישֶׁהוּ מְנַסֶּה לְהַשְׁחִיר אֶת פָּנֶיהָ שֶׁל יִשְׂרָאֵל, אֲנַחְנוּ נִמְצָאִים שָׁם".

חֲזִית נוֹסֶפֶת בָּהּ לוֹקְחִים חֵלֶק דַּרְשָׁן-לַיְיטְנֶר וַאֲנָשֶׁיהָ הִיא הַמַּעֲרָכָה הַמְּדִינִית וְהַמִּשְׁפָּטִית מוּל חַמַאס בְּעַזָּה, וְהַנִּיסָּיוֹן לְהַצִּיג לְעוֹלָם תְּמוּנָה מְאוּזֶּנֶת שֶׁל מָה שֶׁמִּתְרַחֵשׁ בַּדָּרוֹם.
כָּךְ לְמָשָׁל הָיָה בִּפְעִילוּת מוּל אִרְגּוּן יוּנִיסֶף שֶׁל הָאוּ"ם, שֶׁמְּפַרְסֵם מִדֵּי שָׁנָה דּוּ"חַ שֶׁמְּגַנֶּה אֶת צַהַ"ל עַל הַפְּגִיעָה בַּיְּלָדִים בְּעַזָּה.
"בְּמִשְׂרַד הַחוּץ בִּיקְּשׁוּ מֵאִיתָּנוּ לְהִיפָּגֵשׁ עִם אַנְשֵׁי יוּנִיסֵף וּלְהַרְאוֹת לָהֶם אֶת הַתְּמוּנָה הַמְּלֵאָה עַל מָה שֶׁקּוֹרֶה בְּעַזָּה, שֶׁלֹּא מִשְׁתַּקֶּפֶת בַּפִּרְסוּמִים הַחַד-צְדָדִיִּים שֶׁלָּהֶם.
נִפְגַּשְׁתִּי עִם יוֹשֶׁבֶת הָרֹאשׁ שֶׁל הָאִרְגּוּן בְּיִשְׂרָאֵל וְהִסְבַּרְתִּי לָהּ שֶׁאִם הֵם רוֹצִים לִהְיוֹת הֲגוּנִים צָרִיךְ לְסַפֵּר מִי בֶּאֱמֶת אַחְרַאי לְמַצַּב הַיְּלָדִים בְּעַזָּה, שֶׁזֶּה כַּמּוּבָן אִרְגּוּן הַחַמַאס.
הַרְאֵנוּ לָהּ אֵיךְ אַנְשֵׁי חַמַאס דּוֹחֲפִים יְלָדִים לְהִשְׁתַּתֵּף בַּהֲפָרוֹת הַסֵּדֶר עַל הַגָּדֵר, מְאַרְגְּנִים לָהֶם הַסָּעוֹת וּמְשַׁלְּמִים כֶּסֶף לַמִּשְׁפָּחוֹת שֶׁלָּהֶם כְּדֵי לְהִשְׁתַּמֵּשׁ בָּהֶם מַמָּשׁ כְּחַיָּילִים".

וּמֶה הָיְיתָה הַתְּשׁוּבָה?

"הִיא טָעֲנָה שֶׁהִיא לֹא עוֹסֶקֶת כְּלָל בְּנוֹשֵׂא הָאַחְרָיוּת וְאָמַרְתִּי לָהּ שֶׁהִיא חוֹטֵאת לְתַפְקִידָהּ.
בְּיוּנִיסֵף הִסְכִּימוּ לְקַבֵּל דּוּ"חַ מְפוֹרָט שֶׁכָּתַבְנוּ עִם כָּל הָרְאָיוֹת בַּנּוֹשֵׂא, אֲבָל טָעֲנוּ שֶׁהֵם לֹא מְקַבְּלִים אֶת הַהַנָּחָה שְׁמָהּ שֶׁהִתְרַחֵשׁ בְּ'מִצְעֲדֵי הַשִּׁיבָה' הָיְיתָה לְחִימָה.
כְּשֶׁשָּׁאַלְתִּי אוֹתָהּ מָה הִיא חוֹשֶׁבֶת שֶׁהִתְרַחֵשׁ שָׁם הִיא עָנְתָה: 'פֶסְטִיבָל'.
גַּם בְּנוֹשֵׂא בְּלוֹנֵי הַנֶּפֶץ פָּנִינוּ לְיוּנִיסֶף כְּדֵי שֶׁיָּגֵנּוּ אֶת הַשִּׁימּוּשׁ בְּצַעֲצוּעִים שֶׁמְּחוּבָּרִים לְבָלוֹנִים כְּדֵי לִמְשׁוֹךְ וְלִפְגּוֹעַ בִּילָדִים יִשְׂרְאֵלִים.
הֲרֵי אִם הַמַּצָּב הָיָה הָפוּךְ בָּרוּר שֶׁבָּאוּ"ם הָיוּ זוֹעֲקִים עַל הַפְּגִיעָה הַקָּשָׁה בִּילָדִים, אֲבָל כְּשֶׁמְּדוּבָּר בִּילָדִים יִשְׂרְאֵלִים נִרְאֶה שֶׁהֵם שׁוֹכְחִים אֶת הָעֲבוֹדָה שֶׁלָּהֶם.
שָׁלַחְנוּ מִכְתָּבִים וּמְחָאוֹת אֲבָל גַּם כָּאן כַּמּוּבָן לֹא נַעֲשָׂה כְּלוּם".

גַּם בְּנוֹשֵׂא טֵרוֹר הַבָּלוֹנִים שֶׁגָּרְמוּ לִשְׂרֵיפוֹת נִרְחָבוֹת בְּיִשְׂרָאֵל, חָבְרוּ בְּ'שׁוּרַת הַדִּין' לְחַקְלָאִים מֵעוֹטֵף עַזָּה כְּדֵי לְהַגִּישׁ תְּבִיעָה בְּבֵית הַדִּין הַפְּלִילִי הַבֵּינְלְאוּמִּי נֶגֶד חַמַאס בְּגִין בִּיצּוּעַ פִּשְׁעֵי מִלְחָמָה.
"עַל פִּי הַדִּין הַבֵּינְלְאוּמִּי פְּגִיעָה בִּרְכוּשׁ אֶזְרָחִי כְּמוֹ שָׂדוֹת מְהַוָּוה פֶּשַׁע מִלְחָמָה, כַּמּוּבָן יַחַד עִם הַנִּיסָּיוֹן שֶׁל מְחַבְּלִים לַחְדּוֹר לְשִׁטְחֵי יִשְׂרָאֵל כְּדֵי לְבַצֵּעַ פִּיגּוּעִים וְיַחַד עִם יְרִי הָרָקֵטוֹת עַל אוּכְלוּסִיָּיה אֶזְרָחִית", מְסַפֶּרֶת דַּרְשָׁן-לַיְיטְנֶר.
"בְּאוֹתָהּ תְּבִיעָה פֵּירַטְנוּ גַּם אֶת כָּל הַפְּשָׁעִים שֶׁחַמַאס מְבַצֵּעַ נֶגֶד בְּנֵי עַמּוֹ כְּמוֹ הַשִּׁימּוּשׁ בִּילָדִים כְּחַיָּילִים וְשִׁימּוּשׁ בָּאֶזְרָחִים כְּמָגֵן אֱנוֹשִׁי.
עַל פִּי דִּינֵי הַלְּחִימָה חַיָּילִים חַיָּיבִים לִלְבּוֹשׁ מַדִּים וְלִפְעוֹל מִתּוֹךְ בְּסִיסֵי צָבָא כְּדֵי לִיצוֹר הַפְרָדָה בֵּינָם לְבֵין אֶזְרָחִים.
בְּחַמַאס עוֹשִׂים בְּדִיּוּק אֶת הַהֶפֶךְ וּמְנַצְּלִים אֶת תּוֹשָׁבֵי עַזָּה לְמַטְּרוֹת טֵרוֹר".

בְּתוֹךְ כָּל הַטֵּרוֹר וְהַשְּׁכוֹל, מִתְגַּלֶּה לְעִתִּים גַּם הַפָּן הָאֱנוֹשִׁי וְהַלֹּא-צָפוּי בַּסִּכְסוּךְ, כְּפִי שֶׁקָּרָה לִפְנֵי כְּאַרְבַּע שָׁנִים בַּפִּיגּוּעַ בּוֹ מִיקִי מַרְק נִרְצַח לְעֵינֵי יְלָדָיו בְּעֵת נְסִיעָה בִּכְבִישׁ 60 לְיַד בֵּית חַגַּי.
"א', אֶחָד הַפָלַסְטִינִים שֶׁנִּקְלַע לַמָּקוֹם רָאָה אֶת הָרֶכֶב מוּטָּל בְּצַד הַכְּבִישׁ וְעָצַר כְּדֵי לִבְדּוֹק מָה קוֹרֶה.
חוּלְיַית הַמְּחַבְּלִים שֶׁבִּיצְּעָה אֶת הַיֶּרִי בִּיקְּשָׁה לַחֲזוֹר וּלְהַמְשִׁיךְ לִירוֹת אֲבָל הוּא מָנַע מֵהֶם לְהִתְקָרֵב לְרֶכֶב.
אַחַר כָּךְ הוּא סִייֵּעַ לָאֵם וְלִשְׁנֵי הַיְּלָדִים לְהֵיחָלֵץ מֵהָרֶכֶב וְהִזְעִיק עֶזְרָה", מְסַפֶּרֶת עו"ד דַּרְשָׁן-לַיְיטְנֶר.
"בְּעִקְבוֹת הַמַּעֲשֶׂה הַזֶּה א' קִיבֵּל אִיּוּמִים רַבִּים עַל חַיָּיו מִצַּד פָלַסְטִינִים וְנֶאֱלַץ לְהִימָּלֵט לְשֶׁטַח יִשְׂרָאֵל.
הוּא זָכָה לְאִישּׁוּר שְׁהִיָּה זְמַנֵּי אֲבָל בְּתוֹם שָׁנָה הִתְבַּקֵּשׁ לַחֲזוֹר לְבֵיתוֹ כִּי הַשַּׁבָּ"כּ טָעַן שֶׁכְּבָר לֹא נִשְׁקָף לוֹ אִיּוּם.
אֲנַחְנוּ יִיצַּגְנוּ אֶת מִשְׁפַּחַת מַרְק בְּאוֹתָהּ הָעֵת וְנִכְנְסוּ לַתְּמוּנָה גַּם בַּסִּיפּוּר שֶׁל א', וּבִיקַּשְׁנוּ לְקַבֵּל עֲבוּרוֹ אַשְׁרַת קֶבַע.
בַּהֲלִיךְ מִשְׁפָּטִי אָרוֹךְ הוֹכַחְנוּ שֶׁכָּל הַטְּעָנוֹת שֶׁל הַשַּׁבָּ"כּ הָיוּ שְׁגוּיוֹת וְשִׁכְנַעְנוּ אֶת מִשְׂרַד הַפְּנִים לְהַעֲנִיק לוֹ אַשְׁרַת שְׁהִיָּה.
כַּיּוֹם הוּא חַי בְּיִשְׂרָאֵל יַחַד עִם מִשְׁפַּחְתּוֹ".

אַתְּ עַצְמְךָ לֹא חוֹשֶׁשֶׁת לְעִתִּים לְבִיטְחוֹנְךָ בְּשֶׁל סוּג הַפְּעִילוּת שֶׁאַתֶּם מוֹבִילִים?

"הַחֲשָׁשׁ תָּמִיד קַיָּים וַאֲנַחְנוּ מִשְׁתַּדְּלִים לְהִיזָּהֵר.
כְּשֶׁאֲנִי מַגִּיעָה לְמָשָׁל לִמְדִינוֹת בְּאֵירוֹפָּה לָשֵׂאת הַרְצָאוֹת אָז אֲנַחְנוּ לֹא מְפַרְסְמִים אֶת הַמָּקוֹם וְהַמּוֹעֵד מִשִּׁיקּוּלֵי אַבְטָחָה, אֲבָל זֶה לֹא יִמְנַע מֵאִיתָּנוּ לְהַמְשִׁיךְ בַּפְּעִילוּת מִכֵּיוָון שֶׁאֵין מִישֶׁהוּ אַחֵר שֶׁיַּעֲשֶׂה אוֹתָהּ וְהִיא חִיּוּנִית לִמְדִינָה וְלַהֲגָנָה עַל קוֹרְבְּנוֹת הַטֵּרוֹר.
רַק לָאַחֲרוֹנָה קִיבַּלְנוּ פְּסַק דִּין נֶגֶד הָרָשַׁ"פּ אַחֲרֵי הֲלִיכִים שֶׁל עֶשְׂרִים שָׁנָה בְּבֵית הַמִּשְׁפָּט הַמְּחוֹזִי בִּירוּשָׁלַיִם שֶׁמָּצָא אוֹתָהּ אַחְרָאִית לְאֵירוּעֵי טֵרוֹר בְּמַהֲלַךְ הָאִינְתִיפַאדַה, וְהִשַּׂגְנוּ גַּם בַּקָּשָׁה לָעִיקּוּל מֵאוֹת מִילְיוֹנִים מִכְּסָפֶיהָ.
'שׁוּרַת הַדִּין' עוֹשֶׂה דְּבָרִים הִיסְטוֹרִיִּים שֶׁהַמְּדִינָה בְּמִגְבְּלוֹתֶיהָ לֹא יְכוֹלָה לַעֲשׂוֹת.
לָכֵן יֵשׁ צוֹרֶךְ מַמָּשׁ קִיּוּמִי בְּגוּף כָּזֶה".

מָה טִיב שִׁיתּוּף הַפְּעוּלָּה שֶׁלָּכֶם עִם הַמְּדִינָה?

"אֲנַחְנוּ עוֹבְדִים בְּשִׁיתּוּף פְּעוּלָּה.
הַרְבֵּה מֵהַתְּבִיעוֹת שֶׁהִגַּשְׁנוּ וְהַדְּבָרִים שֶׁעָשִׂינוּ הָיוּ בְּעִקְבוֹת בַּקָּשׁוֹת שֶׁהִגִּיעוּ מֵהַמְּדִינָה, וּבְסוֹפוֹ שֶׁל יוֹם אֲנַחְנוּ רוֹאִים עַיִן בְּעַיִן אֶת הָאִינְטֵרֵס הַבִּיטְחוֹנִי שֶׁל יִשְׂרָאֵל וּמְנַסִּים לַעֲזוֹר כַּאֲשֶׁר הַמְּדִינָה לֹא יְכוֹלָה לַעֲשׂוֹת אֶת הַדְּבָרִים בְּעָצְמָה.
בָּרוּר שֶׁיֵּשׁ לִפְעָמִים חִילּוּקֵי דֵּעוֹת וְלִפְעָמִים אֲנַחְנוּ גַּם תּוֹבְעִים אֶת הַמְּדִינָה, וְלָכֵן חָשׁוּב לָנוּ לִשְׁמוֹר עַל עַצְמָאוּת הָאִרְגּוּן וּלְהַמְשִׁיךְ לִהְיוֹת חוֹד הַחֲנִית הַמִּשְׁפָּטִי".

הָיוּ בֶּעָבָר דִּיוּוּחִים שֶׁאֶת שׁוֹקֶלֶת לְהִיכָּנֵס לַפּוֹלִיטִיקָה.
אֵיפֹה אֶת עוֹמֶדֶת בַּשְּׁאֵלָה הַזֹּאת הַיּוֹם?

"נִשְׁאַלְתִּי אֶת הַשְּׁאֵלָה הַזֹּאת הַרְבֵּה פְּעָמִים וְתָמִיד הָיִיתִי סְבוּרָה שֶׁאֲנִי יְכוֹלָה לִתְרוֹם הַרְבֵּה יוֹתֵר בַּמִּישׁוֹר הַפְּרָטִי, כִּי הַהַצְלָחוֹת שֶׁהִגַּעְנוּ אֲלֵיהֶן בְּ'שׁוּרַת הַדִּין' הֵן מַדְהִימוֹת וְהַתְּרוּמָה שֶׁל הָאֲנָשִׁים שֶׁעוֹבְדִים פֹּה לֹא תְּסוּלָּא בַּפָּז.
לָאַחֲרוֹנָה מִישֶׁהוּ אָמַר לִי שֶׁאֶת הַדְּבָרִים שֶׁאֲנִי עוֹשָׂה בְּ'שׁוּרַת הַדִּין' אֶפְשָׁר לְהַכְפִּיל פִּי כַּמָּה בַּזִּירָה הַצִּיבּוּרִית, וְלָכֵן אֲנִי לֹא שׁוֹלֶלֶת אֶת הָאֶפְשָׁרוּת שֶׁל כְּנִיסָה לַפּוֹלִיטִיקָה.
אֲנִי חוֹשֶׁבֶת שֶׁמַּרְבִּית נִבְחֲרֵי הַצִּיבּוּר כַּיּוֹם פּוֹעֲלִים בְּעִיקָּר בְּעִנְיָינִים פְּנִימִיִּים, וְיֵשׁ אֵיזֶשֶׁהוּ חוֹסֶר בְּמִישֶׁהוּ שֶׁיּוֹבִיל מַאֲבָק גַּם נֶגֶד הָאוֹיְבִים שֶׁבַּחוּץ.
אֲנִי רוֹאֶה אֶת זֶה כְּחֵלֶק מֵהַהֲגַנָּה עַל אֶזְרְחֵי יִשְׂרָאֵל וְעַל עֶצֶם קִיּוּם הַמְּדִינָה וַעֲתִידָה".