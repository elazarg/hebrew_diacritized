נִמְאַס לִי.
נִמְאַס לִי מַמָּשׁ.
כָּל פַּעַם שֶׁאֲנִי רוֹאֶה כַּתָּבָה בָּעִיתּוֹן עַל אוֹנֶס שֶׁל קְטִינָה, מִין קְבוּצָתִי עִם יַלְדָּה, הֲפָצַת סִרְטוֹנִים בְּטֶלֶגְרַם, תְּשׁוּבוֹת מַעֲלִיבוֹת שֶׁל שׁוֹטְרִים, פְּסִיכִיאַטְרִים שֶׁלֹּא אִכְפַּת לָהֶם וְשׁוֹפְטִים מַאֲשִׁימִים, אֲנִי פָּשׁוּט מִתְמַלֵּאת בְּזַעַם.
זֶה בִּלְתִּי נִסְבָּל.
עָשִׂינוּ מָה שֶׁיָּכוֹלְנוּ עִם אַחַת מִתּוֹךְ אַחַת כְּדֵי לְהַעֲלוֹת מוּדָעוּת לַתּוֹפָעָה, שֵׁשׁ שָׁנִים עָבְרוּ וְהִנֵּה, אֲנַחְנוּ מוּדָעִים, וְעַכְשָׁיו מָה?
אֲנִי לֹא יְכוֹלָה לָשֶׁבֶת בְּשֶׁקֶט מוּל הֶעָוֶול, זֶה כְּרוֹנִי אֶצְלִי, אֲנִי חַיֶּיבֶת לִפְעוֹל וַאֲנִי לֹא יְכוֹלָה לִסְבּוֹל יוֹתֵר אֶת הָעוּבְדָּה שֶׁהַשֶּׁטַח בּוֹעֵר וְהַצִּיבּוּר זוֹעֵק לְעֶזְרָה וְהַמְּדִינָה עוֹשָׂה כָּל כָּךְ מְעַט, מְתַקְצֶבֶת בְּרָמַת הָאֶפֶס, מוֹצִיאָה לַפּוֹעַל תּוֹכְנִיּוֹת מְיוּשָּׁנוֹת בְּגִישָׁה מִשְּׁנַת תְּרָפָּפּ"וּ, יַאלְלָה דַּי! דֵּי עִם זֶה! תִּתְקַדְּמוּ, כְּבָר 2019, הִתְחַלֵּף הַמִּילֶנְיוּם!
אַבָּא שֶׁלִּי פָּגַע בִּי מִינִית כְּשֶׁהָיִיתִי יַלְדָּה, וַאֲנִי זוֹכֶרֶת אֶת עַצְמִי מִתְגַּלְגֶּלֶת בֵּין הָרָשׁוּיוֹת, בְּמַחְלָקָה סְגוּרָה בְּבֵית חוֹלִים פְּסִיכִיאַטְרִי, מִתְמוֹדֶדֶת מוּל הָרְוָוחָה, הַפְּרַקְלִיטוּת וּבָתֵּי הַמִּשְׁפָּט.
אַחֲרֵי מַסָּע שֶׁנִּמְשַׁךְ חֲמֵשׁ עֶשְׂרֵה שָׁנָה, אַבָּא שֶׁלִּי הוּרְשַׁע וְיָשַׁב בַּכֶּלֶא וְאַחֲרֵי תְּבִיעָה אֶזְרָחִית תַּקְדִימִית, זָכִיתִי בְּפִיצּוּיִים וְהָיְתָה לִי הִזְדַּמְּנוּת לְהִשְׁתַּקֵּם וּלְהַתְחִיל בְּדֶרֶךְ חֲדָשָׁה.
אֲבָל הָרָשׁוּיוֹת נִשְׁאֲרוּ אוֹתוֹ הַדָּבָר! הַסִּיפּוּרִים הָאִיּוּמִים עֲדַיִין מַמְשִׁיכִים לִזְרוֹם- אֵיזוֹ אֲטִימוּת.
עֲדַיִין נִפְגְּעוֹת וְנִפְגָּעִים נִמְצָאִים בְּמַצָּב שֶׁבּוֹ אֲנִי הָיִיתִי, מוּפְקָרִים, לְלֹא תְּמִיכָה וּלְלֹא עוֹרֶף, נֶאֱלָצִים לְהִתְמוֹדֵד עִם מַעֲרֶכֶת מַפְלָה, פּוֹגַעַת וּמִתְעַלֶּמֶת, מִשְׁפָּחָה שֶׁתּוֹמֶכֶת בְּפוֹגְעִים וְחֶבְרָה שֶׁמַּאֲשִׁימָה וּמְקַרְבֶּנֶת.
אִי אֶפְשָׁר לְהַמְשִׁיךְ לְהִתְיַחֵס אֲלֵיהֶם כִּמְקָרִים פַּרְטָנִיִּים, זֶה כּוּלָּנוּ.
דַּי, מַסְפִּיק, חַיָּיבִים לְתַקֵּן אֶת הַמַּעֲרֶכֶת.
הַדָּבָר הַבָּא הוּא שִׁינּוּי אֲמִיתִּי, שׁוֹרְשִׁי, חוּקִּי, שִׁינּוּי מֶמְשַׁלְתִּי וְאַרְצִי, שִׁינּוּי יְסוֹדִי שֶׁל הַמְּדִינָה הַזֹּאת וְאֵיךְ הִיא מִתְנַהֶגֶת מוּל פְּגִיעָה מִינִית.
מָה הִיא עוֹשָׂה כְּדֵי לְהַעֲנִישׁ אֶת הַפּוֹגְעִים, לִמְנוֹעַ מֵהֶם לִפְגּוֹעַ שׁוּב וּלְהַרְחִיק אוֹתָם מֵהַנִּפְגָּעִים.
אֵיךְ מְשַׁקְּמִים נָשִׁים וּגְבָרִים, יְלָדוֹת וִילָדִים מֵהַפְּגִיעָה, אֵיךְ מַחֲזִירִים מֵהַתּוֹפֶת, מְבִיאִים הַכָּרָה, רִיפּוּי וְצֶדֶק.
הַמְּדִינָה הַיּוֹם יוֹדַעַת לָתֵת חֶמְלָה לַפּוֹגְעִים וַעֲנִישָׁה לַנִּפְגָּעוֹת וְלַנִּפְגָּעִים, בַּמָּקוֹם לְהֶפֶךְ.
מֵ2013 אֲנִי פּוֹעֶלֶת כִּי אֲנִי לֹא יְכוֹלָה לִרְאוֹת אֶת זֶה בְּלִי לְהִתְחַרְפֵן.
עַד הַיּוֹם הִשְׁתַּמַּשְׁתִּי בְּכַסְפֵּי הַפִּיצּוּיִים שֶׁקִּיבַּלְתִּי מֵאַבָּא שֶׁלִּי כְּדֵי לְמַמֵּן אֶת פְּעִילוּתִי הַצִּיבּוּרִית, אֲבָל כְּדֵי לְהַמְשִׁיךְ אֶת הַפְּעִילוּת שֶׁלִּי אֲנִי לֹא יְכוֹלָה עוֹד לְהִסְתַּמֵּךְ עַל הַפִּיצּוּיִים.
אֲנִי צְרִיכָה אֶת הַתְּמִיכָה שֶׁלָּכֶם כְּדֵי לְמַמֵּן אֶת הַפְּעִילוּת.
הַמַּאֲבָק בְּאַלִּימוּת מִינִית אֵינוֹ מַאֲבָק פְּרָטִי שֶׁלִּי.
זֶה הַמַּאֲבָק שֶׁל כּוּלָּנוּ.

אֲנַחְנוּ חַיָּיבִים וְחַיָּיבוֹת לוֹבִּי בַּכְּנֶסֶת.
לְגַיֵּיס לְטוֹבָתֵינוּ אֶת הח"כים, אֶת הַשָּׂרִים, לְהַגִּיד מָה הַצְּרָכִים שֶׁלָּנוּ, הַנִּפְגָּעִים וְהַנִּפְגָּעוֹת וּמָה אֲנַחְנוּ רוֹצִים בֶּאֱמֶת, מָה שֶׁיְּרַפֵּא.
מָה הַצְּרָכִים שֶׁלָּנוּ כְּהוֹרִים, מָה וּמִי יָגֵן עַל הַיְּלָדִים וְהַיְּלָדוֹת שֶׁלָּנוּ.
אִי אֶפְשָׁר לָשֶׁבֶת בְּשֶׁקֶט וְלָתֵת לַדְּבָרִים לִקְרוֹת מֵעַצְמָם כִּי הֵם לֹא יִקְרוּ.
מוּדָעוּת יֵשׁ וְכָךְ אַחַת מִתּוֹךְ אַחַת יְכוֹלָה לְסַיֵּים אֶת תַּפְקִידָהּ הַהִיסְטוֹרִי אֲבָל יֵשׁ לָנוּ לְפָנֵינוּ עוֹד דֶּרֶךְ אֲרוּכָּה.
לְכוּלָּנוּ.
לֹא מִפְּסִיקוֹת לִפְעוֹל, פּוֹעֲלוֹת יוֹתֵר.
נִכְנָסוֹת יְשִׁירוֹת לְמוֹקְדֵי הַכֹּחַ וְהַהַשְׁפָּעָה וְדוֹרְשׁוֹת שִׁינּוּי אֲמִיתִּי וְשׁוֹרְשֵׁי מִמִּי שֶׁיֵּשׁ לוֹ אֶת הַמַּנְדָּט.
זֶה בְּיָדֵינוּ לָצֵאת לַמַּסָּע הַזֶּה וְלַעֲשׂוֹת שִׁינּוּי.
מֵאָז שֶׁהִתְחַלְתִּי לִפְעוֹל, קִידַּמְתִּי חוֹק שֶׁלֹּא מְאַפְשֵׁר לַעֲבַרְיָינֵי מִין לְשַׁנּוֹת אֶת שְׁמָם, לְהִתְחַבֵּא מֵאֲחוֹרֵי זֶהוּת חֲדָשָׁה וּלְהַמְשִׁיךְ לִפְגּוֹעַ.
אִילַּצְתִּי אֶת מִשְׂרַד הַבְּרִיאוּת לְהַפְסִיק לְהַשְׁמִיד רְאָיוֹת בְּתִיקֵי עֲבֵירוֹת מִין בְּתֵירוּץ שֶׁ"אֵין מָקוֹם לִשְׁמוֹר עֶרְכוֹת אוֹנֶס", בְּעֶזְרָתוֹ שֶׁל נְשִׂיא הַמְּדִינָה רוּבֵּי רִיבְלִין הֵבֵאתִי לְתִקְצוּב וְהַכְשָׁרוֹת לְאַנְשֵׁי צֶוֶות רְפוּאִי הַמְּטַפְּלִים בִּפְגִיעָה מִינִית.
סִייַּעְתִּי בִּפְתִיחַת יְחִידַת חֵירוּם לְטִיפּוּל בְּאַלִּימוּת מִינִית בְּבֵית הַחוֹלִים "לָנִיָּאדוֹ" (שֶׁמֵּאָז מִשְׂרַד הַבְּרִיאוּת כְּבָר הִסְפִּיק לִסְגּוֹר), קִידַּמְתִּי חֲקִיקָה לְהַכְשָׁרַת אַנְשֵׁי מַעֲרֶכֶת הַחִינּוּךְ בְּנוֹשֵׂא שֶׁל פְּגִיעָה מִינִית וְחוֹבַת הַדִּיוּוּחַ.
פָּעַלְתִּי לְשַׁפֵּר אֶת תְּנָאֵי הָאִשְׁפּוּז שֶׁל נִפְגָּעוֹת אַלִּימוּת מִינִית, לִפְתִיחַת חֲלוּפוֹת אִשְׁפּוּז, לְמַאֲבָק בָּאִבְחוּן הַשָּׁגוּי בְּ"הַפְרָעַת אִישִׁיּוּת" וְקִידּוּם הַטִּיפּוּל בְּפוֹסְט טְרָאוּמָה מוּרְכֶּבֶת עַל הַשְׁלָכוֹתֶיהָ, פָּעַלְתִּי מוּל מִשְׂרַד הַמִּשְׁפָּטִים וְהַמָּכוֹן לִרְפוּאָה מִשְׁפָּטִית לְטִיּוּב הַשִּׁימּוּשׁ בִּרְאָיוֹת פוֹרֶנְזִיּוֹת עַל מְנַת לְהַגְדִּיל אֶת אֲחוּזֵי הַהַרְשָׁעוֹת וְעוֹד...
אֲנִי מְקִימָה לוֹבִּי צִיבּוּרִי לְמַאֲבָק בְּאַלִּימוּת מִינִית יַחַד עִם עֶשְׂרוֹת מִתְנַדְּבוֹת וּמִתְנַדְּבִים.
כְּדֵי לַעֲשׂוֹת זֹאת, אֲגַיֵּיס פְּעִילוּת וּפְעִילִים נוֹסָפִים, נַרְחִיב אֶת תְּחוּמֵי הָעִיסּוּק, נִכְתּוֹב וְנִקְדָּם חֲקִיקָה בַּכְּנֶסֶת, נִפְעַל כְּדֵי לְהַעֲבִיר אֶת הַתַּקְצִיבִים לְמַעַרְכֵי הַטִּיפּוּל וְהַשִּׁיקּוּם לְנִפְגָּעוֹת וְנִפְגָּעִים, נִפְעַל מוּל מִשְׂרְדֵי הַמֶּמְשָׁלָה הַשּׁוֹנִים כְּדֵי לְהָגֵן עַל הַצִּיבּוּר מֵעֲבַרְיָינֵי הַמִּין שֶׁמֵּעוֹלָם לֹא שִׁילְּמוּ עַל מַעֲשֵׂיהֶם.

בְּחִירוֹת לְפָנֵינוּ וְזֶה הַזְּמַן לִפְעוֹל! הִצְטָרְפוּ, הֵפִיצוּ, סָפְרוּ לַחֲבֵרִים- לֹא נַרְפֶּה וְלֹא נִתְיָאֵשׁ, מְקִימִים וּמְקִימוֹת לוֹבִּי לַמִּלְחָמָה בְּאַלִּימוּת מִינִית!