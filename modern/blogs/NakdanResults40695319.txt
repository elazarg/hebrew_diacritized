בִּיקּוֹרֶת סִפְרוּתִית עַל מָתֵמָטִיקָה (5 יְחִידוֹת לִימּוּד) חֵלֶק ו' שְׁאֵלוֹן 035006 - אַלְגֶּבְּרָה טְרִיגוֹנוֹמֶטְרִיָּה חֶשְׁבּוֹן דִּיפֵרֶנְצְיָאלִי וְאִינְטֶגְרָלִי כּוֹלֵל מִבְחָנִים לַחֲזָרָה מֵאֵת בֶּנִי גּוֹרֶן הַבִּיקּוֹרֶת נִכְתְּבָה בְּיוֹם שֵׁנִי, 20 בְּמַאי, 2019
ע"י נִצְחִיָּה

- שָׁלוֹם, אֲנִי הַמּוֹרֶה שֶׁלָּכֶם לִירָקוֹת וּפֵירוֹת.
- אוֹף, אֲנִי שׂוֹנֵאת יְרָקוֹת וּפֵירוֹת. אֲנִי מַעֲדִיפָה לֶחֶם בְּשׁוֹקוֹלָד וְגֶ'לִּי בִּינְס
- גַּם אֲנִי. הַמּוֹרֶה, לָמָּה אֲנַחְנוּ חַיָּיבִים לִלְמוֹד דַּוְוקָא יְרָקוֹת וּפֵירוֹת?
- כִּי כָּכָה מִשְׂרַד הַחִינּוּךְ הֶחֱלִיט. זֹאת הַתּוֹכְנִית.
- אֲבָל בִּשְׁבִיל מָה צָרִיךְ אֶת זֶה בִּכְלָל? מָה זֶה יַעֲזוֹר לָנוּ בַּחַיִּים?
- יֵשׁ בָּהֶם וִיטָמִינִים וּמִינֵרָלִים. מֶחְקָרִים הֶרְאוּ שֶׁמִּי שֶׁאוֹכֵל פֵּירוֹת וִירָקוֹת יֵשׁ לוֹ גּוּף בָּרִיא וְחָזָק יוֹתֵר, וְהוּא פָּחוֹת חוֹלֶה.
- אֲבָל זֶה מְעַצְבֵּן. צָרִיךְ לִלְעוֹס אוֹתָם. זֶה מְעַיֵּיף.
- הַלְּעִיסָה הִיא חֵלֶק מֵהָעִנְיָין. זֶה מְפַתֵּחַ עוֹד יְכוֹלוֹת, כְּמוֹ הַיְּכוֹלֶת לְדַבֵּר.
- אֲבָל זֶה קָשֶׁה לִלְעוֹס. וּמְשַׁעֲמֵם.
- בִּשְׁבִיל זֶה אֲנִי כָּאן. בְּמַהֲלַךְ הַשִּׁיעוּרִים אֲנִי אַצִּיג לָכֶם כֵּלִים שׁוֹנִים כְּמוֹ סַכִּין וּפוּמְפִּיָּה, וְתֵדְעוּ לְהִשְׁתַּמֵּשׁ בָּהֶם כְּדֵי שֶׁהָאֲכִילָה תִּהְיֶה פְּשׁוּטָה יוֹתֵר.
- לָמָּה אַתָּה לֹא יָכוֹל לַחְתּוֹךְ לָנוּ בְּעַצְמְךָ? בִּמְגַמַּת סָלָטִים הַמּוֹרָה חוֹתֶכֶת לָהֶם אֶת הַחוֹמֶר וְאָז כְּבָר קַל לָהֶם לֶאֱכוֹל. אִמָּא שֶׁלִּי הָיְתָה בִּמְגַמַּת סָלָטִים, וְהִיא אוֹמֶרֶת שֶׁכְּלוּם לֹא חָסֵר לָהּ בַּחַיִּים.
- נָכוֹן! הַמּוֹרֶה, אוֹ שֶׁתִּטְחַן לָנוּ. בִּמְגַמַּת שֶׁיֵּיקִים הֵם רַק שׁוֹתִים שֶׁייקִים כָּל הַיּוֹם וְכִמְעַט אֵין לָהֶם שִׁיעוּרֵי בַּיִת. אָח שֶׁלִּי בִּמְגַמַּת שֶׁייקִים וְאָמַר שֶׁהוּא כְּבָר יַשְׁלִים פֵּירוֹת וִירָקוֹת אַחֲרֵי הַצָּבָא, אִם יִצְטָרֵךְ.
- כָּל הַכָּבוֹד לָאָח שֶׁלָּךְ, אֲבָל לֹא נִרְאֶה לְךָ טִפְּשִׁי לְשַׁלֵּם אַחֲרֵי הַצָּבָא אַלְפֵי שְׁקָלִים, וְלֹא לַעֲשׂוֹת אֶת זֶה בְּחִינָּם?
- הַמּוֹרֶה, תּוֹדֶה שֶׁאַתָּה בְּעַצְמְךָ שׂוֹנֵא פֵּירוֹת וִירָקוֹת. אַבָּא שֶׁלִּי אָמַר שֶׁהוּא מַמָּשׁ שׂוֹנֵא פֵּירוֹת וִירָקוֹת וּמַזָּל שֶׁהוּא כְּבָר לֹא בְּבֵית סֵפֶר. בֶּטַח אַתָּה כָּאן רַק כִּי מְשַׁלְּמִים לְךָ. מָה, אַתָּה לֹא אוּכַל אַף פַּעַם גַּ'לִּי בִּינְס?
- בֶּטַח שֶׁכֵּן. קְצָת, לִפְעָמִים. אֲבָל בַּבַּיִת אֲנִי גַּם אוֹכֶל גֶּזֶר לַהֲנָאָה. וְלִפְעָמִים, כְּשֶׁאֲנִי רוֹצֶה לְאַתְגֵּר אֶת עַצְמִי אֲנִי מְפַצֵּחַ אֱגוֹזִים.
-אֱגוֹזִים!!! וָואו, הַמּוֹרָה, אֵיךְ אַתָּה עוֹשֶׂה אֶת זֶה? וְזֶה טָעִים?
- טָעִים מְאוֹד. קָשֶׁה לְהַגִּיעַ אֲלֵיהֶם, אֲבָל אַחֲרֵי שֶׁמְּסִירִים אֶת הַקְּלִיפָּה הֵם טְעִימִים מְאוֹד.
- אָז אוּלַי תָּבִיא לְכָאן אֱגוֹזִים פַּעַם?
- אֲנִי מִצְטַעֵר. מִשְׂרַד הַחִינּוּךְ הֶחֱלִיט שֶׁאֱגוֹזִים זֶה לֹא בַּחוֹמֶר. פַּעַם הֵבֵאתִי, אֲבָל בָּרֶגַע שֶׁאָמַרְתִּי שֶׁזֶּה רְשׁוּת וְלֹא לַמִּבְחָן, הֲלַכְתֶּם כּוּלְּכֶם לֶאֱכוֹל לַחְמָנִיָּה עִם שׁוֹקוֹלָד.
26 קוֹרְאִים אָהֲבוּ אֶת הַבִּיקּוֹרֶת
אָהַבְתָּ? לַחַץ לְסַמֵּן שֶׁאָהַבְתָּ