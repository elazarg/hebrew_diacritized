סוֹפִית: נִסְגַּר הַתִּיק נֶגֶד עִמָּנוּאֵל רוֹזֵן
בְּהוֹדָעַת מִשְׂרַד הַמִּשְׁפָּטִים נִמְסַר כִּי חֵלֶק מֵהָעֵדוּיוֹת שֶׁנִּמְסְרוּ נֶגֶד רוֹזֵן הֶעֱלוּ חֲשָׁד לְבִיצּוּעַ עֲבֵירוֹת מִין, אוּלָם אֵלֶּה הִתְיַישְּׁנוּ.
פְּרַקְלִיטָיו: "הַתִּיק נוֹלַד בְּחֵטְא"

סָגוּר וְנָעוּל: פְּרַקְלִיטוּת מְחוֹז מֶרְכָּז הוֹדִיעָה הַיּוֹם (ה') לִפְרַקְלִיטָיו שֶׁל הָעִיתּוֹנַאי עִמָּנוּאֵל רוֹזֵן כִּי הוּחְלַט לִסְגּוֹר אֶת תִּיק הַחֲקִירָה שֶׁנִּפְתַּח נֶגְדּוֹ בְּגִין חֲשָׁד לַעֲבֵירוֹת מִין.
הַהַחְלָטָה הִתְקַבְּלָה עַל דַּעַת פְּרַקְלִיט הַמְּדִינָה הַיּוֹצֵא מֹשֶׁה לְדוֹר, שֶׁאִימֵּץ אֶת עֶמְדַּת פְּרַקְלִיטוּת הַמָּחוֹז, וְכֵן עַל דַּעַת פְּרַקְלִיט הַמְּדִינָה הַמְּכַהֵן שַׁי נִיצָּן.

בְּהוֹדָעַת מִשְׂרַד הַמִּשְׁפָּטִים בַּנּוֹשֵׂא נִכְתַּב כִּי "בְּתִיק זֶה קִייְּמָה הַמִּשְׁטָרָה חֲקִירָה יְסוֹדִית וּמַקִּיפָה בַּחֲשָׁד לְבִיצּוּעַ עֲבֵירוֹת מִין שׁוֹנוֹת עַל יְדֵי מַר רוֹזֵן, בְּמִסְפַּר מִתְלוֹנְנוֹת, לְאוֹרֶךְ תְּקוּפָה מְמוּשֶּׁכֶת.
נִגְבּוּ עֵדוּיוֹת מִנָּשִׁים רַבּוֹת שֶׁתֵּיאֲרוּ אֶת מַהוּת וְטִיב הַקֶּשֶׁר בֵּינָן לְבֵין הֶחָשׁוּד.
חֵלֶק מֵהָעֵדוּיוֹת הֶעֱלוּ חֲשָׁד לְבִיצּוּעַ עֲבֵירוֹת מִין, אוּלָם אֵלֶּה הִתְיַישְּׁנוּ".

עוֹד נִמְסַר בְּהוֹדָעַת מִשְׂרַד הַמִּשְׁפָּטִים כִּי "תְּלוּנוֹת אֲחֵרוֹת, שֶׁלֹּא הִתְיַישְּׁנוּ, לֹא חָצוּ אֶת הֶרֶף הַפְּלִילִי הַנִּדְרָשׁ לַעֲבֵירָה שֶׁל הַטְרָדָה מִינִית.
בְּנוֹסָף לְאֵלֶּה הִגִּיעַ לַמִּשְׁטָרָה מֵידָע מִמְּקוֹרוֹת שׁוֹנִים בַּאֲשֶׁר לַעֲבֵירוֹת מִין לִכְאוֹרָה, כְּלַפֵּי נָשִׁים נוֹסָפוֹת, אוּלָם נָשִׁים אֵלֶּה סֵירְבוּ לִמְסוֹר תְּלוּנָה וְהַדְּבָרִים נוֹתְרוּ בְּגֶדֶר שְׁמוּעוֹת בִּלְבַד".

עו"ד לִיאוֹר אֶפְּשְׁטֵיְין
לְפִי הוֹדָעַת מִשְׂרַד הַמִּשְׁפָּטִים, הַפְּרַקְלִיטוּת בָּחֲנָה רְאָיוֹת בְּנוֹגֵעַ לַחֲמִישָּׁה מִקְרִים שֶׁחָצוּ אֶת רַף הַהִתְיַישְּׁנוּת.
"בְּחֵלֶק מִן הַמִּקְרִים הַמַּעֲשִׂים לֹא הִיוּוּ עֲבֵירָה פְּלִילִית, חֵרֶף תְּחוּשַׁת חוֹסֶר הַנּוֹחוֹת שֶׁחֶלְקָם הוֹתִירוּ בְּקֶרֶב כַּמָּה מִן הַמִּתְלוֹנְנוֹת", נֶאֱמַר בַּהוֹדָעָה.
עוֹד צוּיַּן כִּי בְּאֶחָד הַמִּקְרִים הִצְבִּיעוּ הָרְאָיוֹת שֶׁנֶּאֶסְפוּ עַל חֲשָׁד לְקִיּוּמָהּ לִכְאוֹרָה שֶׁל עֲבֵירַת הַטְרָדָה מִינִית, בָּרַף הַנָּמוּךְ, עַל סַף הִתְיַישְּׁנוּת.
"הַפְּרַקְלִיטוּת לֹא מָצְאָה דֵּי רְאָיוֹת בְּמִקְרֶה זֶה וּלְפִיכָךְ נִסְגַּר הַתִּיק בְּהֵיעָדֵר רְאָיוֹת מַסְפִּיקוֹת".

פְּרַקְלִיטָיו שֶׁל רוֹזֵן, עוֹרְכֵי הַדִּין לִיאוֹר אֶפְּשְׁטֵיְין וְיָרוֹן לוֹנְדוֹן, מָסְרוּ בִּתְגוּבָה כִּי "הַתִּיק נוֹלַד בְּחֵטְא וְסוֹפוֹ מֵעִיד עַל תְּחִילָּתוֹ.
הַתִּיק הִתְחִיל לְלֹא אָשָׁם אוֹ מִתְלוֹנְנוֹת וְנִסְגָּר לְלֹא אַשְׁמָה.
הַתִּיק הִגִּיעַ בְּסִיּוּם הַתַּהֲלִיךְ לְמָקוֹם שֶׁהָיָה בּוֹ מֵהַיּוֹם הָרִאשׁוֹן: לַמִּשְׁטָרָה וְלַפְּרַקְלִיטוּת לֹא הָיְיתָה כָּל סִיבָּה לַעֲסוֹק בְּתִיק זֶה, וַחֲבָל עַל הַמַּשְׁאַבִּים שֶׁהוּקְצוּ לוֹ".

עוֹד אָמְרוּ עוֹרְכֵי הַדִּין כִּי "אָנוּ שְׂמֵחִים וּמְבָרְכִים אֶת הַפְּרַקְלִיטוּת שֶׁהִגִּיעָה לַמַּסְקָנָה הַנְּכוֹנָה, וּמְקַוִּוים כִּי כְּבָר בֶּעָתִיד הַקָּרוֹב יָפִיקוּ כָּל הַגּוֹרְמִים אֶת הַלְּקָחִים הַמִּתְבַּקְּשִׁים וְהֶחָשׁוּב שֶׁבָּהֶם לֹא לְאַפְשֵׁר גְּזַר דִּין תִּקְשׁוֹרְתִּי וּלְהָגֵן עַל שְׁמוֹ הַטּוֹב שֶׁל כָּל אָדָם, וְעַל חֶזְקַת הַחַפּוּת שֶׁהִיא הַצִּידּוּק הַמּוּסָרִי לְקִיּוּמָם שֶׁל מִשְׁטָרָה וּפְרַקְלִיטוּת בִּמְדִינַת חוֹק".