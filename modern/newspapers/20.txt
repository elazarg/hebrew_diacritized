עַל פְּלָצֶבּוֹ וּכְאֵב נַפְשִׁי
כְּאֵב נַפְשִׁי גּוֹרֵם לֹא רַק לְסֵבֶל נוֹרָא אֶלָּא גַּם הוֹרֵג.
אֵפֶקְט הַפְּלָצֶבּוֹ מֵבִיא לַתּוֹצָאָה הָרְצוּיָה לְלֹא טִיפּוּל אוֹ תְּרוּפָה חַסְרֵי עֵרֶךְ בִּיּוֹלוֹגִי.
בֵּין לְבֵין נִמְצָאִים הָאַנְדּוֹרְפִּינִים שֶׁמּוּפְרָשִׁים בַּמּוֹחַ.
אַךְ הַגּוֹרֵם הָעִיקָּרִי שֶׁיָּכוֹל לְהַגְבִּיר אוֹ לְהַקְטִין אֶת הָאֵפֶקְט הוּא מִידַּת הָאֵמוּן שֶׁל הַמְּטוּפָּל בְּרוֹפֵא וְהַחֲשִׁיבוּת לְיַחַס הַמְּטַפֵּל לִמְטוּפָּלוֹ הִיא אַדִּירָה

בְּיוֹם שְׁלִישִׁי הַשָּׁבוּעַ זָכִיתִי לְמַשֶּׁהוּ שֶׁכּוּלָּנוּ, בְּעֶצֶם, שׁוֹאֲפִים אֵלָיו: סְגִירַת מַעְגָּל.
הִזְמִינוּ אוֹתִי לְהַרְצוֹת בִּפְנֵי סֶגֶל הָרוֹפְאִים, הַחוֹקְרִים וְהַסְּטוּדֶנְטִים שֶׁל הַפָקוּלְטָה לִרְפוּאָה בָּאוּנִיבֶרְסִיטָה הָעִבְרִית בִּירוּשָׁלַיִם, בְּבֵית הַחוֹלִים הֲדַסָּה עֵין כֶּרֶם.

לְמַעַן גִּילּוּי נָאוֹת: נוֹלַדְתִּי בַּהֲדַסָּה.
אַבָּא שֶׁלִּי הָיָה רוֹפֵא בַּהֲדַסָּה.
אִמָּא שֶׁלִּי עָבְדָה בַּהֲדַסָּה עֶשְׂרוֹת שָׁנִים, עַד שֶׁיָּצְאָה לְפֶנְסִיָּה.
בְּתוֹר יֶלֶד עָבַרְתִּי נִיתּוּחַ בַּהֲדַסָּה.
לָמַדְתִּי רְפוּאָה בַּהֲדַסָּה.
עָשִׂיתִי סְטָאז' בַּהֲדַסָּה.
אַבָּא וְאִמָּא שֶׁלִּי, הוּא לִפְנֵי 45 שָׁנִים וְהִיא לִפְנֵי כַּמָּה חוֹדָשִׁים, מֵתוּ בַּהֲדַסָּה.
אֲנִי עוֹבֵד הַיּוֹם בַּהֲדַסָּה.
כְּשֶׁהִכִּישׁ אוֹתִי נְחַשׁ צֶפַע בַּשָּׁנָה שֶׁעָבְרָה, טוּפַּלְתִּי בַּהֲדַסָּה.
הַבָּנוֹת שֶׁלִּי נוֹלְדוּ בַּהֲדַסָּה.
וּכְשֶׁיַּגִּיעַ יוֹמִי, מִן הַסְּתָם אַמּוֹת בַּהֲדַסָּה.

וְהִנֵּה אֲנִי עוֹמֵד עַל בַּמָּה בְּבֵית הַסֵּפֶר לִרְפוּאָה בַּהֲדַסָּה, וּמוֹלִי הַקּוֹלֵגוֹת, הַמּוֹרִים וְהַתַּלְמִידִים שֶׁלִּי.
בְּדֶרֶךְ כְּלָל אֲנִי לֹא נִלְחָץ כְּשֶׁאֲנִי מַרְצֶה.
הַפַּעַם הִתְרַגַּשְׁתִּי, וְאוּלַי אֲפִילּוּ טִיפָּה נִלְחַצְתִּי: זְכוּת גְּדוֹלָה וּסְגִירַת מַעְגָּל.
הִסְתַּכַּלְתִּי עַל הָאוּלָם.
יָשְׁבָה שָׁם פְּרוֹפ' דִּינָהּ בֶּן יְהוּדָה, דִּיקָנִית הַפָקוּלְטָה, רוֹפְאָה הֶמָטוֹלוֹגִית שֶׁטִּיפְּלָה עֶשְׂרוֹת שָׁנִים בִּמְסִירוּת בְּאִמָּא שֶׁלִּי.
יָשְׁבוּ שָׁם הַמְּתַרְגְּלִים שֶׁלִּי מִבֵּית הַסֵּפֶר לִרְפוּאָה, אָז פּוֹסְט-דּוֹקְטוֹרַנְטִים צְעִירִים, וְהַיּוֹם פְּרוֹפֵסוֹרִיּוֹת וּפְרוֹפֵסוֹרִים וָתִיקִים וּנְשׂוּאֵי פָּנִים.
יָשְׁבוּ שָׁם סְטוּדֶנְטִיּוֹת וּסְטוּדֶנְטִים לִרְפוּאָה, וְרוֹפְאוֹת וְרוֹפְאִים צְעִירִים.

אָמַרְתִּי לָהֶם שֶׁאֲנִי מַקְדִּישׁ אֶת הַהַרְצָאָה לְזִכְרָם שֶׁל אַבָּא וְאִמָּא שֶׁלִּי, שֶׁרַבִּים בַּקָּהָל הִכִּירוּ הֵיטֵב.
וְאָז דִּיבַּרְתִּי אִיתָּם עַל הַפְּסִיכוֹלוֹגְיָה וְעַל הַבִּיּוֹלוֹגְיָה שֶׁל שְׁתֵּי תּוֹפָעוֹת שֶׁנִּרְאוֹת לֹא קְשׁוּרוֹת, אֲבָל יֵשׁ קֶשֶׁר הָדוּק בֵּינֵיהֶן: כְּאֵב נַפְשִׁי וְאֵפֶקְט הַפְּלָצֶבּוֹ.
שְׁתֵּי הַתּוֹפָעוֹת הָאֵלֶּה חֲשׁוּבוֹת מְאוֹד, אָמַרְתִּי לָהֶם, לְכָל רוֹפֵא וּבְעֶצֶם לְכָל אָדָם.

מָה זֶה כְּאֵב נַפְשִׁי? וּמַדּוּעַ הוּא צָרִיךְ לְעַנְיֵין אוֹתָנוּ? כִּי כְּאֵב נַפְשִׁי גּוֹרֵם לֹא רַק לְסֵבֶל נוֹרָא, אֶלָּא גַּם הוֹרֵג, פְּשׁוּטוֹ כְּמַשְׁמָעוֹ.
אֲנָשִׁים שָׂמִים קֵץ לְחַיֵּיהֶם בִּגְלַל כְּאֵב נַפְשִׁי בִּלְתִּי נִסְבָּל.
בְּמַהֲלַךְ הַקַּרְיֵירָה שֶׁלִּי כִּפְסִיכִיאַטְר שָׁאַלְתִּי מֵאוֹת אֲנָשִׁים, מֵאֲחוֹרֵי דְּלָתַיִים סְגוּרוֹת, "מַדּוּעַ אַתָּה רוֹצֶה לְהִתְאַבֵּד?", וְקִיבַּלְתִּי תְּשׁוּבוֹת רַבּוֹת וְשׁוֹנוֹת.
אֲבָל כַּאֲשֶׁר שָׁאַלְתִּי אוֹתָם "מַדּוּעַ דַּוְוקָא עַכְשָׁיו? לָמָּה לֹא לִפְנֵי חֲצִי שָׁנָה, אוֹ בְּעוֹד חוֹדְשַׁיִים?" קִיבַּלְתִּי כִּמְעַט תָּמִיד אֶת אוֹתָהּ הַתְּשׁוּבָה: "כִּי אֲנִי לֹא יָכוֹל לָשֵׂאת אֶת הַכְּאֵב הַזֶּה שֶׁאֲנִי מַרְגִּישׁ בִּפְנִים.
לֹא יָכוֹל יוֹתֵר.
אֲנִי חַיָּיב לְהַפְסִיק אֶת זֶה".

כַּאֲשֶׁר שׁוֹאֲלִים אֲנָשִׁים רְגִילִים לְגַמְרֵי "מָה הַדָּבָר הֲכִי כּוֹאֵב שֶׁקָּרָה לְךָ בַּחַיִּים?", לָרוֹב הֵם לֹא יְסַפְּרוּ לָנוּ עַל תְּאוּנַת דְּרָכִים, מַחֲלָה אוֹ נִיתּוּחַ.
בְּדֶרֶךְ כְּלָל אֲנָשִׁים יַגִּידוּ שֶׁהַדָּבָר שֶׁהֲכִי הִכְאִיב לָהֶם בַּחַיִּים הוּא מָוֶות שֶׁל אָדָם שֶׁאָהֲבוּ, לָרוֹב קְרוֹב מִשְׁפָּחָה מִדַּרְגָּה רִאשׁוֹנָה: אַבָּא אוֹ אִמָּא, בֶּן זוּג אוֹ אָחוֹת, וְחָס וְחָלִילָה – כְּמוֹ שֶׁקָּרָה לְעֶשֶׂר מִשְׁפָּחוֹת יִשְׂרְאֵלִיּוֹת בַּשָּׁבוּעַ שֶׁעָבַר – בַּת אוֹ בֵּן.
עַד הַיּוֹם, אַחֲרֵי עֶשְׂרוֹת שָׁנִים, אֲנִי זוֹכֵר הֵיטֵב אֶת הַמָּוֶות שֶׁל אַבָּא.
אֶת הַכְּאֵב שֶׁעָלָה בִּי אָז, וַעֲדַיִין לֹא נֶעֱלַם לְגַמְרֵי.

"כּוֹאֵב לִי הַלֵּב", אֲנַחְנוּ אוֹמְרִים זֶה לְזֶה.
וְהַבִּיטּוּי קוֹלֵעַ, לַמְרוֹת שֶׁהַכְּאֵב נוֹבֵעַ לֹא מִן הַלֵּב אֶלָּא מִן הַמּוֹחַ.
זֶה בֶּאֱמֶת כּוֹאֵב: חֵלֶק מִן הָאֲתָרִים וְהַנְּתִיבִים בַּמּוֹחַ שֶׁ"מְיַיצְּרִים" אֶת תְּחוּשַׁת הַכְּאֵב הַגּוּפָנִי, גּוֹרְמִים גַּם לִכְאֵב נַפְשִׁי כַּאֲשֶׁר הֵם מוּפְעָלִים.
הַיּוֹם יָדוּעַ שֶׁהַתְּרוּפוֹת הַחֲזָקוֹת בְּיוֹתֵר שֶׁיֵּשׁ לָנוּ נֶגֶד כְּאֵב גּוּפָנִי, הַתְּרוּפוֹת הַנַּרְקוֹטִיּוֹת כְּמוֹ מוֹרְפִין וְקוֹדֵאִין, מְסוּגָּלוֹת לְהַעֲלִים בְּאוֹפֶן זְמַנִּי גַּם כְּאֵב נַפְשִׁי.
וְהֵן עוֹשׂוֹת אֶת זֶה בְּאוֹתוֹ מַנְגָּנוֹן שֶׁבּוֹ הֵן מַקְטִינוֹת כְּאֵב גּוּפָנִי: הֵן מְחַקּוֹת אֶת פְּעִילוּתָם שֶׁל נוֹגְדֵי הַכְּאֵבִים הַטִּבְעִיִּים שֶׁל הַמּוֹחַ – הָאֶנְדּוֹרְפִינִים.

וְאֶנְדּוֹרְפִינִים הֵם הַחוּלְיָה הַמְּשׁוּתֶּפֶת, שֶׁמְּחַבֶּרֶת בֵּין כְּאֵב נַפְשִׁי לְאֵפֶקְט הַפְּלָצֶבּוֹ.
מָה זֶה פְּלָצֶבּוֹ? בְּלָטִינִית זֶה "אֲנִי אֶרְצֶה אוֹתְךָ" אוֹ "אֲנִי אֶגְרוֹם לְךָ לְהַרְגִּישׁ נִפְלָא".
הַתַּרְגּוּם הָעִבְרִי לְמִילָּה פְּלָצֶבּוֹ הוּא אָיוֹם וְנוֹרָא: "אֵינְבּוֹ".
אֵיזֶה שָׁם לֹא מוּצְלָח.
כִּי הַמַּשְׁמָעוּת שֶׁל אֵינְבּוֹ הִיא "דָּבָר שֶׁאֵין בּוֹ מַמָּשׁ".
וּפְלָצֶבּוֹ, בְּנִיגּוּד לְשֵׁם הָרַע שֶׁיָּצָא לוֹ, הוּא דָּבָר אֲמִיתִּי וְנִפְלָא.

אֵפֶקְט הַפְּלָצֶבּוֹ הוּא מַצָּב שֶׁבּוֹ טִיפּוּל אוֹ תְּרוּפָה חַסְרֵי עֵרֶךְ בִּיּוֹלוֹגִי מְבִיאִים לְתוֹצָאָה הָרְצוּיָה, לַמְרוֹת שֶׁאֵין בָּהֶם רְכִיב פָּעִיל, אִם הָאָדָם שֶׁמְּקַבֵּל אוֹתָם מַאֲמִין שֶׁהֵם "הַדָּבָר הָאֲמִיתִּי".
זֶה נָכוֹן לֹא רַק בְּטִיפּוּל בִּכְאֵבִים, אֶלָּא גַּם בְּטִיפּוּל בְּמַחֲלַת פַּרְקִינְסוֹן, בְּיֶתֶר לַחַץ דָּם, בְּדִיכָּאוֹן, וּבִתְעוּקַת חָזֶה מִמָּקוֹר לְבָבִי.
זֶה נָכוֹן אֲפִילּוּ לְגַבֵּי נִיתּוּחִים מְסוּיָּימִים.
עוֹד דּוּגְמָה לְאֵפֶקְט הַפְּלָצֶבּוֹ הִיא כַּאֲשֶׁר אָדָם שׁוֹתֶה, לְלֹא יְדִיעָתוֹ, קָפֶה נְטוּל קָפֵאִין, וְחוֹוָה עוֹרְרוּת וּפֶרֶץ שֶׁל אֵנֶרְגִּיָּה, כְּאִילּוּ שָׁתָה קָפֶה רָגִיל.
מֶחְקָרִים רַבִּים הֶרְאוּ שֶׁאֵפֶקְט הַפְּלָצֶבּוֹ מְהַוֶּוה חֵלֶק חָשׁוּב בִּפְעִילוּתָן שֶׁל תְּרוּפוֹת אֲמִיתִּיּוֹת: הוּא מַגְבִּיר אֶת הַיְּעִילוּת שֶׁלָּהֶן בְּצוּרָה חַדָּה.

אֵיךְ זֶה עוֹבֵד? כְּכָל הַנִּרְאֶה, הָאֱמוּנָה יוֹצֶרֶת אֶת הַמְּצִיאוּת בַּמּוֹחַ.
אִם אֲנַחְנוּ מַאֲמִינִים שֶׁתְּרוּפָה מְסוּיֶּמֶת תִּפְעַל עָלֵינוּ, הִיא אָכֵן תִּפְעַל, גַּם כַּאֲשֶׁר מְדוּבָּר בִּגְלוּלַת-דֶּמֶה שֶׁאֵין בָּהּ מַרְכִּיבִים פְּעִילִים.
הָאֵפֶקְט הַזֶּה לֹא קַיָּים בְּכָל תְּרוּפָה: הוּא לֹא נָכוֹן לְגַבֵּי אַנְטִיבִּיּוֹטִיקָה, וְגַם לֹא לְגַבֵּי אִינְסוּלִין.
אֲבָל כִּמְעַט כָּל תְּרוּפָה שֶׁמַּנְגְּנוֹן הַפְּעוּלָּה שֶׁלָּהּ קָשׁוּר לַמּוֹחַ עֲשׂוּיָה לְבַטֵּא אֵפֶקְט פְּלָצֶבּוֹ.
אֵפֶקְט הַפְּלָצֶבּוֹ הוּא כָּל כָּךְ חָזָק, שֶׁרְשׁוּת הַמָּזוֹן וְהַתְּרוּפוֹת הָאָמֵרִיקָנִית אֵינָהּ מְאַשֶּׁרֶת שִׁימּוּשׁ בְּשׁוּם תְּרוּפָה חֲדָשָׁה לִפְנֵי שֶׁנִּבְדְּקָה הַיְּעִילוּת שֶׁלָּהּ מוּל פְּלָצֶבּוֹ, וְנִמְצְאָה טוֹבָה יוֹתֵר.

הַיּוֹם אֲנַחְנוּ יוֹדְעִים שֶׁאֵפֶקְט הַפְּלָצֶבּוֹ תָּלוּי, בְּחֶלְקוֹ, בְּאוֹתָם אַנְדּוּרְפִינִים, נוֹגְדֵי הַכְּאֵבִים הַטִּבְעִיִּים שֶׁל הַמּוֹחַ.
וְהַגּוֹרֵם הַפְּסִיכוֹלוֹגִי הָעִיקָּרִי שֶׁיָּכוֹל לְהַגְבִּיר אוֹ לְהַקְטִין אֶת אֵפֶקְט הַפְּלָצֶבּוֹ (וְאֶת הַפְרָשַׁת הָאֶנְדּוֹרְפִינִים בַּמּוֹחַ) הוּא מִידַּת הָאֵמוּן שֶׁל הַמְּטוּפָּל בְּטִיפּוּל שֶׁהוּא מְקַבֵּל, וּבְרוֹפֵא שֶׁנּוֹתֵן לוֹ אוֹתוֹ.

בְּמִילִּים אֲחֵרוֹת, יֵשׁ חֲשִׁיבוּת אַדִּירָה לַיַּחַס שֶׁל הָרוֹפֵא אֶל הַמְּטוּפָּל: יַחַס חַם, לְבָבִי, אוֹפְּטִימִי וְאֶמְפָּתִי מַגְבִּיר אֶת אֵפֶקְט הַפְּלָצֶבּוֹ וְאֶת יְעִילוּתָן שֶׁל תְּרוּפוֹת אֲמִיתִּיּוֹת.
הוּא מְשַׁכֵּךְ כְּאֵבִים וּמַקְטִין חֲרָדוֹת.
הוּא מְטַפֵּל גַּם בִּכְאֵב נַפְשִׁי.
וְכָךְ סִייַּמְתִּי אֶת הַהַרְצָאָה שֶׁלִּי בִּפְנֵי הַקּוֹלֵגוֹת, הַמּוֹרִים וְהַתַּלְמִידִים שֶׁלִּי בְּבֵית הַסֵּפֶר לִרְפוּאָה: לְעִיתִּים קְרוֹבוֹת מְאוֹד, הַתְּרוּפָה הֲכִי טוֹבָה שֶׁיֵּשׁ לָנוּ הִיא – הָרוֹפֵא.