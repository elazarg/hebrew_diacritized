הָיוּ פַּעַם שְׁנֵי אַחִים, שֵׁם הָאֶחָד עָלִי בַּבָּא וְשֵׁם הַשֵּׁנִי קָאסֶם.
עָלִי בַּבָּא הָיָה עָנִי מָרוּד, וּלְפַרְנָסָתוֹ הָיָה מְקוֹשֵׁשׁ עֲנָפִים לַהַסָּּקָה.
קָאסֶם, אָחִיו, הָיָה אִישׁ עָשִׁיר – אַךְ לַמְּרוֹת שֶׁהָיָה עָשִׁיר, אַף פַּעַם לֹא עָזַר לְאָחִיו עָלִי בַּבָּא הַמִּּסְכֵּן.
יוֹם אֶחָד יָצָא עָלִי בַּבָּא רָכוּב עַל חֲמוֹרוֹ לְקוֹשֵׁשׁ עֲנָפִים בֶּהָרִים.
וְהֵנָּה הִגִּיעַ אֶל מְעָרָה גְּּדוֹלָה, שֶׁהַפֶּתַח שֶׁלָּהּ הָיָה נָעוּל בְּשַׁעַר עָצוּם עָשׂוּי אֶבֶן.
בְּעוֹד עָלִי בַּבָּא תּוֹהֶה מַהִי הַמְּּעָרָה הַזּוֹ, הוּא שָׁמַע לְפֶתַע קוֹל פַּרְסוֹת סוּסִים וְרָאָה אַרְבָּעִים פָּרָשִׁים חֲמוּשִׁים דּוֹהֲרִים עַל סוּסִים לְעֶבְרוֹ.
עָלִי בַּבָּא חָשַׁשׁ שֶׁמָּא אֵלֶּה שׁוֹדְדִים, וְלָכֵן הֶחְבִּיא מִיָּד אֶת חֲמוֹרוֹ הַקָּטָן בֵּין הַשִּׂיחִים, וְאִלּוּ הוּא עַצְמוֹ טִפֵּס וְעָלָה עַל עֵץ לֹא רָחוֹק מִפֶּתַח הַמְּּעָרָה.
לֹא עָבַר זְמַן רַב, וְאַרְבָּעִים הַשּׁוֹדְדִים הִגִּיעוּ אֶל מָקוֹם סָמוּךְ לְפֶתַח הַמְּּעָרָה וְיָרְדוּ מִן הַסּוּסִים.
אֶחָד מֵהֶם, מַנְהִיג הַשּׁוֹדְדִים, קָרַב לְפֶתַח הַמְּּעָרָה וְקָרָא בְּקוֹל גָּּדוֹל:
״סוּמְסוּם הִפָּתַח!"
וְהִנֵּה, שַׁעַר הָאֶבֶן הַגָּדוֹל הֵחֵל לָנוּעַ בְּקוֹל חֲרִיקָה, עַד שֶׁנִּפְתַּח לְגַמְרֵי.
אַרְבָּעִים הַשּׁוֹדְדִים נִכְנְסוּ לַמְּּעָרָה בָּזֶה אַחַר זֶה, וּמִיָּד אַחֲרֵי שֶׁנִּכְנְסוּ נִסְגַּר שַׁעַר הָאֶבֶן הַגָּדוֹל לְאִטּוֹ.
עָלִי בַּבָּא הִמְתִּין עוֹד זְמַן־מָה עַל הָעֵץ, עַד שֶׁכַּעֲבֹר שָׁעָה נִפְתַּח שַׁעַר הָאֶבֶן הַגָּדוֹל.
אַרְבָּעִים הַשּׁוֹדְדִים יָצְאוּ הַחוּצָה וְשַׁעַר הָאֶבֶן הַגָּדוֹל נִסְגַּר.
אוֹ אָז עָלוּ הַשּׁוֹדְדִים אִישׁ אִישׁ עַל סוּסוֹ וְדָהֲרוּ מִשָּׁם.
עָלִי בַּבָּא יָרַד מִן הָעֵץ, קָרַב לַמְּּעָרָה וְקָרָא בְּקוֹל:
״סוּמְסוּם הִפָּתַח!"
וְשַׁעַר הָאֶבֶן הַגָּדוֹל נִפְתַּח.
עָלִי בַּבָּא נִכְנַס לְתוֹךְ הַמְּּעָרָה, וְהִנֵּה בְּאֶמְצַע הַמְּּעָרָה רָאָה תֵּּבוֹת רַבּוֹת מְלֵאוֹת מַטְבְּעוֹת זָהָב, יַהֲלוֹמִים וַאֲבָנִים יְקָרוֹת.
שַׁעַר הָאֶבֶן הַגָּדוֹל נִסְגַּר מֵעַצְמוֹ, וְעָלִי בַּבָּא הוֹרִיד מֵעַל גַּּבּוֹ אֶת הַשַּׂק שֶׁבּוֹ הָיָה אוֹסֵף אֶת הָעֲנָפִים הַיְּבֵשִׁים, וְהֵחֵל לְמַלֵּא אוֹתוֹ בְּמַטְבְּעוֹת זָהָב.
כְּשֶׁהַשַּׂק הָיָה מָלֵא, קָרָא עָלִי בַּבָּא לְעֵבֶר הַשַּׁעָר:
״סוּמְסוּם הִפָּתַח!"
וְשַׁעַר הָאֶבֶן נִפְתַּח.
עָלִי בַּבָּא יָצָא הַחוּצָה, וְאָז נִסְגַּר הַשַּׁעַר מֵעַצְמוֹ.
עָלָה עָלִי בַּבָּא עַל חֲמוֹרוֹ וְרָכַב מַהֵר הָעִירָה.
כְּשֶׁהִגִּיעַ עָלִי בַּבָּא לְבֵיתוֹ, הֶרְאָה אֶת מַטְבְּעוֹת הַזָּּהָב לְאִשְׁתּוֹ וְסִפֵּר לָהּ עַל כָּל מַה שֶּׁקָּרָה.
אָמְרָה אִשְׁתּוֹ:
״עָלִי בַּבָּא בַּעֲלִי, נִשְׁתַּמֵּשׁ בִּמְעַט זָהָב בְּכָל יוֹם, וְאַתָּה תָּּבִיא זָהָב מִן הַמְּּעָרָה רַק כַּאֲשֶׁר יִגָּמֵר הַזָּּהָב בְּבֵיתֵנוּ.
וּכְדֵי שֶׁנּוּכַל לָדַעַת בְּדִיּוּק בְּכַמָּה זָהָב הִשְׁתַּּמַשְׁנוּ, הָבֵא מֵאָחִיךָ קָאסֶם אֶת הַכְּלִי שֶׁבּוֹ שׁוֹקְלִים וּמוֹדְדִים כַּמֻּיּוֹת."
הָלַךְ עָלִי בַּבָּא לְאָחִיו קָאסֶם וְשָׁאַל מֵאִשְׁתּוֹ אֶת הַכְּלִי.
בְּאוֹתוֹ יוֹם שָׁקְלוּ עָלִי בַּבָּא וְאִשְׁתּוֹ קְצָת מִן הַזָּּהָב, וְקָנוּ בַּזָּהָב מַלְבּוּשִׁים יָפִים, רָהִיטִים חֲדָשִׁים, אֹכֶל נִפְלָא וּכְלֵי בַּיִת חֲדָשִׁים וְנוֹצְצִים.
וְכָךְ, מִדֵּי כַּמָּה יָמִים, עָלִי בַּבָּא הָיָה שׁוֹאֵל אֶת כְּלִי הַמְּּדִידָה מֵאָחִיו קָאסֶם, וְהוּא וְאִשְׁתּוֹ הָיוּ מוֹדְדִים בּוֹ כַּמּוּת שֶׁל זָהָב.
הֵם קָנוּ בַּיִת חָדָשׁ, גָּּדוֹל וּמְפֹאָר, עִם גַּּן נִפְלָא לְיָדוֹ, וּבְכָל פַּעַם שֶׁהַזָּּהָב הָיָה נִגְמָר – עָלִי בַּבָּא הָיָה רוֹכֵב אֶל הַמְּּעָרָה שֶׁבֶּהָרִים וּמֵבִיא עוֹד זָהָב.
בֵּינְתַיִם הֵחֵל קָאסֶם לְקַנֵּא בְּאָחִיו עָלִי בַּבָּא, שֶׁהִתְעַשֵּׁר פִּתְאוֹם וְהָפַךְ לִהְיוֹת אַחַד הָעֲשִׁירִים הַגְּדוֹלִים בָּעִיר.
קָאסֶם גַּּם הָיָה סַקְרָן לָדַעַת, מַדּוּעַ בְּכָל כַּמָּה יָמִים שׁוֹאֵל מִמֶּנּוּ עָלִי בַּבָּא אֶת כְּלִי הַמְּּדִידָה שֶׁלּוֹ, וְהוּא רָצָה לָדַעַת מַה בְּדִיּוּק הוּא שׁוֹקֵל בּוֹ.
יוֹם אֶחָד אָמַר קָאסֶם לְאִשְׁתּוֹ:
״מִרְחִי מְעַט זֶפֶת בְּתַחְתִּיתוֹ שֶׁל כְּלִי הַמְּּדִידָה, וְכָךְ נוּכַל לְגַלּוֹת מַהוּ הַדָּּבָר שֶׁעָלִי בַּבָּא וְאִשְׁתּוֹ מוֹדְדִים בַּכְּלִי שֶׁהֵם שׁוֹאֲלִים מֵאִתָּנוּ בְּכָל פַּעַם."
עָשְׂתָה אִשְׁתּוֹ כִּדְבָרָיו, וּמָרְחָה אֶת תַּּחְתִּית הַכְּלִי בְּזֶפֶת שְׁחֹרָה, וּלְמָחֳרָת נָתְנָה אֶת הַכְּלִי לְעָלִי בַּבָּא.
בָּעֶרֶב, כַּאֲשֶׁר עָלִי בַּבָּא הֶחְזִיר אֶת כְּלִי הַמְּּדִידָה, מָצְאוּ קָאסֶם וְאִשְׁתּוֹ מַטְבֵּעַ זָהָב שֶׁנִּדְבַּק לְתַחְתִּית הַכְּלִי.
הֵבִין קָאסֶם כִּי אָחִיו עָלִי בַּבָּא מוֹדֵד זָהָב בַּכְּלִי הַזֶּּה, וְהוּא קִנֵּא בּוֹ עַד מְאוֹד.
כָּל הַלַּּיְלָה לֹא הִצְלִיחַ לִישֹׁן, וּלְמָחֳרָת, מֻקְדָם בַּבֹּקֶר, הָלַךְ לְבֵיתוֹ שֶׁל עָלִי בַּבָּא וְאָמַר לוֹ:
״אֲחִי, גִּּלִּיתִי כִּי אַתָּה שׁוֹקֵל וּמוֹדֵד זָהָב בַּכְּלִי שֶׁאַתָּה שׁוֹאֵל מִמֶּנִּי מִדֵּי כַּמָּה יָמִים.
מֵהֵיכָן אַתָּה מַשִּׂיג כָּל כָּךְ הַרְבֵּה זָהָב?"
עָלִי בַּבָּא, שֶׁהָיָה טוֹב לֵב, הֶחְלִיט לְגַלּוֹת לְאָחִיו קָאסֶם אֶת הַסּוֹד.
הוּא סִפֵּר לוֹ עַל מְעָרַת הַשּׁוֹדְדִים וְעַל הַזָּּהָב שֶׁבְּתוֹכָהּ, וְאָמַר לוֹ אֶת מִלּוֹת הַקֶּּסֶם שֶׁבְּעֶזְרָתָן נִפְתַּח פֶּתַח הַמְּּעָרָה: ״סוּמְסוּם הִפָּתַח!"
קָאסֶם שָׂמַח מְאוֹד, וְכֵיוָן שֶׁהָיָה רוֹדֵף בֶּצַע, הֶחְלִיט לָקַחַת לְעַצְמוֹ אֶת כָּל אוֹצַר הַזָּּהָב שֶׁבַּמְּעָרָה.
עוֹד בְּאוֹתוֹ הַיּוֹם הוּא הֶעֱמִיס אַרְגָּזִים גְּּדוֹלִים עַל גַּּבָּם שֶׁל עֲשָׂרָה סוּסִים, וְרָכַב עַל אַחַד הַסּוּסִים, כְּשֶׁכָּל שְׁאָר הַסּוּסִים הוֹלְכִים בְּשַׁיָּרָה אַחֲרָיו.
כָּךְ רָכַב קָאסֶם עַד שֶׁהִגִּיעַ לַמְּּעָרָה שֶׁבָּהָר.
שָׁם יָרַד מִן הַסּוּס שֶׁעָלָיו יָשַׁב וְקָרָא לְעֵבֶר הַמְּּעָרָה:
״סוּמְסוּם הִפָּתַח!"
וְשַׁעַר הַמְּּעָרָה נִפְתַּח.
בִּלְהִיטוּת נִכְנַס קָאסֶם לְתוֹךְ הַמְּּעָרָה עִם כַּמָּה אַרְגָּזִים, וְאָז נִסְגַּר שַׁעַר הַמְּּעָרָה.
קָאסֶם נִדְהַם לְמַרְאֵה עֲרֵמוֹת הַזָּּהָב, הַיַּהֲלוֹמִים וְהָאֲבָנִים הַיְּקָרוֹת, וְהֵחֵל לְמַלֵּא אֶת אַרְגָּזָיו.
כְּשֶׁהָאַרְגָּזִים הָיוּ מְלָאִים, רָצָה קָאסֶם לָצֵאת הַחוּצָה וּלְהַעֲמִיס אוֹתָם עַל הַסּוּסִים שֶׁהֵבִיא עִמּוֹ – אֲבָל מֵרֹב הִתְרַגְּשׁוּת הוּא שָׁכַח אֶת מִלּוֹת הַקֶּּסֶם.
וְכָךְ עָמַד קָאסֶם בְּתוֹךְ הַמְּּעָרָה וְצָעַק לְעֵבֶר הַפֶּתַח:
״שְׂעוֹרָה הִפָּתַח!"
אַךְ הַשַּׁעַר לֹא נִפְתַּח.
הוּא צָעַק:
״חִטָּה הִפָּתַח!"
אַךְ הַשַּׁעַר לֹא נִפְתַּח.
קָאסֶם צָעַק עוֹד הַרְבֵּה דְּבָרִים, אַךְ הוּא לֹא הִצְלִיחַ לְהִזָּכֵר בְּמִלּוֹת הַקֶּּסֶם שֶׁלִּמֵד אוֹתוֹ אָחִיו עָלִי בַּבָּא.
כָּךְ עָבְרוּ לָהֵן כַּמָּה שָׁעוֹת שֶׁבָּהֵן הָיָה קָאסֶם בְּתוֹךְ הַמְּּעָרָה, צוֹעֵק לְעֵבֶר הַשַּׁעַר הַסָּּגוּר.
וְהִנֵּה הִגִּיעוּ אַרְבָּעִים הַשּׁוֹדְדִים לַמְּּעָרָה, וְרָאוּ אֶת עֲשֶׂרֶת הַסּוּסִים לְיַד הַפֶּתַח.
הַשּׁוֹדְדִים הֵבִינוּ מִיָּד, כִּי מִישֶׁהוּ גִּּלָּה אֶת סוֹדָם וְהוּא נִמְצָא בְּתוֹךְ הַמְּּעָרָה.
״אֲהָהּ," אָמַר מַנְהִיג הַשּׁוֹדְדִים, ״נִרְאֶה שֶׁזֶּה אוֹתוֹ נָבָל, שֶׁגּוֹנֵב כָּל פַּעַם מִן הַזָּּהָב שֶׁלָּנוּ." וּמַנְהִיג הַשּׁוֹדְדִים צָעַק לְעֵבֶר הַפֶּתַח:
״סוּמְסוּם הִפָּתַח!"
שַׁעַר הַמְּּעָרָה נִפְתַּח לְאִטּוֹ, וְאַרְבָּעִים הַשּׁוֹדְדִים נִכְנְסוּ לְתוֹךְ הַמְּּעָרָה.
כְּשֶׁגִּלּוּ אֶת קָאסֶם בְּתוֹכָהּ – שָׁלְפוּ מִיָּד אֶת חַרְבוֹתֵיהֶם וַהֲרָגוּהוּ.
וְאָז כָּרְתוּ אֶת גּוּפוֹ לְאַרְבָּעָה חֲלָקִים וְתָלוּ אוֹתָם בְּתוֹךְ הַמְּּעָרָה – שְׁנַיִם־שְׁנַיִם בִּשְׁנֵי הַצְּּדָדִים שֶׁל הַפֶּתַח – כְּדֵי לְהַפְחִיד וּלְהַרְתִּיעַ אֶת כָּל מִי שֶׁיִּרְצֶה לְהִתְקָרֵב לַמְּּעָרָה שֶׁלָּהֶם.
כָּךְ עָזְבוּ הַשּׁוֹדְדִים אֶת הַמָּקוֹם וְדָהֲרוּ מִשָּׁם, כְּדֵי לִתְקֹף שַׁיָּרוֹת וְלִשְׁדֹּד אֶת רְכוּשָׁן.