בְּיִשְׂרָאֵל לוֹמְדִים הֲכִי הַרְבֵּה יָמִים בַּשָׁנָה
יוֹשֵׁב רֹאשׁ וַעֲדַת הַחִנוּךְ שֶׁל הַכְּנֶסֶת, ח"כ אִילָן שָׁלְגִי (שִׁנוּי) גִלָה כִּי בְּיִשְׂרָאֵל לוֹמְדִים הֲכִי הַרְבֵּה יָמִים. בְּיִשְׂרָאֵל לוֹמְדִים 220 יָמִים בְּשָׁנָה, בְּעוֹד שֶׁבִּמְדִינוֹת אֲחֵרוֹת לוֹמְדִים בִּמְמֻצָע כ-200 יָמִים. בִּסְפָרַד, לְמָשָׁל, לוֹמְדִים רַק 175 יוֹם בִּלְבַד.
ח"כ שָׁלְגִי הוֹדִיעַ שֶׁבְּכַוָנָתוֹ לְהַעֲבִיר אֶת מַעֲרֶכֶת הַחִנוּךְ לִשְׁבוּעַ לִמוּדִים מְקֻצָר. אִרְגוּנֵי הַמוֹרִים מִתְנַגְדִים לָרַעְיוֹן.

רַעְיוֹן חָדָשׁ: שְׁעוֹן הַקַיִץ יוּזַז בִּשְׁעָתַיִם
בִּתְקוּפַת הַקַיִץ אָנוּ נֶהֱנִים מֵהֲזָזַת הַשָׁעוֹן קָדִימָה. אָמְנָם, אָנוּ קָמִים מֻקְדָם יוֹתֵר בְּשָׁעָה אַחַת, אַךְ בְּסוֹף הַיוֹם, אֲנַחְנוּ נֶהֱנִים מִשְׁעַת אוֹר נוֹסֶפֶת.
שְׁעוֹן הַקַיִץ נוֹעַד כְּדֵי לַחְסוֹךְ בְּכֶסֶף, וְאָכֵן בְּכָל שָׁנָה נֶחְסָכִים כ-100 מִילְיוֹנֵי שְׁקָלִים. בִּשְׁעוֹת הַיוֹם יֵשׁ גַם פָּחוֹת תְאוּנוֹת דְרָכִים, מַה שֶׁהוֹפֵךְ אֶת הֲזָזַת הַשָׁעוֹן לִכְדָאִית בְּיוֹתֵר.
שָׁר הַפְּנִים, אַבְרָהָם פֹּרַז, הֶחְלִיט שֶׁהָרַעְיוֹן טוֹב וְכִי כְּדַאי יִהְיֶה לְהָזִיז אֶת הַשָׁעוֹן שְׁעָתַיִם קָדִימָה. לְדַעֲתוֹ, רָצוּי לְהָזִיז אֶת הַשָׁעוֹן קָדִימָה בְּשָׁעָה אַחַת כָּל יְמוֹת הַשָׁנָה, וְאִלוּ בִּתְקוּפַת הַקַיִץ, הוּא מַצִיעַ לְהָזִיז אֶת הַשָׁעוֹן בִּשְׁעָתַיִם.

פִּתְגַם הַשָׁבוּעַ
אַל יִתְהַלֵל חוֹגֵר כִּמְפַתֵחַ
אַל תֹאמַר הוֹפּ לִפְנֵי שֶׁקָפַצְתָ
יֶשְׁנָם אֲנָשִׁים שֶׁרוֹאִים אֶת הָעֲבוֹדָה שֶׁלָהֶם, כְּאִלוּ הִיא גְמוּרָה, עוֹד לִפְנֵי שֶׁהֵם סִיְמוּ אוֹתָה בֶּאֱמֶת.
עַל כָּךְ בָּאִים הַפִּתְגָמִים הַבָּאִים לְהַזְהִיר אוֹתָנוּ מִכָּךְ.
הַפִּתְגָם הָרִאשׁוֹן לָקוּחַ מהתנ"ך. כַּאֲשֶׁר אָדָם יוֹצֵא לְמִלְחָמָה, הוּא חוֹגֵר אֶת הַחֲגוֹר שֶׁלוֹ. (חֲגוֹר – בֶּגֶד צְבָאִי מְיֻחָד). לְאַחַר שֶׁהוּא חוֹזֵר מֵהַקְרָב, הוּא פּוֹתֵחַ אֶת הָרְצוּעוֹת שֶׁל הַחֲגוֹר וְהוֹלֵךְ לָנוּחַ.
הַפִּתְגָם בָּא לְהַזְהִיר אֶת הַלוֹחֵם, שֶׁלֹא יַחְגֹג לִפְנֵי הַקְרָב, אֶלָא רַק לְאַחַר שֶׁהוּא סִיֵם אֶת הַמִלְחָמָה.
הַפִּתְגָם הָעֲמָמִי יוֹתֵר בָּא לוֹמַר אֶת אוֹתוֹ הַדָבָר. כַּאֲשֶׁר אָנוּ קוֹפְצִים, אָנוּ צוֹעֲקִים "הוֹפּ". לָכֵן, אָסוּר לָנוּ לִצְעוֹק "הוֹפּ" לִפְנֵי הַקְפִיצָה. מִפְּנֵי שֶׁיָכוֹל לִהְיוֹת, שֶׁאוּלַי, לֹא נִקְפֹּץ בִּכְלָל.

מַדוּעַ הָפַךְ הַמִילְיוֹנֶר לְנַהַג מוֹנִית?
מַייקֵל אוֹלְיֵירִי, הַבְּעָלִים שֶׁל חַבְרַת תְעוּפָה גְדוֹלָה הָפַךְ לְנַהַג מוֹנִית * מַדוּעַ הוּא מַרְגִיז אֶת נֶהָגֵי הַמוֹנִיוֹת בְּלוֹנְדוֹן ?* מָה הַבְּעָיָה בַּתַפְקִיד הֶחָדָשׁ שֶׁל אוֹלְיֵירִי? *
אַחַת הַבְּעָיוֹת הַקָשׁוֹת שֶׁל כָּל עִיר מוֹדֶרְנִית, הִיא הַתַחְבּוּרָה הַקָשָׁה. הַתַחְבּוּרָה הַצִבּוּרִית, אוֹטוֹבּוּסִים וּמוֹנִיוֹת, נֶהֱנִים מִמַסְלוּלִים מְיֻחָדִים, שֶׁמְאַפְשְׁרִים לָהֶם לִנְסוֹעַ מַהֵר יוֹתֵר בְּתוֹךְ הָעִיר. לַנֶהָגִים הַפְּרָטִיִים, אֵין מַסְלוּלִים מְיֻחָדִים, כָּךְ שֶׁהֵם נִתְקָעִים בִּפְקָקִים בַּשָׁעוֹת הַחֲשׁוּבוֹת שֶׁל הַבֹּקֶר.
מַייקֵל אוֹלְיֵירִי, מִילְיוֹנֶר אִירִי, הֶחְלִיט שֶׁכְּדַאי לוֹ לִנְסוֹעַ בְּמַסְלוּל שֶׁל הַתַחְבּוּרָה הַצִבּוּרִית. כָּךְ הוּא יוּכַל לַעֲקוֹף אֶת כָּל הַפְּקָקִים וּלְהַגִיעַ לַמִשְׂרָד בְּלִי בְּעָיוֹת תַחְבּוּרָה מְיֻחָדוֹת. הוּא קָנָה רִשָׁיוֹן לְמוֹנִית, וְהָפַךְ אֶת הַמְכוֹנִית הַמְפֹאֶרֶת שֶׁלוֹ לְמוֹנִית.
נֶהָגֵי הַמוֹנִיוֹת לֹא אוֹהֲבִים אֶת הָרַעְיוֹן שֶׁל מַייקֵל. "הָרִשָׁיוֹן נִתַן לְנֶהָגֵי מוֹנִיוֹת אֲמִתִיִים וְלֹא לְמִילְיוֹנֶרִים שֶׁיֵשׁ לָהֶם מַסְפִּיק כֶּסֶף כְּדֵי לִקְנוֹת רִשְׁיוֹנוֹת", אוֹמְרִים הַנֶהָגִים הַכּוֹעֲסִים שֶׁל דַבְּלִין.
אוּלָם, לְמַייקֵל אוֹלְיֵירִי יֵשׁ בְּעָיָה אַחַת קְטַנָה בַּזְמַן שֶׁהוּא נוֹסֵעַ בַּמוֹנִית הַמְפֹאֶרֶת שֶׁלוֹ. הוּא חַיָב לַעֲצוֹר וְלֶאֱסוֹף נוֹסְעִים, בְּשָׁעָה שֶׁהוּא נוֹסֵעַ לְבַד. מְעַנְיֵן אֵיךְ הוּא פּוֹתֵר אֶת הַבְּעָיָה הַזוֹ…

מִסִימָנֵי הַמַצָב הַכַּלְכָּלִי הַקָשֶׁה
100 אֶלֶף מִשְׁפָּחוֹת נֻתְקוּ מֵהַחַשְׁמַל
חֶבְרַת הַחַשְׁמַל נִתְקָה כ-100 אֶלֶף מִשְׁפָּחוֹת מֵהַחַשְׁמַל בַּשָׁנָה הָאַחֲרוֹנָה. הַנִתוּקִים בֻּצְעוּ לְאַחַר שֶׁאוֹתָן מִשְׁפָּחוֹת לֹא שִׁלְמוּ אֶת הַתַשְׁלוּם הַחָדְשִׁי.
בְּיָמִים אֵלֶה, בּוֹדְקִים הַצָעָה בַּכְּנֶסֶת, לֶאֱסוֹר עַל חַבְרַת הַחַשְׁמַל לְנַתֵק לָאֲנָשִׁים אֶת הַזֶרֶם.

תַלְמִידִים מִיִשְׂרָאֵל זָכוּ בְּמֶדַלְיוֹת בְּאוֹלִימְפְּיָאדַת הַפִיזִיקָה
תַלְמִידִים יִשְׂרְאֵלִים זָכוּ בְּחָמֵשׁ מֶדַלְיוֹת בְּאוֹלִימְפְּיָאדַת אַסְיָה בְּפִיזִיקָה, שֶׁנֶעֶרְכָה בִּתְחִלַת הַחֹדֶשׁ בְּתַאיְלַנְד.
רֹאשׁ הַמִשְׁלַחַת, דר' אֵלִי רָז, מֵהַטֶכְנִיוֹן בְּחֵיפָה, סִפֵּר שֶׁהַתַלְמִידִים הַיִשְׂרְאֵלִים בָּלְטוּ מְאֹד בְּתַחֲרֻיוֹת. "אִם הָיְתָה לָהֶם מִשְׁמַעַת שֶׁל הַקְפָּדָה עַל רִשׁוּם נָכוֹן שֶׁל הַתוֹצָאוֹת, הֵם הָיוּ יְכוֹלִים לִזְכּוֹת בְּעוֹד מֶדַלְיוֹת". לְדַעֲתוֹ, הַיִשְׂרְאֵלִים סוֹבְלִים מֵחֹסֶר מִשְׁמַעַת שֶׁל עֲבוֹדָה נְכוֹנָה. "מַה שֶׁמְעַנְיֵן אוֹתָנוּ זֶה הַתַהֲלִיךְ וְהַהַמְצָאָה וְלֹא הַדִיוּק שֶׁל הַתוֹצָאָה".

כָּאַלְפַּיִם הֲרוּגִים בִּרְעִידַת אֲדָמָה
כְּאַלְפַּיִם אִישׁ נֶהֶרְגוּ בִּרְעִידַת אֲדָמָה חֲזָקָה בְּאַלְגִ'ירְיָה. עַשְׂרוֹת אֲלָפִים נִפְצְעוּ. כֹּחוֹת הַהֲצַלָה בְּאַלְגִ'ירְיָה הִפְסִיקוּ לְחַפֵּשׂ נִצוּלִים.
בְּיָמִים אֵלֶה, מְפַנִים אֶת הַהֲרִיסוֹת.
כֹּחוֹת שֶׁל מוֹרְדִים בִּדְרוֹם הַמְדִינָה הֶחְלִיטוּ לְנַצֵל אֶת הַמַצָב וְלִפְתוֹחַ בִּפְעֻלוֹת צְבָאִיוּת. הַצָבָא שֶׁעָסוּק בְּפִנוּי הַהֲרִיסוֹת, מִתְקַשֶׁה לִפְעוֹל נֶגֶד הַמוּרָדִים.

74 נֶהֶרְגוּ בְּהִתְרַסְקוּת מָטוֹס
מָטוֹס אוּקְרָאִינִי הִתְרַסֵק בְּיוֹם שֵׁנִי בְּטוּרְקִיָה לְאַחַר שֶׁנִיסָה לִנְחוֹת בָּעֲרָפֶל. רֹב הַנוֹסְעִים בַּמָטוֹס הָיוּ חַיָלִים סְפָרַדִים, שֶׁחָזְרוּ מִפְּעִילוּת בְּעִירָק.
טַיַס הַמָטוֹס הוֹדִיעַ בַּקֶשֶׁר שֶׁאֵינוֹ יָכֹל לִרְאוֹת אֶת שְׂדֵה הַתְעוּפָה. הוּא נִסָה לִנְחוֹת פַּעֲמַיִם אַךְ הִתְנַגֵשׁ בְּהָר וְהִתְרַסֵק.
כָּל 74 הַנוֹסְעִים וְאַנְשֵׁי הַצֶוֶת נֶהֶרְגוּ.

קְרוֹנוֹת רַכֶּבֶת לְלֹא דִבּוּרִים בַּטֶלֶפוֹן
אַחֲרֵי שֶׁסָגְרוּ מְקוֹמוֹת בִּפְנֵי הַמְעַשְׁנִים, עַכְשָׁו מַתְחִילִים לִסְגוֹר אֲזוֹרִים מִפְּנֵי הַמִשְׁתַמְשִׁים בַּטֶלֶפוֹן הַנַיָד.
חֶבְרַת הָרַכָּבוֹת בְּהוֹלַנְד מַפְעִילָה בְּיָמִים אֵלֶה אֶת "הַקְרוֹנוֹת הַשְׁקֵטִים". בִּקְרוֹנוֹת אֵלֶה יוּכְלוּ לִנְסוֹעַ רַק מִי שֶׁלֹא מְדַבֵּר בַּטֶלֶפוֹן הַנַיָד. כְּמוֹ כֶן, אָסוּר לְדַבֵּר בְּקוֹל רָם בַּקְרוֹנוֹת הָאֵלֶה.
הַחֶבְרָה גִלְתָה שֶׁנוֹסְעִים רַבִּים מְעֻנְיָנִים לִקְרוֹא בַּנְסִיעָה וְהָרַעַשׁ מַפְרִיעַ לָהֶם.
אִם הַנִסוּי יַצְלִיחַ, תַגְדִיל הַחֶבְרָה אֶת מִסְפַּר הַקְרוֹנוֹת הַשְׁקֵטִים.

נָשִׂיא חָדָשׁ לְסִין
לַמְרוֹת שֶׁסִין הִיא אַחַת הַמְדִינוֹת הַחֲשׁוּבוֹת בָּעוֹלָם, רַק מְעַטִים יוֹדְעִים שֶׁהִתְחַלֵף שֵׁם הַנָשִׂיא
חוּ גִ'נְטָאוּ הוּא הַנָשִׂיא הֶחָדָשׁ שֶׁל סִין. הוּא נִבְחַר בַּחֹדֶשׁ שֶׁעָבַר וְיָבוֹא בִּמְקוֹם גִ'יאָנְג זָמִין.
לַמְרוֹת שֶׁסִין הִיא הַמְדִינָה שֶׁבָּה חַי מִסְפַּר הָאֲנָשִׁים הַגָדוֹל בָּעוֹלָם, הִיא עֲדַיִן מַסְתִירָה אֶת מַה שֶׁקוֹרֶה אֶצְלָה. סִין נֶחְשֶׁבֶת לְאַחַת הַמְדִינוֹת הַחֲשׁוּבוֹת בָּעוֹלָם, אַךְ הִיא לֹא מַרְשָׁה לְעִתוֹנָאִים לִפְעוֹל בְּשִׁטְחָה בְּחָפְשִׁיוּת.
לְדֻגְמָא, בָּאַחֲרוֹנָה, נִסוּ הַסִינִים לְהַסְתִיר מֵהָעוֹלָם אֶת הֶקֵף מַחֲלַת הַסָארְס בְּאַרְצָם. כַּזָכוּר, רְשֻׁיוֹת הַבְּרִיאוּת הָעוֹלָמִיוֹת דִבְּרוּ נֶגֶד הַסִגְנוֹן הַסִינִי.

הַמַדְפֶּסֶת שֶׁמְשַׁגַעַת אֶת הָעוֹלָם
מְסֻגֶלֶת לְהַדְפִּיס צַלָחוֹת וְכוֹסוֹת אֲמִתִיִים * חֲבָרוֹת גְדוֹלוֹת בָּעוֹלָם קָנוּ אֶת הַמַדְפֶּסֶת כְּדֵי לַחְסוֹךְ בְּהוֹצָאוֹת יִצוּר * מַדוּעַ חֶבְרַת צִיוּד הַסְפּוֹרְט "נַיְקִי" וְחַבְרוֹת הָרֶכֶב זְקוּקוֹת לְמַדְפֶּסֶת הַמְיֻצֶרֶת בְּיִשְׂרָאֵל? *
תָאֲרוּ לְעַצְמְכֶם, הִזְמַנְתֶם אוֹרְחִים לַאֲרוּחַת צָהֳרַיִם. אַתֶם עוֹרְכִים אֶת הַצְלָחוֹת עַל הַשֻׁלְחָן, אֲבָל הַתִינוֹק שֶׁבַּבַּיִת מָשַׁךְ אֶת הַמַפָּה וְשָׁבַר אֶת כָּל הַצַלָחוֹת – אַף צַלַחַת נוֹרְמָלִית לֹא נִשְׁאֶרֶת בַּבַּיִת. הַפִּתְרוֹן – לָרוּץ לִקְנוֹת צַלָחוֹת חֲדָשׁוֹת, אַךְ זֶה לֹא תָמִיד אֶפְשָׁרִי, אוֹ לְהִתְקַשֵׁר לָאוֹרְחִים וּלְהוֹדִיעַ לָהֶם לְהָבִיא צַלָחוֹת מֵהַבַּיִת. קָשֶׁה לְהַאֲמִין, שֶׁיִהְיֶה מִי שֶׁיַעֲשֶׂה אֶת זֶה.
בְּקָרוֹב, תִהְיֶה לָכֶם אֶפְשָׁרוּת נוֹסֶפֶת – לְהַדְפִּיס אֶת הַצַלָחוֹת. הַכַּוָנָה לְהַדְפִּיס צַלָחוֹת אֲמִתִיוֹת, וְלֹא עַל הַנְיָר. חֶבְרָה יִשְׂרְאֵלִית הִמְצִיאָה אֶת הַמַדְפֶּסֶת הַמְשֻׁכְלֶלֶת, שֶׁיְכוֹלָה לְהַדְפִּיס קֻפְסָאוֹת, נַעֲלַיִם, מִבְרְשׁוֹת שִׁנַיִם וְכִמְעַט כָּל דְבַר הָעוֹלֶה עַל רוּחֲכֶם.
אִם כֵּן, כָּל מַה שֶׁנִשְׁאַר לָנוּ לַעֲשׂוֹת, הוּא לְהַזְמִין מַדְפָּסוֹת כְּאֵלֶה וּלְהַתְחִיל לַחְגוֹג.
זֶה לֹא כָּל כָּךְ פָּשׁוּט - מַדְפֶּסֶת כָּזוֹ עוֹלָה כַּחֲצִי מִילְיוֹן שְׁקָלִים.
אִם כֵּן, מִי צָרִיךְ מַדְפֶּסֶת כָּל כָּךְ יְקָרָה שֶׁמְסֻגֶלֶת לְהַדְפִּיס צַלָחוֹת וְכוֹסוֹת?
מִתְבָּרֵר, שֶׁחֲבָרוֹת עוֹלָמִיוֹת מְאֹד אוֹהֲבוֹת אֶת הַמַדְפֶּסֶת הַיִשְׂרְאֵלִית. חֶבְרַת "אָדִידָס", לְמָשָׁל, מְיַצֶרֶת אֶת דִגְמֵי הַנַעֲלַיִם הַחֲדָשִׁים שֶׁלָהֶם בְּאֶמְצָעוּת הַמַדְפֶּסֶת. זֹאת אוֹמֶרֶת, שֶׁהַמְעַצֵב שֶׁל הַנַעַל הַחֲדָשָׁה מְעַצֵב אוֹתָה עַל הַמַחְשֵׁב וּלְאַחַר מִכֶּן הוּא מַדְפִּיס אוֹתָה בַּמַדְפֶּסֶת הַתְלַת מְמַדִית. כַּאֲשֶׁר בּוֹדְקִים אֶת הַמִדוֹת שֶׁל הַנַעַל, מַתְחִילִים בְּיִצוּר הֲמוֹנִי.
"הַמַדְפֶּסֶת הַחֲדָשָׁה שִׁנְתָה לָנוּ אֶת כָּל שִׁיטַת הָעֲבוֹדָה", אוֹמְרִים ב"אָדִידָס". "תַהֲלִיכֵי הַיִצוּר מְהִירִים וּמְדֻיָקִים יוֹתֵר".
גַם חֶבְרוֹת הַמְכוֹנִיוֹת מִשְׁתַמְשׁוֹת בַּמַדְפֶּסֶת, כְּדֵי לִבְנוֹת דִגְמֵי מְכוֹנִיוֹת קְטַנִים וּלְפַתֵחַ חֲלָקִים מְיֻחָדִים שֶׁל תַעֲשִׂיַת הָרֶכֶב.
וּבְכָל זֹאת, אִם בָּא לָכֶם לִקְנוֹת מַדְפֶּסֶת כָּזוֹ, שֶׁהַגֹדֶל שֶׁלָה כְּגֹדֶל מְכוֹנַת כְּבִיסָה, אַתֶם מֻזְמָנִים לְהוֹצִיא חֲצִי מִילְיוֹן שֶׁקֶל. אֲבָל אִם אֵין לָכֶם אֶת הַכֶּסֶף הַזֶה, כְּדַאי לְחַכּוֹת. בְּעוֹד כַּמָה שָׁנִים, הַמַדְפֶּסֶת הַמַדְלִיקָה הַזוֹ תִהְיֶה זוֹלָה יוֹתֵר. אֲבָל, שִׂימוּ לֵב, הַ"דְיוֹ" שֶׁל הַמַדְפֶּסֶת, שֶׁהוּא בְּעֶצֶם פְּלַסְטִיק חַם, יִהְיֶה יָקָר מְאֹד. כָּךְ, שֶׁגַם אָז לֹא בָּטוּחַ שֶׁכְּדַאי יִהְיֶה לִקְנוֹת אֶת ה"צַעֲצוּעַ" הַמְיֻחָד וְהַמְעַנְיֵן הַזֶה.

מֶחְקָר עוֹלָמִי קוֹבֵעַ:
מְקוֹם הָעֲבוֹדָה חָשׁוּב מְאֹד לַיִשְׂרְאֵלִים
הַיִשְׂרְאֵלִים אוֹהֲבִים מְאֹד אֶת מְקוֹם הָעֲבוֹדָה שֶׁלָהֶם. מֶחְקָר בֵּינְלְאֻמִי קוֹבֵעַ, שֶׁהַיִשְׂרְאֵלִי נִמְצָא בַּמָקוֹם הָרִאשׁוֹן בַּמְחֻיָבוּת לִמְקוֹם הָעֲבוֹדָה שֶׁלוֹ. הוּא גַם נֶהֱנֶה מֵעֲבוֹדָתוֹ וּמַרְגִישׁ שֶׁהוּא מוֹעִיל לָעֵסֶק בּוֹ הוּא עוֹבֵד.
חוֹקְרֵי חֶבְרַת הַמֶחְקָר TNS הָעוֹלָמִית, בָּדְקוּ אֶת יַחַס הָעוֹבְדִים לָעֲבוֹדָה שֶׁלָהֶם. הֵם גִלוּ, שֶׁחֵלֶק מֵהַיִשְׂרְאֵלִים חוֹשֵׁב שֶׁמְקוֹם הָעֲבוֹדָה שֶׁלָהֶם חָשׁוּב יוֹתֵר אֲפִלוּ מֵהַמִשְׁפָּחָה.
בַּמָקוֹם הָאַחֲרוֹן, נִמְצָאִים הַיָפָּנִים. דַוְקָא בְּנֵי אוֹתוֹ הָעָם הַנֶחְשָׁבִים לְחָרוּצִים וּלְבַעֲלֵי מִשְׁמַעַת, אֵינָם אוֹהֲבִים אֶת מְקוֹם הָעֲבוֹדָה שֶׁלָהֶם.

הִתְחַמְמוּת כַּדוּר הָאָרֶץ מְבַלְבֶּלֶת אֶת הַצִפּוֹרִים וְהַפְּרָחִים
כְּשֶׁכַּדוּר הָאָרֶץ מִתְחַמֵם, הַטֶבַע מִתְבַּלְבֵּל. כָּךְ קוֹבֵעַ מֶחְקָר גֶרְמָנִי שֶׁפֻּרְסַם לָאַחֲרוֹנָה. גוֹזְלֵי הַצִפּוֹרִים מִתְבַּגְרִים מַהֵר יוֹתֵר, הַפְּרָחִים נִפְתָחִים מַהֵר יוֹתֵר וְהַפַּרְפָּרִים מַגִיעִים לִמְקוֹמוֹת אֲלֵיהֶם לֹא הִגִיעוּ קֹדֶם לָכֵן.
הַחוֹקְרִים, מֵאוּנִיבֶרְסִיטַת הַנוֹבֵר שֶׁבְּגֶרְמַנְיָה, עָקְבוּ אַחֲרֵי הַשִׁנוּיִים בַּטֶבַע בְּמֶשֶׁךְ מֵאָה הַשָׁנִים הָאַחֲרוֹנוֹת. "כָּל הַמַעֲרָכוֹת בְּטֶבַע עוֹבְרוֹת שִׁנוּי בִּגְלַל הִתְחַמְמוּת כַּדוּר הָאָרֶץ. בִּמְקוֹמוֹת מְסֻיָמִים אֵין גְדִילָה שֶׁל עֵצִים, וּבִמְקוֹמוֹת אֲחֵרִים יֵשׁ גְדִילָה שֶׁל עֵצִים, מַה שֶׁלֹא הָיָה קֹדֶם, בִּגְלַל הַקֹר", אוֹמְרִים הַחוֹקְרִים. "הַשִׁנוּיִים בַּטֶבַע צְרִיכִים לְהַדְאִיג אֶת כֻּלָנוּ. בֶּעָתִיד, הָעוֹלָם יָכֹל לְהִפָּגַע וַאֲנַחְנוּ חַיָבִים לְהַתְחִיל לִפְעוֹל לַעֲצוֹר אֶת הַתוֹפָעָה".

מָה הַזְמַן הַקָצָר בְּיוֹתֵר כְּדֵי לְהוֹצִיא סֵפֶר לָאוֹר
כְּדֵי לְהוֹצִיא סֵפֶר לָאוֹר, יֵשׁ לַעֲבוֹר תַהֲלִיכִים רַבִּים, חוּץ מֵהַכְּתִיבָה עָצְמָה: תִקוּנֵי שְׁגִיאוֹת, גְרָפִיקָה, עִצוּב הָעֲטִיפָה שֶׁל הַסֵפֶר, תַהֲלִיכֵי הַדְפָּסָה שׁוֹנִים, כְּרִיכַת הַסֵפֶר וַהֲפָצָתוֹ לַחֲנֻיוֹת הַסְפָרִים. תַהֲלִיךְ כָּזֶה לוֹקֵחַ חֳדָשִׁים רַבִּים.
40 סוֹפְרִים גֶרְמָנִיִים הֶחְלִיטוּ לְהוֹכִיחַ, שֶׁאֶפְשָׁר לְהוֹצִיא לָאוֹר סֵפֶר בְּיוֹם אֶחָד. הֵם הִתְכַּנְסוּ מֻקְדָם בַּבֹּקֶר. כָּל אֶחָד כָּתַב כִּשְׁלֹשָׁה עַמוּדִים. הַמַטָרָה הָיְתָה לְסַיֵם אֶת כָּל הַתַהֲלִיךְ עוֹד בְּאוֹתוֹ הַיוֹם, כַּאֲשֶׁר הַסֵפֶר יִהְיֶה כְּבָר בַּחֲנֻיוֹת הַסְפָרִים.
לַמְרוֹת כָּל הַקְשָׁיִים, הִצְלִיחוּ הַסוֹפְרִים לַעֲשׂוֹת אֶת הַבִּלְתִי יְאֻמַן, וְקָבְעוּ שִׂיא עוֹלָמִי.

הַנְמָלָה חֲכָמָה יוֹתֵר מֵהָאָדָם
מָה הַקֶשֶׁר בֵּין הַנְמָלִים וְהַפְּקָקִים בָּרְחוֹבוֹת? אֵיךְ נוּכַל לְטַפֵּל בַּזֶבֶל שֶׁכָּל אֶחָד מֵאִתָנוּ מְיַצֵר בַּצוּרָה הַיְעִילָה בְּיוֹתֵר? עַל הַקֶשֶׁר שֶׁבֵּין שְׁלֹמֹה הַמֶלֶךְ, בְּנִיָה, נְמָלִים וּפְּרוֹפֶסוֹרִים בָּאוּנִיבֶרְסִיטָה *
שְׁלֹמֹה הַמֶלֶךְ, הֶחָכָם מִכָּל אָדָם, מַמְלִיץ לְכָל אֶחָד מֵאִתָנוּ לָלֶכֶת אֶל הַנְמָלָה, לִלְמוֹד מִמֶנָה וְלִהְיוֹת חֲכָמִים יוֹתֵר.
נִרְאֶה, שֶׁבְּנֵי הָאָדָם לֹא קִבְּלוּ אֶת הַהַמְלָצוֹת שֶׁל הֶחָכָם מִכָּל הָאָדָם בְּמֶשֶׁךְ אַלְפֵי שָׁנִים. רַק בָּאַחֲרוֹנָה, גִלוּ מַדְעָנִים אַנְגְלִים, שֶׁהַמֶלֶךְ מהתנ"ך צָדַק.
הַחוֹקְרִים יָצְאוּ לִיעָרוֹת הַגֶשֶׁם שֶׁבְּפָנָמָה. הֵם עָקְבוּ אַחֲרֵי הִתְנַהֲגוּת נְמָלִים. בְּעֶזְרַת תָכְנַת מַחְשֵׁב מְדֻיֶקֶת, הֵם בָּדְקוּ אֶת הַתְנוּעָה שֶׁל קְבוּצוֹת עֲנָקִיוֹת שֶׁל נְמָלִים. הֵם גִלוּ, שֶׁלַמְרוֹת שֶׁהַנְמָלָה עִוֶרֶת וּקְטַנָה מְאֹד, הִיא מַצְלִיחָה לְנַהֵל אֶת הַתַעֲבוּרָה שֶׁל כָּל פְּרָט וּפְרָט. הַחוֹקְרִים גַם בָּדְקוּ מָה עוֹשׂוֹת הַנְמָלִים כְּשֶׁהֵן צְרִיכוֹת לַעֲבוֹר מִמָקוֹם לְמָקוֹם בִּמְהִירוּת. "אֵצֶל בְּנֵי הָאָדָם, כַּאֲשֶׁר יֵשׁ צֹרֶךְ שֶׁל קְבוּצוֹת גְדוֹלוֹת שֶׁל אֲנָשִׁים לַעֲבוֹר מִמָקוֹם לְמָקוֹם, נוֹצָרִים פְּקָקִים. אֵצֶל הַנְמָלָה אֵין מֻשָׂג כָּזֶה "פְּקָקִים". הִיא מַצְלִיחָה לִפְתוֹר אֶת הַבְּעָיוֹת שֶׁלָה עַל יְדֵי הַגְדָלַת שֶׁטַח הַתְנוּעָה", אוֹמֵר פרופ' נָייגֶ'ל פְרַאנְקס, רֹאשׁ צֶוֶת הַמֶחְקָר. "הֵן מִתְנַהֲגוֹת בְּצוּרָה קְבוּצָתִית וּפוֹתְרוֹת אֶת הַבְּעָיָה בְּצוּרָה יְעִילָה בְּיוֹתֵר".
לְאַחַר שְׁנוֹת מֶחְקָר אֲרֻכּוֹת, הִגִיעוּ הַחוֹקְרִים לַמַסְקָנָה, שֶׁבְּנֵי הָאָדָם יְכוֹלִים לִלְמוֹד מֵהַנְמָלִים עוֹד דְבָרִים רַבִּים אֲחֵרִים. "גַם לַנְמָלִים יֵשׁ בְּעָיוֹת שֶׁל סִלוּק זֶבֶל וְשֶׁל בְּנִיָה. לֶעָרִים שֶׁל הַנְמָלִים יֵשׁ בְּעָיוֹת הַדוֹמוֹת לְאֵלֶה שֶׁיֵשׁ בֶּעָרִים שֶׁלָנוּ" אוֹמֵר פרופ' נָייגֶ'ל. "הַטֶבַע כְּבָר מָצָא אֶת הַפִּתְרוֹנוֹת לְאוֹתָן בְּעָיוֹת. אִם נִלְמַד מֵהַנְמָלִים וּמֵחַיוֹת אֲחֵרוֹת, אֵיךְ לִפְתוֹר אֶת אוֹתָן הַבְּעָיוֹת, נַרְוִיחַ מִכָּךְ הַרְבֵּה".
אִם הַפְּרוֹפֶסוֹר הַמְכֻבָּד הָיָה קוֹרֵא אֶת הַדְבָרִים שֶׁל שְׁלֹמֹה הַמֶלֶךְ, אוּלַי הוּא הָיָה יָכֹל לַחְסוֹךְ לְעַצְמוֹ אֶת הַמַאֲמָץ שֶׁל הַמֶחְקָר הַקָשֶׁה שֶׁעָרַךְ.

רוֹאִים שָׁקוּף
פְּרוֹפֶסוֹר סַסוּמוֹ טָאצִ'י, יָפָּן, טוֹעֵן שֶׁהוּא מָצָא דֶרֶךְ לַהֲפוֹךְ אֲנָשִׁים לִשְׁקוּפִים. הוּא יִצֵר בֶּגֶד מְיֻחָד שֶׁהוֹפֵךְ אֶת הַלוֹבֵשׁ אוֹתוֹ לְשָׁקוּף.
הוּא הִלְבִּישׁ אֶת אֶחָד הַסְטוּדֶנְטִים שֶׁלוֹ בַּבֶּגֶד הֶחָדָשׁ, וּבֶאֱמֶת אֶפְשָׁר הָיָה לִרְאוֹת אֶת מַה שֶׁקוֹרֶה מֵאֲחוֹרֵי הַסְטוּדֶנְט, דֶרֶךְ הַגוּף שֶׁלוֹ. 
"הַשִׁיטָה שֶׁלִי תִהְיֶה טוֹבָה לְרוֹפְאִים שֶׁיוּכְלוּ לְנַתֵחַ בְּלִי שֶׁהַיָדַיִם שֶׁלָהֶם יַסְתִירוּ חֲלָקִים חֲשׁוּבִים שֶׁל הָאִישׁ שֶׁעוֹבֵר אֶת הַנִתוּחַ. טַיָסִים יְקַבְּלוּ מְטוֹסִים עִם רִצְפָּה שְׁקוּפָה, כָּךְ הֵם יוּכְלוּ לִרְאוֹת אֶת מַסְלוּל הַהַמְרָאָה טוֹב יוֹתֵר וְעוֹד", אוֹמֵר פרופ' סֵסוּמוֹ.
לַסַקְרָנִים שֶׁבֵּינֵינוּ, נוּכַל רַק לְהַרְגִיעַ אֶתְכֶם. הַהַמְצָאָה הַחֲדָשָׁה עֲדַיִן לֹא מֻשְׁלֶמֶת. הִיא תֵצֵא לַשׁוּק רַק בְּעוֹד כַּמָה שָׁנִים.

הַדוֹלָר בִּבְעָיוֹת
הַדוֹלָר נֶחְשַׁב לַמַטְבֵּעַ הֶחָזָק בְּיוֹתֵר בָּעוֹלָם. גַם הַפּוֹשְׁעִים יוֹדְעִים אֶת הָעֻבְדָה הַזוֹ. לָכֵן, הֵם מִתְאַמְצִים מְאֹד לְזַיֵף דוֹלָרִים. בְּקוֹלוּמְבְּיָה הִתְגַלָה בֵּית דְפוּס לְיִצוּר דוֹלָרִים. הַפּוֹשְׁעִים הִצְלִיחוּ לְהַדְפִּיס שְׁטָרוֹת בִּסְכוּם שֶׁל 20 מִילְיוֹן דוֹלָרִים, עַד שֶׁנִתְפְּסוּ.
בַּתְמוּנָה: שׁוֹטֵר מְקוֹמִי בּוֹדֵק אֶת הַכַּמוּת הָעֲצוּמָה שֶׁל הַדוֹלָרִים הַמְזֻיָפִים.

הָלְכוּ לְהִתְחַתֵן בְּלִווּי חַיוֹת טוֹרְפוֹת
בָּעִיר מָלָה שֶׁבְּגֶרְמַנְיָה הוּקַם אֹהֶל קִרְקָס עֲנָקִי. תוֹשָׁבֵי הַמָקוֹם בָּאוּ לִרְאוֹת אֶת הַמוֹפָעִים הַשׁוֹנִים וְנֶהֱנוּ בְּעִקָר מֵהָאֲרָיוֹת הַמְאֻלָפִים. בֹּקֶר אֶחָד, קָמוּ עוֹבְדֵי הַקִרְקָס וְגִלוּ שֶׁשְׁמוֹנָה אֲרָיוֹת וּשְׁנֵי נְמֵרִים נֶעֶלְמוּ.
הַחִפּוּשִׂים הֵחֵלוּ מִיָד, מִתוֹךְ חֲשָׁשׁ שֶׁגַנָבִים הִצְלִיחוּ לִגְנוֹב אוֹתָם. "אָמְנָם הַחַיוֹת מְאֻלָפוֹת, אֲבָל הֵן בְּכָל זֹאת מְסֻכָּנוֹת" אָמַר מְנַהֵל הַקִרְקָס לַשׁוֹטְרִים.
לְאַחַר בְּדִיקָה קְצָרָה הִתְבָּרֵר, שֶׁגַם מְאַלֶפֶת הָאַרְיוֹת נֶעֶלְמָה וְאִתָה גַם הַבֵּן הַמְבֻגָר (20) שֶׁל בַּעַל הַקִרְקָס. הַשְׁנַיִם הִתְאַהֲבוּ תוֹךְ כְּדֵי עֲבוֹדָתָם הַמְשֻׁתֶפֶת וּבָרְחוּ עִם הַחַיוֹת הַמְסֻכָּנוֹת כְּדֵי לְהִתְחַתֵן.

הָאִישׁ עִם הַמַסֵכָה נִצָח בַּבְּחִירוֹת
פּוֹלִיטִיקָאִים בְּכָל הָעוֹלָם חוֹשְׁבִים מַה כְּדַאי לַעֲשׂוֹת כְּדֵי לִמְשׁוֹךְ אֶת תְשׂוּמַת הַלֵב שֶׁל צִבּוּר הַבּוֹחֲרִים. לְ"סַאסוֹקָה הַגָדוֹל" מִיָפָּן לֹא הָיוּ הִסוּסִים. לְכָל אֹרֶךְ מַסַע הַבְּחִירוֹת שֶׁלוֹ, הוּא הִגִיעַ עִם מַסֵכָה עַל הַפָּנִים.
הַמַצְבִּיעִים, לֹא נִבְהֲלוּ מֵהָאִישׁ עִם הַמַסֵכָה וְתָמְכוּ בּוֹ. אוּלָם, גַם לְאַחַר הַבְּחִירוֹת, לֹא מִתְכַּוֵן סַאסוֹקָה לְהוֹרִיד אֶת הַמַסֵכָה מֵעַל הַפָּנִים. " אֲנִי לֹא מִתְכַּוֵן לְהוֹרִיד אֶת הַמַסֵכָה", הוּא הִכְרִיז. "הַבּוֹחֲרִים מַכִּירִים אוֹתִי עִם הַפָּנִים הָאֵלֶה. הוֹרָדַת הַמַסֵכָה תִהְיֶה בְּגִידָה בָּהֶם. אַמְשִׁיךְ לְהוֹפִיעַ גַם בַּפַּרְלָמֶנְט עִם הַמַסֵכָה".
נְצַיֵן, שֶׁאִישׁ הַמִסְתוֹרִין עִם הַמַסֵכָה, מַסְפִּיק מֻכָּר. הוּא מִתְאַבֵּק לְשֶׁעָבַר, שֶׁעָלָה לְכָל תַחֲרוּת עִם הַמַסֵכָה הַמְפֻרְסֶמֶת. "אֲנִי מְקַוֶה לִהְיוֹת חָזָק כְּמוֹ שֶׁהָיִיתִי בְּתַחֲרֻיוֹת הַהֵאָבְקוּת".
בַּפַּרְלָמֶנְט הַיָפָּנִי לֹא יוֹדְעִים מַה לַעֲשׂוֹת עִם הָאִישׁ בַּמַסֵכָה. יֵשׁ חֻקִים הַמְחַיְבִים אֶת חַבְרֵי הַפַּרְלָמֶנְט לְהוֹפִיעַ בַּחֲלִיפוֹת וַעֲנִיבוֹת. אוּלָם, אֵין חֻקִים בְּקֶשֶׁר לָאֲנָשִׁים הַבָּאִים עִם מַסֵכָה. בְּיָמִים אֵלֶה, מְנַסִים הָאַחֲרָאִים עַל הַסֵדֶר לִמְצוֹא פִּתְרוֹן לַבְּעָיָה הַמוּזָרָה.

הַכִּנֶרֶת מַמְשִׁיכָה לַעֲלוֹת
לַמְרוֹת הַהַפְסָקָה בַּגְשָׁמִים, מַמְשִׁיכָה הַכִּנֶרֶת לַעֲלוֹת. זֹאת בִּזְכוּת הַשְׁלָגִים שֶׁעַל הַחֶרְמוֹן, שֶׁבַּיָמִים אֵלֶה מַפְשִׁירִים.
"אֲנַחְנוּ צְפוּיִים לִרְאוֹת אֶת הַכִּנֶרֶת עוֹלָה בְּעוֹד כַּמָה עַשְׂרוֹת סֶנְטִימֶטְרִים", אוֹמְרִים בְּמִנְהֶלֶת הַכִּנֶרֶת.

מַה קָרָה לְמַנְהִיג הָאוֹפּוֹזִיצְיָה הַהוֹדִי בַּשֵׁרוּתִים?
בְּמִשְׁטָרִים דֶמוֹקְרָטִיִים, לִפְעָמִים, קוֹרִים דְבָרִים מוּזָרִים. כְּדֵי לְבַקֵר אֶת הַמֶמְשָׁלָה מְגַיְסִים אֲפִלוּ אֶת הַיַתוּשִׁים. הַמֶמְשָׁלָה, מִצִדָה, לֹא מְבִינָה לָמָה הַיַתוּשִׁים מִתְעַנְיְנִים דַוְקָא בְּאַנְשֵׁי הָאוֹפּוֹזִיצְיָה. סִפּוּר מֵהַחַיִים בְּהוֹדוֹ. גַם בְּיִשְׂרָאֵל הָיָה מִקְרֶה דוֹמֶה אַךְ בִּמְקוֹם יַתוּשִׁים, דִבְּרוּ עַל כִּנִים.
בַּפַּרְלָמֶנְט שֶׁל מְדִינַת בִּיהַאר שֶׁבְּהוֹדוּ הָאוֹפּוֹזִיצְיָה כּוֹעֶסֶת עַל הַמֶמְשָׁלָה. "נִמְאַס לָנוּ מִיַתוּשִׁים", הֵם צוֹעֲקִים. "אִי אֶפְשָׁר לִחְיוֹת כָּאן מִבְּלִי שֶׁיַעַקְצוּ אוֹתְךָ כָּל הַזְמַן. הַמֶמְשָׁלָה לֹא מְתַפְקֶדֶת, וְהַתוֹשָׁבִים סוֹבְלִים. אֲנַחְנוּ דוֹרְשִׁים שֶׁיִהְיֶה שַׂר מְיֻחָד לְעִנְיְנֵי הַיַתוּשִׁים".
רֹאשׁ הָאוֹפּוֹזִיצְיָה קוּמַאר מוּדִי הֶחְלִיט לְשַׁתֵף אֶת חַבְרֵי הַפַּרְלָמֶנְט וְהָאֶזְרָחִים בְּמַה שֶׁקוֹרֶה לוֹ בַּשֵׁרוּתִים. "כְּשֶׁאֲנִי הוֹלֵךְ לַשֵׁרוּתִים, אֲנִי לֹא מַצְלִיחַ אֲפִלוּ לִקְרוֹא שָׁם עִתוֹן בְּשֶׁקֶט. זֶהוּ הַמָקוֹם שֶׁאָמוּר לִהְיוֹת הַשָׁקֵט בְּיוֹתֵר וְהַמוּגָן בְּיוֹתֵר. וְהִנֵה, בְּתוֹךְ כַּמָה דַקוֹת, תָקְפוּ אוֹתִי לְמַעְלָה מ-30 יַתוּשִׁים וּמָצְצוּ לִי אֶת הַדָם".
שַׂר הַבְּרִיאוּת הוֹדָה שֶׁאָכֵן יֵשׁ כַּמוּת גְדוֹלָה שֶׁל יַתוּשִׁים הַשָׁנָה, אַךְ הִיא לֹא מַצְדִיקָה אֶת הַמְהוּמָה שֶׁמְקִימָה הָאוֹפּוֹזִיצְיָה. "מְעַנְיֵן מְאֹד", אָמַר שַׂר הַבְּרִיאוּת, "מַדוּעַ הַיַתוּשִׁים קוֹפְצִים דַוְקָא עַל אַנְשֵׁי הָאוֹפּוֹזִיצְיָה"? הַסְעָרָה נִרְגְעָה רַק לְאַחַר שֶׁהַמֶמְשָׁלָה הִבְטִיחָה לְטַפֵּל בַּנוֹשֵׂא בְּאֹפֶן דָחוּף.
גַם בְּיִשְׂרָאֵל קָרָה בֶּעָבָר מִקְרֶה דוֹמֶה, כַּאֲשֶׁר יְלָדִים רַבִּים נִפְגְעוּ מִכִּנִים. מִפְלֶגֶת הָעֲבוֹדָה, שֶׁהָיְתָה בְּאוֹתָה תְקוּפָה בָּאוֹפּוֹזִיצְיָה, טַעֲנָה שֶׁשִׁלְטוֹן הַלִכּוּד לֹא מְטַפֵּל טוֹב בִּתְחוּם הַבְּרִיאוּת. "כְּשֶׁאֲנַחְנוּ הָיִינוּ בַּשִׁלְטוֹן, לֹא הָיוּ כִּנִים בָּאָרֶץ", טָעֲנוּ.
בְּדִיוּנִים שֶׁנֶעֶרְכוּ בְּאוֹתָם יָמִים, לֹא טָעֲנוּ שָׂרֵי הַמֶמְשָׁלָה, שֶׁהַכִּנִים אוֹהֲבִים רַק אֶת הָרָאשִׁים שֶׁל אַנְשֵׁי מִפְלֶגֶת הָעֲבוֹדָה.

פִּנוֹקְיוֹ
יֶלֶד הָעֵץ הַמֻכָּר בְּיוֹתֵר בָּעוֹלָם, חוֹזֵר שׁוּב לְמָסַכֵּי הַקוֹלְנוֹעַ. לְאַחַר שֶׁכִּכֵב בְּסֶרֶט מְצֻיָר, זוֹכֶה פִּנוֹקְיוֹ לְטִפּוּלוֹ שֶׁל הַקוֹמִיקַאי הָאִיטַלְקִי רוֹבֵּרְטוֹ בֵּנִינִי, שֶׁגַם מְשַׂחֵק אֶת הַבֻּבָּה שֶׁיָצַר סַבָּא גֵ'פֵּטוֹ * "זֶהוּ סֶרֶט שֶׁמַצִיג אֶת הָרָצוֹן שֶׁל הַזָר לְהִשְׁתַלֵב בַּחֶבְרָה", אוֹמְרִים יוֹצְרֵי הַסֶרֶט * הַבֻּבָּה עַל הַחוּטִים מִמְשִׁיכָה לְהַלְהִיב אֶת הַצוֹפִים *
אַרְבַּע שָׁנִים לְאַחַר הַהַצְלָחָה הַגְדוֹלָה שֶׁל רוֹבֵּרְטוֹ בֵּנִינִי, בַּסֶרֶט "הַחַיִים הַיָפִים", חוֹזֵר אֵלֵינוּ הַשַׂחְקָן הָאִיטַלְקִי בְּסֶרֶט חָדָשׁ – פִּנוֹקְיוֹ. 
הַסֶרֶט מְבֻסָס עַל הַסִפּוּר שֶׁל קַרְלוֹ קוֹלוֹדִי, אוֹדוֹת הַנַגָר סַבָּא גֵ'פֵּטוֹ, שֶׁיָצַר בֻּבַּת עֵץ בַּשֵׁם "פִּנוֹקְיוֹ". לְגֵ'פֵּטוֹ אֵין יְלָדִים וְהוּא חוֹלֵם עַל יֶלֶד מִשֶׁלוֹ. וְהִנֵה, הַבֻּבָּה שֶׁיָצַר הָפְכָה לְיֶלֶד. אוּלָם, זֶהוּ לֹא יֶלֶד רָגִיל. הַפֵיָה הַטוֹבָה וגֵ'פֵּטוֹ  מְנַסִים לַעֲזוֹר לפִּנוֹקְיוֹ, אַךְ הוּא רוֹצֶה לִהְיוֹת יֶלֶד כְּכָל הַיְלָדִים.
כְּדֵי לְהַשִׂיג אֶת הַמַטָרָה, יוֹצֵא פִּנוֹקְיוֹ לְמַסָע אָרֹךְ, בּוֹ הוּא מִסְתַבֵּךְ בְּצָרוֹת. הוּא מָאֳשָׁם בְּפֶשַׁע שֶׁלֹא עָשָׂה וּמִתְאַכְזֵב מֵהָעוֹלָם שֶׁכָּךְ נוֹהֵג. הַדְמֻיוֹת הַקְרוֹבוֹת אֵלָיו - סַבָּא גֵ'פֵּטוֹ, הַפֵיָה הַטוֹבָה וְהַצְרָצַר הַמְדַבֵּר, מְנַסִים לְשַׁכְנֵעַ אוֹתוֹ לְקַבֵּל אֶת הַחֻקִים וְהָעֲרָכִים שֶׁל הַחַיִים בַּחֶבְרָה הָאֱנוֹשִׁית, לַמְרוֹת שֶׁהֵם לֹא תָמִיד צוֹדְקִים.
הַסֶרֶט שׁוֹנֶה מֵהַסִפּוּר הַמְקוֹרִי, אַךְ שׁוֹמֵר עַל הָרַעְיוֹנוֹת הַמֶרְכָּזִיִים שֶׁלוֹ. רוֹבֵּרְטוֹ בֵּנִינִי מְשַׂחֵק אֶת פִּנוֹקְיוֹ כְּבֻבָּה הַמֻפְעֶלֶת בְּחוּטִים. פִּנוֹקְיוֹ מַמְשִׁיךְ לִהְיוֹת אוֹתָה הַדְמוּת הַתְמִימָה, שֶׁאוֹהֶבֶת מְאֹד אֶת הַחַיִים. הוּא מְנַסֶה לְהִשְׁתַלֵב בָּעוֹלָם הָרָגִיל וְרוֹצֶה לְהָבִין אוֹתוֹ.
"יֵשׁ כָּאן רָצוֹן לְהַרְאוֹת אֶת הַמַאֲבָק שֶׁל הָאָדָם הַזָר, שֶׁרוֹצֶה לְהִשְׁתַלֵב בַּחֶבְרָה" אוֹמְרִים יוֹצְרֵי הַסֶרֶט.
שׁוֹטְרִים לְלֹא הַפְסָקָה
זָוִית צִלוּם לֹא נְכוֹנָה, דְבוֹרָה מִזְדַמֶנֶת וְשׁוֹטֵר שַׁחְצָן מְשַׁנִים אֶת סֵדֶר הַחַיִים שֶׁל הַדְמוּיוֹת הָרָאשִׁיוֹת, הַמוֹצְאוֹת אֶת עַצְמָן בְּסַכָּנוֹת לֹא צְפוּיוֹת * סֶרֶט פְּעֻלָה מַלְהִיב וּמַצְחִיק, שֶׁאֵינוֹ דוֹמֶה לְסִרְטֵי הַפְּעֻלָה שֶׁהִתְרַגַלְנוּ אֲלֵיהֶם * 
דְבוֹרָה קְטַנָה מְשַׁנָה אֶת הַחַיִים שֶׁל שְׁנֵי אֲנָשִׁים, הַמוֹצְאִים אֶת עַצְמָם בְּתוֹךְ סַכָּנוֹת וְהַרְפַּתְקָאוֹת מְשַׁעַשְׁעוֹת.
מַרְטִין לוֹרֵנְס, הוּא כּוֹכַב סֶרֶט הַפְּעֻלָה "שׁוֹטְרִים לְלֹא הַפְסָקָה". הוּא רוֹצֶה לִהְיוֹת שׁוֹטֵר, אֲבָל בְּבֵית הַסֵפֶר לְשׁוֹטְרִים לֹא אוֹהֲבִים אוֹתוֹ כָּל כָּךְ. הוּא שַׁחְצָן וְלֹא מַצְלִיחַ לִשְׁלוֹט עַל הָעֲצַבִּים שֶׁלוֹ. הַמַדְרִיכִים מַחְלִיטִים לְסַלֵק אוֹתוֹ מִבֵּית הַסֵפֶר לְשׁוֹטְרִים.
מֵחֹסֶר בְּרֵרָה, הוּא הוֹפֵךְ לִהְיוֹת שׁוֹמֵר בְּמִשְׁמָר הַלְאֻמִי הָאָמֶרִיקָאִי. 
קֲצִין מִשְׁטָרָה בְּשֵׁם הָאנְק רַפֵּרְטִי, הַלֹא הוּא סְטִיב זָ'אן, עוֹצֵר אֶת מַרְטִין לוֹרֵנְס, בַּחֲשָׁד שֶׁהוּא פָּרַץ לָרֶכֶב שֶׁלוֹ. לוֹרֵנְס, שְׁחוּם הָעוֹר, מְנַסֶה לְשַׁכְנֵעַ אֶת קֲצִין הַמִשְׁטָרָה הָעַצְבָּנִי, שֶׁהוּא טוֹעֶה. וְכָאן נִכְנֶסֶת הַדְבוֹרָה, שֶׁמְשַׁנָה לַשְׁנַיִם אֶת הַחַיִים. הָאנְק, שֶׁרוֹצֶה לְהִפָּטֵר מֵהַדְבוֹרָה, מְנוֹפֵף בְּיָדָיו כְּדֵי לְסַלֵק אוֹתָה. אוּלָם, מֵרָחוֹק זֶה נִרְאָה כְּאִלוּ הוּא מַכֶּה אֶת הָאִישׁ הַשָׁחֹר שֶׁלְיָדוֹ. הַתְנוּעוֹת שֶׁלוֹ מְצֻלָמוֹת עַל יְדֵי אֶזְרָח שֶׁעָמַד בְּמֶרְחָק מֵהַשְׁנַיִם. הוּא מַעֲבִיר אֶת הַצִלוּמִים לְרֶשֶׁת טֶלֶוִיזְיָה, שֶׁמַצִיגָה אֶת הַשׁוֹטֵר כְּמִי שֶׁמַכֶּה וּמִתְעַלֵל בְּאֶזְרָחִים. הוּא מָאֳשָׁם בְּהַכָּאַת אָדָם שָׁחֹר, מֻכְנָס לְכֶלֶא וּמְסֻלָק מֵהַמִשְׁטָרָה.
מֵחֹסֶר בְּרֵרָה, גַם הוּא מוֹצֵא אֶת עַצְמוֹ מִתְגַיֵס לַמִשְׁמָר הַלְאֻמִי, שָׁם הוּא פּוֹגֵשׁ שׁוּב אֶת מַרְטִין לוֹרֵנְס. כַּמוּבָן, שֶׁאֵין בְּנֵיהֶם אַהֲבָה גְדוֹלָה, אַךְ סַכָּנוֹת אֲחֵרוֹת גוֹרְמוֹת לָהֶם לְשַׁתֵף פְּעֻלָה.
"שׁוֹטְרִים לְלֹא הַפְסָקָה" הוּא סֶרֶט פְּעֻלָה מִצַד אֶחָד וּמַצְחִיק מִצַד שֵׁנִי. הַצוֹפִים נֶהֱנִים מִסִפּוּר עֲלִילָה מוֹתֵחַ וּמִשְׁנֵי שַׂחְקָנִים מַצְחִיקִים.

הַבְּעָיָה שֶׁמַּעֲסִיקָה אֶת הַסִּינִים
מַסְטִיקִים מְשֻׁמָּשִׁים
בְּכָל שָׁנָה, לוֹעֲסִים הַסִּינִים כַּמּוּת שָׁל שְׁנֵי מִילְיַארְד מַסְטִיקִים. הַבְּעָיָה הִיא, שֶׁרַבִּים מֵהַלּוֹעֲסִים לֹא זוֹרְקִים אֶת הַמַּסְטִיקִים הַמְּשֻׁמָּשִׁים בַּפַּח, אֶלָּא מַדְבִּיקִים אוֹתָם בְּאֵיזֶה מָקוֹם נִסְתָּר, אוֹ זוֹרְקִים אוֹתָם עַל הָרִצְפָּה.
לְדֻגְמָא, בַּכִּכָּר הַמֶּרְכָּזִית שֶׁל בֵּייגִ'ין, נִזְרְקוּ בְּמֶשֶׁךְ שָׁבוּעַ אֶחָד, לְמַעְלָה מֵחֲצִי מִילְיוֹן מַסְטִיקִים דְּבִיקִים.
כְּדֵי לִפְתֹּר אֶת הַבְּעָיָה, הֶחְלִיטָה הַמֶּמְשָׁלָה הַסִּינִית לְפַתֵּחַ חֹמֶר מְיֻחָד, שֶׁיְּפוֹרֵר אֶת הַמַּסְטִיקִים הַמְּעַצְבְּנִים. הִיא פָּנְתָה לְמַדְעָנִים שֶׁיְּפַתְּחוּ אֶת הַחֹמֶר הַמַּתְאִים.
"זוֹ בְּעָיָה קָשָׁה מְאֹד עֲבוּרֵנוּ", אוֹמֵר יוּ קְיוּצ'וֹן, מְנַהֵל מַדָּע וְטֶכְנוֹלוֹגְיָה בָּכִיר בְּסִין. "זֶה לֹא בָּרִיא, מְלַכְלֵךְ וְגוֹרֵם לִנְזָקִים. בְּתוֹךְ כְּשָׁנָה, אֲנִי מְקַוֶּה, שֶׁנַּצְלִיחַ לִמְצֹא אֶת הַנֻּסְחָה לַחֹמֶר שֶׁיְּפוֹרֵר אֶת הַמַּסְטִיקִים".
בֵּינְתַיִם, הֶחְלִיטָה הַמֶּמְשָׁלָה בְּסִין, לְהָטִיל קְנָס עַל כָּל מִי שֶׁיִּזְרֹק מַסְטִיק בְּמָקוֹם צִבּוּרִי.

בְּלוֹנְדוֹן לֹא אוֹהֲבִים מְכוֹנִיּוֹת פְּרָטִיּוֹת
בְּכָל יוֹם, נִכְנָסוֹת לְלוֹנְדוֹן, בִּירַת אַנְגְלִיָּה מֵאוֹת אַלְפֵי מְכוֹנִיּוֹת פְּרָטִיּוֹת. הַדָּבָר גּוֹרֵם לִפְקָקִים, לְזִהוּם אֲוִיר וְלִבְעָיוֹת חֲנָיָה קָשׁוֹת.
עִירִיַּת לוֹנְדוֹן הֶחְלִיטָה לְנַסּוֹת לִפְתֹּר אֶת הַבְּעָיָה. הִיא דּוֹרֶשֶׁת סְכוּם הַשָּׁוֶה ל-40 שְׁקָלִים מִכָּל נֶהָג הַנִּכְנָס לָעִיר. הִיא הִצִּיבָה תַּמְרוּרִים בְּכָל הַכְּנִיסוֹת לְעִיר הַבִּירָה וּמַצְלֵמוֹת שֶׁיִּתְפְּסוּ אֶת הָעֲבַרְיָנִים, שֶׁיְּנַסּוּ לְהִכָּנֵס לָעִיר בְּלִי לְשַׁלֵּם.
הַנֶּהָגִים לֹא אוֹהֲבִים אֶת הָרַעְיוֹן הַיָּקָר, אַךְ מְנַסִּים לַחְסֹךְ אֶת הַכֶּסֶף בִּדְרָכִים שׁוֹנוֹת. חֵלֶק מֵהֶם נוֹסֵעַ בַּתַּחְבּוּרָה הַצִּבּוּרִית וְחֵלֶק אַחֵר נוֹסֵעַ בְּיַחַד בִּמְכוֹנִית מְלֵאָה.
בֶּעָרִים רַבּוֹת בְּאַנְגְלִיָּה וּבְרַחֲבֵי הָעוֹלָם, עוֹקְבִים אַחֲרֵי הַצְלָחַת הַתָּכְנִית שֶׁל עִירִיַּת לוֹנְדוֹן. אִם הִיא תַּצְלִיחַ, נִרְאֶה אֶת הַשִּׁיטָה גַּם בִּמְקוֹמוֹת אֲחֵרִים בָּעוֹלָם.
הָעִיר תֵּל-אֲבִיב סוֹבֶלֶת מִבְּעָיָה דּוֹמָה וְנִסְיוֹנוֹת שֶׁל הָעִירִיָּה לְהַגְבִּיל אֶת הַנֶּהָגִים מִלְּהִכָּנֵס לָעִיר לֹא הִצְלִיחוּ. גַּם אֶצְלֵנוּ לוֹמְדִים אֶת הָרַעְיוֹן הָאַנְגְלִי וְאוּלַי יַנְהִיגוּ אוֹתוֹ גַּם כָּאן.

הַשְּׁמֵנִים נֶגֶד כָּל הָעוֹלָם
"אֲנַחְנוּ רוֹצִים שֶׁרִשְׁתוֹת הַמָּזוֹן יַקְטִינוּ אֶת הַמָּנוֹת, יַגְדִּילוּ אֶת הֶחֳמָרִים הַבְּרִיאוּתִיִּים וְיַפְסִיקוּ לְאַרְגֵּן מִבְצָעִים", אוֹמְרִים אִרְגּוּנֵי צַרְכָנִים בְּאַרְצוֹת הַבְּרִית. הֵם טוֹעֲנִים נֶגֶד חֶבְרוֹת הַמָּזוֹן הַמָּהִיר כְּמוֹ מֵק-דוֹנָלְד וַאֲחֵרוֹת. זֶהוּ רַק קְצֵה הַקַּרְחוֹן שֶׁל מַאֲבָק קָשֶׁה שֶׁמִּתְפַּתֵּחַ בַּיָּמִים אֵלֶּה בְּאָמֶרִיקָה וְיַעֲבֹר אוּלַי גַּם לְיִשְׂרָאֵל.
מִסְפָּר הַשְּׁמֵנִים בְּאָמֶרִיקָה עוֹלֶה מִיּוֹם לְיוֹם. רֹב הָאָמֶרִיקָאִים נֶחְשָׁבִים לִשְׁמֵנִים. גַּם הַיְּלָדִים סוֹבְלִים מִמִּשְׁקַל עֹדֶף. אֶת הַסִּבּוֹת לְהַשְׁמָנַת הַיֶּתֶר תּוֹלִים הַשְּׁמֵנִים דַּוְקָא בְּחֶבְרוֹת הַמָּזוֹן הַמָּהִיר. "הֵם מְפַתִּים אוֹתָנוּ לִקְנוֹת אֶצְלָם. הֵם עוֹשִׂים מִבְצָעִים, הָאֹכֶל שֶׁלָּהֶם לֹא בָּרִיא וְהַמָּנוֹת שֶׁלָּהֶם גְּדוֹלוֹת", הֵם מִתְלוֹנְנִים.
לְדַעֲתָם, חֶבְרוֹת הַמָּזוֹן הַמָּהִיר עוֹשׂוֹת הַכֹּל כְּדֵי שֶׁהֵם יִקְנוּ אֶצְלָם וְלָכֵן הֵם מַשְׁמִינִים. בְּיָמִים אֵלֶּה, מֻגָּשׁוֹת תְּבִיעוֹת רַבּוֹת לְבָתֵּי הַמִּשְׁפָּט, בָּהֵן הֵם דּוֹרְשִׁים מֵחֶבְרוֹת הַמָּזוֹן לְפַצּוֹת אוֹתָם בְּמִילְיוֹנֵי דּוֹלָרִים. חֶבְרוֹת הַמָּזוֹן לֹא נִשְׁאָרוֹת חַיָּבוֹת. "הַבְּעָיָה הִיא לֹא בָּנוּ. מְדֻבָּר בַּאֲנָשִׁים שֶׁאוֹכְלִים בְּצוּרָה לֹא מְאֻזֶּנֶת וְלֹא עוֹשִׂים סְפּוֹרְט. אֲנַחְנוּ מְפַרְסְמִים כָּל הַזְּמַן אֶת הַצֹּרֶךְ בִּסְפּוֹרְט וּבִבְרִיאוּת. אֲנַחְנוּ בְּטוּחִים, שֶׁאַף אֶחָד לֹא יַצְלִיחַ לִרְזוֹת דֶּרֶךְ בָּתֵּי הַמִּשְׁפָּט", אוֹמֵר גִּ'ין גְרָאבּוֹבְסְקִי, דּוֹבֵר אִרְגּוּן יַצְרָנֵי הַמָּזוֹן בְּאָמֶרִיקָה.
"חַיָּבִים לִדְאֹג לְשִׁנּוּי דֶּרֶךְ מַעֲרֶכֶת הַחִנּוּךְ, עוֹד בִּזְמַן שֶׁהַיְּלָדִים קְטַנִּים. כֻּלָּנוּ חַיָּבִים לְהָבִין שֶׁלַּסְּפּוֹרְט יֵשׁ חֲשִׁיבוּת", קוֹבֵעַ הַדּוֹבֵר.
בְּאַרְצוֹת הַבְּרִית וּבִמְדִינוֹת אֲחֵרוֹת חוֹשְׁשִׁים, שֶׁבְּעוֹד כַּמָּה שָׁנִים תַּהֲפֹךְ הַהַשְׁמָנָה לְדָבָר מְסֻכָּן מְאֹד. כַּיּוֹם, הָעִשּׁוּן הוּא הַגּוֹרֵם מִסְפָּר אֶחָד לְמָוֶת. אִם אֲנָשִׁים יַמְשִׁיכוּ לֶאֱכֹל בְּכַמֻּיּוֹת וְלֹא יַעֲשׂוּ סְפּוֹרְט, תַּהֲפֹךְ הַהַשְׁמָנָה לַגּוֹרֵם הָעִקָּרִי לְמָוֶת.
אִרְגּוּנִי הַשְּׁמֵנִים לֹא מִתְרַשְּׁמִים מֵהַהֶסְבֵּרִים שֶׁל יַצְרָנִיּוֹת הַמָּזוֹן. הֵם דּוֹרְשִׁים לְהָטִיל קְנָס עַל חֲבָרוֹת שֶׁמְּיַצְּרוֹת מָזוֹן לֹא בָּרִיא. הֵם קוֹרְאִים לַמֶּמְשָׁלָה לְחוֹקֵק חֻקִּים נֶגֶד אוֹתָן הַחֲבָרוֹת. מִצַּד שֵׁנִי, הֵם קוֹרְאִים לְמִשְׂרַד הַחִנּוּךְ לִקְבֹּעַ לַיְּלָדִים מַה לֶּאֱכֹל בַּצָּהֳרַיִם.
פְּקִידֵי מֶמְשָׁלָה אָמֶרִיקָאִיִּים לֹא חוֹשְׁבִים שֶׁזֶּה מִתַּפְקִידָם לְהִכָּנֵס לַצַּלָּחוֹת שֶׁל הָאֶזְרָחִים. "הַמְּבֻגָּרִים יְכוֹלִים לְהַחְלִיט בְּעַצְמָם מַה לֶּאֱכֹל", אֹמֶר אָרִיק בּוּסְט, סְגַן הַשַּׂר הָאַחֲרָאִי עַל הַמָּזוֹן בארה"ב. "הֵם גַּם צְרִיכִים לִהְיוֹת אַחֲרָאִיִּים עַל הָאוֹכֵל שֶׁהַיְּלָדִים שֶׁלָּהֶם אוֹכְלִים. אִם מִישֶׁהוּ סוֹבֵל מֵעֹדֶף מִשְׁקָל, זֶה בִּגְלַל שֶׁהוּא לָקַח אֹכֶל מַשְׁמִין וְלֹא בָּרִיא", הוּא אוֹמֵר.
הַהוֹרִים בְּאַרְצוֹת הַבְּרִית, הָרוֹאִים אֶת הַוִּכּוּחַ בֵּין הַצְּדָדִים, לֹא מוּכָנִים לָקַחַת עַל עַצְמָם אֶת הָאַחֲרָיוּת לְהַשְׁמָנַת הַיְּלָדִים וּלְהַשְׁמָנָה שֶׁלָּהֶם עַצְמָם. הֵם מַפְנִים אֶצְבַּע מַאֲשִׁימָה לְעֵבֶר הַפִּרְסוֹמוֹת הַמְּפַתּוֹת וְעַל כָּךְ שֶׁהַיְּלָדִים אוֹהֲבִים דַּוְקָא אֹכֶל מָהִיר כְּמוֹ הַמְבּוּרְגֶרִים. 
בְּדִיקָה קְצָרָה מַעֲלָה, שֶׁהַתַּקְצִיב לְפִרְסוֹמוֹת בִּתְחוּם הָאֹכֶל הוּא גָּדוֹל מְאֹד - כ-30 מִילְיַארְד דּוֹלָר. רֹב הַכֶּסֶף מֻפְנֶה לְכִוּוּן הַיְּלָדִים וּבְנֵי הַנֹּעַר.
כָּךְ קוֹרֶה, שֶׁהַהַאֲשָׁמוֹת עוֹבְרוֹת מֵאֶחָד לַשֵּׁנִי, כַּאֲשֶׁר אַף אֶחָד לֹא מוּכָן לָקַחַת אַחֲרָיוּת עַל הַהַשְׁמָנָה שֶׁלּוֹ עַצְמוֹ וְשֶׁל הַיְּלָדִים שֶׁלּוֹ. הַנִּסָּיוֹן לְבַקֵּשׁ אֶת הַחְלָטַת בֵּית הַמִּשְׁפָּט בַּנּוֹשֵׂא הַזֶּה הוּא מְעַנְיֵן, אַךְ אֵין בּוֹ כְּדֵי לִפְתֹּר אֶת הַבְּעָיָה. בְּכָל מִקְרֶה, אֲנָשִׁים רַבִּים בָּעוֹלָם מַשְׁמִינִים מִיּוֹם לְיוֹם, וּבְרֹאשָׁם הָאָמֶרִיקָאִים.

מַדּוּעַ הַמַּלְכָּה אֵלִיזָבֵּת מִתְבַּיֶּשֶׁת?

שַׁקְרָנִים הִזָּהֲרוּ – הַסִּפּוּר עַל הָאַף שֶׁל פִּנּוֹקְיוֹ אֲמִתִּי
פִּנּוֹקְיוֹ, לֹא יָכֹל הָיָה לְשַׁקֵּר מִבְּלִי שֶׁיֵּדְעוּ עַל כָּךְ. פָּשׁוּט מְאֹד, כָּל פַּעַם שֶׁשִּׁקֵּר, הָאַף שֶׁלּוֹ הָיָה מִתְאָרֵךְ. זֶה נִשְׁמַע קְצָת מַצְחִיק, אֲבָל בַּסִּפּוּרִים הַכֹּל אֶפְשָׁרִי.
אוּלָם, מִתְבָּרֵר, שֶׁלַּסִּפּוּר עַל הָאַף יֵשׁ אֱמֶת. הָאַף שֶׁל אָדָם שֶׁמְּשַׁקֵּר מִתְאָרֵךְ. נָכוֹן, הוּא לֹא מִתְאָרֵךְ כְּמוֹ הָאַף שֶׁל פִּנּוֹקְיוֹ, אֲבָל בְּכָל זֹאת הוּא מִתְאָרֵךְ בְּמִילִימֶטֶר אֶחָד אוֹ שְׁנַיִם.
אֵיךְ זֶה קוֹרֶה? כַּאֲשֶׁר אֲנַחְנוּ מְשַׁקְּרִים, הַגּוּף שֶׁלָּנוּ נִמְצָא בְּמַצָּב לֹא טִבְעִי. הַגּוּף מֵגִיב בְּצוּרָה הַכּוֹלֶלֶת הַזְרָמַת דָּם לְאֵזוֹר הַפָּנִים. זוֹ אוּלַי הַסִּבָּה שֶׁאֲנַחְנוּ מַסְמִיקִים כַּאֲשֶׁר אֲנַחְנוּ מְשַׁקְּרִים. הַזְרָמַת הַדָּם הַזּוֹ מַגִּיעָה גַּם לָאַף שֶׁמִּתְרַחֵב וּמִתְאָרֵךְ בִּמְעַט.
אָז חֲבֵרִים, לֹא כְּדַאי שֶׁתְּשַׁקְּרוּ, וְאִם אַתֶּם עוֹשִׂים זֹאת, תַּסְתִּירוּ מְעַט אֶת הָאַף, כִּי אַחֶרֶת יֵדְעוּ שֶׁאַתֶּם מְשַׁקְּרִים.

כָּךְ מַרְוִיחִים הַתַּלְמִידִים בִּשְׁוֶדְיָה אֶת דְּמֵי הַכִּיס שֶׁלָּהֶם
בְּבֵית-סֵפֶר תִּיכוֹן בִּשְׁבֶדְיָה הַתַּלְמִידִים מְאַחֲרִים לַשִּׁעוּרִים, וַאֲפִלּוּ נֶעֱדָרִים מֵהֶם. לִמְנַהֵל בֵּית הַסֵּפֶר נִמְאַס מֵהַחִסּוּרִים שֶׁל הַתַּלְמִידִים וְהוּא חִפֵּשׂ פִּתְרוֹן טוֹב, שֶׁיְּעוֹדֵד אֶת הַתַּלְמִידִים שֶׁלּוֹ לָבוֹא כָּל יוֹם לְבֵית-הַסֵּפֶר וּבַזְּמַן.
לְאַחַר מַחְשָׁבָה, מָצָא הַמְּנַהֵל פִּתְרוֹן מְקוֹרִי. הוּא הִבְטִיחַ שֶׁכָּל תַּלְמִיד שֶׁמַּגִּיעַ לַלִּמּוּדִים בַּזְּמַן, יְקַבֵּל סְכוּם שֶׁל 300 ש"ח לְחֹדֶשׁ. מִצַּד שֵׁנִי, עַל כָּל אִחוּר אוֹ חִסּוּר יֵרֵד הַסְּכוּם.
"קִבַּלְנוּ אֶת הַהַחְלָטָה הַזּוֹ, לְאַחַר שֶׁגִּלִּינוּ שֶׁתַּלְמִידִים רַבִּים נֶעֱדָרִים מֵהַשִּׁעוּרִים. רַבִּים מֵהֶם יוֹצְאִים לָעֲבוֹדָה כְּדֵי לְהַגְדִּיל אֶת דְּמֵי הַכִּיס. הָרַעְיוֹן שֶׁלָּנוּ בָּא כְּדֵי לִפְתֹּר לָהֶם אֶת הַבְּעָיָה הַכַּסְפִּית וְכָךְ הֵם יוּכְלוּ לִלְמֹד בַּשֶּׁקֶט", אֹמֶר הַמְּנַהֵל.
אַגַּב, בִּשְׁבֶדְיָה כָּל תַּלְמִיד תִּיכוֹן מְקַבֵּל מִמִּשְׂרַד הַחִנּוּךְ "דְּמֵי כִּיס" בְּסַךְ שֶׁל כ-600 ש"ח. לַמְרוֹת זֹאת, הֶחְלִיט הַמְּנַהֵל לְהוֹסִיף עַל הַסְּכוּמִים הָאֵלֶּה כְּדֵי לְעוֹדֵד אוֹתָם לִלְמֹד.
בְּמִשְׂרַד הַחִנּוּךְ לֹא כֻּלָּם אָהֲבוּ אֶת הָרַעְיוֹן הַחַדְשָׁנִי. אוּלָם, הַמְּנַהֵל לֹא נִבְהַל. "זֶה רַעְיוֹן מְצֻיָּן וְחִנּוּכִי. הוּא מַעֲבִיר מֶסֶר לַתַּלְמִידִים וּמְעוֹדֵד אוֹתָם לְהִשְׁתַּתֵּף בַּשִּׁעוּרִים. אֵין סָפֵק שֶׁאָנוּ תּוֹרְמִים לְהַעֲלָאַת רָמַת הַחִנּוּךְ שֶׁלָּהֶם", אָמַר הַמְּנַהֵל.

דו"ח מְיֻחָד שֶׁל וַעֲדָה לִבְדִיקַת הַפְּעָרִים הַחֶבְרָתִיִים בַּכְּנֶסֶת קוֹבַע:
הַחֶבְרָה הַיִשְׂרְאֵלִית בִּבְעָיָה קָשָׁה
מִסְפַּר הַמִשְׁפָּחוֹת הָעֲנִיוֹת גָדַל בַּשָׁנִים הָאַחֲרוֹנוֹת * בִּתְחוּם הַחִנוּךְ יֵשׁ פְּעָרִים גְדוֹלִים וּמִשְׂרַד הַחִנוּךְ לֹא עוֹשֶׂה הַרְבֵּה לִפְתוֹר אֶת הַבְּעָיָה * הַנָשִׂיא קַצָב הִבִּיעַ תִקְוָה, שֶׁהַפְּעָרִים יִצְטַמְצְמוּ * יו"ר הַכְּנֶסֶת: "אֲפִלוּ טַנְקִים לֹא יוּכְלוּ לְהָגֵן עַל חֶבְרֶה שֶׁפְּגוּעָה מִבִּפְנִים" * 
וַעֲדַת חֲקִירָה שֶׁל הַכְּנֶסֶת, הִגִישָׁה בַּשָׁבוּעַ שֶׁעָבַר אֶת תוֹצְאוֹת הַמֶחְקָר בְּנוֹשֵׂא הַפְּעָרִים הַחֶבְרָתִיִים בְּיִשְׂרָאֵל. מהדו"ח, שֶׁהֻגַשׁ עַל יְדֵי חָבֵר הַכְּנֶסֶת רַן כֹּהֵן עוֹלֶה, שֶׁהַפַּעַר בֵּין הָעֲנִיִים לַעֲשִׁירִים גָדַל.
בִּתְחוּם הַחִנוּךְ, קוֹבַעַת הַוַעֲדָה שֶׁבָּאֲזוֹרִים שֶׁל מְצוּקָה כַּלְכָּלִית, הַחִנוּךְ פָּחוֹת טוֹב. "מַעֲרֶכֶת הַחִנוּךְ לֹא פּוֹתֶרֶת אֶת הַבְּעָיָה שֶׁל חֹסֶר הַשִׁוְיוֹן בַּחִנוּךְ. בְּמִקְרִים רַבִּים הִיא אֲפִלוּ עוֹזֶרֶת בְּקִיוּם אוֹתָם פְּעָרִים", נֶאֱמַר בדו"ח הַוַעֲדָה.
נְשִׂיא הַמְדִינָה, מֹשֶׁה קָצַב, שֶׁקִבֵּל לְיָדָיו אֶת הדו"ח הִבִּיעַ תִקְוָה, שֶׁדְבָרִים בַּמְדִינָה יַתְחִילוּ לְהִשְׁתַנוֹת וְהַפְּעָרִים הַקָשִׁים יַתְחִילוּ לְהִצְטַמְצֵם.
אַבְרָהָם בּוּרְג, יו"ר הַכְּנֶסֶת אָמַר: "אֵין טַנְק אוֹ מָטוֹס בָּעוֹלָם שֶׁיָכוֹל לְהָגֵן עַל חֶבְרָה שֶׁנִפְגַעַת מִבִּפְנִים. אֲנַחְנוּ מִתַחַת לַקַו הָאָדֹם בַּתְחוּם הַחֶבְרָתִי וַאֲנַחְנוּ חַיָבִים לְשַׁנוֹת אֶת הַמַצָב".
הַחוֹקְרִים מָצְאוּ כִּי בָּאָרֶץ יֵשׁ מִסְפָּר קָטָן שֶׁל אֲנָשִׁים הַמַחְזִיק בְּרֹב הַכְּסָפִים בַּמְדִינָה. עוֹד קָבַע הדו"ח, שֶׁבְּכָל שָׁנָה נוֹסָפוֹת עוֹד 50 אֶלֶף מִשְׁפָּחוֹת לְמַעְגַל הָעֹנִי.

מַאֲחָזִים
בְּשִׁטְחֵי יִהוּדָהּ וְשׁוֹמְרוֹן יֶשְׁנָם יִשּׁוּבִים הַנִּקְרָאִים גַּם הִתְנַחֲלֻיּוֹת. אֵלֶּה יִשּׁוּבִים שֶׁהַמֶּמְשָׁלָה אִשְּׁרָה אֶת הֲקָמָתָם. אוּלָם, יֶשְׁנָם יִשּׁוּבִים קְטַנִּים מְאֹד הַנִּקְרָאִים מַאֲחָזִים. אֵלֶּה הוּקְמוּ לְלֹא אִשּׁוּרִים שֶׁל הַמֶּמְשָׁלָה, וְהֵם  מֻגְדָּרִים לֹא חֻקִּיִּים. 
שַׂר הַבִּטָּחוֹן הֶחְלִיט, שֶׁהַמַּאֲחָזִים הַלֹּא חֻקִּיִּים צְרִיכִים לְהֵהָרֵס, וְהוּא שָׁלַח אֶת הַצָּבָא לְפַנּוֹת אֶת הָאֲנָשִׁים הַנִּמְצָאִים בָּהֶם וְלַהֲרֹס אֶת הַמִּבְנִים הַנִּמְצָאִים שָׂם.
הַמִּתְנַחֲלִים, הַחַיִּים בַּמַּאֲחָזִים, מְסָרְבִים לַעֲזֹב אֶת הַמָּקוֹם וּמִתְנַגְּדִים בְּכֹחַ לִפְעֻלּוֹת הַפִּנּוּי שֶׁל הַצָּבָא וְהַמִּשְׁטָרָה.
בְּחֵלֶק מֵהַמַּאֲחָזִים, נַעֲשָׂה פִּנּוּי הַמִּתְנַחֲלִים בְּשֶׁקֶט וּלְלֹא אַלִּימוּת.

מֻשָּׂג בַּחֲדָשׁוֹת
טֶלֶפוֹן אָדוֹם
כַּאֲשֶׁר יֵשׁ מְתִיחוֹת בְּאֵזוֹר מְסֻיָּם, פּוֹתְחִים קַו "טֶלֶפוֹן אָדוֹם" בֵּין מַנְהִיגֵי הָאֵזוֹר. הַשָּׁבוּעַ, הוּקַם טֶלֶפוֹן אָדוֹם בֵּין לִשְׁכַּת רֹאשׁ הַמֶּמְשָׁלָה אֲרִיאֵל שָׁרוֹן לְבֵין לִשְׁכַּת הַנָּשִׂיא בּוּשׁ בַּבַּיִת הַלָּבָן.
לַמַּעֲשֶׂה, לֹא מְדֻבָּר כָּאן בְּטֶלֶפוֹן שֶׁהַצֶּבַע שֶׁלּוֹ אָדוֹם. זֶהוּ כִּנּוּי לְקַו מָהִיר, שֶׁמְּקֻשָּׁר רַק בֵּין שְׁתֵּי הַלְּשָׁכוֹת.
כַּאֲשֶׁר נוֹצֶרֶת בְּעָיָה הַדּוֹרֶשֶׁת פִּתְרוֹן דָּחוּף, מִשְׁתַּמְּשִׁים הַצְּדָדִים בַּטֶּלֶפוֹן הָאָדוֹם, כְּדֵי לִפְתֹּר אֶת הַבְּעָיָה לִפְנֵי שֶׁיִּהְיֶה מְאֻחָר.
בְּשָׁנִים עֲבָרוֹ, כַּאֲשֶׁר הָיְתָה מְתִיחוֹת בֵּין ארה"ב לִבְרִית הַמּוֹעָצוֹת, הָיָה בֵּין הַנְּשִׂיאִים שֶׁל הַצְּדָדִים טֶלֶפוֹן אָדוֹם. הַחֲשָׁשׁ הָעִקָּרִי הָיָה, שֶׁמְּדִינָה אַחַת תַּחְשֹׁב שֶׁהַמְּדִינָה הַשְּׁנִיָּה תּוֹקֶפֶת אוֹתָהּ בְּטִילֵי אָטוֹם וְהִיא תְּשַׁגֵּר טִילִים כְּאֵלֶּה גַּם עַל הַמְּדִינָה הָאַחֶרֶת. כְּדֵי לִמְנוֹעַ טָעֻיּוֹת, הָעֲלוּלוֹת לִגְרֹם לַאֲסוֹנוֹת גְּדוֹלִים, הֶחְלִיטוּ לְהָקִים אֶת הַקַּו הָאָדוֹם.
הַקַּו שֶׁיִּפְעַל בֵּין יִשְׂרָאֵל לארה"ב נוֹעַד לָתֵת מֵידַע בִּזְמַן אֱמֶת, עַל בְּעָיוֹת הָעֲלוּלוֹת לִהְיוֹת בִּזְמַן מִתְקָפָה אָמֶרִיקָאִית עַל עִירָק.

בִּגְלַל חֲשָׁשׁ לְהִתְרַסְּקוּת, נִקְבַּע שֶׁכָּל הַמְּטוֹסִים שֶׁל חֶבְרַת בּוֹאִינְג
לֹא יְכוֹלִים לָטוּס
עַד לְאַחַר שֶׁיַּעַבְרוּ בְּדִיקָה מַקִּיפָה. מְהַנְדְּסִים: הַמְּטוֹסִים שֶׁל בּוֹאִינְג כְּבָר הִתְרַסְּקוּ בִּגְלַל תַּקָּלוֹת וְיֵשׁ לִבְדֹּק אוֹתָם הֵיטֵב. אֵל-עַל: בָּדַקְנוּ אֶת כָּל הַמְּטוֹסִים שֶׁלָּנוּ וְהֵם בְּסֵדֶר
נִיצוֹץ קָטָן שֶׁל אֵשׁ גָּרַם לִמְטוֹס נוֹסְעִים שֶׁל חֶבְרַת "בּוֹאִינְג" לְהִתְרַסֵּק. כָּךְ קָבְעוּ מֻמְחִים שֶׁבָּדְקוּ אֶת הַשְּׂרִידִים שֶׁל הַמָּטוֹס. הַתְּאוּנָה שֶׁהָיְתָה בִּשְׁנַת 1996 הַדְּלִיקָה נוּרָה אֲדֻמָּה אֵצֶל מְהַנְדְּסֵי הַתְּעוּפָה, שֶׁבּוֹדְקִים בְּכָל שָׁנָה אֶת כָּל מַעַרְכוֹת הַמְּטוֹסִים. לִפְנֵי חָדְשַׁיִם נִמְצְאָה תַּקָּלָה נוֹסֶפֶת בַּמְּטוֹסִים שֶׁל "בּוֹאִינְג". כְּתוֹצָאָה מִכָּךְ, הֻחְלַט לִבְדֹּק בִּדְחִיפוּת אֶת כָּל הַמְּטוֹסִים שֶׁל הַחֶבְרָה.
בְּרַחֲבֵי הָעוֹלָם טָסִים כ-1,400 מְטוֹסִים מִתּוֹצֶרֶת בּוֹאִינְג. עַל הַטַּיָּסִים נֶאֱסַר לְהָטִיס אֶת הַמְּטוֹסִים הַלָּלוּ עַד שֶׁיַּעַבְרוּ בְּדִיקָה כְּלָלִית.
גַּם לְחֶבְרַת אֵל-עַל הַיִּשְׂרְאֵלִית יֵשׁ מְטוֹסִים מִתּוֹצֶרֶת בּוֹאִינְג. דּוֹבֵר הַחֶבְרָה מָסַר, שֶׁכָּל הַמְּטוֹסִים שֶׁלָּהּ נִבְדְּקוּ, וְכִי לֹא נִמְצְאָה אַף תַּקָּלָה.

הַאִם אֲנַחְנוּ הוֹפְכִים לִהְיוֹת אָמֶרִיקָאִים

הָאָמֶרִיקָאִים כּוֹבְשִׁים אֶת הָעוֹלָם. בְּכָל מָקוֹם שׁוֹתִים קוקה קוֹלָה, אוֹכְלִים מֵק-דוֹנָלְד וְרוֹאִים סִרְטֵי קוֹלְנוֹעַ אָמֶרִיקָנִיִים. בְּיִשְׂרָאֵל כְּבָר דֻּבַּר נֶגֶד הַתוֹפָעָה בָּהּ בְּנֵי הַנֹעַר מִתְלַבְּשִׁים כְּמוֹ אָמֶרִיקָאִיִים וּמִזְדַהִים עִם הַתַרְבּוּת שֶׁל הַמַעֲצָמָה הַגְדוֹלָה בְּיוֹתֵר בָּעוֹלָם. אַל דְאָגָה, אֲנַחְנוּ לֹא לְבַד. גַם הַצָרְפָתִים וְהָאַנְגְלִים מְנַסִים לַעֲצוֹר אֶת הַתוֹפָעָה.

לִפְנֵי מִסְפַּר שָׁנִים, הִתְלוֹנֵן עֵזֶר וייצמן, נְשִׂיא מְדִינַת יִשְׂרָאֵל בְּאוֹתָם יָמִים, שֶׁהַנֹעַר הַיִשְׂרְאֵלִי הוֹלֵךְ אַחֲרֵי הַתַרְבּוּת הָאָמֶרִיקָאִית. הוּא יָצָא נֶגֶד תַרְבּוּת הַמֵק-דוֹנָלְד, הוּא דִבֵּר עַל כָּךְ שֶׁאֲנַחְנוּ מִתְלַבְּשִׁים בִּבְגָדִים "אָמֶרִיקָאִיִים", עִם סְמָלִים אָמֶרִיקָאִיִים, מַעֲדִיפִים שִׁירִים בְּלוֹעֲזִית וְעוֹד.
הַנָשִׂיא לְשֶׁעָבַר, דִבֵּר עַל הַצוֹרֵךְ לִשְׁמוֹר עַל הַזֶהוּת הַיִשְׂרְאֵלִית, וְעַל כָּךְ, שֶׁלֹא כָּל מַה שֶׁבָּא מֵאָמֶרִיקָה הוּא טוֹב.
מִתְבָּרֵר, שֶׁהַדִיוּן הַזֶה, נֶגֶד הָאָמֶרִיקַנִיזַצְיָה שֶׁל הַחֶבְרָה לֹא קַיָם רַק בְּיִשְׂרָאֵל. בְּצָרְפַת, לְמָשָׁל, הָיְתָה הִתְנַגְדוּת גְדוֹלָה לִלְמוֹד אַנְגְלִית. הַצָרְפָתִים הִרְגִישׁוּ, שֶׁהַשָׂפָה שֶׁלָהֶם חֲשׁוּבָה יוֹתֵר. תַיַר הַמַגִיעַ לְצָרְפַת יִתְקַשֶׁה לִמְצוֹא אֶזְרָחִים דוֹבְרֵי אַנְגְלִית.
אוּלַם הַהַפְתָעָה הַגְדוֹלָה בְּיוֹתֵר בָּאָה מִכִּווּן הָאַנְגְלִים. לַמְרוֹת שֶׁהַשָׂפָה הָאַנְגְלִית נְהוּגָה בִּשְׁנֵי הַמְקוֹמוֹת, הָאַנְגְלִים לֹא אוֹהֲבִים אֶת הִשְׁתַלְטוּת הַתַרְבּוּת הָאָמֶרִיקָאִית עַל הָאָרֶץ שֶׁלָהֶם. הֵם מִתְנַגְדִים לְהַעֲסָקַת שַׂחְקָנֵי קוֹלְנוֹעַ אָמֶרִיקָאִיִים בִּסְרָטִים תוֹצֶרֶת אַנְגְלִיָה, הֵם לֹא אוֹהֲבִים אֶת הַכְּנִיסָה שֶׁל חֲבָרוֹת כְּמוֹ קוקה קוֹלָה ומֵק-דוֹנָלְד לְאַנְגְלִיָה. הֵם רוֹאִים אֵיךְ הַפִּרְסוֹמוֹת הָאָמֶרִיקָאִיוֹת מִשְׁתַלְטוֹת עַל הַטֶלֶוִיזְיָה שֶׁלָהֶם וְלֹא מְרֻצִים.
לַמְרוֹת הַהִתְנַגְדוּת לְכָךְ שֶׁהַתַרְבּוּת הָאָמֶרִיקָאִית מִשְׁתַּלֶּטֶת עַל הַחֶבְרָה הָעוֹלָמִית, יֵשׁ גַם תוֹמְכִים. לְדַעֲתָם, כָּל חֶבְרָה צְרִיכָה לִשְׁמוֹר עַל הַיִחוּדִיוּת שֶׁלָה. עִם זֹאת, הִיא צְרִיכָה לְהַכִּיר בְּכָךְ שֶׁהָעוֹלָם הוֹפֵךְ לְמָקוֹם אֶחָד גָדוֹל וּמְשֻׁתָף. "יֵשׁ לְזֶה יִתְרוֹנוֹת גְדוֹלִים וּכְדַאי מְאֹד לְנַצֵל זֹאת", אוֹמְרִים הַתוֹמְכִים.
הֵם מַצְבִּיעִים עַל פְּתִיחַת הַמִסְעָדוֹת שֶׁל מֵק-דוֹנָלְד בְּרוּסְיָה כְּעַל אֶחָד הַסִימָנִים הַחֲשׁוּבִים בְּיוֹתֵר לְכָךְ שֶׁהַמִלְחָמָה שֶׁלָה עִם אַרְצוֹת הַבְּרִית הִסְתַיְמָה. הֵם מַצְבִּיעִים עַל הָעֻבְדָה הַמְעַנְיֶנֶת, שֶׁמֵעוֹלָם לֹא נֶעֶרְכָה מִלְחָמָה בֵּין שְׁתֵי מְדִינוֹת שֶׁיֵשׁ בָּהֵן מִסְעָדוֹת שֶׁל מֵק-דוֹנָלְד. כַּמוּבָן, שֶׁזֶה לֹא בִּגְלַל הַמִסְעָדוֹת, אֶלָא בִּגְלַל הָרוּחַ הַדֶמוֹקְרָטִית שֶׁיֵשׁ בְּאוֹתָן מְדִינוֹת. כַּאֲשֶׁר שַׁלִיטֵי הַמְדִינָה מַסְכִּימִים לְקַבֵּל אֶת הַחֲבָרוֹת הָאָמֶרִיקָאִיוֹת, הֵם כְּאִלוּ מַכְרִיזִים עַל כָּךְ שֶׁהֵם מוּכָנִים לִפְעוֹל עַל פִּי הַחֻקִים הַבֵּין לְאֻמִיִים, אוֹתָם מוֹבִילָה אַרְצוֹת הַבְּרִית.
יֵשׁ כְּאֵלֶה שֶׁאֲפִלוּ קוֹרְאִים לִלְמוֹד חֲלָקִים מֵהַתַרְבּוּת הָאָמֶרִיקָאִית כְּמוֹ: זְכֻיוֹת אָדָם, דֶמוֹקְרַטְיָה וְעוֹד.
נִרְאָה, שֶׁסִימָנֵי הַתַרְבּוּת הָאָמֶרִיקָאִית יַגִיעוּ כִּמְעַט לְכָל מָקוֹם בָּעוֹלָם. לַמִתְנַגְדִים יִהְיֶה קָשֶׁה לַעֲצוֹר אֶת הָרָצוֹן שֶׁל רַבִּים מֵאִתָנוּ לֶאֱכוֹל הַמְבּוּרְגֶרִים שֶׁל מֵק-דוֹנָלְד, לִשְׁתוֹת קוקה קוֹלָה וְלֶאֱהוֹב אֶת הַכַּדוּרְסַל שֶׁל ה-NBA. "מַה שֶׁכָּל אֶחָד חַיָב לִזְכּוֹר, שֶׁהוּא לֹא צָרִיךְ לְוַתֵר עַל הַזֶהוּת הָאִישִׁית שֶׁלוֹ, גַם כַּאֲשֶׁר הוּא רוֹצֶה לִהְיוֹת חֵלֶק מֵהָעוֹלָם הַגָדוֹל", אוֹמְרִים הָאֲנָשִׁים שֶׁרוֹצִים לֵהָנוֹת מֵהַתַרְבּוּת הָאָמֶרִיקָאִית בְּלִי לְוַתֵר עַל הַתַרְבּוּת שֶׁלָהֶם.

הַיַרְדֵנִים לֹא אוֹהֲבִים אוֹפַנוֹעָנִים יִשְׂרְאֵלִים
קְבוּצָה שֶׁל אוֹפַנוֹעָנִים יִשְׂרָאֵלִים בִּקְרָה בַּקַיִץ בְּיַרְדֵן. מִתוֹךְ עִנְיָן הֵם הִסְתוֹבְבוּ סְבִיב אַרְמוֹן הַמֶלֶךְ עבדאללה וְעָשׂוּ שָׁם רַעַשׁ רַב. הַמֶלֶךְ, שֶׁלֹא אָהַב אֶת הַדָבָר, הוֹדִיעַ שֶׁלֹא יְאַפְשֵׁר עוֹד כְּנִיסָה שֶׁל אוֹפַנוֹעִים מִיִשְׂרָאֵל לְיַרְדֵן.
מִסְפָּר חַבְרֵי כְּנֶסֶת, שֶׁדןּ בַּנוֹשֵׂא בַּחֹדֶשׁ שֶׁעָבַר, מְנַסֶה לְשַׁנוֹת אֶת הַהַחְלָטָה הַיַרְדֵנִית.

תּוֹפָעָה חֲדָשָׁה, גַּם אֵצֶל בְּנֵי נֹעַר
הִתְמַכְּרוּת לַטֶּלֶפוֹן הַנַּיָּד
אִם אַתֶּם מְדַבְּרִים כָּל הַיּוֹם בַּטֶּלֶפוֹן הַנַּיָּד, כְּדַאי לִבְדֹּק אִם אַתֶּם לֹא מְכוּרִים לְזֶה. כְּמוֹ שֶׁיֵּשׁ מְכוּרִים לְסִיגַרְיוֹת, יֵשׁ גַּם כְּאֵלֶּה שֶׁלֹּא יְכוֹלִים בְּלִי לְדַבֵּר בַּטֶּלֶפוֹן. לָמָּה הֵם עוֹשִׂים זֹאת וְאֵיךְ אֶפְשָׁר לְהִגָּמֵל מִזֶּה. 
כַּאֲשֶׁר יָעֵל ש. יוֹצֵאת לַהַפְסָקָה, הִיא מִיָּד לוֹקַחַת אֶת הַטֶּלֶפוֹן הַנַּיָּד שֶׁלָּהּ וּמַתְחִילָה לְדַבֵּר. אֶפְשָׁר הָיָה לַחְשֹׁב שֶׁהִיא מֻקֶּפֶת בַּחֲבֵרִים רַבִּים וְאֵין לָהּ זְמַן מַסְפִּיק כְּדֵי לְדַבֵּר עִם כֻּלָּם. לָכֵן, כָּל רֶגַע פָּנוּי שֶׁיֵּשׁ לָהּ הִיא מְדַבֶּרֶת אִתָּם. הִיא מְדַבֶּרֶת בַּדֶּרֶךְ הַבַּיְתָה, בָּאוֹטוֹבּוּס, בַּתּוֹר בַּמַּכֹּלֶת וּבְכָל מָקוֹם אֶפְשָׁרִי. הַהוֹרִים שֶׁלָּהּ נִלְחֲמוּ לַעֲצֹר אֶת הַשִּׂיחוֹת שֶׁלָּהּ, שֶׁעוֹלוֹת לָהֶם אַלְפֵי שֶׁקַּלִּים. אוּלָם, יָעֵל לֹא מְסֻגֶּלֶת לְהַפְסִיק לְדַבֵּר בַּטֶּלֶפוֹן. בְּדִיקָה מַקִּיפָה גִּלְּתָה, שֶׁיָּעֵל מְכוּרָה לַטֶּלֶפוֹן הַנַּיָּד. "זֶה כְּמוֹ הִתְמַכְּרוּת לְאַלְכּוֹהוֹל, לְסִיגַרְיוֹת וַאֲפִלּוּ לְסַמִּים", אוֹמְרִים הָרוֹפְאִים. "הַיְּלָדִים הָאֵלֶּה לֹא יְכוֹלִים בְּלִי הַטֶּלֶפוֹן וְהֵם לֹא יְכוֹלִים לַעֲצֹר אֶת הַהִתְמַכְּרוּת שֶׁלָּהֶם, גַּם אִם זֶה עוֹלֶה אַלְפֵי שֶׁקֶלִים".
נִסִּינוּ לְבָרֵר מִי הֵם אוֹתָם מְכוּרִים. הַאִם יָכֹל לִהְיוֹת שֶׁחַיֵּי חֶבְרָה פְּעִילִים הֵם שֶׁמְּבִיאִים אֶת הַנְּעָרִים הָאֵלֶּה לְדַבֵּר וּלְדַבֵּר? לֹא, מְדֻבָּר דַּוְקָא בִּבְנֵי נֹעַר שֶׁסּוֹבְלִים מֵחֹסֶר בִּטָּחוֹן וְשֶׁחַיֵּי הַחֶבְרָה שֶׁלָּהֶם לֹא טוֹבִים כָּל כָּךְ. הֵם מִסְתַּגְּרִים בַּבָּתִּים וּמְדַבְּרִים.
גַּם מְבֻגָּרִים מִתְמַכְּרִים לַטֶּלֶפוֹן הַנַּיָּד מֵאוֹתָן הַסִּבּוֹת שֶׁל חֹסֶר בִּטְחוֹן עַצְמִי. חֶלְקָם אֲפִלּוּ הִגִּיעַ לְחוֹבוֹת עֲצוּמִים. בְּעִתּוֹנוּת פֻּרְסַם עַל אָדָם, שֶׁבְּתוֹךְ פֶּרֶק זְמַן קָצָר הִצְלִיחַ לְהַגִּיעַ לַחֶשְׁבּוֹן שֶׁל 50 אֶלֶף שְׁקָלִים.
מְסַפֶּרֶת יָעֵל, "כֻּלָּם צָחֲקוּ עָלַי שֶׁאֲנִי מְחֻבֶּרֶת לַטֶּלֶפוֹן. בַּכִּתָּה אָמְרוּ שֶׁצָּרִיךְ לַעֲשׂוֹת לִי נִתּוּחַ לְהוֹצָאַת הַטֶּלֶפוֹן מֵהָאֹזֶן. פָּשׁוּט, לֹא הֵבַנְתִּי שֶׁאֲנִי מְכוּרָה. לֹא הִרְגַּשְׁתִּי שֶׁאֲנִי מְדַבֶּרֶת כָּל כָּךְ הַרְבֵּה. לְמַזָּלִי, הַהוֹרִים שֶׁלִּי הֵבִינוּ אֶת הַמַּצָּב וְלָקְחוּ אוֹתִי לְטִפּוּל. עַכְשָׁו אֲנִי נִזְהֶרֶת יוֹתֵר וּמְדַבֶּרֶת הַרְבֵּה פָּחוֹת", הִיא מְחַיֶּכֶת. "בְּעֶצֶם, הַהוֹרִים לָקְחוּ לִי אֶת הפלאפון וְאֵין לִי אֶפְשָׁרוּת לְדַבֵּר. בַּהַתְחָלָה כָּעַסְתִּי עֲלֵיהֶם, אֲבָל כַּאֲשֶׁר הֵבַנְתִּי שֶׁזֶּה חֵלֶק מֵהַטִּפּוּל נִרְגַּעְתִּי".
הַפְּסִיכוֹלוֹגִים מַכִּירִים תּוֹפָעוֹת דּוֹמוֹת אֲחֵרוֹת הַקְּשׁוּרוֹת לְתִקְשֹׁרֶת, כְּמוֹ הַשִּׁמּוּשׁ בָּאִינְטֶרְנֵט. עַל הַתּוֹפָעָה הַזּוֹ, בְּמַאֲמָר אַחֵר.

שׁוּק הַפִּשְׁפְּשִׁים יַהֲפֹךְ לְקַנְיוֹן
בְּסִמְטְאוֹת יָפוֹ הָעַתִּיקָה קַיָּם שׁוּק מְעַנְיֵן, הַנִּקְרָא "שׁוּק הַפִּשְׁפְּשִׁים". מוֹכְרִים שָׂם, בְּעִקָּר, דְּבָרִים יְשָׁנִים כְּמוֹ רָהִיטִים, מוּצְרֵי חַשְׁמַל, חֶפְצֵי אֲמָנוֹת וְעוֹד. יֵשׁ בַּמָּקוֹם גַּם שׁוּק גָּדוֹל שֶׁל בְּגָדִים חֲדָשִׁים וּמְשֻׁמָּשִׁים בִּמְחִירִים זוֹלִים. 
אִם תִּרְצוּ לִקְנוֹת מַשֶּׁהוּ גָּדוֹל וּתְחַפְּשׂוּ לָכֶם מוֹבִילִים, תָּמִיד תּוּכְלוּ לָגֶשֶׁת לַסַּבָּלִים עִם סוּס וַעֲגָלָה יְשָׁנָה, שֶׁיִּשְׂמְחוּ לַעֲשׂוֹת אֶת הָעֲבוֹדָה.
אֲבָל, בִּקְצֵה הַשּׁוּק, יֶשְׁנָהּ רָחֲבָה גְּדוֹלָה שֶׁבָּה מוֹכְרִים אֶת הַדְּבָרִים הַמּוּזָרִים בְּיוֹתֵר. בְּרָזִים שְׁבוּרִים, סְפָרִים קְרוּעִים, טֶלֶפוֹנִים מְקֻלְקָלִים וַאֲפִלּוּ מַחְשְׁבִים מְרֻסָּקִים, שֶׁלְּאַף אֶחָד אֵין עִנְיָן בָּהֶם.
נִגַּשְׁנוּ לְדָוִד אָרְמוֹזַה, אֶחָד הַמּוֹכְרִים, שֶׁיָּשַׁב לְיַד עֲרֵמָה שֶׁל טֶלֶפוֹנִים יְשָׁנִים, וְנִסִּינוּ לְבָרֵר מִי קוֹנֶה אֶת הַדְּבָרִים הָאֵלֶּה. "יֵשׁ אֲנָשִׁים שֶׁצְּרִיכִים חֵלֶק לְתִקּוּן, אוֹ מְחַפְּשִׂים אֵיזֶה טֶלֶפוֹן יָשָׁן מְיֻחָד. בָּאִים לְכָאן גַּם אֲנָשִׁים מֵהַתֵּאַטְרוֹן וְהַקּוֹלְנוֹעַ וְקוֹנִים מוּצָרִים שֶׁמַּתְאִימִים לַסְּרָטִים וְלַהַצָּגוֹת שֶׁלָּהֶם. אֵלֶּה הֵם הַלָּקוֹחוֹת הָעִקָּרִיִּים שֶׁבָּאִים לְכָאן", הוּא מְסַפֵּר.
הָאֲנָשִׁים כָּאן מַצְלִיחִים לְהִתְפַּרְנֵס מִזֶּה? כַּמָּה טֶלֶפוֹנִים שְׁבוּרִים כְּבָר אֶפְשָׁר לִמְכֹּר?
דָוִד מִסְתַּכֵּל עָלֵינוּ בְּחִיּוּךְ מִתְנַצֵּל וְאוֹמֵר: "תִּרְאוּ, אֲנִי לֹא בָּא לְכָאן כָּל יוֹם. רַק כְּשֶׁיֵּשׁ מֶזֶג אֲוִיר טוֹב. כְּשֶׁלֹּא בָּא לִי, אֲנִי לֹא מַגִּיעַ. חוּץ מִזֶּה, מַה יֵּשׁ לִי לַעֲשׂוֹת בַּבַּיִת?! כָּאן אֲנִי פּוֹגֵשׁ חֲבֵרִים, בָּאִים אֲנָשִׁים מְעַנְיְנִים. בִּשְׁבִילִי זוֹ תַּעֲסוּקָה".
אוּלָם, בְּיָמִים אֵלֶּה יֵשׁ כַּוָּנָה לְחַסֵּל אֶת הַשּׁוּק הַצִּבְעוֹנִי וְהַמְּיֻחָד הַזֶּה. בְּעִירִיַּת תֵּל-אָבִיב הֶחְלִיטוּ לִבְנוֹת בַּמָּקוֹם קַנְיוֹן חָדָשׁ וְלִמְחֹק אֶת הַרְחָבוֹת עִם הַגְּרוּטָאוֹת. "אֲנַחְנוּ רוֹצִים לַהֲפֹךְ אֶת הַמָּקוֹם לְמוֹדֶרְנִי יוֹתֵר", אוֹמֵר דְּרוֹר אָמִיר, הָאַחֲרָאִי עַל אֵזוֹר יָפוֹ מִטַּעַם הָעִירִיָּה. "נִבְנֶה כָּאן מִסְעָדוֹת, נְאַרְגֵּן מוֹפְעֵי רְחוֹב תַּרְבּוּתִיִּים וְנִמְשֹׁךְ לְכָאן אֲנָשִׁים רַבִּים".
לִשְׁאַלְתֵּנוּ עָנָה מַר אָמִיר: "נָכוֹן, אֶת הַתּוֹפָעָה שֶׁל אֲנָשִׁים יוֹשְׁבִים בָּרְחוֹב וּמַצִּיעִים אֶת הַסְּחוֹרָה הַיְּשָׁנָה שֶׁלָּהֶם לֹא תּוּכְלוּ לִרְאוֹת בֶּעָתִיד".
הַסּוֹחֲרִים שֶׁבשׁוּק הַפִּשְׁפְּשִׁים לֹא מְרֻצִּים מֵהַתָּכְנִיּוֹת שֶׁל הָעִירִיָּה. "בְּכָל עִיר גְּדוֹלָה בָּעוֹלָם יֵשׁ שׁוּק פִּשְׁפְּשִׁים. הַתַּיָּרִים אוֹהֲבִים לְהַגִּיעַ אֶל הַשּׁוּק, הֵם מוֹצְאִים כָּאן מְצִיאוֹת שֶׁלֹּא הָיוּ יְכוֹלִים לִמְצֹא בַּמְּדִינוֹת שֶׁלָּהֶם. גַּם יִשְׂרְאֵלִים רַבִּים, הַבָּאִים לְבַקֵּר בְּתֵל-אֲבִיב עוֹשִׂים סִיּוּר בַּשּׁוּק שֶׁלָּנוּ. אֵין עוֹד דָּבָר כָּזֶה בָּאָרֶץ וְאָסוּר לַהֲרֹס אֶת זֶה", אוֹמֵר שָׂשׂוֹן כֹּהֵן, בְּעַל חֲנוּת לְבִגְדֵי גִּ'ינְס.
אָז מִי שֶׁמְּעֻנְיָן לִרְאוֹת שׁוּק פִּשְׁפְּשִׁים, כְּדַאי לוֹ לְמַהֵר. הַשּׁוּק הַיָּחִיד בִּמְדִינַת יִשְׂרָאֵל עוֹמֵד לִפְנֵי סְגִירָה.

מֵאֵיפֹה בָּא הַשֵּׁם "שׁוּק הַפִּשְׁפְּשִׁים"
שׁוּק הַפִּשְׁפְּשִׁים הַגָּדוֹל וְהָרִאשׁוֹן הַמֻכָּר בָּעוֹלָם הָיָה זֶה שֶׁל לוֹנְדוֹן. עַד הַיּוֹם, פּוֹעֵל שָׁם שׁוּק עֲנָק עִם מְצִיאוֹת אֲמִתִּיּוֹת.
לִפְנֵי שָׁנִים רַבּוֹת, נִמְכְּרוּ בַּמָּקוֹם רָהִיטִים, בְּגָדִים וּמִזְרוֹנִים שֶׁהָיוּ מְלֻכְלָכִים וּקְרוּעִים. בֵּין הַיֶּתֶר, הָיוּ הַבְּגָדִים וְהַמִּזְרוֹנִים מְלֵאִים בְּפִשְׁפְּשִׁים. כָּךְ שֶׁמִּי שֶׁקָּנָה מוּצָר מְסֻיָּם, קָנָה בְּיַחַד אִתּוֹ גַּם פִּשְׁפְּשִׁים. מִכָּאן הַשֵּׁם "שׁוּק הַפִּשְׁפְּשִׁים", שֶׁקַּיָּם בְּכָל הָעוֹלָם כֻּלּוֹ.

כָּךְ מְבַלֶּה הַמֶּלֶךְ הַסָּעוּדִי בְּאֵירוֹפָּה, עִם:
1,200 מְשָׁרְתִים ו-200 לִימוֹזִינוֹת מְפֹאָרוֹת
בַּחֹדֶשׁ שֶׁעָבַר, יָצָא מֶלֶךְ סָעוּדְיָה לְחֻפְשָׁה קְצָרָה בְּעִיר הַנּוֹפֵשׁ הַסְּפָרַדִּית, מָרַבֶּלָה. בְּסַךְ הַכֹּל, אָדָם חָשׁוּב הַמַּגִּיעַ לָעִיר. אוּלָם, זֶה כַּמָּה שָׁבוּעוֹת, שֶׁתּוֹשָׁבֵי הָעִיר מִתְכּוֹנְנִים לַבִּקּוּר הַמַּלְכוּתִי.
כָּל בָּתֵּי הַמָּלוֹן הַמְּפֹאָרִים קִבְּלוּ הוֹדָעָה לְפַנּוֹת אֶת הַתַּיָּרִים שֶׁלָּהֶם, כְּדֵי שֶׁיִּהְיֶה מָקוֹם לַמְּלַוִּים שֶׁל הַמֶּלֶךְ. מַדּוּעַ צְרִיכִים כָּל כָּךְ הַרְבֵּה בָּתֵּי מָלוֹן לְפַנוֹת מָקוֹם לְמֶלֶךְ אֶחָד, חָשׁוּב כְּכָל שֶׁיִּהְיֶה? הַתְּשׁוּבָה: הַמֶּלֶךְ הַסָּעוּדִי מַגִּיעַ עִם 1,200 מְלַוִּים וּמְשָׁרְתִים.
מְנַהֲלֵי בָּתֵּי הַמָּלוֹן הִתְבַּקְּשׁוּ לְשַׁפֵּץ אֶת הַחֲדָרִים, לְהַחְלִיף אֶת הַטֶּלֶוִיזְיוֹת לַחֲדָשׁוֹת יוֹתֵר וּלְהַחְלִיף גַּם אֶת הַתְּמוּנוֹת שֶׁעֲלוּלוֹת אוּלַי לֹא לִמְצֹא חֵן בְּעֵינֵי הַסָּעוּדִים.
כַּאֲשֶׁר תַּגִּיעַ כָּל הַחֲבוּרָה הַמְּכֻבֶּדֶת הַזּוֹ למרבלה, יְחַכּוּ לָהֶם 200 לִימוֹזִינוֹת מְפֹאָרוֹת, הַשַּׁיָּכוֹת לְבֵית הַמְּלוּכָה.
הַמֶּלֶךְ עַצְמוֹ יִתְגּוֹרֵר בָּאַרְמוֹן הַפְּרָטִי שֶׁלּוֹ, הַנִּמְצָא בָּעִיר, אוֹתוֹ הוּא קָנָה בִּסְכוּם שֶׁל מִילְיַארְד שְׁקָלִים. בָּאַרְמוֹן יֵשׁ אוּלַמּוֹת פְּאֵר, חַדְרֵי אֹכֶל וּמִטְבָּחִים עֲנָקִיִּים וַאֲפִלּוּ בֵּית חוֹלִים קָטָן.

הַמְּפֻרְסָמִים מַצִּיגִים אֶת הַחַיִּים הַפְּרָטִיִּים שֶׁלָּהֶם
תָּכְנִיּוֹת טֶלֶוִיזְיָה חַדְשׁוֹת מַצִּיגוֹת שַׂחְקָנֵי קוֹלְנוֹעַ וְזַמָּרִים בַּחַיִּים הַפְּרָטִיִּים שֶׁלָּהֶם. הַקָּהָל רוֹאֶה אוֹתָם מְבַשְּׁלִים, יְשֵׁנִים, מְנַקִּים אֶת הַבַּיִת וּלְבוּשִׁים בְּפִּיגָ'מָה. לְדַעַתְכֶם זֶה מְשַׁעֲמֵם? הָאָמֶרִיקָאִים חוֹשְׁבִים שֶׁזֶּה מְעַנְיֵן מְאֹד וְצוֹפִים בַּטֶּלֶוִיזְיָה בְּמֶשֶׁךְ שָׁעוֹת. הַאִם יֵשׁ לְפָנֵינוּ פִּתּוּחַ נוֹסָף שֶׁל תָּכְנִיּוֹת הַטֶּלֶוִיזְיָה?

אוֹזִי אוֹסבּוֹרְן, זַמַּר רֹק אָמֶרִיקָאִי מְפֻרְסָם, הִרְשָׁה לְמַצְלֵמוֹת הַטֶּלֶוִיזְיָה לְצַלֵּם אוֹתוֹ בַּמֶּשֶׁךְ 24 שָׁעוֹת. לֹא רַק הַזַּמָּר צֻלַּם, אֶלָּא גַּם אִשְׁתּוֹ וְהַיְּלָדִים. צוֹפֵי הַטֶּלֶוִיזְיָה רָאוּ אֵיךְ אוֹזִי רָב עִם אִשְׁתּוֹ, מִתְוַכֵּחַ עִם הַיְּלָדִים, מֵכִין לָהֶם אֹכֶל, שׁוֹלֵחַ אוֹתָם לְבֵית הַסֵּפֶר וּמִתְאַמֵּן לִקְרַאת הַהוֹפָעָה הַחֲדָשָׁה שֶׁלּוֹ.
עֲרוּץ הַטֶּלֶוִיזְיָה MTV. שֶׁשִּׁדֵּר אֶת הצִלּוּמִים מֵחַיָּיו הַפְּרָטִיִּים שֶׁל אוסבורן, הוֹדִיעַ עַל הִתְעַנְיְנוּת רַבָּה מְאֹד בַּתָּכְנִית. מִילְיוֹנֵי צוֹפִים בְּרַחֲבֵי אַרְצוֹת הַבְּרִית וְהעוֹלָם הִתְיַשְּׁבוּ כָּל יוֹם מוּל הַמִּרְקָע וְצָפוּ בְּמִשְׁפַּחַת אוסבורן.

הַכֶּסֶף לֹא מְשַׁנֶּה אֶת הָאָדָם

"זוֹ מִשְׁפָּחָה רְגִילָה לְגַמְרֵי", אָמְרָה קֶרֶן ג'וֹנְס, שֶׁצָּפְתָה בַּתָּכְנִית. זֶה הָיָה מְעַנְיֵן אוֹתִי לִרְאוֹת אֵיךְ מִשְׁפָּחָה שֶׁל עֲשִׁירִים וּמְפֻרְסָמִים מִתְנַהֶגֶת. זֶה הָיָה מְעַנְיֵן לְגַלּוֹת, שֶׁהַבְּעָיוֹת שֶׁלָּהֶם דּוֹמוֹת לַבְּעָיוֹת שֶׁל כָּל אֶחָד. הַכֶּסֶף לֹא מְשַׁנֶּה אֶת הָאָדָם, גַּם אִם הוּא גָּר בְּבַיִת עֲנָק".
הַצְלָחַת הַתָּכְנִית הֵבִיאָה לְשִׁנוּי אֵצֶל הַמְּפֻרְסָמִים. בְּעוֹד שֶׁבֶּעָבָר הֵם לֹא הִסְכִּימוּ שֶׁמַּצְלֵמוֹת הַטֶּלֶוִיזְיָה תִּפְעַלְנָה בַּבַּיִת שֶׁלָּהֶם, הַיּוֹם הֵם שִׁנּוּ אֶת דַּעְתָּם. "אָנוּ מְקַבְּלִים פְּנִיּוֹת רַבּוֹת מִשַּׂחְקָנֵי קוֹלְנוֹעַ וּמְפֻרְסָמִים אֲחֵרִים, הַמְּעֻנְיָנִים שֶׁנַּחְשֹׂף אוֹתָם לַצִּבּוּר. הַיּוֹם הַסֶּלֶבְּרִיטָאִים פְּתוּחִים יוֹתֵר לַצַּלָּמִים וְלַהַצְלָחָה שֶׁל מִשְׁפַּחַת אוסבורן יֵשׁ חֵלֶק בַּזֶּה", אוֹמְרִים ב-MTV. 
הַחֲשִׂיפָה שֶׁל מִשְׁפַּחַת אוסבורן לֹא נִשְׁאֲרָה רַק בַּעֲרוּץ הַמּוּסִיקָה. הַמִּשְׁפָּחָה הֻזְמְנָה לְכָל תָּכְנִיּוֹת הָאֵרוּחַ הַחֲשׁוּבוֹת וַאֲפִלּוּ הַנָּשִׂיא בּוּשׁ אֵרֵחַ אֶת בְּנֵי הַמִּשְׁפָּחָה, שֶׁהָפְכוּ לִהְיוֹת פּוֹפּוּלָרִיִּים יוֹתֵר וְיוֹתֵר. בְּנֵי הַנֹּעַר בְּאָמֶרִיקָה בָּחֲרוּ אֶת יַלְדֵי מִשְׁפַּחַת אוסבורן לַיְלָדִים שֶׁל הַשָּׁנָה.

נְצִיגַת חוֹלֵי הַסַּרְטָן

בַּחֹדֶשׁ שֶׁעָבַר, סִפְּרָה הָאֵם, שָׁרוֹן אוסבורן, שֶׁנִּתְגַּלְּתָה אֶצְלָהּ מַחֲלַת הַסַּרְטָן. בְּתוֹךְ זְמַן קָצָר, הָפְכָה שָׁרוֹן לִנְצִיגַת חוֹלֵי הַסַּרְטָן. הִיא סִפְּרָה עַל הַבְּעָיוֹת בַּמַּחֲלָה שֶׁלָּהּ, עַל הַצּוּרָה בָּהּ זֶה נִתְגַּלָּה. הִיא גַּם הֵחֵלָּה לָתֵת עֵצוֹת לְנָשִׁים אֵיךְ לְהִתְגַּבֵּר עַל מַחֲלַת הַסַּרְטָן. 
הִכְנִיסָה לַחַיִּים הַפְּרָטִיִּים שֶׁל הַמִּשְׁפָּחָה הַמְּפֻרְסֶמֶת הִכְנִיסָה לָהּ סְכוּם שֶׁל מִילְיוֹנֵי דּוֹלָרִים. הֵם סִכְּמוּ כְּבָר עַל הֶמְשֵׁךְ הַצִּלּוּמִים, עֲבוּרָם יְקַבְּלוּ סְכוּם נָאֶה שֶׁל 7 מִילְיוֹן דּוֹלָר.
אוּלָם, לַמְרוֹת הַהִתְעַנְיְנוּת הָרַבָּה וְהִתְלַהֲבוּת הַצּוֹפִים, יֵשׁ כְּאֵלֶּה שֶׁאֵינָם מְרֻצִּים מֵהַתּוֹפָעָה. כָּזֶה הוּא הַשַּׂחְקָן בִּיל קוֹסְבִּי, שֶׁהָיָה כּוֹכַב תָּכְנִית טֶלֶוִיזְיָה שֶׁעָסְקָה בְּמִשְׁפַּחַת שְׁחֹרִים חֲבִיבָה. "אָסוּר לָנוּ לְהִתְעַסֵּק בְּתָכְנִיּוֹת כְּאֵלֶּה", אוֹמֵר בִּיל קוסבי. "מַה שֶּׁרָאִינוּ לְפָנֵינוּ זוֹ מִשְׁפָּחָה עֲצוּבָה, עִם מְרִיבוֹת וּמְתָחִים. זֶה לֹא בִּדּוּר וְלֹא תָּכְנִית מְתֻחְכֶּמֶת. אֲנִי לֹא הָיִיתִי רוֹצֶה לָקַחַת חֵלֶק בְּכָךְ".

הַצִּבּוּר יַתְחִיל לְהִשְׁתַּעְמֵם

מְבַקְּרֵי הַטֶּלֶוִיזְיָה לֹא מַאֲמִינִים שֶׁתָּכְנִיּוֹת מִסּוּג כָּזֶה יַמְשִׁיכוּ לִהְיוֹת הַצְלָחָה. "אֵין לְתָכְנִיּוֹת כְּאֵלָה עֲתִיד. אִי אֶפְשָׁר לְחַדֵּשׁ בָּהֶן. מַה יִּהְיֶה הַשָּׁלָב הַבָּא?", שׁוֹאֵל מְבַקֵּר הַטֶּלֶוִיזְיָה שֶׁל ה"ניו-יוֹרֵק טיימס", "הַאִם זֶה יִהְיֶה שִׁיטוֹת הַנִּקָּיוֹן שֶׁל הָעֲשִׁירִים וְהַמְּפֻרְסָמִים?". הַמֻּמְחִים חוֹשְׁבִים שֶׁבְּתוֹךְ שָׁנָה לֹא נִרְאֶה תָּכְנִיּוֹת כְּאֵלֶּה. "תִּרְאוּ מַה קָּרָה עִם הַתָּכְנִית הַפּוֹפּוּלָרִית בְּיוֹתֵר בַּשָּׁנָה שֶׁעָבְרָה, "מִי רוֹצֶה לִהְיוֹת מִילְיוֹנֶר". הַצִּבּוּר הֵבִין אֶת הָרַעְיוֹן וְהִפְסִיק לִצְפּוֹת", הֵם קוֹבְעִים.
בְּיִשְׂרָאֵל קָשֶׁה לִרְאוֹת זַמָּרִים וְשַׂחְקָנִים שֶׁיַּסְכִּימוּ שֶׁיְּצַלְּמוּ אוֹתָם בַּחֲדַר הַשֵּׁנָה שֶׁלָּהֶם, אוֹ בִּמְרִיבָה עִם הַיְּלָדִים שֶׁלָּהֶם. קָשֶׁה עוֹד יוֹתֵר לְהַאֲמִין, שֶׁתִּהְיֶה תַּחֲנַת טֶלֶוִיזְיָה שֶׁתִּהְיֶה מוּכָנָה לְשַׁדֵּר תָּכְנִית מִסּוּג שֶׁכָּזֶה כָּל יוֹם. עוֹד יוֹתֵר קָשֶׁה לְהַאֲמִין, שֶׁיִּהְיוּ מַסְפִּיק צוֹפִים לְסוּג זֶה שֶׁל בִּדּוּר. בְּקִצּוּר, אֵין סִכּוּי שֶׁתָּכְנִית כָּזוֹ תַּגִּיעַ לְיִשְׂרָאֵל.

אָמֶרִיקָאִים שְׁמֵנִים בְּכִנוּס מְיֻחָד:
"אֲנַחְנוּ לֹא רוֹצִים לִהְיוֹת רָזִים"
הִצִיגוּ קְבוּצוֹת שֶׁל שְׁמֵנִים הָעוֹסְקוֹת בִּסְפּוֹרְט. דֻגְמָנִיוֹת מְלֵאוֹת הֶרְאוּ שֶׁנִתַן לִהְיוֹת גַם שְׁמֵנָה וְגַם יָפָה. טוֹעֲנִים: אֵין לָנוּ כָּל בְּעָיוֹת בְּרִיאוּת. לִפְעָמִים, לִהְיוֹת רָזֶה, זֶה הַרְבֵּה פָּחוֹת בָּרִיא. הַאִם הָעוֹלָם יַחְזֹר לֶאֱהוֹב אֶת הַמַרְאֶה הַשָׁמֵן?
לָאָמֶרִיקָנִים הַשְׁמֵנִים נִמְאַס מִיַחַס הַצִבּוּר כְּלַפֵּיהֶם. "כֻּלָם רוֹצִים לִהְיוֹת רָזִים וְחוֹשְׁבִים שֶׁזֶה יָפֶה. אֲנַחְנוּ חוֹשְׁבִים שֶׁלִהְיוֹת שָׁמֵן זֶה לֹא פָּחוֹת יָפֶה", אוֹמְרִים הַשְׁמֵנִים הָאָמֶרִיקָאִים בְּכִנוּס מְיֻחָד. "אֲנַחְנוּ לֹא רוֹצִים לִהְיוֹת רָזִים", הִכְרִיזוּ.
לַכִּנוּס הִגִיעוּ שְׁמֵנִים רַבִּים. אוּלָם הַבּוֹלְטִים שֶׁבָּהֶם עוֹסְקִים דַוְקָא בִּתְחוּמֵי הַסְפּוֹרְט וְהַדֻגְמָנוּת. אוֹמֶרֶת סנדי שֶׁאֵפֶר, מוֹרָה לְהִתְעַמְלוּת, שֶׁלֹא מַסְתִירָה אֶת מִשְׁמַנֵי גוּפָה, "לִפְעָמִים, לִהְיוֹת שָׁמֵן זֶה לֹא בָּרִיא. אֲבָל אִם הַשְׁמֵנִים מִתְעַמְלִים וְעוֹסְקִים בִּפְעִילוּת סְפּוֹרְטִיבִית, אַף אֶחָד לֹא יָכֹל לוֹמַר לָהֶם דָבָר עַל מִשְׁקַל גּוּפָם. לִהְיוֹת רָזֶה, עָלוּל, לִפְעָמִים, לִהְיוֹת מְסֻכָּן יוֹתֵר".
גָ'נֵט דֶה פטי, אִשָׁה הַשׁוֹקֶלֶת לְמַעְלָה מ-120 ק"ג הוֹכִיחָה לְכֻלָם שֶׁגַם עִם מִשְׁקַל עֹדֶף כְּמוֹ שֶׁלָה הִיא יְכוֹלָה לַעֲסוֹק בִּסְפּוֹרְט בְּלִי כָּל הַגְבָּלָה. ג'נט מִשְׁתַתֶפֶת בִּמְרוֹצֵי הַמָרָתוֹן הַקַשִׁים בְּלֹא בְּעָיוֹת.
הָאָמֶרִיקָאִים נֶחְשָׁבִים לִשְׁמֵנִים יַחֲסִית. עִם הַזְמַן יֵשׁ יוֹתֵר וְיוֹתֵר קְרִיאוֹת תְמִיכָה בַּשְׁמֵנִים. הַאִם הָעוֹלָם יַחְזֹר לַגִישָׁה שֶׁשָׁמֵן הוּא יָפֶה? זֹאת נֵדַע בְּעוֹד עַשְׂרוֹת שָׁנִים.

זְהִירוּת: הַזְבוּב הַזֶה מְרַגֵל אַחֲרֵיכֶם
מַדְעָנִים אָמֶרִיקָאִיִים מְנַסִים לְשַׁנוֹת אֶת כְּלֵי הַנֶשֶׁק. בִּמְקוֹם יְרִיוֹת וּפְגָזִים, יִהְיֶה גֶ'ל הַחְלָקָה עַל הָרִצְפָּה. בִּמְקוֹם מְטוֹסֵי תַצְפִּית – זְבוּבֵי רִגוּל. הַמַּטָּרָה – נִצָּחוֹן בַּמִּלְחָמָה. הַיִּתְרוֹן – פָּחוֹת הֲרוּגִים

הָאָמֶרִיקָאִים מְנַסִים לְשַׁנוֹת אֶת הַמַרְאֶה שֶׁל שְׂדֵה הַקְרָב. בִּמְקוֹם מְטוֹסֵי רִגוּל, אוֹ חוֹלִיוֹת תַצְפִּית, הֵם יִשְׁלְחוּ זְבוּבִים. אָמְנָם זְבוּבִים מְלָאכוּתִיִים, אֲבָל בְּכָל זֹאת זְבוּבִים שֶׁיִבְצְעוּ אֶת פְּעֻלוֹת הָרִגוּל וְהַתַצְפִּית. כָּךְ הִצִיג בַּחֹדֶשׁ שֶׁעָבַר, מִשְׂרַד הַהֲגָנָה הָאָמֶרִיקָאִי.
"אֲנַחְנוּ מְפַתְחִים אֶת ה"חָרַק הַמְרַגֵל" כְּבָר עַשְׂרוֹת שָׁנִים. רַק לָאַחֲרוֹנָה הִצְלַחְנוּ לְהַגִיעַ לְתוֹצְאוֹת טוֹבוֹת, וַאֲנַחְנוּ שְׂמֵחִים לְהַצִיג אוֹתוֹ לַצִבּוּר", אָמַר דוֹבֵר מִשְׂרַד הַהֲגָנָה. "אֲנַחְנוּ בְּטוּחִים שֶׁבִּזְמַן מִלְחָמָה, יוּכַל הַחָרַק הַקָטָן הַזֶה לְהָבִיא לָנוּ מֵידָע חָשׁוּב וְלַחְסוֹךְ בְּחַיֵי  אָדָם", הוּא הוֹסִיף.
בֵּינְתַיִם, הַגֹדֶל שֶׁל הַזְבוּב הַמְלָאכוּתִי הוּא פִּי שְׁנַיִם מִגָדְלָה שֶׁל דְבוֹרָה. "אֲנַחְנוּ פּוֹעֲלִים לְהַקְטִין אֶת הַגֹדֶל שֶׁלוֹ כְּכָל שֶׁאֶפְשָׁר, כְּדֵי שֶׁהוּא יוּכַל לְהַתְאִים טוֹב יוֹתֵר לַצְרָכִים שֶׁלָנוּ", אוֹמְרִים הַמַדְעָנִים הָאָמֶרִיקָאִים.

אֲבַטִיחַ חָדָשׁ בְּיִשְׂרָאֵל "אַלמָלִיחַ"
חוקרים יִשׂרְאלים פּיתחוּ זן חדש של אבטיחַ בּשֵם "אלמליח".
האבטיחַ גדֵל על מַים מלוּחים מעט, אותם יש בַּנֶגב בּכמוּת גדולה. המעניֵין הוּא, שהמַים המלוּחים גורמים לָאבטיחַ לִהיות מתוק יותֵר. מַסבּיר רָמִי גוֹלָן, אֶחד החוקרים שֶפּיתֵחַ את האבטיחַ הֶחדש: "כּאשר האבטיחַ מקבֵּל מַים מלוּחים מעט, הוּא מַגבּיר את ייצוּר הסוּכּר והופֵך למתוק יותֵר".
בַּקַיץ הבּא, כּך מְקַוִוים, נוּכַל כּוּלנוּ לֵיהנות מִפְּרִי הקַיץ האהוּב כּל כּך על כּוּלנוּ.

הַאִם הָאַפִּיפְיוֹר רוֹצֶה לִפְרוֹשׁ?
הָאַפִּיפְיוֹר יוֹחָנָן פָּאוֹלוֹס הַשֵׁנִי, חוֹלֶה מְאֹד. בְּמַסָעוֹת שׁוֹנִים שֶׁלוֹ בָּעוֹלָם, הוּא מַצְלִיחַ בְּקֹשִׁי לַעֲמוֹד וְזָקוּק לָעֶזְרָה רַבָּה מִצַד הַסוֹבְבִים אוֹתוֹ.
בָּאַחֲרוֹנָה, יֵשׁ שְׁמוּעוֹת, שֶׁהָאִישׁ הֶחָשׁוּב בְּיוֹתֵר בָּעוֹלָם הַנוֹצְרִי מְעֻנְיָן לְסַיֵם אֶת תַפְקִידוֹ וְלַחְזוֹר לְאֶרֶץ הוֹלָדָתוֹ, פּוֹלִין.
בַּוָתִיקָן מַכְחִישִׁים אֶת הַיְדִיעוֹת עַל רְצוֹנוֹ שֶׁל הָאַפִּיפְיוֹר לַעֲזוֹב אֶת הַתַפְקִיד. בְּכָל מִקְרֶה, מֵאֲחוֹרֵי הַקַלָעִים כְּבָר מְדַבְּרִים עַל הָאִישׁ שֶׁיָּבוֹא בִּמְקוֹם יוֹחָנָן פאולוס הַשִׁשִׁי.

הרופֵא נִדהם לִמצוא עכָּביש בָּאוזן של החולָה
כּאשר בָּדַק דר' אוונגלוס גולאס מֵאתונהּ את החולָה שלו, הוּא נִדהם לִמצוא בּתוך האוזן שלהּ עכָּביש. הגבֶרֶת בּת ה-33 רכבה על האופנועַ שֶלהּ וּפִתאום הִרגישה משהוּ מוּזר בּתוך האוזן. היא פּנתה לדר' אוונגלוס, כְּדֵי לִפתור את הבּעָיה המַטרידה. היא לא הֶעלתה בּדעֲתהּ, שֶיצוּר חַי בּנה לו את בֵּיתו בּתוך האוזן שלהּ.
הרופֵא, שֶהֵבִין שֶמדוּבּר כּאן בָּאֵירוּעַ לא רגיל צילֵם את הניתוּחַ להוצאת העכּביש. הסיפּוּר אף הגיעַ לַטֶלוויזיה הַיוונית שֶהציגה את תהליך הניתוּחַ לִפנֵי הציבּוּר.
אַגב, הניתוּחַ עבר ללא הרדָמה והחולָה לא סָבלה כּלל. לא נִמסר האם העכּביש נִשאר חַי לאַחַר הניתוּחַ.

בְּרוּסְיָה מַאֲמִינִים בְּחַיזָרִים
בְּכָל רַחֲבֵי הָעוֹלָם קַיָם וִכּוּחַ הַאִם יֵשׁ חַיזָרִים. מוּל הַמְעַטִים הַטוֹעֲנִים שֶׁרָאוּ חַיזָרִים, נִמְצָאִים רַבִּים אֲחֵרִים, שֶׁלֹא מַאֲמִינִים שֶׁיֵשׁ חַיִים מִחוּץ לְכַדוּר הָאָרֶץ.
אוּלָם, מֶמְשֶׁלֶת רוּסִיָה מַאֲמִינָה שֶׁיֵשׁ חַיזָרִים. הִיא אֲפִלוּ מִתְכּוֹנֶנֶת לְאֶפְשָׁרוּת שֶׁהֵם יַגִיעוּ לְכַדוּר הָאָרֶץ עִם צַלָחוֹת מְעוֹפְפוֹת.
כְּדֵי לְהִתְכּוֹנֵן טוֹב לִקְרַאת הַמִפְגָשׁ עִם הַיְצוּרִים מֵהָעוֹלָם הַחִיצוֹן, הוֹצִיאָה מֶמְשֶׁלֶת רוּסִיָה חוֹבֶרֶת הַנְחָיוֹת מְיֻחָדוֹת. בַּחוֹבֶרֶת יֵשׁ הַמְלָצוֹת אֵיךְ לִנְהוֹג כַּאֲשֶׁר נִפְגָשִׁים חַייזָר. הֲרוּסִים לֹא יוֹדְעִים בְּדִיוּק אֵיךְ נִרְאִים חַיזָרִים. הֵם גַם חָשְׁבוּ עַל הָאֶפְשָׁרוּת שהחייזר לֹא נִרְאֶה כְּלַל, אֶלָא מְתַפְקֵד כְּמוֹ רוּחַ רְפָאִים.
לְמִי שֶׁמְעֻנְיָן, יֵשׁ גַם הֶסְבֵּרִים מַה לַעֲשׂוֹת לְאַחַר שֶׁצַלַחַת מְעוֹפֶפֶת נוֹחֶתֶת לְיַד הַבַּיִת שֶׁלוֹ.
פֶּרֶק מְיֻחָד בַּחוֹבֶרֶת שֶׁל הַמֶמְשָׁלָה הָרוּסִית עוֹסֵק בַּשְׁאֵלָה אֵיךְ לַעֲזוֹר לחייזר פָּצוּעַ. בְּפֶרֶק אַחֵר, מַסְבִּירָה הַמֶמְשָׁלָה הָרוּסִית, שֶׁיֵשׁ לְהִתְנַהֵג יָפֶה עִם הָאוֹרְחִים מֵהֶחָלָל הַחִיצוֹן.
הֲרוּסִים גַם הֵבִיאוּ בְּחֶשְׁבּוֹן אֶפְשָׁרוּת שֶׁאֲנָשִׁים יְבַקְשׁוּ לִפְגוֹעַ בחַיזָרִים וּבַחוֹבֶרֶת הֵם כּוֹתְבִים אֵיךְ לִמְנוֹעַ זֹאת. "הֵם יְדִידִים שֶׁלָנוּ", נִכְתַב בְּחוֹבֶרֶת הַהֶסְבֵּר. "עָלֵינוּ לְאָרֵחַ אוֹתָם וּלְסַיֵעַ לָהֶם".
כְּדֵי שֶׁהַטִפּוּל בִּכְנִיסַת חַיזָרִים לְרוּסְיָה יֵעָשֶׂה בְּצוּרָה נְכוֹנָה, הֵקִימוּ הֲרוּסִים יְחִידַת חִלוּץ מְיֻחֶדֶת, הַמִתְאַמֶנֶת לִקְרַאת הַיוֹם הַגָדוֹל.

אֲדוֹנִי, יֵשׁ גוּפָה בַּמִטָה שֶׁלְךָ
גֵ'יימְס וְלוֹרִי-אָן רַאְיֵן בִּקְשׁוּ לְבַקֵר בָּעִיר לָאָס-וגָאס. הֵם הִזְמִינוּ חֶדֶר בְּמָלוֹן מְכֻבָּד וּבִקְשׁוּ לָנוּחַ בּוֹ לְאַחַר יוֹם נְסִיעוֹת אָרֹךְ. אוּלָם, כַּאֲשֶׁר נִכְנְסוּ לְחַדְרָם, הֵם גִלוּ גוּפָה בְּמִטָתָם, מְכֻסָה בְּסָדִין וּמִסְבִיבָה כְּתָמִים רַבִּים שֶׁל דָם.
בְּנֵי הַזוּג הַמְבֹהָלִים בָּרְחוּ אֵל מִחוּץ לַחֶדֶר. הֵם נִסוּ לְהַגִיעַ לַמַעֲלִית כְּדֵי לִקְרוֹא לְצֶוֶת הַמָלוֹן וּלְסַפֵּר לָהֶם עַל הַמַרְאֶה הַמְזַעְזֵעַ. אוּלָם, בְּתוֹךְ שְׁנִיוּת, חָסְמוּ אוֹתָם אַנְשֵׁי בִּטָחוֹן וְכוֹכַב טֶלֶוִיזְיָה מְפֻרְסָם הִתְקָרֵב אֲלֵיהֶם וְהִכְרִיז "תְחַיְכוּ לַמַצְלֵמָה, זוֹ מַצְלֵמָה נִסְתֶרֶת".
בְּנֵי הַזוּג רַאְיֵן לֹא חִיְכוּ כְּלָל מֵהַתַעֲלוּל שֶׁל צֶוֶת הַטֶלֶוִיזְיָה וְהֶחְלִיטוּ לִתְבּוֹעַ אֶת בֵּית הַמָלוֹן וְאֶת רֶשֶׁת הַטֶלֶוִיזְיָה בְּסַךְ שֶׁל 10 מִילְיוֹן ש"ח.

עָרַב הַסָעוּדִית – הַסַכָּנָה הַבָּאָה בַּמִזְרָח הַתִיכוֹן
עֹשֶׁר עָצוּם מוּל עֹנִי וּפְגִיעָה קָשָׁה בִּזְכֻיוֹת הַנָשִׁים עֲלוּלִים לְהָבִיא לַמַהְפֵּכָה בְּסָעוּדְיָה. מַהְפֵּכָה כָּזוֹ יְכוֹלָה לְהַשְׁפִּיעַ עַל כָּל מְדִינוֹת עָרַב וּלְשַׁנוֹת אֶת הַמִזְרָח הַתִיכוֹן. הָאֲנָשִׁים שֶׁל בֵּן-לָאדֶן מְחַכִּים לַהוֹרָאָה לִפְתוֹחַ בְּמִתְקָפָה נֶגֶד הַשִׁלְטוֹן הַמֻשְׁחָת

בְּעָרַב הַסָעוּדִית יֵשׁ מְאוֹת נְסִיכִים, הַנוֹסְעִים בִּמְכוֹנִיוֹת פְּאֵר וְחַיִים בְּאַרְמוֹנוֹת עֲנָק. הַמְדִינָה הָעֲשִׁירָה הַזוֹ, הַמְפַזֶרֶת כְּסָפִים בְּכָל רַחֲבֵי הָעוֹלָם, מַסְתִירָה מֵהַצִבּוּר אֶת הָאֱמֶת. מִסְפָּר גָדוֹל שֶׁל עֲנִיִים, אַבְטָלָה גְדוֹלָה וּמִשְׁפַּחַת מְלוּכָה מֻשְׁחֶתֶת.
בְּרֹאשׁ הַמְדִינָה עוֹמֵד מֶלֶךְ זָקֵן מְאֹד. הַנְסִיכִים מְחַכִּים לְמוֹתוֹ, כְּדֵי לְהַתְחִיל בְּמִלְחֶמֶת יְרֻשָׁה. מִצַד שֵׁנִי, הָעֲנִיִים רוֹאִים אֶת הָעֹשֶׁר שֶׁל מִשְׁפַּחַת הַמְלוּכָה וּמַתְחִילִים לְהִתְמָרֵד. הַצָבָא הַסָעוּדִי פּוֹעֵל נֶגֶד אוֹתָם אֶזְרָחִים, שֶׁתוֹמְכִים בְּבֵן-לָאדֶן.
בִּמְדִינוֹת הַמַעֲרָב מְצַיְנִים שֶׁרֹב הַמְחַבְּלִים שֶׁתָקְפוּ אֶת מִגְדְלֵי הַתְאוֹמִים בִּנְיוּ-יוֹרְק הָיוּ סָעוּדִים. "הַשְׁחִיתוּת בְּסָעוּדְיָה דוֹחֶפֶת אֶת הָאֶזְרָחִים לַטֶרוֹר. הָעֲנִיִים לֹא מוּכָנִים לִהְיוֹת מֻבְטָלִים בְּשָׁעָה שֶׁהַנְסִיכִים מְבַזְבְּזִים כָּל כָּךְ הַרְבֵּה כֶּסֶף", אוֹמֵר מֻמְחֶה אָמֶרִיקָאִי.
אַחַת הַדְאָגוֹת הִיא, שֶׁבְּתוֹךְ זְמַן קָצָר תִהְיֶה בְּסָעוּדְיָה מַהְפֵּכָה, וְהַשִׁלְטוֹן שָׁם יִהְיֶה קִיצוֹנִי יוֹתֵר.
יֵשׁ לְצַיֵן, שֶׁבְּסָעוּדְיָה יֶשְׁנָם חֻקִים קָשִׁים בְּיוֹתֵר. לַגַנָבִים כּוֹרְתִים יָדַיִם, לְנָשִׁים אָסוּר לִנְהוֹג בִּמְכוֹנִיוֹת וְאָסוּר לְהֵן לָשֶׁבֶת בְּמִסְעָדָה בְּלִי שֶׁוִילוֹן עָבֶה מַסְתִיר אוֹתָן. הַנָשִׁים בְּסָעוּדְיָה חַיָבוֹת לְכַסוֹת אֶת כָּל גוֹפָן כַּאֲשֶׁר הֵן יוֹצְאוֹת לָרְחוֹבוֹת. גַם הֵן מַתְחִילוֹת לִדְרוּשׁ יוֹתֵר חֹפֶשׁ וְרוֹצוֹת לָצֵאת לָעֲבוֹדָה כְּמוֹ הַגְבָרִים.
הָעוֹלָם הַמַעֲרָבִי עוֹקֵב בִּדְאָגָה אַחַר מַה שֶׁקוֹרֶה בעָרַב הַסָעוּדִית. אַךְ גַם מְדִינוֹת עָרַב הָאֲחֵרוֹת חוֹשְׁשׁוֹת מֵהֶעָתִיד. בָּרוּר לָהֵן, שֶׁמַהְפֵּכָה בְּסָעוּדְיָה, זֶה עֲלוּלָה לְסַכֵּן אֶת הַמִּשְׁטָרִים שֶׁלָּהֶן.

הַשְׁקָרִים הַגְדוֹלִים בְּיוֹתֵר בָּעוֹלָם
מַדוּעַ צִיְרוּ הַחַיזָרִים אֶת הָעִגוּלִים הַמוּזָרִים בְּאַנְגְלִיָה? לָמָה מֶמְשֶׁלֶת אַרְצוֹת הַבְּרִית לֹא מוּכָנָה לְגַלוֹת מַה נַעֲשָׂה עִם הַחַיזָר שֶׁנָפַל בַּשְׁבִי, לְאַחַר שֶׁהַצַלַחַת הַמְעוֹפֶפֶת שֶׁלוֹ הִתְרַסְקָה? מַדוּעַ הִסְכִּימוּ הַפֵיוֹת מֵהָאַגָדוֹת לִרְקוֹד דַוְקָא בֵּין הָעֵצִים שֶׁל הַנְעָרוֹת הַתְמִימוֹת? שְׁאֵלוֹת אֵלֶה וְעוֹד הָיוּ יְכוֹלוֹת לְסַקְרֵן אֶת הַמַדְעָנִים לְמֶשֶׁךְ שָׁנִים אֲרֻכּוֹת. הַבְּעָיָה – כָּל הַסִפּוּרִים הָאֵלֶה הֵם שֶׁקֶר אֶחָד גָדוֹל, שֶׁחֵלֶק מֵהַצִבּוּר לֹא מוּכָן לְהַאֲמִין שֶׁמִישֶׁהוּ שִׁקֵר כָּל כָּךְ הַרְבֵּה שָׁנִים.

עוֹלַם הַמַדָע וְהַתִקְשֹׁרֶת יוֹצֵא לֹא פַּעַם בְּכוֹתְרוֹת עֲנָק עַל תַגְלִית מַדָעִית חֲשׁוּבָה אוֹ עַל תוֹפַעַת טֶבַע יוֹצֵאת מֵהַכְּלָל. מַדְעָנִים מִכָּל רַחֲבֵי הָעוֹלָם נִפְגָשִׁים כְּדֵי לָדוּן בְּתַגְלִיוֹת הַמְעַנְיְנוֹת, מְנַסִים לִמְצוֹא לָהֶם תְשׁוּבָה וּמְבַזְבְּזִים שָׁנִים בְּמֶחְקָרִים. אוּלָם, לֹא פַּעַם מִתְבָּרֶרֶת הָאֱמֶת – אוֹתָן תוֹפָעוֹת מְעַנְיְנוֹת לֹא קָרוּ בַּמְצִיאוּת, אֶלָא הָיוּ תַרְמִית שֶׁל בְּנֵי אָדָם.
אַחַת הַתוֹפָעוֹת הַמְפֻרְסָמוֹת הִיא מַעְגְלֵי הַחִטָה בְּאַנְגְלִיָה. בְּאֶחָד הַבְּקָרִים, גִלוּ תוֹשָׁבִים שֶׁבִּשְׂדֵה הַחִטָה שֶׁלְיַד הַכְּפָר שֶׁלָהֶם, נוֹצְרוּ מַעְגָלִים עֲנָקִיִים. אִי אֶפְשָׁר הָיָה לָתֵת סִבָּה הֶגְיוֹנִית לַמַעְגָלִים הָאֵלֶה.
מַדְעָנִים מִכָּל רַחֲבֵי הָעוֹלָם הִגִיעוּ לַמָקוֹם בְּנִסָיוֹן לִמְצוֹא תְשׁוּבָה לַתוֹפָעָה הַמוּזָרָה. הָיוּ שֶׁחָשְׁבוּ, שֶׁאוֹתָם מַעְגָלִים נוֹצְרוּ כְּתוֹצָאָה מִמְעַרְבֹּלֶת שֶׁל רוּחוֹת, אַךְ הַדִיוּק הָרַב שֶׁלָהֶם, פָּסַל אֶת הָאֶפְשָׁרוּת הַזוֹ.
לְאַחַר מַחְשָׁבוֹת וּמְדִידוֹת, הִגִיעוּ הַחוֹקְרִים לַמַסְקָנָה, שֶׁמְדֻבָּר בחייזרים שֶׁבָּאוּ לְבִקוּר בְּכַדוּר הָאָרֶץ וְהַחֲלָלִית שֶׁלָהֶם גָרְמָה לַסִימָנִים הָאֵלֶה. הַתַעֲלוּמָה גָבְרָה עוֹד יוֹתֵר, כַּאֲשֶׁר בִּשְׂדוֹת חִטָה אֲחֵרִים נִתְגַלוּ עוֹד עִגוּלִים מִסְתוֹרִיִים שֶׁכְּאֵלֶה. הַמְעַנְיֵן הָיָה שֶׁכָּל הַמַעְגָלִים נוֹצְרוּ בַּלַיְלָה. הַדָבָר הֵבִיא לְכָךְ, שֶׁחוֹקְרִים רַבִּים וְחוֹבְבֵי חייזרים, הִגִיעוּ לְאוֹתוֹ אֵזוֹר חַקְלַאי בְּתִקְוָה לִמְצוֹא אֶת אוֹתָן חֲלָלִיוֹת. הֵם הָיוּ בְּטוּחִים, שֶׁהַחַיזָרִים מַגִיעִים רַק בַּלֵילוֹת, כְּדֵי לֹא לִפְגוֹשׁ בִּבְנֵי הָאָדָם.
כָּךְ בְּמֶשֶׁךְ עַשְׂרוֹת שָׁנִים, נִסוּ הַחוֹקְרִים לְהָבִין מָה הַמַשְׁמָעוּת שֶׁל הַקַוִים הָאֵלֶה, וְהַאִם הֵם מְסַמְלִים מַשֶׁהוּ מֵהָעוֹלָם הַחִיצוֹן.
רַק בִּשְׁנַת 1991 הוֹדוּ שְׁנֵי גְבָרִים מְבֻגָרִים, שֶׁהֵם אַחֲרָאִים לַצִיוּרִים הַמִסְתוֹרִיִים. הֵם גִלוּ אֵיךְ הֵם צִיְרוּ אֶת הַמַעְגָלִים הָאֵלֶה. "עָשִׂינוּ אֶת זֶה בִּשְׁבִיל הכייף", סִפְּרוּ דָאַג בָּאוּאֵר וְדֵייב צ'וֹרְטְלִי. "לֹא הֶאֱמַנוּ שֶׁהָעוֹלָם כֻּלוֹ יִתְעַנְיֵן בַּצִיוּרִים שֶׁלָנוּ. אֲנַחְנוּ שְׂמֵחִים שֶׁיָצַרְנוּ עִנְיָן, שֶׁלֹא הִזִיק לָאַף אֶחָד".
הַמִקְרֶה שֶׁל מַעְגְלֵי הַחִטָה הָיָה בְּדִיחָה נֶחְמָדָה, שֶׁלֹא הִזִיקָה לָאַף אֶחָד. אוּלָם, יֶשְׁנָם שְׁקָרִים שֶׁבְּהֶחְלֵט הִזִיקוּ לָאֲנָשִׁים, אוֹ גָרְמוּ לַמַמְצִיאִים שֶׁלָהֶם לְהַרְוִיחַ הַרְבֵּה כֶּסֶף.
אֶחָד שֶׁכָּזֶה הוּא הַמִקְרֶה שֶׁל שְׁתֵי יְלָדוֹת אַנְגְלִיוֹת, שֶׁסִפְּרוּ שֶׁהֵן פָּגְשׁוּ פֵיוֹת. הָיָה זֶה בִּשְׁנַת 1917 אֲנָשִׁים בָעוֹלָם הִתְרַגְשׁוּ מְאֹד. סוֹף, סוֹף יֵשׁ אֱמֶת בְּסִפּוּרֵי הַיַלְדוּת שֶׁלָהֶם וְהַפֵיוֹת הַטוֹבוֹת אָכֵן קַיָמוֹת, כָּךְ חָשְׁבוּ. הַיְלָדוֹת הָאַנְגְלִיוֹת צִלְמוּ תְמוּנוֹת בָּהֵן הֵן נִרְאוֹת עִם הַפֵיוֹת. הַתְמוּנוֹת נִרְאוּ אֲמִתִיוֹת וְהַפֵיוֹת נִרְאוּ בְּבֵרוּר. הֵן פָּשׁוּט לָקְחוּ בְּרִיסְטוֹלִים גְדוֹלִים וְצִיְרוּ עֲלֵיהֶם פֵיוֹת וְהַכֹּל נִרְאָה אֲמִתִי בְּיוֹתֵר.
הַהִתְרַגְשׁוּת תָפְסָה סוֹפְרִים וְעִתוֹנָאִים חֲשׁוּבִים. 
לְאַחַר כְּשִׁשִׁים שָׁנָה, הוֹדוּ אֵלְסִי רָיְיט וּפְרָנְסִיס גְרִיפִית, שֶׁהַכֹּל הָיָה שֶׁקֶר. "רָצִינוּ לִמְתוֹחַ אֶת הַמִשְׁפָּחָה וְהַחֲבֵרִים", סִפְּרוּ הַשְׁתַיִם. "לֹא תֵאַרְנוּ לְעַצְמֵנוּ שֶׁהָעִנְיָן יְגִיעַ לִמְמַדִּים כָּאֵלֶּה. לֹא יָדַעְנוּ אֵיךְ לְהַפְסִיק אֶת זֶה".
בְּעוֹלַם הַקוֹלְנוֹעַ אָהֲבוּ אֶת הָרַעְיוֹן שֶׁל הַפֵיוֹת וְאַף עָשׂוּ סֶרֶט עַל שְׁתֵי הַיְלָדוֹת הָאַנְגְלִיוֹת. יוֹצְרֵי הַסֶרֶט הִתְעַלְמוּ מֵהָעֻבְדָה שֶׁהַכֹּל הָיָה שֶׁקֶר אֶחָד גָדוֹל.
אֶחָד הַמִּקְרִים הַבּוֹלְטִים הוּא הַסִפּוּר עַל הַצַלַחַת הַמְעוֹפֶפֶת באַרְצוֹת הַבְּרִית. בָּלוֹן אֲוִיר רֵיק נָפַל בְּשָׂדֶה חַקְלַאי. הָיָה זֶה בִּשְׁנַת 1947. זֶה הָיָה דָבָר כִּמְעַט רָגִיל בְּאוֹתָן הַשָׁנִים. אֶלָא שֶׁבְּצוּרָה לֹא מוּבֶנֶת, הִשְׁתַנָה הַסִפּוּר. עִתוֹנִים דִוְחוּ עַל צַלַחַת מְעוֹפֶפֶת שֶׁנָפְלָה מֵהֶחָלָל הַחִיצוֹן וְהָיוּ בָּה חַיזָרִים. לְטַעֲנַת מַמְצִיאֵי הַסִפּוּרִים, הַחַיזָרִים נִתְפְּסוּ עַל יְדֵי הַצָבָא הָאָמֶרִיקָנִי וְהֵם מֻחְזָקִים בְּכֶלֶא מְיֻחָד. אֶחָד מֵהֶם שֶׁנִפְצַע, אַף עָבַר נִתוּחַ שֶׁצֻלַם בְּמַצְלֵמוֹת טֶלֶוִיזְיָה. כַּמוּבָן שֶׁהַכֹּל הָיָה שֶׁקֶר. מֵהַצִלוּמִים אֶפְשָׁר לִרְאוֹת בְּבֵרוּר שֶׁמְדֻבָּר בְּבֻבַּת גוּמִי. אוּלַם הָאָמֶרִיקָאִים לֹא מוּכָנִים לְהַאֲמִין לַסִפּוּר. לְדַעֲתָם, הַמֶמְשָׁלָה וְהַנָשִׂיא הֶחְלִיטוּ לֹא לְפַרְסֵם אֶת הַדָבָר כְּדֵי לֹא לִיצוֹר בֶּהָלָה בְּקֶרֶב הַצִבּוּר.
גַם לְאַחַר שֶׁהַתַרְמִית הִתְגַלְתָה וְכַיוֹם בָּרוּר שֶׁמְדֻבָּר בְּשֶׁקֶר, רַבִּים מֵאֶזְרְחֵי אַרְצוֹת הַבְּרִית עֲדַיִן מַאֲמִינִים בַּסִפּוּר. סֶקֶר שֶׁנֶעֱרַךְ לִפְנֵי 12 שָׁנָה מְגַלָה כִּי 31% מַאֲמִינִים לְסִפּוּרֵי הַצַלַחַת הַמְעוֹפֶפֶת.
הַסִפּוּר אַף מָשַׁךְ אֶת כּוֹתְבֵי הַסְרָטִים שֶׁל הוֹלִיווּד, שֶׁכָּתְבוּ סְרָטִים רַבִּים עַל הַנוֹשֵׂא, בינהם "הַיוֹם השלישי" ו"גְבָרִים בְּשָׁחֹר". גַם סִדְרַת הַטֶלֶוִיזְיָה הַמְפֻרְסֶמֶת "תִּיקִים בָּאֲפֵלָה" הֻשְׁפְּעָה מִסְפּוּרֵי הַחַיזָרִים.
הַאִם, בָּעִדָן שֶׁל הַיוֹם, יֵשׁ סִכּוּי שֶׁנִפֹּל בַּפַּח עִם סִפּוּרִים מוּזָרִים וְלֹא אֲמִתִיִים? יֵשׁ לְהַאֲמִין שֶׁכֵּן. הַצִבּוּר רוֹצֶה לִשְׁמוֹעַ סִפּוּרִים מוּזָרִים וּמְעַנְיְנִים וְלִפְעָמִים זֶה לֹא מְעַנְיֵן אוֹתוֹ, שֶׁהֵם לֹא אֲמִתִיִים. מְעַנְיֵן לִרְאוֹת, אִם כֵּן, מַה תִהְיֶה הַמְתִיחָה הַבָּאָה.

הָאָמֶרִיקָאִים מַמְצִיאִים נֶשֶׁק חָדָשׁ לַמִלְחָמָה בָּאוֹיֵב:
פִּצְצוֹת סִרָחוֹן
בְּעוֹד מִסְפַּר שָׁנִים, יֵרָאֶה שְׂדֵה הַקְרָב בְּצוּרָה שׁוֹנָה לְגַמְרֵי. בִּמְקוֹם יְרִיוֹת וַהֲרוּגִים, יִהְיוּ פִּצְצוֹת סִרָחוֹן וְגֶ'ל שֶׁגוֹרֵם לַטַנְקִים לְהַחְלִיק. הַאִם הַמִלְחָמָה הַבָּאָה תִסְתַיֵם עוֹד לִפְנֵי הַיְרִיָה הָרִאשׁוֹנָה?

יְלָדִים שׁוֹבָבִים, שֶׁרוֹצִים קְצָת לְקַלְקֵל אֶת הַסֵדֶר בְּבֵית הַסֵפֶר, זוֹרְקִים פִּצְצוֹת סִרָחוֹן בַּכִּתוֹת. הָרֵיחַ הַנוֹרָא מַבְרִיחַ אֶת הַמוֹרִים וְהַתַלְמִידִים, וְהַשִׁעוּר מִתְבַּטֵל, לִפְעָמִים. 
בְּיָמִים אֵלֶה, הוֹדִיעוּ הָאָמֶרִיקָאִים כִּי הֵם חוֹשְׁבִים שֶׁרַעְיוֹן פִּצְצוֹת הַסִרָחוֹן מַתְאִים לְמִלְחָמָה בָּאוֹיֵב. "אֲנַחְנוּ מְפַתְחִים פְּצָצָה שֶׁתָפִיץ רֵיחַ שֶׁאִי אֶפְשָׁר לִסְבּוֹל אוֹתוֹ", הוֹדִיעוּ הַמַדְעָנִים הָאָמֶרִיקָאִים. לְאַחַר שָׁנִים שֶׁל בְּדִיקוֹת, הֵם הִגִיעוּ לַמַסְקָנָה, שֶׁבְּנֵי הָאָדָם לֹא יְכוֹלִים לִסְבּוֹל רֵיחוֹת שֶׁל שֵׂעָר שָׂרוּף, בִּיוּב, בָּשָׂר רָקוּב וְעוֹד. "אֶת כָּל הָרֵיחוֹת הָאֵלֶה הִכְנַסְנוּ לַפְּצָצָה, שֶׁאַף אוֹיֵב לֹא יוּכַל לַעֲמוֹד בְּפָנֶיהָ וְיִבְרַח, עוֹד לִפְנֵי שֶׁיָרִינוּ יְרִיָה אַחַת", הֵם אוֹמְרִים.
הָאָמֶרִיקָאִים הוֹדִיעַ גַם עַל פִּתוּחַ נֶשֶׁק מְעַנְיֵן אַחֵר – גֶ'ל הַחְלָקָה. זֶהוּ גֶ'ל מְיֻחָד בְּמִינוֹ, שֶׁנִתַן לְפַזֵר אוֹתוֹ בִּמְקוֹמוֹת שׁוֹנִים. כָּל מִי שֶׁיִדְרֹךְ עָלָיו, אוֹ יִסַע עָלָיו, יַחְלִיק. "גַם טַנְקִים יַחְלִיקוּ וְלֹא יוּכְלוּ לְהִתְקַדֵם", מְסַפְּרִים הַמַדְעָנִים. כַּעֲבֹר יוֹם, הַחֹמֶר הַזֶה נֶעֱלַם וּמְאַפְשֵׁר לַחַיָלִים הַמִשְׁתַמְשִׁים בּוֹ לְהִתְקַדֵם.
מְעַנְיֵן אֵיךְ יֵרָאֶה שְׂדֵה הַקְרָב עִם כְּלֵי הַנֶשֶׁק הַמְעַנְיְנִים הָאֵלֶה.

טוֹבָאלוֹ: הַמְדִינָה שֶׁשׁוֹקַעַת מִתַחַת לַמַיִם
מַדְעָנִים: בְּתוֹךְ 50 שָׁנָה מְדִינַת טוֹבָאלוֹ תִהְיֶה כֻּלָה מִתַחַת לַמַיִם. אֶזְרְחֵי הַמְדִינָה הַשׁוֹקַעַת מְחַפְּשִׂים מְקוֹמוֹת חֲדָשִׁים לְהִתְגוֹרֵר בָּהֶם
תָאֲרוּ לָכֶם, הַמְדִינָה מַתְחִילָה לִשְׁקוֹעַ בַּיָם וְאֵין לָכֶם לְאָן לָלֶכֶת. זֶה נִשְׁמַע מְעַט דִמְיוֹנִי, אֲבָל לֹא בִּשְׁבִיל אֶזְרְחֵי מְדִינַת טוֹבָאלוֹ, הַנִמְצֵאת לְיַד אוֹסְטְרַלְיָה. עַל פִּי הַפִּרְסוּמִים שֶׁל הַמֶמְשָׁלָה הטובאלית, בְּתוֹךְ 50 שָׁנָה לֹא יִשָׁאֵר מֵהַמְדִינָה שֶׁלָהֶם דָבָר. הַמָקוֹם הַגָבוֹהַ בְּיוֹתֵר בָּאִי, מַגִיעַ לְגֹבַה שֶׁל 4 מֶטְרִים כָּךְ שֶׁהַמַיִם יְכוֹלִים לְכַסוֹת אוֹתוֹ בִּמְהִירוּת יַחֲסִית.
הָאַשְׁמָה הִיא בְּהִתְחַמְמוּת כַּדוּר הָאָרֶץ. כְּתוֹצָאָה מִכָּךְ, מִפְלַס הַמַיִם בָּעוֹלָם עוֹלֶה כָּל יוֹם, וּמְדִינוֹת וְאִיִים עֲלוּלִים לִשְׁקוֹעַ אֶל מִתַחַת לַמַיִם.
מְדִינוֹת רַבּוֹת מְנַסוֹת לִמְצוֹא פִּתְרוֹן כְּדֵי לִמְנוֹעַ אֶת הִתְחַמְמוּת כַּדוּר הָאָרֶץ. בֵּינְתַיִם תוֹשָׁבֵי טוֹבָאלוֹ רוֹאִים אֶת מֵי הַיָם עוֹלִים וְעוֹלִים וְאֵין לָהֶם לְאָן לִבְרוֹחַ.
רַבִּים מֵהֶם כְּבָר עָזְבוּ אֶת הַמְדִינָה וַאֲחֵרִים מְקַוִים שֶׁהַמַיִם יַפְסִיקוּ לַעֲלוֹת.

קַבְּלוּ אֶת מִשְׁפַּחַת הַצִ'יפְּסוֹנִים הָרִאשׁוֹנָה בָּעוֹלָם
מִשְׁפַּחַת גֵ'ייקוֹבְס הָאָמֶרִיקָאִית זָכְתָה לַכִּנּוּי "מִשְׁפַּחַת הַצִ'יפְּסוֹנִים ". כָּל זֹאת בִּגְלַל שְׁבָב אֶלֶקְטְרוֹנִי קָטָן שֶׁהֻשְׁתַּל מִתַּחַת לָעוֹר שֶׁל כָּל אֶחָד מִבְנֵי הַמִּשְׁפָּחָה. הַשְּׁבָב הָאֶלֶקְטְרוֹנִי (בָּאַנְגְלִית - צִ'יפְּס) מֵכִיל מֵידָע חָשׁוּב מְאֹד עַל בְּנֵי הַמִּשְׁפָּחָה. הוּא מְיֹעָד, בְּעִקָּר, לָתֵת מֵידָע בְּנוֹשְׂאִים רְפוּאִיִּים עַל דֵרֶק, בֵּן ה-14 וְהַהוֹרִים לֵזְלִי וְגֵ'פְרִי.
לְמַעֲשֶׂה, דרק וְאִמּוֹ, לזלי, אֵינָם חוֹלִים כְּלָל. הֵם מִשְׁתַּתְּפִים בְּנִסּוּי שֶׁאוּלַי יָבִיא לְכָךְ, שֶׁכָּל אָדָם בָּעוֹלָם יִשָּׂא מִתַּחַת לָעוֹר שֶׁלּוֹ שְׁבָב מְיֻחָד עִם כָּל הַפְּרָטִים הָרְפוּאִיִּים שֶׁלּוֹ. אֹמֶר דר' ווּלְקָן, מִי  שֶׁמְּבַצֵּעַ אֶת הַשְׁתָּלוֹת הַשְּׁבָבִים: "לִפְעָמִים, מַגִּיעִים לְבֵית הַחוֹלִים אֲנָשִׁים שֶׁלֹּא יְכוֹלִים לְדַבֵּר. אֲנַחְנוּ לֹא יוֹדְעִים עֲלֵיהֶם דָּבָר וְקָשֶׁה לָנוּ לְטַפֵּל בָּהֶם. בַּשְּׁבָב הָאֶלֶקְטְרוֹנִי קַיָּמִים הַפְּרָטִים הָאִישִׁיִּים שֶׁל הָאָדָם, כּוֹלֵל מִסְפְּרֵי הַטֶּלֶפוֹן שֶׁלּוֹ. אִם יֵשׁ צֹרֶךְ, אֲנַחְנוּ מִתְקַשְּׁרִים לַבַּיִת שֶׁל הָאִישׁ הַמַּגִּיעַ לְבֵית הַחוֹלִים  וּמַזְמִינִים אֶת בְּנֵי הַמִּשְׁפָּחָה שֶׁלּוֹ.
"כַּמּוּבָן, שֶׁהַטִּפּוּל בְּאִישׁ שֶׁכָּזֶה יִהְיֶה מְאֹד יָעִיל וּבְמִקְרִים מְסֻיָּמִים יוּכַל הַשְּׁבָב לְהַצִּיל חַיִּים".
כַּמָּה זְמַן לוֹקֵחַ לְהַשְׁתִּיל שְׁבָב אֶלֶקְטְרוֹנִי שֶׁכָּזֶה? רַק חָמֵשׁ דַּקּוֹת.
לֹא כֻּלָּם מְקַבְּלִים אֶת הָרַעְיוֹן בְּשִׂמְחָה. אִרְגּוּנֵי זְכֻיּוֹת הָאָדָם חוֹשְׁשִׁים מֵהַיּוֹם שֶׁבּוֹ יֻשְׁתְּלוּ שְׁבָבִים כְּאֵלֶּה בִּבְנֵי אָדָם כְּדֵי שֶׁיּוּכְלוּ לַעֲקֹב אַחֲרֵיהֶם. כְּבָר עַכְשָׁו יָדוּעַ שֶׁנִּתַּן לַעֲקֹב אַחֲרֵי בְּנֵי אָדָם הַנּוֹשְׂאִים שְׁבָבִים כְּאֵלֶּה בְּאֶמְצָעוּת לַוְיָנִים.
"לָאֲנָשִׁים תֹּאבַד הפְּרָטִיּוּת. הֵם יִהְיוּ חֲשׂוּפִים בכָל מָקוֹם אֵלָיו יַגִּיעוּ", אֹמֶר מַרְק רוטנברג, מְנַהֵל הַמֶּרְכָּז לִפְרָטִיּוּת הַמֵּידָע הָאֶלֶקְטְרוֹנִי. "הוֹרִים יַחְדִּירוּ שְׁבָבִים כָּאֵלֶּה בַּיְּלָדִים שֶׁלָּהֶם כְּדֵי לָדַעַת הֵיכָן הֵם נִמְצָאִים וְכַדּוֹמֶה".
הַשִּׁלְטוֹנוֹת הָאָמֶרִיקָאִיִּים דּוֹחִים אֶת הַטְּעָנוֹת הָאֵלֶּה וְאוֹמְרִים: "הַשִּׁמּוּשׁ בַּשְּׁבָבִים נַעֲשָׂה מִתּוֹךְ בְּחִירָה חָפְשִׁית. אִם אָדָם רוֹצֶה לְהַחְדִּיר שְׁבָב אֶלֶקְטְרוֹנִי לַגּוּף שֶׁלּוֹ, הוּא יוּכַל לַעֲשׂוֹת זֹאת מִתּוֹךְ שִׁקּוּלֵי בְּרִיאוּת וְשִׁקּוּלִים אֲחֵרִים. אִם הוּא לֹא רוֹצֶה לַעֲשׂוֹת זֹאת, אַף אֶחָד לֹא יוּכַל לְהַכְרִיחַ אוֹתוֹ".

חַיִּים וּמָוֶת בְּיַד הַלָּשׁוֹן
אֶחָד הָאֵיבָרִים הַחֲשׁוּבִים בְּגוּף הָאָדָם, הִיא הַלָּשׁוֹן. הִיא עוֹזֶרֶת לָנוּ בְּדִבּוּר וּבָאֲכִילָה. אוּלָם, הַלָּשׁוֹן, הַחֲשׁוּבָה לָנוּ כָּל כָּךְ, עֲלוּלָה לִהְיוֹת גַּם מְאֹד מְסֻכֶּנֶת. אִם לֹא נִזָּהֵר וְנֹאמַר דְּבָרִים שֶׁאָסוּר לָנוּ לוֹמַר, אֲנַחְנוּ עֲלוּלִים לִהְיוֹת בְּצָרוֹת.
הַפִּתְגָּם הַזֶּה בָּא לְהַזְהִיר אוֹתָנוּ, שֶׁהַלָּשׁוֹן עוֹזֶרֶת לָנוּ לַחַיִּים הָרְגִילִים וְעָלֵינוּ לְהִשְׁתַּמֵּשׁ בָּהּ. אַךְ, אִם נַעֲשָׂה בָּהּ שִׁמּוּשׁ לֹא נָכוֹן, אָנוּ עֲלוּלִים לִגְרֹם לְעַצְמֵנוּ, אוֹ לַאֲחֵרִים, נֶזֶק הֶעָלוּל, בְּמִקְרִים קִיצוֹנִיִּים, לִגְרֹם לְמָוֶת.
לָכֵן, עָלֵינוּ לַעֲשׂוֹת בַּלָּשׁוֹן שִׁמּוּשׁ מוֹעִיל וְלֹא שִׁמּוּשׁ מַזִּיק. 

בַּמְדִינוֹת הָעֲנִיוּת הֶחְלִיטוּ לְהַעֲתִיק תְרוּפוֹת בְּנִגוּד לַחֹק
חוֹלִים הַחַיִים בַּמְדִינוֹת הָעֲנִיוֹת, מְקַבְּלִים טִפּוּל פָּחוֹת טוֹב וּמֵתִים. לְעֻמָתָם, חוֹלִים עֲשִׁירִים מְקַבְּלִים תְרוּפוֹת טוֹבוֹת וְנִשְׁאָרִים בַּחַיִים. הַמְדִינוֹת הָעֲנִיוֹת הֶחְלִיטוּ לְהַעֲתִיק תְרוּפוֹת, בְּצוּרָה לֹא חֻקִית,  וּבְכָךְ לְהַצִיל חַיֵי אָדָם. חַבְרוֹת הַתְרוּפוֹת מִתְנַגְדוֹת.
הָעוֹלָם הַמַעֲרָבִי נִמְצָא בִּפְנֵי בְּעָיָה קָשָׁה שֶׁל הַעְתָקוֹת. בְּכָל מְקוֹם מַעֲתִיקִים תָכְנוֹת שֶׁל מַחְשֵׁב, דִיסְקִים, סִרְטֵי קוֹלְנוֹעַ וְעוֹד. עַכְשָׁו יֵשׁ מוּצָר חָדָשׁ לַהַעְתָקָה – תְרוּפוֹת.
יֶשְׁנָן תְרוּפוֹת מְיֻחָדוֹת הָעוֹלוֹת כֶּסֶף רַב. כְּדַאי מְאֹד לַזַיְפָנִים לְהַעֲתִיק אוֹתָן וְלִמְכּוֹר אוֹתָן בִּרְוָחִים גְדוֹלִים. בַּתְקוּפָה הָאַחֲרוֹנָה הוּקְמוּ בְּהוֹדוּ מִפְעָלִים חֲדָשִׁים הַמַעֲתִיקִים תְרוּפוֹת. 
מֶמְשֶׁלֶת הוֹדוֹ טוֹעֶנֶת שֶׁהַמְחִיר הַגָבוֹהַ שֶׁל הַתְרוּפוֹת גוֹרֵם לְכָךְ שֶׁאֲנָשִׁים לֹא יְכוֹלִים לִקְנוֹת אוֹתָן, וּבְעֶצֶם הֵם נִפְגָעִים. 
אֶת הַתוֹצָאָה אָנוּ יְכוֹלִים לִרְאוֹת מֵעַל מָסַכֵּי הַטֶלֶוִיזְיָה – אַלְפֵי אֲנָשִׁים בְּאַפְרִיקָה וּבִמְדִינוֹת מְסֻיָמוֹת בְּמִזְרַח אַסְיָה, גוֹסְסִים מִמַחֲלוֹת. אִלוּ הָיוּ לָהֶם אֶת אוֹתָן הַתְרוּפוֹת, אוּלַי הֵם לֹא הָיוּ נִדְבָּקִים מֵאוֹתָן מַחֲלוֹת. 
"אֲנַחְנוּ רוֹצִים לְהָגֵן עַל הָאֲנָשִׁים שֶׁלָנוּ וְנַעֲשֶׂה הַכֹּל לְמַעַנָם", אוֹמְרִים הַהוֹדִים.
מִצַד שֵׁנִי, חַבְרוֹת הַתְרוּפוֹת דוֹרְשׁוֹת לְהַפְסִיק אֶת זִיוּף הַתְרוּפוֹת. "בְּצוּרָה כָּזוֹ אֲנַחְנוּ נַפְסִיק לְפֶתַח תְרוּפוֹת חֲדָשׁוֹת וְאָז כָּל הָעוֹלָם יִסְבֹּל מִכָּךְ", הֵם אוֹמְרִים.
גַם הַנָשִׂיא בּוּשׁ הִתְעָרֵב בַּנוֹשֵׂא וְהִבִּיעַ אֶת דַעְתוֹ, שֶׁלֹא יָכֹל לִהְיוֹת מַצָב שֶׁבּוֹ רַק הָעֲשִׁירִים יִחְיוּ. הוּא הוֹדִיעַ, שֶׁאִם לֹא יִהְיֶה פִּתְרוֹן לַבְּעָיָה, הוּא יְאַשֵׁר, אֲפִלוּ בְּאַרְצוֹת הַבְּרִית, לְזַיֵף תְרוּפוֹת.
הַתוֹצָאָה שֶׁל הַהִתְעָרְבוּת הַנְשִׂיאוּתִית הָיְתָה, שֶׁחַבְרוֹת הַתְרוּפוֹת הִסְכִּימוּ לַעֲשׂוֹת הֲנָחוֹת גְדוֹלוֹת עֲבוּר חוֹלִים מֵאַפְרִיקָה וּמֵאַסְיָה.
באו"ם אוֹמְרִים, שֶׁזוֹהִי הַתְחָלָה טוֹבָה, לַמְרוֹת שֶׁעֲבוּר מִילְיוֹנֵי אֲנָשִׁים בָּעוֹלָם זֶה יָכֹל לִהְיוֹת מְאֻחָר מַדֵי. 

רוֹפֵא, אוֹ עוֹרֵךְ דִין? שְׁתֵי הָאֶפְשָׁרֻיוֹת לֹא כְּדָאִיוּת
כָּל אִמָא רוֹצָה שֶׁהַבֵּן שֶׁלָה יִהְיֶה רוֹפֵא, אוֹ עוֹרֵךְ דִין. מִתְבָּרֵר, שֶׁזֶה לֹא כְּדַאי כָּל כָּךְ. יֵשׁ בְּזֶה אוּלַי כָּבוֹד, אַךְ לֹא פַּרְנָסָה וְלֹא נוֹחוּת.

אִם תִשְׁאֲלוּ אֶת הָאִמָא שֶׁלָכֶם מַה היא רוֹצֶה שֶׁתִהְיוּ בֶּעָתִיד? הִיא תֹאמַר אולי לָכֶם "רוֹפֵא, אוֹ עוֹרֵךְ דִין". זֶה הָיָה נָכוֹן לַיָמִים עָבְרוּ. כַּיּוֹם, זֶה לֹא כָּל כָּךְ מִשְׁתַלֵם לִהְיוֹת רוֹפֵא אוֹ עוֹרֵךְ דִין בְּיִשְׂרָאֵל. הַמַשְׂכּוֹרוֹת שֶׁל הָרוֹפְאִים נְמוּכוֹת וְיֵשׁ עוֹרְכֵי דִין מֻבְטָלִים.
"הַתְנָאִים שֶׁל הָרוֹפְאִים גְרוּעִים מְאֹד", אוֹמֵר יו"ר הִסְתַדְרוּת הָרוֹפְאִים. "הֵם צְרִיכִים לִלְמוֹד הַרְבֵּה מְאֹד ולבסוף הֵם מְקַבְּלִים מַשְׂכֹּרֶת נְמוּכָה. בַּמַצָב הַזֶה, בְּעוֹד כַּמָה שָׁנִים, לֹא יִהְיוּ מַסְפִּיק רוֹפְאִים בְּיִשְׂרָאֵל".
מַצָב עוֹרְכֵי הַדִין גָרוּעַ בְּהַרְבֵּה. חֵלֶק גָדוֹל מֵהֶם מֻבְטָל וַאֲחֵרִים מוֹרִידִים מְחִירִים כְּדֵי לַעֲבוֹד. בְּכָל שָׁנָה, לוֹמְדִים כַּעֲשֶׂרֶת אַלְפֵי תַלְמִידִים לִמוּדֵי מִשְׁפָּטִים. לְאַחֵר שֶׁהֵם יְסַיְמוּ אֶת לִמוּדֵיהֶם, לֹא יִהְיֶה לָהֶם הֵיכָן לַעֲבוֹד. רַבִּים מֵהֶם לֹא יַעַבְדוּ בַּמִקְצוֹעַ אוֹתוֹ לָמְדוּ.
וּמַה בַּאֲשֶׁר להיי-טק? כָּאן הַמַצָב גָרוּעַ בְּיוֹתֵר. רַבִּים מֵהֶם פֻּטְרוּ וְקָשֶׁה לִרְאוֹת מָתַי תַעֲשִׂיַת הַמַחְשְׁבִים והאינטרנט תַחְזֹר לִהְיוֹת כְּבֶעָבָר. הַמַשְׁבֵּר הַפּוֹקֵד אֶת הָעוֹלָם כֻּלוֹ, פּוֹגֵעַ גַם בְּיִשְׂרָאֵל.
אִם כָּךְ, מַה צָרִיךְ לִלְמוֹד? עַל זֶה אֵין כָּרֶגַע תְשׁוּבָה בְּרוּרָה. בְּכָל מִקְרֶה, לָכֶם קוֹרְאִים יְקָרִים, יֵשׁ מַסְפִּיק זְמַן כְּדֵי לַחְשׁוֹב עַל כָּךְ.

250 מִלִיוֹן יְלָדִים בְּרַחֲבֵי הָעוֹלָם מְנֻצָלִים כְּכֹחַ עֲבוֹדָה
הַיְּלָדִים, שֶׁאֵינָם יְכוֹלִים לְהָגֵן עַל עַצְמָם, נִלְקָחִים לַעֲבוֹדוֹת קָשׁוֹת. הַתַּשְׁלוּם שֶׁהֵם מְקַבְּלִים קָטָן בְּיוֹתֵר וּפְעָמִים רַבּוֹת הֵם אֲפִלּוּ לֹא מְקַבְּלִים תַּשְׁלוּם כְּלָל. חֵלֶק מֵהֶם נִפְגַּע בָּעֲבוֹדוֹת וְנִשְׁאַר נָכֶה לְכָל חַיָּיו. הַסִּכּוּיִים שֶׁל יְלָדִים אֵלֶּה, שֶׁלֹּא לוֹמְדִים, לְהַצְלִיחַ בַּחַיִּים, קָטָן מְאֹד. האו"ם מְנַסֶּה לְהָגֵן עַל אוֹתָם יְלָדִים, שֶׁרוֹבָם נִמְצָאִים בְּמִזְרַח אַסְיָה וּבְאַפְרִיקָה. 

אִרְגוּן יוניצ"ף שֶׁל האו"ם פִּרְסֵם הַחֹדֶשׁ נְתוּנִים קַשִׁים עַל זְכֻיוֹת הַיְלָדִים בָּעוֹלָם. עַל פִּי פִּרְסוּמֵי הָאִרְגוּן, לְמַעְלָה מ-250 מִלִיוֹן יְלָדִים בְּרַחֲבֵי הָעוֹלָם עוֹבְדִים בַּעֲבוֹדוֹת שׁוֹנוֹת. הַמַעֲסִיקִים שֶׁלָהֶם מַכְרִיחִים אוֹתָם לַעֲבוֹד, לַמְרוֹת שֶׁהֵם לֹא רוֹצִים.
כְּתוֹצָאָה מִכָּךְ הַיְלָדִים נֶחְשָׂפִים לִתְאוּנוֹת וּלְמָוֶת, הַבְּרִיאוּת שֶׁלָהֶם נִפְגַעַת וְהֵם לֹא הוֹלְכִים לִלְמוֹד. כַּאֲשֶׁר הַיְלָדִים הָאֵלֶה גְדֵלִים, הֵם נִשְׁאָרִים בְּלִי הַשְׂכָּלָה וְעִם הַרְבֵּה בְּעָיוֹת רְפוּאִיוֹת. הֶעָתִיד שֶׁלָהֶם אֵינוֹ טוֹב וְהַסִכּוּיִים שֶׁלָהֶם לְהַצְלִיחַ וּלְהִתְקַדֵם קְטַנִים.
רֹב הַיְלָדִים הָעוֹבְדִים נֶגֶד רְצוֹנָם, נִמְצָאִים בְּמִזְרַח אַסְיָה. יֶשְׁנָן מְדִינוֹת בָּהֵן הַיְלָדִים עוֹבְדִים בְּתַעֲשִׂיַת הַשְׁטִיחִים. הַיָדַיִם הַקְטַנוֹת שֶׁלָהֶם מַתְאִימוֹת לַהֲכָנַת הַשְׁטִיחִים. כַּאֲשֶׁר אוֹתָם יְלָדִים גְדֵלִים, הֵם נִזְרָקִים מִמְקוֹמוֹת הָעֲבוֹדָה.
יֶשְׁנָן מְדִינוֹת הַמַעֲסִיקוֹת יְלָדִים בִּתְנָאִים גְרוּעִים מְאֹד. הַמַעֲסִיקִים שֶׁלָהֶם מְשַׁלְמִים לָהֶם שָׂכָר נָמוּךְ וּמְנַצְלִים אוֹתָם. פֻּרְסַם, שֶׁנַעֲלֵי חֶבְרַת נַיְקִי מְיֻצָרִים בְּמִפְעָלִים הַמְנַצְלִים יְלָדִים. רַבִּים בְּאָמֶרִיקָה הִצִיעוּ לְהַחְרִים אֶת מוּצְרֵי הַסְפּוֹרְט שֶׁל הַחֶבְרָה כְּדֵי לְהַכְרִיחַ אוֹתָה לַעֲזוֹר לִילָדִים וְלֹא לִגְרוֹם לְנִצוּל שֶׁלָהֶם.
גַם בַּחֲלָקִים אֲחֵרִים בָּעוֹלָם יֶשְׁנָם יְלָדִים רַבִּים הַנֶאֱלָצִים לַעֲבוֹד, מִפְּנֵי שֶׁהַמְבֻגָרִים מַכְרִיחִים אוֹתָם.
בְּיִשְׂרָאֵל יֶשְׁנוֹ חֹק הָאוֹסֵר עַל הַעֲסָקַת יְלָדִים, וּבֶאֱמֶת מִסְפַּר הַיְלָדִים הָעוֹבְדִים בָּאָרֶץ קָטָן בְּיוֹתֵר. 
אִרְגוּן יוניצ"ף שַׁיָךְ לאו"ם וְתַפְקִידוֹ לְטַפֵּל בִּזְכֻיוֹת הַיֶלֶד בָּעוֹלָם. בָּאַחֲרוֹנָה, יָצָא הָאִרְגוּן בְּסִדְרַת מוֹדָעוֹת, לְטוֹבַת הַיְלָדִים.
מֵעַל הַתְמוּנָה שֶׁלִפְנֵיכֶם, שֶׁפֻּרְסְמָה עַל יְדֵי יוניצ"ף, נִכְתַב: "מֵרָחוֹק זֶה נִרְאֶה יָפֶה". הַתְמוּנָה מַצִיגָה יְלָדִים מְשַׂחֲקִים וְנֶהֱנִים. אוּלָם, כַּאֲשֶׁר מִסְתַכְּלִים טוֹב יוֹתֵר בַּפְּרָטִים, אֶפְשָׁר לִרְאוֹת שֶׁהַיְלָדִים עוֹבְדִים, שֶׁיֵשׁ שׁוֹמְרִים שֶׁמוֹנְעִים מֵהֶם לִבְרוֹחַ, וְשֶׁבְּעֶצֶם הַחַיִים שֶׁלָהֶם לֹא כָּל כָּךְ יָפִים.

דו"ח האו"ם עַל הַקִדְמָה בִּמְדִינוֹת הָעוֹלָם קוֹבֵעַ:
יִשְׂרָאֵל בַּמָקוֹם ה-22 מִתוֹךְ 173 מְדִינוֹת. נִמְצֵאת בֵּין סְפָרַד להונג קונג, יוֹרֶדֶת בְּרָמַת הַיֶדַע שֶׁל הַתַלְמִידִים, נִמְצֵאת בָּרָמָה גְבוֹהָה שֶׁל הַיי-טֶק, אוֹהֶבֶת מְאֹד לְדַבֵּר בַּטֶלֶפוֹן וְצוֹרֶכֶת חַשְׁמַל בְּכַמֻיוֹת
אַחַת לְשָׁנָה, בּוֹדֵק האו"ם אֶת הַמַצָב שֶׁל כָּל מְדִינוֹת הָעוֹלָם. הַבְּדִיקָה מַקִיפָה אֶת רֹב מַעַרְכוֹת הַחַיִים, כְּמוֹ לְמָשָׁל: חִנוּךְ, בְּרִיאוּת, יְלוּדָה, עֲבוֹדָה, אַדְרִיכָלוּת, תַקְצִיב הַמֶמְשָׁלָה וְעוֹד.
מִתְבָּרֵר, שֶׁמְדִינַת יִשְׂרָאֵל נִמְצֵאת בְּכַמָה נוֹשְׂאִים בְּדַרְגָה גְבוֹהָה מְאֹד. אֶחָד הַתְחוּמִים הַבּוֹלְטִים בְּיוֹתֵר הוּא ההיי-טק. יִשְׂרָאֵל נֶחְשֶׁבֶת לְמַעֲצֶמֶת מַחְשְׁבִים ואינטרנט. רַק אַרְצוֹת הַבְּרִית מַקְדִימָה אֶת יִשְׂרָאֵל בִּתְחוּם זֶה. 
נוֹשֵׂא אַחֵר שֶׁיִשְׂרָאֵל מוֹבִילָה בּוֹ הוּא הַטֶלֶפוֹנִים הַנַיָדִים. עַל פִּי מִמְצְאֵי הַסֶקֶר, ל-80% מֵהַיִשְׂרְאֵלִים יֵשׁ טֶלֶפוֹנִים נַיָדִים. יִשְׂרָאֵל נִמְצֵאת בַּמָקוֹם הָרְבִיעִי בָּעוֹלָם בִּתְחוּם זֶה. לְפָנֶיהָ נִמְצָאוֹת אִיטַלְיָה, הונג-קונג וְלוּקְסֶמְבּוּרְג עִם 96%. זֹאת אוֹמֶרֶת, שֶׁכִּמְעַט לְכָל תוֹשָׁב שָׁם יֵשׁ טֶלֶפוֹן נַיָד.
הַנְתוּנִים שֶׁעוֹלִים מדו"ח האו"ם מְגַלִים גַם דְבָרִים פָּחוֹת נְעִימִים, כְּמוֹ לְמָשָׁל, הָאַבְטָלָה. כִּמְעַט כָּל אָדָם שְׁבִיעִי בְּיִשְׂרָאֵל אֵינוֹ עוֹבֵד. זֶהוּ נָתוּן קָשֶׁה מְאֹד. אוּלָם, בֵּין אוֹתָם שֶׁאֵינָם עוֹבְדִים נִמְצָאִים גַם הַדָתִיִים הַחֲרֵדִים, שֶׁמִמֵילָא לֹא עוֹבְדִים. 
חַשְׁמַל:
יִשְׂרָאֵל נִמְצֵאת בַּמָקוֹם ה-18 בָּעוֹלָם בִּצְרִיכַת חַשְׁמַל וְזֶה נָתוּן מְעַנְיֵן מְאֹד. אָנוּ מַקְדִימִים מְדִינוֹת קָרוֹת, הַצְרִיכוֹת לְחַמֵם אֶת הַבָּתִים וְגַם מַקְדִימִים אֶת הַמְדִינוֹת הַחַמוֹת וְהָעֲשִׁירוֹת, כְּמוֹ עָרַב הַסָעוּדִית.
אַגַב, עוֹבְדֵי חַבְרַת הַחַשְׁמַל צוֹרְכִים פִּי שְׁנַיִם מִכָּל אֶזְרָח רָגִיל, מִפְּנֵי שהם מְקַבְּלִים אֶת הַחַשְׁמַל שֶׁלָהֶם בְּחִנָם.
עִשׁוּן:
הַיִשְׂרְאֵלִים מְעַשְׁנִים הַרְבֵּה יַחֲסִית. כָּל מְעַשֵׁן צֹרֶךְ בִּמְמֻצָע 2,223 סִיגַרְיוֹת בְּשָׁנָה. יֵשׁ מֻמְחִים הַטוֹעֲנִים שֶׁהָעִשׁוּן הָרַב נוֹצַר בִּגְלַל הַלַחַץ שֶׁאֲנָשִׁים נִמְצָאִים בּוֹ.
בְּסַךְ הַכֹּל, יִשְׂרָאֵל נֶחְשֶׁבֶת לִמְדִינָה שֶׁנָעִים לָגוּר בָּה, וְכִי רָמַת הַחַיִים כָּאן הִיא טוֹבָה, בְּיַחַס לִמְדִינוֹת אֲחֵרוֹת בָּעוֹלָם. כֻּלָם מַסְכִּימִים, שֶׁאִם הַמַצָב הַבִּטְחוֹנִי בָּאָרֶץ הָיָה טוֹב, הַנְתוּנִים שֶׁל האו"ם עַל מְדִינַת יִשְׂרָאֵל הָיוּ טוֹבִים הַרְבֵּה יוֹתֵר.

סֶקֶר: הַיַּלְקוּט כָּבֵד מִדַּי
אִם הַיַּלְקוּט שֶׁלָּכֶם שׁוֹקֵל יוֹתֵר מֵעֲשָׂרָה אָחוּז מִמִּשְׁקַל הַגּוּף שֶׁלָּכֶם, אַתֶּם בִּבְעָיָה וְאַתֶּם לֹא לְבַד.
סֶקֶר שֶׁנֶּעֱרַךְ בְּקֶרֶב תַּלְמִידֵי בָּתֵּי הַסֵּפֶר מְגַלֶּה – הַיַּלְקוּטִים שֶׁל הַתַּלְמִידִים כְּבֵדִים מִדַּי. 
עוֹרֶכֶת הַסֶּקֶר, סוּזָן לִימוֹן, מִמִּשְׂרַד הַבְּרִיאוּת, בָּדְקָה לְמַעְלָה מ-10,000 תַּלְמִידִים וְגִלְּתָה כִּי רַבִּים מֵהֶם סוֹחֲבִים עַל הַגַּב שֶׁלָּהֶם מִשְׁקָל הַגָּבוֹהַּ ב-50% מֵהָרָצוּי.
"הַמִּשְׁקָל הָעוֹדֵף הַזֶּה עָלוּל לִפְגֹּעַ בַּגַּב שֶׁל הַתַּלְמִידִים. יֵשׁ לַעֲשׂוֹת הַכֹּל, כְּדֵי שֶׁמִּשְׁקַל הַיַּלְקוּט לֹא יַעֲלֶה עַל 10% מִמִּשְׁקַל הַגּוּף שֶׁל הַיֶּלֶד", הִיא אוֹמֶרֶת. "יֶלֶד שֶׁסּוֹבֵל מִכְּאֵבֵי גַּב בְּגִיל צָעִיר, יִסְבֹּל מֵהַגַּב שֶׁלּוֹ הַרְבֵּה יוֹתֵר כַּאֲשֶׁר יִהְיֶה מְבֻגָּר".
בְּעָיָה אַחֶרֶת הָעֲלוּלָה לִפְגֹּעַ בַּגַּב שֶׁל הַתַּלְמִידִים הִיא, הַיְּשִׁיבָה הָאֲרֻכָּה בַּשִּׁעוּרִים. מֻמְחִים אָמֶרִיקָנִיִּים מַמְלִיצִים שֶׁלֹּא לָשֶׁבֶת יוֹתֵר מֵחֲצִי שָׁעָה בִּרְצִיפוּת. כְּיָדוּעַ, הַשִּׁעוּרִים בְּאֶרֶץ נִמְשָׁכִים שְׁלֹשֶׁת רִבְעֵי הַשָּׁעָה.

נַחַל הַיַּרְקוֹן מִשְׁתַּקֵּם
בְּיָמִים אֵלֶּה, גִּלּוּ עוֹבְדֵי נַחַל הַיַּרְקוֹן דָּגִים בִּמְקוֹמוֹת שׁוֹנִים בַּנַּחַל. "זֶהוּ סִימָן שֶׁהַמַּיִם מַסְפִּיק טוֹבִים עֲבוּר הַדָּגִים, שֶׁחָזְרוּ לִחְיוֹת בַּנַּחַל", אוֹמְרִים הַפַּקָּחִים הַשּׁוֹמְרִים עַל הַנַּחַל.
מֵי הַיַּרְקוֹן עֲדַיִן לֹא נְקִיִּים מַסְפִּיק וְאָסוּר לִבְנֵי אָדָם לְהִכָּנֵס לַמַּיִם. אוּלָם, זֶהוּ סִימָן שֶׁהַמַּאֲמַצִּים לְשִׁקּוּם הַנַּחַל עוֹלִים יָפֶה.

70 אֶלֶף אִישׁ בְּהַפְגָנָה נֶגֶד הַתָכְנִית הַכַּלְכָּלִית שֶׁל הַמֶמְשָׁלָה
עֶשְׂרוֹת אַלְפֵי מַפְגִינִים הִגִיעוּ מֵרַחֲבֵי הָאָרֶץ לְהַפְגִין נֶגֶד שַׂר הָאוֹצָר וְהַתָכְנִית שֶׁלוֹ * עָמִיר פֶּרֶץ, יו"ר הַהִסְתַדְרוּת: "לֹא נִתֵן לְמִשְׂרַד הָאוֹצָר לִשְׁדוֹד אוֹתָנוּ". * תְקִיעוֹת שׁוֹפָר בְּהַפְגָנָה נִפְרֶדֶת שֶׁל הַחֲרֵדִים נֶגֶד פְּגִיעָה בְּקִצְבְּאוֹת הַיְלָדִים * הַאִם עָמִיר פֶּרֶץ רוֹצֶה לִהְיוֹת רֹאשׁ הַמֶמְשָׁלָה? *
בְּיוֹם שְׁלִישִׁי שֶׁעָבַר, נֶעֶרְכָה בִּירוּשָׁלַיִם הַפְגָנַת עֲנָק נֶגֶד הַתָכְנִית הַכַּלְכָּלִית שֶׁל הַמֶמְשָׁלָה. מַפְגִינִים מִכָּל רַחֲבֵי הָאָרֶץ, הוּבְאוּ בְּאוֹטוֹבּוּסִים עַל יְדֵי הַהִסְתַדְרוּת, שֶׁרוֹצָה "לְהָגֵן עַל הָעוֹבְדִים".
חֵלֶק מֵהַמַפְגִינִים נָשְׂאוּ שְׁלָטִים נֶגֶד שַׂר הָאוֹצָר בִּיבִּי נְתָנְיָהוּ וְנֶגֶד הַשִׁנוּיִים בַּפֶּנְסְיָה. 
לְמַעֲשֶׂה, בִּירוּשָׁלַיִם נֶעֶרְכוּ שְׁתֵי הַפְגָנוֹת נִפְרָדוֹת בְּהִשְׁתַתְפוּת 70 אֶלֶף אִישׁ. בַּהַפְגָנָה הַמֶרְכָּזִית הִשְׁתַתֵף יו"ר הַהִסְתַדְרוּת, עָמִיר פֶּרֶץ, שֶׁאָמַר: "אֲנִי נִשְׁבָּע שֶׁלֹא נִתֵן לְמִשְׂרַד הָאוֹצָר לִשְׁדוֹד אוֹתָנוּ".
כָּתַב "יַנְשׁוּף" מְצַיֵן, שֶׁעָמִיר פֶּרֶץ זָכָה לִקְרִיאוֹת עִידוּד רַבּוֹת. חֵלֶק מֵהַצִבּוּר אַף קָרָא לוֹ "רֹאשׁ הַמֶמְשָׁלָה הַבָּא". פַּרְשָׁנִים חוֹשְׁבִים, שֶׁלֶעָמִיר פֶּרֶץ יֵשׁ תָכְנִיוֹת לְהִתְמוֹדֵד עַל רָאשׁוּת הַמֶמְשָׁלָה, אִם בְּמִסְגֶרֶת מִפְלֶגֶת הָעֲבוֹדָה, וְאִם בַּמִסְגֶרֶת אַחֶרֶת.
בְּהַפְגָנָה אַחֶרֶת, קְטַנָה יוֹתֵר, הִשְׁתַתְפוּ חֲרֵדִים שֶׁבִּקְשׁוּ לִמְחוֹת נֶגֶד כַּוָנַת הַמֶמְשָׁלָה לִפְגוֹעַ בְּקִצְבְּאוֹת הַיְלָדִים. הַמַפְגִינִים קָרְאוּ פִּרְקֵי תְהִלִים וְתָקְעוּ בְּשׁוֹפָרוֹת.

יִשְׂרָאֵל רוֹצָה אַסְטְרוֹנָאוּט יִשְׂרְאֵלִי נוֹסַף
לַמְרוֹת אֲסוֹן מַעְבֹּרֶת הֶחָלָל, מִתְכַּוֶנֶת יִשְׂרָאֵל לְשַׁגֵר אַסְטְרוֹנָאוּט נוֹסָף לֶחָלָל. בְּיָמִים אֵלֶה, פָּנְתָה יִשְׂרָאֵל לָאָמֶרִיקָאִים כְּדֵי לִבְדוֹק אֶפְשָׁרוּת לִשְׁלוֹחַ אַסְטְרוֹנָאוּט יִשְׂרְאֵלִי נוֹסַף.
אִם הַתְשׁוּבָה תִהְיֶה חִיוּבִית, יַתְחִילוּ הַחִפּוּשִׂים אַחַר מֻעֲמָד מַתְאִים. כְּכָל הַנִרְאֶה, גַם הַפַּעַם יִהְיֶה זֶה טַיָס לְשֶׁעָבַר שֶׁל חֵיל הָאֲוִיר.

לַמְרוֹת הַכֹּל מַמְשִׁיכִים לִבְנוֹת בְּחוֹפֵי הַמְדִינָה
בִּמְדִינַת יִשְׂרָאֵל יֵשׁ חֹק הָאוֹסֵר עַל בְּנִיָה לְאֹרֶךְ חוֹפֵי הַיָם. בְּמִקְרִים מְסֻיָמִים, עֲבַרְיָנֵי הַבְּנִיָה נִקְנְסוּ בְּעַשְׂרוֹת אַלְפֵי שְׁקָלִים.
אוּלָם, לַמְרוֹת הָעֳנָשִׁים, הַבְּנִיָה נִמְשֶׁכֶת.
עַל פִּי סֶקֶר שֶׁעָרְכָה הַחֶבְרָה לַהֲגָנַת הַטֶבַע, לְכָל אֶזְרָח יִשְׂרְאֵלִי יֵשׁ רַק 2.5 סֶנְטִימֶטֶר שֶׁל חוֹף.
"אִם לֹא נָשִׂים לֵב לְמַה שֶׁקוֹרֶה, בְּעוֹד 20 שָׁנָה, יִהְיֶה לְכָל אֶחָד מֵאִתָנוּ רַק חֲצִי סֶנְטִימֶטֶר שֶׁל חוֹף", אוֹמְרִים בַּחֶבְרָה לַהֲגָנַת הַטֶבַע.
בַּמִשְׂרָד לְאֵיכוּת הַסְבִיבָה נֶעֱרָכִים לַעֲצוֹר אֶת הַבְּנִיָה לְאֹרֶךְ חוֹפֵי הַיָם שֶׁל הַמְדִינָה.

הַפְתָעָה גְדוֹלָה בַּכַּדוּרֶגֶל הַיִשְׂרְאֵלִי
הַפּוֹעֵל רָמַת גַן זָכְתָה בִּגְבִיעַ הַמְדִינָה
הַפּוֹעֵל רָמַת גַן, הַנִמְצֵאת בְּתַחְתִית הַלִיגָה הַשְׁנִיָה, זָכְתָה בְּיוֹם שְׁלִישִׁי הָאַחֲרוֹן בִּגְבִיעַ הַמְדִינָה בְּכַדוּרֶגֶל. הִיא נִצְחָה אֶת הַפּוֹעֵל בְּאֵר שֶׁבַע, לְאַחַר דוּ-קְרָב בִּבְעִיטוֹת פֶּנְדֶל.
בְּכָל שְׁלַבֵּי הַמִשְׂחָק, הָיְתָה הַקְבוּצָה מְרַמַת גַן עֲדִיפָה עַל הַשַׂחְקָנִים מִבְּאֵר שֶׁבַע. הֵם אַף הוֹבִילוּ 1:0, אַךְ סָפְגוּ שַׁעַר לִקְרַאת סוֹף הַמִשְׂחָק.
זוֹ הַפַּעַם הָרִאשׁוֹנָה בְּתוֹלְדוֹת הַמְדִינָה בָּה קְבוּצָה מֵהַלִיגָה הַשְׁנִיָה זוֹכָה בִּגְבִיעַ הַמְדִינָה.
בַּדֶרֶךְ שֶׁלָה לְמִשְׂחַק הַגְמָר, נִצְחָה רָמַת גַן אֶת הַפּוֹעֵל פֶּתַח תִקְוָה וְאֶת מַכַּבִּי תֵל אָבִיב.
עוֹד עַל סְפּוֹרְט רְאוּ בְּעַמוּד 12

מֶמְשֶׁלֶת יִשְׂרָאֵל הֶחְלִיטָה לְקַבֵּל אֶת "מַפַּת הַדְרָכִים"
פֵּרוּשׁ הַהַחְלָטָה הַסְכָּמָה לַהֲקָמַת מְדִינָה פָּלֶשְׂתִינָאִית * פְּעִילִים בַּיָמִין: זֶהוּ יוֹם שָׁחֹר לִמְדִינַת יִשְׂרָאֵל * שָׁרוֹן: "אֲנִי חַיָב לְהַפְסִיק אֶת שְׁפִיכוּת הַדָמִים" * בַּשָׁבוּעוֹת הַקְרוֹבִים צְפוּיוֹת הַפְגָנוֹת מְחָאָה נֶגֶד מְדִינִיוּת הַמֶמְשָׁלָה *

"אֲנִי רוֹצֶה לְהָבִיא לַמְדִינָה אֶת הַשֶׁקֶט שֶׁהִיא זְקוּקָה לוֹ"
אָמַר רֹאשׁ הַמֶמְשָׁלָה כְּדֵי לְשַׁכְנֵעַ אֶת הַשָׂרִים לִתְמוֹךְ בְּ"מַפַּת הַדְרָכִים" * שָׂרֵי הַיָמִין הִצְבִּיעוּ נֶגֶד הַחְלָטַת הַמֶמְשָׁלָה: "לֹא נְאַפְשֵׁר אֶת חֲלֻקַת הַמְדִינָה" * מִפְלֶגֶת הָעֲבוֹדָה הוֹדִיעָה שֶׁהִיא תַעֲזֹר לַמֶמְשָׁלָה, לַמְרוֹת שֶׁהִיא בָּאוֹפּוֹזִיצְיָה * 

מֶמְשֶׁלֶת יִשְׂרָאֵל הֶחְלִיטָה בִּתְחִלַת הַשָׁבוּעַ שֶׁעָבַר לְקַבֵּל אֶת "מַפַּת הַדְרָכִים" שֶׁל הַנָשִׂיא בּוּשׁ. פֵּרוּשָׁה שֶׁל הַחְלָטָה זוֹ, הַסְכָּמָה שֶׁל יִשְׂרָאֵל לַהֲקָמַת מְדִינָה פָּלֶשְׂתִינָאִית.
רֹאשׁ הַמֶמְשָׁלָה אֲרִיאֵל שָׁרוֹן, דָחַף לְקַבָּלַת הַהַחְלָטָה. "אֲנִי חַיָב לְהַפְסִיק אֶת שְׁפִיכוּת הַדָמִים בַּמִזְרָח הַתִיכוֹן", אָמַר רֹאשׁ הַמֶמְשָׁלָה. הוּא סִפֵּר לַשָׂרִים בִּישִׁיבַת הַמֶמְשָׁלָה, שֶׁלִפְנֵי 55 שָׁנָה הוּא נִפְצַע בִּקְרָב קָשֶׁה בְּמִלְחֶמֶת הַשִׁחְרוּר. "אֲנִי רוֹצֶה עַכְשָׁו לְהָבִיא לַמְדִינָה אֶת הַשֶׁקֶט שֶׁהִיא זְקוּקָה לוֹ".
שָׂרֵי הַיָמִין בַּמֶמְשָׁלָה הִצְבִּיעוּ נֶגֶד הַהַחְלָטָה. "אֲנַחְנוּ לֹא נְאַפְשֵׁר אֶת חֲלֻקַת הַמְדִינָה", אָמַר שַׂר הַבִּנוּי וְהַשִׁכּוּן, אֶפִי אֵתָם. "אֲנַחְנוּ נִפְתַח בְּמַאֲבָק וּנְנַסֶה לְשַׁנוֹת אֶת הַהַחְלָטָה הָרָעָה הַזוֹ", אָמַר.
פְּעִילִים בַּיָמִין דוֹרְשִׁים מֵהַמִפְלָגוֹת הַיְמָנִיוֹת לַעֲזוֹב אֶת הַמֶמְשָׁלָה מִיָד. אוּלָם, הַשָׂרִים הַיְמָנִיִים הֶחְלִיטוּ שֶׁלֹא לִפְרוֹשׁ, בֵּינְתַיִם. 
מִפְלֶגֶת הָעֲבוֹדָה הוֹדִיעָה, שֶׁהִיא תַעֲזֹר לַמֶמְשָׁלָה לִפְעוֹל לְפִי הַמְדִינִיוּת הַחֲדָשָׁה שֶׁלָה.
בַּשָׁבוּעוֹת הַקְרוֹבִים, צְפוּיוֹת הַפְגָנוֹת רַבּוֹת נֶגֶד הַחְלָטַת הַמֶמְשָׁלָה.

סֶקֶר: רֹב הַצִבּוּר בְּעַד "מַפַּת הַדְרָכִים"
סְקָרִים שֶׁנֶעֶרְכוּ בַּיָמִים הָאַחֲרוֹנִים מְלַמְדִים, כִּי רֹב הַצִבּוּר בְּעַד "מַפַּת הַדְרָכִים" שֶׁל הַנָשִׂיא בּוּשׁ. 
רַק שְׁלִישׁ מֵאֶזְרְחֵי הַמְדִינָה חוֹשְׁבִים שֶׁיִשְׂרָאֵל צְרִיכָה לֹא לְהַסְכִּים לַתָכְנִית שֶׁל הַנָשִׂיא הָאָמֶרִיקָאִי.

יִשְׂרָאֵל נִלְחֶמֶת בַּסָארְס
כָּל מִי שֶׁמַגִיעַ מחו"ל דֶרֶךְ שְׂדֵה הַתְעוּפָה בֶּן-גוּרְיוֹן, נִבְדַק בְּאֶמְצָעוּת מַצְלֵמָה מְשֻׁכְלֶלֶת. זוֹהִי מַצְלֵמָה שֶׁבּוֹדֶקֶת אֶת חֹם הַגוּף שֶׁפּוֹלֵט כָּל אָדָם. אִם חֹם הַגוּף גָבוֹהַ מֵעַל הָרָגִיל (37 מַעֲלוֹת), הַמַצְלֵמָה מְזַהָה זֹאת וְהָאִישׁ נִבְדַק בְּצוּרָה יְסוֹדִית יוֹתֵר, כְּדֵי לִהְיוֹת בְּטוּחִים שֶׁהוּא לֹא חוֹלֶה בְּמַחֲלַת הַסָארְס.
מַצְלֵמוֹת דוֹמוֹת נִמְצָאוֹת בִּמְקוֹמוֹת מְעַטִים בָּעוֹלָם. "מְדִינַת יִשְׂרָאֵל הִיא מָקוֹם בָּטוּחַ מִמַחֲלַת הַסָארְס", אָמַר שַׂר הַבְּרִיאוּת דָנִי נָוֶה. "עִם זֹאת, אֲנַחְנוּ רוֹצִים לְהָגֵן עַל עַצְמֵנוּ עוֹד יוֹתֵר".

זְכוּת הַשִׁיבָה
מַפַּת הַדְרָכִים שֶׁל הַנָשִׂיא ג'וֹרְג בּוּשׁ מְטַפֶּלֶת בָּרֹאשׁ וּבָרִאשׁוֹנָה בְּהַפְסָקַת הַטֶרוֹר, בְּהַפְסָקַת הַהִתְנַחֲלוּת וּבַהֲקָמַת מְדִינָה פָּלֶשְׂתִינָאִית. 
הִיא מַשְׁאִירָה לַסוֹף שְׁנֵי נוֹשְׂאִים מְאֹד חֲשׁוּבִים וּבְעָיָתִיִים – יְרוּשָׁלַיִם וּמַה שֶׁמֻגְדָר "זְכוּת הַשִׁיבָה".
בִּזְמַן מִלְחֶמֶת הַשִׁחְרוּר, עֲרָבִים רַבִּים בָּרְחוּ מֵאֲזוֹרִים שֶׁהָפְכוּ מְאֻחָר יוֹתֵר לְשֶׁטַח מְדִינַת יִשְׂרָאֵל. הֵם הִתְפַּזְרוּ בִּמְדִינוֹת עָרַב הַשְׁכֵנוֹת. עַד הַיוֹם, הֵם חַיִים בְּמַחֲנוֹת פְּלִיטִים, כַּאֲשֶׁר מְדִינוֹת עָרַב לֹא מוּכָנוֹת לַעֲזוֹר לָהֶם. הַמַטָרָה: לִלְחוֹץ עַל יִשְׂרָאֵל וְהָעוֹלָם לִפְתוֹר אֶת בְּעָיַת הַפְּלִיטִים. בְּאוֹתוֹ זְמַן, הִגִיעוּ לָאָרֶץ פְּלִיטִים אֲחֵרִים - יְהוּדִים, מִמְדִינוֹת עָרַב וּמֵאֵירוֹפָּה. פְּלִיטִים אֵלֶה קִבְּלוּ עֶזְרָה מֵהַמְדִינָה וְהָפְכוּ לְאֶזְרָחִים רְגִילִים.
הַפְּלִיטִים הָעֲרָבִיִים נִשְׁאֲרוּ עֲנִיִים וּלְלֹא זְכֻיוֹת בַּמְדִינוֹת בָּהֵן הֵם יוֹשְׁבִים, לַמְרוֹת שֶׁעָבְרוּ עַשְׂרוֹת שָׁנִים מֵאָז שֶׁהֵם הִגִיעוּ לְאוֹתָן מְדִינוֹת.
כַּיוֹם, מְבַקְשִׁים הַפָּלֶשְׂתִינָאִים לְהַחְזִיר אֶת אוֹתָם הַפְּלִיטִים לַמְקוֹמוֹת מֵהֶם בָּרְחוּ: חֵיפָה, יְרוּשָׁלַיִם, יָפוֹ, עַכּוֹ וְעוֹד.
מְדֻבָּר בִּמְאוֹת אַלְפֵי אֲנָשִׁים, שֶׁעַל פִּי דְרִישַׁת הַפָּלֶשְׂתִינָאִים יַחְזְרוּ לְשֶׁטַח מְדִינַת יִשְׂרָאֵל. 
יִשְׂרָאֵל הוֹדִיעָה שֶׁלֹא תְאַפְשֵׁר לְדָבָר כָּזֶה לִקְרוֹת, מִפְּנֵי שֶׁהוּא עָלוּל לְהָבִיא לִפְגִיעָה בַּמְדִינָה. גַם בָּרָשׁוּת הַפָלַשְׂתִינִית מְבִינִים שֶׁדְרִישָׁה כָּזוֹ לֹא תוּכַל לְהִתְקַיֵם. כַּיוֹם, שְׁנֵי הַצְדָדִים מְנַסִים לִמְצוֹא פִּתְרוֹן לַבְּעָיָה כְּדֵי לְסַלֵק אֶת אֶחָד הַמִכְשׁוֹלִים הַגְדוֹלִים לַשָׁלוֹם.

הַכַּתָבוֹת הַמְעַנְיְנוֹת בְּיוֹתֵר
לַמַעֲרֶכֶת שָׁלוֹם,
אָנוּ, תַלְמִידֵי כִּתָה ו' בְּבֵית הַסֵפֶר "הַחַדְשָׁנִי" בְּדָלְיַת אֶל כַּרְמֶל, הֶחְלַטְנוּ לִבְחוֹר, בְּיַחַד עִם הַמוֹרָה שֶׁלָנוּ תָמָר חַמָאדֵה, אֶת שָׁלֹשׁ הַכַּתָבוֹת שֶׁהֲכִי מְעַנְיְנוֹת אוֹתָנוּ בָּעִתוֹן הַכָּפוּל, מִסְפָּר 32-33.
עָרַכְנוּ הַצְבָּעָה וְאֵלֶה הַתוֹצָאוֹת:
הַכַּתָבוֹת הַקְשׁוּרוֹת לְסִדְרַת הַטֶלֶוִיזְיָה "הַמוֹרְדִים" – 32 נְקֻדוֹת.
הַכַּתָבָה "מִי תִזְכֶּה בְּאַלִיפוּת יִשְׂרָאֵל בְּכַדוּרֶגֶל" – 16 נְקֻדוֹת.
הַכַּתָבָה "הַטִילִים כְּחֵלֶק מֵהַנוֹף" – 14 נְקֻדוֹת.
כַּתָבוֹת נוֹסָפוֹת, שֶׁהִגִיעוּ לִמְקוֹמוֹת גְבוֹהִים:
"הָעִירָקִים גָנְבוּ חַיוֹת מִגַן הַחַיוֹת" – 8 נְקֻדוֹת.
"דֶייוִיד בֵּקְהָאם עוֹבֵר לְרִיאָל מַדְרִיד" – 7 נְקֻדוֹת.

חֲסִינוּת חַבְרֵי הַכְּנֶסֶת – לֹא הוֹגֵן
קָרָאתִי אֶת הַמֻשָׂג בַּחֲדָשׁוֹת עַל חֲסִינוּת חַבְרֵי הַכְּנֶסֶת בְּעִתוֹן מִסְפָּר 34. אֲנִי חוֹשֵׁב שֶׁזֶה לֹא הוֹגֵן, שֶׁאִי אֶפְשָׁר לְהַעֲמִיד חַבְרֵי כְּנֶסֶת לַדִין. כָּכָה, הֵם יוּכְלוּ לַעֲשׂוֹת כָּל מַה שֶׁהֵם רוֹצִים וְאַף אֶחָד לֹא יוּכַל לְהַעֲנִישׁ אוֹתָם. בְּאוֹתוֹ הַזְמַן, הָאֶזְרָחִים הָרְגִילִים נֶעֱנָשִׁים עַל כָּל עֲבֵרָה שֶׁהֵם עוֹשִׂים.

הַצְחוֹק שֶׁל הַהִיסְטוֹרְיָה
קָרָאתִי אֶת הַסִפּוּר כֵּיצַד נִכְנְעָה יְרוּשָׁלַיִם לַטַבָּח שֶׁל הַמְפַקֵד הָאַנְגְלִי. זֶה הָיָה מַצְחִיק לְגַלוֹת, שֶׁכָּךְ קָרָה לִפְנֵי כָּל כָּךְ הַרְבֵּה שָׁנִים.
בְּאוֹתוֹ עַמוּד מְצֻלַם הַטַבָּח עִם הַמִשְׁלַחַת הַמְכֻבֶּדֶת מִיְרוּשָׁלַיִם. אֲנִי לֹא בְּטוּחָה, שֶׁהוּא יוֹדֵעַ שֶׁהוּא חֵלֶק חָשׁוּב מֵהַהִיסְטוֹרְיָה שֶׁל יְרוּשָׁלַיִם.
בְּכָל מִקְרֶה, הַסִפּוּר הָיָה מְעַנְיֵן מְאֹד וְגַם מַצְחִיק וּלְדַעְתִי לֹא מְפֻרְסָם מַסְפִּיק. נֶהֱנֵיתִי לִקְרוֹא אוֹתוֹ.

אַכְזָבָה בַּאֵירוֹוִיזְיוֹן
לִיאוֹר נַרְקִיס אִכְזֵב – הִגִיעַ לַמָקוֹם ה-19 בַּאֵירוֹוִיזְיוֹן. בַּמָקוֹם הָרִאשׁוֹן זָכְתָה טוּרְקִיָה, שֶׁהִפְתִיעָה אֶת כָּל הַמֻמְחִים.
"אֲנִי מְאֹד מְאֻכְזָב", אָמַר הַזַמָר הַיִשְׂרְאֵלִי. "רָצִיתִי לִרְאוֹת אֶת עַצְמִי בְּמָקוֹם מְכֻבָּד יוֹתֵר. עָשִׂיתִי אֶת כָּל מַה שֶׁיָכֹלְתִי. הַהוֹפָעָה שֶׁלָנוּ הָיְתָה טוֹבָה מְאֹד. גַם רִיטָה הִגִיעָה בַּאֵירוֹוִיזְיוֹן לַמָקוֹם ה-19 וְתִרְאוּ לְאָן הִיא הִגִיעָה", אָמַר.
אַנְשֵׁי מִקְצוֹעַ, שֶׁעָקְבוּ אַחַר הַתַחֲרוּת בְּרִיגָה, בִּירַת לַטְבִיָה, אָמְרוּ שֶׁהַהוֹפָעָה שֶׁל הַלַהֲקָה הַיִשְׂרְאֵלִית הָיְתָה מִקְצוֹעִית וְטוֹבָה מְאֹד. "יֶתֶר הַמִתְחָרִים הָיוּ פָּשׁוּט טוֹבִים יוֹתֵר. הָרָמָה הַשָׁנָה הָיְתָה גְבוֹהָה וְאֵין מַה לְהִתְבַּיֵשׁ בַּשִׁיר הַיִשְׂרְאֵלִי", אָמְרוּ.
לַמְרוֹת הַמָקוֹם הַמְאַכְזֵב, נַרְקִיס דַוְקָא נֶהֱנָה. "זֶה הָיָה שָׁבוּעַ קָסוּם וַחֲוָיָה אַדִירָה. לָמַדְתִי הַרְבֵּה וְהִתְקַדַמְתִי מִקְצוֹעִית, כְּשֻׁתָף בַּהֲפָקָה אַדִירָה שֶׁכָּזוֹ".
בָּחֳדָשִׁים הַקְרוֹבִים יוֹפִיעַ לִיאוֹר נַרְקִיס בְּהוֹפָעוֹת חַיוֹת בְּיִשְׂרָאֵל, אַרְצוֹת הַבְּרִית וְצָרְפַת.

הַג'וּדוֹקָה הַיִשְׂרְאֵלִי, אָרִיק זְאֵבֵי – אַלוּף אֵירוֹפָּה בְּג'וּדוֹ
הִבְטִיחַ אֶת הִשְׁתַתְפוּתוֹ בְּאוֹלִימְפְּיָאדַת אָתוּנָה * רוֹצֶה לִהְיוֹת מִסְפָּר אֶחָד בָּעוֹלָם * הִקְדִישׁ אֶת הַמֶדַלְיָה לְאֶזְרְחֵי מְדִינַת יִשְׂרָאֵל *
אָרִיק זְאֵבֵי, הוּא אַלוּף אֵירוֹפָּה בְּג'וּדוֹ. הוּא נִצֵחַ אֶת אַלוּף הוֹלַנְד וְזָכָה בְּמֶדַלְיַת הַזָהָב. 
"אֲנִי מַקְדִישׁ אֶת הַמֶדַלְיָה לְאֶזְרְחֵי מְדִינַת יִשְׂרָאֵל", אָמַר. "אֲנִי שָׂמֵחַ לָתֵת לָהֶם מְעַט נָחַת בַּיָמִים הַקָשִׁים שֶׁעוֹבְרִים עַל הַמְדִינָה".
הַנִצָחוֹן שֶׁל זְאֵבִי מַבְטִיחַ לוֹ אוֹטוֹמָטִית אֶת הַהִשְׁתַתְפוּת בְּאוֹלִימְפְּיָאדַת אָתוּנָה.
"הַמַטָרָה שֶׁלִי לִהְיוֹת הַטוֹב בְּיוֹתֵר בָּעוֹלָם", הִצְהִיר בִּפְנֵי הָעִתוֹנָאִים הָרַבִּים שֶׁבָּאוּ לְקַבֵּל אֶת פָּנָיו בִּשְׂדֵה הַתְעוּפָה.

יֵשׁ לָךְ בְּעָיָה? בָּרְבִּי מוּכָנָה לִשְׁמֹעַ וּלְיַעֵץ
מִילְיוֹנֵי יְלָדוֹת בְּרַחֲבֵי הָעוֹלָם מַחְזִיקוֹת לְיַד הַמִּטָּה שֶׁלָּהֶן בֻּבַּת בָּרַבִּי קְטַנָּה. חֶלְקָן אַף מְדַבְּרוֹת אִתָה וְשָׁרוֹת לָה שִׁירִים.
אוּלָם, עַכְשָׁו אֶפְשָׁר לְקַבֵּל מִבָּרְבִּי גַּם עֵצוֹת לִפְנֵי מִבְחָן, לְהֵרָגַע לִפְנֵי שֵׁנָה וְעֵצוֹת לְגַבֵּי בְּעָיוֹת שׁוֹנוֹת.
אֵיךְ מַצְלִיחָה בָּרְבִּי לַעֲשׂוֹת זֹאת?
לְמַעֲשֶׂה, אֶת הַשֵּׁרוּת הֶחָדָשׁ מְקַבְּלִים הַהוֹרִים, שֶׁמְּעֻנְיָנִים לַעֲשׂוֹת לַיַּלְדָּה שֶׁלָּהֶם טוֹב. הַהוֹרִים מִתְקַשְּׁרִים לְמֶרְכַּז הַטֶּלֶפוֹנִים שֶׁל בָּרְבִּי וּמְבַקְּשִׁים הַקְלָטָה בְּנוֹשֵׂא מְסֻיָּם. כַּאֲשֶׁר הַיַּלְדָּה מְרִימָה אֶת הַטֶּלֶפוֹן הַמְּצַלְצֵל הִיא שׁוֹמַעַת אֶת מַה שֶׁ"בָּרְבִּי " רוֹצָה לוֹמַר לָהּ מִצִּדּוֹ הַשֵּׁנִי שֶׁל הַקַּו. כָּךְ, הִיא שָׁרָה לָהּ שִׁירֵי עֶרֶשׂ, מְאַחֶלֶת לָהּ מַזָּל טוֹב לִכְבוֹד יוֹם הַהֻלֶּדֶת וְעוֹד.
בְּמִקְרֶה שֶׁיַּלְדָּה לֹא מְרוּצָה מֵעֲבוֹדוֹת הַבַּיִת שֶׁהִיא חַיֶּבֶת לַעֲשׂוֹת, אוֹמֶרֶת בָּרְבִּי: "כָּל הַכָּבוֹד לָךְ, שֶׁהַהוֹרִים שֶׁלָּךְ סוֹמְכִים עָלַיִךְ. אַתְּ יַלְדָּה גְּדוֹלָה וִיכוֹלָה לַעֲשׂוֹת הַרְבֵּה דְּבָרִים. הַמְשִׁיכִי לַעֲזֹר לִבְנֵי הַמִּשְׁפָּחָה וְלָקַחַת עוֹד וְעוֹד אַחֲרָיוּת".
בְּמֶרְכַּז הַמְּכִירוֹת שֶׁל בָּרְבִּי רוֹאִים בְּשֵׁרוּת זֶּה חֲשִׁיבוּת מְרֻבָּה. "בָּרְבִּי הִיא דְּמוּת חֲשׁוּבָה אֵצֶל יְלָדוֹת רַבּוֹת. שִׂיחַת טֶלֶפוֹן אַחַת גּוֹרֶמֶת לָהֶן הַפְתָּעָה וּמְעוֹדֶדֶת אוֹתָן", אוֹמֶרֶת כְּרִיסְטִינָה דֶּה-רוֹז, הָאַחֲרָאִית עַל שִׂיחוֹת הַטֶּלֶפוֹן שֶׁל בָּרְבִּי.
כָּךְ, שֶׁאִם יוֹם אֶחָד תְּקַבְּלוּ טֶלֶפוֹן, שֶׁמִּישֶׁהִי אוֹמֶרֶת לָכֶן "הַיי, זֹאת בָּרְבִּי, אֲנִי חוֹשֶׁבֶת עָלַיִךְ כָּל הַזְּמַן. אֲנִי שְׂמֵחָה שֶׁאַתְּ מְדַבֶּרֶת אִתִּי…", תֵּדְעוּ מֵאַיִן זֶה בָּא.

בִּמְדִינַת טוּרקמֶנִיסטָאן בִּטְלוּ אֶת שְׁמוֹת הֶחֳדָשִׁים וְהַיָמִים
בְּאַסְיָה יֶשְׁנָהּ מְדִינָה בְּשֵׁם "טוּרקמֶנִיסטָאן". מְדִינָה זוֹ הָיְתָה פָּעַם חֵלֶק מִבְּרִית הַמּוֹעָצוֹת, וְכַיּוֹם הִיא מְדִינָה עַצְמָאִית.
בְּרֹאשׁ הַמְּדִינָה עוֹמֵד הַנָּשִׂיא מוּרָאד נִיאַזוֹב. הוּא לֹא נָשִׂיא רָגִיל. לְדַעֲתוֹ, הַמְּדִינָה צְרִיכָה לִפְעֹל לְפִי מַה שֶּׁהוּא חוֹשֵׁב. כָּךְ הוּא הֶחְלִיט לְהַחְלִיף אֶת שְׁמוֹת הֶחֳדָשִׁים בְּלוּחַ הַשָּׁנָה. לְמָשָׁל, בִּמְקוֹם חֹדֶשׁ יָנוּאָר הִתְקַבֵּל הַשֵּׁם הֶחָדָשׁ: "טוּרְקֶמֵנְבָּאשִׁי". שֵׁם זֶה הוּא הַכִּנּוּי שֶׁל הַנָּשִׂיא בִּכְבוֹדוֹ וּבְעַצְמוֹ.
כְּדֵי שֶׁלָּאֶזְרָחִים יִהְיֶה קַל יוֹתֵר לְכַבֵּד אֶת בְּנֵי הַמִּשְׁפָּחָה שֶׁלּוֹ, הוּא קָרָא לְחֹדֶשׁ אַפְּרִיל עַל שֵׁם הָאִמָּא שֶׁלּוֹ. לָכֵן, אִם אַתֶּם רוֹצִים לִקְבֹּעַ פְּגִישָׁה עִם מִישֶׁהוּ מִטּוּרְקְמֶנִיסְטָאן בְּחֹדֶשׁ אַפְּרִיל, כְּדַאי לָכֶם לֹא לְהִתְבַּלְבֵּל.
הַנָּשִׂיא הֶחָרוּץ לֹא שָׁכַח לְשַׁנּוֹת גַּם אֶת שְׁמוֹת הַיָּמִים בַּשָּׁבוּעַ. מֵעַכְשָׁו, אֵין עוֹד יְמֵי רִאשׁוֹן, שֵׁנִי וּשְׁלִישִׁי, אֶלָּא "יוֹם הַמְּנוּחָה", שֶׁזֶּה יוֹם רִאשׁוֹן, "יוֹם עִקָּרִי", "יוֹם צָעִיר", "יוֹם מַתְאִים", "יוֹם מְבֹרָךְ", "יוֹם שִׁשִּׁי" ו"יוֹם הָרוּחָנִיּוּת הַגְּבוֹהָה".
כְּדֵי שֶׁלֹּא יִקְרֶה מַצָּב שֶׁלְּתוֹשָׁבֵי הַמְּדִינָה הַחֲדָשָׁה יִמָּאֵס מֵהַנָּשִׂיא הַמּוּזָר שֶׁלָּהֶם, הוּא קָבַע שֶׁהוּא יִהְיֶה נָשִׂיא לְכָל יְמֵי חַיָּיו. בְּהַחְלָטָה זוֹ תָּמְכוּ כָּל חַבְרֵי הַפַּרְלָמֶנְט שֶׁל טוּרְקְמֶנִיסְטָאן.

מִיקִי מָאוּס וְדוֹנָלְד דַּאק בִּבְעָיוֹת
תַּיָּרִים הִפְסִיקוּ לָבוֹא לְפַּארְקֶי הַשַּׁעֲשׁוּעִים וְהַהֶפְסֵדִים הַכַּסְפִּיִּים גָּדְלוּ * נִסָּיוֹן לְהוֹצִיא סֶרֶט קֻפָּתִי נִכְשַׁל, ו-180 מִילְיוֹן דּוֹלָר הָלְכוּ לְאִבּוּד * מְבַקְּרֵי הַקּוֹלְנוֹעַ: אֲנַחְנוּ מְחַכִּים לְסֶרֶט מַצְלִיחַ בְּסִגְנוֹן "מֶלֶךְ הָאֲרָיוֹת", אוֹ "בַּת הַיָּם הַקְּטַנָּה" * "אֲנַחְנוּ בִּתְקוּפָה לֹא טוֹבָה", מוֹדִים הַבְּעָלִים שֶׁל מִיקִי מָאוּס וְדוֹנָלְד דַּאק *
אַחַת הַבְּעָיוֹת הַגְּדוֹלוֹת שֶׁל פַּארְקֶי הַשַּׁעֲשׁוּעִים, הֵם הַתּוֹרִים הָאֲרֻכִּים לִפְנֵי הַמִּתְקָנִים. לִפְעָמִים, צָרִיךְ לַעֲמֹד בַּתוֹר לְמַעְלָה מִשָּׁעָה כְּדֵי לְהִכָּנֵס לְמִתְקָן מֻצְלָח. לֹא עוֹד. כַּיּוֹם, מִי שֶׁלֹּא אוֹהֵב אֶת הַתּוֹרִים הָאֲרֻכִּים הָאֵלֶּה, יָכֹל לָבוֹא לְאֶחָד מִפַּארְקֶי הַשַּׁעֲשׁוּעִים שֶׁל ווֹלְט דִיסְנִי וְכִמְעַט לֹא לַעֲמֹד בַּתּוֹר. הַסִּבָּה – מְעַט מְאֹד מְבַקְּרִים.
"אֲנַחְנוּ בִּתְקוּפָה לֹא טוֹבָה", אוֹמְרִים הַמְּנַהֲלִים שֶׁל דִיסְנִי ווֹרְלְד בְּאַרְצוֹת הַבְּרִית. "בִּגְלַל הַתְקָפוֹת הַטֶּרוֹר, פָּחוֹת תַּיָּרִים בָּאִים לְכָאן וַאֲנַחְנוּ מַרְגִּישִׁים זֹאת הֵיטֵב. בְּנוֹסָף לְכָךְ, הַמַּצָּב הַכַּלְכָּלִי בָּעוֹלָם וּבְאָמֶרִיקָה, גּוֹרֵם לְרַבִּים לַחְסֹךְ כֶּסֶף וְלֹא לָבוֹא אֵלֵינוּ".
בִּגְלַל הַקְשָׁיִים, הוֹדִיעוּ בְּחֶבְרַת דִיסְנִי ווֹרְלְד, שֶׁאוֹרְחִים הַמִתְגוֹרְרִים בַּמְּלוֹנוֹת שֶׁלָּהֶם לֹא יוּכְלוּ לְקַבֵּל הֲנָחוֹת בְּפַּארְק הַשַׁעֲשׁוּעִים כְּמוֹ בֶּעָבָר. אֶלָּא שֶׁבִּמְקוֹם לְהַרְוִיחַ מֵהַקִּצּוּץ, אוֹרְחֵי הַמְּלוֹנוֹת כָּעֲסוּ וְהִפְסִיקוּ לָבוֹא.
הַבְּעָיוֹת שֶׁל דִיסְנִי לֹא מִסְתַּיְּמוֹת רַק בַּפַּארְקִים. בָּאַחֲרוֹנָה, הֵם הֵפִיקוּ כַּמָּה סְרָטִים, מִתּוֹךְ תִּקְוָה שֶׁהָרְוָחִים יַגִּיעוּ מִשָּׁם. אֶלָּא שֶׁגַּם כָּאן הֵם נִכְשְׁלוּ. הַסֶרֶט "אִי הַמַּטְמוֹן", עָלָיו עָבְדוּ לְמַעְלָה מִשְּׁנָתַיִם, לֹא הִצְלִיחַ וְהַשְׁקָעָה שֶׁל 180 מִילְיוֹן דּוֹלָר הָלְכָה לְאִבּוּד. מְבַקְּרֵי הַקּוֹלְנוֹעַ קָטְלוּ אֶת הַסֶּרֶט וַאֲנָשִׁים הִפְסִיקוּ לָבוֹא לְבָתֵּי הַקּוֹלְנוֹעַ.
"אֲנַחְנוּ עֲדַיִן מְחַכִּים לִסְרָטִים טוֹבִים כְּמוֹ "הַיָּפָה וְהַחַיָּה", "בַּת הַיָּם הַקְטָנָה" וְ"אָלָאדִין", אוֹמְרִים מְבַקְּרֵי הַקּוֹלְנוֹעַ. "הַסְּרָטִים הַחֲדָשִׁים שֶׁל דִיסְנִי אֵינָם טוֹבִים וַחֲבָל לְבַזְבֵּז עֲלֵיהֶם אֶת הַכֶּסֶף".
בְּאֻלְפְּנֵי דִיסְנִי מְנַסִּים לִמְצֹא אֶת הַנֻּסְחָה שֶׁתַּחְזִיר אֶת הַמִּשְׁפָּחוֹת שֶׁמִּלְּאוּ אֶת בָתֵּי הַקּוֹלְנוֹעַ, כְּמוֹ שֶׁעָשׂוּ בֶּעָבָר "מֶלֶךְ הָאֲרָיוֹת", "פַנְטַזְיָה" וַאֲחֵרִים.

לֶאֱכוֹל בַּחֹשֶׁךְ וְלֵהָנוֹת?!
בְּמִסְעָדָה חֲדָשָׁה בִּנְיוּ-יוֹרְק, כֻּלָם אוֹכְלִים בַּחֹשֶׁךְ. הַמֶלְצָרִים מְסַפְּרִים מַה יֵשׁ בַּצַלַחַת וְהָאוֹרְחִים אוֹכְלִים בַּיָדַיִם. בִּגְלַל הַחֲשֵׁכָה, אֲנָשִׁים נִתְקָלִים אֵלֶה בְּאֵלֶה, שׁוֹפְכִים כּוֹסוֹת יַיִן שֶׁלֹא בְּכַוָנָה אֶחָד עַל הַשֵׁנִי, וּמְשַׁלְמִים עַל הָאֲרוּחָה כֶּסֶף רַב. הַמֶלְצָרִים, מַרְכִּיבִים מִשְׁקָפַיִם מְיֻחָדִים לִרְאִיָה בַּלַיְלָה * סוֹעֵד: "זֶה מַמָשׁ מַתְאִים לִי לֶאֱכוֹל בַּיָדַיִם. זָרְקוּ עָלַי חֲתִיכוֹת שֶׁל לֶחֶם וְזָרַקְתִי בַּחֲזָרָה. זֶה הָיָה כֵּייף".
לְתוֹשָׁבֵי נְיוּ-יוֹרְק כַּנִרְאֶה מְשַׁעֲמֵם מְאֹד. אַחֶרֶת אִי אֶפְשָׁר לְהַסְבִּיר אֶת הָאָפְנָה הַחֲדָשָׁה בִּתְחוּם הַמִסְעָדוֹת.
בַּחֹדֶשׁ שֶׁעָבַר הִתְפַּרְסְמָה מִסְעָדָה, הַפּוֹעֶלֶת בְּחֹשֶׁךְ מֻחְלָט. הָאוֹרְחִים מַגִיעִים לְמָקוֹם חָשׁוּךְ לְגַמְרֵי וְנֶעֱזָרִים בְּמֶלְצָרִים שֶׁלוֹקְחִים אוֹתָם לַשֻׁלְחָנוֹת שֶׁלָהֶם. הַמֶלְצָרִים עַצְמָם, מִשְׁתַמְשִׁים בְּמִשְׁקָפַיִם מְיֻחָדִים לִרְאִיַת לַיְלָה.
גַם אֶת הַתַפְרִיט אִי אֶפְשָׁר לִקְרוֹא וְהַמֶלְצָרִים מְסַפְּרִים לַסוֹעֲדִים הָרְעֵבִים מַה נִתַן לְהַזְמִין. כַּאֲשֶׁר מְקַבְּלִים אֶת הָאֹכֶל, הַמֶלְצַר מַסְבִּיר לַסוֹעֵד, שֶׁאֵינוֹ רוֹאֶה דָבָר, מַה יֵשׁ בַּצַלַחַת, וְאֵיךְ לֶאֱכוֹל מִבְּלִי לְהִתְלַכְלֵךְ אוֹ לִשְׁפּוֹךְ אֶת כּוֹסוֹת הַיַיִן.
"זֶה הָיָה נוֹרָא", מְסַפֶּרֶת נִינָה, שֶׁבָּאָה לְהִתְרַשֵׁם מֵהַמָקוֹם. "שָׁמַעְתִי דְבָרִים טוֹבִים עַל הַמִסְעָדָה, וְהֶחְלַטְתִי לְנַסוֹת. אוּלַי הָיוּ כַּמָה שֶׁנֶהֱנוּ. אֲנִי שָׁמַעְתִי מְכָל עֵבֶר תְלוּנוֹת שֶׁל אֲנָשִׁים שֶׁשָׁפְכוּ עֲלֵיהֶם מַשְׁקָאוֹת, וְשֶׁנִתְקְלוּ בָּהֶם כָּל הַזְמַן.
"מִי שֶׁרוֹצֶה לָלֶכֶת לַשֵׁרוּתִים, חַיָב לְהַזְמִין אֶת אֶחָד מֵעוֹבְדֵי הַמִסְעָדָה. אַחֶרֶת, אִי אֶפְשָׁר לְהַגִיעַ לְבַד".
גֵ'נִיפֵר, סוֹעֶדֶת אַחֶרֶת, הִתְלוֹנְנָה ש"גַם הָאֹכֶל לֹא טָעִים וְגַם הָאֲוִירָה מוּזָרָה. לָאֲנָשִׁים כָּמוֹנִי אָסוּר לָבוֹא לִמְקוֹמוֹת שֶׁכָּאֵלֶה".
לְעֻמָתָה, הָיוּ כָּאֵלֶה שֶׁנֶהֱנוּ. "זֶה הָיָה מְאֹד מְעַנְיֵן וַחֲוָיָתִי. אֲנָשִׁים בָּאִים לְכָאן כְּדֵי לֵהָנוֹת מֵעֶרֶב לֹא רָגִיל" אֹמֶר טוֹנִי אֵרִיקְסוֹן. "זָרְקוּ עָלַי חֲתִיכוֹת שֶׁל לֶחֶם, וַאֲנִי זָרַקְתִי בַּחֲזָרָה. אֲנִי אוֹהֵב לֶאֱכוֹל בַּיָדַיִם וּלְמַשֵׁשׁ אֶת הָאֹכֶל. בִּשְׁבִילִי זֶה מַמָשׁ מַתְאִים".
קָשֶׁה לָדַעַת אִם רַעְיוֹן הַמִסְעָדָה הַחֲשׁוּכָה יִתְפַּתֵחַ וְיַגִיעַ לִמְקוֹמוֹת נוֹסָפִים בָּעוֹלָם. קָשֶׁה גַם לָדַעַת, הַאִם הַמִסְעָדָה עָצְמָה תַמְשִׁיךְ לְהִתְקַיֵם. בְּכָל מִקְרֶה, אִם אַתֶם מְעֻנְיָנִים לֶאֱכוֹל בַּיָדַיִם וְלֹא אִכְפַּת לָכֶם אִם יִשְׁפְּכוּ עֲלֵיכֶם מְעַט יַיִן, כְּדַאי לְמַהֵר לנְיוּ-יוֹרְק וְלֵהָנוֹת מֵהַחֲוָיָה. מְחִיר הָאֲרוּחָה לַמִתְעַנְיְנִים – כ-450 ש"ח.
אַגַב, הַמִסְעָדָה נִקְרֵאת "בְּלַיְנְד דֵייט", שֶׁפֵּרוּשׁוֹ "פְּגִישָׁה עִוֶרֶת".

הַטִיטָאנִיק מַמְשִׁיכָה לְעַנְיֵן
סִפּוּר הַטְבִיעָה שֶׁל הָאֳנִיָה הַמְפֻרְסֶמֶת בְּיוֹתֵר בָּעוֹלָם, ה"טִיטָאנִיק", מַמְשִׁיךְ לְעַנְיֵן רַבִּים בְּרַחֲבֵי הָעוֹלָם. בְּמוּזֵאוֹן הַמַדָע הַבְּרִיטִי נִפְתְחָה תַעֲרוּכָה, הַמַצִיגָה חֲפָצִים וּפְרָטִים אֲחֵרִים מֵהָאֳנִיָה שֶׁטָבְעָה לִפְנֵי 91 שָׁנָה.
סְרָטִים רַבִּים נַעֲשׂוּ עַל הָאֳנִיָה, שֶׁנֶחְשְׁבָה לְמִתְקַדֶמֶת בְּיוֹתֵר, בְּאוֹתָם יָמִים. אוּלָם, הַסֶרֶט "הַטִיטָאנִיק" בְּכִכוּבוֹ שֶׁל לֵאוֹנָרְדוֹ דֶה-קַפְּרִיוֹ, יָצַר אֶת הַמוּדָעוּת הַגְדוֹלָה בְּיוֹתֵר לְסִפּוּר הָאֳנִיָה.
בַּתְמוּנָה, חַלוֹן מְקוֹרִי שֶׁל הַ"טִיטָאנִיק", שֶׁהוּצָא מִמַעֲמַקֵי הַיָם וּמֻצָג בְּתַעֲרוּכָה בְּלוֹנְדוֹן. בְּתוֹךְ הַחַלוֹן מֻצֶגֶת תְמוּנָה שֶׁל הָאֳנִיָה, שֶׁטָבְעָה כְּבָר בַּמַסָע הָרִאשׁוֹן שֶׁלָה.
