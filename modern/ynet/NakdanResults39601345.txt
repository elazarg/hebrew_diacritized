מִשְּׁחִיתוּת וְעַד צְפָנִים: הָעִבְרִית הַמִּסְתּוֹרִית שֶׁל מִכְתְּבֵי הַגְּאוֹנִים
ד"ש עִבְרִי מֵהָאֶלֶף הַקּוֹדֵם: אוֹסֶף עָצוּם שֶׁל אַלְפֵי מִכְתָּבִים הָעוֹסְקִים בְּחַיֵּי הַיּוֹמְיוֹם שֶׁל הַיְּהוּדִים בַּגּוֹלָה, וְגַם בִּשְׁאֵלוֹת הִלְכָתִיּוֹת, פִּדְיוֹן שְׁבוּיִים וּתְרוּמוֹת, נִמְצְאוּ בִּגְנִיזַת קָהִיר - וְנֶחְקָרִים בְּמִסְגֶּרֶת מִפְעַל הַמִּילּוֹן הַהִיסְטוֹרִי. הַמִּכְתָּבִים כּוּלָּם בַּלָּשׁוֹן הָעִבְרִית, אַף שֶׁהָיָה נוֹחַ יוֹתֵר לִכְתּוֹב בְּעַרְבִית אוֹ יְווֹנִית - וּמַסְתִּירִים מִילִּים, מוּשָּׂגִים וּצְפָנִים לֹא מוּכָּרִים
אוּרִי סָמוּאֵל, הָאָקָדֶמְיָה לַלָּשׁוֹן הָעִבְרִית
פּוּרְסַם: 05.11.20 , 12:55

"וְשָׁמַעְתִּי בְּנִי כִּי הִכְאַבְתָּה אֶת עֵינֶיךָ, וּבֶאֱמוּנַת שָׁמַיִם מִיּוֹם שֶׁשָּׁמַעְתִּי זֹאת נִגְּרָה עֵינִי לַיְלָה וְיוֹמָם וּמֵאֵין  הֲפוּגוֹת. וְכָתַבְתָה לִי כִּי קָנִיתָה טִילָרִין": מִילִּים אֵלּוּ שֶׁכָּתְבָה אֵם מֵאָלֶכְּסַנְדְּרִיָּה לִבְנָהּ הַנִּמְצָא בְּפוֹסְטָאט (קָהִיר שֶׁל הַיּוֹם), הֵן חֵלֶק מֵאוֹסֶף מִכְתָּבִים הַמְּכוּנִּים "אִיגְּרוֹת הַגְּאוֹנִים" שֶׁנִּכְתְּבוּ בֵּין הַמֵּאָה הַ-9 לַמֵּאָה הַ-11. 

רוֹב הָאִיגְּרוֹת הַמּוּצָּגוֹת מֵאוֹתָהּ תְּקוּפָה נִמְצְאוּ בַּגְּנִיזָה הַקָּהִירִית הַמְּפוּרְסֶמֶת: אוֹסֶף עָצוּם שֶׁל כִּתְבֵי יָד שֶׁהִשְׁתַּמְּרוּ בַּעֲלִייַּת הַגַּג שֶׁל בֵּית הַכְּנֶסֶת "בֶּן עֶזְרָא" בְּקָהִיר, וְשָׁפְכוּ אוֹר עַל סוּגְיוֹת רַבּוֹת בְּחֵקֶר תּוֹלְדוֹת הָעָם הַיְּהוּדִי וְהַטֵּקְסְטִים הָעִבְרִיִּים. אוֹסֶף הָאִיגְּרוֹת מִתְּקוּפַת הַגְּאוֹנִים הוּא אֶחָד הַמְּקוֹרוֹת הַמְּעַנְיְינִים וְהַקְּדוּמִים שֶׁבָּהֶם עוֹסְקִים הַחוֹקְרִים שֶׁל מִפְעַל הַמִּילּוֹן הַהִיסְטוֹרִי בָּאָקָדֶמְיָה לַלָּשׁוֹן הָעִבְרִית. 


שְׁמָן שֶׁל הָאִיגְּרוֹת עָלוּל לְבַלְבֵּל, שֶׁכֵּן לֹא מְדוּבָּר רַק בְּאִיגְּרוֹת שֶׁכָּתְבוּ הַ"גְּאוֹנִים" עַצְמָם – אוֹתָם רָאשֵׁי יְשִׁיבוֹת שֶׁל בָּבֶל וְאֶרֶץ יִשְׂרָאֵל בְּאוֹתָהּ תְּקוּפָה - אֶלָּא בְּאִיגְּרוֹת שֶׁכָּתְבוּ אֲנָשִׁים וְנָשִׁים בְּנֵי הַתְּקוּפָה בְּעִנְיְינֵיהֶם הָאִישִׁיִּים. הַמִּכְתָּבִים מְגַלִּים טֶפַח מֵחַיֵּיהֶם: מָה הֶעֱסִיק אוֹתָם, מָה הִדְאִיג אוֹתָם, בְּאִילּוּ תְּחוּמִים נִזְקְקוּ לְעֶזְרָה וְעוֹד. 
  "וְשָׁמַעְתִּי בְּנֵי כִּי הִכְאַבְתָּה אֶת עֵינֶיךָ, וּבֶאֱמוּנַת שָׁמַיִם מִיּוֹם שֶׁשָּׁמַעְתִּי זֹאת נִגְּרָה עֵינִי לַיְלָה וְיוֹמָם וּמִיָּאן (=וּמֵאֵין)  הֲפוּגוֹת. וְכַתָּבָתָהּ לִי כִּי קָנִיתָה טִילָרִין (בַּאֲדִיבוּת אוּנִיבֶרְסִיטַת קֶיְימֶּבְרִיג')

בַּמִּכְתָּב הַפּוֹתֵחַ אֲנַחְנוּ נִתְקָלִים בְּאֵם מוּדְאֶגֶת מִלִּפְנֵי כְּאֶלֶף שָׁנִים. בְּדִיּוּק כְּמוֹ בְּיָמֵינוּ, מְנַסָּה הָאֵם לְהַדְרִיךְ אֶת בְּנָהּ שֶׁלֹּא יְבַזְבֵּז כֶּסֶף שֶׁלֹּא צוֹרֵךְ עַל "טִילְרִין" (מִילָּה יְווֹנִית שֶׁמַּשְׁמָעוּתָהּ כְּכָל הַנִּרְאֶה "מִזְרָן"). בְּהֶמְשֵׁךְ הַמִּכְתָּב הִיא קְצָת נוֹזֶפֶת וּקְצָת דּוֹאֶגֶת, וּלְבַסּוֹף הִיא מְבַקֶּשֶׁת: "וְאִם יְטִיבְךָ הָאֵל, עָשָׂה עִימִּי חֶסֶד וּבוֹ מְהֵרָה לְהוֹצִיאֵנִי מֵהֵנָּה שֶׁלֹּא אָמוּת, וּשְׁלוֹמְךָ יִגְדַּל וְאֶל יִדַּל. אָמֵן".
מַאֲגַר סִפְרוּת יְהוּדִית קְדוּמָה
הַמִּילּוֹן הַהִיסְטוֹרִי שֶׁל הָאָקָדֶמְיָה לַלָּשׁוֹן הָעִבְרִית הוּא מִפְעָל שְׁאַפְתָּנִי וּמְיוּחָד, שֶׁבְּמִסְגַּרְתּוֹ מְנַתְּחִים חוֹקְרֵי הָאָקָדֶמְיָה טֵקְסְטִים עִבְרִיִּים מִמְּקוֹרוֹת רַבִּים לְאוֹרֶךְ הַהִיסְטוֹרְיָה - מֵהָעֵת הָעַתִּיקָה וְעַד סָמוּךְ לִזְמַנֵּנוּ - וְכָל מִילָּה מִצְטָרֶפֶת לְמַאֲגַר מִילִּים עָצוּם, מֵעֵין קוֹנְקוֹרְדֶנְצִיַּית עֲנָק הַמְּמַפָּה אֶת הַשָּׂפָה הָעִבְרִית.

סִפְרוּת הַגְּאוֹנִים, שֶׁחֵלֶק חָשׁוּב מִמֶּנָּה הוּא אוֹתָן הָאִיגְּרוֹת, מִשְׁתַּיֶּיכֶת לְסִפְרוּת הָעֵת הָעַתִּיקָה הַכּוֹלֶלֶת גַּם אֶת הַמִּקְרָא, אֶת מְגִילּוֹת יָם הַמֶּלַח, אֶת סִפְרוּת חָזָ"ל הָעֲנֵפָה, אֶת הַפִּיּוּט הַקָּדוּם וְאֶת סִפְרוּת הַקָּרָאִים. בְּרֹאשׁ הַמָּדוֹר הַחוֹקֵר אֶת סִפְרוּת הַגְּאוֹנִים בְּמִפְעַל הַמִּילּוֹן, עוֹמֵד זֶה שָׁנִים רַבּוֹת ד"ר יְחִיאֵל קָארֶה.
"אַחַד הַדְּבָרִים הַמְּיוּחָדִים בָּעִיסּוּק בְּאִיגְּרוֹת הָאֵלּוּ, הוּא שֶׁבְּנִיגּוּד לְחוֹקְרֵי הַמִּקְרָא אוֹ סִפְרוּת חָזָ"ל לְפָנֵינוּ קַיָּימוֹת הָאִיגְּרוֹת עַצְמָן, כְּפִי שֶׁנִּכְתְּבוּ בְּאוֹתָהּ תְּקוּפָה מַמָּשׁ", אוֹמֶרֶת חוֹקֶרֶת בַּמָּדוֹר, רוּת שְׁטֵרְן. "כִּתְבֵי הַיָּד שֶׁל הַמִּקְרָא וְשֶׁל סִפְרוּת חָזָ"ל הֵם הַעְתָּקוֹת שֶׁל מָה שֶׁנִּכְתַּב הַרְבֵּה קוֹדֶם לָכֵן. כְּלוֹמַר, כִּמְעַט אֵין בִּידֵי הַחוֹקְרִים חֳומָרִים רִאשׁוֹנִיִּים מֵהַתְּקוּפָה". 
לְדִבְרֵי הַחוֹקֶרֶת,  בְּפִיעְנוּחַ הָאִיגְּרוֹת קַיָּימִים גַּם אֶתְגָּרִים רַבִּים. "אֵין כִּמְעַט אֶפְשָׁרוּת לְהַשְׁווֹת בֵּין כִּתְבֵי יָד כְּדֵי לְהַשְׁלִים מִילִּים חֲסֵרוֹת, כֵּיוֹוֹן שֶׁכָּל אִיגֶּרֶת נִכְתְּבָה פַּעַם אַחַת בִּלְבַד וְלֹא הוֹעָתְקָה שׁוּב וָשׁוּב". בְּכָל זֹאת, הִיא טוֹעֶנֶת כִּי "יֵשׁ אִיגְּרוֹת שֶׁאֲנַחְנוּ מְזַהִים שֶׁנִּכְתְּבוּ בְּתוֹךְ תַּבְנִית, וְשֵׁם הַנִּמְעָן מִתְוַוסֵּף לְאַחַר מִכֵּן. לִפְעָמִים אֲנַחְנוּ מְזַהִים נוּסְחָאוֹת וְסִגְנוֹנוֹת קְבוּעִים שֶׁלְּפִיהֶם כָּתְבוּ. אִם כֵּן לְפָחוֹת בָּרָמָה הָעֶקְרוֹנִית יָכוֹל לִהְיוֹת שֶׁאֶפְשָׁר לַעֲרוֹךְ הַשְׁווֹאוֹת מְסוּיָּמוֹת".
בְּלָשׁוֹן "עִבְרִית": עַמּוּד תָּוֶוךְ בֵּין יִהוּדֵי הָעוֹלָם
הַבְּחִירָה שֶׁל כּוֹתְבֵי הָאִיגְּרוֹת לִכְתּוֹב בְּעִבְרִית אֵינֶנָּה מוּבֶנֶת מֵאֵלֶיהָ. "זוֹ לֹא הָיְיתָה שְׂפַת הָאֵם שֶׁל אִישׁ בְּאוֹתָהּ הַתְּקוּפָה", טוֹעֶנֶת שְׁטֵרְן. "בְּכָל הַמֶּרְחָב שֶׁל אֶרֶץ יִשְׂרָאֵל, בָּבֶל, מִצְרַיִם – מְדַבְּרִים עַרְבִית, וּבְכָל זֹאת הֵם כּוֹתְבִים זֶה לַזֶּה בְּעִבְרִית פְּעָמִים רַבּוֹת, אַף עַל פִּי שֶׁאוּלַי הָיָה נוֹחַ לָהֶם יוֹתֵר לִכְתּוֹב בְּעַרְבִית".
 
סָבִיר שֶׁבְּמִקְרִים רַבִּים הָעִבְרִית שִׁימְּשָׁה שָׂפָה מְתַוֶּוכֶת בֵּין יְהוּדִים בְּרַחֲבֵי הָעוֹלָם – בְּמָקוֹם אֶחָד מְדַבְּרִים יְווֹנִית וּבְמָקוֹם אַחֵר עַרְבִית, אַךְ הַיְּהוּדִים בְּכָל מָקוֹם מְבִינִים גַּם עִבְרִית, לְפָחוֹת בְּרָמָה כָּלְשֶׁהִי. וְכָךְ הִגִּיעוּ לְיָדֵינוּ אִיגְּרוֹת הַכְּתוּבוֹת בְּעִבְרִית.  

שְׁטֵרְן מַדְגִּישָׁה כִּי בְּמִקְרִים שֶׁבָּהֶם מְדוּבָּר בִּבְחִירָה לִכְתּוֹב בַּלָּשׁוֹן הָעִבְרִית, הַכְּתִיבָה הִינָּהּ "לֹא רַק כְּתִיבָה הִלְכָתִית-רַבָּנִית, אֶלָּא כְּתִיבָה בְּעִנְיְינֵי הַיּוֹם-יוֹם", וְכָךְ גַּם כְּשֶׁשְּׁנֵי הַמִּתְכַּתְּבִים דּוֹבְרִים אֶת אוֹתָהּ הַשָּׂפָה – שֶׁאֵינֶנָּה עִבְרִית. "הָעֲבוֹדָה בְּמִפְעַל הַמִּילּוֹן הַהִיסְטוֹרִי הִיא עֲבוֹדַת נְמָלִים", מוֹדָה שְׁטֵרְן. "אֲנַחְנוּ עוֹבְרִים מִילָּה-מִילָּה, מְנַתְּחִים אוֹתָהּ וּמְשַׁיְּיכִים אוֹתָהּ לְעֵרֶךְ הַמִּילּוֹנִי". אֲבָל כְּשֶׁחוֹקְרִים אִגְּרוֹת כָּאֵלּוּ, אִי אֶפְשָׁר לְנַתֵּק אֶת הַמִּילִּים מִן הַתּוֹכֶן, וּלְעִיתִּים נִתְקָלִים בְּסִיפּוּרִים מְעַנְיְינִים וְעוֹלוֹת תּוֹבָנוֹת מְעַנְיְינוֹת.
 הֲצָצָה לְחַיֵּי הַגְּאוֹנִים
"כְּדֵי לְהָבִין אֶת הַמַּשְׁמָעוּת שֶׁל הַמִּילָּה, חַיָּיבִים לְהָבִין אֶת הַהֶקְשֵׁר", מְצַיֶּינֶת הַחוֹקֶרֶת, "אוּלָם יֵשׁ הֶבְדֵּל בֵּינֵינוּ וּבֵין הִיסְטוֹרְיוֹנִים שֶׁמְּנַתְּחִים אֶת הָאֲגָרוֹת. הַהִיסְטוֹרְיוֹנִים מְנַסִּים לָתֵת לַקּוֹרֵא טֵקְסְט קָרִיא – הֵם מְנַסִּים לְהַשְׁלִים קְטָעִים שֶׁחֲסֵרִים בְּרַבּוֹת מִן הָאִגְּרוֹת הַיְּשָׁנוֹת הַלָּלוּ. לָנוּ זֶה פָּחוֹת חָשׁוּב. אוֹתָנוּ מְעַנְיְינוֹת הַמִּילִּים שֶׁבָּהֶן הִשְׁתַּמְּשׁוּ וְכָתְבוּ לְאוֹרֶךְ הַהִיסְטוֹרְיָה".
הַחוֹקְרִים בְּמִפְעַל הַמִּילּוֹן מוֹצְאִים  עַצְמָם – תּוֹךְ כְּדֵי הַנִּיתּוּחַ הַלְּשׁוֹנִי שֶׁל הַמִּילִּים – לוֹמְדִים עַל חֲבוּרַת מְצוֹרָעִים בִּטְבֶרְיָה הַפּוֹנִים בְּבַקָּשַׁת עֶזְרָה, מְבִינִים שֶׁסִּיפּוּרִים עַל שְׁבוּיִים בְּאוֹתָהּ תְּקוּפָה אֵינָם נְדִירִים, פּוֹגְשִׁים גֵּרִים שֶׁמִּתְמוֹדְדִים עִם קְשָׁיִים וְעִם רְדִיפוֹת מִצַּד הַגּוֹיִים.
הַגָּאוֹן שֶׁכּוּלָּם קִינְּאוּ בּוֹ
מְרַכֶּזֶת מִפְעַל הַמִּילּוֹן הַהִיסְטוֹרִי, אַיֶּילֶת הַרְאֵל, מְסַפֶּרֶת כִּי בְּפִעְנוּחַ הַסִּיפּוּרִים מִתְגַּלִּים לְעִיתִּים גַּם סִיפּוּרֵי שְׁחִיתוּת. כָּךְ בְּמִקְרֶה שֶׁל שְׁלֹמֹה בֶּן יְהוּדָה, שֶׁשִּׁימֵּשׁ גָּאוֹן בְּאֶרֶץ יִשְׂרָאֵל וּבִתְקוּפַת כְּהוּנָּתוֹ יָשַׁב לָרוֹב בִּירוּשָׁלַיִם וּמְעַט בְּרַמְלֶה
"בֵּן יְהוּדָה הִשְׁאִיר אַחֲרָיו לֹא מְעַט אִגְּרוֹת", הִיא אוֹמֶרֶת. "דְּמוּתוֹ, כְּפִי שֶׁמִּשְׁתַּקֶּפֶת מִן הָאֲגָרוֹת שֶׁבְּיָדֵינוּ, הִיא שֶׁל אָדָם בַּעַל שִׁיעוּר קוֹמָה מִבְּחִינָה רוּחָנִית וּמוּסָרִית - אִישׁ צָנוּעַ, יָשָׁר, סַלְחָן וּמָתוּן. אֲבָל מִסְתַּבֵּר שֶׁרַבִּים קִינְּאוּ בּוֹ וְחָשְׁבוּ שֶׁהוּא זוֹכֶה לְטוֹבוֹת הֲנָאָה מִתּוֹקֶף מַעֲמָדוֹ".
אוֹתוֹ גָּאוֹן עַצְמוֹ כַּנִּרְאֶה הָיָה מוּדָע לָרִינּוּנִים עָלָיו, וְהוּא כּוֹתֵב בְּאִיגֶּרֶת אַחַת (שֶׁלֹּא הִשְׁתַּמְּרָה בִּשְׁלֵמוּתָהּ בִּגְלַל קְרָעִים וְחוֹרִים בִּנְיָיר): "מִי יִתֵּן וְלֹא נִקְרֵיתִי בְּשֵׁם זֶה (=גָּאוֹן), אֲשֶׁר רַבִּים מְקַנְּאִים וְיֹאמְרוּ מָתַי יָמוּת. חוֹשְׁבִים כִּי הַנָּאוֹת רַבּוֹת יָבוֹאוּ לְיָדִי, וּבְמוֹתִי יָשׁוּבוּ אֲלֵיהֶם". 
בַּקָּשַׁת סִיּוּעַ בְּפִדְיוֹן שְׁבוּיִים
בְּאִיגֶּרֶת מְפוּעְנַחַת אַחֶרֶת, מִצְטַדֵּק גָּאוֹן עַל 19 דִּינָרִים שֶׁלָּקַח לְעַצְמוֹ, כְּכָל הַנִּרְאֶה, מִתְּרוּמוֹת שֶׁהִגִּיעוּ לַיְּשִׁיבָה: "וְנִתְרַצֵּיתִי לָקַחַת הַזְּהוּבִים הַהֵמָּה לְהֵיעָזֵר בָּהֶם עַל כָּל הָעֵת הַקָּשֶׁה אֲשֶׁר אָנוּ בּוֹ".
בְּאוֹתָהּ אִיגֶּרֶת הוּא מְנַסֶּה לְהַשְׁקִיט אֶת הַמְּהוּמָה שֶׁקָּמָה, וּמִתְחַיֵּיב לְהַחֲזִיר אֶת הַכֶּסֶף שֶׁלָּקַח; הוּא כּוֹתֵב שֶׁהוּא שׁוֹלֵחַ "חֲמִישָּׁה דִּינָרִים" לִתְחִילַּת הַפֵּירָעוֹן, וְעוֹד "טַלִּית וּבֶגֶד", כְּדֵי שֶׁבְּנוֹ הַשּׁוֹהֶה בְּקָהִיר יִמְכּוֹר אוֹתָם בְּעַד חֲמִישָּׁה דִּינָרִים. אֶת שְׁאַר הַסְּכוּם הוּא מַבְטִיחַ לְהַחֲזִיר.
"בַּקָּשַׁת הַסִּיּוּעַ הִיא נוֹשֵׂא נָפוֹץ בְּאִיגְּרוֹת הַלָּלוּ", מַסְבִּירָה הַחוֹקֶרֶת. "יֵשׁ שֶׁמְּדוּבָּר בְּפִדְיוֹן שְׁבוּיִים, יֵשׁ בַּקָּשַׁת עֶזְרָה לְגִיּוֹרֶת שֶׁנּוֹתְרָה בְּחוֹסֶר כּוֹל, אוֹ פְּנִיָּיה לְסִיּוּעַ כַּלְכָּלִי לַיְּשִׁיבוֹת. כְּשֶׁטּוֹב וְיָפֶה לֹא שׁוֹלְחִים אִיגֶּרֶת כְּדֵי לְהוֹדִיעַ עַל כָּךְ. כְּשֶׁקָּשֶׁה מְבַקְּשִׁים עֶזְרָה".
פְּתִיחוֹת בַּחֲרוּזִים וּפִעְנוּחַ צְפָנִים
אַחֲרֵי פִּעְנוּחַ הַטֵּקְסְט, מִתְגַּלֶּה לְעִיתִּים כִּי הַטֵּקְסְט הַמְּפוֹרָשׁ אֵינֶנּוּ אֶלָּא פְּתִיחָתָהּ הָאֲרוּכָּה שֶׁל הָאִיגֶּרֶת, שֶׁבָּהּ אֵין שׁוּם תּוֹכֶן מְעַנְיֵין. לְעוּמַּת זֹאת, בְּמִקְרִים אֲחֵרִים הַחוֹקֵר הוּא כְּמוֹ בַּלָּשׁ הַחוֹשֵׂף סוֹדוֹת.

שְׁטֵרְן מַסְבִּירָה שֶׁהַפְּתִיחָה הִיא פְּעָמִים רַבּוֹת הַמָּקוֹם שֶׁבּוֹ הַכּוֹתֵב נוֹתֵן בִּיטּוּי לְכִישּׁוּרָיו בַּפִּיּוּט וּבַחֲרִיזָה. לְדוּגְמָה, בְּאַחַת מֵהָאִיגְּרוֹת שֶׁעִנְיָינָהּ בַּקָּשָׁה לְסִיּוּעַ בְּפִדְיוֹן שְׁבוּיִים, הַכּוֹתֵב מְפָאֵר וּמְבָרֵךְ אֶת הַנִּמְעָן לְאוֹרֶךְ כַּמָּה שׁוּרוֹת, וְאָז כְּהַקְדָּמָה לְתֵיאוּר הַמִּקְרֶה הוּא מוֹסִיף:
"וְאִם בְּכָל עֵת הַצָּרִים מִתְרַגְּשִׁים / וַאֲלֵיהֶם מְרַגְּשִׁים / עֵינֵיהֶם מַעֲשִׁישִׁים / וְרוּחוֹתָם מְבַקְּשִׁים / וּמֵהוֹנָם לָמוֹ מַרְשִׁישִׁים / וְאַל הַמִּזְבֵּחַ זָר לִשְׁחוֹט מַגִּישִׁים / וְלוּלֵי הַנַּעֲרָץ בְּסוֹד קְדוֹשִׁים / הַנִּקְדָּשׁ בְּמַקְהֵלוֹת תַּרְשִׁישִׁים / אֲזַי הָיוּ נוֹאָשִׁים / וּמְחַיִּים פּוֹרְשִׁים".
וְרַק אָז, אַחֲרֵי מַחֲצִית הָאִיגֶּרֶת, הוּא מַגִּיעַ לָעִנְיָין עַצְמוֹ, וּמַצִּיג אֶת בַּקָּשָׁתוֹ לְסִיּוּעַ בְּפִדְיוֹן שֶׁל חֲמִישָּׁה נְעָרִים שֶׁנִּשְׁבּוּ "בִּידֵי אַכְזָרִים", כְּדִבְרֵי הַכּוֹתֵב. "אֲבָל יֵשׁ אִיגְּרוֹת שֶׁמָּה שֶׁנּוֹתַר לָנוּ מֵהֶן זוֹ רַק הַפְּתִיחָה, וְאֶפְשָׁר לְכָל הַיּוֹתֵר לְנַחֵשׁ מֶה הָיָה תּוֹכֶן הַמִּכְתָּב".
צְפָנִים בַּחֲתִימַת הַכּוֹתְבִים
אַחַת הַתּוֹפָעוֹת הַמְּעַנְיְינוֹת נִמְצֵאת דַּוְוקָא בְּסוֹפָן שֶׁל הָאִיגְּרוֹת – בַּחֲתִימוֹת שֶׁל הַכּוֹתְבִים. בְּכַמָּה חֲתִימוֹת אֶפְשָׁר לִמְצוֹא אוֹתִיּוֹת שֶׁבְּמַבָּט רִאשׁוֹן נִרְאוֹת כְּאִילּוּ פּוּזְּרוּ בְּאַקְרַאי סְבִיב שְׁמוֹ שֶׁל הַשּׁוֹלֵחַ. אֶלָּא שֶׁמְּדוּבָּר לִפְעָמִים בִּצְפָנִים שֶׁמִּסְתַּתְּרוֹת בָּהֶם מִילִּים. הַגִּילּוּי הַמַּסְעִיר הוּא כָּפוּל: גַּם בְּעֶצֶם הַפִּעְנוּחַ שֶׁל הַצּוֹפֶן, וְגַם בְּכָךְ שֶׁהַפִּעְנוּחַ מוֹסִיף עוֹד מִילִּים לְמַאֲגַר שֶׁל מִפְעַל הַמִּילּוֹן.
 
  
שְׁלֹמֹה בֶּן יְהוּדָה הָיָה מוֹסִיף אֶת הָאוֹתִיּוֹת: י', ג', ד', ל', ב', ת', ו', ר', ה' מִסָּבִיב לִשְׁמוֹ בְּאוֹפֶן אַקְרָאִי, כְּמֵעֵין סַמְלִיל. "אִם אֲנַחְנוּ מַצְלִיחִים לְפַעְנֵחַ שֶׁמְּדוּבָּר בְּמִילִּים 'יִגְדַּל בַּתּוֹרָה' אֲנַחְנוּ יְכוֹלִים לְהוֹסִיף עוֹד בִּיטּוּי מִן הָאִיגֶּרֶת לַמִּילּוֹן הַהִיסְטוֹרִי. אָמְנָם אֵין חִידּוּשׁ גָּדוֹל בְּהוֹסָפַת הַמִּילִּים 'יִגְדַּל' וּ'בַּתּוֹרָה' כְּשֶׁלְּעַצְמָן, אֲבָל הוֹסָפָתָן לַמִּילּוֹן כְּצֵירוּף אֶחָד, 'יִגְדַּל בַּתּוֹרָה', הִיא חִידּוּשׁ", אוֹמֶרֶת שְׁטֵרְן. 

לִדְבָרֶיהָ, לִפְעָמִים מְדוּבָּר בְּאוֹתָן מִילִּים בָּאַתְבָּ"שׁ (כְּלוֹמַר א' מוּחְלֶפֶת ב-ת', ב' ב-ש' וְכֵן הָלְאָה) אוֹ בְּצוֹפֶן אַחֵר. הִיא מְסַפֶּרֶת בְּגַאֲווֹה עַל הַצְּפָנִים שֶׁפִּעַנְחָה: "כְּשֶׁנִּתְקָלִים בְּדָבָר כָּזֶה – בַּהַתְחָלָה אֵין לָנוּ מוּשָּׂג מָה כָּתוּב. לִפְעָמִים אֵלּוּ פְּסוּקִים, תַּאֲרִיכִים, שֵׁמוֹת וְעוֹד. מְאוֹד יָפֶה לִרְאוֹת אֶת הַצְּפָנִים הַלָּלוּ, וְזֶה גַּם חוֹמֶר מִילּוֹנִי – אִם אֲנִי מַצְלִיחָה לְפַעֲנֵחַ, יֵשׁ לִי עוֹד מִילָּה!"
לְדוּגְמָה רָאשֵׁי תֵּיבוֹת שֶׁל הַפָּסוּק, "בִּטְחוּ בוֹ בְכָל עֵת עָם שִׁפְכוּ לְפָנָיו לְבַבְכֶם אֱלֹהִים מַחֲסֶה לָּנוּ סֶלָה" מִתְּהִילִּים (בַּתְּמוּנָה). וְיֵשׁ צְפָנִים שֶׁעֲדַיִין לֹא פּוּעְנְחוּ. הֵם מְחַכִּים לַחוֹקֵר הַסַּקְרָן שֶׁיּוּכַל לְהוֹסִיף עוֹד כַּמָּה מִילִּים לְמַאֲגַר שֶׁל מִפְעַל הַמִּילּוֹן הַהִיסְטוֹרִי.