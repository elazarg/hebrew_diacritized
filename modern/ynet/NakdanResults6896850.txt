לָמָּה כָּל כָּךְ בְּעָיָיתִי לִמְצוֹא תְּרוּפָה לְקוֹרוֹנָה - וְהַאִם הַפִּיתּוּחִים הַחֲדָשִׁים נוֹתְנִים תִּקְוָוה?
זִיהוּמִים חַיְידַּקִּיִּים קָשִׁים מְטוּפָּלִים לָרוֹב בְּתוֹךְ זְמַן קָצָר וּבִיעִילוּת רַבָּה, אָז לָמָּה קָשָׁה כָּל כָּךְ לְהִילָּחֵם בִּנְגִיפִים, וְאֵיךְ זֶה שֶׁעַד הַיּוֹם לֹא הִצְלִיחוּ לְפַתֵּחַ תְּרוּפָה נֶגֶד קוֹרוֹנָה? הַתְּשׁוּבָה הַמַּדָּעִית וְגַם - הַתְּרוּפוֹת הַחֲדָשׁוֹת שֶׁמְּפוּתָּחוֹת בְּיָמִים אֵלּוּ נֶגֶד קוֹרוֹנָה
ד"ר אִיתַי גַּל
פּוּרְסַם: 02.03.21 , 11:51



92 שָׁנִים חָלְפוּ מֵאָז פּוּתְּחָה הָאַנְטִיבִּיּוֹטִיקָה הָרִאשׁוֹנָה, הַפֵּנִיצִילִין, וְהַמִּלְחָמָה בְּחַיְידַּקִּים נִרְאֵית לָרוֹב כְּדָבָר שֶׁל מָה בְּכָךְ: זִיהוּמִים קַלִּים אוֹ קָשִׁים מְטוּפָּלִים עֲדַיִין בִּיעִילוּת בְּעֶזְרַת אַנְטִיבִּיּוֹטִיקָה, לָרוֹב גַּם בְּלִי צוֹרֶךְ בְּאִשְׁפּוּז. מִנֶּגֶד, עוֹלַם הַמַּדָּע מַפְסִיד בַּמִּלְחָמָה עִם הַנְּגִיפִים, וּלְמַעֵט תְּרוּפוֹת אַנְטִי וִירָאלִיּוֹת בּוֹדְדוֹת שֶׁמַּצְלִיחוֹת לְעַכֵּב אֶת שִׁכְפּוּל הַנְּגִיפִים - כִּמְעַט בִּלְתִּי אֶפְשָׁרִי לְפַתֵּחַ תְּרוּפוֹת אַנְטִי וִירָאלִיּוֹת, גַּם לֹא נֶגֶד וִירוּס הַקּוֹרוֹנָה.

תְּרוּפוֹת אַנְטִי וִירָאלִיּוֹת פּוֹעֲלוֹת בְּאֶמְצָעוּת חֲסִימָה שֶׁל שְׁלַבִּים שׁוֹנִים בְּשִׁכְפּוּל הַוִּוירוּס. כְּדֵי שֶׁנְּגִיף כְּמוֹ הַקּוֹרוֹנָה יִתְפַּשֵּׁט בַּגּוּף, עָלָיו לְהִיצָּמֵד לַתָּא הַמְּאָרֵחַ וּלְהִיקָּשֵׁר אֵלָיו, לְהַחְדִּיר אֶת הַמִּטְעָן הַגֵּנֵטִי שֶׁלּוֹ, לְשַׁכְפֵּל אֶת עַצְמוֹ וְלָצֵאת מֵהַתָּא לְטוֹבַת הַדְבָּקַת תָּא נוֹסָף. הַתְּרוּפוֹת הָאַנְטִי וִירָאלִיּוֹת מִתְעָרְבוֹת בַּתַּהֲלִיכִים הַלָּלוּ וּמְעַכְּבוֹת אֶת מַעְגַּל הַשִּׁכְפּוּל שֶׁל הַנְּגִיף.
גִּישָׁה שְׁכִיחָה בַּתְּרוּפוֹת הָאַנְטִי וִירָאלִיּוֹת גּוֹרֶמֶת לְהִתְעָרְבוּת בְּתַהֲלִיךְ הַעְתָּקַת הַגֵּנִים בַּדֶּרֶךְ לִיצִירַת נְגִיף חָדָשׁ. לַוִּוירוּסִים יֵשׁ גִּרְסַת חֶלְבּוֹנִים מִשֶּׁלָּהֶם, בַּשֵּׁם "פּוֹלִימֶרָאזוֹת", לְמַטָּרָה זוֹ. הַפּוֹלִימֶרָאזוֹת מְצָרְפוֹת אֶת אַבְנֵי הַבִּנְיָין הַמְּכוּנִּים נוּקְלֵאוֹטִידִים, אֶחָד אַחֲרֵי הַשֵּׁנִי, כְּדֵי לִיצוֹר גֵּנוֹם. כָּךְ לְמָשָׁל, הַתְּרוּפָה הָאַנְטִי וִירָאלִית אָצִיקְלְוִויר (הַמּוּכֶּרֶת בַּשֵּׁם "זוֹבִירַקְס") נֶגֶד הֶרְפֶּס, מוֹנַעַת אֶת בְּנִיַּית אוֹתָן אַבְנֵי בִּנְיַין (נוּקְלֵאוֹטִידִים). מִבְּחִינַת הַנְּגִיף מְדוּבָּר בְּ"סִיּוּם הַחֲגִיגָה" – הַנְּגִיף אֵינוֹ יָכוֹל לְהִשְׁתַּכְפֵּל וּמְסַיֵּים אֶת חַיָּיו.
גַּם תְּרוּפַת הַטֵּמִיפְּלוֹ נֶגֶד שַׁפַּעַת פּוֹעֶלֶת בַּשָּׁלָב שֶׁבּוֹ הַנְּגִיף הֶחָדָשׁ יוֹצֵא מֵהַתָּא שֶׁהִדְבִּיק. הַנְּגִיף מִשְׁתַּמֵּשׁ בְּחֶלְבּוֹן מַפְתֵּחַ הַקָּרוּי נוֹיְרֵאמִינִידְאָז כְּדֵי לְחַלֵּץ אֶת עַצְמוֹ הַחוּצָה. הַטֵּמִיפְּלוֹ נִדְבֶּקֶת לְאוֹתוֹ חֶלְבּוֹן (נוֹיְרֵאמִינִידְאָז) וְעוֹצֶרֶת אֶת פְּעוּלָּתוֹ. הַתּוֹצָאָה: הַנְּגִיף לֹא יָכוֹל לִבְרוֹחַ מֵהַתָּא וּמוּשְׁמָד.
אֶת "הָעֲבוֹדָה הַמְּלוּכְלֶכֶת" עוֹשָׂה מַעֲרֶכֶת הַחִיסּוּן 
כָּאָמוּר, הַתְּרוּפוֹת הָאַנְטִי וִירָאלִיּוֹת מְעַכְּבוֹת אֶת שִׁכְפּוּל הַנְּגִיף וְהִתְפַּשְּׁטוּתוֹ לְעֵבֶר הַדְבָּקַת תָּאִים נוֹסָפִים, אֲבָל הֵן לֹא מְחַסְּלוֹת אוֹתוֹ יְשִׁירוֹת. זוֹ מַעֲרֶכֶת הַחִיסּוּן שֶׁעוֹשֶׂה אֶת "הָעֲבוֹדָה הַמְּלוּכְלֶכֶת" - מַשְׁמִידָה אֶת הַתָּא הַנָּגוּעַ וּבְתוֹכוֹ הַוִּוירוּס וּ"מְנַקָּה" אוֹתוֹ הַחוּצָה מֵהַגּוּף. מִסִּיבָּה זוֹ, חָשׁוּב כָּל כָּךְ לְהַתְחִיל אֶת הַטִּיפּוּל הָאַנְטִי-וִירָאלִי מוּקְדָּם כְּכָל הָאֶפְשָׁר, לִפְנֵי שֶׁהַנְּגִיף מַסְפִּיק לְהִשְׁתַּכְפֵּל בְּכַמּוּיוֹת עֲצוּמוֹת וּלְהַדְבִּיק תָּאִים נוֹסָפִים. זוֹ הַסִּיבָּה לְכָךְ שֶׁתְּרוּפַת הַטֵּמִיפְּלוֹ צְרִיכָה לְהִילָּקַח בְּתוֹךְ 48 שָׁעוֹת מֵהוֹפָעַת הַתַּסְמִינִים, אַחֶרֶת יְעִילוּתָהּ צוֹנַחַת מַשְׁמָעוּתִית

וְזוֹ לֹא הַבְּעָיָה הַיְּחִידָה: קַיָּימוֹת מְעַט מְאוֹד תְּרוּפוֹת אַנְטִי-וִירָאלִיּוֹת יַחֲסִית לִתְרוּפוֹת אַנְטִיבִּיּוֹטִיּוֹת. חַיְידַּקִּים הֵם תָּאִים חַיִּים בַּעֲלֵי מַעֲרֶכֶת חִילּוּף חֳומָרִים מִשֶּׁלָּהֶם, מָה שֶׁמְּאַפְשֵׁר אֲתָרֵי תְּקִיפָה רַבִּים נֶגְדָּם. הָאַנְטִיבִּיּוֹטִיקָה יְכוֹלָה לִפְגּוֹם בְּדוֹפֶן תָּא הַחַיְידַּק וּבַחֲלָקִים נוֹסָפִים שֶׁלּוֹ כְּדֵי לְהַשְׁמִידוֹ. הַנְּגִיפִים, לְעוּמַּת זֹאת, חַיִּים בְּתוֹךְ הַתָּא וְלָכֵן אֵין דְּרָכִים רַבּוֹת לִתְקוֹף אוֹתָם. כָּל פְּגִיעָה בָּהֶם עֲלוּלָה לִגְרוֹם לִפְגִיעָה בַּתָּא שֶׁבּוֹ הֵם חַיִּים. הָאָצִיקְלְוִויר, לְמָשָׁל, עוֹקֶפֶת אֶת הַפְּגִיעָה בַּתָּא: הִיא נִלְקַחַת בְּצוּרַת תְּרוּפָה לֹא פְּעִילָה, וְרַק כְּשֶׁהִיא מוּפְעֶלֶת עַל יְדֵי חֶלְבּוֹן נְגִיפִי הִיא פּוֹגֶמֶת בַּנְּגִיף, מִבְּלִי לִפְגּוֹעַ בַּתָּא הַמְּאַכְסֵן. 

בְּעָיָה נוֹסֶפֶת הַמּוּכֶּרֶת הֵיטֵב מִנְּגִיף הַקּוֹרוֹנָה הִיא הִתְפַּתְּחוּת הַזָּנִים הָעֲמִידִים: עֲמִידוּת לְאַנְטִיבִּיּוֹטִיקָה מוּכֶּרֶת גַּם בְּהִתְמוֹדְדוּת עִם חַיְידַּקִּים וְהוֹפֶכֶת לִבְעָיָה מַשְׁמָעוּתִית בַּשָּׁנִים הָאַחֲרוֹנוֹת, אֶלָּא שֶׁנְּגִיפִים מְפַתְּחִים מוּטַצְיוֹת מַהֵר הַרְבֵּה יוֹתֵר וּמְגַלִּים עֲמִידוּיוֹת לִתְרוּפוֹת אַנְטִי וִירָאלִיּוֹת. זוֹ לְמָשָׁל אַחַת הַסִּיבּוֹת שֶׁמַּקְשׁוֹת כָּל כָּךְ עַל מְצִיאַת טִיפּוּל נֶגֶד נְגִיף הַ-HIV, הַמְּפַתֵּחַ מוּטַצְיוֹת רַבּוֹת בִּמְהִירוּת עֲצוּמָה. כַּיָּדוּעַ, גַּם נְגִיף הַקּוֹרוֹנָה פִּיתֵּחַ כְּבָר מוּטַצְיוֹת רַבּוֹת כְּחֵלֶק מֵהַתַּהֲלִיךְ הָאֵבוֹלוּצְיוֹנִי שֶׁל כָּל נְגִיף.
רְמַדְסִיבִיר: פִּיתּוּחַ גִּרְסָה בְּאִינְהָלַצְיָה 
הַשָּׁנָה הָאַחֲרוֹנָה הָיְיתָה שְׁנַת מִפְנֶה מַשְׁמָעוּתִית בְּיוֹתֵר בְּעוֹלַם הָרְפוּאָה: הִיא הוֹבִילָה לְפִיתּוּחַ חִיסּוּנִים יְעִילִים בְּיוֹתֵר בְּתוֹךְ חוֹדָשִׁים סְפוּרִים – תַּהֲלִיךְ שֶׁאוֹרֶךְ בְּדֶרֶךְ כְּלָל כַּמָּה שָׁנִים. אוּלָם הָאֶתְגָּר הַמַּשְׁמָעוּתִי הוּא לִמְצוֹא תְּרוּפָה יְעִילָה לְטִיפּוּל בְּחוֹלִים הַמַּגִּיעִים לְאִשְׁפּוּז. 
אַחַת מֵהֶן הִיא רָמַדְסִיבִיר, שֶׁעוֹרְרָה תִּקְווֹת רַבּוֹת. הִיא פּוּתְּחָה בַּמָּקוֹר נֶגֶד הָאֲבוּלָה וְשִׁימְּשָׁה בֶּעָבָר לְטִיפּוּל גַּם נֶגֶד "בְּנֵי הַדּוֹדִים" שֶׁל הַקּוֹרוֹנָה, נְגִיפֵי הָ-SARS וְהַ-MERS. הַתְּרוּפָה פּוֹגֶמֶת בְּמַנְגְּנוֹן הַשִּׁכְפּוּל שֶׁל הַנְּגִיף וְכָךְ מוֹנַעַת מִמֶּנּוּ לְהִתְפַּשֵּׁט בַּגּוּף. רָמַדְסִיבִיר נִקְשֶׁרֶת לְשַׁרְשֶׁרֶת הָ-RNA שֶׁל הַנְּגִיף בְּעוֹצְמָה רַבָּה, כָּךְ שֶׁהִיא מַפְרִיעָה לְחֶלְבּוֹן הַפּוֹלִימֵרַאז לְהַמְשִׁיךְ וְלִבְנוֹת עוֹד אַבְנֵי בִּנְיָין, נוּקְלֵאוֹטִידִים, שֶׁיְּשַׁכְפְּלוּ הֶעְתֵּק שֶׁל נְגִיף הַקּוֹרוֹנָה. הַתּוֹצָאָה הִיא שֶׁנְּגִיף הַקּוֹרוֹנָה "נִתְקַע" בְּתַהֲלִיךְ מְלֶאכֶת הַשִּׁכְפּוּל.

מֶחְקָרִים אֲחָדִים הֶרְאוּ כִּי רָמַדְסִיבִּיר מְקַצֶּרֶת בִּמְעַט אֶת מֶשֶׁךְ הַהַחְלָמָה וְהַפְּגִיעָה הָרֵיאָתִית, אוּלָם מֶחְקָרִים אֲחֵרִים הֶרְאוּ כִּי הַטִּיפּוּל בַּתְּרוּפָה לְבַדָּהּ לֹא מוֹנֵעַ תְּמוּתָה. לַמְרוֹת זֹאת וּבְלֵית בְּרֵירָה, מַמְשִׁיכִים לָתֵת אֶת הָרָמַדְסִיבִּיר לִילָדִים וְלִמְבוּגָּרִים הַמְּאוּשְׁפָּזִים בְּמַצָּב קָשֶׁה. הַטִּיפּוּל נִיתָּן בְּעֵירוּי פַּעַם בִּימָמָה לְמֶשֶׁךְ חֲמִישָּׁה יָמִים. אִם מַצָּבוֹ שֶׁל הַחוֹלֶה מִשְׁתַּפֵּר, נִמְשָׁךְ הַטִּיפּוּל חֲמִישָּׁה עַד עֲשָׂרָה יָמִים נוֹסָפִים.
הַ"גֵּיְים צֶ'יְינְגֵ'ר" יַגִּיעַ כְּשֶׁנִּיתָּן יִהְיֶה לָתֵת תְּרוּפָה כְּמוֹ רָמַדְסִיבִּיר בַּבַּיִת, בְּשָׁלָב מוּקְדָּם שֶׁל הַמַּחֲלָה, הַרְבֵּה לִפְנֵי הַהִידַּרְדְּרוּת וְהַהַגָּעָה לְבֵית הַחוֹלִים. וְעַל זֶה בְּדִיּוּק עוֹבְדִים מַדְּעָנֵי חֶבְרַת Gilead, יַצְרָנִית הָרָמַדְסִיבִּיר
אֲבָל כָּאן טְמוּנָה הַבְּעָיָה: כָּאָמוּר, תְּרוּפוֹת אַנְטִי וִירָאלִיּוֹת צְרִיכוֹת לְהִינָּתֵן בְּשָׁלָב מוּקְדָּם מְאוֹד שֶׁל הַמַּחֲלָה, עוֹד לִפְנֵי שֶׁהַנְּגִיף מְשַׁכְפֵּל אֶת עַצְמוֹ. מֵאַחַר שֶׁהָרָמַדְסִיבִּיר נִיתֶּנֶת בְּעֵירוּי וְרַק בְּאִשְׁפּוּז בְּבֵית חוֹלִים, לְשֵׁם מַגִּיעִים לָרוֹב חוֹלִים כְּבָר בְּמַצָּב בֵּינוֹנִי עַד קָשֶׁה – הַתְּרוּפָה נִיתֶּנֶת בְּשָׁלָב מְאוּחָר מִדַּי, כְּשֶׁהַנְּגִיף כְּבָר הִתְפַּשֵּׁט בַּגּוּף, הִדְבִּיק אֵיבָרִים רַבִּים וְגָרַם לְאוֹתָהּ "סַעֲרַת צִיטוֹקִינִים" הַרְסָנִית שֶׁמּוֹבִילָה לְהִידַּרְדְּרוּת מְהִירָה. 
"אֵיךְ שֶׁהִתְחַלְתִּי לְקַבֵּל אוֹתָהּ, הִרְגַּשְׁתִּי טוֹב יוֹתֵר": הַמֵּרוֹץ לִמְצִיאַת תְּרוּפָה לְקוֹרוֹנָה
אִרְגּוּן הַבְּרִיאוּת הָעוֹלָמִי בְּהַנְחָיוֹת חֲדָשׁוֹת: זֶהוּ הַטִּיפּוּל הַמּוּמְלָץ בְּחוֹלֵי קוֹרוֹנָה
הַ"גֵּיְים צֶ'יְינְגֵ'ר" יַגִּיעַ כְּשֶׁנִּיתָּן יִהְיֶה לָתֵת תְּרוּפָה כְּמוֹ רָמַדְסִיבִּיר בַּבַּיִת, בְּשָׁלָב מוּקְדָּם שֶׁל הַמַּחֲלָה, הַרְבֵּה לִפְנֵי הַהִידַּרְדְּרוּת וְהַהַגָּעָה לְבֵית הַחוֹלִים. וְעַל זֶה בְּדִיּוּק עוֹבְדִים מַדְּעָנֵי חֶבְרַת Gilead, יַצְרָנִית רָמַדְסִיבִּיר. בַּחֶבְרָה מְנַסִּים לְפַתֵּחַ גִּרְסַת תְּרוּפָה בְּאִינְהָלַצְיָה. הִיא תִּישָּׁאֵף יְשִׁירוֹת לָרֵיאוֹת, אֲתַר הַפְּעוּלָּה הָרִאשׁוֹנִי שֶׁל נְגִיף הַקּוֹרוֹנָה, מִתּוֹךְ תִּקְוָוה לַעֲצִירַת הִתְפַּשְּׁטוּת הַמַּחֲלָה.

וְיֶשְׁנָן תְּרוּפוֹת נוֹסָפוֹת בַּדֶּרֶךְ: כָּךְ לְמָשָׁל חֶבְרַת Seley-Radtke מְפַתַּחַת אֶת הַתְּרוּפָה AT527 בְּשִׁיתּוּף חֶבְרַת הַתְּרוּפוֹת רוֹשׁ. כְּמוֹ הָרָמַדְסִיבִּיר, הַתְּרוּפָה שֶׁבַּפִּיתּוּחַ "תּוֹקַעַת" אֶת חֶלְבּוֹן הַפּוֹלִימֵרַאז בִּמְלַאכְתּוֹ בְּתַהֲלִיךְ שִׁכְפּוּל הַנְּגִיף. אוּלָם בְּנִיגּוּד לָרָמַדְסִיבִּיר שֶׁנִּיתֶּנֶת בְּעֵירוּי, הָ-AT527 הִיא גְּלוּלָה שֶׁאֶפְשָׁר לִבְלוֹעַ. הַמַּדְּעָנִים מְתַכְנְנִים לְהַתְחִיל בְּקָרוֹב נִיסּוּיִים קְלִינִיִּים בְּחוֹלִים וּמְקַוִּוים שֶׁהִיא לֹא רַק תִּמְנַע הִידַּרְדְּרוּת וְתוֹבִיל לְרִיפּוּי, אֶלָּא יִיתָּכֵן שֶׁאַף תִּמְנַע הַדְבָּקָה מִלְּכַתְּחִילָּה.
בְּרַחֲבֵי הָעוֹלָם נֶעֱרָכִים נִיסּוּיִים בְּעֶשְׂרוֹת תְּרוּפוֹת נוֹסָפוֹת, בֵּינְתַיִים לְלֹא עֵדוּיוֹת לְהַצְלָחוֹת מַרְשִׁימוֹת. כְּמוֹ בְּמַגֵּפוֹת וִירָאלִיּוֹת אֲחֵרוֹת, נִרְאֶה שֶׁלְּפָחוֹת בַּשָּׁנִים הַקְּרוֹבוֹת, הַדֶּרֶךְ הַיְּחִידָה לְנַצֵּחַ אֶת הַמַּגֵּפָה תִּהְיֶה בְּעִיקָּר בְּאֶמְצָעוּת הַחִיסּוּנִים.