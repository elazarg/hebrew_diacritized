כְּשֶׁהַ"דַּיָּילִי טֵלֶגְרָף" פִּירְסֵם הַשָּׁבוּעַ אֶת מִמְצָאֵי הַתַּחְקִיר שֶׁלּוֹ לְגַבֵּי סֶם אָלֶרְדַּיְיס, הַמְּאַמֵּן הַטָּרִי שֶׁל נִבְחֶרֶת אַנְגְּלִיָּה.
לֹא הָיָה שׁוּם סָפֵק שֶׁבְּכָךְ תַּמָּה הַקָּדֶנְצִיָּה הַקְּצָרָה שֶׁלּוֹ כִּמְאַמֵּן הַלְּאוּמִּי.

לֹא הָיְיתָה שׁוּם דֶּרֶךְ שֶׁבָּהּ הוּא יָכוֹל הָיָה לְהַמְשִׁיךְ בַּתַּפְקִיד אַחֲרֵי שֶׁהִתְבָּרֵר שֶׁהוּא מְיַיעֵץ לְ"אַנְשֵׁי עֲסָקִים" כֵּיצַד לַעֲקוֹף אֶת חוּקֵּי הַהִתְאַחֲדוּת לְכַדּוּרֶגֶל – זוֹ שֶׁמַּעֲסִיקָה אוֹתוֹ וּמְשַׁלֶּמֶת לוֹ כְּ-3 מִילְיוֹן ליש"ט לְשָׁנָה.
בְּעֶצֶם, הָיְיתָה אֲמוּרָה לְשַׁלֵּם לוֹ – כִּי אֶת הַשָּׂכָר הַנָּאָה הַזֶּה הוּא הִפְסִיד בְּשֶׁל הַטִּיפְּשׁוּת, הַיְּהִירוּת וְהַחַמְדָנוּת שֶׁלּוֹ.

גָּארִי לִינְקֶר הִתְלוֹצֵץ וְצִייֵּץ בִּטְוִויטֶר שֶׁ"דָּבָר אֶחָד בָּטוּחַ, אַף אֶחָד לְעוֹלָם לֹא יִשְׁבּוֹר אֶת הַשִּׂיא שֶׁלּוֹ מִבְּחִינַת אֲחוּזֵי הַצְלָחָה".
וְאָכֵן, אָלֶרְדַּיְיס מְסַיֵּים אֶת הַ"קַרְיֵירָה" שֶׁלּוֹ כַּמְּאַמֵּן הַלְּאוּמִּי עִם 100 אֲחוּזֵי הַצְלָחָה.
בְּמִשְׂחָקוֹ הַיָּחִיד נִיצְּחָה הַנִּבְחֶרֶת 0:1 אֶת סְלוֹבַקְיָה.
 
קָשֶׁה לְהַאֲמִין שֶׁאָלֶרְדַּיְיס גֵּאֶה בַּהֶישֵּׂג הַזֶּה שֶׁלּוֹ, כִּי מָה שֶׁכּוּלָּם יִזְכְּרוּ וְיַזְכִּירוּ לוֹ זוֹ הָעוּבְדָּה שֶׁהוּא שָׂרַד בְּתַפְקִיד 67 יָמִים בִּלְבַד, כְּלוֹמַר קְצָת לְמַעְלָה מֵחוֹדְשַׁיִים.
סְטִיב מֶקְלָארֶן, עוֹד מְאַמֵּן כּוֹשֵׁל, הָיָה עַד עַתָּה הַשִּׂיאָן הָאַנְגְּלִי, כִּי הֶחֱזִיק בְּתַפְקִיד הַמְּאַמֵּן הַלְּאוּמִּי בְּמֶשֶׁךְ 18 חוֹדָשִׁים וּ-18 יָמִים, בָּהֶם נִיהֵל אֶת הַנִּבְחֶרֶת בְּ-18 מִשְׂחָקִים.
לְשִׂמְחָתוֹ הַשִּׂיא הַשְּׁלִילִי הַזֶּה נִלְקַח עַתָּה מִמֶּנּוּ...
 
אֲבָל מִי שֶׁחוֹשֵׁב שֶׁ-67 הַיָּמִים שֶׁל סֶם אָלֶרְדַּיְיס בְּתַפְקִיד הַמְּאַמֵּן זֶה שִׂיא עוֹלָמִי אוֹ מַשֶּׁהוּ שֶׁקָּרוֹב לְזֶה, כְּדַאי שֶׁיַּחֲשׁוֹב שׁוּב.
אוֹ עָדִיף, שֶׁיִּקְרָא אֶת הַסִּיפּוּרִים הַמּוּזָרִים - וְהַמְּאוֹד קְצָרִים – הָאֵלּוּ.

בְּרַאיָין קְלָאף הָיָה אֶחָד הַמֶּנֶגֶ'רִים הַגְּדוֹלִים בַּהִיסְטוֹרְיָה שֶׁל הַכַּדּוּרֶגֶל הָאַנְגְּלִי.
הוּא הוֹלִיךְ אֶת דֶּרְבִּי קָאוּנְטִי לְאַלִּיפוּת בְּ-1971 וְאֶת נוֹטִינְגְּהָאם פוֹרֶסְט לְאַלִּיפוּת בְּ-1978 וְלִשְׁתֵּי זְכִיּוֹת בְּלִיגַת הָאַלּוּפוֹת בַּשְּׁנָתַיִים שֶׁלְּאַחַר מִכֵּן.

מֵעֵבֶר לְהֶישֵּׂגָיו הָאַדִּירִים בִּקְבוּצוֹת קְטַנּוֹת, הוּא גַּם הָיָה יָדוּעַ בַּפֶּה הַגָּדוֹל שֶׁלּוֹ.
הַרְבֵּה לִפְנֵי ז'וּזֶה מוֹרִינְיוֹ, בְּרַאיָין קְלָאף הָיָה סַפַּק הַכּוֹתָרוֹת הָרָאשִׁיּוֹת בַּתִּקְשׁוֹרֶת הָאַנְגְּלִית שֶׁל שְׁנוֹת הַ-70.
אוּלָם לִקְלָאף, שֶׁנִּפְטַר לִפְנֵי 12 שָׁנָה, הָיָה גַּם כֶּתֶם אֶחָד גָּדוֹל עַל הַקַּרְיֵירָה, כְּשֶׁשְּׂרָד רַק חוֹדֶשׁ וָחֵצִי בְּלִידְס יוּנַיְיטֶד הַגְּדוֹלָה.
 
לִידְס הָיְיתָה בִּתְחִילַּת שְׁנוֹת הַ-70 אַחַת הַקְּבוּצוֹת הַגְּדוֹלוֹת שֶׁל אַנְגְּלִיָּה, וְכַאֲשֶׁר הַמֶּנֶגֶ'ר דּוֹן רִיבִי מוּנָּה בְּ-1974 לְמֶנֶגֶ'ר נִבְחֶרֶת אַנְגְּלִיָּה, קְלָאף קִיבֵּל אֶת הַתַּפְקִיד בִּמְקוֹמוֹ.
הַבְּעָיָה הָיְיתָה שֶׁקְּלָאף תָּקַף בַּשָּׁנִים הַקּוֹדְמוֹת בְּמִילִּים קָשׁוֹת אֶת לִידְס וְאֶת סִגְנוֹן הַמִּשְׂחָק הַבְּרוּטָאלִי שֶׁלָּהּ.

בְּאֶחָד הָאִימּוּנִים הָרִאשׁוֹנִים הוּא אָמַר לַשַּׂחְקָנִים, כּוֹכָבִים בֵּינְלְאוּמִּיִּים כְּמוֹ נוֹרְמָן הַאנְטֵּר, בִּילִי בְּרֶמְנֶר וְג'וּנִי גֵ'יְילְס: "אַתֶּם יְכוֹלִים לִזְרוֹק אֶת הַמֵּדַלְיוֹת שֶׁלָּכֶם לַפַּח הָאַשְׁפָּה, כִּי לֹא זְכִיתֶם בָּהֶן בְּיוֹשֶׁר".

הַמֶּתַח בֵּין קְלָאף לַשַּׂחְקָנִים הָפַךְ לְבִלְתִּי נִסְבָּל וְהַתּוֹצָאוֹת הָיוּ בְּהֶתְאֵם.
הַקְּבוּצָה נִיצְּחָה רַק בְּמִשְׂחָק אֶחָד מִשֵּׁשֶׁת הָרִאשׁוֹנִים שֶׁלָּהּ וְנִיצְּבָה בַּמָּקוֹם הַ-19 בְּטַבְלָה, כַּאֲשֶׁר הַהַנְהָלָה הֶחֱלִיטָה לְפַטְּרוֹ אַחֲרֵי 44 יוֹם בַּתַּפְקִיד.
קְלָאף קִיבֵּל פִּיצּוּיִים שֶׁל 98 אֶלֶף ליש"ט, סְכוּם עָצוּם בְּאוֹתָם יָמִים, חָתַם בְּנוֹטִינְגְּהָאם פוֹרֶסְט שֶׁהָיְיתָה אָז בְּתַחְתִּית הַלִּיגָה הַשְּׁנִיָּיה – וְכָל הַשְּׁאָר זוֹ הִיסְטוֹרְיָה.

בְּאוֹגוּסְט 1996 הֶחֱלִיט אָלֶן בּוּל, מִכּוֹכְבֵי נִבְחֶרֶת אַנְגְּלִיָּה שֶׁזָּכְתָה בְּמוֹנְדְּיָאל בְּ-1966, לְהִתְפַּטֵּר מִתַּפְקִידוֹ כְּמֶנֶגֶ'ר מַנְצֶ'סְטֶר סִיטִי.
הַקְּבוּצָה רַק יָרְדָה אָז לַלִּיגָה הַשְּׁנִיָּיה וּפָתְחָה רַע אֶת הָעוֹנָה.
לְאַחַר שְׁלוֹשָׁה מַחְזוֹרִים הִיא הָיְיתָה בַּמָּקוֹם הַ-14.

הַנְהָלַת סִיטִי הִתְלַבְּטָה קָשׁוֹת בְּמִי לִבְחוֹר כַּמֶּנֶגֶ'ר הַבָּא.
בְּעֶצֶם לָקַח לָהּ חוֹדֶשׁ וָחֵצִי (!) עַד שֶׁחַבְרֵי הַהַנְהָלָה הִסְכִּימוּ לְמַנּוֹת דַּוְוקָא כּוֹכַב עָבָר שֶׁל הַיְּרִיבָה הַגְּדוֹלָה מַנְצֶ'סְטֶר יוּנַיְיטֶד – סְטִיב קוֹפֶּל.

קוֹפֶּל הָיָה אָז בֶּן 41 אַחֲרֵי שֶׁעָשָׂה עֲבוֹדָה לֹא רָעָה בִּקְרִיסְטָל פָּאלָאס.
אוּלָם הַלַּחַץ בְּמוֹעֲדוֹן גָּדוֹל כְּמוֹ מַנְצֶ'סְטֶר סִיטִי הָיָה יוֹתֵר מִדַּי עֲבוּרוֹ, מָה גַּם שֶׁבְּאוֹתָהּ תְּקוּפָה הוּא עָבַר הֲלִיךְ גֵּירוּשִׁים קָשֶׁה וְזָכָה לְאֵין סְפוֹר קְרִיאוֹת לַעַג מִצַּד הָאוֹהֲדִים, שֶׁזָּכְרוּ לוֹ כַּמּוּבָן אֶת יָמָיו כְּכוֹכַב הַשֵּׁדִים הָאֲדוּמִּים.
 
לְאַחַר שִׁישָּׁה מִשְׂחָקִים וְ-33 יוֹם בִּלְבַד בַּתַּפְקִיד, הוּא הֵרִים יָדַיִים.
"מֵאָז הַמִּינּוּי שֶׁלִּי כָּל הַסִּיטוּאַצְיָה הִכְנִיסָה אוֹתִי לְהֶלֶם מוּחְלָט, עַד שֶׁהִרְגַּשְׁתִּי שֶׁאֲנִי לֹא מַצְלִיחַ לְתַפְקֵד כְּפִי שֶׁרָצִיתִי", הוּא אָמַר בְּהוֹדָעַת הַהִתְפַּטְּרוּת שֶׁלּוֹ.

בְּנוֹבֶמְבֶּר 1968 מוּנָּה טוֹמִי דוּקְרָטִי לְמֶנֶגֶ'ר קְוַוִינְס פַּארְק רֵיְינְגֶּ'רְס.
מִי שֶׁאִימֵּן שָׁנִים לְאַחַר מִכֵּן אֶת מַנְצֶ'סְטֶר יוּנַיְיטֶד הָיָה אָז מֶנֶגֶ'ר מַבְטִיחַ בִּתְחִילַּת דַּרְכּוֹ.
לְאַחַר אַרְבָּעָה מְשַׂחֲקִים, בָּהֶם הַקְּבוּצָה נִיצְּחָה רַק פַּעַם אַחַת, נִיגַּשׁ דוּקְרָטִי לְיוֹ"ר הַמּוֹעֲדוֹן גִ'ים גְּרֶגּוֹרִי וּבִיקֵּשׁ מִמֶּנּוּ לִרְכּוֹשׁ אֶת הַבַּלָּם בְּרַאיָין טַיְילֶר.
גְּרֶגּוֹרִי סֵירֵב וְטָעַן כִּי אֵין לוֹ אֶת הָאֶמְצָעִים לְכָךְ - וְדוֹקְרְטִי הוֹדִיעַ לוֹ מִייָּד: "אִם כָּךְ, אֲנִי מִתְפַּטֵּר".
בְּזִכְרוֹנוֹתָיו כָּתַב דוּקְרָטִי, הַיּוֹם בֶּן 88: "כְּשֶׁאַתָּה לוֹחֵץ יָדַיִים עִם גִ'ים גְּרֶגּוֹרִי, כְּדַאי שֶׁתִּסְפּוֹר אַחַר כָּךְ כַּמָּה אֶצְבָּעוֹת יֵשׁ לְךָ".

גַ'אמְפְּיֵירוֹ גֶּסְפְּרִינִי – 28 יָמִים
כְּשֶׁזּ'וּזָהּ מוֹרִינְיוֹ עָזַב אֶת אִינְטֶר בְּ-2010, אַחֲרֵי הַזְּכִיָּיה בְּלִיגַת הָאַלּוּפוֹת, הֶחֱלִיף אוֹתוֹ רָפָא בֵּנִיטֵס.
אֲבָל הַסְּפָרַדִּי נִכְשַׁל וּבִמְקוֹמוֹ מוּנָּה הַבְּרָזִילָאִי לְאוֹנַרְדּוֹ, שֶׁגַּם הוּא לֹא עָמַד בַּסְּטַנְדַּרְטִים שֶׁהִצִּיב "הַמְּיוּחָד".

בְּקַיִץ 2011 הָיוּ שְׁלוֹשָׁה מוּעֲמָדִים בְּכִירִים לַתַּפְקִיד: פַאבְּיוֹ קַאפֵּלוֹ, אָנְדְּרֶה וִילָאשׁ בּוֹאֵשׁ וּמַרְסֵלוֹ בִּיֶּילֵסָה.
אוּלָם הַנָּשִׂיא מָאסִימוֹ מוֹרָאטִי הִדְהִים כַּאֲשֶׁר הֶחֱלִיט לְמַנּוֹת אֶת גַ'אמְפְּיֵירוֹ גֶּסְפְּרִינִי הָאַלְמוֹנִי, שֶׁפּוּטַּר כַּמָּה חוֹדָשִׁים לִפְנֵי כֵן ע"י גְנוּאָה.

גֶּסְפְּרִינִי הֶחֱלִיט לְשַׁנּוֹת אֶת שִׁיטַת הַמִּשְׂחָק שֶׁל הַקְּבוּצָה שֶׁהִפְסִידָה לְמִילָאן בַּסּוּפֶּרְקָאפּ הָאִיטַלְקִי, לִטְרַבְזוּנְסְפוּר בְּלִיגַת הָאַלּוּפוֹת וְאָז 3:1 לְעוֹלָה הַחֲדָשָׁה נוֹבָארָה – הֶפְסֵד רְבִיעִי בַּחֲמִישָּׁה מִשְׂחָקִים.
גֶּסְפְּרִינִי פּוּטַּר וְנוֹתַר הַמְּאַמֵּן הַיָּחִיד בַּהִיסְטוֹרְיָה שֶׁל אִינְטֶר שֶׁמֵּעוֹלָם לֹא נִיצֵּחַ מִשְׂחָק.

הַמְּאַמֵּן הַסְּפָרַדִּי שֶׁהוֹלִיךְ אֶת מַכַּבִּי ת"א לְאַלִּיפוּת הָרִאשׁוֹנָה שֶׁלָּהּ בָּעִידָּן ג'וֹרְדִי קְרוֹיְף חָזַר לַצְּהוּבִּים לְקָדֶנְצִיָּה שְׁנִיָּיה בְּ-2 בְּיוּנִי 2014, לְאַחַר שֶׁאִימֵּן עוֹנָה אַחַת אֶת בְּרֶיְיטוֹן.
אוּלָם אָז הֵחֵל מִבְצַע "צוּק אֵיתָן" וְאוֹסְקָר הֶחְלִיט לַעֲזוֹב אֶת יִשְׂרָאֵל, בְּלַחַץ הַמִּשְׁפָּחָה הַמְּפוּחֶדֶת, פָּחוֹת מִשְּׁלוֹשָׁה חוֹדָשִׁים אַחֲרֵי שְׁמוֹנָה לַתַּפְקִיד.

מַהֵר מְאוֹד הוּא מָצָא לְעַצְמוֹ ג'וֹבּ חָדָשׁ כְּשֶׁחָתַם בְּווֹטְפוֹרְד הָאַנְגְּלִית.
זֶה הָיָה בְּ-2 בְּסֶפְּטֶמְבֶּר.
אוֹסְקָר עָמַד עַל הַקַּוִּוים בְּמִשְׂחָק אֶחָד, הֶפְסֵד 3:1 לְצַ'רְלְטוֹן, אֲבָל כַּמָּה יָמִים לְאַחַר מִכֵּן הוּבְהַל לְבֵית הַחוֹלִים כְּשֶׁהִתְלוֹנֵן עַל כְּאֵבִים בֶּחָזֶה.
הוּא הֶחֱמִיץ אֶת שְׁלוֹשֶׁת הַמִּשְׂחָקִים הַבָּאִים בְּהוֹרָאַת הָרוֹפְאִים כְּשֶׁהָיָה בְּהִתְאוֹשְׁשׁוּת, וְאָז הוּחְלַט כִּי יַעֲזוֹב אֶת הַתַּפְקִיד.
רִשְׁמִית אוֹסְקָר הָיָה מְאַמְּנָהּ שֶׁל וֶוטְפוֹרְד בְּמֶשֶׁךְ 28 יָמִים, לַמְרוֹת שֶׁבְּפוֹעַל הָיָה בְּמוֹעֲדוֹן כִּשְׁבוּעַיִים בִּלְבַד.

אַגַּב, בִּילִי מֵקִינְלִי שֶׁהֶחֱלִיף אֶת אוֹסְקָר, שָׂרַד שְׁמוֹנָה יָמִים בִּלְבַד בַּתַּפְקִיד וְהוּחְלַף ע"י...
סְלַבִישָׁה יוֹקָאנוֹבִיץ', שֶׁהֶעֱלָה אֶת וֶוטְפוֹרְד לִפְרֶמְיֵיר-לִיג וְהִגִּיעַ בְּעַצְמוֹ מִייָּד לְאַחַר מִכֵּן לְמַכַּבִּי ת"א!

רֵיאָל מַדְרִיד זָכְתָה בְּלִיגַת הָאַלּוּפוֹת בְּ-1998, אוּלָם הַנָּשִׂיא דְּאָז לוֹרֶנְסוֹ סַאנְס הֶחֱלִיט שֶׁזֶּה לֹא הֶישֵּׂג טוֹב מַסְפִּיק כְּדֵי לְהַשְׁאִיר אֶת הַמְּאַמֵּן הַגֶּרְמָנִי יוֹפּ הַיְינֵקְס בַּתַּפְקִיד.

הַיְינֵקְס פּוּטַּר וּבִמְקוֹמוֹ מוּנָּה כּוֹכַב הֶעָבָר חוֹסֶה אַנְטוֹנְיוֹ קָמָאצ'וֹ, שֶׁהָיָה אָז מְאַמֵּן צָעִיר וּמַבְטִיחַ שֶׁעָשָׂה עוֹנָה טוֹבָה בְּאֶסְפַּנְיוֹל.
קָמָאצ'וֹ הָיָה כּוֹכַב עֲנָק בְּרֵיאָל, שִׂיחֵק 15 עוֹנוֹת בַּקְּבוּצָה וְנֶחֱשַׁב לְסֵמֶל.

הַכֹּל נִרְאֶה מַבְטִיחַ בַּיָּמִים הָרִאשׁוֹנִים, אוּלָם מַהֵר מְאוֹד הֵחֵלּוּ לָצוּץ בְּעָיוֹת, בְּעִיקָּר בַּיְּחָסִים עִם הַכּוֹכָבִים הַגְּדוֹלִים רָאוּל וּפֶרְנַנְדוֹ הִיֶּירוּ, וְגַם עִם הַנְהָלַת הַמּוֹעֲדוֹן.
שְׁלוֹשָׁה שָׁבוּעוֹת בִּלְבַד לְאַחַר שְׁמוֹנֶה, וְעוֹד לִפְנֵי הַמִּשְׂחָק הָרִשְׁמִי הָרִאשׁוֹן, קָמָאצ'וֹ פּוּטַּר.
שֵׁשׁ שָׁנִים לְאַחַר מִכֵּן הוּא נִיסָּה שׁוּב אֶת מַזָּלוֹ בְּרֵיאָל מַדְרִיד וְהַפַּעַם נִשְׁאַר הַרְבֵּה יוֹתֵר זְמַן – 115 יוֹם בִּלְבַד...

בְּמֶשֶׁךְ 39 שְׁנוֹת הַקַּרְיֵירָה שֶׁלּוֹ אִימֵּן יוּרְג בֶּרְגֶּר לֹא פָּחוֹת מִ-21 קְבוּצוֹת בְּמִזְרַח גֶּרְמַנְיָה וּלְאַחַר שֶׁעָרַק מֵהַמְּדִינָה הַקּוֹמוּנִיסְטִית, גַּם בְּמַעֲרַב גֶּרְמַנְיָה.
בְּ-18 בְּמַאי 2009 הַחֲתִימָה אוֹתוֹ אֶרְמִינְיָה בִּילְפֵלְד כְּדֵי שֶׁיַּצִּיל אוֹתָהּ מִיְּרִידָה.
הַבְּעָיָיה הָיְיתָה שֶׁלְּסִיּוּם הָעוֹנָה נוֹתַר מִשְׂחָק אֶחָד, שֶׁאוֹתוֹ הַקְּבוּצָה הָיְיתָה צְרִיכָה לְנַצֵּחַ.

לְרוֹעַ מַזָּלוֹ שֶׁל בֶּרְגֶּר הַמִּשְׂחָק מוּל הָאנוֹבֶר הִסְתַּיֵּים בִּ-2:2, בִּילְפֵלְד יָרְדָה לַלִּיגָה הַשְּׁנִיָּיה וּבֶרְגֶּר פּוּטַּר חֲמִישָּׁה יָמִים אַחֲרֵי שֶׁמּוּנָּה.
זֶה הָיָה גַּם הַמִּשְׂחָק הָאַחֲרוֹן בַּקַּרְיֵירָה שֶׁלּוֹ.
שָׁנָה לְאַחַר מִכֵּן הוּא נִפְטַר.

דֵּייב בַּאסְט הָיָה הַמְּאַמֵּן שֶׁלָּקַח אֶת וִוימְבֶּלְדּוֹן, מוֹעֲדוֹן לוֹנְדוֹנִי קָטָן וְאַלְמוֹנִי, וְהֶעֱלָה אוֹתָהּ לְפִיסְגַּת הַכַּדּוּרֶגֶל הָאַנְגְּלִי.
אוּלָם בְּ-1984, אַחֲרֵי שֶׁהֶעֱלָה אֶת וִוימְבֶּלְדּוֹן לַלִּיגָה הַשְּׁנִיָּיה, קִיבֵּל בַּאסְט הַצָּעָה מְפַתָּה מִקְּרִיסְטַל פָּאלָאס, מוֹעֲדוֹן גָּדוֹל, בָּכִיר וְעָשִׁיר יוֹתֵר – וְנַעֲנָה לְאֶתְגָּר.

בַּאסְט אוֹמְנָם לֹא חָתַם עֲדַיִין עַל הַחוֹזֶה, אֲבָל כְּבָר הוֹפִיעַ לָאִימּוּנִים, כְּשֶׁלְּפֶתַע הִגִּיעַ לְמַסְקָנָה כִּי מְדוּבָּר בְּטָעוּת.
אַחֲרֵי אַרְבָּעָה יָמִים בִּלְבַד בְּאִצְטַדְיוֹן סֶלְהֵרְסְט פַּארְק הוּא הוֹדִיעַ לְמַעֲסִיקָיו הַחֲדָשִׁים: "הִתְחָרַטְתִּי, אֲנִי חוֹזֵר לְוִוימְבֶּלְדוֹן".

זוֹ הָיְיתָה הַהַחְלָטָה הַמּוּצְלַחַת בְּיוֹתֵר שֶׁעָשָׂה בְּחַיָּיו.
כִּי מִכָּאן וָהָלְאָה וִוימְבֶּלְדּוֹן רַק נָסְקָה.
בַּאסְט הֶעֱלָה אוֹתָהּ לַלִּיגָה הַבְּכִירָה וּבְנָהּ אֶת הַקְּבוּצָה שָׁב-1988, שָׁנָה אַחֲרֵי שֶׁעָזַב, זָכְתָה בַּגָּבִיעַ.

בְּסִפְרוֹ "קְרֶיְיזִי גָּאנְג", עַל הַיָּמִים הַמְּטוֹרָפִים שֶׁל וִוימְבֶּלְדּוֹן, כָּתַב בַּאסְט: "בָּרֶגַע שֶׁנִּכְנַסְתִּי בְּדֶלֶת בִּקְרִיסְטָל פָּאלָאס הֵבַנְתִּי שֶׁעָשִׂיתִי טָעוּת קָשָׁה".

מַרְסֵלוֹ בִּיֶּילֵסָה – יוֹמַיִים
מַרְסֵלוֹ בִּיֶּילֵסָה נֶחֱשָׁב לְאֶחָד הַמְּאַמְּנִים הָאַרְגֶּנְטִינָאִים הַגְּדוֹלִים שֶׁל יָמֵינוּ.
דֶּרֶךְ הָעֲבוֹדָה שֶׁלּוֹ וְהַשִּׁיטוֹת שֶׁפִּיתֵּחַ הִשְׁפִּיעוּ עַל מְאַמְּנִים רַבִּים, כּוֹלֵל פֶּפּ גְוַוארְדּיוֹלָה.
אוּלָם בִּיֶּילֵסָה יָדוּעַ גַּם בָּאִישִׁיּוּת הַמְּיוּחֶדֶת, שֶׁלֹּא לוֹמַר מוּזָרָה.
הוּא אָדָם לֹא צָפוּי.
לֹא בְּמִקְרֶה הַכִּינּוּי שֶׁלּוֹ הוּא "אֶל לוֹקוֹ" – הַמְּשׁוּגָּע.

אַחֲרֵי שֶׁאִימֵּן אֶת מֵאֲרָסַיי בְּעוֹנַת 2014/15 בְּיַאלְסָה לָקַח לְעַצְמוֹ שְׁנַת שַׁבָּתוֹן אוּלָם בַּקַּיִץ הֶחֱלִיט לַחֲזוֹר לִפְעִילוּת.
בְּ-6 בְּיוּלִי הוֹדִיעַ בִּיֶּילֵסָה כִּי הוּא נַעֲנָה לַפְּנִיָּיה שֶׁל לָאצְיוֹ וְיִהְיֶה הַמְּאַמֵּן הֶחָדָשׁ שֶׁל הַקְּבוּצָה הָאִיטַלְקִית.

לֹא עָבְרוּ אֶלָּא 48 שָׁעוֹת וְאֶל לוֹקוֹ הוֹדִיעַ: "אֲנִי עוֹזֵב".
הַהֶסְבֵּר שֶׁלּוֹ לְמַהֲלָךְ הַמַּפְתִּיעַ הָיָה: "כִּתְנַאי לְהַתְחָלַת הָעֲבוֹדָה שֶׁלִּי הוּסְכַּם עִם הַמּוֹעֲדוֹן שֶׁנַּחְתִּים לְפָחוֹת אַרְבָּעָה שַׂחְקָנִים חֲדָשִׁים עַד לְ-5 בְּיוּלִי, אַךְ עַד לְרֶגַע זֶה לֹא הוּחְתַּם אַף שַׂחְקָן.
בְּשִׁיטַת הָעֲבוֹדָה שֶׁלִּי כָּל הַשַּׂחְקָנִים חַיָּיבִים לִהְיוֹת בִּרְשׁוּתִי מֵהָרֶגַע הָרִאשׁוֹן שֶׁל תְּחִילַּת הָאִימּוּנִים, וּמֵאַחַר וְזֶה לֹא הַמַּצָּב, אֲנִי נֶאֱלַץ לְהִתְפַּטֵּר".
 
אַגַּב, לָאצְיוֹ הוֹדִיעָה כִּי הִיא תִּתְבַּע אֶת בִּיֶּילֵסָה בְּ-50 מִילְיוֹן אֵירוֹ עַל הֲפָרַת חוֹזֶה.
הָעִנְיָין עֲדַיִין מִתְנַהֵל בְּבָתֵּי הַמִּשְׁפָּט.

הַמִּקְרֶה הַבִּיזָארִי בְּיוֹתֵר הִתְרַחֵשׁ בְּ-17 בְּמַאי 2007.
טוּרְקִי יוּנַיְיטֶד מֵהַלִּיגָה הָרְבִיעִית בְּאַנְגְּלִיָּה הֶחֱלִיטָה לְהַחֲזִיר לְעֶמְדַּת הַמֶּנֶגֶ'ר אֶת לִירוֹי רוֹסַנְיוֹר, שֶׁאִימֵּן בַּקְּבוּצָה בֶּעָבָר בְּמֶשֶׁךְ שָׁלוֹשׁ שָׁנִים וָחֵצִי, תְּקוּפָה בָּהּ הַקְּבוּצָה עָלְתָה לִיגָה וְגַם יָרְדָה.

רוֹסַנְיוֹר הוּצַּג בִּפְנֵי הַתִּקְשׁוֹרֶת הַמְּקוֹמִית, אַךְ 10 דַּקּוֹת בִּלְבַד לְאַחַר הַהוֹדָעָה הִסְכִּימָה הַנְהָלַת טוּרְקִי לְקַבֵּל הַצָּעָה לִרְכִישַׁת הַמּוֹעֲדוֹן.
הָרוֹכְשִׁים הַחֲדָשִׁים דָּרְשׁוּ כַּמּוּבָן לְמַנּוֹת אֶת הָאִישׁ שֶׁלָּהֶם, פּוֹל בָּאקֶל, כְּמֶנֶגֶ'ר הַקְּבוּצָה.
 
רוֹסַנְיוֹר הֶהָמוּם אָמַר: "כַּמּוּבָן שֶׁיָּדַעְתִּי עַל עִיסְקַת הָרְכִישָׁה שֶׁל הַמּוֹעֲדוֹן שֶׁעוֹמֶדֶת לְהִתְבַּצֵּעַ, אֲבָל מָה שֶׁלֹּא יָדַעְתִּי זֶה שֶׁהִיא תִּיסָּגֵר 10 דַּקּוֹת אַחֲרֵי שֶׁמִּינּוּ אוֹתִי".