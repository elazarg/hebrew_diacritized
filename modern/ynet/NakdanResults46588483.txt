זָר לֹא יָבִין זֹאת: הַחֲרֵדִים רוֹאִים בְּהַגְבָּלוֹת "שְׁעַת שְׁמָד"
לְצַד הָאִיּוּם הַמַּתְמִיד שֶׁל "הַמּוֹדֶרְנָה", מְעַרְעֲרוֹת הַנְחָיוֹת הַבְּרִיאוּת אֶת סִדְרֵי הַתְּפִילָּה וְהַלִּימּוּד, וּמַנְהִיגִים חֲרֵדִים חוֹשְׁשִׁים מִפְּרִיקַת עוֹל שֶׁל הַדּוֹר הַצָּעִיר יוֹתֵר מֵאֲשֶׁר מִמָּוֶות שֶׁל זִקְנֵי הַמִּגְזָר. גַּם הָעוּבְדָּה שֶׁצְּעִירִים נִדְרָשִׁים לְהִישָּׁמַע לְרוֹפְאִים שֶׁאֵינָם "גְּדוֹלֵי הַדּוֹר", מְעַרְעֶרֶת אֶת הָאִיזּוּן הַפְּנִימִי. וְכָךְ מִתְחַזֶּקֶת מְגַמַּת הַהֲפָרוֹת עַד כְּדֵי נְכוֹנוֹת לִ"מְסִירוּת נֶפֶשׁ"
הָרַב יוֹאֵל בֵּן-נוֹן
פּוּרְסַם: 15.10.20 , 15:45


לִכְאוֹרָה, מָה פָּשׁוּט יוֹתֵר מִפִּיקּוּחַ נֶפֶשׁ שֶׁדּוֹחֶה כָּל מִצְווֹת שֶׁבַּתּוֹרָה - חוּץ מֵעֲבוֹדַת אֱלִילִים, גִּילּוּי עֲרָיוֹת וּשְׁפִיכוּת דָּמִים? פָּשׁוּט הוּא שֶׁסַּכָּנַת הַמַּגֵּפָה דּוֹחָה תְּפִילּוֹת בְּצִיבּוּר וְלִימּוּד בִּישִׁיבוֹת וּסְעוּדוֹת שִׂמְחָה בְּחַצְרוֹת חֲסִידִים. הַמּוּמְחִים הַקּוֹבְעִים "פִּיקּוּחַ נֶפֶשׁ" הֵם הָרוֹפְאִים, גַּם בְּחוֹלֶה יָחִיד - וְעוֹד יוֹתֵר בְּסַכָּנָה לְצִיבּוּר שָׁלֵם.
 
וְאָכֵן, כִּמְעַט כָּל הָרַבָּנִים הַחֲשׁוּבִים שֶׁהִשְׁמִיעוּ פִּסְקֵי הֲלָכָה בַּשְּׁלַבִּים הַשּׁוֹנִים שֶׁל הַמַּגֵּפָה, דִּיבְּרוּ בְּרוּחַ זוֹ, וְקָבְעוּ שֶׁחוֹבָה הִלְכָתִית לְהִישָּׁמַע לְהַנְחָיוֹת הָרוֹפְאִים-הַמּוּמְחִים, אֲפִילּוּ בִּמְחִיר שֶׁל תְּפִילּוֹת יְחִידִים בְּבָתֵּיהֶם וְלִימּוּדִים בְּחַבְרוּתוֹת קְטַנּוֹת.


וְלַמְרוֹת כָּל זֶה, הָאֲוִוירָה בְּצִיבּוּרִים הַחֲרֵדִיִּים מַשְׁמִיעָה בְּעוֹצְמָה בִּלְתִּי רְגִילָה קוֹל אַחֵר לַחֲלוּטִין, וּלְפִיו לֹא הַמַּגֵּפָה הִיא הָאִיּוּם הַגָּדוֹל, אֶלָּא הַהַנְחָיוֹת שֶׁל הָרוֹפְאִים-הַמּוּמְחִים, וְדַעַת הַקָּהָל הַחֲרֵדִית מַמָּשׁ מִתְקוֹמֶמֶת נֶגֶד הַנִּיסְּיוֹנוֹת לְהַכְתִּיב הַגְבָּלוֹת "מִבַּחוּץ" עַל אוֹרַח הַחַיִּים הַחֲרֵדִי, אֲפִילּוּ אִם יֵשׁ בַּדָּבָר סַכָּנַת פִּיקּוּחַ נֶפֶשׁ. 
כְּכָל שֶׁנִּפְטְרוּ תַּלְמִידֵי חֲכָמִים וְגַם אַדְמוֹ"רִים, וְשִׁיעוּר הַנִּפְטָרִים בְּרוֹב הַצִּיבּוּרִים הַחֲרֵדִיִּים הָלַךְ וְעָלָה מֵעֵבֶר לְשִׁיעוּר הַנִּפְטָרִים בַּצִּיבּוּר הַכְּלָלִי - הִתְגַּבְּרָה גַּם הַצְּעָקָה הַחֲרֵדִית נֶגֶד כֹּל "הַכְּפִיָּיה מִבַּחוּץ", וְהִתְגַּבֵּר הַמַּאֲמָץ לִשְׁמוֹר מִכָּל מִשְׁמָר גַּם עַל הַסְּלִיחוֹת, גַּם עַל תְּפִילּוֹת בִּקְהָלִים גְּדוֹלִים, גַּם עַל הוֹשַׁעֲנוֹת וּשְׂמָחוֹת וְהַקָּפוֹת וַחֲתוּנּוֹת.
מִי מְנַסֶּה לְשַׁמֵּד אֶת הַחֲרֵדִים?
לְדַעְתִּי בָּרוּר שֶׁיֵּשׁ בָּסִיס הִלְכָתִי-תּוֹרָנִי מוּבְהָק לַצְּעָקָה הַחֲרֵדִית, וְהוּא נִקְרָא בְּסוּגְיוֹת הַגְּמָרָא וּבַהֲלָכָה – "שְׁעַת הַשְּׁמָד". מוּל אִיּוּם שֶׁל "שְׁמָד", הוֹפֶכֶת כָּל הַתּוֹרָה כּוּלָּהּ לִהְיוֹת בְּגֶדֶר הַדִּין שֶׁל "יֵיהָרֵג וְאַל יַעֲבוֹר", וְהִלְכוֹת פִּיקּוּחַ נֶפֶשׁ נֶעֱלָמוֹת וְנִמְחָקוֹת כָּלִיל.

אוּלָם הַתְּנַאי הַהֶכְרֵחִי שֶׁל שְׁעַת שְׁמָד הוּא שֶׁיֵּשׁ מִי שֶׁמְּנַסֶּה בְּכוֹחַ לַהֲרוֹס אֶת אוֹרַח הַחַיִּים הַיְּהוּדִי וּלְהַעֲבִיר אֶת הַיְּהוּדִים עַל דָּתָם וְעַל דַּעְתָּם. אֲפִילּוּ בַּחוּר יְשִׁיבָה צָעִיר, כְּמוֹ גַּם תַּלְמִידָה בְּ"בֵּית יַעֲקֹב" יוֹדְעִים שֶׁאֵין שׁוּם רוֹפֵא מוּמְחֶה אוֹ פְּקִיד מְדִינָה שֶׁשּׁוֹאֵף לִפְגּוֹעַ בְּאוֹרַח הַחַיִּים הַחֲרֵדִי-תּוֹרָנִי בְּאֶמְצָעוּת הוֹרָאוֹת הַבְּרִיאוּת.

אֲבָל נִיפּוּחַ אֲמִירוֹת שֶׁל זַעַם וְכַעַס נֶגֶד "הַחֲרֵדִים" בַּתִּקְשׁוֹרֶת, וְהָאִיּוּם בְּסֶגֶר חָמוּר עַל "אֲזוֹרִים אֲדוּמִּים" שֶׁרַבִּים מֵהֶם חֲרֵדִיִּים, כְּמוֹ גַּם עַל בָּתֵּי כְּנֶסֶת, יְשִׁיבוֹת וַחֲצֵרוֹת - מְלַבִּים תְּחוּשָׁה עֲמוּקָּה שֶׁל אִיּוּם עַל אוֹרַח הַחַיִּים הַחֲרֵדִי בַּאֲשֶׁר הוּא. לָכֵן מִתְחַזֶּקֶת וְהוֹלֶכֶת הַמְּגַמָּה שֶׁל חֲזָרָה לְסֵדֶר חַיִּים "רָגִיל", תּוֹךְ הִתְעַלְּמוּת בּוֹטָה מִסַּכָּנוֹת הַמַּגֵּפָה, עַד כְּדֵי נְכוֹנוּת לִ"מְסִירוּת נֶפֶשׁ" וְהַגְדָּרַת הַמַּגֵּפָה כּוּלָּהּ כְּנִיסָּיוֹן "עֲקֵדָה" שֶׁה' מְנַסֶּה בִּמְיוּחָד אֶת עֲבָדָיו הַנֶּאֱמָנִים, הַיְּרֵאִים וְהַחֲרֵדִים עַל דְּבָרוֹ.
כְּשֶׁהָרוֹפְאִים עוֹקְפִים אֶת "גְּדוֹלֵי הַדּוֹר"
בְּרֶקַע הַדְּבָרִים יֵשׁ לִזְכּוֹר שֶׁהַצִּיבּוּר הַחֲרֵדִי כּוּלּוֹ חַי תַּחַת אִיּוּם מַתְמִיד מִצַּד הַמּוֹדֶרְנָה בַּאֲשֶׁר הִיא, עַל כָּל גַּלֵּי הַחִילּוּן שֶׁהִיא מְחוֹלֶלֶת וְהָאִידֵיאוֹלוֹגְיוֹת נוֹשְׂאוֹת דֶּגֶל הַכְּפִירָה וְהַחִילּוּן, וְעִם אִיּוּמֵי הַפִּיתּוּי שֶׁל רִשְׁתוֹת הָאִינְטֶרְנֵט וְהַטֶּכְנוֹלוֹגְיָה, הַפּוֹרְצִים אַף אֶת הַחוֹמוֹת הַגְּבוֹהוֹת וְהַבְּצוּרוֹת שֶׁהֵקִימוּ הַחֲרֵדִים סְבִיב הַשְּׁכוּנוֹת וְהֶעָרִים שֶׁלָּהֶם. 
אָסוּר לִשְׁכּוֹחַ לָרֶגַע שֶׁהַצִּיבּוּר הַיְּהוּדִי הַחִילּוֹנִי לִגְווֹנָיו צָמַח כּוּלּוֹ מִתּוֹךְ הָעוֹלָם הַחֲרֵדִי, שֶׁנִּפְגַּע קָשׁוֹת מֵהַהַשְׂכָּלָה הַמּוֹדֶרְנִית וּמִן הָאֵמַנְצִיפַּצְיָה דּוֹר אוֹ שְׁנַיִים לִפְנֵי שֶׁחָרַב בַּשּׁוֹאָה. עַל אוֹתָהּ הַדֶּרֶךְ, אִי אֶפְשָׁר לְהָבִין אֶת הַהִתְנַגְּדוּת הַחֲרִיפָה כָּל כָּךְ לְגִיּוּס הַצְּעִירִים לְצַהַ"ל, מִבְּלִי לְהָבִין אֶת הָאִיּוּם הַקָּבוּעַ בְּשֶׁל הַחִילּוּן הַמּוֹדֶרְנִי, וְעֶצֶם יְשִׁיבַת נָצִיגֵיהֶם שֶׁל הַחֲרֵדִים בְּמֶמְשְׁלוֹת יִשְׂרָאֵל בַּשָּׁנִים הָאַחֲרוֹנוֹת, בָּאָה בְּעִיקָּר כְּדֵי לִמְנוֹעַ אֶת "גְּזֵרַת הַגִּיּוּס".

נוֹסָף עַל כָּל אֵלֶּה, בָּאוֹת כָּעֵת הַנְחָיוֹת הַבְּרִיאוּת וּמְעַרְעֲרוֹת אֶת סִדְרֵי הַתְּפִילָּה וְהַלִּימּוּד, עַד כְּדֵי כָּךְ שֶׁמַּנְהִיגִים חֲרֵדִים חוֹשְׁשִׁים מִפְּרִיקַת עוֹל שֶׁל הַדּוֹר הַצָּעִיר הַרְבֵּה יוֹתֵר מֵחֲשָׁשָׁם מִמָּוֶות שֶׁל זִקְנֵי הַמִּגְזָר. 
עֶצֶם הָעוּבְדָּה שֶׁצְּעִירִים חֲרֵדִים נִדְרָשִׁים לְהִישָּׁמַע לְרוֹפְאִים וּלְמוּמְחִים שֶׁאֵינָם "גְּדוֹלֵי הַדּוֹר" וְאֵינָם פּוֹסְקֵי הֲלָכָה, וְגַם לֹא דְּמוּיוֹת שֶׁל צַדִּיקִים וּמוֹרֵי דֶּרֶךְ, מְעַרְעֶרֶת בַּעֲלִיל אֶת הָאִיזּוּן הַפְּנִימִי בְּאוֹרַח הַחַיִּים הַחֲרֵדִי, וְאִי אֶפְשָׁר לְהִתְוַוכֵּחַ עִם הַחֲרֵדִים מִבְּלִי לְהָבִין אֶת כָּל הַדְּבָרִים הָאֵלֶּה הֵיטֵב. 
לַחֲזוֹר לַכִּיוּוּן הַמְּכַבֵּד וְהַמְּחַבֵּק
דַּעְתִּי שׁוֹנָה מְאֹד בַּהֲבָנַת הַהֲלָכָה בִּמְצִיאוּת חַיֵּינוּ הַתּוֹרָנִיִּים, אֲבָל אֵין לִי שׁוּם זְכוּת לִכְפּוֹת אֶת דַּעְתִּי עַל צִיבּוּרִים שֶׁקּוֹרְאִים אֶת אוֹתָן הַהֲלָכוֹת בְּמַבָּט שׁוֹנֶה. אֲנִי אֵינֶנִּי רוֹאֶה בַּמּוֹדֶרְנָה שׁוּם אִיּוּם עַל חַיֵּי הַתּוֹרָה – אַדְּרַבָּה, גַּם הַמַּדָּע וְגַם הַהַשְׂכָּלָה רַק מְרוֹמְמִים אֶצְלִי אֶת עוֹמֶק שִׂמְחַת הַתּוֹרָה, לִימּוּדָהּ, הֲבָנָתָהּ וְקִיּוּמָהּ. 
 
הַשֵּׁירוּת בְּצַהַ"ל רַק חִיזֵּק וְהֶעֱצִים בִּי אֶת שִׁיעוּר הַקּוֹמָה הַתּוֹרָנִי, וְסוּגְיוֹת שְׁלֵמוֹת שֶׁל הֲלָכוֹת זָכִיתִי לִלְמוֹד דַּוְוקָא בְּצַהַ"ל. הוּא הַדִּין בַּטֶּכְנוֹלוֹגְיָה וּבְרֶשֶׁת הָאִינְטֶרְנֵט, שֶׁמַּגְדִּילָה מְאוֹד אֶת לִימּוּד הַתּוֹרָה בְּחוּגִים רְחָבִים, וַאֲנִי רוֹאֶה עֵרֶךְ רַב גַּם בְּשִׁיעוּרֵי מָסָךְ מִמֶּרְחָק.

אֵין כָּאן לְדַעְתִּי שׁוּם דָּבָר דּוֹמֶה לְ"שְׁעַת שְׁמָד" בַּהֲלָכָה, וְלֹא "נִיסָּיוֹן אֱלוֹהִי" שֶׁל מַגֵּפָה. מִי שֶׁנִּשְׁמַע לְהוֹרָאוֹת הַבְּרִיאוּת, הוּא הַמְּקַיֵּים אֶת דְּבַר ה' בַּתּוֹרָה וּבַהֲלָכָה, וּמִי שֶׁמְּזַלְזֵל בַּהוֹרָאוֹת אֵינֶנּוּ שׁוֹנֶה בְּעֵינַיי מִמְּחַלֵּל שַׁבָּת בְּשׁוֹגֵג, בָּאִי הֲבָנַת הַמְּצִיאוּת. אֲבָל אֵין לִי זְכוּת לִכְפּוֹת דַּעְתִּי וְאֶת הַשְׁקָפַת עוֹלָמִי. 
לוּ יָכוֹלְתִּי לוֹמַר דָּבָר בְּאוֹזְנֵי הַמַּנְהִיגִים שֶׁל הַצִּיבּוּרִים הַחֲרֵדִיִּים, הָיִיתִי אוֹמֵר לָהֶם: פְּרִיקַת הָעוֹל שֶׁל חֲלָקִים מִתּוֹכְכֶם פּוֹגַעַת בְּעִיקָּר בָּכֶם. לֹא הָיִיתִי מַכְנִיס אַף שׁוֹטֵר לַשְּׁכוּנוֹת הַחֲרֵדִיּוֹת, אֶלָּא סוֹגֵר אוֹתָן מִסָּבִיב, וּמַשְׁאִיר לַמַּנְהִיגוּת הַחֲרֵדִית לְהִתְמוֹדֵד מִבִּפְנִים, אֶלָּא אִם הֵם עַצְמָם יְבַקְּשׁוּ עֶזְרָה "מִבַּחוּץ". 
הָיִיתִי מַצִּיעַ אֲפִילּוּ לִפְרוֹס מַחְלְקוֹת קוֹרוֹנָה בְּמַתְכּוֹנֶת חֵירוּם בְּתוֹךְ הָרִיכּוּזִים הַחֲרֵדִיִּים, וּבְעִיקָּר אוֹמֵר בִּבְהִירוּת מוּחְלֶטֶת: אֵין לִמְדִינַת יִשְׂרָאֵל וְלִנְצִיגֶיהָ שׁוּם מַטָּרָה לְאַיֵּים עַל אוֹרַח הַחַיִּים הַחֲרֵדִי, גַּם לֹא בִּשְׂרוֹךְ שֶׁל נַעַל. בַּסֶּגֶר הָרִאשׁוֹן פָּעֲלוּ חַיָּילֵי צַהַ"ל בִּבְנֵי בְּרַק בַּאֲוִוירָה כַּזֹּאת, וּבְהַצְלָחָה נִיכֶּרֶת – כָּעֵת צָרִיךְ לַחֲזוֹר בִּתְשׁוּבָה לַכִּיוּוּן הַהוּא, הַמְּחַבֵּק וּמְכַבֵּד.