הַקְּרָב עַל קֶבֶר מָרְדְּכַי וְאֶסְתֵּר: בְּאִירָאן טָעֲנוּ, פּוּרִים זוֹ "שׁוֹאַת הָאִירָאנִים"
מַחֲלוֹקֶת קוֹרַעַת אֶת אִירָאן סְבִיב אֶסְתֵּר וּמָרְדְּכַי, שֶׁקִּבְרֵיהֶם שֶׁבְּהַמְדָּאן הוּכְרְזוּ "אֲתַר מוֹרֶשֶׁת לְאוּמִּי". מִצַּד אֶחָד, סְטוּדֶנְטִים הַטּוֹעֲנִים כִּי הֵם אַחְרָאִים לְרֶצַח 77 אֶלֶף פְּרָסִים לְאַחַר נִיצְחוֹנָם עַל הָמָן. מִצַּד שֵׁנִי, מְקוֹמִיִּים הַמְּכַבְּדִים אֶת "קִבְרֵי הַצַּדִּיקִים". וּמָה אִיתָּנוּ? הָאָמְנָם אֲנַחְנוּ חוֹגְגִים לְמַעֲשֶׂה רֶצַח שֶׁל חַפִּים מִפֶּשַׁע - וְכֵיצַד נִיתָּן לְהַסְבִּיר אֶת הָאֵירוּעַ, שֶׁמְּתוֹאָר בְּכַזּוֹ חֲגִיגִיּוּת בַּמִּקְרָא?
הָרַב ד"ר שׁוּקִי רַייְס
פּוּרְסַם: 28.02.21 , 16:44






עַל הָעִיר אַחְמְתָא כַּנִּרְאֶה פָּחוֹת שְׁמַעְתֶּם. הִיא מוּזְכֶּרֶת רַק פַּעַם אַחַת בְּכָל הַמִּקְרָא. אֲבָל עַל הַמַּדְאָן – הָעִיר הָאִירָאנִית – כַּנִּרְאֶה שְׁמַעְתֶּם יוֹתֵר. הַמַּדְאָן הִיא אַחְמְתָא הָעַתִּיקָה, וְהִיא גַּם מְזוֹהָה עַל יְדֵי הַיְּהוּדִים כְּשׁוּשָׁן, בִּירַת הַמַּמְלָכָה הַפַּרְסִית שֶׁבָּהּ הִתְרַחֵשׁ נֵס פּוּרִים, וּבָהּ מְצוּיִים גַּם קִבְרֵיהֶם הַמְּשׁוֹעָרִים שֶׁל אֶסְתֵּר וּמָרְדְּכַי>>
מְקוֹם הַקְּבוּרָה הַזֶּה הוּא בַּעַל מַשְׁמָעוּת גְּדוֹלָה מְאוֹד לִיהוּדֵי אִירָאן וְאַף עֲבוּר תּוֹשָׁבֵי הַמָּקוֹם שֶׁאֵינָם יְהוּדִים, שֶׁמּוֹצְאִים בּוֹ קְדוּשָּׁה. ד"ר תָּמָר עֵילָם גִּינְדִין, חוֹקֶרֶת אִירָאן הַקְּדוּמָה, מְתָאֶרֶת בָּאֲתָר שֶׁלָּהּ הַפְגָּנָה גְּדוֹלָה שֶׁל סְטוּדֶנְטִים שֶׁהִתְקַיְּימָה לְאוֹרֶךְ תְּקוּפָה לְיַד צִיּוֹן הַקֶּבֶר שֶׁל מָרְדְּכַי וְאֶסְתֵּר. עֶשְׂרוֹת סְטוּדֶנְטִים מָחוּ עַל כָּךְ שֶׁהָאֲתָר הָפַךְ לִהְיוֹת מָקוֹם קָדוֹשׁ, "אֲתַר מוֹרֶשֶׁת לְאוּמִּי" וּמוֹקֵד עֲלִיָּיה לָרֶגֶל וְדָרְשׁוּ אֶת הֲסָרַת הַכְּתוֹבֶת הַמְּצַיֶּינֶת אוֹתוֹ כַּאֲתַר עֲלִיָּיה לָרֶגֶל. 


בַּשְּׁלָטִים שֶׁנָּשְׁאוּ צִייְּנוּ אֶת הַמִּסְפָּר 77 אֶלֶף – הַמְּצַיֵּין מִבְּחִינָתָם אֶת "שׁוֹאַת הָאִירָאנִים". מְדוּבָּר בְּמִסְפַּר הַפַּרְסִים שֶׁנֶּהֶרְגוּ, עַל פִּי הַמְּגִילָּה, לְאַחַר בִּיטּוּל הַגְּזֵירָה עַל הַיְּהוּדִים. בְּעִקְבוֹת כָּךְ הוּחְלַט לְבַטֵּל אֶת מַעֲמָדוֹ שֶׁל הַמָּקוֹם כְּ"אֲתַר מוֹרֶשֶׁת לְאוּמִּי", אֲבָל לְאַחַר שֶׁתּוֹשָׁבֵי הַמַּדְאָן הֵלִינוּ וְהִפְגִּינוּ נֶגֶד הַהִתְנַעֲרוּת הַמֶּמְשַׁלְתִּית מִקִּבְרֵי הַצַּדִּיקִים שֶׁבְּעִירָם - הוּחְלַט לְהָשִׁיב אֶת הַמָּקוֹם לְמַעֲמָדוֹ הַקּוֹדֵם. זֶה לֹא בִּיטֵּל אֶת הַמַּחֲלוֹקֶת הַמּוֹסִיפָה לְהִתְקַיֵּים. רַק לִפְנֵי כְּחוֹדְשַׁיִים הוּצַּת הַקֶּבֶר.
אַקְט שֶׁל הֲגַנָּה עַצְמִית
הַטְּעָנוֹת עַל "שׁוֹאַת הָאִירָאנִים" מַעֲלוֹת אֶת הַשְּׁאֵלָה הָאָמְנָם אֲנַחְנוּ חוֹגְגִים כַּיּוֹם לְמַעֲשֶׂה הֶרֶג שֶׁל אֲנָשִׁים תְּמִימִים וְחַפִּים מִפֶּשַׁע - וְכֵיצַד נִיתָּן לְהַסְבִּיר אֶת הָאֵירוּעַ שֶׁמְּתוֹאָר בִּכְזוֹ חֲגִיגִיּוּת בַּמִּקְרָא? בְּעִיּוּן בִּפְסוּקֵי הַמְּגִילָּה אֶפְשָׁר לִמְצוֹא אֶת הַתְּשׁוּבָה לַשְּׁאֵלוֹת הַלָּלוּ לְפָחוֹת בְּאוֹפֶן חֶלְקִי. 
שׁוֹאַת 7,0000 אִירָאנִים. עַל הַשֶּׁלֶט עֲדַיִין כָּתוּב "מְקוֹם עֲלִיָּיה לָרֶגֶל" 
הַפְגָּנַת סְטוּדֶנְטִים מֵחוּץ לַאֲתַר קִבְרֵי מָרְדְּכַי וְאֶסְתֵּר. עַל הַשְּׁלָטִים נִכְתַּב: "שׁוֹאַת 70 אֶלֶף אִירָאנִים, וְעַל שֶׁלֶט הַכְּנִיסָה עֲדַיִין כָּתוּב 'מְקוֹם עֲלִיָּיה לָרֶגֶל'" (asriran.com)

כַּאֲשֶׁר נִיתְּנָה בְּאִיגֶּרֶת הַמֶּלֶךְ הַזְּכוּת לִיהוּדֵי שׁוּשַׁן הַבִּירָה לְהָגֵן עַל עַצְמָם, כָּתוּב: "וַיִּכְתּוֹב בְּשֵׁם הַמֶּלֶךְ אֲחַשְׁוֵורוֹשׁ וַיַּחְתּוֹם בְּטַבַּעַת מֶלֶךְ אֲשֶׁר נָתַן הַמֶּלֶךְ לַיְּהוּדִים אֲשֶׁר בְּכָל עִיר וָעִיר, לְהִיקָּהֵל וְלַעֲמוֹד עַל נַפְשָׁם" - כְּלוֹמַר, יֵשׁ לָהֶם זְכוּת לְהָגֵן עַל עַצְמָם. 
"לְהַשְׁמִיד לַהֲרוֹג וּלְאַבֵּד אֶת כָּל חֵיל עַם וּמְדִינָה הַצָּרִים אוֹתָם טַף וְנָשִׁים וּשְׁלָלָם לָבוֹז" - נִיתְּנָה לָהֶם הָרְשׁוּת לַהֲרוֹג אֶת מִי שֶׁמְּאַיְּימִים עַל בִּטְחוֹנָם, וְלֹא זוֹ אַף זוֹ - לִבְזוֹז אֶת הַשָּׁלָל. בַּפֶּרֶק הַבָּא (ט', ט"ו) הַצַּו הַזֶּה מִתְמַמֵּשׁ: "וְיִיקָּהֲלוּ הַיְּהוּדִים אֲשֶׁר גַּם בְּיוֹם אַרְבָּעָה עָשָׂר לְחוֹדֶשׁ אֲדָר, וַיַּהַרְגוּ בְשׁוּשָׁן 300 אִישׁ וּבַבִּיזָּה לֹא שָׁלְחוּ אֶת יָדָם... וּשְׁאָר הַיְּהוּדִים אֲשֶׁר בִּמְדִינוֹת הַמֶּלֶךְ נִקְהֲלוּ וְעָמוֹד עַל נַפְשָׁם וְנוֹחַ מֵאוֹיְבֵיהֶם וְהָרוֹג  בְּשׂוֹנְאֵיהֶם חֲמִישָּׁה וְשִׁבְעִים אָלֶף, וּבַבִּיזָּה לֹא שָׁלְחוּ אֶת יָדָם". 

מָה פֵּשֶׁר הַהַדְגָּשָׁה הַזֹּאת שֶׁלֹּא לָקְחוּ אֶת הַשָּׁלָל, עַל אַף הַהֶיתֵּר? אֶלָּא שֶׁהַפְּסוּקִים הַלָּלוּ מַדְגִּישִׁים וּמְחַדְּדִים כִּי אֵין הַמְּדוּבָּר בְּטֶבַח עַם שֶׁבִּיצְּעוּ הַיְּהוּדִים בְּתוֹשָׁבֵי פָּרַס, בְּמַטָּרָה לִבְזוֹז אֶת הַשָּׁלָל - אֶלָּא אַקְט שֶׁל הֲגַנָּה עַצְמִית מִפְּנֵי מִי שֶׁהָיוּ מְעוֹרָבִים תְּקוּפָה אֲרוּכָּה בְּאַנְטִישֵׁמִיּוּת קָשָׁה בְּעִקְבוֹת הָאִגְּרוֹת שֶׁל הָמָן לְהַשְׁמָדַת כָּל הַיְּהוּדִים.

"וְהַיְּהוּדִים אֲשֶׁר בְּשׁוּשָׁן נִקְהֲלוּ בִּשְׁלוֹשָׁה עָשָׂר בּוֹ וּבְאַרְבָּעָה עָשָׂר בּוֹ וְנוֹחַ בַּחֲמִישָּׁה עָשָׂר בּוֹ, וְעָשׂוּ אוֹתוֹ יוֹם מִשְׁתֶּה וְשִׂמְחָה": הַמְּגִילָּה מַדְגִּישָׁה כִּי חֲגִיגוֹת הַפּוּרִים אֵינָן חֲגִיגוֹת נִיצָּחוֹן אֶלָּא יוֹם מְנוּחָה מִפְּנֵי הָאוֹיְבִים, "כַּיָּמִים אֲשֶׁר נָחוּ בָהֶם הַיְּהוּדִים מֵאוֹיְבֵיהֶם וְהַחוֹדֶשׁ שֶׁנֶּהְפַּךְ לָהֶם מִיָּגוֹן לְשִׂמְחָה וּמֵאֵבֶל לְיוֹם טוֹב". 
עִם יִשְׂרָאֵל לֹא חָגַג מֵעוֹלָם נִיצְחוֹנוֹת, וּבְוַודַּאי שֶׁלֹּא הָרַג (בַּחַגִּים הַדָּתִיִּים). אִם עַם יִשְׂרָאֵל מְצַיֵּין מַשֶּׁהוּ, זֶה אֶת הַמְּנוּחָה, אֶת הַהַפְסָקָה, אֶת הַשִּׁחְרוּר מֵהַמּוּעָקָה וּמִן הַמְּצוּקָה וּמֵהָאִיּוּם. בִּשְׁנֵי הַדְּגֵשִׁים הַלָּלוּ בָּרוּר, אִם כֵּן, כִּי לְמַעֲשֶׂה לֹא מְדוּבָּר פֹּה בַּהֶרֶג סְתָמִי אוֹ בְּ"שׁוֹאָה", אֶלָּא בְּמִלְחֶמֶת הֲגָנָה מִפְּנֵי הָאוֹיְבִים – וְאֶת זֶה אֲנַחְנוּ מְצַיְּינִים לְדוֹרוֹת.
הָרַב ד"ר שׁוּקִי רַייְס הוּא רֹאשׁ מֵיזַם הַתָּנָ"ךְ וְרֹאשׁ הַחוּג לַתָּנָ"ךְ בַּמִּכְלָלָה הָאֲקָדֵמִית הֶרְצוֹג.