נָכוֹן לְהַיּוֹם נִיצָּבִים יַחֲסֵי הַמַּעֲרָב וּצְפוֹן קוֹרֵיאָה עַל צוֹמֶת דְּרָכִים, שֶׁאַחֲרָיו יִתָּכֵן וְהַדְּבָרִים לֹא  יָשׁוּבוּ לִהְיוֹת כְּפִי שֶׁהָיוּ.
שְׁמָהּ הָרִשְׁמִי שֶׁל הַמְּדִינָה הוּא הָרֶפּוּבְּלִיקָה שֶׁל הֶעָם שֶׁל קוֹרֵיאָה, וְהִיא  הַשָּׂרִיד הָאַחֲרוֹן שֶׁל יְמֵי הַמִּלְחָמָה הַקָּרָה וְהַגּוּשׁ הַקּוֹמוּנִיסְטִי.
הַמְּדִינָה הוּקְמָה בִּשְׁנוֹת הַ-50' לְאַחַר  חֲלוּקַּת קוֹרֵיאָה בֵּין הַדָּרוֹם בְּחָסוּת אַרְהָ"ב וְהַצָּפוֹן בְּחָסוּת סִין וברה"מ, נִלְחֲמָה בְּמֶשֶׁךְ 3 שָׁנִים  בִּשְׁכֶנְתָּהּ מִדָּרוֹם בְּמָה שֶׁקָּרוּי מִלְחֶמֶת קוֹרֵיאָה, הָיְיתָה לְחֵלֶק מֵהַגּוּשׁ הַסּוֹבְיֵיטִי, וְנִשְׁאֲרָה מַרְקְסִיסְטִית  גַּם לְאַחַר הִתְפָּרְקוּתוֹ.
הַאִם הִיא בֶּאֱמֶת קוֹמוּנִיסְטִית? הַיּוֹם זֹאת מְדִינָה דִּיקַטְטוּרְיָאלִית שֶׁהָעִיקָּרוֹן  הַמַּנְחֶה אוֹתָהּ הוּא שִׁימּוּר שִׁלְטוֹנָהּ שֶׁל שׁוֹשֶׁלֶת קִים וְהָאֲנָשִׁים הַתְּלוּיִים בָּהּ.
חַיִּים בָּהּ כְּ-22 מִילְיוֹן  אִישׁ, וּמִתּוֹכָם כְּ-2 מִילְיוֹן בַּכּוֹחוֹת הַצְּבָאִיִּים.
זֶה הַצָּבָא הַגָּדוֹל בְּיוֹתֵר בָּעוֹלָם בְּיַחַס לְגוֹדֶל  הָאוּכְלוּסִיָּיה וְתַפְקִידוֹ הוּא שִׁימּוּר הַשִּׁלְטוֹן יוֹתֵר מֵאֲשֶׁר הֲגָנָה מִפְּנֵי אוֹיְבִים מִן הַחוּץ, לְכָךְ גַּם  מוּקְדֶּשֶׁת הַכַּלְכָּלָה - הַתּוֹשָׁבִים מְקַבְּלִים מְעַט מְאוֹד וְחַיִּים בְּעוֹנִי וּבְרָעָב, וְעִיקַּר הַתַּקְצִיב מְיוֹעָד  לְחַזֵּק אֶת כּוֹחוֹת הַבִּטָּחוֹן וּלְתַגְמֵל אֶת אַנְשֵׁיהֶם עַל מְנַת שֶׁיִּרְצוּ לְהַמְשִׁיךְ בַּמַּצָּב הַקַּיָּים.
נֵתַח  מַשְׁמָעוּתִי אַחֵר מֵעוּגַת הַתַּקְצִיב מוּקְדָּשׁ לְאוֹרַח הַחַיִּים הַנֶּהֶנְתָנִי שֶׁל הַשַּׁלִּיט, קִים גּ'וֹן אוּן.
לֹא עַל  כָּךְ חָלַם קַרְל מַרְקְס כַּאֲשֶׁר הוּא כָּתַב אֶת "הַמָּנִיפֶסְט הַקּוֹמוּנִיסְטִי".
הַקּוֹשִׁי שֶׁל הַמַּעֲרָב הוּא  בְּהִתְעַצְּמוּת צְפוֹן קוֹרֵיאָה בְּנֶשֶׁק לְהַשְׁמָדָה הֲמוֹנִית שֶׁעָלוּל לִפְגּוֹעַ בִּשְׁכֵנוֹתֶיהָ, דְּרוֹם קוֹרֵיאָה וְיַפָּן,  וְאוּלַי אַף בְּאַרְהָ"ב הָרְחוֹקָה.
כָּאָמוּר, הַמַּטָּרָה הָעֶלְיוֹנָה הִיא שִׁימּוּר מִשְׁטָרוֹ שֶׁל קִים הַצָּעִיר.
עַל  מְנַת לְהִתְמוֹדֵד עִם הִתְקוֹמְמוּת עֲמָמִית, הֲפֵיכָה בְּתוֹךְ צַמֶּרֶת הַשִּׁלְטוֹן אוֹ תְּקִיפָה צְבָאִית חִיצוֹנִית -  הַמְּדִינָה צְרִיכָה יְכוֹלוֹת הַשְׁמָדָה הֲמוֹנִית כְּדֵי לַיְּצוּר גַּאֲוָה לְאוּמִּית, לִדְבּוֹק בְּהֶישֵּׂגֵי הַשַּׁלִּיט  וּלְהַרְתִּיעַ כָּל תּוֹקֶף פּוֹטֶנְצְיָאלִי.
הֵיעָנוּת לַדְּרִישׁוֹת הַמַּעֲרָבִיּוֹת לְבַטֵּל אֶת אוֹתָן הַיְּכוֹלוֹת הִיא  בִּבְחִינַת הִתְאַבְּדוּת לְשִׁלְטוֹנוֹ שֶׁל קִים, וּלְפִיכָךְ זֶה לֹא קָרָה וְכַנִּרְאֶה גַּם לֹא יִקְרֶה.
עַד כֹּה צְפוֹן  קוֹרֵיאָה לֹא עָשְׂתָה שִׁימּוּשׁ בְּאוֹתָן יְכוֹלוֹת, אַךְ הִיא עוֹרֶכֶת רֵפוֹרְמוֹת בִּפְעִילוּתָהּ הַכַּלְכָּלִית וַעֲלוּלָה  לַעֲרוֹךְ גַּם שִׁינּוּיִים אֲחֵרִים - וּמִכָּךְ מַנְהִיגֵי הַמַּעֲרָב חוֹשְׁשִׁים.
נְשִׂיא אַרְהָ"ב, דּוֹנַלְד טְרַאמְפּ,  הוֹדִיעַ כִּי כָּל הָאוֹפְּצִיּוֹת פְּתוּחוֹת, וּמָה שֶׁנּוֹתַר לַעֲשׂוֹת הוּא לִבְחוֹן אֶת אוֹתָן אוֹפְּצִיּוֹת וְהַמַּשְׁמָעוּת  הָאֶפְשָׁרִית שֶׁלָּהֶן.
סַנְקְצִיּוֹת.
הָאֶמְצָעִי בּוֹ נַעֲשָׂה שִׁימּוּשׁ עַד כֹּה - נָכוֹן לְהַיּוֹם אָסוּר לְיַיבֵּא לַמְּדִינָה  כִּמְעַט כָּל דָּבָר שֶׁיֵּשׁ לוֹ מַשְׁמָעוּת מִלְחַמְתִּית אוֹ אַסְטְרָטֵגִית אַחֶרֶת, כְּמוֹ גַּם הוּטְּלוּ הַגְבָּלוֹת עַל רָאשֵׁי  הַמְּדִינָה כּוֹלֵל הַמַּנְהִיג שֶׁלָּהּ.
לֹא נִרְאֶה שֶׁיֵּשׁ סַנְקְצִיּוֹת מַשְׁמָעוּתִיּוֹת נוֹסָפוֹת שֶׁנִּיתָּן לִשְׁלוֹף מֵהָאַרְגָּז,  וְגַם אִם יִהְיוּ - הֵן לֹא יַשְׁפִּיעַ בִּמְקוֹם בּוֹ כָּל הַסַּנְקְצִיּוֹת נִכְשְׁלוּ עַד כֹּה.
לַחַץ סִינַי.
הַפִּתְרוֹן  הָאֵלֵגַנְטִי בְּיוֹתֵר עֲבוּר הַמַּעֲרָב: סִין - הַיַּעַד הַמֶּרְכָּזִי שֶׁל יְצוּא הַפֶּחָם מִצְּפוֹן קוֹרֵיאָה וְנוֹתֶנֶת  הַמִּטְרִיָּה הַדִּיפְּלוֹמָטִית - תַּבְהִיר לָקִים כִּי נִגְמְרוּ הַמִּשְׂחָקִים וְהוּא מִצִּידּוֹ יָבִין וְיִתְקַפֵּל.
הַאִם זֶה  יִקְרֶה? וּבְכֵן, לֹא בָּטוּחַ שֶׁהַדִּיקְטָטוֹר הַצָּפוֹן קוֹרֵיאָנִי יִבְחַר לְוַותֵּר עַל רֶשֶׁת בִּטָּחוֹן הֶכְרֵחִית לְקִיּוּם  הַשִּׁלְטוֹן שֶׁלּוֹ, גַּם עַל מְנַת לִשְׁמוֹר עַל יְחָסָיו הַמְּיוּחָדִים עִם בֶּיְיגִ'ינְג.
לְמַעֲשֶׂה, לֹא בָּטוּחַ שֶׁסִּין  תִּהְיֶה מוּכָנָה לַעֲשׂוֹת דָּבָר שֶׁכְּזֶה.
הַיֶּלֶד הָרַע מִפְּיוֹנְגְּיַאנְג הוּא כְּלִי שֶׁבְּעֶזְרָתוֹ הִיא מַפְעִילָה לַחַץ עַל  מֵהָעֶרֶב וּמְקַבֶּלֶת מִמֶּנּוּ טוֹבוֹת הֲנָאָה וְיִתְרוֹנוֹת בְּעִיתּוֹת מַשְׁבֵּר.
אַל לָמָּה לְוַותֵּר עַל קְלָף כָּל כָּךְ  חָזָק?! מַעֲרֶכֶת הֲגָנָה מִפְּנֵי טִילִים.
בִּתְחִילַּת הַחוֹדֶשׁ הַקּוֹדֵם אַרְהָ"ב הִצִּיבָה מַעֲרֶכֶת THAAD לְיֵירוּט  טִילִים בַּגְּבוּל שֶׁבֵּין הַקּוֹרֵיאוֹת, וְזָכְתָה בְּעִקְבוֹת כָּךְ לְגִינּוּי מִצַּד רוּסְיָה וְסִין.
הָרַעְיוֹן הוּא  פָּשׁוּט: לִצְפוֹן קוֹרֵיאָה אֵין חֵיל אֲוִיר שֶׁיָּכוֹל לְאַיֵּים עַל שְׁכֵנוֹתֶיהָ.
לְפִיכָךְ הַיְּכוֹלֶת הַיְּחִידָה  לִתְקוֹף הִיא בְּעֶזְרַת טִילִים, וְלָכֵן יֵשׁ לְיָירֵט אוֹתָם.
כַּמִּתְבַּקֵּשׁ, יִשְׂרָאֵל מְנַסָּה לְקַדֵּם מְכִירַת מַעֲרָכוֹת  שֶׁל כִּיפַּת בַּרְזֶל, מָה שֶׁיְּקַדֵּם אֶת הַיִּיצּוּא הַיִּשְׂרְאֵלִי לִדְרוֹם קוֹרֵיאָה, לַמְרוֹת שֶׁגַּם הִיא יוֹדַעַת  מִנִּסְּיוֹנָהּ כִּי מַעַרְכוֹת יָרוּט טִילִים יְכוֹלוֹת לְיָירֵט מִסְפָּר מְסוּיָּם שֶׁל טִילִים בִּזְמַן נָתוּן.
מָה יִקְרֶה  אִם יְשׁוּגְּרוּ בְּדַקָּה אַחַת עֶשְׂרוֹת אוֹ אַף מֵאוֹת טִילִים? הַאִם יוּפַּל הַטִּיל הַהוּא שֶׁנּוֹשֵׂא אֶת רֹאשׁ הַנֶּפֶץ  הַגַּרְעִינִי אוֹ הַכִּימִי? וְגַם אִם הוּא יוּפַּל, הֵיכָן יִפּוֹל? נְפִילַת רֹאשׁ נֶפֶץ שֶׁכְּזֶה הוּא כַּיָּדוּעַ  קָטַסְטְרוֹפָה לְשִׁלְטוֹנוֹת סֵיאוּל שֶׁבְּיָמִים אֵלֶּה נִמְצָאִים בְּמַצָּב שֶׁל חוֹסֶר וַדָּאוּת לְאַחַר הַדָּחַת הַנְּשִׂיאָה  פַּארְק.
תְּקִיפָה צְבָאִית.
הַמָּקוֹם בּוֹ הָאַקְטִיבִיסְטִים הַצְּבָאִיִּים הָרֶפּוּבְּלִיקָאִים שֶׁבַּפֶּנְטָגוֹן מְחַכְּכִים  יָדַיִים בַּהֲנָאָה וּמַשְׁמִיעִים מִילּוֹת מַפְתֵּחַ כְּמוֹ מַפְצִיצִים אַסְטְרָטֶגִיִּים וְנוֹשְׂאוֹת מְטוֹסִים, טִילֵי שִׁיּוּט  וּפְצָצַת יוֹם הַדִּין.
אָמֵרִיקָה תִּתְקוֹף, הַיְּכוֹלוֹת הָאַסְטְרָטֶגְיוֹת תּוּשְׁמַדְנָה וּצְפוֹן קוֹרֵיאָה תֵּרֵד עַל  בִּרְכֶּיהָ.
סוֹף מִשְׂחָק.
הַנִּסָּיוֹן מְלַמֵּד כִּי זֶה מִשְׂחָק שֶׁקָּשֶׁה לְנַצֵּחַ וְהַסּוֹף בִּלְתִּי צָפוּי.
בְּתוֹם הַמַּעֲרָכָה  נֶגֶד סָדָאם חוּסֵיין בְּעִירָאק, הִתְבָּרֵר כִּי מַרְבִּית הַמַּטָּרוֹת שֶׁהוּתְקְפוּ הָיוּ מַטְּרוֹת דֶּמֶה, וְכִי לֹא הָיָה  קֶשֶׁר בֵּין הַדִּיוּוּחִים עַל נֶשֶׁק לְהַשְׁמָדָה הֲמוֹנִית לְבֵין הַקַּיָּים בַּמְּצִיאוּת.
צְפוֹן קוֹרֵיאָה, לְעוּמַּת  זֹאת, מְדִינָה הַנִּשְׁלֶטֶת בְּמַסְרֵק צָפוּף מְאוֹד, הִיא יַעַד מוֹדִיעִינִי קָשֶׁה עוֹד יוֹתֵר.
בָּרוּר שֶׁהִיא  נֶעֱרֶכֶת לְמִתְקָפָה כְּזֹאת מִזֶּה עֶשְׂרוֹת שָׁנִים, אַךְ לֹא בָּרוּר כַּמָּה מֵהַהַתְקָפוֹת הַלָּלוּ יַשִּׂיגוּ אֶת  מַטְּרוֹתֵיהֶן.
נִיתָּן לְהַנִּיחַ שֶׁבְּמִקְרֶה שֶׁל הַתְקָפָה צְבָאִית יוּשְׁמְדוּ רַק מְעַטּוֹת מֵהַמַּטָּרוֹת, וְאַחֲרֶיהָ צְפוֹן  קוֹרֵיאָה תִּישָּׁאֵר עִם יְכוֹלֶת הֶתְקֵפִית.
בָּרוּר גַּם שֶׁתִּהְיֶה לָהּ מוֹטִיבַצְיָה עֲצוּמָה לִגְבּוֹת מְחִיר כָּבֵד כְּכָל  הָאֶפְשָׁר מֵאֵלֶּה שֶׁנִּיצָּבִים מוּלָהּ.
וּמָה תִּהְיֶינָה הַמַּשְׁמָעוּיוֹת הַכַּלְכָּלִיּוֹת שֶׁל דָּבָר שֶׁכְּזֶה? לֹא סָבִיר  שֶׁהַמְּדִינָה הַזֹּאת תַּצְלִיחַ לִתְקוֹף אֶת הַחוֹף הַמַּעֲרָבִי שֶׁל אַרְהָ"ב כְּפִי שֶׁהִיא מִתְיַימֶּרֶת, גַּם תְּקִיפָה שֶׁל  יַפָּן לֹא תִּהְיֶה דָּבָר פָּשׁוּט, כָּךְ שֶׁכַּנִּרְאֶה שֶׁעִיקַּר הַפְּגִיעָה יִהְיֶה בְּבִירַת הַמְּדִינָה שֶׁמִּדָּרוֹם.
סֵיאוּל,  מֶרְכַּז הַכַּלְכָּלָה וְהַמִּמְשָׁל שֶׁל דְּרוֹם קוֹרֵיאָה - 80 ק"מ בִּלְבַד מֵהַגְּבוּל.
גַּם אִם הַצָּפוֹן עֲדַיִין לֹא  הִצְלִיחַ לְהַצִּיב רָאשֵׁי חֵץ גַּרְעִינִיִּים עַל הַטִּילִים שֶׁלּוֹ, הוּא עֲדַיִין יוּכַל לְשַׁגֵּר אֶת הָאַרְסֶנַל שֶׁקַּיָּים  בְּמַטָּחִים כְּבֵדִים שֶׁיָּקְשׁוּ עַל הַיֵּירוּט וּלְהַפִּיל עַל בִּירַת דְּרוֹם קוֹרֵיאָה.
רָאשֵׁי קְרָב בִּיּוֹלוֹגִיִּים,  כִּימִיִּים וְגַם קוֹנְבֶנְצְיוֹנָלִיִּים, יִפְּלוּ עַל אוּכְלוּסִיָּיה בַּת יוֹתֵר מִ-10 מִילְיוֹן אִישׁ, פַּסֵּי יִצּוּר  וּמִשְׂרָדִים שֶׁל הַחֲבָרוֹת הַקּוֹרֵיאָנִיּוֹת הַמּוֹבִילוֹת, שְׂדוֹת תְּעוּפָה, בִּנְיְינֵי מִמְשָׁל, אוֹטוֹסְטְרָדוֹת,  מַאַגְרֵי דֶּלֶק וּמַיִם וְתַחֲנוֹת כּוֹחַ.
בְּשׁוֹנֶה מִמַּגֵּיפַת הָ-MERS, מִבְּחִינָתָם שֶׁל קוֹרֵיאָה הַדְּרוֹמִית וְעוֹלָם  הַכַּלְכָּלָה הַבֵּינְלְאוּמִּי מְדוּבָּר בְּתַרְחִישׁ יוֹם הַדִּין.
מִתְקָפָה אָמֶרִיקָנִית שֶׁתְּאַפְשֵׁר לְשִׁלְטוֹנוֹ שֶׁל קִים לָתֵת  אֶת הַמַּכָּה הַשְּׁנִיָּה תִּגְרוֹם לִקְרִיסַת הַבּוּרְסָה הַדָּרוֹם קוֹרֵיאָנִית, לִנְפִילַת עֲנָקֵי תַּעֲשִׂיָּה וּמִסְחָר דּוּגְמַת  סַמְסוּנְג, יוּנְדַאי, חֶבְרַת הַחַשְׁמַל הַקּוֹרֵיאָנִית, Posco וְ-LG.
מִבְּחִינַת הַכַּלְכָּלָה הַדָּרוֹם קוֹרֵיאָנִית  מְדוּבָּר בְּמַהֲלָךְ שֶׁיָּבִיא לִנְפִילָה בִּמְימַדִּים הִסְטוֹרִיִּים, וְיִגְרוֹר גַּלֵּי הֶדֶף לְעֵבֶר כְּלַל הַבּוּרְסוֹת בָּעוֹלָם  שֶׁיִּסְבְּלוּ מִנְּפִילוֹת קָשׁוֹת.
הוּא יִפְגַּע בְּשׁוּרָה אֲרוּכָּה שֶׁל חֲבֵרוֹת הַמִּתְקַיְּימוֹת בִּזְכוּת הֶסְכֵּמֵי סַחַר עִם  חֲבָרוֹת דְּרוֹם קוֹרֵיאָנִיּוֹת.
כְּמוֹ כֵן, הַיִּיצּוּא הַדָּרוֹם קוֹרֵיאָנִי, וְכָמוֹהוּ, גַּם הַבִּיקּוּשׁ הָעוֹלָמִי לוֹ יִפְּלוּ.
נָכוֹן לְהַיּוֹם, דְּרוֹם קוֹרֵיאָה הִיא הַיְּבוּאָנִית מִסְפַּר 9 בָּעוֹלָם, עִם הֶיקֵּף שֶׁל מֵעַל 400  מִילְיַארְד דּוֹלָר לְשָׁנָה.
כַּאֲשֶׁר הֶיקֵּף כָּזֶה נִפְגַּע זֶה פּוֹגֵעַ קוֹדֶם כָּל בַּסַּפָּקִים שֶׁלָּהּ, אֲבָל גַּם בָּאֵלֶּה  הַמְּסַפְּקִים לַסַּפָּקִים שֶׁלָּהּ, וְכָאן נוֹצֶרֶת תְּגוּבַת שַׁרְשֶׁרֶת כְּלָל עוֹלָמִית קָשָׁה, שֶׁאַחַת הַחוּלְיוֹת שֶׁלָּהּ הִיא  יִשְׂרָאֵל עִם הֶיקֵּף סַחַר שֶׁל קָרוֹב לְמִילְיַארְד דּוֹלָר בְּשָׁנָה.
לְסִיכּוּם, הַנָּשִׂיא טְרַאמְפּ הוֹדִיעַ כִּי הוּא  מְשַׁתֵּף אֶת רָאשֵׁי יַפָּן וּדְרוֹם קוֹרֵיאָה בַּאֲשֶׁר לִבְחִירַת הַכֵּלִים כֵּיצַד לְהִתְמוֹדֵד עִם הַמַּצָּב בִּצְפוֹן  קוֹרֵיאָה.
גַּם הָעוּבְדָּה שֶׁיִּשְׂרָאֵל מְנַסָּה לְקַדֵּם מְכִירַת מַעַרְכוֹת הֲגָנָה לִדְרוֹם קוֹרֵיאָה הִיא דָּבָר טוֹב.
 אַךְ בְּסוֹפוֹ שֶׁל דָּבָר צָרִיךְ לִזְכּוֹר שֶׁהַנְּשִׂיאִים שֶׁלִּפְנֵי טְרַאמְפּ הֶחֱלִיטוּ לְהִימָּנַע מִלְּהַפְעִיל כּוֹחַ צְבָאִי  מוּל פְּיוֹנְגְּיַאנְג, וְהֵם יָדְעוּ טוֹב מְאוֹד מַדּוּעַ.
הַכּוֹתֵב, יוֹעֵץ עִסְקִי וּבֵין תַּרְבּוּתִי לְשׁוּקֵי מִזְרַח  אַסְיָה, מַכְשִׁיר עוֹבְדִים וּמְאַמֵּן מְנַהֲלִים לִפְעִילוּת בִּדְרוֹם קוֹרֵיאָה , מְאַמֵּן מְנַהֲלִים וּמַעֲבִיר סַדְנָאוֹת  לִפְעִילוּת בִּשְׁוָוקִים מִתְעוֹרְרִים בַּחֲבָרוֹת יִשְׂרְאֵלִיּוֹת.