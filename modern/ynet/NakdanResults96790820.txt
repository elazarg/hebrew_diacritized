"תָּמִיד יֵשׁ סִיכּוּנִים": הָאֲנָשִׁים שֶׁלֹּא נִרְתְּעוּ מִפְּתִיחַת עֵסֶק בִּימֵי קוֹרוֹנָה
בֵּין סֶגֶר לְסֶגֶר נִפְתְּחוּ עֶשְׂרוֹת אַלְפֵי עֲסָקִים חֲדָשִׁים בְּיִשְׂרָאֵל, שֶׁנּוֹלְדוּ לְתוֹךְ עִידַּן הַקוֹרוֹנָה. מָה דָּחַף אֶת הָעַצְמָאִים הַטְּרִיִּים לָצֵאת לַדֶּרֶךְ, אֵיךְ הֵם הִתְאִימוּ עַצְמָם לַתְּקוּפָה וְלָמָּה דַּוְוקָא עַכְשָׁיו? "הֵבַנּוּ שֶׁהַמְּדִינָה בְּכָאוֹס וְשֶׁאִי אֶפְשָׁר לִסְמוֹךְ עַל אַף אֶחָד, אָז הִרְגַּשְׁנוּ שֶׁצָּרִיךְ לָקוּם וְלַעֲשׂוֹת"
שָׁקֵד אֵילַת
פּוּרְסַם: 06.11.20 , 08:22

"מִמְּנַהֵל גָּדוֹל הָפַכְתִּי לְאֶחָד שֶׁמּוֹכֵר מוּצָרֵי מָזוֹן כְּמוֹ 'אַחֲרוֹן הָרוֹכְלִים', וּמַכָּרִים הָיוּ עוֹבְרִים וְשׁוֹאֲלִים אִם אֲנִי צָרִיךְ כֶּסֶף - אֲבָל אֲנִי שָׂמֵחַ וְגֵאֶה בַּשִּׁינּוּי שֶׁעָשִׂיתִי". כָּךְ אוֹמֵר הָדָר אַיְזְנֶר (62) מֵרָמַת הַשָּׁרוֹן, שֶׁלִּפְנֵי הַקוֹרוֹנָה עָבַד בְּמֶשֶׁךְ 35 שָׁנָה בְּתוֹר מְאַרְגֵּן וּמַדְרִיךְ טִיּוּלִים בְּמִשְׂרַד נְסִיעוֹת גָּדוֹל, שֶׁגַּם הָיָה שׁוּתָּף בּוֹ, וְלָאַחֲרוֹנָה פָּתַח עֵסֶק לְאוֹכֶל בֵּיתִי מוּכָן.
סוֹחֲרִים בת"א פָּתְחוּ אֶת הַחֲנוּיוֹת: "הָפְכוּ אוֹתָנוּ לִמְפֵרֵי חוֹק"
הַעֲרָכוֹת: 65 אֶלֶף עֲסָקִים נִסְגְּרוּ כְּבָר הַשָּׁנָה, וְהַסּוֹף עוֹד רָחוֹק
הַמִּסְפָּרוֹת נִפְתְּחוּ. הַחֲנוּיוֹת לֹא: "מְפַרְגֶּנֶת לַשְּׁכֵנָה אֲבָל אֲנִי מִסְכֵּנָה, זֶה לֹא צוֹדֵק"

בֵּין הָעֲסָקִים שֶׁנִּסְגָּרִים וּבְצֵל הַמַּצָּב הַכַּלְכָּלִי הַקָּשֶׁה נִרְאִים נִיצָּנִים שֶׁל עֲסָקִים חֲדָשִׁים בַּשֶּׁטַח, וְנִשְׁאֶלֶת הַשְּׁאֵלָה הַאִם הַקוֹרוֹנָה גָּרְמָה לָנוּ, הַיִּשְׂרְאֵלִים, שֶׁקּוֹרְאִים לְעַצְמֵנוּ אוּמַּת הַסְּטַארְט-אַפְּ וְהַחַדְשָׁנוּת - לְהֵירָתֵעַ מִפְּתִיחַת עֲסָקִים בַּתְּקוּפָה הַזֹּאת, אוֹ שֶׁאוּלַי דַּוְוקָא לְהֶפֶךְ? 

מִנְּתוּנִים שֶׁפִּרְסְמָה לָאַחֲרוֹנָה רָשׁוּת הַמִּיסִּים עוֹלֶה כִּי בֵּין מֵרְץ לְסֶפְּטֶמְבֶּר הַשָּׁנָה נִפְתְּחוּ 55,031 תִּיקֵי עוֹסְקִים חֲדָשִׁים בְּמַעַ"מ, לְעוּמַּת 71,873 תִּיקִים בַּתְּקוּפָה הַמַּקְבִּילָה בְּ-2019. מְדוּבָּר אָמְנָם בִּירִידָה שֶׁל כִּמְעַט 25%, אַךְ עִם זֹאת בְּמִסְפָּר לֹא מְבוּטָּל שֶׁל עֲסָקִים שֶׁנִּפְתְּחוּ לַמְרוֹת הַמַּשְׁבֵּר.


"הִגַּעְנוּ לִפְרוֹץ הַקוֹרוֹנָה בְּמַצָּב דֵּי טוֹב מִבְּחִינַת תַּשְׁתִּית לְיַזָּמוּת", אוֹמֵר פְּרוֹפ' אֵהוּד מניפז, שֶׁכּוֹתֵב דּוּ"חַ לְאוּמִּי עַל יַזָּמוּת וְחַדְשָׁנוּת בְּיִשְׂרָאֵל בְּ-20 הַשָּׁנִים הָאַחֲרוֹנוֹת. "מִסְפַּר הָעֲסָקִים שֶׁנִּפְתָּחִים בָּאָרֶץ בְּשָׁנָה הוּכְפַּל בֶּעָשׂוֹר הָאַחֲרוֹן. הַרְבֵּה אֲנָשִׁים רוֹצִים לִפְתּוֹחַ עֵסֶק, וּבַמֶּחְקָר הָאַחֲרוֹן, שֶׁהִתְיַיחֵס לִשְׁנַת 2019, נִמְצָא כִּי 13 מִתּוֹךְ 100 אֲנָשִׁים בָּאָרֶץ מְעוּנְיָינִים לִפְתּוֹחַ עֵסֶק בְּאוֹתָהּ שָׁנָה אוֹ נִמְצָאִים בַּשְּׁלַבִּים הַהַתְחָלָתִיִּים שֶׁל פְּתִיחַת עֵסֶק. עוֹד עוֹלֶה מֵהַמֶּחְקָר כִּי בַּשָּׁנָה שֶׁעָבְרָה כִּמְעַט שְׁלִישׁ מֵהַיִּשְׂרְאֵלִים הִתְכַּוְּונוּ לְהָקִים עֵסֶק חָדָשׁ בִּשְׁלוֹשׁ הַשָּׁנִים הַקְּרוֹבוֹת".

לִדְבָרָיו, "לֹא פּוּרְסְמוּ עֲדַיִין מִמְצָאִים מִתְּקוּפַת הַקוֹרוֹנָה, אֲבָל אֵין לִי סָפֵק שֶׁהָעוּבְדָּה שֶׁהַיַּזָּמוּת בְּיִשְׂרָאֵל גְּבוֹהָה יַחֲסִית לַמְּדִינוֹת בָּעוֹלָם תַּעֲזוֹר לָנוּ לָצֵאת מֵהַמַּשְׁבֵּר מַהֵר יוֹתֵר". 
עַד שֶׁיִּהְיוּ נְתוּנִים עַדְכָּנִיִּים בְּנוֹגֵעַ לְהַשְׁפָּעַת הַקוֹרוֹנָה עַל רָמַת הַיַּזָּמוּת בְּיִשְׂרָאֵל, בָּדַקְנוּ מִי הֵם הָאֲנָשִׁים שֶׁלֹּא נִרְתְּעוּ וּפָתְחוּ עֵסֶק בִּימֵי הַקוֹרוֹנָה, וּמָה גָּרַם לָהֶם לַעֲשׂוֹת אֶת הַשִּׁינּוּי.
"הִרְגַּשְׁנוּ שֶׁצָּרִיךְ לָקוּם וְלַעֲשׂוֹת"
עִילַי פַרְבְּשְׁטֵיְין (29) וָנִיל דוּנְיוֹ (28) מִתֵּל אָבִיב, לֹא תִּכְנְנוּ לַהֲפוֹךְ לְיַצְרָנִים וּמְשַׁוְּוקִים שֶׁל מוּתָג חָדָשׁ בְּשָׁלָב זֶה שֶׁל חַיֵּיהֶם. פַרְבְּשְׁטֵיְין עָבַד כְּרַכַּז בַּעֲמוּתַּת "הַגַּל שֶׁלִּי", שֶׁעוֹבֶדֶת עִם נוֹעַר בְּסִיכּוּן דֶּרֶךְ גְּלִישַׁת גַּלִּים, וְדוּנְיוֹ הָיָה מְעוֹרָב בְּעִסְקֵי חַיֵּי הַלַּיְלָה בְּתֵל אָבִיב. הַקוֹרוֹנָה, כַּמּוּבָן, הוֹצִיאָה אוֹתָם לְחָלָ"ת.
"שְׁנֵינוּ גּוֹלְשֵׁי גַּלִּים, וְהִכַּרְנוּ בַּשֵּׁירוּת הַצְּבָאִי שֶׁבּוֹ הָיִינוּ בְּיַחַד בַּצֶּוֶות בְּחֵיל הַיָּם", מְסַפֵּר פַרְבְּשְׁטֵיְין. "נִיסִּינוּ לַחֲשׁוֹב אֵיךְ לְנַצֵּל אֶת הַהִזְדַּמְּנוּת שֶׁשְּׁנֵינוּ פְּנוּיִים כְּדֵי לְהִתְחַבֵּר וְלִיזוֹם מַשֶּׁהוּ, וּבְסֶגֶר הָרִאשׁוֹן הָיוּ גַּלִּים מְטוֹרָפִים וְאָסוּר הָיָה לָצֵאת לִגְלוֹשׁ. חָשַׁבְנוּ אֵיךְ לְהַכְנִיס אֶת הַגַּלִּים לְתוֹךְ הַחֶדֶר וְהִתְחַלְנוּ לְיַיצֵּר בָּאלָאנָס בּוֹרְד, שֶׁזֶּה דְּמוּי גַּלְשָׁן מֵעֵץ שֶׁמְּאַפְשֵׁר עֲבוֹדָה עַל יַצִּיבוּת וְשִׁיוּוּי מִשְׁקָל. בַּהֶמְשֵׁךְ קָרָאנוּ לְמוּתָג statera (אִיזּוּן, בְּלָטִינִית). 

"הִרְגַּשְׁנוּ שֶׁאִיזּוּן זֶה בְּדִיּוּק מָה שֶׁאֲנָשִׁים צְרִיכִים בַּתְּקוּפָה הַזֹּאת, גַּם מֵעֵבֶר לַקֶּטַע הַפִיזִי. הִתְחַלְנוּ לַעֲבוֹד בַּנַּגָּרִיָּיה שֶׁל אַבָּא שֶׁל דוּנְיוֹ, שִׂיחַקְנוּ עִם הָעֵץ וְהַצְּבָעִים וְאַחֲרֵי שֶׁהֵכַנּוּ אֶת הַבּוֹרְד הָרִאשׁוֹן הִסְתַּכַּלְנוּ וְאָמַרְנוּ 'ווֹאוּ'. מַמָּשׁ אָהַבְנוּ אֶת הַמּוּצָר".