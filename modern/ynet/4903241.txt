בְּתִזְמוּן מוּשְׁלָם הוֹדִיעוּ הָעֶרֶב (ד') הָאַלּוּף הָאוֹלִימְפִּי בִּקְרָב 10 אֶשְׂטוֹן אִיטוֹן, וְאִשְׁתּוֹ זוֹכַת מֵדַלְיַית הָאָרָד הָאוֹלִימְפִּית בִּקְרָב 7 בְּרִיָּאן תִּיסֵן-אִיטוֹן, עַל פְּרִישָׁה מְשׁוּתֶּפֶת מֵאַתְלֵטִיקָה, כְּשֶׁהֵם בְּגִיל 28 בִּלְבַד וּבְשִׂיאָם הַמִּקְצוֹעִי.
 
בְּהוֹדָעָה שֶׁפִּרְסְמוּ בַּאֲתָרָם כָּתַב הָאָמֵרִיקָנִי, מֵדָלִיסְט הַזָּהָב מִלּוֹנְדוֹן 2012 וְרִיּוֹ 2016: "זֶה הַזְּמַן שֶׁלִּי לַעֲזוֹב אֶת הָאַתְלֵטִיקָה וְלַעֲשׂוֹת מַשֶּׁהוּ חָדָשׁ.
בְּכֵנוּת, אֵין עוֹד הַרְבֵּה דְּבָרִים שֶׁאֲנִי רוֹצֶה לַעֲשׂוֹת בַּסְּפּוֹרְט".
בַּהֶמְשֵׁךְ פִּירְגָּן בְּחוֹם לִבְחִירַת לִיבּוֹ: "מֵעוֹלָם לֹא רָאִיתִי רָמָה כָּזוֹ גְּבוֹהָה שֶׁל חוֹזֶק לְאוֹרֶךְ כָּל כָּךְ הַרְבֵּה זְמַן.
אֲנִי אוֹהֵב אוֹתְךָ".

בְּרִיָּאן כָּתְבָה: "בְּאַרְבַּע הַשָּׁנִים הָאַחֲרוֹנוֹת נָתַתִּי אֶת כָּל מָה שֶׁיָּכוֹלְתִּי.
אַתְלֵטִיקָה בָּאָה לִפְנֵי הַמִּשְׁפָּחָה, הַחֲבֵרִים, הַנִּישּׂוּאִים וְהֶעָתִיד שֶׁלִּי.
זֶה מַשֶּׁהוּ שֶׁבָּחַרְתִּי לַעֲשׂוֹת וַאֲנִי כְּלָל לֹא מִתְחָרֶטֶת עַל כָּךְ.
זֶה גָּרַם לִי אוֹשֶׁר לִרְדּוֹף אַחֲרֵי מַשֶּׁהוּ שֶׁהָיְיתָה לִי כָּזוֹ תְּשׁוּקָה אֵלָיו".

הִיא הוֹסִיפָה עוֹד: "הָלַכְתִּי בְּעִקְבוֹת הַמַּטָּרוֹת שֶׁלִּי.
אֲנִי יוֹדַעַת שֶׁנָּתַתִּי כָּל טִיפָּה שֶׁל אֵנֶרְגִּיָּה שֶׁהָיְיתָה לִי, וְלֹא יָכוֹלְתִּי לַעֲשׂוֹת שׁוּם דָּבָר יוֹתֵר טוֹב.
אֵין לִי יוֹתֵר אֶת הַתְּשׁוּקָה לְאַתְלֵטִיקָה אוֹ לַקְּרָב 7 כִּי אֲנִי יוֹדַעַת שֶׁאֵין לִי לְאָן לְהִתְקַדֵּם.
אֲנִי מְסָרֶבֶת לַחֲזוֹר וְלֵחָפֵף כִּי אֲנִי אוֹהֶבֶת וּמְכַבֶּדֶת אֶת הַסְּפּוֹרְט הַזֶּה יוֹתֵר מִדַּי.
לָכֵן, הֶחְלַטְתִּי לִפְרוֹשׁ.
הִגִּיעַ הַזְּמַן לַעֲבוֹר לַתְּשׁוּקָה הַבָּאָה, הַדָּבָר הַבָּא בָּעוֹלָם שֶׁאוּכַל לְהַשְׁפִּיעַ עָלָיו".

אֶשְׂטוֹן אִיטוֹן נֶחֱשָׁב בַּשָּׁנִים הָאַחֲרוֹנוֹת כְּלִיגָה בִּפְנֵי עַצְמוֹ בֶּעָנָף הַמּוּרְכָּב וְהַמְּפָרֵךְ בְּיוֹתֵר בְּאַתְלֵטִיקָה הַקַּלָּה.
בְּנוֹסָף לִשְׁתֵּי מֵדַלְיוֹת הַזָּהָב הָאוֹלִימְפִּיּוֹת הָרְצוּפוֹת שֶׁלּוֹ, הוּא מַחֲזִיק גַּם בִּשְׁתֵּי מֵדַלְיוֹת זָהָב וּבְמֵדַלְיַית כֶּסֶף בְּאַלִּיפוּת הָעוֹלָם וְשָׁלוֹשׁ פְּעָמִים הוּא זָכָה בְּאַלִּיפוּת הָעוֹלָם בִּקְרָב 7 בָּאוּלָם.
אִיטוֹן שָׁבַר פַּעֲמַיִים אֶת שִׂיא הָעוֹלָם וּבְאַלִּיפוּת הָעוֹלָם בְּ-2015 הֶעֱמִיד אוֹתוֹ עַל 9,045 נְקוּדּוֹת, בְּמַקְבִּיל הוּא מַחֲזִיק גַּם בְּשִׂיא הָעוֹלָמִי בִּקְרָב 7 בָּאוּלָם.
בְּאוֹלִימְפְּיָאדַת רִיּוֹ הוּא גַּם קָבַע שִׂיא אוֹלִימְפִּי חָדָשׁ: 8,893 נְקוּדּוֹת.
אֶשְׂטוֹן נִיחָן כַּצָּפוּי בִּיכוֹלוֹת אַתְלֵטִיּוֹת וֶרְסָטִילִיּוּת וְחֵלֶק מֵהַתּוֹצָאוֹת שֶׁלּוֹ הָיוּ מַצִּיבוֹת אוֹתוֹ גַּם כְּאַתְלֵט לֹא רַע בְּמִקְצוֹעוֹת בּוֹדְדִים.
כָּךְ לְמָשָׁל הוּא רָץ 400 מ' בְּשִׂיאוֹ בְּ-45.00 שְׁנִיּוֹת וְקָפַץ לְמֶרְחָק שֶׁל 8.23 מ'.

הֶישֵּׂגֶיהָ שֶׁל בְּרִיָּאן מַרְשִׁימִים כְּשֶׁלְּעַצְמָם אַךְ צְנוּעִים בְּיַחַס לְבַעֲלָהּ.
הִיא סִייְּמָה פַּעֲמַיִים כִּסְגָנִית אַלּוּפַת הָעוֹלָם, זָכְתָה כָּאָמוּר בְּמֵדַלְיַית אָרָד אוֹלִימְפִּית וּפַעַם אַחַת הוּכְתְּרָה לְאַלּוּפַת עוֹלָם בִּקְרָב 5 בָּאוּלָם.
הַשְּׁנַיִים נִישְּׂאוּ בְּמַהֲלָךְ 2013 אַחֲרֵי שֶׁהִכִּירוּ בְּאוּנִיבֶרְסִיטַת אוֹרֵגוֹן.