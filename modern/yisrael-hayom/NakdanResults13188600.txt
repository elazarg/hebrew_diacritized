מִיכַל גֵּרָא מַרְגָּלִיּוֹת
רִאשׁוֹן, סֶפְּטֶמְבֶּר 13, 2020 - 21:51
כַּמָּה יַעֲבוֹרוּן וְכַמָּה יִיבָּרֵאוּן
כַּמָּה יַעֲבוֹרוּן וְכַמָּה יִיבָּרֵאוּן/ מֵי יִחְיֶה וּמִי יָמוּת/ מִי בְּקִיצּוֹ וּמִי לֹא בְּקִיצּוֹ/ מִי בַּמַּיִם וּמִי בָּאֵשׁ/ מִי בַּחֲנִיקָה וּמִי בִּסְקִילָה. אֲנִי זוֹכֶרֶת הֵיטֵב אֶת הַטֵּקְסְט שֶׁל "וּנְתַנֶּה תּוֹקֶף" מֵהַתְּפִילּוֹת בְּרֹאשׁ הַשָּׁנָה בְּבֵית הַכְּנֶסֶת בְּיַלְדוּתִי. אֶת הַפַּחַד שֶׁהִכְנִיסָה בִּי הַתְּפִילָּה. אֲבָל סְבִיבִי לֹא הָיוּ מֵתִים. הַמָּוֶות הָיָה עַרְטִילַאי, מְחַכֶּה בְּסוֹף הַדֶּרֶךְ לַאֲנָשִׁים מְבוּגָּרִים. 

בְּיוֹם חֲמִישִׁי בַּלַּיְלָה חָנִין אָלַעְבִּיד בַּת הַ־27 מֵרַהַט נִרְצְחָה בְּנֶשֶׁק חַם, מוּל עֵינֶיהָ שֶׁל בִּתָּהּ בַּת הַ־3. הִיא מִצְטָרֶפֶת לְשׁוּרָה שֶׁל 15 נָשִׁים וְתִינוֹקֶת שֶׁרַק הַשָּׁנָה נוֹרוּ, נֶחְנְקוּ, נִדְקְרוּ וְהוּכּוּ לְמָוֶות עַל רֶקַע מִגְּדֵרִי, רוּבָּן עַל יְדֵי בְּנֵי זוּגָן. עֲבוּר עֶשְׂרוֹת אַלְפֵי נָשִׁים נִפְגְּעוֹת אַלִּימוּת בְּיִשְׂרָאֵל, הַמָּוֶות הוּא תָּמִיד אֶפְשָׁרוּת שֶׁמְּחַכָּה מֵעֵבֶר לַפִּינָּה. 

שְׁלִישׁ מִכְּלַל הַקּוֹרְבָּנוֹת שֶׁל רֶצַח בִּידֵי בֶּן זוּגָן הִתְלוֹנְנוּ לַמִּשְׁטָרָה טֶרֶם נִרְצְחוּ. וּבְכָל זֹאת, הַפִּתְרוֹנוֹת הַקַּיָּימִים לֹא מַסְפִּיקִים, וְאֵין כִּמְעַט טִיפּוּל בִּגְבָרִים אַלִּימִים, גַּם לֹא בְּכָאֵלֶּה שֶׁיָּשְׁבוּ בַּכֶּלֶא בִּגְלַל אַלִּימוּת נֶגֶד בַּת זוּגָם. שְׁתַּיִים מֵהַנָּשִׁים שֶׁנִּרְצְחוּ בִּשְׁנַת 2020 נִרְצְחוּ עַל יְדֵי בֶּן זוּג שֶׁיָּשַׁב בַּכֶּלֶא בִּגְלַל אַלִּימוּת נֶגְדָּן, לֹא עָבַר טִיפּוּל, חָזַר הַבַּיְתָה וְרָצַח אוֹתָן. גַּם אֵין טִיפּוּל מְסַפֵּק עֲבוּר הַיְּלָדוֹת וְהַיְּלָדִים שֶׁנֶּחֱשָׂפִים לְאַלִּימוּת בַּבַּיִת, וְאֵין מַעֲבַר מֵידָע מִמַּעַרְכוֹת הָרְווֹחָה לְחִינּוּךְ כְּדֵי לְהָגֵן עַל הַיְּלָדִים הָאֵלֶּה. 

42 אֲחוּזִים מֵהַנָּשִׁים שֶׁנִּרְצְחוּ עַד כֹּה בִּשְׁנַת 2020 נִרְצְחוּ בְּנֶשֶׁק חַם, וּבְכָל זֹאת מְדִינִיּוּת הַמֶּמְשָׁלָה בַּשָּׁנִים הָאַחֲרוֹנוֹת הִיא לְהַרְחִיב עוֹד וְעוֹד אֶת כְּלֵי הַנֶּשֶׁק בַּמֶּרְחָב הָאֶזְרָחִי וּלְהָקֵל קַבָּלַת רִישְׁיוֹן נֶשֶׁק. בְּיִשְׂרָאֵל, וּבִפְרָט בַּחֶבְרָה הָעַרְבִית, יֵשׁ בְּעָיָה חֲמוּרָה שֶׁל נֶשֶׁק פְּרָטִי בִּלְתִּי חוּקִּי, הַהַעֲרָכוֹת עוֹמְדוֹת עַל כְּ־300 אֶלֶף כְּלֵי נֶשֶׁק שֶׁפְּזוּרִים בַּמֶּרְחָב הָאֶזְרָחִי; מִסְפָּר גָּבוֹהַּ יוֹתֵר מִזֶּה שֶׁל כְּלֵי הַנֶּשֶׁק הַמְּדוּוָּחִים בְּאוֹפֶן פְּרָטִי אוֹ אִרְגּוּנִי. קַיֶּימֶת זְלִיגָה חֲמוּרָה וּמְסוּכֶּנֶת שֶׁל כְּלִי יְרִייָּה אֶזְרָחִיִּים לְמַאַגְרֵי הַנֶּשֶׁק הַבִּלְתִּי חוּקִּי. לְפִי דּוּ"חַ וַעֲדַת רוֹנֵן שֶׁפּוּרְסַם הַשָּׁנָה, כְּ־1,000 כְּלִי יְרִייָּה אֶזְרָחִיִּים מוּרְשִׁים נִגְנְבוּ עַל פְּנֵי תְּקוּפָה שֶׁל חָמֵשׁ שָׁנִים, וְ־93 אֲחוּזִים מֵהַמִּקְרִים שֶׁנֶּחְקְרוּ נִסְגְּרוּ לְלֹא תּוֹצָאוֹת. 

הַחַיִּים שֶׁל הַנָּשִׁים נִפְגְּעוֹת הָאַלִּימוּת נִמְצָאִים בַּיָּדַיִים שֶׁל מְקַבְּלֵי הַהַחְלָטוֹת בְּיִשְׂרָאֵל וּבְסִדְרֵי הָעֲדִיפוּיוֹת שֶׁהֵם קוֹבְעִים. הַאִם הַשָּׁנָה יְצַמְצְמוּ אֶת הַנֶּשֶׁק הַחַם בַּמֶּרְחָב הָאֶזְרָחִי אוֹ יַמְשִׁיכוּ לְהַרְחִיב אֶת כְּלֵי הַנֶּשֶׁק?

הַאִם הַשָּׁנָה יַאַסְפוּ אֶת הַנֶּשֶׁק הַבִּלְתִּי חוּקִּי? הַאִם הַשָּׁנָה, סוֹף־סוֹף, תְּתוּקְצַב הַתּוֹכְנִית לְמַאֲבָק בְּאַלִּימוּת נֶגֶד נָשִׁים, כְּפִי שֶׁנִּקְבַּע בְּיוּלִי 2017 וְלֹא יוּשַּׂם מֵאָז? 40 מִילְיוֹן חֲסֵרִים לְתִקְצוּב שְׁנַת 2020. הֵיכָן הַכֶּסֶף?

בְּשַׁבָּת וּבְרִאשׁוֹן נַחְגּוֹג, כְּכָל הָאֶפְשָׁר בְּמִסְגֶּרֶת הַנְּסִיבּוֹת, אֶת רֹאשׁ הַשָּׁנָה.

אֲנַחְנוּ צְרִיכִים וּצְרִיכוֹת שָׁנָה טוֹבָה יוֹתֵר. וְיִהְיוּ מֵי שֶׁבִּתְפִילּוֹת יְצַיְּינוּ כַּמָּה יַעֲבוֹרוּן וְכַמָּה יִיבָּרֵאוּן. אֲבָל לֹא דַּי לְהִתְפַּלֵּל שֶׁנֵּיחָתֵם בְּסֵפֶר הַחַיִּים. מֶמְשֶׁלֶת יִשְׂרָאֵל, הַחַיִּים שֶׁלָּנוּ בַּיָּדַיִים שֶׁלָּכֶם. 

מִיכַל גֵּרָא מַרְגָּלִיּוֹת הִיא מנכ"לית שְׁדוּלַּת הַנָּשִׁים בְּיִשְׂרָאֵל