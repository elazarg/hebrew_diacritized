"הַמַּדָּדִים לְהַצְלָחָה אֵינָם מוּגְבָּלִים לְמִסְפָּרִים. יֵשׁ כַּמּוּבָן הֶישֵּׂגִים שֶׁנִּיתָּן לְכַמֵּת, כְּמוֹ מִסְפַּר הַמְּבַקְּרִים בַּתַּעֲרוּכָה, מִסְפַּר אַלְבּוֹמֵי מוּזִיקָה יִשְׂרְאֵלִיִּים הַיּוֹצְאִים בְּיַפָּן, מִסְפַּר סְפָרִים יִשְׂרְאֵלִיִּים הַמְּתוּרְגָּמִים לְיַפָּנִית אוֹ שִׁיעוּרִים שֶׁל חֲשִׂיפָה תִּקְשׁוֹרְתִּית. כַּאֲשֶׁר הִצְלַחְנוּ בַּפַּעַם הָרִאשׁוֹנָה לִגְרוֹם לְעִיתּוֹן יַפָּנִי מוֹבִיל, בַּעַל תְּפוּצָה שֶׁל 8.5 מִילְיוֹן עֳותָקִים בַּיּוֹם, לְפַרְסֵם סִיפּוּר שֶׁל סוֹפֵר יִשְׂרָאֵל  - 'בַּחוּץ' שֶׁל אֶתְגַּר קֶרֶת - וְעוֹד בְּמִיקּוּם מֶרְכָּזִי בָּעִיתּוֹן, הַמִּסְפָּר דִּיבֵּר בְּעַד עַצְמוֹ. אֶלָּא שֶׁיֵּשׁ מַדָּדִים אֲחֵרִים, שֶׁהֲרֵי הַתַּרְבּוּת אֵינָהּ מִתְקַיֶּימֶת בַּסַּד הֵצֵר שֶׁל כַּמּוּיוֹת". 
רוֹזֵן מַבְהִיר שֶׁהוּא מְנַסֶּה "לִבְנוֹת תַּמְהִיל הַמְּשַׁלֵּב כַּמּוּת וְאֵיכוּת, קָהָל מְבוּגָּר שֶׁל אוּלַמּוֹת קוֹנְצֶרְטִים וְקָהָל צָעִיר שֶׁל סוּגוֹת עַכְשָׁוִויּוֹת, עִיר הַבִּירָה טוֹקְיוֹ לְצַד מְחוֹזוֹת מְרוּחָקִים. כָּךְ תִּמְצְאוּ אוֹתִי עוֹבֵד עַל שִׁידּוּרִים הַמַּגִּיעִים לְמִילְיוֹנֵי צוֹפִים וּמַאֲזִינִים, וּבְמַקְבִּיל מְפַתֵּחַ פְּרוֹיֶקְט עֲבוּר בֵּית סֵפֶר אֶחָד, שֶׁרַבִּים מִן הַבּוֹגְרִים שֶׁלּוֹ מַגִּיעִים לְעֶמְדוֹת מַפְתֵּחַ. הַקֶּשֶׁר עִם בֵּית הַסֵּפֶר הַזֶּה אָמְנָם אֵינוֹ חוֹשֵׂף אוֹתָנוּ לְמִילְיוֹנִים, אוּלָם הוּא עָמוֹק וְאֵיכוּתִי. אֲנַחְנוּ מְבִיאִים לַמָּקוֹם הַזֶּה, הַנִּמְצָא עַל הַר נִידָּח בַּמָּחוֹז צְפוֹנִי, מוּזִיקַאי יִשְׂרְאֵלִי אַלּוֹן יַבְנִיאֵל, שֶׁבּוֹנֶה עִם הַתַּלְמִידִים מוֹפָע הַמּוּפָק וּמוֹעֳלֶה בִּפְנֵי הַקָּהָל הַמְּקוֹמִי. הַשָּׁנָה נַעֲשֶׂה זֹאת שׁוּב, אֶלָּא שֶׁבִּגְלַל אִילּוּצֵי נְגִיף הַקּוֹרוֹנָה נַעֲבוֹר לַדִּיגִיטָל". 
מַגֵּיפַת הֲקוֹרוֹנָה מְאַיֶּימֶת לִכְרוֹת אֶת כָּל הֶעָנָף שֶׁעָלָיו יוֹשֶׁבֶת דִּיפְּלוֹמַטְיָה תַּרְבּוּתִית, שֶׁהֲרֵי חִילּוּפֵי תַּרְבּוּת מְחַיְּיבִים מַגָּע בִּלְתִּי אֶמְצָעִי עִם הַקָּהָל, וְהוּא אֵינוֹ אֶפְשָׁרִי כָּל עוֹד הַנְּגִיף מְאַיֵּים.

"הַמַּגֵּיפָה הִגִּיעָה לְיַפָּן מוּקְדָּם, מִייָּד אַחֲרֵי סִין. זֶה קָרָה כַּאֲשֶׁר הָאֳונִיָּיה 'דַּיְימוֹנְד פְּרִינֵסְס', שֶׁבָּהּ הִתְפָּרֵץ הַנְּגִיף, עָגְנָה בְּיוֹקוֹהָמָה. הָיוּ עַל סִיפּוּנָהּ 15 יִשְׂרְאֵלִים, וְכָל צֶוֶות הַשַּׁגְרִירוּת נִרְתַּם לְסַיֵּיעַ לָהֶם וּלְחַלֵּץ אוֹתָם. זֹאת הָיְתָה חֲווֹיָה לֹא פְּשׁוּטָה - לֹא יָדַעְנוּ דָּבָר עַל הַמַּחֲלָה, אֲבָל כּוּלָּנוּ, מֵהַמַּחְלָקָה הַמְּדִינִית וְעַד לְאַנְשֵׁי הַתַּרְבּוּת, לִיוִּוינוּ אֶת הַיִּשְׂרְאֵלִים. זֶה מַדְגִּים אֶת הַחֲשִׁיבוּת שֶׁל דִּיפְּלוֹמַטְיָה. אֵין לָהּ תַּחֲלִיף גַּם - וְאוּלַי בִּמְיוּחָד - כְּשֶׁהַנְּגִיף מִשְׁתּוֹלֵל". 
"לְיַיצֵּג גַּם בְּיָמִים קָשִׁים"
רוֹזֵן מְסַפֵּר שֶׁבַּשָּׁבוּעוֹת שֶׁאַחֲרֵי מַשְׁבֵּר הַ"דַּיְימוֹנְד פְּרִינֵסְס" הִתְבַּטְּלוּ כָּל הַתּוֹכְנִיּוֹת שֶׁבָּנָה בְּעָמָל רַב. "עָמְדוּ בְּפָנַיי שְׁתֵּי אֶפְשָׁרוּיוֹת: לְהַשְׁלִים עִם הַמַּצָּב וּפָשׁוּט לְחַכּוֹת לַחֲלוֹף הַמַּגֵּיפָה, אוֹ לַהֲפוֹךְ אֶת הַמַּצָּב הֶחָדָשׁ לְהִזְדַּמְּנוּת. בָּחַרְתִּי בָּאֶפְשָׁרוּת הַשְּׁנִיָּיה. אֲנִי מַאֲמִין שֶׁהָאָמָּנוּת וְהַתַּרְבּוּת קַיָּימוֹת מֵאָז וּמֵעוֹלָם, וְתִהְיֶינָה לְעוֹלָם, לֹא מְשַׁנֶּה מָה קוֹרֶה לָאֱנוֹשׁוּת, מָה הַמִּגְבָּלוֹת וּמָה דַּרְגַּת הָרְווֹחָה הַכַּלְכָּלִית. הַטֶּבַע הָאֱנוֹשִׁי לֹא יָכוֹל בִּלְעֲדֵיהֶן. לָכֵן הַשְּׁאֵלָה הִיא לֹא הָאִם לִפְעוֹל בִּתְקוּפַת הֲקוֹרוֹנָה, אֶלָּא אֵיךְ. לְצַד הָאֶתְגָּרִים הַגְּדוֹלִים תְּקוּפַת הֲקוֹרוֹנָה מִתְאַפְיֶינֶת בַּפּוֹטֶנְצְיָאל גָּדוֹל, וְנִיסִּיתִי לְפַתֵּחַ אֶמְצָעִים לְמַמֵּשׁ אוֹתוֹ".
כְּתוֹצָאָה, פְּעִילוּת הַתַּרְבּוּת שֶׁל שַׁגְרִירוּת יִשְׂרָאֵל בְּיַפָּן לֹא שָׁבְקָה אֶלָּא הֶחֱלִיפָה צוּרָה, כַּמִּתְחַיֵּיב מִן הַמִּגְבָּלוֹת. תּוֹכְנִיּוֹת חֲדָשׁוֹת לִזְמַן קוֹרוֹנָה כָּלְלוּ פְּעִילוּיוֹת נְטוּלוֹת סִיכּוּנֵי הַדְבָּקָה, כְּמוֹ הַשָּׁקַת אֲתַר תַּרְבּוּת יִשְׂרְאֵלִית חָדָשׁ בַּשָּׂפָה הַיַּפָּנִית, פִּיתּוּחַ עֲרוּצִים לְהַגְבָּרַת שִׁיתּוּפֵי הַפְּעוּלָּה בֵּין תַּלְמִידִים וּבָתֵּי סֵפֶר מִיִּשְׂרָאֵל וּמִיַּפָּן, וְשִׁיתּוּף פְּעוּלָּה עִם מָגָזִין הָעִיצּוּב הֲכִי נֶחֱשָׁב בְּיַפָּן "IDEA" לְהוֹצָאַת גִּילָּיוֹן מְיוּחָד הַמּוּקְדָּשׁ לְעִיצּוּב יִשְׂרְאֵלִי. אֲבָל גּוּלַּת הַכּוֹתֶרֶת הִגִּיעָה בַּסּוֹף אוֹגוּסְט בִּדְמוּת הַסֶּרֶט "בַּחוּץ" (OUTSIDE) מֵאֵת הַכּוֹרֵיאוֹגְרָפִית וְהַמְּעַצֶּבֶת עִנְבָּל פִּינְטוֹ וְהַסּוֹפֵר אֶתְגַּר קֶרֶת. 
"הַסֶּרֶט שֶׁהוּפַק בְּסִיּוּעַ 'פַקְטוֹרִי 54' הוּא אַגָּדַת קוֹרוֹנָה סוֹרְיָאלִיסְטִית, הַמַּצִּיגָה אֶת הַתְּחוּשׁוֹת הָאִישִׁיּוֹת וְהָאֲוִוירָה הַכְּלָלִית הַשּׁוּרָה עַל הָעוֹלָם בַּתְּקוּפָה הַנּוֹכְחִית", מַסְבִּיר רוֹזֵן. "הָרָצוֹן לְהַמְשִׁיךְ לְקַדֵּם אֶת יִשְׂרָאֵל בְּרַחֲבֵי הָעוֹלָם, לְיַיצֵּר קְשָׁרִים בֵּין אָמָּנִים יִשְׂרְאֵלִים וּבֵינְלְאוּמִּיִּים וּלְנַסּוֹת לְסַפֵּר אֶת הַסִּיפּוּר שֶׁלָּנוּ לֹא נֶעֱלַם גַּם בְּיָמִים קָשִׁים".
יוֹזְמָתוֹ שֶׁל רוֹזֵן קָרְמָה עוֹר וְגִידִים כְּקוֹפְּרוֹדוּקְצִיָּה יִשְׂרְאֵלִית־יַפָּנִית הַמְּבוּסֶּסֶת עַל סִיפּוּר קָצָר שֶׁכָּתַב קֶרֶת בִּתְקוּפַת הַסֶּגֶר בְּקוֹרוֹנָה, שֶׁצּוּלְּמָה בְּמַקְבִּיל בִּזְמַן הַמַּגֵּיפָה הָעוֹלָמִית בְּתֵל אָבִיב וּבְטוֹקְיוֹ, וּמִשְׁתַּתְּפִים בָּהּ שַׂחְקָנִים, מוּזִיקָאִים וְרַקְדָנִים יִשְׂרְאֵלִים וְיַפָּנִים, וּבַהֵם הֲרַקְדָנִית הַיִּשְׂרְאֵלִית מוֹרָן מִילֶר וְהַשַּׂחְקָן וְהָרַקְדָן מִירְאֵי מוֹרִיָּאמָה, כּוֹכָב אָהוּב בְּיַפָּן. יוֹצְרֵי הַסֶּרֶט, הַמִּשְׁתַּתְּפִים וְהַשּׁוּתָּפִים, מַגִּיעִים מֵעוֹלְמוֹת שׁוֹנִים וְכוּלָּם יַחַד מְנַסִּים לְגַלּוֹת דְּרָכִים חֲדָשׁוֹת לַיְּצִירָה וּלְתִקְשׁוֹרֶת בֵּין אֲנָשִׁים, בְּמִסְגֶּרֶת הַהַגְבָּלוֹת וְהַגְּבוּלוֹת הַחֲדָשִׁים שֶׁשִּׂרְטְטָה הַמַּגֵּיפָה. 
כַּיָּאֶה לִשְׁמוֹ, "בַּחוּץ" עוֹשֶׂה אֶת דַּרְכּוֹ הַחוּצָה בְּיָמִים אֵלֶּה בְּהַקְרָנוֹת עַל מָסַכֵּי עֲנָק בְּכִיכָּרוֹת מֶרְכָּזִיּוֹת בְּתֵל אָבִיב, בְּטַיְימְס סֶקְוֶור בִּנְיוּ יוֹרְק וּבְשִׁיבוּיֶיה בְּטוֹקְיוֹ. הַלְּוַואי שֶׁמִּן הַתְּקוּפָה הַסּוֹרְיָאלִיסְטִית הָעוֹבֶרֶת עַל כּוּלָּנוּ נִזְכּוֹר דַּוְוקָא אוֹתוֹ וְלֹא אֶת פִּגְעֵי הַמַּחֲלָה.