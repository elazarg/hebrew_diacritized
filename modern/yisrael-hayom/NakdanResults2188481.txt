אָבֵל זֶה הָאִינְטֵרֵס שֶׁלּוֹ. זֶה לֹא הָאִינְטֵרֵס שֶׁלִּי וְלֹא שֶׁל כָּל מִי שֶׁחָפֵץ לִשְׁמוֹר עַל יִשְׂרָאֵל כִּמְדִינָה יְהוּדִית וְדֵמוֹקְרָטִית.
"אֲנִי חוֹשֵׁב שֶׁבַּעֲבוּר יִשְׂרָאֵל, הָאִינְטֵרֵס הָעֶלְיוֹן, שֶׁאֵין בִּלְתּוֹ, הוּא הַפְרָדָה בֵּינֵינוּ לְבֵינָם. אֲבָל כְּכָל שֶׁיַּחְלְפוּ שָׁנִים לְלֹא שִׁינּוּי, כָּךְ הַהַפְרָדָה לֹא תִּישָּׁמֵר, וְהַמַּשְׁמָעוּת הִיא 3 מִילְיוֹן פָּלֶשְׂתִּינִים מֵהַגָּדָה שֶׁחַיִּים בֵּינֵינוּ. לְדַעְתִּי, אֲנַחְנוּ מַמָּשׁ לֹא רוֹצִים עוֹד מִילְיוֹנֵי פָּלֶשְׂתִּינִים אִיתָּנוּ, הוֹפְכִים לִהְיוֹת חֵלֶק מִמְּדִינַת יִשְׂרָאֵל".
 
אֶת סִפְרוֹ הִקְדִּישׁ חֵמוֹ לְאָבִיו, חַיִּים זַ"ל, "הָאָדָם שֶׁהַשֶּׁטַח הָיָה טִבְעוֹ הַשֵּׁנִי וֶאֱנוֹשִׁיּוּת - הָרִאשׁוֹן". הָאָב, שֶׁעָבַד 44 שָׁנִים כְּטֶכְנַאי בַּמָּכוֹן הַגֵּיאוֹלוֹגִי, נִפְטַר מִמַּחֲלַת הַסַּרְטָן לִפְנֵי שְׁנָתַיִים, בְּגִיל 66, בְּמַהֲלַךְ כְּתִיבַת הַסֵּפֶר - שֶׁנֶּעֶשְׂתָה בֵּין הַיֶּתֶר לְצַד מִיטָּתוֹ בְּבֵית הַחוֹלִים.
עַל שׁוּלְחָנוֹ שֶׁל חֵמוֹ, בַּחֲדַר הָעֲבוֹדָה בְּבֵיתוֹ שֶׁבִּשְׁכוּנַת בִּיצָּרוֹן בְּתֵל אָבִיב, נִיצֶּבֶת תְּמוּנַת הָאָב, וְעַל הָרִצְפָּה מְשַׂחֶקֶת בְּצַעֲצוּעֵי פְּלַסְטִיק אוֹרִי בַּת הַשָּׁנָה, "שֶׁבָּאָה לְעוֹלָם בִּזְכוּת אַבָּא שֶׁלִּי. אֲנִי לֹא רָצִיתִי יוֹתֵר מִשְּׁנֵי יְלָדִים, אֲבָל כְּכָל שֶׁהַמַּחֲלָה שֶׁלּוֹ הֶחֱמִירָה וְהָיָה בָּרוּר שֶׁהַסּוֹף קָרֵב, כָּךְ נִמְלַכְתִּי בְּדַעְתִּי.
"קְלִישָׁאתִי כְּכָל שֶׁזֶּה יִישָּׁמַע, הַמָּוֶות הִתְקָרֵב אֵלַי, וַאֲנִי רָצִיתִי לְהָבִיא חַיִּים. שָׁבוּעַ לִפְנֵי שֶׁאָבִי נִפְטַר, נֹגַהּ אִשְׁתִּי (40) גִּילְּתָה שֶׁהִיא בַּהֵירָיוֹן הַשְּׁלִישִׁי, וְאָז הִתְרַחֲשָׁה הַסְּצֵנָה הֲכִי מְרַגֶּשֶׁת בָּעוֹלָם. יָשַׁבְנוּ שְׁנֵינוּ לְיַד מִיטָּתוֹ, עִם אִמָּא שֶׁלִּי, אֲבִיבָה, לְצִידּוֹ, וּבִישַּׂרְנוּ לָהֶם שֶׁאֲנַחְנוּ בְּהֵירָיוֹן. הוּא כְּבָר הָיָה בְּעוֹלָמוֹת עֶלְיוֹנִים, אֲבָל בְּהֶחְלֵט הִפְנִים אֶת הַבְּשׂוֹרָה וְגַם שָׁאַל בְּחִיּוּךְ, 'מָתַי הִסְפַּקְתֶּם?'"
שָׁלוֹשׁ שָׁנִים הִקְדִּישׁ חֵמוֹ לִכְתִיבַת הַסֵּפֶר. "שָׁלוֹשׁ שָׁנִים שֶׁבָּהֶן אֲנִי חוֹזֵר בְּתֵשַׁע בָּעֶרֶב מֵהַשְּׁטָחִים, מִשִּׁידּוּרִים, מֵהָאוּלְפָּן, עִם שְׁלוֹשָׁה יְלָדִים קְטַנִּים (רוֹמִי בַּת הַ־7, מִיכָאֵל בֶּן הַ־5 וְאוּרִי), עִם בַּת זוּג שֶׁיֵּשׁ לָהּ קַרְיֵירָה תּוֹבְעָנִית מִשֶּׁלָּהּ (מנכ"לית חֶבְרַת קוֹסְמֶטִיקָה; נָּ"ל) וְעִם הַחַיִּים עַצְמָם. וּבְכָל זֹאת, מַשֶּׁהוּ בִּי גָּרַם לִי לְהָסִיט לְצַד אֶת הָעֲיֵיפוּת וְעוֹמֶס הַמַּטָּלוֹת, לְהוֹשִׁיב אֶת עַצְמִי מוּל הַמַּחְשֵׁב וְלַעֲבוֹד שָׁעוֹת אֲרוּכּוֹת אֶל תּוֹךְ הַלַּיְלָה, אוֹ לְהִתְנַתֵּק לְמֶשֶׁךְ יָמִים שְׁלֵמִים שֶׁל הִתְמַסְּרוּת לַכְּתִיבָה".
נוֹסָף עַל הֲטָלַת הַזַּרְקוֹר עַל הַתַּפְנִית שֶׁמִּתְרַחֶשֶׁת בַּחֶבְרָה הַפָלַשְׂתִּינִית, סִפְרוֹ שֶׁל חֵמוֹ מְשַׂרְטֵט אֶת הַחַיִּים שֶׁנִּמְצָאִים בְּמֶרְחַק נְגִיעָה מִיִּשְׂרָאֵל וּבְכָל זֹאת אֵינָם מוּכָּרִים, וְכָל זֹאת בְּאֶמְצָעוּת מְקוֹרוֹתָיו בַּגָּדָה וּבְעַזָּה - בְּפַתַ"ח, בְּחַמַאס וּבְגִ'יהָאד הָאִסְלָאמִי, תּוֹשָׁבֵי מַחֲנוֹת פְּלִיטִים וַאֲסִירִים בִּיטְחוֹנִיִּים, מְשַׁתְּפֵי פְּעוּלָּה שֶׁל יִשְׂרָאֵל וְשׁוֹהִים בִּלְתִּי חוּקִּיִּים. רוּבָּם כְּכוּלָּם מוּזְכָּרִים בְּשֵׁמוֹת בְּדוּיִים, כְּדֵי לִשְׁמוֹר עֲלֵיהֶם. אֶת מָה שֶׁמֵּנִיעַ אוֹתוֹ הוּא מַגְדִּיר "שְׁלִיחוּת", וְאָז מְמַהֵר לְהִתְנַצֵּל שֶׁ"גַּם זֹאת קְלִישָׁאָה".
"בּוּרוּת הִיא הַחַמְצָן שֶׁל הַשִּׂנְאָה, הָאַלִּימוּת, הַדֵּעוֹת הַקְּדוּמוֹת, הַקִּיצוֹנִיּוֹת. מָה שֶׁאֲנִי מְבַקֵּשׁ לַעֲשׂוֹת כָּל הַשָּׁנִים הוּא קוֹדֶם כָּל לְהַקְשִׁיב לַאֲנָשִׁים, לִלְמוֹד אֶת הַמְּצִיאוּת, וְאָז לְהָבִיא אֶת הַדְּבָרִים בִּפְנֵי הַצִּיבּוּר הַיִּשְׂרְאֵלִי. לְהַנְגִיש מֵידָע, לְשַׁתֵּף בְּיֶדַע, לְסַפֵּר סִיפּוּרִים שֶׁמְּאַפְשְׁרִים לְהַכִּיר וּלְהַרְגִּישׁ - וְרַק אָז לִשְׁפּוֹט".
אַחֲרֵי לִימּוּדֵי תּוֹאַר רִאשׁוֹן בָּאַרְכֵיאוֹלוֹגְיָה וּבְמַדַּע הַמְּדִינָה בְּאוּנִיבֶרְסִיטַת תֵּל אָבִיב, הֵבִיאָה אוֹתוֹ מִשְׂרַת קַשָּׁב בַּדֶּסְק הָעַרְבִי שֶׁל עָרוּץ 1 לְהַשְׁקִיט לִזְמַן מָה אֶת שְׁאִיפָתוֹ לַהֲפוֹךְ לְאַרְכֵיאוֹלוֹג, וּבְ־2003 הֵחֵל אֶת דַּרְכּוֹ בִּתְחוּם הַתִּקְשׁוֹרֶת. מֵאָז עָבַד שֶׁבַע שָׁנִים בַּעֲרוּץ 1, מְעַט יוֹתֵר מִשָּׁנָה בֶּעָרוּץ 10 וּמִשְּׁנַת 2009 הוּא בְּחֶבְרַת הַחֲדָשׁוֹת שֶׁל עֲרוּץ 2.
"לָאַהֲבָה וְלָרָעָב אֶל הַתְּחוּם הִתְוַוסְּפוּ הָרִיגּוּשׁ וְהָעִנְיָין מִמִּפְגָּשׁ עִם מְקוֹרוֹת אֱנוֹשִׁיִּים, עִם הַשֶּׁטַח, וְעִם הַתְּחוּשָׁה שֶׁקָּשֶׁה לְהַעֲבִיר בַּמִּילִּים - לִהְיוֹת זֶה שֶׁמַּגִּיעַ לִמְקוֹמוֹת שֶׁאַף אֶחָד לֹא בֶּאֱמֶת מַכִּיר וּמִשָּׁם לְהָבִיא אֶת הַסִּיפּוּרִים".
 
לַמְרוֹת שֶׁחֵמוֹ נִמְנַע מִכְּתִיבָה שֶׁגּוֹלֶשֶׁת לְשִׁירַת הַלֵּל לְעַצְמוֹ, אֶחָד מִסִּיפּוּרָיו הוֹפְכֵי הַקְּרָבַיִים בַּסֵּפֶר קָשׁוּר גַּם בְּאֶחָד מֵהֶישֵּׂגָיו הַגְּדוֹלִים כְּעִיתּוֹנַאי, אַחֲרֵי שֶׁסִּדְרַת כַּתָּבוֹת שֶׁלּוֹ שֶׁהוּקְדְּשָׁה לִמְצִיאוּת נְטוּלַת צֶלֶם הָאֱנוֹשׁ בַּמַּחְסוֹמִים, זֵירְזָה אֶת פְּתִיחָתָם מֵחָדָשׁ, בְּ־2019, שֶׁל "שְׁנֵי הַסַּמָּנִים הַקִּיצוֹנִיִּים בְּיוֹתֵר שֶׁל מַחְסוֹמֵי עוֹטֵף יְרוּשָׁלַיִם", כְּהַגְדָּרָתוֹ - מַעֲבַר 300 בְּבֵית לֶחֶם וּמַעֲבַר קַלַנְדְּיָה, שֶׁשּׁוּפְּצוּ בְּהַשְׁקָעָה שֶׁל 300 מִילְיוֹן שְׁקָלִים וְהַתְּנָאִים בָּהֶם הָפְכוּ לֶאֱנוֹשִׁיִּים. בְּסִפְרוֹ הוּא מְתָאֵר אֶת מְצִיאוּת הַמַּחְסוֹמִים בְּלָשׁוֹן שֶׁלְּעִיתִּים נוֹגַעַת לַלֵּב מַמָּשׁ.
אֲבָל הָאֶמְפַּתְיָה שֶׁנּוֹכַחַת לֹא מְעַט בְּסִפְרוֹ אֵינָהּ אוֹטוֹמָטִית. "בְּ־2004 פָּגַשְׁתִּי צְעִירָה פָלַשְׂתִּינִית מִמַּחֲנֵה גָ'בָאלִיָּה בְּעַזָּה, שֶׁנִּתְפְּסָה עִם חֲגוֹרַת נֶפֶץ בְּמַחְסוֹם אֶרֶז, כְּשֶׁהַיַּעַד שֶׁלָּהּ הָיָה לְהִתְפּוֹצֵץ בְּבֵית הַחוֹלִים סוֹרוֹקָה בִּבְאֵר שֶׁבַע", הוּא מְסַפֵּר. "כְּשֶׁהִתְיַישַּׁבְתִּי מוּלָהּ הִבְחַנְתִּי עַד כַּמָּה הִיא צְעִירָה, וְגַם שֶׁיֵּשׁ כְּוִויָּיה גְּדוֹלָה מְאוֹד עַל צַוּוֹארָהּ. לֹא בָּרוּר מִמָּה, אֲבָל יִיתָּכֵן שֶׁהַפַתַ"ח נִיצַּל לְמַטְּרוֹתָיו אֶת הַמַּרְאֶה שֶׁלָּהּ, שֶׁהָפַךְ אוֹתָהּ לְ'פְּסוּלַת חִיתּוּן'.
"שְׁנֵי עֲמִיתִים שֶׁלִּי, שֶׁרִאְיְינוּ אוֹתָהּ לְפָנַיי, הָיוּ מְאוֹד לְעוּמָּתִיִּים, תָּקְפוּ אוֹתָהּ וְהִתְעַמְּתוּ אִיתָּהּ. אֲנִי פָּתַחְתִּי בַּשְּׁאֵלָה, 'מָה אִמָּא שֶׁלְּךָ חוֹשֶׁבֶת עַכְשָׁיוֹ?' וּבִתְגוּבָה הִיא הִתְמוֹטְטָה וּפָרְצָה בִּבְכִי, שֶׁקָּשֶׁה הָיָה לְהַרְגִּיעַ. וְאֵין בִּי אֶמְפַּתְיָה. נָכוֹן, הִיא צְעִירָה, מְנוּצֶּלֶת, חָיָה חַיִּים קָשִׁים עַד בִּלְתִּי נִסְבָּלִים, עִם מְעַט מְאוֹד תִּקְווֹה. אֲבָל אֲנִי יִשְׂרְאֵלִי, יְהוּדִי וְצִיּוֹנִי, וַאֲנִי יוֹשֵׁב מוּלָהּ כִּי הַשַּׁבָּ"כּ וְצַהַ"ל שִׁיבְּשׁוּ לָהּ אֶת הַתּוֹכְנִיּוֹת לְבַצֵּעַ פִּיגּוּעַ הִתְאַבְּדוּת מַחֲרִיד, שְׂטָנִי.
"אִתְגּוּר הָאֶמְפַּתְיָה עָשׂוּי לְהוֹפִיעַ גַּם כְּשֶׁאֲנִי נִפְגָּשׁ עִם מְחַבְּלִים שֶׁמַּבִּיעִים רָצוֹן בָּרוּר לִפְגּוֹעַ בְּיִשְׂרְאֵלִים, וּלְצַד זֶה שֶׁאֲנִי נִזְקָק לִגְלוּלָה נֶגֶד הֲקָאָה, לִפְעָמִים הֵם מִתְגַּלִּים כְּמַצְחִיקִים, עֲדִינִים וַחֲכָמִים - וּבְעִיקָּר מַצִּיגִים תְּמוּנָה מוּרְכֶּבֶת. זֶה לֹא גּוֹרֵם לִי לְבִלְבּוּל, כִּי אֲנִי תָּמִיד יוֹדֵעַ מִי אֲנִי וּמֵהֵיכָן בָּאתִי. עִם זֶה, בְּרִיבּוּי הַפָּנִים וְהָרְבָדִים שֶׁל הַמְּצִיאוּת טָמוּן לֹא מְעַט קוֹשִׁי. הֲכִי פָּשׁוּט לְהַחֲזִיק בִּרְאִיַּית עוֹלָם חַד־מְמַדִּית. הֵם רָעִים, אֲנִי טוֹב. זֶה שָׁטוּחַ וְיָעִיל.
"יֵשׁ לִי מְקוֹרוֹת פָלַשְׂתִּינִיִּים שֶׁיְּדֵיהֶם שְׁקוּעוֹת עָמוֹק בְּתוֹךְ הָעִימּוּתִים הַפְּנִימִיִּים וְהַחִיצוֹנִיִּים. בַּתַּפְקִיד שֶׁלִּי אִי אֶפְשָׁר לֹא לְהִתְלַכְלֵךְ. אֵלֶּה הָאֲנָשִׁים שֶׁאַתָּה נִסְמָךְ עֲלֵיהֶם וְנִדְרָשׁ לָהֶם לְשֵׁם בִּיצּוּעַ הָעֲבוֹדָה שֶׁלְּךָ. אֵלֶּה הַמְּקוֹרוֹת".
וַחֲבֵרִים?
"יֵשׁ לִי לֹא מְעַט חֲבֵרִים פָּלֶשְׂתִּינִים, בְּהֶחְלֵט. אֲבָל לֹא רוֹצְחִים. הַגְּבוּל מְאוֹד בָּרוּר. הֵם כֵּן מְקוֹרוֹת, וְהֵם מְעַנְיְינִים, חֲשׁוּבִים וַאֲפִילּוּ חִיּוּנִיִּים כְּדֵי לִלְמוֹד לָעוֹמֶק אֵיךְ הַדְּבָרִים עוֹבְדִים. אֵיךְ הֵם עוֹבְדִים, כִּבְנֵי אָדָם. שָׁם אֲנִי נִתְקָל גַּם בַּחֲרָטוֹת, וַאֲפִילּוּ מְחַפֵּשׂ אַחֲרֵיהֶן. אַחֲרֵי זִיק הָאֱנוֹשִׁיּוֹת. זֶה חָשׁוּב לִי.
"נִפְגַּשְׁתִּי לֹא מִזְּמַן עִם רוֹצֵחַ מִמַּחֲנֵה דְּהֶיְישֶׁה, שֶׁהוֹצִיא לְהוֹרֵג שְׁנֵי יִשְׂרְאֵלִים. יָשַׁבְתִּי יוֹם שָׁלֵם אֶצְלוֹ בַּסָּלוֹן, הִקְשַׁבְתִּי לוֹ, וּבְשָׁלָב מְסוּיָּם אָמַרְתִּי לוֹ, 'אֲנִי לֹא מֵבִין. אַתָּה כָּמוֹנִי, אֵיךְ לַעֲזָאזֵל עָשִׂיתָ אֶת זֶה? אֵיךְ אַתָּה חַי עִם זֶה?' וְהוּא בִּתְגוּבָה מָחָה בְּתַקִּיפוּת דִּמְעָה מִזָּוִוית הָעַיִן וְשָׁתַק".
חָשַׁשְׁתָּ אֵי פַּעַם לְחַיֶּיךָ בְּמַהֲלַךְ הָעֲבוֹדָה?
"הַרְבֵּה יוֹתֵר מִפַּעַם אַחַת. אֲנִי בּוֹלֵט בַּשֶּׁטַח, לֹא בֶּאֱמֶת נִטְמָע. אֲבָל לִפְעָמִים הַסַּכָּנָה הִיא לֹא כִּי אֲנִי יִשְׂרְאֵלִי, אֶלָּא כִּי נִקְלַעְתִּי אֶל תּוֹךְ מְצִיאוּת רְווּיַת סִכְסוּכִים וְאַלִּימוּת. לִפְנֵי כַּמָּה שָׁנִים צִילַּמְתִּי כַּתָּבָה עַל נַדְלָ"ן בְּרַמַאלְלַה. בִּזְמַן שֶׁחִיכִּיתִי עִם הַצַּלָּם וְאִישׁ הַסָּאוּנְדּ לְקַבְּלָן מְקוֹמִי שֶׁיַּגִּיעַ לְהִתְרַאֲיֵין, עָצַר לְיָדֵנוּ רֶכֶב בַּחֲרִיקַת בְּלָמִים וּמִמֶּנּוּ יָצְאוּ חֲמוּשִׁים שֶׁהִצְמִידוּ לָנוּ אֶקְדָּחִים לָרַקּוֹת וְאָזְקוּ אֶת יָדֵינוּ. אַחֲרֵי כַּמָּה דַּקּוֹת הִתְבָּרֵר שֶׁאֵלֶּה אַנְשֵׁי כּוֹחוֹת בִּיטָּחוֹן שֶׁל הָרָשׁוּת. זוֹ הָיְתָה טָעוּת, וְהֵם הִנִּיחוּ לָנוּ".
לְדַעְתְּךָ, קַיָּים מַסְלוּל שֶׁל הַשְׁלָמָה הֲדָדִית אֲמִיתִּית וְאֶפְשָׁרוּת לַחַיִּים בְּשָׁלוֹם?
"הַשְׁלָמָה - בֶּטַח שֶׁלֹּא. אֶפְשָׁר לַהֲפוֹךְ אֶת הַחַיִּים לְיוֹתֵר נִסְבָּלִים, אֲבָל בְּסוֹפוֹ שֶׁל דָּבָר, הַפְּעָרִים גְּדוֹלִים מִדַּי. כָּל צַד שָׁסוּעַ מִדַּי וְהַמַּרְכִּיבִים הַדָּתִיִּים דּוֹמִינַנְטִיִּים מְאוֹד מִשְּׁנֵי הַצְּדָדִים. אֲבָל אֲנַחְנוּ עֲדַיִין פֹּה, מִילְיוֹנֵי בְּנֵי אָדָם מִשְּׁנֵי הַצְּדָדִים, שֶׁחָשׁוּב לְסַפֵּר אֶת הַסִּיפּוּר שֶׁלָּהֶם. וּמִשּׁוּם שֶׁאֲנִי כַּתָּב יִשְׂרְאֵלִי - גַּם לְהַצִּיב מַרְאֶה מוּל עַצְמֵנוּ, הַצַּד הֶחָזָק, כָּךְ שֶׁהַסִּיטוּאַצְיָה הַמּוּטְרֶפֶת תִּהְיֶה קְצָת יוֹתֵר אֱנוֹשִׁית, נִסְבֶּלֶת, מוּסָרִית וְקַשּׁוּבָה. כַּנִּרְאֶה שֶׁבְּמַקְבִּיל אֲנִי מַדְחִיק אֶת הַמַּחְשָׁבָה שֶׁאֵין לְכָל זֶה תּוֹחֶלֶת חִיּוּבִית וְאוֹפְּטִימִית".