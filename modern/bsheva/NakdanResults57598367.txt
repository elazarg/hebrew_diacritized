חַבָּ''ד תְּקַבֵּל מֵרוּסְיָה 180 מִלְיוֹן דּוֹלָר?
פְּסִיקָה תַּקְדִּימִית שֶׁנִּיתְּנָה הַשָּׁבוּעַ בְּארה''ב עַל יְדֵי הַשּׁוֹפֵט הַמְּחוֹזִי רוֹיְס לַמְבֵּרְט נֶגֶד רוּסְיָה וּבְעַד הַתְּנוּעָה עֲשׂוּיָה לְהָנִיב לְחַבָּ''ד כְּ-180 מִלְיוֹן דּוֹלָר

מִיכַל לֵוִי , כ"ה בְּחֶשְׁוָן תשפ"א 12/11/20 10:47


פְּסַק הַדִּין הַנִּפְרָשׁ עַל פְּנֵי 51 עַמּוּדִים אוֹתוֹ כָּתַב הַשּׁוֹפֵט לַמְבֵּרְט בְּסוֹף הַשָּׁבוּעַ הָאַחֲרוֹן, קוֹבֵעַ כִּי רוּסְיָה וּמַחֲזִיקֵי נְכָסֶיהָ בְּאַרְהָ"ב אֵינָם יְכוֹלִים לְעַרְעֵר עַל פְּסִיקָתוֹ בֶּעָבָר וְכִי עֲבוּר כָּל יוֹם שֶׁבּוֹ הַמַּעֲצָמָה הָרוּסִית לֹא תָּשִׁיב אֶת ''אוֹסֶף שֶׁנֵּיאוֹרְסאהן'' הַמֵּכִיל אֶת סִפְרֵי אַדְמוֹרֵי חַבָּ''ד לִתְנוּעַת חַבָּ''ד, תְּחוּיַּב רוּסְיָה בִּסְכוּם שֶׁל 50 אֶלֶף דּוֹלָר בְּכָל יוֹם.

הַשּׁוֹפֵט הִתִּיר לִתְנוּעַת חַבָּ''ד לִתְפּוֹס אֶת נִכְסֵי רוּסְיָה הַקַּיָּימִים בְּטֵרִיטוֹרְיָה שֶׁל ארה''ב לְשֵׁם גְּבִיַּית קְנָס בְּסַךְ כְּ-180 מִלְיוֹן דּוֹלָר שֶׁיּוֹעֳבַר לִתְנוּעַת חַבָּ''ד מִנְּכָסִים אֵלֶּה.

הָרוּסִים מִצִּידָּם וְכָךְ גַּם תַּאֲגִידֵי הָעֲנָק בְּארה''ב הַמַּחֲזִיקִים בִּנְכָסִים רוּסִיִּים, וּמְיוּצָּגִים עַל יְדֵי מִשְׂרְדֵי הָעוֹ''ד הַטּוֹבִים בָּעוֹלָם הִתְקוֹמְמוּ עַל הַפְּסִיקָה הַתַּקְדִּימִית וּבִיקְּשׁוּ לְעַרְעֵר עַל כָּךְ, אַךְ כָּאָמוּר הַשּׁוֹפֵט סֵירֵב בְּסוֹף הַשָּׁבוּעַ הָאַחֲרוֹן לָתֵת לָהֶם זְכוּת עִירְעוּר וְלַמְרוֹת שֶׁלֹּא הָיָה צוֹרֶךְ שֶׁיְּנַמֵּק אֶת פְּסִיקָתוֹ, חָרַג וּפֵירֵט אֶת נִימּוּקָיו עַל פְּנֵי 51 עַמּוּדִים.

הַשּׁוֹפֵט בִּפְסִיקָתוֹ אוֹמֵר כִּי חָלְפוּ הַיָּמִים שֶׁל הִתְנַהֲלוּת דִּיפְּלוֹמָטִית בְּתִיק זֶה וְכִי הַפִּיתְרוֹן הָעוֹמֵד לְנֶגֶד עֵינָיו בַּשָּׁלָב הַזֶּה הוּא רַק בַּמִּישׁוֹר שֶׁל הֲטָלַת הַסַּנְקְצִיּוֹת.

בְּמֶרְכָּזָהּ שֶׁל הַפָּרָשָׁה עוֹמֶדֶת סִפְרִיָּיתוֹ שֶׁל הָרַבִּי מִלְּיוּבָּאוִיטְשׁ 'סִפְרִיַּית אֲגוּדַּת חֲסִידֵי חַבָּ''ד' הַשּׁוֹכֶנֶת בְּבִנְיָין נָאֶה בְּסָמוּךְ לְמֶרְכַּז חַבָּ"ד הָעוֹלָמִי בִּנְיוּ יוֹרְק 770, הִיא מוֹנָה כַּיּוֹם כְּמִילְיוֹן סְפָרִים כִּתְבֵי יָד נְדִירִים וַחֲפָצִים מִגְּדוֹלֵי הַחֲסִידוּת בְּכָל הַדּוֹרוֹת וְהִיא נֶחֱשֶׁבֶת לְאַחַת הַסִּפְרִיּוֹת הַיְּהוּדִיּוֹת הַחֲשׁוּבוֹת בְּיוֹתֵר בָּעוֹלָם.

הָרַבִּי בְּעַצְמוֹ שֶׁהָיָה אִישׁ סֵפֶר בִּמְלוֹא מוּבָן הַמִּילָּה, הָיָה מְעוֹרָב בְּכָל פְּרָט הַקָּשׁוּר בְּסִפְרִיָּיתוֹ.

חֵלֶק נוֹסָף שֶׁל הַסִּפְרִיָּה הַנִּקְרָא 'אוֹסֶף שְׁנֵיאוֹרְסוֹן' וּבוֹ נִמְצָאִים לְמַעְלָה מֵ-12 אֶלֶף סְפָרִים שֶׁהִינָּם אוֹסֶף סְפָרָיו הַקְּדוֹשִׁים שֶׁל הָאַדְמוֹ"ר הַחֲמִישִׁי לְבֵית חַבָּ"ד - הָרַבִּי הָרָשָׁ"ב, נִמְצָא עֲדַיִין בַּשֶּׁבִי בִּידֵי שִׁילְטוֹנוֹת רוּסְיָה וּמְאוּכְסָן בְּרוּבּוֹ בְּסִפְרִיַּית לֵנִין בְּמוֹסְקְבָה, בְּמֶשֶׁךְ הַשָּׁנִים הִצְלִיחוּ סוֹחֲרֵי עַתִּיקוֹת לְהַבְרִיחַ מִתּוֹךְ סִפְרִיַּית לֵנִין סְפָרִים מִתּוֹךְ הָאוֹסֶף הַזֶּה וּלְנַסּוֹת לִסְחוֹר בּוֹ, מָה שֶׁמַּעֲמִיד בְּסַכָּנָה גְּדוֹלָה אֶת הָאוֹסֶף הַיָּקָר.

הָרַבִּי שִׁיגֵּר בְּמֶשֶׁךְ הַשָּׁנִים שְׁתֵּי מִשְׁלָחוֹת מְיוּחָדוֹת בְּמַטָּרָה לִפְדּוֹת אֶת הַסְּפָרִים מִידֵי הָרוּסִים וּלְהַשִּׁיבָם לְסִפְרִיָּיתוֹ, הַמִּשְׁלַחַת הָאַחֲרוֹנָה שֶׁיָּצְאָה בִּשְׁנַת תשנ''א פּוֹעֶלֶת עַד הַיּוֹם לְלֹא לֵאוּת לְהַצָּלַת הַסְּפָרִים.

הַמִּשְׁלַחַת מוֹנָה אַרְבָּעָה חֲבֵרִים שֶׁגּוּיְּסוּ עַל יְדֵי הָרַבִּי בְּעַצְמוֹ וְנֶחֱשָׁבִים מִבְּכִירֵי חַבָּ''ד כַּיּוֹם. הַשָּׁלִיחַ הָרָאשִׁי לְקָלִיפוֹרְנִיָּה הָרַב שְׁלֹמֹה קוֹנִין, "הַצַּדִּיק מִלֵּנִינְגְּרַד" הָרַב יִצְחָק קוֹגָן, רֹאשׁ מִפְעַל הַשְּׁלִיחוּת שֶׁל חַבָּ"ד בְּיִשְׂרָאֵל יוֹ"ר צְעִירֵי חַבָּ"ד הָרַב יוֹסֵף אַהֲרוֹנוֹב, וּמְנַהֵל הַסִּפְרִיָּה שֶׁל הָרַבִּי הָרַב שָׁלוֹם בֵּער לֵוִין.

בְּמֶשֶׁךְ הַשָּׁנִים הִתְעָרְבוּ בְּפָרָשָׁה זוֹ גַּם רָאשֵׁי הַמְּדִינָה בְּיִשְׂרָאֵל, רָאשֵׁי הַמֶּמְשָׁלָה שָׁמִיר נְתַנְיָהוּ וְאוֹלְמֵרְט וְאַף הַנְּשִׂיאִים הֶרְצוֹג קַצָּב וּפֶרֶס נִיהֲלוּ שִׂיחוֹת עִם הָרוּסִים, הֵם גּוּיְּסוּ עַל יְדֵי חֲבֵר הַמִּשְׁלַחַת הַיִּשְׂרְאֵלִי הָרַב יוֹסֵף יִצְחָק אַהֲרוֹנוֹב, זֹאת לַמְרוֹת מְחָאוֹת אַנְשֵׁי מִשְׂרַד הַחוּץ שֶׁהַנּוֹשֵׂא אוֹמְנָם יְהוּדִי אַךְ אֵינוֹ קָשׁוּר לִמְדִינַת יִשְׂרָאֵל.

בְּארה''ב מַעֲרִיכִים כִּי מְדוּבָּר בַּהֲלִיךְ מוּרְכָּב. "תְּפִיסַת הַכְּסָפִים לֹא תִּהְיֶה רַק עַל סְכוּם שֶׁל 180 מִילְיוֹן דּוֹלָר אֶלָּא עַל כָּל הַנְּכָסִים שֶׁל רוּסְיָה בִּכְלָל, וְזֹאת עַד שֶׁבֵּית הַמִּשְׁפָּט יַפְרִישׁ אֶת הַסְּכוּם הַדִּמְיוֹנִי הַזֶּה לִתְנוּעַת חַבָּ"ד מִתּוֹךְ נִכְסֵי רוּסְיָה, פְּעוּלָּה כְּזוֹ יְכוֹלָה לִיצוֹר מַשְׁבֵּר לֹא פָּשׁוּט שֶׁל תְּפִיסַת חֶשְׁבּוֹנוֹת בַּנְק וּסְחוֹרוֹת יְקָרוֹת עָרַךְ וְלִיצוֹר מַשְׁבֵּר מִתְגַּלְגֵּל", אָמְרוּ גּוֹרְמִים מְקוֹמִיִּים הַמְּעוֹרָבִים בַּפָּרָשָׁה.

יַחַד עִם זֹאת, הִבְהִירוּ, עַל פִּי חוּקֵּי ארה''ב גַּם אִם הָרוּסִים יָשִׁיבוּ אֶת הַסְּפָרִים לְחַבָּ''ד, רוּסְיָה עֲדַיִין תִּהְיֶה מְחוּיֶּבֶת לְהַעֲבִיר אֶת מְלוֹא סְכוּם הַקְּנָס לִתְנוּעַת חַבָּ''ד.

גּוֹרְמִים בְּכִירִים בְּחַבָּ''ד הוֹסִיפוּ וְאָמְרוּ הַשָּׁבוּעַ כִּי "יֵשׁ אִינְטֵרֵס מְשׁוּתָּף שֶׁל שְׁתֵּי הַמַּעֲצָמוֹת שֶׁלֹּא לְהַגִּיעַ לְמַשְׁבֵּר, וְהַפִּתְרוֹן יַגִּיעַ בְּמוּקְדָּם וּבִמְאוּחָר".

"חַבָּ"ד אֵינֶנָּה מְעוּנְיֶינֶת בְּכֶסֶף וּבְוַודַּאי אֵינֶנָּה מְעוּנְיֶינֶת בְּמַשְׁבֵּר מוּל רוּסְיָה, אַךְ בְּשֶׁל הִתְנַהֲלוּת שֶׁל גּוֹרְמִים רוּסִיִּים שׁוֹנִים עִם תְּפִיסוֹת סוֹבְיֵיטִיּוֹת יְשָׁנוֹת שֶׁלֹּא נוֹתְנִים לַמִּמְשָׁל לְהַגִּיעַ לְפִתְרוֹן פָּשׁוּט, נִדְחֲקוּ כָּל הַצְּדָדִים לַמְּצִיאוּת הַלֹּא נוֹחָה הַזּוֹ, אֲנַחְנוּ בְּטוּחִים שֶׁהַפִּתְרוֹן נִמְצָא בְּהֶישֵּׂג יָד וְהַשְּׁלִיחוּת שֶׁהִטִּיל הָרַבִּי עַל חַבְרֵי הַמִּשְׁלַחַת, לְהוֹצִיא אֶת הַסְּפָרִים מֵהַשֶּׁבִי אֶל מְקוֹמָם הַטִּבְעִי בְּסִפְרִיַּית הָרַבִּי, תְּקוּיַּם בִּמְלוֹאָהּ.
