מְנַחֵם רַהַט: תַּם עִידָּן
בַּשַּׁבָּת שֶׁעָבְרָה כָּבוּ שְׁנֵי הַמְּאוֹרוֹת הַגְּדוֹלִים, רַבִּי יוֹנָתָן זַקְס וְרַבִּי דָּוִד פַיְינְשְׁטֵיין, שְׁנֵי עֲנָקֵי הַדּוֹר שֶׁנּוֹתַר יָתוֹם בִּלְעֲדֵיהֶם.

מְנַחֵם רַהַט , כ"ה בְּחֶשְׁוָן תשפ"א 12/11/20 07:12 | עוּדְכַּן: 12:00

1. כְּשֶׁנּוֹדְעוּ הַשָּׁבוּעַ תּוֹצְאוֹת הַבְּחִירוֹת לִנְשִׂיאוּת אַרְהָ"ב, הִסְכִּים הָעוֹלָם כּוּלּוֹ כִּי תַּם עִידָּן. מָה שֶׁהָיָה הוּא לֹא מָה שֶׁיִּהְיֶה. תַּם עִידָּן. טְרַאמְפּ.

רַק בְּקֶרֶב שְׁלוֹמֵי אֱמוּנֵי יִשְׂרָאֵל בָּאָרֶץ וּבָעוֹלָם, בִּיטֵּא הַמּוּנָּח 'תַּם עִידָּן' אֵירוּעַ שׁוֹנֶה לְגַמְרֵי: בְּשַׁבָּת שֶׁעָבְרָה, פָּרָשַׁת וַיֵּרָא, תַּם עִידַּן נוֹכְחוּתָם בְּעוֹלָמֵנוּ שֶׁל שְׁנֵי עֲנָקֵי הַתּוֹרָה, גְּדוֹלֵי הָרוּחַ, שֶׁרֹאשָׁם הִגִּיעַ הַשָּׁמַיְימָה: הַהוֹגֶה הַמְּקוֹרִי, דַּבָּרָהּ הַגֵּאֶה וְהַמַּבְרִיק שֶׁל הַיַּהֲדוּת, מֵעֲשֶׂרֶת הַיְּהוּדִים הַמַּשְׁפִּיעִים בָּעוֹלָם, רַבִּי יוֹנָתָן זַקְס זצ"ל; וְהַגָּאוֹן הַפּוֹסֵק רַבִּי דָּוִד פַיְינְשְׁטֵיין זצ"ל, פּוֹסֵק שֶׁהָלַךְ בְּדַרְכּוֹ הַנִּינּוֹחָה שֶׁל אָבִיו רַבֵּינוּ מֹשֶׁה פַיְינְשְׁטֵיין, בַּעַל הָאִיגְּרוֹת מֹשֶׁה, שֶׁיָּדַע בְּחוֹכְמָתוֹ לְסַנְתֵּז בֵּין תּוֹרָה וּמַדָּע.

שְׁנֵי הַמְּאוֹרוֹת כָּבוּ לְמַרְבֵּה הַצַּעַר בְּנֵכָר, בְּהֶפְרֵשׁ שֶׁל כַּמָּה שָׁעוֹת, בְּאוֹתָהּ שַׁבָּת בָּהּ הַתּוֹרָה מְסַפֶּרֶת עַל צַדִּיקוּתוֹ שֶׁל אִישׁ הַחֶסֶד וְהַמַּאֲמִין הַגָּדוֹל, אֲבִי הָאוּמָּה אַבְרָהָם אָבִינוּ.

2. רַבִּי יוֹנָתָן זַקְס, לְשֶׁעָבַר רַבָּה שֶׁל בְּרִיטַנְיָה, וּבַעַל תּוֹאַר לוֹרְד שֶׁקִּיבֵּל מִידֵי הַמַּלְכָּה, אִינְטֵלֶקְטוּאָל מַבְרִיק, הִפְרִיךְ בְּ-25 סְפָרָיו הַמַּזְהִירִים, בְּשִׁיעוּרָיו וּבְהַרְצָאוֹתָיו, אֶת מָה שֶׁמַּשְׁכִּילִים יְהוּדִים רַבִּים נִיסּוּ לִטְעוֹן – שֶׁאִי אֶפְשָׁר הַיּוֹם לִהְיוֹת יְהוּדִי מַאֲמִין, וּבוֹ זְמַנִּית לִהְיוֹת נָטוּעַ בָּעוֹלָם הַמּוֹדֶרְנִי, הַלִּיבֵּרָלִי, הַפְּרוֹגְרֵסִיבִי. הָרַב פְּרוֹפ' זַקְס טָעַן שֶׁאֶפְשָׁר וְאֶפְשָׁר: גַּם לִהְיוֹת יְהוּדִי שׁוֹמֵר מִצְווֹת שֶׁמַּקְפִּיד עַל קַלָּה כַּחֲמוּרָה, וְגַם לְהַפְגִּין רוֹחַב אוֹפָקִים וְדַעַת; לִהְיוֹת אִישׁ הַמֵּאָה הַ-21, מְעוּדְכָּן בְּכָל מָה שֶׁקּוֹרֶה עַכְשָׁיו. הַצְלָחָתוֹ לְגַשֵּׁר עַל פְּנֵי הַדִּיכוֹטוֹמְיָה הַמִּתְנַגֶּשֶׁת בֵּין עֶרְכֵי הָעוֹלָם הַמּוֹדֶרְנִי לְעֶרְכֵי הַיַּהֲדוּת, תָּמִיד עוֹרְרָה הַשְׁרָאָה.

3. עִיקַּר כּוֹחוֹ שֶׁל הָרַב הַיָּחִיד בָּעוֹלָם שֶׁזָּכָה בְּ-16 תּוֹאֲרֵי ד"ר לְשֵׁם כָּבוֹד, הָיָה בְּפַרְשָׁנוּתוֹ הֲרַעֲנָנָה, הַמְּתוּקָה, הַבִּלְתִּי צְפוּיָה, לְפָרָשׁוֹת הַשָּׁבוּעַ וּלְסוּגִיּוֹת שׁוֹנוֹת שֶׁנִּיסְּרוּ בֶּחָלָל עוֹלָמֵנוּ הַיְּהוּדִי. דְּבָרָיו הַמְּקוֹרִיִּים הָיוּ מַהְפְּכָנִיִּים לְהַדְהִים, אַךְ מֵעוֹלָם לֹא שָׂרְטוּ אֶת הַתְּפִיסָה הָאֱמוּנִית הָאוֹרְתּוֹדוֹקְסִית הַמְּקוּבֶּלֶת מִדּוֹרֵי דּוֹרוֹת. פֶּלֶא פְּלָאִים.

כָּל מִי שֶׁעִייֵּן בְּמַאַמְרֵי פַּרְשָׁנוּתוֹ עַל פָּרָשׁוֹת הַשָּׁבוּעַ, לְאַחַר שֶׁעָבְרוּ דֶּרֶךְ הַפְּרִיזְמָה הַיְּצִירָתִית שֶׁלּוֹ, חַדַּת הַבִּיטּוּי וּבְהִירַת הַמַּחְשָׁבָה, לֹא יָכוֹל הָיָה שֶׁלֹּא לָחוּשׁ בַּמְּתִיקוּת שֶׁבִּדְבָרָיו, בַּהִסְתַּכְּלוּת הָאַחֶרֶת, מִחוּץ לַקּוּפְסָה, זוֹ הַמְּשַׁלֶּבֶת יַהֲדוּת שׁוֹרְשִׁית עִם הֲבָנָה עֲמוּקָּה בִּפְסִיכוֹלוֹגְיָה, פִילוֹסוֹפְיָה, הִיסְטוֹרְיָה, אָמָּנוּת וּמַדָּע – וְיוֹצֶרֶת פְּסֵיפָס מַרְהִיב שֶׁל תּוֹרָה אֱמוּנִית, רֵלֵבַנְטִית וּמוּסָרִית.

וְתָמִיד מָצָאתָ עַצְמְךָ תּוֹהֶה: אוֹי! אֵיךְ לֹא חָשַׁבְתִּי עַל זֶה קוֹדֶם? אֵיךְ לֹא הִבְחַנְתִּי? וַהֲרֵי כָּל זֶה כָּל כָּךְ פָּשׁוּט וּבָרוּר.

4. מַאֲמָרָיו וְהוֹפָעוֹתָיו, שֶׁגִּישְּׁרוּ בִּקְלִילוּת אִינְטֵלֶקְטוּאָלִית בֵּין עֶרְכֵי הָעוֹלָם הַמּוֹדֶרְנִי לְעֶקְרוֹנוֹת הַיַּהֲדוּת, נִתְקַבְּלוּ בְּאַהֲבָה וּבְחִיבָּה, בְּצִימָּאוֹן, בְּקֶרֶב הַצִּיבּוּר הַיְּהוּדִי וְאֵצֶל מַעֲרִיצָיו הַלֹּא יְהוּדִים, בְּהֵיכְלֵי הַדַּעַת הַתַּרְבּוּת הָעוֹלָמִיִּים. לֹא הָיָה לָהּ, לְיַהֲדוּת בַּת זְמַנֵּנוּ, דּוֹבֵר כֹּה רָהוּט, מְקוֹרִי, בַּעַל רְאָיָה מְפוּכַּחַת, סְפוּגַת חִיּוּנִיּוֹת עַדְכָּנִית.

אֲבָל אִילּוּ נִתְבַּקַּשְׁתִּי לְהַנִּיחַ אֶת הָאֶצְבַּע עַל מִילָּה אַחַת שֶׁמְּתַמְצֶתֶת אֶת אוֹפִי פַּרְשָׁנוּתוֹ, רַק מִילָּה אַחַת, הָיִיתִי אוֹמֵר: מְקוֹרִיּוֹת. חֲשִׁיבָתוֹ הַמְּקוֹרִית, הַחַדְשָׁנִית, הָפְכָה אֶת הָגוּתוֹ לְכָל כָּךְ מְרַתֶּקֶת, מְגָרָה אֶת הַמַּחְשָׁבָה, מוֹשֶׁכֶת אֶת הַלֵּב.


5. הַמַּפְלִיא בְּאִישִׁיּוּתוֹ שֶׁל הָרַב זַקְס, שֶׁהוּא הֵחֵל אֶת דַּרְכּוֹ בְּעוֹלַם הַתּוֹרָה וְהַחוֹכְמָה, בְּגִיל מְאוּחָר יַחֲסִית. כִּסְטוּדֶנְט לֹא דָּתִי בְּרֵאשִׁית דַּרְכּוֹ בְּקֵיימְבְּרִידְג', אַנְגְּלִיָּה, טָס לְטִיּוּל קָצָר בְּאַרְהָ"ב, וְקָפַץ לְבִיקּוּר חָטוּף אֵצֶל הָרַבִּי מְלוּבָּאוִויץ', כְּדֵי לְהִיוָּועֵץ בּוֹ, בְּאֵיזֶה מַסְלוּל יִבְחַר: מִשְׁפְּטָן? כַּלְכְּלָן? אָקָדֵמַאי?

תְּשׁוּבַת הָרַבִּי הָיְתָה לֹא פָּחוֹת מִמַּדְהִימָה: אַתָּה תִּהְיֶה רַב וְתַצִּיל יְהוּדִים רַבִּים מֵאוֹבְדַן רוּחָנִי.

מֵאוֹתוֹ רֶגַע נִשְׁתַּנְּתָה דַּרְכּוֹ מִן הַקָּצֶה אֶל הַקָּצֶה. הוּא הֵחֵל בִּשְׁמִירַת הַמִּצְווֹת, קַלָּה כַּחֲמוּרָה, וְצָלַל לְעוֹמְקוֹ שֶׁל הָאוֹקְיָאנוֹס הַיְּהוּדִי, תּוֹךְ כְּדֵי הִתְמַקְּדוּת בִּשְׁלוֹשֶׁת מוֹרָיו הַמֶּרְכָּזִיִּים, שֶׁעַל פִּיהֶם בָּנָה אֶת תְּפִיסַת עוֹלָמוֹ הֶהָגוּתִית: הָרַמְבָּ"ם, הַגָּאוֹן רַבִּי יוֹסֵף דָּוִד סוֹלוֹבֶיְיצִ'יק מִבּוֹסְטוֹן, מִמַּנְהִיגֵי הַמִּזְרָחִי בְּאַרְהָ"ב וְתַלְמִיד חָכָם עָצוּם, וְהָרַבִּי מְלוּבָּאוִויץ'. כָּךְ הָפַךְ לַהוֹגֶה הַיְּהוּדִי הֶחָשׁוּב בְּיוֹתֵר בִּזְמַנֵּנוּ. לֹא שֶׁאֵין אֲחֵרִים, אֲבָל אִישׁ אֵינוֹ כֹּה רָהוּט, מְתוּמְצָת וּבָהִיר, מְמוּקָּד וְנָהִיר, שֶׁדְּבָרָיו הַמְּתוּקִים קוֹלְעִים לְלִיבּוֹ שֶׁל כָּל יְהוּדִי, אִם לַמְדָן וְאִם עַם הָאָרֶץ.

6. יֻקְצַר הַמַּצָּע מִלְּתָאֵר אֶת הָגוּתוֹ, אֲבָל פָּטוּר בְּלֹא כְלוּם אִי אֶפְשָׁר: בְּפַרְשָׁנוּתוֹ לַעֲקֵידַת יִצְחָק, לְשַׁבָּת פָּרָשַׁת וַיֵּרָא – שַׁבָּת הִסְתַּלְּקוּתוֹ - הוֹפֵךְ הָרַב זַקְס עַל רֹאשׁוֹ אֶת סִיפּוּר הָעֲקֵידָה: לֹא שֶׁבּוֹרֵא עוֹלָם נִזְקָק לְקָרְבָּן אָדָם, אֶלָּא שֶׁרָצָה לְלַמֵּד אֶת הָאֱנוֹשׁוּת דֶּרֶךְ אַבְרָהָם עַבְדּוֹ, שֶׁבְּנוֹ אֵינוֹ רְכוּשׁוֹ הַפְּרָטִי, שֶׁיְּלָדִים אֵינָם קִנְיַין הוֹרֵיהֶם. "כָּל הַיְּלָדִים בָּעוֹלָם שַׁיָּיכִים לֶאֱלוֹקִים. הוֹרוּת אֵינָהּ בַּעֲלוּת כִּי אִם פִּקָּדוֹן". כַּמָּה מַבְרִיק, כַּמָּה נוֹעָז.

וְעוֹד מַמְתָּק לְפָרָשַׁת הַשָּׁבוּעַ הַזֶּה, חַיֵּי שָׂרָה: "ה' מַבְטִיחַ לְאַבְרָהָם אֶת הָאָרֶץ, אֲבָל הוּא צָרִיךְ לִקְנוֹת אֶת שָׂדֵהוּ הָרִאשׁוֹן. ה' מַבְטִיחַ לְאַבְרָהָם צֶאֱצָאִים רַבִּים, אֲבָל אַבְרָהָם צָרִיךְ לִדְאוֹג שֶׁבְּנוֹ יִצְחָק יִתְחַתֵּן עִם אִישָּׁה שֶׁתֵּלֵד לוֹ נְכָדִים יְהוּדִיִּים... מָה שֶׁמְּשַׁנֶּה אֶת הָעוֹלָם, אֵינוֹ מָה שֶׁה' עוֹשֶׂה לָנוּ, אֶלָּא מָה שֶׁאֲנַחְנוּ עוֹשִׂים בִּשְׁבִילוֹ". כַּמָּה פָּשׁוּט, כַּמָּה מְאַלֵּף.

7. רַבִּי דָּוִד פַיְינְשְׁטֵיין הָיָה תַּלְמִיד חָכָם מִסּוּג אַחֵר. לִיטָאִי עַמְקָן, שֶׁאֵין לוֹ בְּעוֹלָמוֹ אֶלָּא ד' אַמּוֹת שֶׁל הֲלָכָה, וְעִם זֹאת מְעוֹרָב בְּדַעַת עִם הַבְּרִיּוֹת. הוּא הִמְשִׁיךְ בְּמָסוֹרֶת הַפְּסִיקָה הַמְּכִילָה שֶׁל אָבִיו, הֶחָכָם שֶׁקּוֹמֵם אֶת הָאוֹרְתּוֹדוֹקְסִיָּה הַיְּהוּדִית בְּאַרְהָ"ב.

הָרַב אַהֲרוֹן אֵגֶל טַל, תּוֹשַׁב הַר חֶבְרוֹן, סִיפֵּר עַל הַכְרָעָה הִלְכָתִית אַחַת שֶׁלּוֹ. כְּשֶׁבִּיקֵּר בְּאַרְהָ"ב, לַחַץ עָלָיו דּוֹדוֹ לַעֲקוֹר עִם מִשְׁפַּחְתּוֹ לִמְגוּרִים בְּמָקוֹם יוֹתֵר בָּטוּחַ. לְבַסּוֹף הִצִּיעַ שֶׁיְּבַקְּשׁוּ אֶת הַכְרָעָתוֹ שֶׁל גְּדוֹל הַדּוֹר דְּאָמֵרִיקָה, וּכְכָל שֶׁיִּפְסוֹק כָּךְ יִנְהַג.

בִּישִׁיבָתוֹ תִּפְאֶרֶת יְרוּשָׁלַיִם קִידֵּם ר' דָּוִד אֶת שְׁנֵיהֶם בִּמְאוֹר פָּנִים, הֶאֱזִין וּפָסַק חַד מַשְׁמָעִית: "שֶׁיִּישָּׁאֵר. הֲרֵי אִם נִפְסוֹק לוֹ לַעֲזוֹב, נִצְטָרֵךְ לִפְסוֹק כָּךְ לְכוּלָּם, וְאָז מָה יִקְרֶה? הַגְּבוּל וְהַסַּכָּנָה יַעַבְרוּ לְבֵית שֶׁמֶשׁ וְזֶה פִּיקּוּחַ נֶפֶשׁ לִכְלַל יִשְׂרָאֵל". חָכָם עָדִיף מִנָּבִיא.

8. הָעוֹלָם שֶׁלְּאַחַר שַׁבָּת וַיֵּרָא תשפ"א, בָּהּ נִזְדַּמְּנוּ לְישִׁיבָה שֶׁל מַעְלָה שְׁנֵי הַמְּאוֹרוֹת הַגְּדוֹלִים, כְּבָר לֹא יִהְיֶה כְּשֶׁהָיָה. תַּם עִידָּן.

(בַּאֲדִיבוּת שְׁבוּעוֹן 'מַצַּב הָרוּחַ')