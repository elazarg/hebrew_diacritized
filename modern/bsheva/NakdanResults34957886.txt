הָרַב אַהֲרוֹן אֵגֶל-טַל:
 הַקּוֹמָה הָרוּחָנִית שֶׁיִּבְנוּ הַלָהָטָ"בִים
דִּיּוּן פָּתוּחַ שֶׁהִתְקַיֵּים עִם לָהָטָ"בִים דָּתִיִּים לִימֵּד אוֹתִי שֶׁהַבֵּירוּר מוּלָם נוֹגֵעַ לִשְׁאֵלָה שׁוֹרְשִׁית הַרְבֵּה יוֹתֵר, שֶׁכּוּלָּנוּ נִצְטָרֵךְ לְהִידָּרֵשׁ אֵלֶיהָ. דֵּעָה

הָרַב אַהֲרוֹן אֵגֶל-טַל , כ"ה בְּחֶשְׁוָן תשפ"א 12/11/20 09:20 | עוּדְכַּן: 20:37


הָיִיתִי נוֹכַח בִּפְגִישָׁה שֶׁעָסְקָה בְּאֶתְגָּר הַיַּחַס לַלָהָטָ"בִים. הַנּוֹשֵׂא הַטָּעוּן, שֶׁמְּעוֹרֵר אֵמוֹצְיוֹת כָּל כָּךְ קָשׁוֹת מִשְּׁנֵי הַצְּדָדִים, הָפַךְ לְאֶתְגָּר חֶבְרָתִי־יְהוּדִי, וַעֲדַיִין לֹא נֶאֶמְרָה בּוֹ הַמִּילָּה הָאַחֲרוֹנָה.

לַמִּפְגָּשׁ הוּזְמַן אָדָם שֶׁעָבַר מַסְלוּל דָּתִי־לְאוּמִּי קְלָאסִי וְנוֹתַר חֲבֵר קְהִילָּה נֶאֱמָן. הוּא סִיפֵּר עַל הַקְּשָׁיִים שֶׁחָוָוה בְּחַיָּיו וְעַל הַחְלָטָתוֹ לַעֲצוֹר אֶת הַהִתְמוֹדְדוּת וְלִבְנוֹת זוּגִיּוּת הוֹמוֹסֶקְסוּאָלִית. כַּיּוֹם הוּא חַי עִם בֶּן זוּג וְהֵם מְגַדְּלִים בְּיַחַד שְׁלוֹשָׁה יְלָדִים שֶׁהוּבְאוּ לָעוֹלָם עַל יְדֵי אֵם פּוּנְדְּקָאִית.

בְּסִיכּוּם הַשִּׂיחָה, אִישׁ חִינּוּךְ יָדוּעַ מִיסְגֵּר אֶת הַדִּיּוּן בְּתוֹבָנָה הַכְּפוּלָה שֶׁבְּכָל מָה שֶׁקָּשׁוּר לְאֶמְפַּתְיָה וּלְאִי שִׁיפּוּט, יֵשׁ עַל מָה לְדַבֵּר וְלַעֲבוֹד. אֵינֶנּוּ יוֹדְעִים בֶּאֱמֶת מָה עוֹבֵר עַל אוֹתוֹ אָחוּז בָּאוּכְלוּסִיָּיה שֶׁחָשׁ מִיַּלְדוּתוֹ אֶת הַנְּטִיָּיה הַזֹּאת. אֵינֶנּוּ נוֹגְעִים בְּאִיסּוּרֵי הַתּוֹרָה, אֲבָל כְּכָל הַנִּרְאֶה הַחֶמְלָה שֶׁאֲנַחְנוּ חָשִׁים כְּלַפֵּי מְחַלְּלֵי שַׁבָּת וּבֶטַח כְּלַפֵּי הַחֲטָאִים הַפְּרָטִיִּים שֶׁלָּנוּ תִּצְטָרֵךְ לְהֵירָאוֹת גַּם כָּאן. הָעִנְיָין הוּא שֶׁנּוֹצְרָה כָּאן תְּנוּעָה שֶׁמְּבַקֶּשֶׁת לַעֲשׂוֹת שִׁימּוּשׁ בַּבְּעָיָה הַזֹּאת (וּבְשׁוּם אוֹפֶן לֹא אֲכַנֶּה אוֹתָהּ "תּוֹפָעָה" אוֹ בְּמִילִּים יָפוֹת אֲחֵרוֹת. כְּפִי שֶׁאָמַר אוֹתוֹ דּוֹבֵר בְּעַצְמוֹ – "אֲנִי בַּעַל מוּם") כְּדֵי לְשַׁנּוֹת אֶת הַדּנ"א הַתַּרְבּוּתִי. לֹא רַק כָּאן בִּמְדִינַת יִשְׂרָאֵל, אֶלָּא בַּתַּרְבּוּת הָאֱנוֹשִׁית כּוּלָּהּ. לְמוּלָה אֲנַחְנוּ נַעֲמוֹד כְּחוֹמָה בַּצּוּרָה.

כְּשֶׁיָּשַׁבְתִּי וְהִקְשַׁבְתִּי בְּלֵב פָּתוּחַ לַדְּבָרִים, כָּתַבְתִּי לְאֶחָד הַמִּשְׁתַּתְּפִים שֶׁאֲנִי לֹא מוֹצֵא נְקוּדַּת אֲחִיזָה בַּסּוּגְיָה הַזֹּאת. אֲנַחְנוּ חוֹזִים כָּאן בְּהִתְנַגְּשׁוּת בֵּין שְׁתֵּי מַשָּׂאִיּוֹת עֲמוּסוֹת – בֵּין רְצוֹן ה' הַמּוּחְלָט וְהַנִּצְחִי וּבֵין רְצוֹן הָאָדָם בַּמּוּבָן הֶעָמוֹק וְהַבִּלְתִּי מִתְפַּשֵּׁר שֶׁלּוֹ. יֶשְׁנָם כָּאֵלּוּ שֶׁמּוֹתָם טוֹב מֵחַיֵּיהֶם כַּאֲשֶׁר מַצִּיעִים לָהֶם לִחְיוֹת בִּבְדִידוּת עַד אַחֲרִית יְמֵיהֶם.

מִכֵּיוָון שֶׁהַדּוֹבֵר הוּא אָדָם דָּתִי הַשַּׁיָּיךְ לְגַמְרֵי לַקְּהִילָּה הַדָּתִית, בִּיקַּשְׁתִּי שֶׁיֹּאמַר מָה הִיא הַיַּהֲדוּת בִּשְׁבִילוֹ. אוּלַי תְּפִיסָתוֹ תְּלַמֵּד מַשֶּׁהוּ. תְּשׁוּבָתוֹ פָּתְחָה בְּפָנַיי אֵיזֶה צוֹהַר. "הַיַּהֲדוּת הִיא הַמָּסוֹרֶת שֶׁלִּי", הוּא אָמַר, "אֲנִי מַמְשִׁיךְ אֶת סָבָתִי, שֶׁבַּתְּנָאִים הַקָּשִׁים בְּיוֹתֵר בַּשּׁוֹאָה לֹא הֵעֵזָּה לֶאֱכוֹל טְרֵפוֹת. אֲנִי מְכַבֵּד וּמַעֲרִיץ אֶת הַיַּהֲדוּת וְלֹא אֶהְיֶה זֶה שֶׁיִּקְטַע אֶת הַשַּׁלְשֶׁלֶת".

כְּשֶׁשָּׁמַעְתִּי אֶת דְּבָרָיו, שָׁאַלְתִּי אֶת עַצְמִי אִם הַגְדָּרָה כַּזּוֹ יְכוֹלָה בֶּאֱמֶת לָתֵת מַעֲנֶה לַקּוֹנְפְלִיקְטִים הַקָּשִׁים שֶׁהַחַיִּים מְזַמְּנִים. דּוֹמֶה שֶׁהַדִּיּוּן הַנּוֹקֵב נוֹגֵעַ בַּמֶּתַח שֶׁבֵּין הַקּוֹמָה הָאֱנוֹשִׁית וּבֵין הַקּוֹמָה הָאֱלוֹקִית. הָרִאשׁוֹנָה מְעוּנְיֶינֶת בְּקִיּוּם הַחַיִּים, וְלֹא רַק בְּמוּבָנָם הַבְּסִיסִי כְּמָזוֹן, מַלְבּוּשׁ וּמַחֲסֶה, אֶלָּא גַּם בַּצְּדָדִים הָרוּחָנִיִּים הַמְּמַלְּאִים אֶת הַצּוֹרֶךְ הָרוּחָנִי הֶעָמוֹק שֶׁבָּאָדָם. אָדָם רָאוּי לִשְׁמוֹ עָשׂוּי בְּהֶחְלֵט לִמְצוֹא בַּתּוֹרָה מַעֲנֶה מוּפְלָא לַצּוֹרֶךְ הָאֱנוֹשִׁי בְּמַשְׁמָעוּת. לְמוֹתָר לְהַסְבִּיר עַד כַּמָּה עֲמוּקָּה הַתּוֹרָה וְכַמָּה רוּחָנִיּוֹת יָכוֹל אָדָם לִשְׁאוֹב מִדִּבְרֵי חֲכָמִים.

הָעִנְיָין הוּא שֶׁלְּמוּל הַקְּרִיאָה הַזֹּאת, שֶׁיֵּשׁ לְהַעֲרִיךְ כִּי הִיא מְלַמֶּדֶת עַל רָמָה אֱנוֹשִׁית גְּבוֹהָה וְעַל רָצוֹן בְּקֶשֶׁר, יֶשְׁנָהּ הַקְּרִיאָה שֶׁל הַתּוֹרָה מִנְּקוּדַּת הַמַּבָּט שֶׁלָּהּ עַצְמָהּ, כְּפִי שֶׁנּוֹתֵן הַתּוֹרָה הִתְכַּוֵּון. "כִּי גָבְהוּ שָׁמַיִים מֵאָרֶץ כֵּן גָּבְהוּ דְרָכַיי מִדַּרְכֵיכֶם וּמַחְשְׁבוֹתַיי מִמַּחְשְׁבוֹתֵיכֶם". הַתּוֹרָה הִיא מַעֲרֶכֶת מוּשָּׂגִית, שֶׁכַּמּוּבָן עוֹנָה עַל צוֹרְכֵי הָאָדָם, אֲבָל יֵשׁ בָּהּ אֶת הַתּוֹכְנִית הַכּוֹלֶלֶת וְהַמְּלֵאָה לְתִיקּוּן עוֹלָם בַּמַּלְכוּת שַׁ-דַּי. הִיא אוּלַי כּוֹלֶלֶת אֶת אוֹשְׁרוֹ הָאִישִׁי שֶׁל הָאִינְדִּיבִידוּאָל, אֲבָל הִיא צוֹפָה לְמֶרְחַקִּים אֲחֵרִים לְגַמְרֵי, שֶׁעַיִן אֱנוֹשִׁית לֹא יְכוֹלָה לְהַגִּיעַ אֲלֵיהֶם.

הַמֶּתַח בֵּין שְׁתֵּי הַתְּפִיסוֹת אֲשֶׁר נָעוֹת זוֹ מוּל זוֹ בְּעוֹצְמָה לֹא יוּכַל לִהְיוֹת מוּכְרָע בְּמַעֲרַךְ הַמּוּשָּׂגִים הָאֱנוֹשִׁי. מִנְּקוּדַּת הַמַּבָּט שֶׁלָּנוּ – שֶׁאָדָם יִחְיֶה כְּפִי שֶׁהוּא רוֹצֶה, וְאִם יֶשְׁנוֹ גּוֹרֵם כָּלְשֶׁהוּ שֶׁמְּבַקֵּשׁ לְהַגְבִּיל אוֹתוֹ, מִיָּידִית הוּא יִיצָּבַע כְּלֹא רֵלֵוַונְטִי אוֹ חָמוּר מִזֶּה. אֲבָל מִנְּקוּדַּת הַמַּבָּט הָאֱלוֹקִית, שֶׁהִיא בְּעֶצֶם נִשְׁמַת אַפָּהּ שֶׁל הַיַּהֲדוּת הַזְּקֵנָה שֶׁלָּנוּ – כְּכָל שֶׁנָּחוּשׁ בָּהּ בִּיטָּחוֹן, שֶׁלֹּא לוֹמַר הַכְנָעָה בְּיַחַס אֵלֶיהָ, יֵשׁ סִיכּוּי שֶׁנִּמְצָא בְּתוֹכֵנוּ כּוֹחוֹת גְּדוֹלִים יוֹתֵר לְשִׁינּוּי. אֵין הֶסְבֵּר הֶגְיוֹנִי לָרַבֵּי מִקְּלוֹיְזֶנְבּוּרְג זצ"ל, שֶׁאִשְׁתּוֹ וְתִשְׁעַת יְלָדָיו נֶהֶרְגוּ בְּמַחֲנוֹת הַהַשְׁמָדָה וְהוּא נוֹתַר שָׁלֵם עִם ה'. אֵין הֶסְבֵּר הֶגְיוֹנִי לְתוֹפָעוֹת אֲחֵרוֹת שֶׁל מְסִירוּת נֶפֶשׁ שֶׁהָפְכוּ לַסִּיפּוּרִים הַמְּכוֹנְנִים שֶׁל הַזֶּהוּת שֶׁלָּנוּ, אִם לֹא נַנִּיחַ שֶׁיֵּשׁ בְּתוֹכֵנוּ מַשֶּׁהוּ שֶׁחָזָק מֵהַחַיִּים. אֲנַחְנוּ בָּנָיו שֶׁל אַבְרָהָם, כָּל נִיסָּיוֹן הָעֲקֵדָה מִתְבַּסֵּס עַל זֶה.

הַדִּיּוּן בַּלָהָטָ"בִים נוֹגֵעַ בְּשׁוֹרְשֵׁי הַזֶּהוּת שֶׁלָּנוּ, כִּי הוּא פּוֹתֵחַ אֶת הַשְּׁאֵלָה אִם הַתּוֹרָה הִיא מַעֲנֶה לִתְבִיעַת הַמַּשְׁמָעוּת שֶׁלָּנוּ, אוֹ שֶׁהִיא הַרְבֵּה לְמַעְלָה מִזֶּה – הַמִּפְגָּשׁ עִם דְּבַר ה'. הַדִּיּוּן הַזֶּה הוּא גַּם קְרִיאָה לְדִיּוּן בִּשְׁאֵלַת הַזֶּהוּת שֶׁלָּנוּ. בְּסוֹפוֹ שֶׁל דָּבָר נֵדַע לִבְנוֹת מִמֶּנּוּ אֶת הַקּוֹמָה הָרוּחָנִית הַחֲדָשָׁה, זוֹ שֶׁיֵּשׁ בָּהּ כּוֹחַ לַעֲמוֹד אֶל מוּל כָּל אֶתְגְּרֵי הַקִּיּוּם.

הַכּוֹתֵב הוּא מְחַבֵּר הַסֵּפֶר 'לְהַגִּיד לָאָדָם יָשְׁרוֹ - אֱנוֹשִׁיּוֹת כְּמָבוֹא לְתוֹרָהּ', יוֹ"ר הַמָּכוֹן לְאַסְטְרָטֶגְיָה חִינּוּכִית יְהוּדִית וְיוֹ"ר מְשׁוּתָּף בְּפוֹרוּם אַחְרָיוּת יְהוּדִית