טוֹבַת הֲנָאָה
טוֹבַת הֲנָאָה הִיא הֲטָבָה, בַּכֶּסֶף, בִּשְׁוֶוה כֶּסֶף וּלְעִיתִּים אַף הֲטָבָה שֶׁלֹּא נִיתָּן לְכַמֵּת אוֹתָהּ בַּכֶּסֶף, שֶׁאָדָם מְקַבֵּל בִּתְמוּרָה לִפְעִילוּתוֹ.
קַבָּלַת טוֹבַת הֲנָאָה עֲלוּלָה לְהֵיחָשֵׁב לְשׁוֹחַד, וּלְעִיתִּים הִיא חַיֶּיבֶת בְּמַס.

בַּמִּשְׁפָּט הָעִבְרִי יֶשְׁנָהּ הִתְיַיחֲסוּת גַּם לְטוֹבַת הֲנָאָה כְּעֵרֶךְ כַּלְכָּלִי, וּלְהַגְדָּרַת עֵרֶךְ זֶה הַשְׁלָכוֹת שׁוֹנוֹת בַּהֲלָכָה.

אִיסּוּרִים בְּחוּקֵּי מְדִינַת יִשְׂרָאֵל עַל קַבָּלַת טוֹבַת הֲנָאָה
בְּרַבִּים מֵחוּקֵּי מְדִינַת יִשְׂרָאֵל מְשַׁמֵּשׁ הַמּוּשָּׂג "טוֹבַת הֲנָאָה" כְּחֵלֶק מִתֵּיאוּר שֶׁל קַבָּלָה אוֹ נְתִינָה שֶׁיֵּשׁ בָּהֶם עֲבֵירָה פְּלִילִית.
חוֹק הָעֳונָשִׁין קוֹבֵעַ כִּי "אֵין נָפְקָא מִינָהּ בְּשׁוֹחַד – אִם הָיָה כֶּסֶף, שְׁוֶוה כֶּסֶף, שֵׁירוּת אוֹ טוֹבַת הֲנָאָה אַחֶרֶת".
בְּחוֹק בְּחִירוֹת לְגוּפִים צִיבּוּרִיִּים מוּגְדָּר שׁוֹחַד, שֶׁנְּתִינָתוֹ וְקַבָּלָתוֹ אֲסוּרוֹת, "לְרַבּוֹת מַתָּנָה, זְכוּת הַלְוָואָה, מַתַּן עֲבוֹדָה וְכָל טוֹבַת הֲנָאָה אַחֶרֶת".

חוֹק שֵׁירוּת הַצִּיבּוּר (מַתָּנוֹת) קוֹבֵעַ "נִיתְּנָה לְעוֹבֵד הַצִּיבּוּר בַּאֲשֶׁר הוּא עוֹבֵד הַצִּיבּוּר מַתָּנָה ...
וְעוֹבֵד הַצִּיבּוּר לֹא סֵירֵב לַקַּבָּלָה וְלֹא הֶחֱזִירָה לְנוֹתְנָהּ לְאַלְתָּר, תָּקוּם הַמַּתָּנָה לְקִנְיָן הַמְּדִינָה; וּבִמְתַנָּה שֶׁאֵין בָּהּ קִנְיַן חַיָּיב עוֹבֵד הַצִּיבּוּר לְשַׁלֵּם לְאוֹצַר הַמְּדִינָה אֶת שָׁוְויָהּ." מַתָּנָה, לְעִנְיָין זֶה, הִיא "הַקְנָיַית נֶכֶס שֶׁלֹּא בִּתְמוּרָה אוֹ מַתַּן שֵׁירוּת אוֹ טוֹבַת הֲנָאָה אַחֶרֶת שֶׁלֹּא בִּתְמוּרָה".
עִם זֹאת, הַחוֹק מַתִּיר קַבָּלַת מַתָּנוֹת מְסוּיָּמוֹת, וּבָהֶן מַתָּנָה קְטַנַּת עֵרֶךְ וּסְבִירָה וּמַתָּנָה מֵחֲבֵרִים לָעֲבוֹדָה.
נְצִיבוּת שֵׁירוּת הַמְּדִינָה פִּרְסְמָה הַנְחָיוֹת בְּעִנְיָין זֶה.

סְעִיף 63 לְחוֹק הָעוֹנְשִׁין קוֹבֵעַ "בְּשֶׁל עֲבֵירָה שֶׁנִּתְכַּוֵּון בָּהּ הַנֶּאֱשָׁם לִגְרוֹם נֶזֶק מָמוֹן לְאַחַר אוֹ לְהַשִּׂיג טוֹבַת הֲנָאָה לְעַצְמוֹ אוֹ לְאַחַר, רַשַּׁאי בֵּית הַמִּשְׁפָּט לְהַטִּיל עַל הַנֶּאֱשָׁם קְנָס פִּי אַרְבָּעָה מִשָּׁוְויָים שֶׁל הַנֶּזֶק שֶׁנִּגְרַם אוֹ שֶׁל טוֹבַת הַהֲנָאָה שֶׁהוּשְּׂגָה עַל יְדֵי הָעֲבֵירָה, אוֹ אֶת הַקְּנָס שֶׁנִּקְבַּע בְּחִיקּוּק, הַכֹּל לְפִי הַגָּדוֹל שֶׁבָּהֶם".

בַּתַּלְמוּד מִתְקַיֵּים דִּיּוּן הָאֵם שָׁוְויָהּ שֶׁל טוֹבַת הֲנָאָה נֶחְשֶׁבֶת כְּמָמוֹן מַמָּשִׁי.

אִיסּוּרִים בַּמִּשְׁפָּט הָעִבְרִי עַל קַבָּלַת טוֹבַת הֲנָאָה.
הַתּוֹרָה אוֹסֶרֶת עַל הַשּׁוֹפֵט לָקַחַת שׁוֹחַד.
רָשִׁ"י, בְּפֵירוּשׁוֹ לִפְסוֹק בְּסֵפֶר שֵׁמוֹת, מְצַיֵּין שֶׁהָאִיסּוּר חָל אַף אִם הַשּׁוֹחַד נִיתָּן כְּדֵי לִשְׁפּוֹט אֱמֶת, וְכָךְ פָּסַק הָרַמְבָּ"ם.

כְּדֵי לְהַמְחִישׁ עַד כַּמָּה יֵשׁ לְהִיזָּהֵר בְּעִנְיָין זֶה מֵבִיא הַתַּלְמוּד דּוּגְמָאוֹת אַחְדוּת לְטוֹבוֹת הֲנָאָה פָּעוֹטוֹת שֶׁנָּתַן בַּעַל דִּין לְדַיָּין, וְעֵקֶב כָּךְ פָּסַל הַדַּיָּין עַצְמוֹ מִלָּדוּן בְּעִנְיָינוֹ:

שְׁמוּאֵל פֶּסֶל עַצְמוֹ לְאַחַר שֶׁהִתְבָּרֵר לוֹ שֶׁבְּעַל דִּין הוֹשִׁיט לוֹ יָד כְּדֵי לְסַיֵּיעַ לוֹ לַעֲלוֹת מִמַּעְבּוֹרֶת.
אָמֵימָר פָּסַל עַצְמוֹ לְאַחַר שֶׁהִתְבָּרֵר לוֹ שֶׁבַּעַל דִּין הֵסִיר נוֹצָה שֶׁעָפָה לְרֹאשׁוֹ.
מַר עוּקְבָא פָּסַל עַצְמוֹ לְאַחַר שֶׁהִתְבָּרֵר לוֹ שֶׁבַּעַל דִּין כִּיסָּה רוֹק שֶׁהָיָה בְּדַרְכּוֹ.
אִיסּוּר קַבָּלַת שׁוֹחַד, הַחַל עַל הַשּׁוֹפְטִים, הוּרְחַב גַּם לְעוֹבְדֵי הַצִּיבּוּר, לְמָשָׁל בִּדְבָרָיו שֶׁל יוֹם טוֹב לִיפְּמַן הֵלֶר: "כָּתַבְתִּי זֶה לְהוֹרוֹת לַנִּתְמָנִים עַל הַצִּיבּוּר, אַף עַל פִּי שֶׁאֵין דִּינֵיהֶם דִּין תּוֹרָה וְלֹא נִתְקַבְּלוּ לְכָךְ, אֲפִילּוּ הָכֵי יִזָּהֲרוּ מִלְּקַבֵּל מַתָּנוֹת עַל דִּינֵיהֶם".

טוֹבַת הֲנָאָה בַּעֲלַת עֵרֶךְ כַּסְפִּי שֶׁנָּתַן מַעֲסִיק לָעוֹבֵד הִיא הַכְנָסָה חַיֶּיבֶת בְּמַס, בְּהֶתְאֵם לִסְעִיף 2(2) לִפְקוּדַּת מַס הַכְנָסָה, הַקּוֹבֵעַ אֶת הַכְנָסָתוֹ שֶׁל שָׂכִיר הַחַיֶּיבֶת בְּמַס: "הִשְׂתַּכְּרוּת אוֹ רִיוּוּחַ מֵעֲבוֹדָה; כָּל טוֹבַת הֲנָאָה אוֹ קְצוּבָה שֶׁנִּיתְּנוּ לָעוֹבֵד מִמַּעֲבִידוֹ; תַּשְׁלוּמִים שֶׁנִּיתְּנוּ לָעוֹבֵד לְכִיסּוּי הוֹצָאוֹתָיו, לְרַבּוֹת תַּשְׁלוּמִים בְּשֶׁל הַחְזָקַת רֶכֶב אוֹ טֵלֵפוֹן, נְסִיעוֹת לְחוּץ לָאָרֶץ אוֹ רְכִישַׁת סִפְרוּת מִקְצוֹעִית אוֹ בִּיגּוּד, אַךְ לְמַעֵט תַּשְׁלוּמִים כָּאָמוּר הַמּוּתָּרִים לָעוֹבֵד כְּהוֹצָאָה; שׁוֹוְיו שֶׁל שִׁימּוּשׁ בְּרֶכֶב אוֹ בְּרַדְיוֹ טֵלֵפוֹן נַיָּיד שֶׁהוּעֲמַד לִרְשׁוּתוֹ שֶׁל הָעוֹבֵד; וְהַכֹּל - בֵּין שֶׁנִּיתְּנוּ בַּכֶּסֶף וּבֵין בִּשְׁוֶוה כֶּסֶף, בֵּין שֶׁנִּיתְּנוּ לָעוֹבֵד בְּמֵישָׁרִין אוֹ בַּעֲקִיפִין אוֹ שֶׁנִּיתְּנוּ לְאַחַר לְטוֹבָתוֹ".
כַּאֲשֶׁר נִיתֶּנֶת לְעוֹבֵד טוֹבַת הֲנָאָה לְשֵׁם מִילּוּי תַּפְקִידוֹ אֵצֶל מַעֲסִיקוֹ, אֵין הִיא נֶחְשֶׁבֶת כְּהַכְנָסָה בִּידֵי הָעוֹבֵד.
בִּיגּוּד שֶׁנִּיתָּן לְעוֹבֵד מִמַּעֲסִיקוֹ וּמְשַׁמֵּשׁ רַק לְצוֹרֶךְ הָעֲבוֹדָה, אֵינוֹ נֶחֱשָׁב כְּהַכְנָסָה לָעוֹבֵד.
גַּם הַתְקָנַת מַזְגַּן אֲוִויר בִּמְקוֹם הָעֲבוֹדָה, אַף שֶׁגַּם הָעוֹבֵד נֶהֱנֶה מִמֶּנָּה, אֵינָהּ נֶחְשֶׁבֶת כְּהַכְנָסָה בִּידֵי הָעוֹבֵד, מִשּׁוּם שֶׁמַּטְּרָתָהּ הָעִיקָּרִית הִיא יְצִירַת תְּנָאֵי עֲבוֹדָה נְאוֹתִים.
לְעוּמַּת זֹאת, רֶכֶב צָמוּד שֶׁעוֹבֵד מְקַבֵּל לְשֵׁם מִילּוּי תַּפְקִידוֹ, וּמְשַׁמֵּשׁ אֶת הָעוֹבֵד גַּם לַנְּסִיעוֹת פְּרָטִיּוֹת, נֶחֱשָׁב כְּהַכְנָסָה בִּידֵי הָעוֹבֵד, הַחַיֶּיבֶת בְּכָל הַמִּיסִּים הֶחָלִים עַל הַשָּׂכָר.

בְּמִיקּוּמוֹ שֶׁל קַו הַגְּבוּל בֵּין הֲנָאַת הָעוֹבֵד לְטוֹבַת הַמַּעֲבִיד עוֹסֵק פְּסַק דִּין שֶׁל בֵּית הַמִּשְׁפָּט הָעֶלְיוֹן שֶׁעָסַק בַּשְּׁאֵלָה הָאֵם הַמַּדִּים שֶׁנּוֹתֵן קוֹאוֹפֵּרָטִיב "דָּן" לְעוֹבְדָיו הֵם בְּגֶדֶר טוֹבַת הֲנָאָה לָעוֹבְדִים.
הַשּׁוֹפֵט אַלְפְרֶד וִיתְקוֹן הִצִּיג אֶת הַדִּילֶמָה: "הַבְּעָיָה כְּפוּלָה.
עָלֵינוּ לְהִיזָּהֵר מִשְּׁתֵּי תַּקָּלוֹת, אַחַת שֶׁלֹּא נְחַיֵּיב בְּמַס דָּבָר שֶׁלְּמַעֲשֶׂה אֵינוֹ הַכְנָסָה, וְאַחַת שֶׁלֹּא נִפְטוֹר מֵהַמַּס דָּבָר שֶׁלְּמַעֲשֶׂה אֵינוֹ אֶלָּא הַכְנָסָה מוּסְוֵוית." בְּהֶתְאֵם לַקַּוִּוים הַמַּנְחִים שֶׁנּוּסְּחוּ בִּפְסַק הַדִּין נִקְבַּע כִּי "בִּגְדֵי הַחוֹרֶף וְהַנַּעֲלַיִים שֶׁנִּיתְּנוּ לַחֲבֵרִים וּלְעוֹבְדִים הַקְּבוּעִים לַהֲנָאָתָם וְלֹא כְּבִגְדִי עֲבוֹדָה דַּוְוקָא - הַכְנָסָה הֵם, וְכִי שֹׁוִוי הַהַכְנָסָה הַזֹּאת הוּא אוֹתוֹ סְכוּם שֶׁהַמִּצְרָךְ עָלָה לִמְעַרְעֶרֶת" וְאִילּוּ בִּגְדֵי הַקַּיִץ שֶׁנִּיתְּנוּ הֵם בְּגֶדֶר בִּגְדֵי עֲבוֹדָה, שֶׁאֵין לִרְאוֹת בָּהֶם טוֹבַת הֲנָאָה לָעוֹבְדִים.

מַתָּנָה שֶׁמְּקַבֵּל עוֹבֵד מִמַּעֲסִיקוֹ לָרֶגֶל מְאוֹרָע אִישִׁי מְשַׂמֵּחַ (נִישּׂוּאִים, הוּלֶּדֶת יֶלֶד וְכַדּוֹמֶה) וּמַתָּנָה שֶׁמְּקַבֵּל אָדָם בְּמִסְגֶּרֶת קְשָׁרָיו הָעִסְקִיִּים (מַתָּנָה מִסַּפָּק, מַתָּנָה מִלָּקוֹחַ) אֵינָהּ בְּגֶדֶר טוֹבַת הֲנָאָה חַיֶּיבֶת בְּמַס, בִּגְבוּלוֹת תִּקְרָה שְׁנָתִית (210 שַׁ"ח לְשָׁנָה בִּשְׁנַת 2017).