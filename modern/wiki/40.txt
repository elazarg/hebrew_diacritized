פִּסְקֵי הַדִּין נִיתְּנוּ בְּמַטָּרָה לַיְּצוּר שִׁוְויוֹן בֵּין בְּנֵי הַזּוּג, לְאַפְשֵׁר לָאֵם לְהִשְׁתַּלֵּב בִּמְקוֹמוֹת עֲבוֹדָה תּוֹבְעָנִיִּים יוֹתֵר וּ"לְהַגְשִׁים אֶת מְלוֹא פּוֹטֶנְצְיָאל הַכִּישּׁוּרִים הַגָּלוּם בָּהּ".[1]

הַבִּיקּוֹרֶת עַל פִּסְקֵי הַדִּין מִתְמַקֶּדֶת בְּאַסְפֶּקְטִים הַבָּאִים:

הַדִּיּוּן מִתְאַפְיֵין בִּתְפִיסַת שִׁוְויוֹן מִגְדָּרִי שֶׁבִּבְסִיסָהּ הַשְׁווֹאַת שְׁעוֹת הָעֲבוֹדָה שֶׁל נָשִׁים לְאֵלּוּ שֶׁל הַגְּבָרִים. בֵּית הַדִּין טָעַן שֶׁהַשִּׁוְויוֹן יוּשַּׂג אִם נָשִׁים תּוּכַלְנָה לַעֲבוֹד יוֹתֵר שָׁעוֹת בְּעִקְבוֹת מִימּוּשׁ הַזְּכוּיוֹת הַהוֹרִיּוֹת עַל יְדֵי בְּנֵי הַזּוּג שֶׁלָּהֶן. שִׁוְויוֹן יוּשַּׂג כַּאֲשֶׁר נָשִׁים יְחַקּוּ אֶת הַדְּפוּס הַגַּבְרִי שֶׁל עֲבוֹדָה בְּשָׁעוֹת אֲרוּכּוֹת; בִּבְחִינַת תַּעַבְדִי יוֹתֵר שָׁעוֹת – וְתַגִּיעִי לְשִׁוְויוֹן. כְּמוֹ כֵן, הַתְּבִיעָה בַּתִּיק מִתְמַקֶּדֶת בְּאַפְלָיַית נָשִׁים בְּשׁוּק הָעֲבוֹדָה. תְּבִיעָה זוֹ עוֹלָה בְּקָנֶה אֶחָד עִם הַמְּדִינִיּוּת הַקּוֹרֵאת לְחַזֵּק אֶת שִׁוְויוֹן הַנָּשִׁים בָּעֲבוֹדָה.[7] יֵשׁ לְאַפְשֵׁר לְאָבוֹת לְקַצֵּר אֶת יוֹם עֲבוֹדָתָם כֵּיוָון שֶׁבְּאוֹפֶן זֶה תּוּכַל הָאִישָּׁה הָעוֹבֶדֶת "לַעֲבוֹד שָׁעוֹת אֲרוּכּוֹת יוֹתֵר וּלְאַפְשֵׁר לְבֶן זוּגָהּ לְנַצֵּל אֶת הַזְּכוּת וּלְטַפֵּל בִּילָדִים".[1]
תְּפִישַׂת תַּפְקִידוֹ שֶׁל הָאָב בַּמִּסְגֶּרֶת הַמִּשְׁפַּחְתִּית. עַל פִּי הַשּׁוֹפְטִים לָאָב תַּפְקִיד ווֹלוּנְטָרִי שֶׁתָּלוּי בִּרְצוֹנוֹ הַטּוֹב בִּלְבַד וְלֹא בְּחוֹבָה שֶׁמּוּטֶּלֶת עָלָיו.[7] בִּלְשׁוֹנוֹ שֶׁל פְּסַק הַדִּין "אִשָּׁה זוֹ, שֶׁבַּעֲלָהּ מוּכָן לְהַקְדִּים לָשׁוּב הַבַּיְתָה וּלְטַפֵּל בִּילָדִים, יְכוֹלָה לְהַשְׁקִיעַ זְמַן וּמַשְׁאַבִּים בַּעֲבוֹדָתָהּ וּבַקַּרְיֵירָה שֶׁלָּהּ, מִבְּלִי לָחוּשׁ שֶׁהִיא מַזְנִיחָה אֶת יְלָדֶיהָ".[4]
הַשּׁוֹפְטִים מִתְיַיחֲסִים אֶל אוֹתוֹ גֶּבֶר שֶׁמְּבַקֵּשׁ לְקַצֵּר אֶת יוֹם עֲבוֹדָתוֹ כְּאֶל "גֶּבֶר הַמּוּכָן לְוַותֵּר עַל קַרְיֵירָה בְּעוֹד אִשְׁתּוֹ עוֹשָׂה חַיִל בַּעֲבוֹדָתָהּ" וְקוֹבְעִים כִּי זֶהוּ "אֵינֶנּוּ חָזוֹן נָפוֹץ".[1] תְּפִיסָה זוֹ מַדְגִּימָה הֵיטֵב אֶת הַקֶּשֶׁר בֵּין גַּבְרִיּוּת לַעֲבוֹדָה וְקוֹשֶׁרֶת בֵּין גַּבְרִיּוּת לִמְחוּיָּבוּת כִּמְעַט טוֹטָאלִית לָעֲבוֹדָה.[7]
הַדְּרִישָׁה לַעֲבוֹד שָׁעוֹת מְרוּבּוֹת נִתְפֶּסֶת כְּלֵגִיטִימִית, הֶכְרֵחִית וְטִבְעִית בְּעֵינֵי הַשּׁוֹפְטִים. הַהַנָּחָה הִיא כִּי מְדוּבָּר בְּ"תַּפְקִיד וְאִילּוּצָיו", וְכִי הָעֲבוֹדָה מְחַיֶּיבֶת "הִישָּׁאֲרוּת בַּמִּשְׂרָד כְּכָל שֶׁהַתַּפְקִיד דּוֹרֵשׁ".[4] מִפִּסְקֵי הַדִּין עוֹלֶה כִּי בֵּית הַמִּשְׁפָּט נוֹתֵן קְדִימוּת לְצוֹרְכֵי עֲבוֹדָה עַל פְּנֵי כָּל צוֹרֶךְ אַחֵר, לְרַבּוֹת הַמִּשְׁפָּחָה, כְּשֶׁמַּדַּד הַזְּמַן מְשַׁמֵּשׁ בְּתוֹר הַמַּדָּד הַיָּחִיד לְהַעֲרָכַת עוֹבְדִים. בְּמוּבָן זֶה מִתְעַלֶּמֶת הַפְּסִיקָה מֵחוֹק שְׁעוֹת עֲבוֹדָה וּמְנוּחָה שֶׁנּוֹעַד לְהָגֵן עַל הָעוֹבְדִים מִפְּנֵי הַעֲסָקָה בְּשָׁעוֹת רַבּוֹת.[7]
הַשּׁוֹפְטִים אָמְנָם פָּסְקוּ לְטוֹבַת יַהַב, הָאָב, וְאִפְשְׁרוּ לוֹ לְנַצֵּל אֶת זְכוּתוֹ לַעֲבוֹד יוֹם עֲבוֹדָה מְקוּצָּר, אוּלָם הַסִּיבּוֹת שֶׁהוֹבִילוּ אוֹתָם לְקַבֵּל אֶת הַתְּבִיעָה מְחַזְּקוֹת נוֹרְמוֹת עֲבוֹדָה טוֹטָלִיּוֹת וּמַעֲדִיפוֹת אוֹתָן עַל מְחוּיָּבוּת לַמִּשְׁפָּחָה. בִּפְסִיקָה זוֹ מְעוֹדְדִים בָּתֵּי הַדִּין אֶת הָאִמָּהוֹת לְחַקּוֹת אֶת דְּפוּסֵי הָעֲבוֹדָה הַגַּבְרִיִּים הַכְּרוּכִים בִּשְׁעוֹת עֲבוֹדָה מְרוּבּוֹת, וְאִילּוּ הָאָבוֹת שֶׁבִּיקְּשׁוּ לְקַצֵּר אֶת יוֹם הָעֲבוֹדָה שֶׁלָּהֶם נִתְפָּסִים כִּגְבָרִים שֶׁוִּויתְּרוּ עַל הַקַּרְיֵירָה שֶׁלָּהֶם.[7] יֵשׁ חֲשִׁיבוּת "לְהַכִּיר בִּזְכוּתָם שֶׁל הוֹרִים לִהְיוֹת עִם יַלְדֵיהֶם בְּאוֹפֶן שֶׁיְּאַפְשֵׁר לָהֶם לְמַצּוֹת אֶת חֲוָויַית הַהוֹרוּת כַּחֲוָויָה רִגְשִׁית וְתִפְקוּדִית יוֹמְיוֹמִית" וּלְהָסִיר אֶת הַמִּכְשׁוֹל "הַטָּמוּן בִּמְאַפְיְינָיו שֶׁל שׁוּק הָעֲבוֹדָה בְּשָׂכָר...הַדּוֹרֵשׁ מֵעוֹבְדָיו מְסִירוּת בִּלְתִּי מוּגְבֶּלֶת הַמִּתְבַּטֵּאת בִּשְׁעוֹת עֲבוֹדָה רַבּוֹת וּזְמִינוֹת תְּמִידִית, כִּתְנַאי לְשָׂכָר הוֹגֵן וּלְאֶפְשָׁרוּיוֹת קִידּוּם".[8] הֵן הַגֶּבֶר וְהֵן הָאִישָּׁה תּוֹרְמִים כַּיּוֹם לַמִּשְׁפָּחָה בְּכָךְ שֶׁהֵם יוֹצְאִים לַעֲבוֹד, אַךְ לֹא דַּי בְּכָךְ. הַגֶּבֶר זַכַּאי לִהְיוֹת שְׁוֵוה זְכוּיוֹת לָאִישָּׁה גַּם בִּזְכוּתוֹ לְהוֹרוּת. הָאָבוֹת מְהַוִּוים חֵלֶק בְּסִיסִי בַּתָּא הַמִּשְׁפַּחְתִּי וְעַל כֵּן מַגִּיעָה לָהֶם אֶפְשָׁרוּת בְּחִירָה כְּפִי שֶׁמְּקַבְּלוֹת הָאִימָּהוֹת. בְּחִירָה זוֹ הִיא זְכוּת וְלֹא חֶסֶד.[9]

נִימָה בִּיקּוֹרְתִּית בְּרוּחַ דּוֹמָה נִיתָּן לִקְרוֹא בְּהוֹדָעָה מָס' עג/18 שֶׁל נְצִיבוּת שֵׁירוּת הַמְּדִינָה בְּעִנְיַין שִׁינּוּי הַמּוּנָּח מִשְׂרַת אֵם לְמִשְׂרַת הוֹרֶה. בַּהוֹדָעָה נִכְתַּב כִּי "הָעוּבְדָּה שֶׁזְּכוּיוֹת הַהוֹרוּת מוֹעֳנָקוֹת בְּאוֹפֶן אוֹטוֹמָטִי לָאֵם, וְנִדְרָשׁ מַאֲמָץ מְיוּחָד, לְשֵׁם הַעֲבָרַת זְכוּיוֹת אֵלֶּה לָאָב, בִּמְלוֹאָן אוֹ בְּחֶלְקָן - מְקַבַּעַת אֶת מַעֲמָדָהּ שֶׁל הָאִישָּׁה כְּאַחְרָאִית לְטִיפּוּל בִּילָדִים. תְּפִיסַת הָאִישָּׁה כָּאַחְרָאִית הַבִּלְעָדִית לְטִיפּוּל בִּילָדִים מְהַוָּוה חֶסֶם מֶרְכָּזִי, הָעוֹמֵד בִּפְנֵי יְכוֹלְתָּן שֶׁל נָשִׁים לְהִתְקַדֵּם לְמִשְׂרוֹת בְּכִירוֹת". שִׁינּוּי זֶה בְּהוֹרָאוֹת הַתַּקְשִׁי"ר נַעֲשָׂה בְּמַטָּרָה לְהָקֵל עַל הָאָבוֹת עוֹבְדֵי הַמְּדִינָה לְנַצֵּל אֶת זְכוּיוֹת הַהוֹרוּת שֶׁלָּהֶם, וּלְבַלּוֹת זְמַן רַב יוֹתֵר עִם יַלְדֵיהֶם.[10]