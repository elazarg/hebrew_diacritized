טָלֵירָאן נוֹלַד לְמִשְׁפַּחַת אֲצִילִים בְּפָרִיז.
שְׁנֵי הוֹרָיו מִילְּאוּ תַּפְקִידִים בְּבֵית-הַמִּשְׁפָּט.
פְּצִיעַת יַלְדוּת בָּרֶגֶל (הַמְּאוּבְחֶנֶת עַל יְדֵי רוֹפְאִים מוֹדֶרְנִיִּים כְּסִינְדְּרוֹם שֶׁל תִּסְמוֹנֶת מֵרַפָּן, מַחֲלָה תּוֹרַשְׁתִּית הַפּוֹגַעַת בְּתִפְקוּד מַעֲרָכוֹת שׁוֹנוֹת בַּגּוּף) לֹא אִיפְשְׁרָה לוֹ קַרְיֵירָה שֶׁל אִישׁ צָבָא, כְּפִי שֶׁצִּיפּוּ מִמֶּנּוּ הוֹרָיו.
הוּא הֵחֵל בַּקַּרְיֵירָה בְּשֵׁירוּת הַכְּנֵסִיָּיה, וְלָמַד בְּסֵמִינָרִים שׁוֹנִים לִכְמָרִים עַד לְגִיל 21.
הוּא הוּסְמַךְ כְּכוֹמֶר בִּשְׁנַת 1779 בְּגִיל 25.
בִּשְׁנַת 1780 מוּנָּה לִנְצִיג הַכְּנֵסִיָּיה בַּחֲצֵרוֹ שֶׁל הַמֶּלֶךְ, בְּ-1789 מוּנָּה טָלֵירָאן הַצָּעִיר לַבִּישׁוֹף שֶׁל הָעִיר אוּטַן בְּחֶבֶל בּוּרְגּוּנְדִּי.
בְּמוֹעֶצֶת הַמַּעֲמָדוֹת שֶׁל 1789, יִיצֵּג טָלֵירָאן אֶת הַכְּנֵסִיָּיה, הַמְּכוּנָּה "הַמַּעֲמָד הָרִאשׁוֹן".
בְּמַהֲלַךְ הַמַּהְפֵּכָה הַצָּרְפָתִית תָּמַךְ בְּמַהְפְּכָנִים.
הוּא סִייֵּעַ בִּכְתִיבַת הַצְהָרַת זְכוּיוֹת הָאָדָם וְהִצִּיעַ אֶת "הַחוּקָּה הָאֶזְרָחִית שֶׁל הַכְּנֵסִיָּיה" אֲשֶׁר הִלְאִימָה אֶת רְכוּשׁ הַכְּנֵסִיָּיה.
כְּשֶׁעַל כָּךְ נוֹדַע לָאַפִּיפְיוֹר פִּיּוּס הַשִּׁישִּׁי חָדַל מִלְּשַׁמֵּשׁ כְּבִישׁוֹף.
בְּ-1792 נִשְׁלַח לִבְרִיטַנְיָה בְּמַאֲמָץ לִמְנוֹעַ מִלְחָמָה, מַאֲמָץ אֲשֶׁר נִכְשַׁל בְּסוֹפוֹ שֶׁל דָּבָר.
בְּשֶׁל מוֹצָאוֹ הָאָרִיסְטוֹקְרָטִי הוּצָא צַו לְמַעֲצָרוֹ בִּימֵי שִׁלְטוֹן הַטֵּרוֹר.
הוּא נִמְלַט לְאַרְצוֹת הַבְּרִית בִּשְׁנַת 1794 וְשָׁב לְפָרִיז רַק בִּשְׁנַת 1796.
בְּ-1797 מוּנָּה לְשַׂר הַחוּץ שֶׁל צָרְפַת.

בְּנוֹבֶמְבֶּר 1799 סִייֵּעַ לְנַפּוֹלֵיאוֹן בַּהֲפִיכָה הַמְּכוּנֶּה "הֲפִיכַת הַ-18 בִּבְרִימָר", בָּהּ הִכְרִיז עַל עַצְמוֹ נַפּוֹלֵיאוֹן כְּ"קוֹנְסוּל רִאשׁוֹן" וְקִיבֵּל אֶת הַשִּׁלְטוֹן בְּצָרְפַת.
תַּחַת שִׁלְטוֹנוֹ שֶׁל נַפּוֹלֵיאוֹן נוֹתַר טָלֵירָאן בְּתַפְקִיד שַׂר הַחוּץ, עַל אַף שֶׁלְּעִיתִּים קְרוֹבוֹת חֵלֶק עַל מְדִינִיּוּת הַחוּץ שֶׁל נַפּוֹלֵיאוֹן.
אַף הָאַפִּיפְיוֹר הֵסִיר אֶת הַחֵרֶם שֶׁהוּטַל עַל טָלֵירָאן.

בְּמֵרְץ 1804 הָיָה מְעוֹרָב בְּשַׁעֲרוּרִיַּת חֲטִיפָתוֹ וְהוֹצָאָתוֹ לַהוֹרֵג שֶׁל הַדּוּכָּס מֵאֳנִיָּין, אָרִיסְטוֹקְרָט צָרְפָתִי גּוֹלֶה שֶׁנֶּחֱשַׁד כִּי הוּא חוֹתֵר נֶגֶד נַפּוֹלֵיאוֹן, נֶחְטַף מִגֶּרְמַנְיָה לְצָרְפַת, וְהוּצָא לַהוֹרֵג, מַעֲשֶׂה שֶׁעוֹרֵר שַׁעֲרוּרִיָּיה דִּיפְּלוֹמָטִית בֵּינְלְאוּמִּית.
עַל מַעֲשִׂים אֵלּוּ הָעִיר, תּוֹךְ שֶׁהוּא טוֹבֵעַ אֶת הָאִימְרָה הַמְּפוּרְסֶמֶת – "מַעֲשֶׂה זֶה הוּא גָּרוּעַ מִפֶּשַׁע – זוֹ הָיְיתָה שְׁגִיאָה".

בְּמַאי 1804 מוּנָּה עַל יְדֵי נַפּוֹלֵיאוֹן לְמִשְׂרַת "סֶגֶן הַבּוֹחֵר" שֶׁל הָאִימְפֶּרְיָה הַצָּרְפָתִית.
בְּשָׁנָה זוֹ רָכַשׁ טִירָה לִמְגוּרָיו - "שָׁאטוֹ וָאלֶּנְסַיי".
בִּשְׁנַת 1806 מוּנָּה לַנָּסִיךְ בִּנְוַונְטוֹ (עֲיָירָה בִּמְחוֹז קָמְפֶּנְיָה בְּאִיטַלְיָה), אַךְ בִּשְׁנַת 1807 הִתְפַּטֵּר לְאוֹר הִתְנַגְּדוּתוֹ לַבְּרִית הָרוּסִית-צָרְפָתִית.
בְּאוֹתָהּ שָׁנָה, הִתְפַּטֵּר גַּם מִתַּפְקִידוֹ כְּשַׂר הַחוּץ.
הַקֶּרַע בֵּינוֹ וּבֵין נַפּוֹלֵיאוֹן הֶחָרִיף עַד לְנַתֵּק גָּמוּר בִּשְׁנַת 1812, עֵת הִתְקִיף נַפּוֹלֵיאוֹן אֶת רוּסְיָה.
נֶאֱמַר כִּי תְּכָכָיו הַמַּתְמִידִים שֶׁל טָלֵירָאן גָּרְמוּ לְנַפּוֹלֵיאוֹן לְכַנּוֹתוֹ בְּפָנָיו "גֶּרֶב מֶשִׁי מְמוּלָּא בְּצוֹאָה", לְכָךְ הֵגִיב הַשַּׂר בִּקְרִירוּת "חֲבָל שֶׁאִישׁ כֹּה דָּגוּל חוּנַּךְ בְּצוּרָה כֹּה גְּרוּעָה".

כַּאֲשֶׁר הוּחְלַף נַפּוֹלֵיאוֹן בְּלוּאִי הַ-18 בְּאַפְּרִיל 1814, הָיָה טָלֵירָאן אֶחָד מִיּוֹזְמֵי הָרֶסְטוֹרַצְיָה שֶׁל בֵּית בּוֹרְבּוֹן, וְאַף הִתְנַגֵּד לַחוּקָּה הַחֲדָשָׁה לְפִיהָ מֶלֶךְ לוּאִי.
טָלֵירָאן הָיָה הַנּוֹשֵׂא וְנוֹתֵן הָרָאשִׁי מִטַּעַם צָרְפַת לְיַד שׁוּלְחַן קוֹנְגְּרֵס וִינָה.
מַטְּרוֹתָיו שֶׁל הַקּוֹנְגְּרֵס, אֲשֶׁר הָרוּחַ הֶחָיָה בּוֹ הָיְיתָה הַמְּדִינַאי הָאַרְכִי-שַׁמְרָנִי מֶטֶּרְנֵיךְ, הָיוּ לִשְׁמוֹר עַל הַסֵּדֶר שֶׁהָיָה קַיָּים בְּאֵירוֹפָּה עֶרֶב הַמַּהְפֵּכָה, וְלִמְנוֹעַ נְטִיּוֹת לְלִיבֵּרָלִיזְם, וּלְעַצְמָאוּת שֶׁל עַמִּים אֶל מוּל אִימְפֶּרְיוֹת וְשַׁלִּיטִים שׁוֹשַׁלְתִּיִּים.
קוֹנְגְּרֵס וִינָה הָיָה תְּגוּבַת הַנַּגָּד שֶׁל אֵירוֹפָּה הַוָותִיקָה אֶל מוּל רַעֲיוֹנוֹת הַמַּהְפֵּכָה הַצָּרְפָתִית לְדֵמוֹקְרַטְיָה, לִיבֵּרָלִיזְם, וּזְכוּת הַהַגְדָּרָה הָעַצְמִית, בִּשְׁמָם לָחֲמוּ וּמֵתוּ מִילְיוֹנֵי צָרְפָתִים, וּבִשְׁמָם פָּעַל טָלֵירָאן בְּמֶשֶׁךְ שָׁנִים רַבּוֹת.

בְּמַקְבִּיל לַקּוֹנְגְּרֶס וִינָה, בְּ-30 בְּמַאי 1814 חָתַם טָלֵירָאן עַל "הֶסְכֵּם פָּרִיז" אֲשֶׁר סִייֵּם אֶת הַמִּלְחָמָה בֵּין צָרְפַת וּבֵין הַקּוֹאָלִיצְיָה הַשִּׁישִּׁית, הַמּוּרְכֶּבֶת מִבְּרִיטַנְיָה, רוּסְיָה, אוֹסְטְרִיָּה, שְׁוֶודְיָה וּפְרוּסֶיהָ, וּלְפִיו הוּגְלָה נַפּוֹלֵיאוֹן לְאִי אָלָבָה.
גְּבוּלוֹתֶיהָ שֶׁל צָרְפַת הוּחְזְרוּ לִגְבוּלוֹת שֶׁהָיוּ קַיָּימִים בִּשְׁנַת 1792, וְצָרְפַת לֹא נֶעֶנְשָׁה בְּאוֹפֶן חָמוּר עַל נִסְּיוֹנוֹתֶיהָ לִשְׁלִיטָה בְּאֵירוֹפָּה בִּימֵי נַפּוֹלֵיאוֹן, פְּרָט לִשְׁלִילַת הָרִיבּוֹנוּת הַצָּרְפָתִית בְּאִיֵּי סֶיְישֶׁל, וְהַעֲבָרָתָהּ לִבְרִיטַנְיָה.
צְעָדִים נוֹסָפִים נִנְקְטוּ בְּהֶסְכֵּמֵי קוֹנְגְּרֵס וִינָה, כְּגוֹן תַּשְׁלוּם פִּיצּוּיֵי מִלְחָמָה, וְהַחְזָקַת חֵילוֹת מַצָּב זָרִים בַּמִּבְצָרִים בִּגְבוּלוֹתֶיהָ, תּוֹךְ תַּשְׁלוּם הוֹצָאוֹתֵיהֶם, אַךְ בְּעִיקָּרוֹ שֶׁל דְּבַר צָרְפַת לֹא נִיזּוֹקָה בְּאוֹפֶן מַמָּשִׁי.

עִם שׁוּבוֹ שֶׁל נַפּוֹלֵיאוֹן לְצָרְפַת בִּשְׁנַת 1815, בְּאֵירוּעַ הַמְּכוּנָּה "מֵאָה הַיָּמִים", וּתְבוּסָתוֹ לְאַחַר מִכֵּן, חָל מִפְנֶה לְרָעָה בְּהֶישֵּׂגָיו שֶׁל טָלֵירָאן.
אָמְנָם מִיָּד לְאַחַר תְּבוּסַת נַפּוֹלֵיאוֹן בְּקֶרֶב ווֹטֶרְלוּ מוּנָּה טָלֵירָאן, בְּ-9 בְּיוּלִי 1815, לְרֹאשׁ מֶמְשֶׁלֶת צָרְפַת, אַךְ לוּאִי הַ-18, שֶׁשָּׁב וְתָפַס אֶת כֵּס הַמְּלוּכָה, תִּיעֵב אוֹתוֹ בְּאוֹפֶן אִישִׁי וּפָעַל לְהָצֵר אֶת צְעָדָיו.
הֶסְכֵּם הַשָּׁלוֹם שֶׁהִשִּׂיג עַתָּה טָלֵירָאן הָיָה גָּרוּעַ בְּהַרְבֵּה.
טָלֵירָאן פָּרַשׁ בְּסֶפְּטֶמְבֶּר אוֹתָהּ שָׁנָה, אִם בְּעִקְבוֹת הַהֶסְכֵּם אוֹ תַּחַת לַחַץ מִמִּתְנַגְּדָיו בְּתוֹךְ צָרְפַת.
לְאַחַר מִכֵּן צָפָה מִן הַצַּד בַּמִּתְרַחֵשׁ בְּתוֹר "מְדִינָאֵי בָּכִיר".
בִּימֵי מַלְכוּתוֹ שֶׁל לוּאִי פִילִיפּ הָיָה שַׁגְרִיר בִּבְרִיטַנְיָה בֵּין 1830 וְ-1834.
בִּשְׁנַת 1838 מֵת, וְנִקְבַּר בְּטִירָתוֹ בְּוַואלֶנְסֵיי.

בְּיָמֵינוּ מְשַׁמֵּשׁ הַשֵּׁם "טָלֵירָאן" כְּמוּשָּׂג הַמְּתָאֵר דִּיפְּלוֹמָט בַּעַל יוֹזְמָה וְכִישָּׁרוֹן רַב.