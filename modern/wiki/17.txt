קְלַיְיפֶּדָה (בְּלִיטָאִית: Klaipėda, לְהַאֲזָנָה; בְּגֶרְמָנִית: מֶמֶל אוֹ מֶמֶלְבּוּרְג) הִיא עִיר הַנָּמֵל הַיְּחִידָה שֶׁל לִיטָא לְחוֹף הַיָּם הַיָּם הַבַּלְטִי.
בִּשְׁנַת 2007 הִתְגּוֹרְרוּ בָּהּ 185,899 אִישׁ, יְרִידָה מִ-202,900 שֶׁהִתְגּוֹרְרוּ בָּהּ בְּ-1989.
כַּיּוֹם קְלַיְיפֶּדָה הִיא נְמַל מַעְבּוֹרוֹת עִיקָּרִי לַנְּמַלִּים בִּשְׁוֶודְיָה, דֵּנֵמַרְק וְגֶרְמַנְיָה.
הָעִיר מְמוּקֶּמֶת קָרוֹב לְשֶׁפֶךְ הַנָּהָר נַיְימָן.
הָאַדְרִיכָלוּת הַצִּיּוּרִית שֶׁל קְלַיְיפֶּדָה מַזְכִּירָה מְקוֹמוֹת בְּגֶרְמַנְיָה, אַנְגְּלִיָּה וְדֵנֵמַרְק.
אֲתָרֵי נוֹפֶשׁ לִיטָאִיִּים פּוֹפּוּלָרִיִּים מְצוּיִים קָרוֹב לִקְלַיְיפֶּדָה בְּנֶרִינְגֶה וּפְלַאנְגֶּה.

הִיסְטוֹרְיָה
אֵזוֹר קְלַיְיפֶּדָה הָיָה מְיוּשָּׁב עַל יְדֵי שְׁבָטִים בֶּלְטִיִּים בַּמֵּאָה הַ-12.
קְלַיְיפֶּדָה נוֹסְדָה בִּידֵי אַבִּירִים טֶבְטוֹנִים בְּ-1252 כְּ"קַסְטְרוֹם מִמִּלָּה" (Castrum Memele, בְּגֶרְמָנִית: מֶמֶלְבּוּרְג וְגַם מִימֶלְבּוּרְג).
בְּמֶשֶׁךְ תְּקוּפָה אֲרוּכָּה הִיא הִשְׁתַּיְּיכָה לִפְרוּסֶיהָ הַמִּזְרָחִית וְהָיְיתָה קְרוּיָה מֶמֶל.

בְּ-1254 זָכְתָה מֶמֶל בְּחָסוּתָהּ שֶׁל עִיר הַהָנְזֵה הַחֲשׁוּבָה לְיַבֹּק.
תּוֹשָׁבֵי הָאֵזוֹר הִתְנַצְּרוּ בִּידֵי הָאַבִּירִים הַטֶּבְטוֹנִיִּים.
הֶסְכֵּם הַשָּׁלוֹם שֶׁל יָם מֶלְנוֹ מִשְּׁנַת 1422 קֶבַע אֶת הַגְּבוּל בֵּין הַפְּרוֹבִינְצִיָּה שֶׁל פְּרוּסְיָה וְלִיטָא.
מֶמֶל נִכְלְלָה בִּפְרוּסְיָה וְהַגְּבוּל לֹא הִשְׁתַּנָּה מֵאָז וְעַד 1919.
הָיָה זֶה אֶחָד מִקַּוֵּוי הַגְּבוּל הַבּוֹדְדִים בְּאֵירוֹפָּה שֶׁלֹּא עָבְרוּ שִׁינּוּי בְּמֶשֶׁךְ תְּקוּפָה אֲרוּכָּה.

הָחֵל מֵ-1474 שֶׁלֶט בְּמֶמֶל חוֹק קוֹלְם שֶׁל עָרֵי הַמְּדִינָה הַפְּרוּסִיּוֹת.
בְּ-1525 עָבְרָה מֶמֶל לְלוּתֶרְנִיזְם, תַּחַת שִׁלְטוֹנוֹ שֶׁל הַדּוּכָּס אַלְבֶּרֶכְט פוֹן בְּרַנְדֶּנְבּוּרְג-אַנְּסְבָּךְ מִפְּרוּסֶיהָ.
הָיְיתָה זוֹ תְּחִילָּתָהּ שֶׁל תְּקוּפָה אֲרוּכָּה שֶׁל שִׂגְשׂוּג לָעִיר וְלַנָּמֵל, כֵּיוָון שֶׁדּוּכָּסוּת פְּרוּסְיָה הָיְיתָה אֲחוּזָּה פֵיאוֹדָלִית פּוֹלָנִית וּלְאַחַר מִכֵּן חֵלֶק מֵחֶבֶר הָעַמִּים הַפּוֹלָנִי-לִיטָאִי.
עִיר גְּבוּל זוֹ שִׁימְּשָׁה כְּנָמֵל לְלִיטָא הַשְׁכָּנָה, כְּשֶׁהִיא נֶהֱנֵית מִמִּיקּוּמָהּ סָמוּךְ לְשֶׁפֶךְ הַנָּהָר נַיְימָן.
סוֹף תְּקוּפַת הַשִּׂגְשׂוּג הִגִּיעָה כַּאֲשֶׁר מֶמֶל הוּתְקְפָה, נִיזּוֹקָה וְנִכְבְּשָׁה עַל יְדֵי שְׁוֶודְיָה בֵּין 1629 לְ-1635.
הִיא נִבְנְתָה מֵחָדָשׁ מִסְפַּר פְּעָמִים, וְ-75 שָׁנָה אַחַר כָּךְ מֵתוּ רַבִּים מִתּוֹשָׁבֶיהָ מִמַּגֵּפַת הַדָּבָר.
עִם הֲקָמַת מְדִינַת גֶּרְמַנְיָה הַמְּאוּחֶדֶת בְּ-1871 הָיְיתָה מֶמֶל לָעִיר הַצָּפוֹן-מִזְרָחִית בְּיוֹתֵר בְּגֶרְמַנְיָה.
בְּ-1919 הָפְכָה מֶמֶל לְעִיר חָסוּת שֶׁל מְדִינוֹת הַהַסְכָּמָה.
הָאֵזוֹר סְבִיבָהּ נוּתַּק מִגֶּרְמַנְיָה לְאַחַר הֶסְכֵּם וֶרְסַאי, וְהוּקְמָה אוֹטוֹנוֹמְיָה תַּחַת כִּיבּוּשׁ צָרְפָתִי.
בְּ-1923 הוּתְקְפָה הָעִיר בִּידֵי כּוֹחוֹת לִיטָאִיִּים בְּפִיקּוּדוֹ שֶׁל קוֹלוֹנֵל בּוּדְרִיס, וְהַכּוֹחוֹת הַצָּרְפָתִיִּים עָזְבוּ.

מֶמֶל סוּפְּחָה עַל יְדֵי גֶּרְמַנְיָה הַנָּאצִית בְּ-22 בְּמֵרְץ 1939, בַּהֶמְשֵׁךְ לְמַהַלְכֵי הִיטְלֵר בְּסִיפּוּחַ אוֹסְטְרִיָּה ("הַאַנְשְׁלוֹס"), חֶבֶל הַסּוּדֶטִים וְצֵ'כוֹסְלוֹבַקְיָה.
הַסִּיפּוּחַ הִתְבַּצֵּעַ לְלֹא שְׁפִיכוּת דָּמִים לְאַחַר שֶׁגֶּרְמַנְיָה אִייְּמָה עַל לִיטָא בְּהַפְעָלַת כּוֹחַ צְבָאִי לְשֵׁם הַשָּׂגַת הַטֵּרִיטוֹרְיָה.

בְּמַהֲלַךְ מִלְחֶמֶת הָעוֹלָם הַשְּׁנִייָּה, הֵחֵל מִסּוֹף 1944 וּבְ-1945 בָּרְחוּ הַתּוֹשָׁבִים בְּשֶׁל הַקְּרָבוֹת שֶׁנִּיטְּשׁוּ עַל הָעִיר.
הָעִיר נִכְבְּשָׁה עַל יְדֵי הַצָּבָא הָאָדוֹם בְּיָנוּאָר 1945 וְנִיתְּנָה לַ"רֶפּוּבְּלִיקָה הַלִּיטָאִית הַסּוֹבְיֵיטִית".
רַבִּים מֵהַתּוֹשָׁבִים שֶׁנּוֹתְרוּ נִשְׁלְחוּ לְסִיבִּיר וְהַשְּׁאָר גּוֹרְשׁוּ לְגֶרְמַנְיָה.
כַּיּוֹם הָעִיר הִיא עִיר נָמֵל שֶׁנִּמְצֵאת בְּשֶׁטַח לִיטָא.

יְהוּדִים
הָאִזְכּוּר הָרִאשׁוֹן לְהִימָּצָאם שֶׁל יְהוּדִים הוּא מִשְּׁנַת 1567, בְּקֶשֶׁר לְגֵירוּשָׁם מֵהָעִיר עַל יְדֵי דּוּכַּס פְּרוּסְיָה.
בִּשְׁנַת 1664 הִתְגּוֹרֵר בְּעִיר יְהוּדִי אֶחָד בַּשֵּׁם מֹשֶׁה יַעֲקוֹבּסוֹן דִּי יוֹנְגָּה.
עַד שְׁנַת 1812 הַיְּהוּדִים הוּרְשׁוּ רַק לְהִשְׁתַּתֵּף בִּירִיד פַּרְווֹת.
בְּשָׁנָה זוֹ הֵם קִיבְּלוּ הַיֶּתֶר רִשְׁמִי לְהִתְיַישֵּׁב בָּעִיר, וְהָאוּכְלוּסִיָּיה הַיְּהוּדִית גָּדְלָה בִּמְהִירוֹת, הִיא הָיְיתָה מוּרְכֶּבֶת בְּעִיקָּר מִיְּהוּדִי רוּסְיָה וְלִיטָא.
רוֹב הַמִּתְיַישְּׁבִים הִתְעַסְּקוּ בְּסַחַר בַּיַּעַר.
בְּ-1860 הִתְיַישֵּׁב בָּעִיר הָרַב יִשְׂרָאֵל מִסָּלַנְט וְהֵקִים בָּהּ בֵּית מִדְרָשׁ לְלִימּוּד תּוֹרָה וְלַהֲפָצַת תְּנוּעַת הַמּוּסָר.
לְאַחַר מִסְפַּר שָׁנִים גַּם הוֹצִיא יַרְחוֹן בְּשֵׁם "תְּבוּנָה", שֶׁהֵפִיץ אֶת עִיקְּרֵי שִׁיטָתוֹ.
בַּשָּׁנִים 1898-1865 שִׁימֵּשׁ כְּרַב הָעִיר ד"ר יִצְחָק רִיוֹלְף, שֶׁהָיָה מִתּוֹמְכֵי חוֹבְבֵי צִיּוֹן.
הוּא הֵקִים בָּעִיר בֵּית סֵפֶר קְהִילָּתִי וּבֵית חוֹלִים.
רַבָּהּ הָאַחֲרוֹן שֶׁל הָעִיר הָיָה הָרַב אַבְרָהָם מֹשֶׁה וּוִֹיטְקִינְד.
בִּשְׁנַת 1923, עִם צֵירוּף הָעִיר לְלִיטָא, הָאוּכְלוּסִיָּיה הַיְּהוּדִית הוּכְפְּלָה.
בְּ-1939, עִם הִשְׁתַּלְּטוּת גֶּרְמַנְיָה, רוֹב הַיְּהוּדִים בָּרְחוּ.
בִּזְמַן הַמִּלְחָמָה נִרְצְחוּ לְמַעְלָה מִמַּחֲצִית מִיְּהוּדִי הָעִיר.
30 אָחוּז מֵחַיָּילֵי הַדִּיוִויזְיָה הַלִּיטָאִית הַ-16 שֶׁל הַצָּבָא הָאָדוֹם שֶׁשִּׁחְרְרָה אֶת הָעִיר הָיוּ יְהוּדִים (וְלָכֵן כּוּנְּתָה הַדִּיוִויזְיָה בְּשֵׁם "הַדִּיוִויזְיָה הַיְּהוּדִית").
בִּשְׁנַת 1970 מָנְתָה הָאוּכְלוּסִיָּיה הַיְּהוּדִית בָּעִיר כְּ-1000 אִישׁ.
בְּסוֹף שְׁנוֹת הַ-80 וּבְרֵאשִׁית שְׁנוֹת הַ-90 הֵחֵלּוּ רוֹב הַיְּהוּדִים לְהַגֵּר לְיִשְׂרָאֵל וּלְאַרְצוֹת הַבְּרִית, וּבְ-2004 עָמַד מִסְפַּר הַיְּהוּדִים עַל 200-150 נֶפֶשׁ בִּלְבַד.
בְּרֹאשׁ הַקְּהִילָּה עוֹמֵד נ' שׁוֹסְטְרַמְנֵס.