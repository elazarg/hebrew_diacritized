בְּא' בֶּאֱלוּל תּר"פ (15 בְּאוֹגוּסְט 1920) הִתְיַישְּׁבָה עַל הָרֶכֶס מֵעַל חַוַּות בִּיתָנְיָה, מִצְּפוֹן לְחִ'רְבַּת אֶל-מַנְּסוּרָה (מַנְסוֹרִין), קְבוּצָה שֶׁל בּוֹגְרֵי תְּנוּעַת הַשּׁוֹמֵר הַצָּעִיר מֵאַנְשֵׁי הָעֲלִיָּיה הַשְּׁלִישִׁית, שֶׁשָּׁהֲתָה לִפְנֵי כֵן בַּמּוֹשָׁבָה בֵּית-גַּן הַסְּמוּכָה (כַּיּוֹם חֵלֶק מִיַּבְנְאֵל).
קְבוּצַת הַפּוֹעֲלִים בְּבֵית-גַּן מָנְתָה לְמַעְלָה מֵ-40 אִישׁ, אוּלָם לִקְרַאת הֲקָמַת הַמַּחֲנֶה נֶעֱרַךְ תַּהֲלִיךְ לִבְחִירַת קְבוּצַת חֲבֵרִים מְצוּמְצֶמֶת מִתּוֹכָם, וּבְסוֹפוֹ עָלוּ לְהִתְיַישֵּׁב 27 אִישׁ בִּלְבַד, מֵהֶם רַק אַרְבַּע נָשִׁים.
בֵּין מְקִימֵי הַקְּבוּצָה בָּלְטוּ דָּוִד הוֹרוֹבִיץ, הַצַּיָּיר אַרְיֵה אֱלוֹאִיל וּמֵאִיר יְעָרִי, שֶׁהִצְטָרֵף לַחֲבוּרָה עֶרֶב הָעֲלִיָּיה לַקַּרְקַע.
הַמַּחֲנֶה, שֶׁנִּיתַּן לוֹ הַשֵּׁם "בִּיתָנְיָה עִילִּית", כְּלָל צְרִיף אֶחָד וְכַמָּה אוֹהָלִים, וְלֹא אַחַת יָשְׁנוּ חַבְרֵי הַקְּבוּצָה תַּחַת כִּיפַּת הַשָּׁמַיִים.

אַנְשֵׁי הַקְּבוּצָה עָבְדוּ בִּסְלִילַת כְּבִישִׁים בְּאֵזוֹר טְבֶרְיָה וּבַחֲפִירַת בּוֹרוֹת לְמַטָּעֵי עֵצִים.
בִּתְקוּפָה זוֹ הֵחֵלָּה לְהִתְפַּרְסֵם תּוֹכְנִיתוֹ שֶׁל פִּנְחָס רוֹטֶנְבֵּרְג לַהֲקָמַת מִפְעַל הַחַשְׁמַל בְּנַהֲרַיִים, וּמֵאִיר יְעָרִי הִצִּיעַ כִּי בִּיתָנְיָה עִילִּית תִּהְיֶה יִישּׁוּב רִאשׁוֹן בְּרֶשֶׁת שֶׁל יִישּׁוּבִים שִׁיתּוּפִיִּים בְּעֵמֶק הַיַּרְדֵּן שֶׁיַּעַסְקוּ בַּהֲקָמַת הַמִּפְעָל וּבְהַפְעָלָתוֹ.
אוּלָם הֲקָמַת מִפְעַל הַחַשְׁמַל הִתְעַכְּבָה, וּכְשָׁנָה לְאַחַר הִתְיַישְּׁבוּתָם בַּמָּקוֹם, מִשֶּׁהִסְתַּיְּימוּ הָעֲבוֹדוֹת בִּכְבִישִׁים בָּאֵזוֹר, פּוּטְּרוּ חַבְרֵי הַקְּבוּצָה מֵעֲבוֹדָתָם וְנֶאֶלְצוּ לְהִתְפַּזֵּר.
בְּפֶסַח תּרפ"א (אַפְּרִיל 1921) הֵם עָזְבוּ אֶת הַמָּקוֹם, וְרוּבָּם עָבְרוּ לְמַחֲנֵה גְּדוּד שׁוֹמְרִיָּה שֶׁעָסַק בִּסְלִילַת כְּבִישׁ חֵיפָה-גַּ'דָּה (הַיּוֹם רָמַת יִשַׁי).
חֶלְקָם הָיוּ בֵּין מְיַיסְּדֵי קִיבּוּץ בֵּית אַלְפָא, הַקִּיבּוּץ הָרִאשׁוֹן שֶׁל הַשּׁוֹמֵר הַצָּעִיר.

אַנְשֵׁי בִּיתָנְיָה עִילִּית נוֹדְעוּ בַּפְּעִילוּת הָאִינְטֵלֶקְטוּאָלִית וְהַחֶבְרָתִית שֶׁלָּהֶם.
בַּלֵּילוֹת הָיוּ מִתְכַּנְּסִים לְשִׁירָה וּלְרִקּוּדִים בְּסִגְנוֹן חֲסִידִי, לִקְרִיאַת סְפָרִים וּלְשִׂיחוֹת מְמוּשָּׁכוֹת.
הַדִּיּוּנִים נָסַבּוּ עַל נוֹשְׂאִים מֵהַסִּפְרוּת וְהֶהָגוּת הָאֵירוֹפִּית בַּת הַתְּקוּפָה, בָּהֶם כִּתְבֵי דּוֹסְטוֹיֶבְסְקִי, נִיטְּשֶׁה, פְרוֹיְד, וַיְינִינְגֶר וּבוּבֶּר.
חַבְרֵי הַקְּבוּצָה בִּיקְּשׁוּ לִהְיוֹת קְהִילָּה שֶׁתְּשַׁמֵּשׁ מוֹפֵת לְחֶבְרָה הַמַּגְשִׁימָה אֶת חֲזוֹן הַתְּנוּעָה, וּלְשֵׁם כָּךְ חָתְרוּ לְהִיטַּהֲרוּת וְהִתְחַדְּשׁוּת בְּאֶמְצָעוּת עֲבוֹדָה, אַהֲבָה וְחָרוּת.
בְּשׁוֹנֶה מִקְּבוּצוֹת אֲחֵרוֹת, דּוּגְמַת דְּגָנְיָה, הִתְאַרְגְּנָה בִּיתָנְיָה עִילִּית כְּחֶבְרָה חוֹפְשִׁית, לְלֹא כְּלָלִים וּמוֹסָדוֹת.
בַּשִּׂיחוֹת הָאֲרוּכּוֹת נוֹצְרוּ מְתָחִים בֵּין הַשְּׁאִיפָה לְחֵרוּת הַפְּרָט וּשְׁמִירָה עַל יִיחוּדוֹ, לְבֵין הַדְּרִישָׁה לְשַׁתֵּף אֶת הַכְּלָל בְּכָל הַסּוֹדוֹת בְּמֵעֵין וִידּוּי.
נוֹסָף לְכָךְ הַיַּחַס הַמִּסְפָּרִי - 4 בַּחוּרוֹת וּמֵעַל 20 בַּחוּרִים - שֶׁגָּרַם לְמֶתַח מִינִי בֵּין הַחֲבֵרִים.
הַמְּתָחִים עוֹרְרוּ תְּסִיסָה וּמַשְׁבְּרִים חֶבְרָתִיִּים, חֵלֶק מֵהַחֲבֵרִים לֹא עָמְדוּ בְּלַחַץ וְעָזְבוּ אֶת הַקְּבוּצָה וְאֶחָד אַף הִתְאַבֵּד.

לְאַחַר צֵירוּף הַקְּבוּצָה לִגְדוּד שׁוֹמְרִיָּה בָּאָבִיב 1921 הִנְצִיחוּ חֲבֵרֶיהָ אֶת חֲוַויוֹתֵיהֶם בַּקּוֹבֶץ "קְהִלִּיָּתֵנוּ" שֶׁעָרַךְ נָתָן בִּיסְטְרִיצְקִי בְּ-1922.
מַחֲזֵהוּ שֶׁל יְהוֹשֻׁעַ סוֹבּוֹל "לֵיל הָעֶשְׂרִים" מְבוּסָּס עַל הָאֵירוּעִים, הַשִּׂיחוֹת וְהַוִּוידּוּיִים שֶׁתּוֹאֲרוּ בְּקוֹבֶץ זֶה, וְדָן בְּאֶמְצָעוּתָם בַּסּוּגְיוֹת הָעֶרְכִּיּוֹת שֶׁעָמְדוּ בִּבְסִיס הַהִתְיַישְּׁבוּת הַחֲלוּצִית בָּאָרֶץ.

הַהֲוַוי הַמְּיוּחָד, הַשִּׂיחוֹת עַד אוֹר הַבּוֹקֶר וְהַהִתְחַבְּטוּיוֹת הָאִידֵאוֹלוֹגְיוֹת יָצְרוּ לְבִיתָנְיָה עִילִּית דִּימּוּי אַגָּדִי, הָיוּ שֶׁכִּינּוּ אוֹתָהּ "קַן הַנְּשָׁרִים", וְרַבִּים רוֹאִים בָּהּ גּוֹרֵם מְעַצֵּב שֶׁהִשְׁפִּיעַ בְּמִידָּה רַבָּה עַל אוֹפְיָים שֶׁל קִיבּוּצֵי הַשּׁוֹמֵר הַצָּעִיר.
בִּשְׁנַת 1964, שְׁנַת הַיּוֹבֵל שֶׁל הַתְּנוּעָה, נֶחֱנַךְ בַּמָּקוֹם אֲתַר הַנְצָחָה וּבוֹ מִבְנֶה דְּמוּי אוֹהֶל וְתַצְפִּית נוֹף רְחָבָה לְעֵבֶר עֵמֶק הַיַּרְדֵּן, הַכִּנֶּרֶת, הַגַּלְעֵד, רָמַת הַגּוֹלָן וְהַחֶרְמוֹן.
בְּתוֹךְ הָאֹהֶל חֲקוּקִים שְׁמוֹתֵיהֶם שֶׁל 73 הַקִּיבּוּצִים שֶׁל הַקִּיבּוּץ הָאַרְצִי שֶׁהָיוּ קַיָּימִים בָּעֵת הַהִיא.
אֶת אֲתַר הַהַנְצָחָה וְהָאוֹהֶל תִּכְנֵן הָאַדְרִיכָל יְחִיאֵל עֲרָד.