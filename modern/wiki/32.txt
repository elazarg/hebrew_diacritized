הֲטָלַת פְּצָצוֹת הָאָטוֹם עַל הִירוֹשִׁימָה וְעַל נָגָסָאקִי הָיוּ שְׁתֵּי תְּקִיפוֹת בְּנֶשֶׁק גַּרְעִינִי שֶׁבִּיצְּעָה אַרְצוֹת הַבְּרִית נֶגֶד הָאִימְפֶּרְיָה הַיַּפָּנִית בְּהוֹרָאַת נְשִׂיא אַרְצוֹת הַבְּרִית הָארִי טְרוּמָן, בְּיָמֶיהָ הָאַחֲרוֹנִים שֶׁל מִלְחֶמֶת הָעוֹלָם הַשְּׁנִייָּה.
פְּצָצַת הָאָטוֹם שֶׁכּוּנְּתָה "יֶלֶד קָטָן" הוּטְּלָה עַל הָעִיר הִירוֹשִׁימָה בְּ-6 בְּאוֹגוּסְט 1945; פְּצָצָה גַּרְעִינִית נוֹסֶפֶת, שֶׁכּוּנְּתָה "אִישׁ שָׁמֵן", הוּטְּלָה עַל הָעִיר נָגָסָאקִי שְׁלוֹשָׁה יָמִים לְאַחַר מִכֵּן, בְּ-9 בְּאוֹגוּסְט.
הֲטָלַת שְׁתֵּי פְּצָצוֹת הָאָטוֹם עַל יַפָּן הָיְיתָה הַשִּׁימּוּשׁ הַמִּבְצָעִי הָרִאשׁוֹן – וְהַיָּחִיד – שֶׁנַּעֲשָׂה בְּנֶשֶׁק גַּרְעִינִי עַד הַיּוֹם.

בֵּין 90 לְ-146 אֶלֶף בְּנֵי אָדָם נֶהֶרְגוּ בְּהִירוֹשִׁימָה וּבֵין 39 לְ-80 אֶלֶף בְּנֵי אָדָם נֶהֶרְגוּ בְּנָגָסָאקִי בַּיּוֹם הֲטָלַת הַפְּצָצָה וּבְאַרְבַּעַת הַחוֹדָשִׁים הַבָּאִים.
כְּמַחֲצִית מֵהַהֲרוּגִים קִיפְּחוּ אֶת חַיֵּיהֶם בַּיּוֹם הֲטָלַת פְּצָצַת הָאָטוֹם, וּשְׁאָר הַהֲרוּגִים נִסְפּוּ כְּתוֹצָאָה מֵהַשְׁפָּעוֹת הַלְּוַואי שֶׁל הַפְּצָצוֹת, שֶׁכָּלְלוּ כְּוִויּוֹת וְתִסְמוֹנֶת קְרִינָה חֲרִיפָה.
הָרוֹב הַמַּכְרִיעַ שֶׁל הַהֲרוּגִים בִּשְׁתֵּי הֶעָרִים הָיוּ אֶזְרָחִים בִּלְתִּי מְעוֹרָבִים בַּמִּלְחָמָה.

בְּ-15 בְּאוֹגוּסְט, שִׁישָּׁה יָמִים לְאַחַר הַפְצָצַת נָגָסָאקִי, הוֹדִיעַ הִירוֹהִיטוֹ, קֵיסָר יַפָּן, עַל כְּנִיעָה לְלֹא תְּנַאי לְבַעֲלוֹת הַבְּרִית.
בְּ-2 בְּסֶפְּטֶמְבֶּר חָתְמוּ הַיַּפָּנִים עַל הֶסְכֵּם הַכְּנִיעָה הָרִשְׁמִי, שֶׁהָיָה אַקְט הַסִּיּוּם שֶׁל הַמַּעֲרָכָה בְּאַסְיָה וּבָאוֹקְיָינוֹס הַשָּׁקֵט וְשֶׁל מִלְחֶמֶת הָעוֹלָם הַשְּׁנִייָּה.

הַתַּפְקִיד שֶׁמִּילְּאוּ פְּצָצוֹת הָאָטוֹם הַלָּלוּ בִּכְנִיעָתָהּ שֶׁל יַפָּן, וְהַהַצְדָּקָה הָאֶתִּית לְשִׁימּוּשׁ בָּהֶן, שְׁנוּיִים בְּמַחֲלוֹקֶת עַד הַיּוֹם.

בְּ-1 בְּסֶפְּטֶמְבֶּר 1939 תָּקְפָה גֶּרְמַנְיָה הַנָּאצִית אֶת פּוֹלִין.
בִּתְגוּבָה הִכְרִיזוּ בְּרִיטַנְיָה וְצָרְפַת מִלְחָמָה עַל גֶּרְמַנְיָה הַנָּאצִית, וּבְכָךְ פָּרְצָה מִלְחֶמֶת הָעוֹלָם הַשְּׁנִייָּה.
בְּתוֹךְ פָּחוֹת מִשְׁנָה מִפְּרוֹץ הַמִּלְחָמָה כָּבְשָׁה גֶּרְמַנְיָה הַנָּאצִית אֶת צָרְפַת וְאֶת רוֹב אֵירוֹפָּה.
בְּמַקְבִּיל לָאֵירוּעִים בְּאֵירוֹפָּה, פָּרְצוּ שׁוּרַת עִימּוּתִים צְבָאִיִּים מוּגְבָּלִים בִּצְפוֹן מִזְרַח אַסְיָה בַּשָּׁנִים 1938–1939, בֵּין הָאִימְפֶּרְיָה הַיַּפָּנִית, שֶׁנִּמְצְאָה בִּבְרִית צְבָאִית עִם גֶּרְמַנְיָה הַנָּאצִית, לְבֵין בְּרִית הַמּוֹעָצוֹת, כְּתוֹצָאָה מִסִּכְסוּכִים טֶרִיטוֹרְיָאלִיִּים סְבִיב מִיקּוּם הַגְּבוּל בֵּינֵיהֶן.
הַהַנְהָגָה הַסּוֹבְיֵיטִית חָשְׁשָׁה שֶׁעִימּוּת צְבָאִי עִם גֶּרְמַנְיָה הַנָּאצִית הוּא בִּלְתִּי נִמְנָע, וְהָיְיתָה מְעוּנְיֶינֶת לְהַבְטִיחַ אֶת גְּבוּלָהּ הַמִּזְרָחִי כְּדֵי לִמְנוֹעַ אֶת הַצּוֹרֶךְ לְנַהֵל מִלְחָמָה בִּשְׁתֵּי חֲזִיתוֹת.
הַהַנְהָגָה הַיַּפָּנִית מִצִּידָּהּ רָצְתָה לְהַבְטִיחַ אֶת גְּבוּלָהּ הַצְּפוֹנִי בְּעִקְבוֹת הִסְתַּבְּכוּת צְבָאָהּ בַּמִּלְחָמָה שֶׁנִּיהֲלָה נֶגֶד סִין, וְהִידַּרְדְּרוּת יְחָסֶיהָ עִם אַרְצוֹת הַבְּרִית כְּתוֹצָאָה מִפְּלִישָׁתָהּ לְשִׁטְחֵי סִין.
שׁוּתָּפוּת הָאִינְטֵרֵסִים הַזְּמַנִּית בֵּין שְׁנֵי הַצְּדָדִים הוֹבִילָה לַחֲתִימַת הֶסְכֵּם נֵיְיטְרָלִיּוּת הֲדָדִי בֵּין הָאִימְפֶּרְיָה הַיַּפָּנִית לִבְרִית הַמּוֹעָצוֹת בְּ-13 בְּאַפְּרִיל 1941.
בְּמִסְגֶּרֶת הַהֶסְכֵּם הִתְחַיְּיבוּ שְׁנֵי הַצְּדָדִים לְקַיֵּים יַחֲסֵי שָׁלוֹם וִידִידוּת בֵּינֵיהֶם, וְלִשְׁמוֹר עַל נֵיְיטְרָלִיּוּת בְּמִקְרֶה שֶׁל מִלְחָמָה בֵּין אֶחָד מֵהֶם לְבֵין צַד שְׁלִישִׁי.
הַהֶסְכֵּם הוּגְבַּל לִתְקוּפָה שֶׁל חָמֵשׁ שָׁנִים, וְהוּסְכַּם שֶׁאִם אַף צַד לֹא יְבַקֵּשׁ לְבַטֵּל אוֹתוֹ שָׁנָה לִפְנֵי מוֹעֵד פְּקִיעָתוֹ, הוּא יוּאֲרַךְ אוֹטוֹמָטִית בְּחָמֵשׁ שָׁנִים נוֹסָפוֹת.

בְּמַקְבִּיל לְכָךְ, הִמְשִׁיכָה אַרְצוֹת הַבְּרִית, בְּהַנְהָגָתוֹ שֶׁל הַנָּשִׂיא פְרַנְקְלִין דֵּלָאנוֹ רוּזְוֶולְט, לִשְׁמוֹר עַל מְדִינִיּוּת בַּדְלָנִית, וְעַל אַף הַכִּיבּוּשִׁים הַנִּרְחָבִים שֶׁל גֶּרְמַנְיָה הַנָּאצִית בְּאֵירוֹפָּה וְשֶׁל הָאִימְפֶּרְיָה הַיַּפָּנִית בְּאַסְיָה, סֵירְבָה לְהִצְטָרֵף לַמִּלְחָמָה בְּאוֹפֶן פָּעִיל, אַךְ הֵטִילָה סַנְקְצִיּוֹת כַּלְכָּלִיּוֹת עַל הָאִימְפֶּרְיָה הַיַּפָּנִית, בִּתְגוּבָה לְהֶמְשֵׁךְ תּוֹקְפָנוּתָהּ בְּמִזְרַח אַסְיָה.
בִּתְגוּבָה לָעִיצּוּמִים שֶׁהוּטְּלוּ עָלֶיהָ, תָּקְפָה הָאִימְפֶּרְיָה הַיַּפָּנִית בְּמַפְתִּיעַ אֶת הַבָּסִיס הַיַּמִּי שֶׁל אַרְצוֹת הַבְּרִית בְּפֶּרְל הַארְבּוֹר שֶׁבְּהוַואִי בְּ-7 בְּדֵצֶמְבֶּר 1941, וּפָתְחָה בְּמַסַּע כִּיבּוּשִׁים בִּדְרוֹם מִזְרַח אַסְיָה.
בְּ-8 בְּדֵצֶמְבֶּר, יוֹם לְאַחַר הַמִּתְקָפָה הַיַּפָּנִית, הִכְרִיזָה אַרְצוֹת הַבְּרִית מִלְחָמָה עַל הָאִימְפֶּרְיָה הַיַּפָּנִית.
בְּ-11 בְּדֵצֶמְבֶּר, שְׁלוֹשָׁה יָמִים לְאַחַר מִכֵּן, בְּצַעַד שֶׁהִפְתִּיעַ רַבִּים, הִכְרִיזָה גֶּרְמַנְיָה הַנָּאצִית מִלְחָמָה עַל אַרְצוֹת הַבְּרִית.
בְּאוֹתוֹ הַיּוֹם, בִּתְגוּבָה לְהַכְרָזַת הַמִּלְחָמָה הַגֶּרְמָנִית, הִכְרִיזָה אַרְצוֹת הַבְּרִית מִלְחָמָה עַל גֶּרְמַנְיָה הַנָּאצִית וּבְכָךְ הִצְטָרְפָה לְמִלְחֶמֶת הָעוֹלָם הַשְּׁנִייָּה בְּאוֹפֶן מָלֵא לְצִדָּן שֶׁל בַּעֲלוֹת הַבְּרִית.

בַּשְּׁלַבִּים הָרִאשׁוֹנִים שֶׁל הַמַּעֲרָכָה נָחֲלוּ הַיַּפָּנִים נִיצְחוֹנוֹת רַבִּים וְתוֹךְ כַּחֲצִי שָׁנָה הִצְלִיחוּ לִכְבּוֹשׁ שְׁטָחִים נִרְחָבִים בִּדְרוֹם-מִזְרַח אַסְיָה וּבָאוֹקְיָינוֹס הַשֶּׁקֶט, כּוֹלֵל הָאִי וַיְיק, גוּאָם, הוֹנְג קוֹנְג, בּוּרְמָה, תַּאיְלַנְד, מֶלָאיָה, סוֹמֶטְרָה, גַּ'אוָוה, בּוֹרְנֵאוֹ, סִינְגַּפּוּר וְהַפִילִיפִּינִים.
אוּלָם בַּמַּחֲצִית הַשְּׁנִיָּיה שֶׁל 1942 הֵחֵל מַצָּבָהּ הַצְּבָאִי שֶׁל הָאִימְפֶּרְיָה הַיַּפָּנִית לְהִשְׁתַּנּוֹת לְרָעָה.
כִּישְׁלוֹנוֹתֶיהָ בְּקֶרֶב מִידְוֵויי בְּיוּנִי 1942 וּבִקְרַב גְּוַודָלְקָנָל בְּפֶבְּרוּאָר 1943 סִימְּנוּ נְקוּדַּת מִפְנֶה בַּמִּלְחָמָה, וְאַרְצוֹת הַבְּרִית וּבַעֲלוֹת בְּרִיתָהּ עָבְרוּ לְמִתְקֶפֶת נֶגֶד, פָּתְחוּ בְּמַסַּע כִּיבּוּשׁ מֵחָדָשׁ שֶׁל שְׁטָחִים, שֶׁהָיוּ תַּחַת שְׁלִיטָתָהּ שֶׁל הָאִימְפֶּרְיָה הַיַּפָּנִית, וְהִגִּיעוּ עַד מֶרְחָק קָצָר מֵהָאִיִּים הָרָאשִׁיִּים שֶׁל יַפָּן.
כִּישְׁלוֹנָהּ שֶׁל יַפָּן בַּמַּעֲרָכָה נָבַע בֵּין הַיֶּתֶר מֵחוֹסֶר יְכוֹלְתָּהּ לְהִתְחָרוֹת בְּכוֹשֶׁר הַיִּיצּוּר הֶעָדִיף שֶׁל הַתַּעֲשִׂיָּיה הָאֲמֵרִיקָאִית.
כָּךְ לְמָשָׁל, בִּשְׁנַת 1943 לְבַדָּהּ יִיצְּרָה אַרְצוֹת הַבְּרִית קָרוֹב לְ-100 אֶלֶף מְטוֹסִים, בְּעוֹד הַתְּפוּקָה הַיַּפָּנִית עָמְדָה עַל כְּ-70 אֶלֶף מְטוֹסִים לְאוֹרֶךְ כָּל שְׁנוֹת הַמִּלְחָמָה.
בִּשְׁנַת 1944 הִפְעִילָה אַרְצוֹת הַבְּרִית קָרוֹב לְמֵאָה נוֹשְׂאוֹת מְטוֹסִים בָּאוֹקְיָינוֹס הַשָּׁקֵט, פִּי אַרְבָּעָה מִמִּסְפַּר נוֹשְׂאוֹת הַמְּטוֹסִים שֶׁהָיוּ בִּידֵי יַפָּן לְכָל אוֹרֶךְ הַמִּלְחָמָה.
שְׁלִיטָתָהּ שֶׁל אַרְצוֹת הַבְּרִית בַּיָּם אִפְשְׁרָה לָהּ לְהַטִּיל מָצוֹר יַמִּי מוּגְבָּל עַל יַפָּן, שֶׁהָלַךְ וְהִתְהַדֵּק בַּשְּׁלַבִּים הַמְּאוּחָרִים שֶׁל הַמַּעֲרָכָה בָּאוֹקְיָינוֹס הַשֶּׁקֶט.

בְּרַם, כְּכָל שֶׁהִתְקַדְּמוּ כּוֹחוֹת בַּעֲלוֹת הַבְּרִית לְעֵבֶר הָאִיִּים הָרָאשִׁיִּים שֶׁל יַפָּן, הוּחְרְפָה הִתְנַגְּדוּת הַכּוֹחוֹת הַיַּפָּנִיִּים, וְגָבְתָה קוֹרְבָּנוֹת רַבִּים בְּקֶרֶב כּוֹחוֹת בַּעֲלוֹת הַבְּרִית.
כָּךְ לְמָשָׁל, בְּעוֹד שֶׁבְּעֵת כִּיבּוּשָׁם מֵחָדָשׁ שֶׁל הַפִילִיפִּינִים בְּסוֹף 1944 עָמַד הַיַּחַס בֵּין הַנִּפְגָּעִים הַיַּפָּנִים לָאֲמֵרִיקָאִים עַל 5:1, בְּעֵת כִּיבּוּשׁ הָאִי אוֹקִינָאוָוה בָּחוֹדָשִׁים אַפְּרִיל וְיוֹנִי 1945 יָרַד יַחַס הַנִּפְגָּעִים לְ-2:1.

בַּעֲלוֹת הַבְּרִית תִּכְנְנוּ לְהַכְרִיעַ אֶת הַיַּפָּנִים בְּאֶמְצָעוּת פְּלִישָׁה קַרְקָעִית רַחֲבַת הֶיקֵּף לְאִיֵּי יַפָּן בְּמִסְגֶּרֶת מִבְצָע צְבָאִי שְׁכוּנָה "מִבְצַע קְרִיסָה" (Operation Downfall).
הַמִּבְצָע הָיָה אָמוּר לְהִתְבַּצֵּעַ בִּשְׁנֵי שְׁלַבִּים: "מִבְצַע אוֹלִימְפִּיק" וּ"מִבְצָע קוֹרוֹנְט".
מִבְצַע אוֹלִימְפִּיק הָיָה מְתוּכְנָן לָצֵאת לַפּוֹעַל בְּאוֹקְטוֹבֶּר 1945, וּמַטְּרָתוֹ הָיְיתָה כִּיבּוּשׁ קְיוּשׁוּ, הָאִי הַדְּרוֹמִי בְּיוֹתֵר בָּאַרְכִיפֵּלָג הַיַּפָּנִי, וְהַשְּׁלִישִׁי בְּגוֹדְלוֹ בְּיַפָּן.
מִבְצָע קוֹרוֹנְט הָיָה צָפוּי לְהַתְחִיל כַּחֲצִי שָׁנָה אַחַר כָּךְ, וּמַטְּרָתוֹ הָיְיתָה כִּיבּוּשׁ אֲזוֹרִים נִרְחָבִים סָמוּךְ לְטוֹקְיוֹ שֶׁבְּאִי הוֹנְשׁוּ.

הַגֵּאוֹגְרַפְיָה שֶׁל יַפָּן אִפְשְׁרָה לַיַּפָּנִים לַחֲזוֹת נְכוֹנָה כִּי פְּלִישַׁת בַּעֲלוֹת הַבְּרִית לַמְּדִינָה תַּתְחִיל בָּאִי קְיוּשׁוּ, וְהֵם הֵחֵלּוּ לְהַשְׁקִיעַ מַשְׁאַבִּים רַבִּים בְּתִגְבּוּר מַעֲרַךְ הַהֲגָנָה עַל הָאִי.
הַפְּעִילוּת הַיַּפָּנִית לֹא נֶעֶלְמָה מֵעֵינֵי הַמּוֹדִיעִין הָאָמֵרִיקָאִי, שֶׁהֵחֵל לְהַעֲרִיךְ כִּי לְנוֹכַח רָמַת הַמּוּכָנוּת הַגְּבוֹהָה שֶׁל הַיַּפָּנִים לַפְּלִישָׁה וְהַמּוֹטִיבַצְיָה הָרַבָּה שֶׁלָּהֶם לְהִתְנַגֵּד לָהּ בְּכָל הָאֶמְצָעִים עַד מָוֶות, צְפוּיִים כּוֹחוֹת בַּעֲלוֹת הַבְּרִית לִסְפּוֹג אֲבֵדוֹת כְּבֵדוֹת בִּמְיוּחָד בְּמַהֲלַךְ הַמִּבְצָע.
הַעֲרָכָה זוֹ הִתְחַזְּקָה בְּעִקְבוֹת הָאֲבֵדוֹת הַכְּבֵדוֹת, שֶׁסָּפְגוּ כּוֹחוֹת הַצָּבָא וְהַצִּי שֶׁל אַרְצוֹת הַבְּרִית בְּמַהֲלַךְ כִּיבּוּשׁ אִיווֹגִ'ימָה וְאוֹקִינָאוָוה בְּאָבִיב וְקַיִץ 1945.
כְּתוֹצָאָה מִכָּךְ הֵחֵלּוּ רָאשֵׁי הַצָּבָא וְהַמִּמְשָׁל הָאָמֵרִיקָאִי לְחַפֵּשׂ דְּרָכִים לְמִזְעוּר מִסְפַּר הַנִּפְגָּעִים הַצָּפוּי בְּמַהֲלַךְ הַפְּלִישָׁה לְיַפָּן.
ג'וֹרְג' מַרְשָׁל, רֹאשׁ מַטֵּה צְבָא אַרְצוֹת הַבְּרִית, שָׁקַל לַעֲשׂוֹת שִׁימּוּשׁ בְּנֶשֶׁק כִּימִי, שֶׁאוֹתוֹ הִגְדִּיר כְּ-"זָמִין וְיָכוֹל לְהַקְטִין בְּוַודָּאוּת אֶת מִסְפַּר הַנִּפְגָּעִים הָאֲמֵרִיקָאִים".
כַּמּוּיוֹת גְּדוֹלוֹת שֶׁל גַּז חַרְדָּל, גַּז מַדְמִיעַ, גֵּז פוֹסְגֶן וְגַז כְלוֹר הוּעַבְרוּ לָאִי הַפִּילִיפִּינִי לוּזוֹן מִמַּאֲגָרִים בְּאוֹסְטְרַלְיָה וּבְגִינֵאָה הַחֲדָשָׁה כַּהֲכָנָה לְמִבְצַע קְרִיסָה וְהַגֶּנֶרָל דָּאגְלָס מַקְאַרְתּוּר הוֹרָה לְאַמֵּן חַיָּילִים לְהִשְׁתַּמֵּשׁ בְּתַחְמוֹשֶׁת זוֹ.
בְּנוֹסָף, שָׁקְלוּ רָאשֵׁי הַצָּבָא בְּאַרְצוֹת הַבְּרִית שִׁימּוּשׁ בְּנֶשֶׁק בִּיּוֹלוֹגִי בְּמַהֲלַךְ הַמִּבְצָע.

בְּמַקְבִּיל לְכָךְ, הֵחֵלָּה גַּם בְּרִית הַמּוֹעָצוֹת לְתַכְנֵן מִתְקָפָה נֶגֶד הָאִימְפֶּרְיָה הַיַּפָּנִית בְּעִקְבוֹת הַהַבְטָחָה שֶׁנָּתַן יוֹסִיף סְטָלִין, לְרוּזְוֶולְט בְּמַהֲלַךְ וְעִידַת יַאלְטָה לְהִצְטָרֵף לַמַּעֲרָכָה הַצְּבָאִית נֶגֶד יַפָּן בְּאַסְיָה, 3 חוֹדָשִׁים לְאַחַר סִיּוּם הַמִּלְחָמָה נֶגֶד גֶּרְמַנְיָה הַנָּאצִית בְּאֵירוֹפָּה.
בְּמִסְגֶּרֶת הַמִּתְקָפָה, תִּכְנֵן הַפִּיקּוּד הָעֶלְיוֹן הַסּוֹבְיֵיטִי (הַסְּטָאבְקָה) לִכְבּוֹשׁ אֶת שֶׁטַח מִנְּצ'וּרֶיהָ, וּלְהִשְׁתַּלֵּט מֵחָדָשׁ עַל שְׁטָחִים שֶׁהָאִימְפֶּרְיָה הָרוּסִית אִיבְּדָה בְּמִזְרַח אַסְיָה לְאַחַר תְּבוּסָתָהּ בְּמִלְחֶמֶת רוּסְיָה–יַפָּן, כּוֹלֵל חֲצִי הָאִי הַקּוֹרֵיאָנִי, דְּרוֹם הָאִי סַחְלִין וְהָאִיִּים הַקּוּרִילִיִּים.
בַּשָּׁלָב הַשָּׁנִי שֶׁל הַמִּתְקָפָה, תִּכְנֵן הַפִּיקּוּד הַסּוֹבְיֵיטִי פְּלִישָׁה אַמְפִיבִּית לָאִי הַצְּפוֹנִי שֶׁל יַפָּן, הוֹקָאִידוֹ.

כַּהֲכָנָה לַפְּלִישָׁה לְיַפָּן, וּבַנִּיסָּיוֹן לְאַלֵּץ אֶת הַהַנְהָגָה הַיַּפָּנִית לְהִיכָּנַע, הֵחֵלּוּ הָאֲמֵרִיקָאִים בְּמַעֲרָכָה שֶׁל הַפְצָצָה אֲוִוירִית רַחֲבַת הֶיקֵּף עַל יַפָּן.
הַפִּיקּוּד הַצְּבָאִי הָאָמֵרִיקָאִי הֵחֵל לְתַכְנֵן אֶת הַפְצָצַת יַפָּן כְּבָר בְּרֵאשִׁית הַמַּעֲרָכָה בְּזִירַת הָאוֹקְיָינוֹס הַשֶּׁקֶט, אוּלָם הַשְּׁטָחִים הָרַבִּים שֶׁאִיבְּדָה אַרְצוֹת הַבְּרִית בָּאוֹקְיָינוֹס הַשָּׁקֵט וּבִדְרוֹם מִזְרַח אַסְיָה בְּחוֹדְשֵׁי הַמִּלְחָמָה הָרִאשׁוֹנִים, עַל בְּסִיסֵי הָאֲוִויר שֶׁהָיוּ בָּהֶם, הֵבִיאוּ לְכָךְ שֶׁלָּאֲמֵרִיקָאִים לֹא הָיוּ מַפְצִיצִים שֶׁהָיוּ מְסוּגָּלִים לְהַגִּיעַ לְיַפָּן וְלַחֲזוֹר בְּבִטְחָה לִבְסִיסֵי הָאֲוִויר שֶׁנִּשְׁאֲרוּ בִּשְׁלִיטָתָם.
רַק לְאַחַר שֶׁהִסְתַּיֵּים פִּיתּוּחוֹ שֶׁל הַמַּפְצִיץ אָרוֹךְ הַטְּוָוח B-29 סוֹפֶּרְפוֹרְטֵרְס בְּמַהֲלַךְ שְׁנַת 1944, וּלְאַחַר שֶׁהַכּוֹחַ הָאָמֵרִיקָנִי בְּפִיקּוּדוֹ שֶׁל צֶ'סְטֶר נִימִּיץ הִצְלִיחַ לְהִשְׁתַּלֵּט עַל מִסְפַּר אִיִּים בְּמֶרְכַּז הָאוֹקְיָינוֹס הַשֶּׁקֶט, שֶׁקֵּירְבוּ אֶת הָאֲמֵרִיקָאִים לִטְוָוח הַפְּצָצָה לְיַפָּן, נִיתָּן הָיָה לְהַתְחִיל בְּמַסַּע הַפְצָצוֹת אֵפֶקְטִיבִי.
הַהַפְצָצוֹת הָרִאשׁוֹנוּת הֵחֵלּוּ בְּיוּנִי 1944, כַּאֲשֶׁר בָּחוֹדָשִׁים הָרִאשׁוֹנִים נָהֲגוּ הַמַּפְצִיצִים לְהַמְרִיא לִמְשִׂימוֹתֵיהֶם מִבְּסִיסִים בְּהוֹדוּ וּבְסִין.
בְּרָם, רִיחוּקָם הַגֵּאוֹגְרָפִי מִיַּפָּן הֵבִיא לְסִדְרָה שֶׁל בְּעָיוֹת לוֹגִיסְטִיּוֹת שׁוֹנוֹת שֶׁהִקְשׁוּ עַל בִּיצּוּעַ הַפְצָצוֹת בְּהֶיקֵּף נִרְחָב.
מַצָּב זֶה הִשְׁתַּנָּה עִם כִּיבּוּשָׁם שֶׁל אִיֵּי מָרִיאָנָה בְּמַהֲלַךְ חוֹדָשִׁים יוֹנִי-אוֹגוּסְט 1944, שֶׁקִּרְבָתָם הַגֵּאוֹגְרָפִית לְיַפָּן אִפְשְׁרָה לָאֲמֵרִיקָאִים לְהַגְבִּיר אֶת קֶצֶב הַהַפְצָצוֹת עַל הַמְּדִינָה בְּאוֹפֶן מַשְׁמָעוּתִי.

הַטַּקְטִיקָה הָאָמֵרִיקָאִית, שֶׁבָּהּ נָקַט מְפַקֵּד כּוֹחַ הַמַּפְצִיצִים הָאַסְטְרָטֵגִי הַ-21, מֶיְיג'וֹר גֶּנֶרָל הַיְיווֹד הַאנְסֶל, הִתְמַקְּדָה תְּחִילָּה בְּבִיצּוּעַ הַפְצָצוֹת מְמוּקָּדוֹת נֶגֶד מִתְקְנֵי תַּעֲשִׂיָּיה וְתַשְׁתִּיּוֹת תַּחְבּוּרָה בְּנִיסָּיוֹן לִפְגּוֹעַ בְּמַאֲמַץ הַמִּלְחָמָה הַיַּפָּנִי, תּוֹךְ מַאֲמָץ לְהִימָּנַע כְּכָל הָאֶפְשָׁר מִפְּגִיעָה בְּאֶזְרָחִים בִּלְתִּי מְעוֹרָבִים.
אוּלָם, הַיַּפָּנִים הֶעֱבִירוּ חֵלֶק גָּדוֹל מֵהַיִּיצּוּר הַתַּעֲשִׂיָּיתִי שֶׁלָּהֶם לְבָתִּים פְּרָטִיִּים וּלְמִבְנֵי תַּעֲשִׂיָּיה קְטַנִּים, וּבְכָךְ הִקְשׁוּ עַל הַיְּכוֹלֶת לְהַפְצִיצָם בְּאוֹפֶן מְמוּקָּד.
בְּנוֹסָף לְכָךְ, מִכֵּיוָון שֶׁהַפְּצָצוֹת הוּטְּלוּ מִגּוֹבַהּ רַב, הָיָה קוֹשִׁי לְהַטִּילָן בְּאוֹפֶן מְדוּיָּק, וְלָכֵן רַק כְּ-10% מֵהַפְצָצוֹת פָּגְעוּ בְּמַטְּרוֹתֵיהֶן.
גֶּנֶרָל הַצָּבָא הֶנְרִי אַרְנוֹלְד, מְפַקֵּד חֵילוֹת הָאֲוִויר שֶׁל צְבָא אַרְצוֹת הַבְּרִית, סָבַר כִּי הַטַּקְטִיקָה שֶׁל הַאנְסֶל נָחֲלָה כִּישָּׁלוֹן וְכִי הַהַפְצָצוֹת אֵינָן מַשִּׂיגוֹת אֶת מַטְּרָתָן הָעִיקָּרִית, דְּהַיְינוּ, פְּגִיעָה מְסַפֶּקֶת בַּמַּאֲמָץ הַמִּלְחַמְתִּי הַיַּפָּנִי.
לְפִיכָךְ, הִדִּיחַ אַרְנוֹלְד אֶת הַאנְסֶל מִתַּפְקִידוֹ וּמִינָּה בִּמְקוֹמוֹ אֶת מַיְיג'וֹר גֶּנֶרָל קַרְטִיס לָה מֵיי.
לָה מֵיי פָּעַל לְפִי פְּקוּדָּתוֹ שֶׁל אַרְנוֹלְד.
הוּא הִפְסִיק אֶת הַהַפְצָצוֹת הַמְּמוּקָּדוֹת, וְהוֹרָה בִּמְקוֹם זֹאת עַל מַעֲבָר לְהַפְצָצָה לְלֹא הַבְחָנָה שֶׁל עָרִים יַפָּנִיּוֹת (בְּדוֹמֶה לְמַעֲרֶכֶת הַהַפְצָצוֹת, שֶׁנִּיהֲלוּ בַּעֲלוֹת הַבְּרִית נֶגֶד גֶּרְמַנְיָה הַנָּאצִית), תּוֹךְ שִׁימּוּשׁ נִרְחָב בִּפְצָצוֹת תַּבְעֵרָה.
לָה מֵיי וְאַרְנוֹלְד קִיוּוּ כִּי טַקְטִיקָה זוֹ תָּבִיא לְעִרְעוּר הַמּוֹרָל הַלְּאוּמִּי הַיַּפָּנִי, לִפְגִיעָה מַשְׁמָעוּתִית יוֹתֵר בְּתַעֲשִׂיַּית הַמְּדִינָה וּבְאֶזְרָחִים הַמּוּעֲסָקִים בָּהּ וּבְסוֹפוֹ שֶׁל דָּבָר לְהַכְנָעָתָהּ שֶׁל יַפָּן.
בְּמֶשֶׁךְ תְּקוּפָה שֶׁל כַּחֲצִי שָׁנָה הִפְצִיצוּ הָאֲמֵרִיקָאִים 67 עָרִים יַפָּנִיּוֹת.
בּוֹלֶטֶת בִּמְיוּחָד הָיְיתָה הַהַפְצָצָה שֶׁל הָעִיר טוֹקְיוֹ שֶׁהֵבִיאָה לְמוֹתָם שֶׁל 100 אֶלֶף אִישׁ וּלְהֶרֶס שֶׁל 267 אֶלֶף מִבְנִים בְּשֶׁטַח שֶׁל 41 קמ"ר, בְּלַיְלָה אֶחָד.
מְקוּבָּל לִרְאוֹת בְּהַפְצָצָה זוֹ כַּהַפְצָצָה הַקַּטְלָנִית בְּיוֹתֵר בַּהִיסְטוֹרְיָה.
בִּנְיָינִים רַבִּים בְּיַפָּן הָיוּ בְּנוּיִים מֵעֵץ וְהָאֲמֵרִיקָאִים הֵיטִיבוּ לְנַצֵּל זֹאת בְּאֶמְצָעוּת שִׁימּוּשׁ רְחַב הֶיקֵּף בִּפְצָצוֹת תַּבְעֵרָה, שֶׁגָּרְמוּ לִשְׂרֵפוֹת וּלְהֶרֶס חֲסַר תַּקְדִּים.
עַד אֶמְצַע שְׁנַת 1945 נֶהֶרְסוּ שֵׁשׁ הֶעָרִים הַגְּדוֹלוֹת בְּיַפָּן כִּמְעַט כָּלִיל.

בְּ-21 בְּיוּנִי 1945 הִשְׁלִימוּ הָאֲמֵרִיקָאִים אֶת כִּיבּוּשׁ הָאִי אוֹקִינָאוָוה לְאַחַר כְּחוֹדְשַׁיִים שֶׁל לְחִימָה קָשָׁה.
סְמִיכוּתָהּ שֶׁל אוֹקִינָאוָוה לָאִיִּים הָרָאשִׁיִּים שֶׁל יַפָּן אִפְשְׁרָה לָאֲמֵרִיקָאִים לְהַגְדִּיל אַף יוֹתֵר אֶת תְּדִירוּת הַהַפְצָצוֹת.
מִשֶּׁהַפְצָצָתָן שֶׁל הֶעָרִים הַגְּדוֹלוֹת הִגִּיעָה לִידֵי מִיצּוּי, עָבְרוּ הָאֲמֵרִיקָאִים לִפְגּוֹעַ בְּעָרִים קְטַנּוֹת יוֹתֵר וְהִפְצִיצוּ כְּמֵאָה עָרִים בַּעֲלוֹת אוּכְלוּסִיָּיה שֶׁל בֵּין 60 אֶלֶף לְ-350 אֶלֶף אִישׁ.
הַפְצָצוֹת אֵלֶּה הָיוּ אַף הֵן קַטְלָנִיּוֹת מְאוֹד, וְהֵבִיאוּ לְנִפְגָּעִים וּלְהֶרֶס רַב.

הַצָּבָא הַיַּפָּנִי נִיסָּה לַעֲצוֹר לְלֹא הַצְלָחָה אֶת הַהַפְצָצוֹת בְּאֶמְצָעוּת שִׁימּוּשׁ בִּמְטוֹסֵי קְרָב וּבִירִי נ"מ בְּנִיסָּיוֹן לְיָירֵט אֶת הַמַּפְצִיצִים הָאֲמֵרִיקָאִים, אוּלָם הַגּוֹבַהּ הָרַב שֶׁבּוֹ טָסוּ מַפְצִיצֵי הַ-B-29 סוֹפֶּרְפוֹרְטֵרְס הַקָּשֶׁה עַל הַיַּפָּנִים לִפְגּוֹעַ בָּהֶם.
בְּנוֹסָף לְכָךְ, הֵחֵל מֵחוֹדֶשׁ אַפְּרִיל 1945 נֶאֶלְצוּ מְטוֹסֵי הַקֶּרֶב הַיַּפָּנִיִּים לְהִתְמוֹדֵד גַּם עִם מְטוֹסֵי קְרַב אֲמֵרִיקָאִים, שֶׁלִּיוּוּ אֶת מִבְנֵי הַמַּפְצִיצִים מִבְּסִיסִים שֶׁהוּקְמוּ בְּאוֹקִינָאוָוה וּבְאִיוֹוֹ גִּ'ימָה, לְאַחַר שֶׁהַכּוֹחוֹת הָאֲמֵרִיקָאִים הִשְׁתַּלְּטוּ עֲלֵיהֶם.
לְאוֹר חוֹסֶר יְכוֹלְתּוֹ לִמְנוֹעַ אֶת הַהַפְצָצוֹת, הוֹרָה הַפִּיקּוּד הַצְּבָאִי הַיַּפָּנִי לְהַפְסִיק לְנַסּוֹת לְיָירֵט אֶת הַמַּפְצִיצִים בְּמַטָּרָה לִשְׁמוֹר דֶּלֶק וּמְטוֹסִים עֲבוּר הַהִתְנַגְּדוּת לַפְּלִישָׁה הַצְּפוּיָה שֶׁל בַּעֲלוֹת הַבְּרִית לְאִיֵּי יַפָּן.
בְּמַקְבִּיל לְכָךְ, הֵחֵלּוּ שֵׁירוּתֵי הַהֲגָנָה הָאֶזְרָחִית הַיַּפָּנִית לִקְרוֹס לְאוֹר חוֹסֶר יְכוֹלְתָּם לְהִתְמוֹדֵד עִם עוֹצְמַת הַמִּתְקָפוֹת.
בְּ-2 בְּאוֹגוּסְט 1939 שָׁלְחוּ הַפִיזִיקָאִים אַלְבֵּרְט אַיְינְשְׁטֵיְין וְלָאוֹ סִילַארְד מִכְתָּב לְרוּזְוֶולְט, שֶׁבּוֹ הִזְהִירוּ אוֹתוֹ מִנִּיסְּיוֹנוֹתֶיהָ שֶׁל גֶּרְמַנְיָה הַנָּאצִית לְפַתֵּחַ פְּצָצַת אָטוֹם.
בִּתְגוּבָה לַמִּכְתָּב זֶה הֵקִימָה אַרְצוֹת הַבְּרִית בְּסוֹדִיּוּת אֶת פְּרוֹיֶקְט מַנְהֵטְן.
הַפְּרוֹיֶקְט, עָלָיו עָבְדוּ בִּמְשׁוּתָּף מַדְּעָנִים מֵאַרְצוֹת הַבְּרִית, מִקָּנָדָה וּמִבְּרִיטַנְיָה, נוֹעַד לְהַקְדִּים אֶת גֶּרְמַנְיָה הַנָּאצִית בְּפִיתּוּחַ נֶשֶׁק גַּרְעִינִי, וְהוּשְׁקְעוּ בּוֹ מַשְׁאַבִּים גְּדוֹלִים.
הַמֶּחְקָר הַמַּדָּעִי נוֹהַל עַל יְדֵי הַפִיזִיקַאי הָאָמֵרִיקָאִי רוֹבֵּרְט אוֹפֶּנְהַיְימֶר, וּבְרֹאשׁ הַפְּרוֹיֶקְט בִּכְלָלוּתוֹ עָמַד הַגֶּנֶרָל לֶסְלִי גְּרוֹבְּס מֵחֵיל הַהַנְדָּסָה שֶׁל צְבָא אַרְצוֹת הַבְּרִית.
הַפְּרוֹיֶקְט הוּכְתַּר בְּהַצְלָחָה כַּאֲשֶׁר בְּנִיסּוּי טְרִינִיטִי, שֶׁהִתְקַיֵּים בְּ-16 בְּיוּלִי 1945 (קְצָת יוֹתֵר מֵחוֹדְשַׁיִים לְאַחַר כְּנִיעַת גֶּרְמַנְיָה הַנָּאצִית), הוּפְעֲלָה לָרִאשׁוֹנָה בְּהַצְלָחָה הַפְּצָצָה הַגַּרְעִינִית הָרִאשׁוֹנָה בַּהִיסְטוֹרְיָה.

מַדְּעָנֵי הַפְּרוֹיֶקְט יִיצְּרוּ שְׁנֵי סוּגֵי פְּצָצוֹת גַּרְעִינִיּוֹת – פְּצָצַת אוּרַנְיוּם, הַמְּבוּסֶּסֶת עַל "מַנְגְּנוֹן יְרִי", וּפְצָצַת פְּלוּטוֹנְיוּם הַמְּבוּסֶּסֶת עַל "מַנְגְּנוֹן קְרִיסָה" - מַנְגָּנוֹן שֶׁהָיָה יָעִיל יוֹתֵר אַךְ בַּעַל אוֹפֶן פְּעוּלָּה מוּרְכָּב יוֹתֵר.
הַיַּפָּנִים הִפְעִילוּ פְּרוֹיֶקְט לְפִיתּוּחַ נֶשֶׁק גַּרְעִינִי מִשֶּׁלָּהֶם, אוּלָם מַחְסוֹר בְּכוֹחַ אָדָם מְיוּמָּן, חוֹמְרֵי גֶּלֶם וּמַשְׁאַבִּים כַּלְכָּלִיִּים, מָנְעוּ מֵהֶם לְהַשִּׂיג הִתְקַדְּמוּת מַשְׁמָעוּתִית בִּתְחוּם זֶה בְּמַהֲלַךְ הַמִּלְחָמָה.

בְּ-12 בְּאַפְּרִיל 1945 נִפְטַר רוּזְוֶולְט, וּסְגָנוֹ הָארִי טְרוּמָן יָרַשׁ אֶת מְקוֹמוֹ.
טְרוּמָן, שֶׁלֹּא הָיָה מוּדָע קוֹדֶם לָכֵן לִפְרוֹיֶקְט מַנְהֵטְן, קִיבֵּל עִדְכּוּן בַּנּוֹשֵׂא מִמַּזְכִּיר הַמִּלְחָמָה, הֶנְרִי סְטִימְסוֹן.
כְּדֵי לְגַבֵּשׁ מְדִינִיּוּת בְּנוֹגֵעַ לַהֶיבֵּטִים הַשּׁוֹנִים הַקְּשׁוּרִים בְּאוֹפֶן הַשִּׁימּוּשׁ בִּפְצָצַת הָאָטוֹם נֶגֶד הָאִימְפֶּרְיָה הַיַּפָּנִית, וְהַהַשְׁפָּעוֹת הַצְּפוּיוֹת שֶׁיִּהְיוּ לְכָךְ עַל הָעוֹלָם לְאַחַר סִיּוּם הַמִּלְחָמָה, הֵקִים סְטִימְסוֹן, בְּאִישּׁוּרוֹ שֶׁל טְרוּמָן, וַעֲדָה סוֹדִית מְיוּחֶדֶת שֶׁכָּלְלָה מִסְפַּר מַדְּעָנִים, אַנְשֵׁי צָבָא וְאַנְשֵׁי מִמְשָׁל בְּכִירִים.
הַוַּועֲדָה נִקְרְאָה "וַעֲדַת הַבֵּינַיִים" וְהִיא הִתְכַּנְּסָה לָרִאשׁוֹנָה בְּ-9 בְּמַאי שֶׁל אוֹתָהּ שָׁנָה.
הַוַּועֲדָה לֹא דָּנָה בַּשְּׁאֵלָה אִם לְהַטִּיל אֶת פְּצָצַת הָאָטוֹם עַל יַפָּן, שֶׁכֵּן הַנָּחַת הָעֲבוֹדָה הָיְיתָה שֶׁמֵּרֶגַע שֶׁפְּצָצַת הָאָטוֹם תַּהֲפוֹךְ לְמִבְצָעִית יֵיעָשֶׂה בָּהּ שִׁימּוּשׁ בַּמִּלְחָמָה נֶגֶד יַפָּן.
בִּמְקוֹם זֹאת, הִיא הִתְמַקְּדָה בַּדִּיּוּנִים בַּדֶּרֶךְ הָאֶפֶקְטִיבִית בְּיוֹתֵר בָּהּ נִיתָּן לְהִשְׁתַּמֵּשׁ בִּפְצָצַת הָאָטוֹם כְּדֵי לְהָבִיא לְסִיּוּם הַמִּלְחָמָה נֶגֶד יַפָּן, וּבַהַשְׁפָּעוֹת הַצְּפוּיוֹת שֶׁל הֲטָלַת פְּצָצַת הָאָטוֹם עַל הָעוֹלָם שֶׁלְּאַחַר סִיּוּם הַמִּלְחָמָה וְעַל הַיְּחָסִים הַדִּיפְּלוֹמָטִיִּים שֶׁל אַרְצוֹת הַבְּרִית.

בְּ-1 בְּיוּנִי, בְּתוֹם חֲמִישָּׁה מִפְגָּשִׁים, הִגִּישָׁה הַוַּועֲדָה אֶת מַסְקְנוֹתֶיהָ לִטְרוּמֶן.
מַסְקְנוֹת הַוַּועֲדָה הִתְקַבְּלוּ פֶּה אֶחָד וְכָלְלוּ הַמְּלָצָה לְהַטִּיל אֶת פְּצָצַת הָאָטוֹם עַל מַטָּרָה צְבָאִית שֶׁמּוּקֶּפֶת בְּבָתֵּיהֶם שֶׁל עוֹבְדֵי הַתַּעֲשִׂיָּיה הַצְּבָאִית הַיַּפָּנִית (אַף עַל פִּי שֶׁלְּחַבְרֵי הַוַּועֲדָה הָיָה בָּרוּר כִּי הַפְּצָצָה תִּפְגַּע גַּם בָּאֶזְרָחִים שֶׁלֹּא הָיוּ מְעוֹרָבִים בַּמַּאֲמָץ הַמִּלְחַמְתִּי).
בְּנוֹסָף, הִמְלִיצָה הַוַּועֲדָה שֶׁהַפְּצָצָה תּוּטַּל בַּהֶקְדֵּם הָאֶפְשָׁרִי, מֵרֶגַע הֲפִיכָתָהּ לְמִבְצָעִית, וּלְלֹא מַתַּן הַתְרָעָה מוּקְדֶּמֶת עַל מְנַת לִיצוֹר אֵפֶקְט פְּסִיכוֹלוֹגִי מַקְסִימָלִי עַל הַהַנְהָגָה וְהַצִּיבּוּר הַיַּפָּנִי.

הַוַּועֲדָה דָּחֲתָה אֶת הַצָּעָתוֹ שֶׁל אֵרְנְסְט לוֹרֵנְס, מֵהַפִיזִיקָאִים הַבּוֹלְטִים שֶׁעָבְדוּ בִּפְרוֹיֶקְט מַנְהֵטְן וְאֶחָד הַיּוֹעֲצִים לַוַּועֲדָה, לְהַפְעִיל פְּצָצַת אָטוֹם אַחַת בְּשֶׁטַח לֹא מְיוּשָּׁב לְעֵינֵי נְצִיגִים מִכָּל הָעוֹלָם כְּדֵי לְהַדְגִּים אֶת כּוֹחָהּ הֶעָצוּם.
טַעֲנָתוֹ הָיְיתָה כִּי הַדְגָּמַת פְּצָצַת הָאָטוֹם יְכוֹלָה לְהָבִיא אֶת יַפָּן לְהַסְכִּים לִכְנִיעָה לְלֹא תְּנַאי מִתּוֹךְ חָשַׁשׁ כִּי אַרְצוֹת הַבְּרִית תִּשְׁתַּמֵּשׁ בִּפְצָצָה נֶגְדָּהּ.
הַוַּועֲדָה דָּחֲתָה אֶת הַהַצָּעָה עֵקֶב הַבְּעָיָיתִיּוֹת שֶׁחֲבֵרֶיהָ רָאוּ בְּיִישּׂוּמָהּ.
לְאַרְצוֹת הַבְּרִית הָיוּ בְּאוֹתָהּ עֵת רַק שָׁלוֹשׁ פְּצָצוֹת אָטוֹם מִבְצָעִיּוֹת וּבְקֶרֶב אַנְשֵׁי הַוַּועֲדָה עָלוּ סְפֵקוֹת לְגַבֵּי הַצּוֹרֶךְ לְהַקְרִיב אַחַת מֵהֵן רַק לְשֵׁם הַדְגָּמָה, שֶׁהַשְׁפָּעָתָהּ לְהָבִיא לְסִיּוּם הַמִּלְחָמָה לֹא הָיְיתָה בְּרוּרָה.
בְּנוֹסָף, הַטֶּכְנוֹלוֹגְיָה שֶׁבָּהּ נַעֲשָׂה שִׁימּוּשׁ בִּפְצָצַת הָאָטוֹם הָיְיתָה מַהְפְּכָנִית, וּלְפִיכָךְ עָלָה הַחֲשָׁשׁ, כִּי הַפְּצָצָה שֶׁתּוּדְגַּם לֹא תִּפְעַל כַּהֲלָכָה.
בְּקֶרֶב אַנְשֵׁי הַוַּועֲדָה הָיְיתָה תְּמִימוּת דֵּעִים כִּי הַדְגָּמָה לֹא מוּצְלַחַת שֶׁל הַפְצָצָה תַּעֲלֶה מֵחַד אֶת הַמּוֹרָל שֶׁל הַיַּפָּנִים, וְתִפְגַּע מֵאִידָךְ בָּאִינְטֶרֶסִים שֶׁל אַרְצוֹת הַבְּרִית.
מַתַּן אַזְהָרָה לַיַּפָּנִים לְגַבֵּי עֶצֶם קִיּוּמָהּ שֶׁל הַפְּצָצָה לִפְנֵי הַשִּׁימּוּשׁ בָּהּ בְּפוֹעַל, נִפְסְלָה גַּם הִיא מִסִּיבּוֹת דּוֹמוֹת.
כִּישָּׁלוֹן בְּתִפְעוּל הַפְּצָצָה הָיָה עָלוּל לְחַזֵּק אֶת רוּחַ הַלְּחִימָה שֶׁל הַיַּפָּנִים.
בְּנוֹסָף לְכָךְ, אִיבּוּד אֵפֶקְט הַהַפְתָּעָה הָיָה מַעֲנִיק לַיַּפָּנִים זְמַן לְהִתְכּוֹנֵן לְעָתִיד לָבוֹא וּבְכָךְ לְהַקְטִין אֶת הַהַשְׁפָּעָה הַפְּסִיכוֹלוֹגִית שֶׁהָיְיתָה נִלְוֵוית לַהֲטָלַת הַפְצָצָה לְלֹא אַזְהָרָה מוּקְדֶּמֶת.
אַרְתוּר קוֹמְפְּטוֹן, פִיזִיקַאי אַחֵר שֶׁיִּיעֵץ לַוַּועֲדָה סִיכֵּם אֶת הַהַחְלָטָה שֶׁלֹּא לְהַדְגִּים אֶת הַפְּצָצָה כָּךְ:

אַף עַל פִּי שֶׁהָאֶפְשָׁרוּת לְבַצֵּעַ הַדְגָּמָה שֶׁלֹּא תָּבִיא לְמוֹתָם שֶׁל בְּנֵי אָדָם הָיְיתָה מוֹשֶׁכֶת, אַף אֶחָד לֹא יָכוֹל הָיָה לַחֲשׁוֹב עַל דֶּרֶךְ מְשַׁכְנַעַת מַסְפִּיק לַעֲשׂוֹת אֶת זֶה כָּךְ שֶׁזֶּה יָבִיא בְּאוֹפֶן סָבִיר לְסִיּוּמָהּ שֶׁל הַמִּלְחָמָה.


בְּנוֹגֵעַ לַהַשְׁלָכוֹת הַדִּיפְּלוֹמָטִיּוֹת שֶׁל הֲטָלַת הַפְּצָצָה, הָיְיתָה בְּקֶרֶב חַבְרֵי הַוַּועֲדָה תְּמִימוּת דֵּעִים כִּי יַחֲסֵי אַרְצוֹת הַבְּרִית-בְּרִית הַמּוֹעָצוֹת יִהְיוּ בַּעֲלֵי חֲשִׁיבוּת מַכְרַעַת בְּעִיצּוּב הָעוֹלָם שֶׁלְּאַחַר הַמִּלְחָמָה.
יְחָסִים אֵלֶּה הָיוּ מְתוּחִים בְּאוֹתָהּ עֵת, נוֹכַח הַהֶבְדֵּלִים הָאִידֵאוֹלוֹגִיִּים הָעֲמוּקִּים בֵּין שְׁתֵּי הַמַּעֲצָמוֹת, וְהָאִינְטֵרֵסִים הַמְּנוּגָּדִים שֶׁלָּהֶן בְּאֵירוֹפָּה וּבְאַסְיָה, שֶׁהֵחֵלּוּ לַעֲלוֹת עַל פְּנֵי הַשֶּׁטַח בִּשְׁלַבֵּי הַסִּיּוּם שֶׁל הַמִּלְחָמָה.
הַוַּועֲדָה דָּנָה בַּשְּׁאֵלָה הַאִם לְנַסּוֹת לִפְתּוֹר חִילּוּקֵי דֵּעוֹת אֵלּוּ בְּאֶמְצָעוּת חִיזּוּק הַבְּרִית וְהִידּוּק הַיְּחָסִים בֵּין הַמַּעֲצָמוֹת, אוֹ לַחֲלוּפִין לְקַדֵּם אֶת הָאִינְטֵרֵסִים הָאָמֵרִיקָאִיִּים בְּאַגְרֵסִיבִיּוּת, בְּאֶמְצָעוּת הֲטָלַת אֵימָה עַל בְּרִית הַמּוֹעָצוֹת.
מִסְפַּר חַבְרֵי וַעֲדָה הִצִּיעוּ לְסַפֵּק לִסְטָלִין מֵידָע בְּסִיסִי עַל פְּצָצַת הָאָטוֹם בְּתִּקְוָוה שֶׁהַדָּבָר יְהַוֶּוה בָּסִיס לִיצִירַת אֵמוּן בֵּין אַרְצוֹת הַבְּרִית לִבְרִית הַמּוֹעָצוֹת וְיָבִיא לְשִׁיתּוּף פְּעוּלָּה בֵּין שְׁתֵּי הַמַּעֲצָמוֹת לְאַחַר הַמִּלְחָמָה.
אוּלָם גֵּ'יְימְס פְרַנְסִיס בֶּרנְס, שֶׁיּוֹעַד עַל יְדֵי טְרוּמָן לְתַפְקִיד מַזְכִּיר הַמְּדִינָה בְּמִמְשָׁלוֹ וְהָיָה נְצִיגוֹ הָאִישִׁי בַּוַּועֲדָה, הִתְנַגֵּד בְּתוֹקֶף לְהַצָּעָה זוֹ.
בֶּרנְס תָּמַךְ בִּנְקִיטַת מְדִינִיּוּת נוּקְשָׁה וּבִלְתִּי מִתְפַּשֶּׁרֶת כְּלַפֵּי בְּרִית הַמּוֹעָצוֹת, וְקִיוָּוה שֶׁפְּצָצַת הָאָטוֹם תְּאַפְשֵׁר לִיצוֹר הַרְתָּעָה מְסַפֶּקֶת כְּלַפֵּי בְּרִית הַמּוֹעָצוֹת, וּתְאַלֵּץ אֶת הַהַנְהָגָה הַסּוֹבְיֵיטִית לִפְעוֹל בְּהֶתְאֵם לְאִינְטֶרֶסִים שֶׁל אַרְצוֹת הַבְּרִית.
הוּא טָעַן כִּי עַל אַרְצוֹת הַבְּרִית לְהַמְשִׁיךְ וּלְהַשְׁקִיעַ בַּמֶּחְקָר וְהַפִּיתּוּחַ שֶׁל נֶשֶׁק גַּרְעִינִי כְּדֵי לְהִישָּׁאֵר תָּמִיד צַעַד אֶחָד לִפְנֵי בְּרִית הַמּוֹעָצוֹת בִּתְחוּם הַגַּרְעִין.
הַחוֹקֵר ג'. סָמוּאֵל וּוֹלְקֶר טָעַן כִּי הַשְׁפָּעָתוֹ הָרַבָּה שֶׁל בֶּרנְס, וְקִרְבָתוֹ לַנָּשִׂיא טְרוּמָן, גָּרְמוּ לְחַבְרֵי הַוַּועֲדָה לְהִתְיַישֵּׁר לְפִי עֶמְדּוֹתָיו.

לַמְרוֹת מַצָּבָם הַנּוֹאָשׁ בַּאֲבִיב 1945, רוּחַ הַלְּחִימָה שֶׁל הַיַּפָּנִים לֹא נִשְׁבְּרָה.
בַּקְּרָבוֹת עַל הָאִי אִיוּוּ גִּ'ימָה וְעַל הָאִי אוֹקִינָאוָוה, סָפְגוּ הַכּוֹחוֹת הָאֲמֵרִיקָאִים אֲבֵדוֹת כְּבֵדוֹת כַּאֲשֶׁר הַכּוֹחוֹת הַיַּפָּנִים, לַמְרוֹת נְחִיתוּתָם הַמִּסְפָּרִית הַנִּיכֶּרֶת, סֵירְבוּ לְהִיכָּנַע וְנִלְחֲמוּ עַד נְפִילָתוֹ שֶׁל הַחַיָּיל הָאַחֲרוֹן.
בִּתְקוּפָה זוֹ הֵחֵלּוּ הַיַּפָּנִים לַעֲשׂוֹת שִׁימּוּשׁ נִרְחָב גַּם בְּטַקְטִיקַת הַקָּמִיקָזֶה שֶׁגָּרְמָה לַאֲבֵדוֹת כְּבֵדוֹת בְּקֶרֶב כּוֹחוֹת הַצִּי הָאֲמֵרִיקָאִי.
עֶרֶב הֲטָלַת פְּצָצַת הָאָטוֹם, הֶעֱרִיךְ הַמּוֹדִיעִין הָאָמֵרִיקָאִי, כִּי לִרְשׁוּת הַיַּפָּנִים עוֹמְדִים עֲדַיִין אַלְפֵי מְטוֹסִים (רוּבָּם מִדְּגָמִים מְיוּשָּׁנִים), שֶׁנִּיתָּן לְהָסֵב בְּקַלּוּת יַחֲסִית לִתְקִיפוֹת קָמִיקָזֶה.
בְּנוֹסָף לְכָךְ, עָמְדוּ לִרְשׁוּת הַיַּפָּנִים כִּשְׁנֵי מִילְיוֹן חַיָּילִים שֶׁהָיוּ מוּצָּבִים בָּאִיִּים הָרָאשִׁיִּים שֶׁל יַפָּן, וְשֶׁהָיוּ צְפוּיִים לְהַפְגִּין נְחִישׁוּת דּוֹמָה לַנְּחִישׁוּת שֶׁגִּילּוּ הַחַיָּילִים שֶׁלָּחֲמוּ בָּאִיוֹוֹ גִּ'ימָה וּבְאוֹקִינָאוָוה.
בְּמִסְגֶּרֶת הַתּוֹכְנִית הַיַּפָּנִית לְהִתְגּוֹנְנוּת מוּל פְּלִישָׁה אָמֵרִיקָאִית לְאִיֵּי יַפָּן, מִבְצָע קָטָסוֹ-גֵּו (מִבְצָע הַחְלָטָה), הֵקִימוּ הַיַּפָּנִים מִילִיצְיָה אֶזְרָחִית חֲמוּשָׁה, שֶׁכָּלְלָה כְּ-28 מִילְיוֹן אִישׁ, וְנוֹעֲדָה לְסַיֵּיעַ לְכוֹחוֹת הַצָּבָא הַסְּדִירִים בַּהֲגַנָּה עַל הַחוֹפִים.

טְרוּמָן וְאַנְשֵׁי מִמְשָׁלוֹ שָׁאֲפוּ לְסַיֵּים אֶת הַמִּלְחָמָה בַּמְּהִירוּת הָאֶפְשָׁרִית בְּכַמּוּת אֲבֵדוֹת מִינִימָלִית לְכוֹחוֹת אַרְצוֹת הַבְּרִית, וְשָׁקְלוּ דַּרְכֵי פְּעוּלָּה שׁוֹנוֹת עַל מְנַת לְהַשִּׂיג מַטָּרָה זוֹ.
הַלַּחַץ עַל מִמְשָׁלוֹ שֶׁל טְרוּמָן לְסַיֵּים אֶת הַמִּלְחָמָה בַּמְּהִירוּת הָאֶפְשָׁרִית גָּבַר לְאַחַר נִיצְחוֹנָן שֶׁל בַּעֲלוֹת הַבְּרִית עַל גֶּרְמַנְיָה הַנָּאצִית בַּזִּירָה הָאֵירוֹפִּית.
הַנִּיצָּחוֹן בְּאֵירוֹפָּה הֵבִיא לְלַחַץ גָּדוֹל בְּדַעַת הַקָּהָל שֶׁל הַצִּיבּוּר הָאָמֵרִיקָאִי לְהָבִיא לְסִיּוּם מָהִיר שֶׁל הַמִּלְחָמָה נֶגֶד יַפָּן עַל מְנַת לְהַחֲזִיר הַבַּיְתָה גַּם אֶת הַחַיָּילִים שֶׁלָּחֲמוּ בְּזִירַת הָאוֹקְיָינוֹס הַשֶּׁקֶט.
לִפְנֵי הַנִּיסּוּי הַמּוּצְלָח בִּפְצָצַת הָאָטוֹם, הֶאֱמִינוּ מַרְבִּית אַנְשֵׁי הַמִּמְשָׁל הָאָמֵרִיקָאִי כִּי לֹא יִהְיֶה מָנוֹס מִפְּלִישָׁה לָאִיִּים הָרָאשִׁיִּים שֶׁל יַפָּן.

הַחוֹקְרִים חֲלוּקִים בְּדַעְתָּם בְּנוֹגֵעַ לְאוּמְדָּן מִסְפַּר הַנִּפְגָּעִים הָאָמֵרִיקָאִיִּים הַצָּפוּי בְּמַהֲלַךְ הַמִּבְצָעִים לְכִיבּוּשׁ אִיֵּי יַפָּן, בּוֹ נָקְבוּ רָאשֵׁי צְבָא אַרְצוֹת הַבְּרִית בִּפְנֵי טְרוּמָן וְאַנְשֵׁי מִמְשָׁלוֹ.
מִסְפַּר חוֹקְרִים טָעֲנוּ, כִּי רָאשֵׁי הַצָּבָא הֶעֱרִיכוּ שֶׁכּוֹחוֹת הַצָּבָא וְהַצִּי שֶׁל אַרְצוֹת הַבְּרִית צְפוּיִים לִסְפּוֹג לְמַעְלָה מֵחֲצִי מִילְיוֹן הֲרוּגִים בְּמַהֲלַךְ הַפְּלִישָׁה, בְּעוֹד חוֹקְרִים אֲחֵרִים גָּרְסוּ כִּי הֵם נָקְבוּ בַּמִּסְפָּר הַנָּמוּךְ מִ-50 אֶלֶף.
קַיֶּימֶת הַסְכָּמָה בֵּין הַחוֹקְרִים, כִּי מִסְפַּר הַנִּפְגָּעִים הַיַּפָּנִים הַצָּפוּי הָיָה גָּבוֹהַּ בְּהַרְבֵּה מִמִּסְפַּר הַנִּפְגָּעִים הָאֲמֵרִיקָאִים, הֵן בְּקֶרֶב כּוֹחוֹת הַצָּבָא וְהֵן בְּקֶרֶב הָאֶזְרָחִים.
הַיַּפָּנִים עַצְמָם הֶעֱרִיכוּ שֶׁמִּסְפַּר הַנִּפְגָּעִים שֶׁלָּהֶם בְּמִקְרֶה שֶׁל פְּלִישָׁה אָמֵרִיקָאִית צָפוּי לִהְיוֹת עָצוּם.
תַּת-אַדְמִירָל טָקִיגִ'ירוֹ אוֹנִישִׁי, סְגַן מְפַקֵּד הַצִּי הַקֵּיסָרִי הַיַּפָּנִי, הֶעֱרִיךְ כִּי בְּמִקְרֶה שֶׁל פְּלִישָׁה אָמֵרִיקָאִית, מִסְפַּר הַנִּפְגָּעִים הַיַּפָּנִים עָלוּל לְהַגִּיעַ לְ-20 מִילְיוֹן אִישׁ, אוּלָם מַרְבִּית מַעֲרִיכֵי הַמּוֹדִיעִין בְּ-1945 וְהַחוֹקְרִים בְּיָמֵינוּ, נָקְבוּ בְּמִסְפָּרִים נְמוּכִים בְּהַרְבֵּה.

דֶּרֶךְ פְּעוּלָּה חֲלוּפִית לִפְּלִישָׁה קַרְקָעִית הוּצְּעָה עַל יְדֵי מְפַקֵּד כּוֹחַ הַמַּפְצִיצִים הָאַסְטְרָטֵגִי בַּזִּירָה הַפָּסִיפִית, קַרְטֵיס לָה מֵיי.
לָה מֵיי הִצִּיעַ לְהַגְבִּיר אֶת קֶצֶב וְעוֹצְמַת הַהַפְצָצוֹת הָאֲוִוירִיּוֹת עַל יַפָּן וּלְהַדֵּק אֶת הַמָּצוֹר הַיַּמִּי עָלֶיהָ.
לָה מֵיי גָּרַס כִּי בְּדֶרֶךְ זוֹ נִיתָּן יִהְיֶה לְאַלֵּץ אֶת יַפָּן לְהִיכָּנַע בְּתוֹךְ כְּשִׁישָּׁה חֳודָשִׁים.
אוּלָם הֵן הֶנְרִי אַרְנוֹלְד, מְפַקֵּד חֵילוֹת הָאֲוִויר שֶׁל צְבָא אַרְצוֹת הַבְּרִית, וְהֵן ג'וֹרְג' מַרְשָׁל, רֹאשׁ מַטֵּה צְבָא אַרְצוֹת הַבְּרִית, דָּחוּ אֶת הַצָּעָתוֹ שֶׁל לָה מֵיי.
מַרְשָׁל בִּפְרָט הֶאֱמִין כִּי לַהַפְצָצוֹת הָאֲוִוירִיּוֹת עַל גֶּרְמַנְיָה הָיְיתָה הַשְׁפָּעָה מוּעָטָה עַל מַהֲלַךְ הַמִּלְחָמָה, וְחָשַׁב כִּי הַשְׁפָּעָתָן שֶׁל הַהַפְצָצוֹת עַל יַפָּן, גַּם אִם תִּגְבַּרְנָה, תִּהְיֶה נְמוּכָה אַף יוֹתֵר.
מַרְשָׁל גָּרַס כִּי גַּם אִם תּוֹכְנִיתוֹ שֶׁל לָה מֵיי תָּבִיא בְּסוֹפוֹ שֶׁל דָּבָר לִכְנִיעָתָהּ שֶׁל יַפָּן, הַדָּבָר יֶאֱרַךְ זְמַן רַב.
הַמּוֹדִיעִין הָאָמֵרִיקָאִי הֶעֱרִיךְ כִּי בַּמִּקְרֶה הַטּוֹב, שִׁילּוּב שֶׁל הַפְצָצוֹת אֲוִוירִיּוֹת וּמָצוֹר יַמִּי הָדוּק עָשׂוּי לְהָבִיא לִכְנִיעַת יַפָּן בַּמַּחֲצִית הַשְּׁנִיָּיה שֶׁל שְׁנַת 1946, וּבַמִּקְרֶה הַגָּרוּעַ הַדָּבָר עָלוּל לַאֲרוֹךְ מִסְפַּר שָׁנִים.
הַפִּיקּוּד הַצְּבָאִי הֶעֱרִיךְ כִּי כַּמּוּת הָאֲבֵדוֹת שֶׁיִּסְפְּגוּ הַכּוֹחוֹת הָאָמֵרִיקָאִיִּים בִּתְקוּפָה זוֹ, תַּעֲלֶה עַל כַּמּוּת הָאֲבֵדוֹת הַצְּפוּיָה בִּפְלִישָׁה לְיַפָּן.

חֲלוּפָה נוֹסֶפֶת שֶׁנִּשְׁקְלָה הָיְיתָה הַמְּתָּנָה לַמִּתְקָפָה הַצְּפוּיָה שֶׁל בְּרִית הַמּוֹעָצוֹת עַל הַשְּׁטָחִים שֶׁבִּשְׁלִיטַת הָאִימְפֶּרְיָה הַיַּפָּנִית בִּצְפוֹן סִין וּבַחֲצִי הָאִי הַקּוֹרֵיאָנִי, בְּתִּקְוָוה שֶׁהַדָּבָר יִגְרוֹם לַיַּפָּנִים לְהִיכָּנַע.
חֲלוּפָה זוֹ נִפְסְלָה מַהֵר יַחֲסִית לְנוֹכַח חֶסְרוֹנוֹתֶיהָ הָרַבִּים מִבְּחִינַת אַרְצוֹת הַבְּרִית.
לְאַרְצוֹת הַבְּרִית לֹא הָיָה אִינְטֶרֶס לְאַפְשֵׁר לִבְרִית הַמּוֹעָצוֹת לִזְכּוֹת בְּהַשְׁפָּעָה בְּיַפָּן, בְּסִין וּבַאֲזוֹרִים נוֹסָפִים בִּצְפוֹן מִזְרַח אַסְיָה וּבָהֶם מָנְּצ'וּרְיָה, קוֹרֵיאָה וּמוֹנְגוֹלְיָה, שֶׁכֵּן הָאֲמֵרִיקָאִים חָשְׁשׁוּ מֵחֲדִירַת הַשְׁפָּעָה קוֹמוּנִיסְטִית לְאֵזוֹר זֶה.
בְּנוֹסָף לְכָךְ, הַפִּיקּוּד הַצְּבָאִי הֶעֱרִיךְ כִּי הִצְטָרְפוּתָהּ שֶׁל בְּרִית הַמּוֹעָצוֹת לְמִלְחָמָה נֶגֶד יַפָּן לֹא צְפוּיָה לְהָבִיא לִכְנִיעָה מְהִירָה שֶׁל יַפָּן בְּכָל מִקְרֶה.
בְּ-26 בְּיוּלִי 1945 חָתְמוּ אַרְצוֹת הַבְּרִית, בְּרִיטַנְיָה וְהָרֶפּוּבְּלִיקָה הַסִּינִית עַל הַצְהָרַת פּוֹטְסְדָּאם שֶׁדָּרְשָׁה מִיַּפָּן לְהִיכָּנַע לְלֹא תְּנָאֵי אוֹ לְהִתְמוֹדֵד עִם הֶרֶס מוּחְלָט בְּיַפָּן.
אַרְצוֹת הַבְּרִית רָאֲתָה בִּדְרִישָׁה לִכְנִיעָה לְלֹא תְּנָאֵי שֶׁל יַפָּן חֲשִׁיבוּת עֶלְיוֹנָה.
הַהִיסְטוֹרְיוֹן רוֹבֵּרְט גֵּ'יְימְס מֶדּוֹקְס טָעַן כִּי הַמִּמְשָׁל הָאָמֵרִיקָאִי סָבַר כִּי כְּדֵי לִמְנוֹעַ מִלְחָמָה עֲתִידִית נוֹסֶפֶת עִם יַפָּן, יֵשׁ לְחַסֵּל לַחֲלוּטִין אֶת הַמִּמְסָד הַיַּפָּנִי וְאֶת הָאִידֵאוֹלוֹגְיָה שֶׁהֵבִיאוּ לְתוֹקְפָנוּתָהּ שֶׁל יַפָּן.
מֶדּוֹקְס טָעַן כִּי גּוֹרְמִים בַּמִּמְשָׁל הֶאֱמִינוּ כִּי לְלֹא הַשָּׂגַת כְּנִיעָה לְלֹא תְּנַאי, יִתְאוֹשְׁשׁוּ הַיַּפָּנִים לְאַחַר מִסְפַּר שָׁנִים וְיַחְזְרוּ לִנְקוֹט בִּמְדִינִיּוּת תּוֹקְפָנִית, בְּדִיּוּק כְּפִי שֶׁקָּרָה עִם גֶּרְמַנְיָה לְאַחַר מִלְחֶמֶת הָעוֹלָם הָרִאשׁוֹנָה.
אַף עַל פִּי כֵן, בְּמַהֲלַךְ שְׁנַת 1945, הֵחֵלּוּ אַנְשֵׁי מִמְשָׁל רַבִּים לִתְמוֹךְ בְּשִׁינּוּי קַל בִּמְדִינִיּוּת הַכְּנִיעָה לְלֹא תְּנַאי.
מַזְכִּיר הַמְּדִינָה, ג'וֹזֶף גְּרוּ, שֶׁשִּׁימֵּשׁ לִפְנֵי כֵן שַׁגְרִיר אַרְצוֹת הַבְּרִית בְּיַפָּן, הִצִּיעַ לְפַרְסֵם הַצְהָרָה בָּהּ תַּבְטִיחַ אַרְצוֹת הַבְּרִית לַיַּפָּנִים לְשַׁמֵּר אֶת מוֹסַד הַקֵּיסָרוּת אִם הֵם יִיכָּנְעוּ.
גְּרוּ טָעַן כִּי לְאוֹר הַהַעֲרָצָה הַגְּדוֹלָה לַקֵּיסָר בְּיַפָּן, יַפָּן לְעוֹלָם לֹא תִּיכָּנַע לְלֹא קַבָּלַת הַבְטָחָה לְשַׁמֵּר אֶת מוֹסַד הַקֵּיסָרוּת, וְתִילָּחֵם בִּמְקוֹם זֹאת עַד נְפִילָתוֹ שֶׁל הַחַיָּיל הָאַחֲרוֹן.
עַל כֵּן הוּא טָעַן כִּי הַבְטָחָה לְשַׁמֵּר אֶת מוֹסַד הַקֵּיסָרוּת תּוּכַל לְהָבִיא לְקִיצּוּרָהּ שֶׁל הַמִּלְחָמָה שֶׁכֵּן הִיא תָּקֵל עַל הַיַּפָּנִים לְקַבֵּל אֶת תְּנָאֵי הַכְּנִיעָה.
אַף עַל פִּי שֶׁטְּרוּמָן וְרַבִּים מֵאַנְשֵׁי מִמְשָׁלוֹ, וּבָהֶם סְטִימְסוֹן, הִסְכִּימוּ עִם טִיעוּנוֹ שֶׁל גְּרוּ, הֵם שָׁלְלוּ פִּרְסוּם הַצְהָרָה פּוּמְבִּית בַּנּוֹשֵׂא בְּאוֹתָהּ עֵת שֶׁכֵּן חָשְׁשׁוּ שֶׁהַדָּבָר יְשַׁדֵּר מֶסֶר שֶׁל חוּלְשָׁה לַיַּפָּנִים שֶׁעָלוּל לִגְרוֹם לָהֶם לְהַאֲמִין כִּי אַרְצוֹת הַבְּרִית מוּכָנָה לָסֶגֶת לַחֲלוּטִין מִדְּרִישָׁתָהּ לִכְנִיעָה לְלֹא תְּנַאי.

הַיַּפָּנִים מִצִּדָּם הֶאֱמִינוּ כִּי כְּנִיעָה לְלֹא תְּנָאֵי מַשְׁמָעוּתָהּ הֶרֶס מוּחְלָט שֶׁל מְדִינָתָם וְתַרְבּוּתָם.
גּוֹרְמִים בַּמִּמְשָׁל וּבַצָּבָא הַיַּפָּנִי חָשְׁבוּ כִּי הָאֲבֵדוֹת הַכְּבֵדוֹת שֶׁסָּפְגָה אַרְצוֹת הַבְּרִית בָּאִיוֹוֹ גִּ'ימָה וּבְאוֹקִינָאוָוה יָנִיאוּ אֶת אַרְצוֹת הַבְּרִית מִלִּפְלוֹשׁ לְיַפָּן כְּדֵי לְהִימָּנַע מֵאֲבֵדוֹת כְּבֵדוֹת אַף יוֹתֵר.
הֵם טָעֲנוּ כִּי בְּמִקְרֶה שֶׁאַרְצוֹת הַבְּרִית בְּכָל זֹאת תִּפְלוֹשׁ לַמְּדִינָה, הִיא תִּסְפּוֹג אֲבֵדוֹת כֹּה קָשׁוֹת שֶׁיִּיגְרְמוּ לָהּ בְּסוֹפוֹ שֶׁל דָּבָר לְהַגִּיעַ לְהֶסְכֵּם בִּדְבַר סִיּוּם הַמִּלְחָמָה שֶׁיִּהְיֶה נוֹחַ יוֹתֵר לְיַפָּן.
הָעוּבְדָּה שֶׁבְּרִית הַמּוֹעָצוֹת שֶׁמָּרָה עַל הַנֵּיְיטְרָלִיּוּת שֶׁלָּהּ וְלֹא חָתְמָה עַל הַצְהָרַת פּוֹטְסְדָּאם, חִיזְּקָה אֶת תִּקְוָותָם שֶׁל הַיַּפָּנִים שֶׁנִּיתָּן יִהְיֶה לְהַגִּיעַ לְהֶסְכֵּם נוֹחַ מִבְּחִינָתָם לְסִיּוּם הַמִּלְחָמָה עִם אַרְצוֹת הַבְּרִית בְּעֶזְרַת תִּיוּוּךְ סוֹבְיֵיטִי.
עַל כֵּן, הֶחֱלִיט הַקַּבִּינֵט הַיַּפָּנִי לְהִימָּנַע מִלְּהָגִיב לְהַצְהָרָה.
בִּמְסִיבַּת עִיתּוֹנָאִים שֶׁהִתְקַיְּימָה בְּ-28 בְּיוּלִי, צוּטַּט רֹאשׁ מֶמְשֶׁלֶת יַפָּן, קַנְטְרוּ סוּזוּקִי, אוֹמֵר:
אֲנִי חוֹשֵׁב שֶׁהַהַצְהָרָה הַמְּשׁוּתֶּפֶת (הַצְהָרַת פּוֹטְסְדָּאם) הִיא חָזְרָה עַל הַצְהָרַת קָהִיר.
הַמֶּמְשָׁלָה לֹא חוֹשֶׁבֶת שֶׁיֵּשׁ לָהּ עֵרֶךְ מַשְׁמָעוּתִי כָּלְשֶׁהוּ.
אָנוּ יְכוֹלִים רַק לְהִתְעַלֵּם מִמֶּנָּה.

בְּעֵת אֲמִירָתוֹ שֶׁהַמִּמְשָׁל הַיַּפָּנִי יִתְעַלֵּם מֵהַהַצְהָרָה, נִטְעַן שֶׁסּוּזוּקִי הִשְׁתַּמֵּשׁ בַּמִּילָּה "מוֹקוּסָאטְסוּ" (בְּיַפָּנִית: 黙殺) - מִילָּה יַפָּנִית יִיחוּדִית שֶׁנִּיתָּן לְפָרֵשׁ אוֹתָהּ הֵן כ-"לְהִתְעַלֵּם" וְהֵן כ-"לַהֲרוֹג בְּאֶמְצָעוּת שְׁתִיקָה" וְאַף "לְהִתְיַיחֵס בִּשְׁתִיקָה מְלַוֶּוה בְּבוּז".
הַמַּשְׁמָעוּיוֹת הַשּׁוֹנוֹת שֶׁל הַמִּילָּה "מוֹקוּסָאטְסוּ" תֵּיאֲרוּ בְּצוּרָה טוֹבָה יַחֲסִית אֶת מִגְוַון הַדֵּעוֹת לְגַבֵּי הַהַצְהָרָה בָּהֶן הֶחֱזִיקוּ אַנְשֵׁי הַמִּמְשָׁל הַיַּפָּנִי בְּאוֹתָהּ עֵת.
אַף עַל פִּי כֵן, קַיֶּימֶת סָבְרָה שֶׁסּוּזוּקִי מֵעוֹלָם לֹא הִשְׁתַּמֵּשׁ בְּמִילָּה זוֹ אֶלָּא אָמַר בְּפַשְׁטוּת שֶׁאֵין בְּכַוָּונָתוֹ לְהָגִיב עַל הַהַצְהָרָה וְכִי הָעִיתּוֹנָאִים הַיַּפָּנִים פִּרְסְמוּ מְאוּחָר יוֹתֵר, בְּאוֹפֶן שָׁגוּי, כִּי סוּזוּקִי אָמַר בִּמְקוֹם זֹאת "מוֹקוּסָאטְסוּ" - מִילָּה בַּעֲלַת קוֹנוֹטַצְיָה שְׁלִילִית יוֹתֵר.
בֵּין אִם דְּבָרָיו שֶׁל סוּזוּקִי צוּטְּטוּ נְכוֹנָה אוֹ לֹא, "מוֹקוּסָאטְסוּ" הָפְכָה לַתְּגוּבָה הַיַּפָּנִית הָרִשְׁמִית לְהַצְהָרָה, עוּבְדָּה שֶׁהֵבִיאָה אֶת עִיתּוֹנָאֵי הָעוֹלָם לְדַוֵּוחַ כִּי יַפָּן דָּחֲתָה אֶת הַצְהָרַת פּוֹטְסְדָּאם, כְּשֶׁחֵלֶק אַף הוֹסִיפוּ שֶׁהִיא דָּחֲתָה אוֹתָהּ בְּבוּז.

אַף שֶׁטְּרוּמָן אִישֵּׁר לְהַמְשִׁיךְ בַּהֲכָנוֹת לַפְּלִישָׁה לְיַפָּן, הוּא קִיוָּוה כִּי נִיסּוּי מוּצְלָח בִּפְצָצַת הָאָטוֹם יְאַפְשֵׁר לְסַיֵּים אֶת הַמִּלְחָמָה בִּמְהִירוּת רַבָּה יוֹתֵר וּבְכַמּוּת אֲבֵדוֹת נְמוּכָה בְּהַרְבֵּה מִפְּלִישָׁה לְיַפָּן.
עַל כֵּן, לְאַחַר שֶׁהַנִּיסּוּי בִּפְצָצַת הָאָטוֹם הוּגְדַּר כְּהַצְלָחָה, וּלְאַחַר מָה שֶׁנִּתְפַּס בְּאַרְצוֹת הַבְּרִית כִּדְחִיָּיתָהּ שֶׁל יַפָּן אֶת הַצְהָרַת פּוֹטְסְדָּאם, הוֹרָה טְרוּמָן, בַּעֲצַת אַנְשֵׁי מִמְשָׁלוֹ, לְהַטִּיל אֶת פְּצָצַת הָאָטוֹם עַל יַפָּן בַּמְּהִירוּת הָאֶפְשָׁרִית עִם הֲפִיכָתָהּ לַמִּבְצָעִית.
הִיסְטוֹרְיוֹנִים רֵוִויזְיוֹנִיסְטִיִּים כְּדוּגְמַת גָּאר אַלְפְּרוֹבִיץ' וּוִילְיָאם אַפֶּלְמָן וִילְיַאמְס הֶעֱלוּ טַעֲנָה שׁוֹנָה בְּנוֹגֵעַ לְגוֹרְמִים שֶׁהֵבִיאוּ אֶת אַרְצוֹת הַבְּרִית לְהַטִּיל אֶת פְּצָצוֹת הָאָטוֹם עַל יַפָּן.
הִיסְטוֹרְיוֹנִים אֵלּוּ טוֹעֲנִים כִּי הַגּוֹרֵם הַמֶּרְכָּזִי לַהֲטָלַת הַפְּצָצוֹת הָיָה הָרָצוֹן לְהַפְגִּין עוֹצְמָה מוּל בְּרִית הַמּוֹעָצוֹת וְלֹא הַשְּׁאִיפָה לְסַיֵּים אֶת הַמִּלְחָמָה בַּמְּהִירוּת הָאֶפְשָׁרִית בְּכַמּוּת אֲבֵדוֹת מִינִימָלִית.
בְּמֶרְכַּז הַתֶּזָה שֶׁלָּהֶם עוֹמֶדֶת מַעֲרֶכֶת הַיְּחָסִים בֵּין אַרְצוֹת הַבְּרִית לִבְרִית הַמּוֹעָצוֹת בְּמַהֲלַךְ וְעִידַת יָאלְטָה וּלְאַחֲרֶיהָ.

כַּאֲשֶׁר יָצָא רוּזְוֶולְט לִוְועִידַת יָאלְטָה בְּפֶבְּרוּאָר 1945, הַמִּמְשָׁל הָאָמֵרִיקָאִי עֲדַיִין הֶעֱרִיךְ שֶׁלֹּא יִהְיֶה מָנוֹס מִפְּלִישָׁה יַבַּשְׁתִּית לָאִיִּים הָרָאשִׁיִּים שֶׁל יַפָּן.
הַנִּיסּוּי בִּפְצָצַת הָאָטוֹם, שֶׁנּוֹעַד לְהָבִיא לְסִיּוּם מָהִיר שֶׁל הַמִּלְחָמָה, עֲדַיִין נִרְאֶה רָחוֹק, וְהַמַּדְּעָנִים שֶׁעָבְדוּ עַל הַפְּרוֹיֶקְט לֹא יָכְלוּ לַעֲרוֹב לְהַצְלָחָתוֹ.
מִסִּיבָּה זוֹ, שָׁאַף רוּזְוֶולְט לְהָבִיא לְהִצְטָרְפוּתָהּ שֶׁל בְּרִית הַמּוֹעָצוֹת לְמִלְחָמָה נֶגֶד יַפָּן, מִשּׁוּם שֶׁהֶעֱרִיךְ שֶׁהִצְטָרְפוּתָהּ עֲשׂוּיָה לְהָקֵל בְּמִידָּה רַבָּה עַל סִיּוּם מָהִיר שֶׁל הַמִּלְחָמָה נֶגֶד יַפָּן וְלַחֲסוֹךְ חַיֵּי חַיָּילִים אֲמֵרִיקָאִים רַבִּים.
לְשַׁלִּיט בְּרִית הַמּוֹעָצוֹת יוֹסִיף סְטָלִין הָיוּ שְׁאִיפוֹת מִשֶּׁלּוֹ.
הוּא בִּיקֵּשׁ לְהַרְחִיב אֶת הַשְׁפָּעָתָהּ שֶׁל בְּרִית הַמּוֹעָצוֹת בְּמִזְרַח אַסְיָה, וְלָכֵן הִתְנָה אֶת הִצְטָרְפוּתָהּ שֶׁל בְּרִית הַמּוֹעָצוֹת לְמִלְחָמָה בְּקַבָּלַת הַכָּרָה אֲמֵרִיקָאִית בְּקִיּוּם "אִינְטֶרֶסִים מְיוּחָדִים" שֶׁל בְּרִית הַמּוֹעָצוֹת בִּנְמָלִים וּבַאֲזוֹרִים בַּעֲלֵי חֲשִׁיבוּת אַסְטְרָטֶגִית בִּצְפוֹן סִין (מָנְּצ'וּרְיָה וּמוֹנְגוֹלְיָה הַפְּנִימִית) וּבַחֲצִי הָאִי הַקּוֹרֵיאָנִי, וּבְסִיפּוּחַ שְׁטָחִים מְסוּיָּמִים, שֶׁהִשְׁתַּיְּיכוּ בֶּעָבָר לָאִימְפֶּרְיָה הָרוּסִית וְהוֹעָבְרוּ לִשְׁלִיטַת יַפָּן בְּעִקְבוֹת נִיצְחוֹנָהּ בְּמִלְחֶמֶת רוּסְיָה–יַפָּן (1905).
רוּזְוֶולְט הִסְכִּים לְהֵיעָנוֹת לִתְנָאִים אֵלּוּ, וּבִתְמוּרָה הִבְטִיחַ לוֹ סְטָלִין כִּי בְּרִית הַמּוֹעָצוֹת תִּצְטָרֵף לַמִּלְחָמָה נֶגֶד יַפָּן שְׁלוֹשָׁה חוֹדָשִׁים לְאַחַר סִיּוּם הַמִּלְחָמָה נֶגֶד גֶּרְמַנְיָה הַנָּאצִית בְּאֵירוֹפָּה.

סוּגְיָה נוֹסֶפֶת שֶׁעָמְדָה בְּמֶרְכָּזָהּ שֶׁל וְעִידַת יָאלְטָה הָיְיתָה עֲתִידָם שֶׁל הַשְּׁטָחִים בְּמִזְרַח אֵירוֹפָּה שֶׁנִּכְבְּשׁוּ עַל יְדֵי בְּרִית הַמּוֹעָצוֹת.
עִיקַּר הַדִּיּוּנִים הִתְרַכְּזוּ בַּעֲתִידָהּ שֶׁל פּוֹלִין.
סְטָלִין שָׁאַף לְחַזֵּק אֶת הַשְׁפָּעָתָהּ שֶׁל בְּרִית הַמּוֹעָצוֹת בְּפוֹלִין וּמִינָּה שׁוּרָה שֶׁל פּוֹלִיטִיקָאִים קוֹמוּנִיסְטִים יְדוּעִים לַעֲמוֹד בְּרֹאשׁ הַמֶּמְשָׁלָה הַפּוֹלָנִית הַחֲדָשָׁה.
רוּזְוֶולְט, מִנֶּגֶד, חָשַׁשׁ מֵהִשְׁתַּלְּטוּתָהּ שֶׁל בְּרִית הַמּוֹעָצוֹת עַל פּוֹלִין, אוּלָם מִכֵּיוָון שֶׁרָאָה חֲשִׁיבוּת רַבָּה בְּהֶמְשֵׁךְ שִׁיתּוּף הַפְּעוּלָּה עִם בְּרִית הַמּוֹעָצוֹת בָּחַר לִנְקוֹט בְּגִישָׁה פַּיְיסָנִית.
בְּסוּפָה שֶׁל הַוְּועִידָה הִסְכִּים רוּזְוֶולְט לְקַבֵּל אֶת הַמֶּמְשָׁלָה הַחֲדָשָׁה בְּפוֹלִין אַךְ דָּרַשׁ שֶׁיְּצוֹרְפוּ אֵלֶיהָ מִסְפַּר נְצִיגִים לֹא-קוֹמוּנִיסְטִיִּים.
הָעוּבְדָּה שֶׁנּוּסַּח הַהֶסְכֵּם הָיָה מְעוּרְפָּל וְנָתוּן לְפַרְשָׁנוּיוֹת שׁוֹנוֹת אִפְשְׁרָה לִסְטָלִין לְפָרֵשׁ אוֹתוֹ כִּרְאוּת עֵינָיו וְהוּא נִיצֵּל זֹאת כְּדֵי לָסֶגֶת מִמֶּנּוּ.
בְּעִקְבוֹת זֹאת הִתְחַזֵּק הַחֲשָׁד בְּאַרְצוֹת הַבְּרִית כִּי סְטָלִין מְבַקֵּשׁ לְהִשְׁתַּלֵּט עַל מִזְרַח אֵירוֹפָּה וּלְהַרְחִיב אֶת הַשְׁפָּעָתָהּ שֶׁל בְּרִית הַמּוֹעָצוֹת בָּעוֹלָם, וְהַנִּיסָּיוֹן לַעֲצוֹר אוֹתוֹ מִלַּעֲשׂוֹת זֹאת הָפַךְ לְאַחַת הַמַּטָּרוֹת הַמֶּרְכָּזִיּוֹת שֶׁל מְדִינִיּוּת הַחוּץ שֶׁל אַרְצוֹת הַבְּרִית.

הַהִיסְטוֹרְיוֹן וִילְיָאם אַפֶּלְמָן וִילְיַאמְס טָעַן כִּי כְּכָל שֶׁחָלַף הַזְּמַן יוֹתֵר וְיוֹתֵר אִישִׁים בַּמִּמְשָׁל הָאָמֵרִיקָאִי הֵחֵלּוּ לִרְאוֹת בִּבְרִית הַמּוֹעָצוֹת אֶת סֵמֶל הָרוֹעַ, וְחֶלְקָם אַף הֵחֵלּוּ לְהַשְׁווֹת אֶת סְטָלִין לְאָדוֹלְף הִיטְלֵר.
הָאֱמוּנָה הָרוֹוַחַת בְּקִרְבָּם הָיְיתָה כִּי אַרְצוֹת הַבְּרִית הִיא שֶׁצְּרִיכָה לְעַצֵּב אֶת דְּמוּתוֹ שֶׁל הָעוֹלָם לְאַחַר תּוֹם הַמִּלְחָמָה, וּלְשֵׁם כָּךְ הִיא צְרִיכָה לַהֲפוֹךְ לְמַעֲצֶמֶת-עַל יְחִידָה, וּלְיַיצֵּר הַרְתָּעָה יְעִילָה כְּנֶגֶד בְּרִית הַמּוֹעָצוֹת.
וִילְיַאמְס טָעַן כִּי בְּנוֹסָף לְכָךְ, גּוֹרְמִים בַּמִּמְשָׁל הָאָמֵרִיקָאִי וּבָהֶם גַּם מַחֲלִיפוֹ שֶׁל רוּזְוֶולְט, הָארִי טְרוּמָן, הֵחֵלּוּ לְהַאֲמִין כִּי יֵשׁ לִנְקוֹט בִּמְדִינִיּוּת נוּקְשָׁה יוֹתֵר כְּלַפֵּי בְּרִית הַמּוֹעָצוֹת, כְּדֵי לְהַרְתִּיעַ אוֹתָהּ, וְלֹא לְאַפְשֵׁר לָהּ לַהֲפוֹךְ אֶת מְדִינוֹת מִזְרַח אֵירוֹפָּה לְאֵזוֹר הַשְׁפָּעָה שֶׁלָּהּ (בְּשַׁלִּיטָתָהּ הָעֲקִיפָה), וּלְהַשְׁלִיט שָׁם מִשְׁטָרִים קוֹמוּנִיסְטִיִּים.

הַהִיסְטוֹרְיוֹן גָּאר אַלְפְּרוֹבִיץ' טָעַן כִּי בִּנְסִיבּוֹת אֵלּוּ הָפְכָה פְּצָצַת הָאָטוֹם בְּעֵינִי אִישִּׁים בְּכִירִים רַבִּים בַּמִּמְשָׁל הָאָמֵרִיקָאִי, לְאֶמְצְעֵי לְהַשָּׂגַת יְעָדִים פּוֹלִיטִיִּים וְדִיפְּלוֹמָטִיִּים וְלֹא רַק יְעָדִים צְבָאִיִּים, שֶׁיְּאַפְשֵׁר לַמִּמְשָׁל הָאָמֵרִיקָאִי לְהַרְתִּיעַ אֶת בְּרִית הַמּוֹעָצוֹת וּלְהַפְעִיל עָלֶיהָ לַחַץ לְאַחַר תּוֹם הַמִּלְחָמָה.
מַזְכִּיר הַמְּדִינָה שֶׁל אַרְצוֹת הַבְּרִית, גֵּ'יְימְס פְרַנְסִיס בֶּרְנֵס, אָמַר לִטְרוּמֶן כִּי הַפְצָצָה תְּאַפְשֵׁר לְאַרְצוֹת הַבְּרִית לְהַכְתִּיב לִבְרִית הַמּוֹעָצוֹת אֶת הַתְּנָאִים שֶׁהִיא רוֹצָה בְּסִיּוּם הַמִּלְחָמָה.
אוּלָם הַדֵּעָה הָרוֹוַחַת בַּמִּמְשָׁל הָאָמֵרִיקָאִי הָיְיתָה, כִּי נִיתָּן יִהְיֶה לַעֲשׂוֹת זֹאת רַק אִם יֵיעָשֶׂה שִׁימּוּשׁ מִבְצָעִי בַּנֶּשֶׁק הַגַּרְעִינִי בְּמַהֲלַךְ הַמִּלְחָמָה, כְּדֵי לְהַפְגִּין אֶת עוֹצְמָתוֹ.
אַלְפְּרוֹבִיץ' טָעַן כִּי טְרוּמָן שׁוּכְנַע לְאַמֵּץ גִּישָׁה זוֹ עַל יְדֵי גּוֹרְמִים בְּמִמְשָׁלוֹ, לִפְנֵי שֶׁיָּצָא לִוְועִידַת פּוֹטְסְדָּאם בְּיוּלִי 1945, שֶׁבְּמַהֲלָכָהּ נִפְגַּשׁ לָרִאשׁוֹנָה עִם סְטָלִין.
יוֹם לִפְנֵי הַפְּגִישָׁה עוּדְכַּן טְרוּמָן כִּי הַנִּיסּוּי הָרִאשׁוֹן שֶׁל פְּצָצַת הָאָטוֹם עָבַר בְּהַצְלָחָה.
אַלְפְּרוֹבִיץ' טָעַן כִּי הֵן טְרוּמָן וְהֵן מַזְכִּיר הַמִּלְחָמָה, הֶנְרִי סְטִימְסוֹן, הֶאֱמִינוּ כִּי פְּצָצַת הָאָטוֹם הִיא נֶכֶס פּוֹלִיטִי וְדִיפְּלוֹמָטִי חָשׁוּב בִּידֵי אַרְצוֹת הַבְּרִית, וְרָאוּ בָּהּ גּוֹרֵם מַכְרִיעַ בַּדִּיּוּנִים עִם בְּרִית הַמּוֹעָצוֹת, שֶׁיְּאַפְשֵׁר לָהֶם לְיַישֵּׂם גִּישָׁה נוּקְשָׁה כְּלַפֶּיהָ.
בְּעִקְבוֹת כָּךְ הִגִּיעַ טְרוּמָן לִפְגִישָׁה עִם סְטָלִין כְּשֶׁהוּא מְבוּצָּר בְּעֶמְדּוֹתָיו וְדָחָה בְּצוּרָה נֶחֱרֶצֶת כִּמְעַט כָּל דְּרִישָׁה שֶׁסְּטָלִין הֶעֱלָה.
עִם זֹאת, שָׁמַר טְרוּמָן בְּסוֹד אֶת קִיּוּמָהּ שֶׁל הַפְּצָצָה מִסְטָלִין וְרַק אָמַר לוֹ כִּי אַרְצוֹת הַבְּרִית פִּיתְּחָה נֶשֶׁק רַב עוֹצְמָה חָדָשׁ, מִבְּלִי לְפָרֵט.
אַלְפְּרוֹבִיץ' טָעַן כִּי הַצְלָחַת הַנִּיסּוּי בִּפְצָצַת הָאָטוֹם הֵבִיאָה אֶת הַמִּמְשָׁל הָאָמֵרִיקָאִי לְמַסְקָנָה, כִּי נִיתָּן יִהְיֶה לְהָבִיא לִכְנִיעַת הָאִימְפֶּרְיָה הַיַּפָּנִית וּלְסִיּוּם מָהִיר שֶׁל הַמִּלְחָמָה לְלֹא עֶזְרַת בְּרִית הַמּוֹעָצוֹת, וְזֹאת עַל יְדֵי שִׁימּוּשׁ בַּנֶּשֶׁק הַגַּרְעִינִי נֶגֶד יַפָּן.
כְּתוֹצָאָה מִכָּךְ, הָיָה לַמִּמְשָׁל הָאָמֵרִיקָאִי אִינְטֶרֶס בָּרוּר לִמְנוֹעַ אֶת הִצְטָרְפוּתָהּ שֶׁל בְּרִית הַמּוֹעָצוֹת לְמִלְחָמָה נֶגֶד יַפָּן וּלְהַגְדִּיל אֶת הַשְׁפָּעָתָהּ בְּמִזְרַח אַסְיָה.
מִסִּיבָּה זוֹ נִמְנַע טְרוּמָן מִלְּסַפֵּר לִסְטָלִין עַל הַפְּצָצָה.
הוּא חָשַׁשׁ כִּי אִם סְטָלִין יְגַלֶּה אֶת מְלוֹא עוֹצְמָתָהּ שֶׁל הַפְּצָצָה, וְיָבִין שֶׁאַרְצוֹת הַבְּרִית יְכוֹלָה בְּאֶמְצָעוּתָהּ לְסַיֵּים אֶת הַמִּלְחָמָה עִם יַפָּן בִּמְהִירוּת, לִפְנֵי הִצְטָרְפוּתָהּ שֶׁל בְּרִית הַמּוֹעָצוֹת אֵלֶיהָ, יוֹרֶה סְטָלִין לִצְבָאוֹ לִתְקוֹף אֶת יַפָּן בְּאוֹפֶן מִיָּידִי.

בְּמִסְגֶּרֶת הַהֲכָנוֹת לַהֲטָלַת פְּצָצוֹת הָאָטוֹם, הֵקִים חֵיל הָאֲוִויר הָאֲמֵרִיקָאִי בְּסוֹף שְׁנַת 1944 אֶת יְחִידָה 509 תַּחַת פִּיקּוּדוֹ שֶׁל קוֹלוֹנֵל פּוֹל טִיבֵּטְס.
עִם הֲקָמָתָהּ, הֵחֵלָּה הַיְּחִידָה לְהִתְאַמֵּן בְּאוֹפֶן יִיחוּדִי בְּחִימּוּשָׁן, הֲטָסָתָן וַהֲטָלָתָן שֶׁל פְּצָצוֹת אָטוֹם עַל מַטָּרוֹת בְּגֶרְמַנְיָה וּבְיַפָּן.
אַנְשֵׁי הַיְּחִידָה, כְּ-1,750 אִישׁ, בִּיצְּעוּ כְּ-50 טִיסוֹת אִימּוּן כָּל אֶחָד, שֶׁבְּסוֹפָן הִצְהִיר טִיבֵּטְס עַל הֲפִיכַת הַיְּחִידָה לְמִבְצָעִית.
הַיְּחִידָה הוּצְּבָה בָּאִי טִינְיָאן שָׁם הִצְטָרְפוּ אֵלֶיהָ 51 אֶזְרָחִים וְאַנְשֵׁי צָבָא שֶׁלָּקְחוּ חֵלֶק בִּפְרוֹיֶקְט אַלְבֶּרְטָה וְהִתְמַחוּ בְּהַרְכָּבַת פְּצָצַת הָאָטוֹם, בְּחִימּוּשָׁהּ וּבְתִפְעוּלָהּ.
עַל מְנַת לְהוֹצִיא לַפּוֹעַל אֶת מְשִׂימָתָם, קִיבְּלָה הַיְּחִידָה 15 מְטוֹסֵי B-29 סוֹפֶּרְפוֹרְטְרֶס שֶׁעָבְרוּ הַתְאָמָה מְיוּחֶדֶת לִנְשִׂיאָתָן וַהֲטָלָתָן שֶׁל פְּצָצוֹת אָטוֹם.

לְצוֹרֶךְ קַבָּלַת הַחְלָטוֹת מִבְצָעִיּוֹת מַכְרִיעוֹת, שִׁיגֵּר הַצָּבָא הָאָמֵרִיקָאִי שְׁנַיִים מֵהַקְּצִינִים הַבְּכִירִים שֶׁפָּעֲלוּ בְּמִסְגֶּרֶת פְּרוֹיֶקְט מַנְהֵטְן, סְגַן מְפַקֵּד הַפְּרוֹיֶקְט בְּרִיגָדִיר גֶּנֶרָל תּוֹמָאס פַארֶל וְתַת אַדְמִירָל וִילְיָאם פּוֹרְנֶל שֶׁשִּׁימֵּשׁ כְּאֶחָד מִקּוֹבְעֵי הַמְּדִינִיּוּת הַמֶּרְכָּזִיִּים שֶׁל הַפְּרוֹיֶקְט.
בְּיַחַד עִם קֶפְּטֵן וִילְיָאם פֶּרְסוֹנְס, שֶׁשִּׁימֵּשׁ כִּמְפַקֵּד פְּרוֹיֶקְט אַלְבֶּרְטָה, נוֹדְעוּ הַשְּׁלוֹשָׁה בְּקֶרֶב חַיָּילֵי הַיְּחִידָה כְּ"רָאשֵׁי הַמַּטֶּה שֶׁל טִינְיָאן".

בְּאַפְּרִיל 1945 הוֹרָה מַרְשָׁל לְגֶנֶרָל לֶסְלִי גְּרוֹבְּס, רֹאשׁ פְּרוֹיֶקְט מַנְהֵטְן, לְהַצִּיג בְּפָנָיו שׁוּרָה שֶׁל מַטָּרוֹת אֶפְשָׁרִיּוֹת לַהֲטָלַת פְּצָצַת הָאָטוֹם.
גְרוֹבְּס בִּתְגוּבָה מִינָּה וַעֲדָה מְיוּחֶדֶת בְּרָאשׁוּתוֹ שֶׁכָּלְלָה אַנְשֵׁי צָבָא בְּכִירִים וּמַדְּעָנִים שֶׁעָבְדוּ בִּפְרוֹיֶקְט מַנְהֵטְן.
הַוַּועֲדָה קִייְּמָה מִסְפַּר יְשִׁיבוֹת וְנִפְגְּשָׁה בֵּין הַיֶּתֶר עִם אוֹפֶּנְהַיְימֶר וְעִם טִיבֵּטְס וּפְרֶדְרִיק אַשְּׁווֹרְתְ' מִפְּרוֹיֶקְט אַלְבֶּרְטָה.
בְּסוֹפוֹ שֶׁל דָּבָר הִמְלִיצָה הַוַּועֲדָה עַל הֶעָרִים הַיַּפָּנִיּוֹת קִיוֹטוֹ, נִיאִיגָטָה, הִירוֹשִׁימָה, יוֹקוֹהָמָה וְקוּקוֹרָה כְּמַטָּרוֹת אֶפְשָׁרִיּוֹת.
הָעִיר קוּקוֹרָה נִבְחֲרָה בִּגְלַל מִפְעֲלֵי הַחִימּוּשׁ הָרַבִּים שֶׁנִּמְצְאוּ בִּתְחוּמָה; הִירוֹשִׁימָה נִבְחֲרָה עֵקֶב הֱיוֹתָהּ בָּסִיס יַמִּי, מֶרְכָּז תַּעֲשִׂיָּיתִי חָשׁוּב וּמְקוֹם מוֹשָׁבָהּ שֶׁל מִפְקָדָה צְבָאִית גְּדוֹלָה; יוֹקוֹהָמָה נִבְחֲרָה כִּי שִׁימְּשָׁה מֶרְכָּז תַּעֲשִׂיָּיתִי לְיִיצּוּר מְטוֹסִים, כֵּלִים מֵכָנִיִּים וְצִיּוּד חַשְׁמַלִּי, וּבְנוֹסָף הָיְיתָה גַּם מֶרְכָּז חָשׁוּב לְזִיקּוּק נֵפְט; נִיאִיגָטָה נִבְחֲרָה מִכֵּיוָון שֶׁהָיְיתָה עִיר נָמֵל חֲשׁוּבָה שֶׁכָּלְלָה מִפְעֲלֵי זִיקּוּק נֵפְט וּמִפְעֲלֵי תַּעֲשִׂיָּיה שֶׁעָסְקוּ בְּיִיצּוּר פְּלָדָה וְאָלוּמִינְיוּם; וְקִיוֹטוֹ נִבְחֲרָה מִכֵּיוָון שֶׁהָיְיתָה עִיר תַּעֲשִׂיָּיתִית חֲשׁוּבָה.
בְּנוֹסָף לְכָךְ, הַמַּטָּרוֹת נִבְחֲרוּ עַל יְדֵי הַוַּועֲדָה לְפִי הַקְּרִיטֶרְיוֹנִים הַבָּאִים:

קוֹטְרָהּ שֶׁל הַמַּטָּרָה הוּא כִּ-3 מָיְילִים (כְּ-4.8 קִילוֹמֶטֶר) לְכָל הַפָּחוֹת וְהִיא הוּגְדְּרָה כְּמַטָּרָה חֲשׁוּבָה בְּאֵזוֹר עִירוֹנִי גָּדוֹל.
הַפִּיצוּץ שֶׁיִּיוָּוֹצֵר כְּתוֹצָאָה מֵהֲטָלַת הַפְּצָצָה יָבִיא לְנֶזֶק אֵפֶקְטִיבִי.
לֹא סָבִיר שֶׁהַמַּטָּרָה תּוּתְקַף עַד אוֹגוּסְט 1945.
בְּנִיגּוּד לְעָרִים רַבּוֹת אֲחֵרוֹת בְּיַפָּן, הֶעָרִים שֶׁנִּבְחֲרוּ עַל יְדֵי הַוַּועֲדָה כִּמְעַט וְלֹא הוּפְצְצוּ עַל יְדֵי חֵיל הָאֲוִויר הָאֲמֵרִיקָאִי בְּמַהֲלַךְ הַפְּשִׁיטוֹת הָאֲוִוירִיּוֹת הַלֵּילִיּוֹת שֶׁבּוּצְּעוּ בְּיַפָּן בְּשִׁלְהֵי מִלְחֶמֶת הָעוֹלָם הַשְּׁנִייָּה.
דָּבָר זֶה נַעֲשָׂה כְּדֵי לְאַפְשֵׁר לֶאֱמוֹד אֶת עוֹצְמַת הַפְּצָצָה בִּמְדוּיָּק.

בַּדּוּחַ הַסּוֹפִי שֶׁהוֹצִיאָה הַוַּועֲדָה נִכְתַּב כִּי לַהֶיבֵּטִים הַפְּסִיכוֹלוֹגִיִּים הָיְיתָה חֲשִׁיבוּת גְּדוֹלָה בְּעֵת בְּחִירַת הַמַּטָּרוֹת.
בִּפְרָט נִכְתַּב כִּי נִיתְּנָה חֲשִׁיבוּת גְּבוֹהָה לְהַשָּׂגַת אֵפֶקְט פְּסִיכוֹלוֹגִי מְרַבִּי עַל יַפָּן וְלַהֲפִיכַת הַשִּׁימּוּשׁ הָרִאשׁוֹן בִּפְצָצַת אָטוֹם לְמַרְהִיב מַסְפִּיק כְּדֵי שֶׁהָעוֹלָם יַכִּיר בַּחֲשִׁיבוּתוֹ שֶׁל הַנֶּשֶׁק הֶחָדָשׁ כַּאֲשֶׁר דְּבַר הַשִּׁימּוּשׁ בּוֹ יִתְפַּרְסֵם.

נָגָסָאקִי, לַמְרוֹת חֲשִׁיבוּתָהּ הַצְּבָאִית, וֶהֱיוֹתָהּ עִיר תַּעֲשִׂיָּיתִית בָּהּ שָׁכַן אֶחָד מִנִּמְלֵי הַיָּם הַגְּדוֹלִים בְּיַפָּן, לֹא נִכְלְלָה בִּרְשִׁימַת הַמַּטָּרוֹת שֶׁהוּרְכְּבָה עַל יְדֵי חַבְרֵי הַוַּועֲדָה.
רַק בְּ-25 בְּיוּלִי, מִסְפַּר שָׁבוּעוֹת לְאַחַר שֶׁהַוַּועֲדָה סִייְּמָה אֶת דִּיּוּנֶיהָ, הוּכְנְסָה הָעִיר לִרְשִׁימַת הַמַּטָּרוֹת בִּמְקוֹמָהּ שֶׁל הָעִיר קִיוֹטוֹ.
לְטַעֲנַת אַדְוִוין רֵיְישָׁאוּר, פְּרוֹפֵסוֹר לְהִיסְטוֹרְיָה שֶׁל יַפָּן, הַשִּׁינּוּי בּוּצַּע בְּלַחֲצוֹ שֶׁל הֶנְרִי סְטִימְסוֹן, מַזְכִּיר הַמִּלְחָמָה שֶׁל אַרְצוֹת הַבְּרִית, שֶׁבִּיקֵּר בְּקִיוֹטוֹ בְּעֵת יֶרַח הַדְּבַשׁ שֶׁלּוֹ וְזָכַר אֶת יוֹפְיָהּ לְטוֹבָה.

בְּ-25 בְּיוּלִי נִיתְּנָה גַּם הַפְּקוּדָּה הַמְּאַשֶּׁרֶת אֶת הַשִּׁימּוּשׁ בִּפְצָצַת הָאָטוֹם.
הַפְּקוּדָּה נִיתְּנָה לְגֶנֶרָל קַרְל סְפָּאץ עַל יְדֵי גֶּנֶרָל תּוֹמָאס הֶנְדִי שֶׁשִּׁימֵּשׁ בְּאוֹפֶן זְמַנִּי כְּרֹאשׁ מַטֵּה צְבָא אַרְצוֹת הַבְּרִית בִּמְקוֹמוֹ שֶׁל מַרְשָׁל שֶׁהָיָה בְּאוֹתָהּ עֵת בִּוְועִידַת פּוֹטְסְדָּאם בְּיַחַד עִם טְרוּמָן.
בְּאוֹתוֹ יוֹם כָּתַב טְרוּמָן בְּיוֹמָנוֹ אֶת הַפִּסְקָה הַבָּאָה:

הַשִּׁימּוּשׁ בְּנֶשֶׁק נֶגֶד יַפָּן יֵעָשֶׂה בֵּין הַתַּאֲרִיךְ הַנּוֹכְחִי לְ-10 בְּאוֹגוּסְט.
אָמַרְתִּי לְמַזְכִּיר הַמִּלְחָמָה, מַר סְטִימְסוֹן, לְהִשְׁתַּמֵּשׁ בּוֹ כָּךְ שֶׁיְּעָדִים צְבָאִיִּים, חַיָּילִים וּמְלָחִים יִהְיוּ הַמַּטָּרוֹת וְלֹא נָשִׁים וִילָדִים.
גַּם אִם הַיַּפָּנִים הֵם פִּרְאִיִּים, אַכְזָרִיִּים, חַסְרֵי רַחֲמִים וּפָנָטִיִּים, אָנוּ כְּמַנְהִיגֵי הָעוֹלָם הַפּוֹעֲלִים לְטוֹבַת הַכְּלָל לֹא יְכוֹלִים לְהַטִּיל אֶת הַפְּצָצָה הַנּוֹרָאִית הַזּוֹ עַל הַבִּירָה הַיְּשָׁנָה (קִיוֹטוֹ) אוֹ עַל זוֹ הַחֲדָשָׁה (טוֹקְיוֹ).
הוּא וַאֲנִי מַסְכִּימִים כִּי הַמַּטָּרָה תִּהְיֶה צְבָאִית בִּלְבַד.

הַוַּועֲדָה לִבְחִירַת הַמַּטָּרוֹת לִפְצָצַת הָאָטוֹם תֵּיאֲרָה אֶת הִירוֹשִׁימָה כ-"בָּסִיס וְנָמֵל צְבָאִי חָשׁוּב בְּמֶרְכָּזוֹ שֶׁל אֵזוֹר תַּעֲשִׂיָּיתִי גָּדוֹל." בְּאוֹתָהּ עֵת הָיְיתָה הִירוֹשִׁימָה עִיר בַּעֲלַת חֲשִׁיבוּת תַּעֲשִׂיָּיתִית וּצְבָאִית מְסוּיֶּמֶת.
מִסְפַּר מַחֲנוֹת צְבָאִיִּים נִמְצְאוּ בָּאֵזוֹר וּבִכְלָלָם גַּם הַמִּפְקָדָה שֶׁל פִילְדְּמַרְשָׁל שׁוֹנְרוֹקוֹ הָאטָה שֶׁהָיָה אַחְרַאי עַל הֲגַנָּתָהּ שֶׁל דְּרוֹם יַפָּן.
אַף עַל פִּי כֵן, בַּפּוֹעַל, הִיוְּותָה הִירוֹשִׁימָה מְקוֹר אַסְפָּקָה וּבָסִיס לוֹגִיסְטִי קָטָן עֲבוּר הַצָּבָא הַיַּפָּנִי.
הָעִיר שִׁימְּשָׁה בְּעִיקָּר כְּמֶרְכָּז תִּקְשׁוֹרֶת, אֵזוֹר אִחְסוּן וּנְקוּדַּת מִפְגָּשׁ לְחַיָּילִים.

אוּכְלוּסִיַּית הִירוֹשִׁימָה הִגִּיעָה בְּשִׂיאָהּ לְ-381 אֶלֶף תּוֹשָׁבִים, אוּלָם עֶרֶב הֲטָלַת פְּצָצַת הָאָטוֹם הָיְיתָה אוּכְלוּסִיַּית הָעִיר קְטַנָּה יוֹתֵר, לְאַחַר מִסְפַּר פְּעוּלּוֹת פִּינּוּי שֶׁבִּיצְּעָה בָּהּ הַמֶּמְשָׁלָה הַיַּפָּנִית, וְעָמְדָה עַל בֵּין 340 לְ-350 אֶלֶף תּוֹשָׁבִים.
יֵשׁ קוֹשִׁי לֶאֱמוֹד אֶת אוּכְלוּסִיַּית הָעִיר בִּמְדוּיָּק מִכֵּיוָון שֶׁהַמִּסְמָכִים הָרִשְׁמִיִּים שֶׁל הָעִיר נִשְׂרְפוּ.

בְּ-6 בְּאוֹגוּסְט 1945 הִמְרִיא מַפְצִיץ מִדְגָּם B-29 סוֹפֶּרְפוֹרְטְרֶס שֶׁל יְחִידָה 509 מִבְּסִיס הַטִּיסָה הָאֲמֵרִיקָאִי בָּאִי טִינְיָאן לְכִיוּוּן יַפָּן.
הַמַּפְצִיץ, שֶׁנִּקְרָא "אָנוֹלָה גֵּיי", הָיָה חָמוּשׁ בִּפְצָצַת הָאָטוֹם "יֶלֶד קָטָן" וְהוּטַס עַל יְדֵי טִיבֶטְס.
עַל צֶוֶות הַמָּטוֹס הוּטְּלָה הַמְּשִׂימָה לְהַטִּיל אֶת פְּצָצַת הָאָטוֹם עַל הָעִיר הִירוֹשִׁימָה כְּשֶׁמַּטְּרוֹתֵיהֶם הַחֲלוּפִיּוֹת, אִם לֹא נִיתָּן הָיָה לְהַטִּיל אֶת הַפְּצָצָה עַל הִירוֹשִׁימָה מִסִּיבָּה כָּלְשֶׁהִי, הָיוּ הֶעָרִים קוֹקוֹרָה וְנָגָסָאקִי.
לַמְּשִׂימָה הִתְלַוּוּ שְׁנֵי מַפְצִיצֵי B-29 סוֹפֶּרְפוֹרְטְרֶס נוֹסָפִים.
הָרִאשׁוֹן, שֶׁנִּקְרָא "הָאָמָּן הַגָּדוֹל" (The Great Artiste), נָשָׂא צִיּוּד שֶׁנּוֹעַד לִמְדּוֹד אֶת עוֹצְמַת הַפִּיצוּץ, וְהַשֵּׁנִי, שֶׁנִּקְרָא מְאוּחָר יוֹתֵר "רוֹעַ הֶכְרֵחִי" (Necessary Evil), נוֹעַד לְצַלֵּם אֶת הָאֵירוּעַ.
אֶת הַפִּיקּוּד עַל הַמְּשִׂימָה קִיבֵּל פֶּרְסוֹנְס, שֶׁשִּׁימֵּשׁ גַּם כְּנֶשֶׁק וּכְאַחְרַאי עַל הַפְּצָצָה הַגַּרְעִינִית בַּמָּטוֹס "אָנוֹלָה גֵּיי".

לְאַחַר שֶׁהִמְרִיאוּ מִטִּינְיָאן, עָשׂוּ הַמְּטוֹסִים אֶת דַּרְכָּם בְּנִפְרָד לִנְקוּדַּת מִפְגָּשׁ מוּסְכֶּמֶת מֵעַל הָאִי אִיוּוּ גִּ'ימָה.
לְאַחַר מִכֵּן פָּנוּ הַמְּטוֹסִים לְכִיוּוּן יַפָּן.
בְּמַהֲלַךְ הַטִּיסָה חִימֵּשׁ פֶּרְסוֹנְס אֶת פְּצָצַת הָאָטוֹם, שֶׁלֹּא הָיְיתָה חֲמוּשָׁה לִפְנֵי כֵן, עֵקֶב חֲשָׁשׁ לְהִתְפּוֹצְצוּת לֹא מְבוּקֶּרֶת בְּמַהֲלַךְ הַהַמְרָאָה.
עוֹזְרוֹ שֶׁל פֶּרְסוֹנְס, לוּטֵנֵנְט מוֹרִיס גִּ'פְסוּן, הֵסִיר אֶת מַכְשִׁיר הַבִּיטָּחוֹן מֵהַפְּצָצָה כַּחֲצִי שָׁעָה לִפְנֵי שֶׁהַמְּטוֹסִים הִגִּיעוּ לַמַּטָּרָה.

הַמְּטוֹסִים הִגִּיעוּ לְהִירוֹשִׁימָה בְּטִיסָה בְּגוֹבַהּ שֶׁל כְּ-9,800 מֶטֶר בִּרְאוּת טוֹבָה.
כְּשָׁעָה לִפְנֵי כֵן זִיהָה מַכָּ"ם יַפָּנִי אֶת הִתְקָרְבוּתָם שֶׁל מְטוֹסֵי אוֹיֵב לְחוֹפֶיהָ הַדְּרוֹמִיִּים שֶׁל יַפָּן, וְהַתְרָעָה עַל כָּךְ שׁוּדְּרָה בְּשָׁעָה 7:09 בְּבוֹקֶר בְּתַחֲנוֹת רַדְיוֹ יַפָּנִיּוֹת בְּעָרִים רַבּוֹת וּבָהֶן גַּם הִירוֹשִׁימָה.
לֹא בּוּצַּע נִיסָּיוֹן לְיָירֵט אֶת הַמְּטוֹסִים עֵקֶב הַחְלָטָתוֹ שֶׁל הַפִּיקּוּד הַיַּפָּנִי שֶׁלֹּא לְיָירֵט קְבוּצוֹת מְטוֹסִים קְטַנּוֹת עַל מְנַת לַחֲסוֹךְ בְּדֶלֶק מְטוֹסִים שֶׁאַסְפָּקָתוֹ לַצָּבָא הַיַּפָּנִי נִפְגְּעָה בְּאוֹפֶן קָשֶׁה בְּאוֹתָהּ תְּקוּפָה.
בְּשָׁעָה 7:31 שׁוּדְּרָה בְּהִירוֹשִׁימָה הוֹדָעָה נוֹסֶפֶת שֶׁבָּהּ נֶאֱמַר שֶׁהַשָּׁמַיִים נְקִיִּים מִמְּטוֹסֵי אוֹיֵב.
לְמַעֲשֶׂה הַמָּטוֹס הָרִאשׁוֹן שֶׁנִּצְפָּה עַל יְדֵי הַיַּפָּנִים הָיָה מָטוֹס B-29 סוֹפֶּרְפוֹרְטְרֶס שֶׁנִּשְׁלַח לְצוֹרֶךְ בְּדִיקַת מֶזֶג הָאֲוִויר מֵעַל הַמַּטָּרָה.
הַמָּטוֹס שִׁידֵּר הוֹדָעָה בְּקוֹד מוֹרְס לַ"אָנוֹלָה גֵּיי" כִּי מֶזֶג הָאֲוִויר מֵעַל הִירוֹשִׁימָה הוּא טוֹב.
מִיָּד לְאַחַר מִכֵּן פָּנָה הַמָּטוֹס לְכִיוּוּן הַיָּם וּמִסִּיבָּה זוֹ שׁוּדְּרָה בְּהִירוֹשִׁימָה הַהוֹדָעָה שֶׁהַשָּׁמַיִים נְקִיִּים.
בְּשָׁעָה 8:09 הֵחֵל טִיבֵּטְס בְּגִיחָה לְעֵבֶר הַיַּעַד וְהוֹרָה לַמְּטִילָן שֶׁלּוֹ לְאַתֵּר אֶת הַמַּטָּרָה.

בְּשָׁעָה 8:15 הוּטְּלָה פְּצָצַת הָאָטוֹם "יֶלֶד קָטָן" מֵהַמָּטוֹס "אָנוֹלָה גֵּיי".
בְּיַחַד אִיתָּהּ הוּטְּלוּ שְׁלוֹשָׁה מַכְשִׁירֵי מְדִידָה שׁוֹנִים לִבְחִינַת עוֹצְמַת הַפִּיצוּץ מֵהַמָּטוֹס "הָאוּמָּן הַגָּדוֹל".
לְאַחַר 43 שְׁנִיּוֹת שֶׁל נְפִילָה הִתְפּוֹצְצָה הַפְּצָצָה בַּגּוֹבַהּ הַמְּתוּכְנָן שֶׁל כְּ-580 מֶטֶר מֵעַל הָעִיר.
אֶת הַדַּף הַפִּיצוּץ הִרְגִּישׁ צֶוֶות "אָנוֹלָה גֵּיי" רַק כְּשֶׁהַמָּטוֹס הָיָה כְּבָר בְּמֶרְחָק שֶׁל כִּ-18.5 ק"מ מִנְּקוּדַּת הַהֲטָלָה.

צְבָא אַרְצוֹת הַבְּרִית הַפִּיל מִסְפַּר פְּעָמִים בֶּעָבָר עֲלוֹנִים בְּעָרִים יַפָּנִיּוֹת רַבּוֹת שֶׁהִזְהִירוּ אֶזְרָחִים מִפְּנֵי הַפְצָצוֹת אֲוִוירִיּוֹת קְרָבוֹת.
בֵּין הֶעָרִים שֶׁקִּיבְּלוּ אַזְהָרוֹת אֵלּוּ הָיוּ גַּם הִירוֹשִׁימָה וְנָגָסָאקִי.
אַף עַל פִּי כֵן, לְתוֹשָׁבֵי הִירוֹשִׁימָה לֹא נִיתְּנָה אַזְהָרָה קוֹנְקְרֵטִית עַל הַפְּצָצָה אֲטוֹמִית.

כְּדַקָּה לְאַחַר הֲטָלַת פְּצָצַת הָאָטוֹם, הִבְחִין לְפֶתַע בָּקָר מִטַּעַם תַּאֲגִיד הַשִּׁידּוּר שֶׁל יַפָּן שֶׁקַּו הַטֵּלֵפוֹן שֶׁלּוֹ לְתַחֲנַת הִירוֹשִׁימָה נוּתַּק.
הַבַּקָּר, שֶׁיָּשַׁב בְּטוֹקְיוֹ, נִיסָּה לְחַדֵּשׁ אֶת הַקֶּשֶׁר עַל יְדֵי שִׁימּוּשׁ בְּקַו טֵלֵפוֹנִי חֲלוּפִי אַךְ לְלֹא הַצְלָחָה.

זְמַן קָצָר לְאַחַר מִכֵּן, הֵחֵל מַטֵּה הַצָּבָא הַיַּפָּנִי לְקַבֵּל תִּשְׁדּוֹרוֹת מְבוּלְבָּלוֹת מֵעֵדִים שֶׁנִּמְצְאוּ כִּ-16 ק"מ מֵהִירוֹשִׁימָה, עַל פִּיצוּץ גְּדוֹל מְמַדִּים שֶׁאֵירַע בָּעִיר.
דִּיוּוּחִים אֵלּוּ הִפְתִּיעוּ אֶת אַנְשֵׁי הַמַּטֶּה הַכְּלָלִי הַיַּפָּנִי.
הַמַּטֶּה, שֶׁעָקַב מִקָּרוֹב אַחַר הַהַפְצָצוֹת הָאֲוִוירִיּוֹת שֶׁל אַרְצוֹת הַבְּרִית, יָדַע שֶׁאַף הַפְצָצָה בְּהֶיקֵּף מַשְׁמָעוּתִי לֹא אֵירְעָה בָּעִיר וְלֹא שָׁכְנוּ בָּהּ חוֹמְרֵי נֶפֶץ בְּכַמּוּיוֹת גְּדוֹלוֹת מַסְפִּיק עַל מְנַת לְהָבִיא לְפִיצוּץ גָּדוֹל.
מִסִּיבָּה זוֹ, הִתְגַּבְּשָׁה הַעֲרָכָה בְּקֶרֶב אַנְשֵׁי הַמַּטֶּה שֶׁמְּדוּבָּר בְּאֵירוּעַ זָנִיחַ וְכִי הָעֵדוּיוֹת עַל פִּיצוּץ עָצוּם הֵן בְּגֶדֶר שְׁמוּעָה.
אַף עַל פִּי כֵן, לְאַחַר שֶׁהַנִּיסְיוֹנוֹת לִיצוֹר קֶשֶׁר עִם גּוֹרְמִים שׁוֹנִים בָּעִיר כָּשְׁלוּ, הוּחְלַט לִשְׁלוֹחַ לְהִירוֹשִׁימָה קָצִין צָעִיר עַל מְנַת שֶׁיַּעֲבִיר מֵידָע מְהֵימָן עַל הַמִּתְרַחֵשׁ.
הַקָּצִין יָצָא לַדֶּרֶךְ בְּטִיסָה זְמַן קָצָר לְאַחַר מִכֵּן.
כְּבָר בֶּהֱיוֹתוֹ 160 ק"מ מֵהִירוֹשִׁימָה, הִבְחִין הַקָּצִין וְטַיַּיס הַמָּטוֹס שֶׁלּוֹ, בֶּעָנָן עָשָׁן עָצוּם מֵעַל הָעִיר.
עִם הַגָּעָתָם, הֵם הֵחֵלּוּ לָחוּג מֵעַל הָעִיר וְהִתְקַשּׁוּ לְהַאֲמִין לְמַרְאֵה עֵינֵיהֶם; בַּמָּקוֹם בּוֹ שָׁכַן מֶרְכַּז הָעִיר הִירוֹשִׁימָה הֵם מָצְאוּ שְׁמָמָה בּוֹעֶרֶת מְכוּסָּה בֶּעָנָן עָשָׁן כָּבֵד.
הַשְּׁנַיִים נָחֲתוּ בַּחֵלֶק הַדְּרוֹמִי שֶׁל הָעִיר וְהַקָּצִין הֶעֱבִיר דִּיוּוּחַ בָּהוּל לְטוֹקְיוֹ וְהֵחֵל לְאַרְגֵּן אֶת כּוֹחוֹת הַהַצָּלָה בַּמָּקוֹם.
רַק לְאַחַר פִּרְסוּם הוֹדָעָה רִשְׁמִית מִטַּעַם הַמִּמְשָׁל הָאָמֵרִיקָאִי, 16 שָׁעוֹת לְאַחַר הַהַתְקָפָה, הֵבִינוּ הַיַּפָּנִים כִּי הִירוֹשִׁימָה נִפְגְּעָה מִפְּצָצַת אָטוֹם.

יָמִים סְפוּרִים לְאַחַר הֲטָלַת פְּצָצַת הָאָטוֹם דִּיוְּוחוּ עִיתּוֹנִים בָּעוֹלָם שֶׁשִּׁידּוּרִים מִתַּחֲנַת הָרַדְיוֹ שֶׁל טוֹקְיוֹ תֵּיאֲרוּ אֶת הַנֶּזֶק שֶׁנִּצְפָּה בְּהִירוֹשִׁימָה כָּךְ: "הָרָשׁוּיוֹת עֲדַיִין מִתְקַשּׁוֹת לְהַעֲרִיךְ בִּמְדוּיָּק אֶת מִסְפַּר הַפְּצוּעִים.
צְוָותִים רְפוּאִיִּים מִמְּחוֹזוֹת סְמוּכִים מִתְקַשִּׁים לְהַבְחִין בֵּין הַמֵּתִים לְבֵין הַפְּצוּעִים.
הַשְׁפָּעַת הַפְּצָצָה הָיְיתָה כֹּה נוֹרָאָה שֶׁכִּמְעַט כָּל בַּעֲלֵי הַחַיִּים, בְּנֵי אָדָם וְחַיּוֹת, נִשְׂרְפוּ לְמָוֶות מֵהַחוֹם הֶעָצוּם שֶׁגָּרַם הַפִּיצוּץ.
כָּל הַמֵּתִים וְהַפְּצוּעִים נִכְווּ לְלֹא הַכַּר."

נִפְגָּעִים מֵהַפִּיצוּץ בְּהִירוֹשִׁימָה שׁוֹכְבִים בְּאֶחָד הָרְחוֹבוֹת בָּעִיר בְּהַמְתָּנָה לְקַבָּלַת טִיפּוּל רְפוּאִי.
מְשַׁעֲרִים כִּי הַתְּמוּנָה צוּלְּמָה בַּיּוֹם הֲטָלַת הַפְּצָצָה.

בִּנְיָין "אוּלָם קִידּוּם הַתַּעֲשִׂיָּיה שֶׁל מְחוֹז הִירוֹשִׁימָה", שֶׁהָפַךְ מְאוּחָר יוֹתֵר לְאַנְדַּרְטַת הַשָּׁלוֹם בְּהִירוֹשִׁימָה כְּפִי שֶׁצּוּלַּם בְּאוֹקְטוֹבֶּר 1945.

כְּתוֹצָאָה מֵרוּחַ צוֹלֶבֶת חֲזָקָה, הֶחֱטִיאָה פְּצָצַת הָאָטוֹם אֶת גֶּשֶׁר אִיֵּיאוּי (Aioi Bridge), נְקוּדַּת הַפִּיצוּץ הַמְּתוּכְנֶנֶת, בִּכְ-240 מְטָרִים, וְהִתְפּוֹצְצָה מֵעַל בֵּית הַחוֹלִים שִׂימָה.
עוֹצְמַת הַפִּיצוּץ הוֹעָרְכָה בְּ-13 עַד 18 קִילוֹטוֹן TNT, וְהַטֶּמְפֵּרָטוּרָה שֶׁמִּתַּחַת לְאֵזוֹר הַפִּיצוּץ הִגִּיעָה לְכַמָּה אַלְפֵי מֵעֲלוּת צֶלְזִיּוּס.
כִּמְעַט כָּל מִבְנֶה בְּרַדְיוּס שֶׁל 1.6 ק"מ נֶהֱרַס כָּלִיל וּשְׂרֵיפוֹת פָּרְצוּ עַל פְּנֵי 11 קִילוֹמֶטְרִים רְבוּעִים.
לְפִי הַעֲרָכוֹת יַפָּנִיּוֹת רִשְׁמִיּוֹת כְּ-12 קִילוֹמֶטְרִים רְבוּעִים מֵהָעִיר וְ-69% מֵהַמִּבְנִים בָּהּ נֶהֶרְסוּ כָּלִיל, וּלְעוֹד 6.6% מֵהַמִּבְנִים נִגְרְמוּ נְזָקִים כְּבֵדִים.
מִבְנֵי בְּטוֹן רַבִּים בְּהִירוֹשִׁימָה נִבְנוּ בִּמְיוּחָד כְּדֵי לַעֲמוֹד בִּרְעִידוֹת הָאֲדָמָה הַחֲזָקוֹת שֶׁמִּתְרַחֲשׁוֹת בִּתְדִירוּת גְּבוֹהָה בְּיַפָּן.
חֵלֶק מִמִּבְנִים אֵלֶּה הָיוּ מְחוּזָּקִים כָּל כָּךְ שֶׁהַשִּׁלְדָּה שֶׁלָּהֶם לֹא קָרְסָה בְּהַפְצָצָה אַף שֶׁהָיוּ קְרוֹבִים מְאוֹד לְמוֹקֵד הַפִּיצוּץ.
נוֹסָף לְכָךְ, מִכֵּיוָון שֶׁהַפְּצָצָה הִתְפּוֹצְצָה בָּאֲוִויר, עוֹצְמַת הַפִּיצוּץ כּוּוְּנָה יוֹתֵר כְּלַפֵּי מַטָּה מֵאֲשֶׁר לַצְּדָדִים.
עוּבְדּוֹת אֵלֶּה הֵבִיאוּ לְכָךְ שֶׁמִּבְנֶה "אוּלָם קִידּוּם הַתַּעֲשִׂיָּיה שֶׁל מְחוֹז הִירוֹשִׁימָה" לֹא קָרַס בְּהַפְצָצָה אַף עַל פִּי שֶׁהָיָה רַק כִּ-150 מֶטֶר מִמּוֹקֵד הַפִּיצוּץ.
הַמִּבְנֶה הוּא הַקָּרוֹב בְּיוֹתֵר לְמוֹקֵד הַפִּיצוּץ שֶׁשָּׂרַד בְּחֶלְקוֹ, וְהוּא הָפַךְ בְּרַבּוֹת הַשָּׁנִים לְאַנְדַּרְטַת הַשָּׁלוֹם בְּהִירוֹשִׁימָה שֶׁהוּכְרְזָה בְּ-1996 כַּאֲתַר מוֹרֶשֶׁת עוֹלָמִית.

בֵּין 70 לְ-80 אֶלֶף בְּנֵי אָדָם נֶהֶרְגוּ בְּאוֹפֶן מִיָּידִי בְּפִיצוּץ, וּכְ-70 אֶלֶף בְּנֵי אָדָם נִפְצְעוּ.
לְמַעְלָה מִ-90% מֵהָרוֹפְאִים וְ-93% מֵהָאֲחָיוֹת הָרְפוּאִיּוֹת בְּהִירוֹשִׁימָה נֶהֶרְגוּ אוֹ נִפְצְעוּ.
בָּחוֹדָשִׁים שֶׁלְּאַחַר הֲטָלַת פְּצָצַת הָאָטוֹם, הִמְשִׁיךְ מִסְפַּר הַקּוֹרְבָּנוֹת לַעֲלוֹת כְּתוֹצָאָה מִמּוֹתָם שֶׁל פְּצוּעִים רַבִּים מִכְּוִויּוֹת, מִתִּסְמוֹנֶת קְרִינָה חֲרִיפָה וּמִמַּחֲלוֹת נוֹסָפוֹת הַקְּשׁוּרוֹת לְהַשְׁפָּעוֹת הַלְּוַואי שֶׁל הַפְּצָצָה.
הַהַעֲרָכוֹת לְגַבֵּי מִסְפַּר הָאֲנָשִׁים שֶׁמֵּתוּ עַד סוֹף שְׁנַת 1945 כְּתוֹצָאָה מֵהֲטָלַת פְּצָצַת הָאָטוֹם עַל הִירוֹשִׁימָה נָעוֹת בֵּין 90 אֶלֶף לְ-166 אֶלֶף אִישׁ.
עַל-פִּי הַעֲרָכוֹת אֲחֵרוֹת כְּ-200 אֶלֶף בְּנֵי אָדָם מֵתוּ עַד שְׁנַת 1950 מֵהַהַפְצָצָה, כְּשֶׁלַּמִּסְפָּר הַקּוֹרְבָּנוֹת נוֹסְפוּ גַּם אֲנָשִׁים שֶׁנִּפְטְרוּ כְּתוֹצָאָה מִמַּחֲלַת הַסַּרְטָן וּמַחֲלוֹת אֲחֵרוֹת שֶׁהִתְפַּתְּחוּ כְּתוֹצָאָה מֵהַהַשְׁפָּעָה שֶׁל הַקְּרִינָה הַמְּיַינֶּנֶת שֶׁנּוֹצְרָה לְאַחַר הַפִּיצוּץ.
אֶחָד הַמֶּחְקָרִים הַמַּקִּיפִים שֶׁנַּעֲשׂוּ בַּנּוֹשֵׂא גָּרַס כִּי בֵּין שְׁנַת 1950 לִשְׁנַת 2000, כְּמַחֲצִית מִמִּקְרֵי הַמָּוֶות מִלּוֹקֶמְיָה וּכְ-10% מִמִּקְרֵי הַמָּוֶות כְּתוֹצָאָה מִסּוּגֵי סַרְטָן אֲחֵרִים בְּקֶרֶב שׂוֹרְדֵי הַהַפְצָצָה בְּהִירוֹשִׁימָה נָבְעוּ מֵהַקְּרִינָה הַמְּיַינֶּנֶת שֶׁסָּפְגוּ בִּזְמַן הַהַפְצָצָה.
הַעֲרָכָה זוֹ מוֹסִיפָה כְּ-1,900 אִישׁ לְמִסְפַּר הַנִּסְפִּים.
מִבֵּין הַבּוֹלְטִים שֶׁבַּהֲרוּגֵי הַמִּתְקָפָה נִמְנִים סֶנְקִיצִ'י אִוּוּיָיהּ, רֹאשׁ הָעִיר הִירוֹשִׁימָה, שֶׁנִּסְפָּה בְּיַחַד עִם בְּנוֹ וְנֶכְדָּתוֹ בִּזְמַן שֶׁאָכַל אִיתָּם אֲרוּחַת בּוֹקֶר וְהַנָּסִיךְ הַקּוֹרֵיאָנִי יוּ וּוּ מִשּׁוֹשֶׁלֶת ג'וּסוּן שֶׁשֵּׁירֵת כְּלוּטֵנֵנְט קוֹלוֹנֵל בַּצָּבָא הַיַּפָּנִי.
מִלְּבַד נִפְגָּעִים יַפָּנִים, נִמְנוּ בֵּין הֲרוּגֵי הַהַפְצָצָה גַּם 11 שְׁבוּיֵי מִלְחָמָה אָמֵרִיקָאִיִּים (אַף עַל פִּי שֶׁבַּשָּׁנִים שֶׁלְּאַחַר מִכֵּן הִתְבָּרֵר שֶׁלְּפָחוֹת חֶלְקָם הוּצְאוּ לַהוֹרֵג עַל יְדֵי הַיַּפָּנִים לְאַחַר הַמִּתְקָפָה אוֹ מֵתוּ כְּתוֹצָאָה מִנִּיסּוּיִים רְפוּאִיִּים שֶׁבִּיצְּעוּ בָּהֶם הַיַּפָּנִים לִפְנֵי הַמִּתְקָפָה).
כְּ-16 שָׁעוֹת לְאַחַר הֲטָלַת פְּצָצַת הָאָטוֹם עַל הִירוֹשִׁימָה פִּרְסֵם טְרוּמָן הַצְהָרָה שֶׁהוּכְנָה מֵרֹאשׁ שֶׁהוֹדִיעָה עַל הַשִּׁימּוּשׁ בַּנֶּשֶׁק הֶחָדָשׁ.
בַּהַצְהָרָה נִכְתַּב:

אִם הֵם (הַיַּפָּנִים) לֹא יְקַבְּלוּ כָּעֵת אֶת תְּנָאֵינוּ, עֲלֵיהֶם לְצַפּוֹת לְגֶשֶׁם שֶׁל הֶרֶס מֵהָאֲוִויר שֶׁלֹּא נִרְאֶה כָּמוֹהוּ בָּעוֹלָם הַזֶּה.
מֵאֲחוֹרֵי הַמִּתְקָפָה הָאֲוִוירִית הַזּוֹ יַגִּיעוּ כּוֹחוֹת יַמִּיִּים וְיַבַּשְׁתִּיִּים בְּמִסְפָּרִים וּבְעוֹצְמָה כְּזוֹ שֶׁהֵם עוֹד לֹא רָאוּ וִיכוֹלֶת לְחִימָה שֶׁהֵם כְּבָר מוּדָעִים לָהּ הֵיטֵב.

אַף עַל פִּי שֶׁהַצְהָרָתוֹ שֶׁל טְרוּמָן הִתְקַבְּלָה בְּיַפָּן, הַמִּמְשָׁל הַיַּפָּנִי הֶחֱלִיט שֶׁלֹּא לְהָגִיב.
בְּ-5 בְּאַפְּרִיל, שְׁלוֹשָׁה חוֹדָשִׁים לִפְנֵי הֲטָלַת פְּצָצַת הָאָטוֹם עַל הִירוֹשִׁימָה, הוֹדִיעָה בְּרִית הַמּוֹעָצוֹת לְיַפָּן שֶׁהִיא מְמַמֶּשֶׁת אֶת זְכוּתָהּ שֶׁלֹּא לְחַדֵּשׁ אֶת הֶסְכֵּם הַנֵּיְיטְרָלִיּוּת הַסּוֹבְיֵיטִי-יַפָּנִי שֶׁנֶּחְתַּם בְּ-1941 לְחָמֵשׁ שָׁנִים נוֹסָפוֹת, אַךְ הִבְטִיחָה לְכַבֵּד אֶת הַהֶסְכֵּם עַד פְּקִיעָתוֹ בְּאַפְּרִיל 1946.
לַמְרוֹת זֹאת, בְּ-9 בְּאוֹגוּסְט, מִסְפַּר דַּקּוֹת לְאַחַר חֲצוֹת לְפִי שְׁעוֹן טוֹקְיוֹ, הֵפֵרָה בְּרִית הַמּוֹעָצוֹת אֶת הַהֶסְכֵּם כְּשֶׁכּוֹחוֹת רַגְלִים, שִׁרְיוֹן וַאֲוִויר סוֹבְיֵיטִים פָּלְשׁוּ לְמַנְצ'וּקְווֹ שֶׁבִּשְׁלִיטַת יַפָּן בְּמִסְגֶּרֶת מִבְצַע סַעֲרַת אוֹגוּסְט.
אַרְבַּע שָׁעוֹת לְאַחַר מִכֵּן קִיבְּלוּ הָרָשׁוּיוֹת הַיַּפָּנִיּוֹת בְּטוֹקְיוֹ הוֹדָעָה עַל כָּךְ שֶׁבְּרִית הַמּוֹעָצוֹת הִכְרִיזָה מִלְחָמָה עַל יַפָּן.
רָאשֵׁי הַצָּבָא הַיַּפָּנִי הֵחֵלּוּ בַּהֲכָנוֹת לַהֲטָלַת מִמְשָׁל צְבָאִי עַל הַמְּדִינָה בִּתְמִיכַת שַׂר הַמִּלְחָמָה, קוּרְצִ'יקָה אַנָּאמִי, עַל מְנַת לַעֲצוֹר כָּל אָדָם שֶׁיְּנַסֶּה לְנַהֵל מַגָּעִים לְשָׁלוֹם.

בְּ-7 בְּאוֹגוּסְט, יוֹם לְאַחַר הַהַפְצָצָה, בִּיקֵּר בָּעִיר ד"ר יוֹשִׁיאוֹ נִישִׁינָה, מִבְּכִירֵי מַדְּעָנֵי הָאָטוֹם הַיַּפָּנִים.
נִישִׁינָה סָקַר אֶת נִזְקֵי הַהַפְצָצָה וְאִישֵּׁר כִּי הִירוֹשִׁימָה אָכֵן נֶחְרְבָה עַל יְדֵי פְּצָצַת אָטוֹם.
אַף עַל פִּי כֵן, הוּא הֶעֱרִיךְ, בְּדוֹמָה לְמַדְּעָנֵי אָטוֹם יַפָּנִים אֲחֵרִים, כִּי אַרְצוֹת הַבְּרִית מַחֲזִיקָה לְכָל הַיּוֹתֵר בִּשְׁתֵּי פְּצָצוֹת אָטוֹם מִבְצָעִיּוֹת נוֹסָפוֹת.
הַעֲרָכָה זוֹ הֵבִיאָה אֶת רָאשֵׁי הַצָּבָא הַיַּפָּנִי לִידֵי הַחְלָטָה לִסְפּוֹג גַּם אֶת הַהַתְקָפוֹת הַצְּפוּיוֹת הַבָּאוֹת בַּהֲנָחָה שֶׁהֵם אוֹמְנָם יִגְרְמוּ נֶזֶק רַב נוֹסָף, אַךְ יְכוֹלֶת הַלְּחִימָה שֶׁל הַצָּבָא הַיַּפָּנִי לֹא תְּשׁוּתַּק כְּתוֹצָאָה מִכָּךְ.
תִּשְׁדּוֹרֶת בְּרוּחַ זוֹ, שֶׁהוּעַבְרָה לִמְקַבְּלֵי הַהַחְלָטוֹת בַּמְּדִינָה, פּוֹעָנְחָה עַל יְדֵי אַנְשֵׁי פְּרוֹיֶקְט מֶגִ'יק הָאֲמֵרִיקָאִי.

טְרוּמָן הוֹרָה לְרָאשֵׁי הַמַּטּוֹת הַמְּשׁוּלָּבִים שֶׁל צְבָא אַרְצוֹת הַבְּרִית לְהַטִּיל פְּצָצוֹת אָטוֹם נוֹסָפוֹת עַל יַפָּן בָּרֶגַע שֶׁיַּהַפְכוּ לַמִּבְצָעִיּוֹת מִבְּלִי לְהַמְתִּין לְהוֹרָאָה מְיוּחֶדֶת מִמֶּנּוּ.
בְּהֶתְאֵם לְכָךְ, בְּ-9 בְּאוֹגוּסְט, הוּטְּלָה פְּצָצַת אָטוֹם נוֹסֶפֶת עַל הָעִיר נָגָסָאקִי.

בָּעִיר נָגָסָאקִי הָיָה אֶחָד מִנִּמְלֵי הַיָּם הַגְּדוֹלִים בִּדְרוֹם יַפָּן וְתַעֲשִׂיָּיה מְפוּתַּחַת בִּמְיוּחָד.
מִפְעֲלֵי הַתַּעֲשִׂיָּיה בָּעִיר יִיצְּרוּ צִיּוּד מִלְחַמְתִּי רַב עֲבוּר הַצָּבָא הַיַּפָּנִי כּוֹלֵל סְפִינוֹת וְאֶמְצְעֵי חִימּוּשׁ שׁוֹנִים.
רוּבּוֹ הַמּוּחְלָט שֶׁל הַצִּיּוּד יוֹצֵר עַל יְדֵי קְבוּצַת מִיצוּבִּישִׁי שֶׁהָיְיתָה בַּעֲלַת פְּעִילוּת עֲנֵפָה בָּעִיר וְהֶעֱסִיקָה אֶת מַרְבִּית כּוֹחַ הָעֲבוֹדָה בָּהּ.

בְּנִיגּוּד לְהִירוֹשִׁימָה, הַבִּנְיָינִים בְּנָגָסָאקִי נִבְנוּ בְּרוּבָּם מֵעֵץ וְגַגּוֹת רְעָפִים, וְעַל כֵּן הָיוּ פְּגִיעִים בִּמְיוּחָד.
בְּמֶשֶׁךְ שָׁנִים רַבּוֹת לֹא הָיְיתָה קַיֶּימֶת תּוֹכְנִית מִתְאָר לָעִיר, דָּבָר שֶׁהֵבִיא לִבְנִיָּיה צְפוּפָה וּבִלְתִּי מְבוּקֶּרֶת.
עֶרֶב הֲטָלַת פְּצָצַת הָאָטוֹם עָמְדָה אוּכְלוּסִיַּית נָגָסָאקִי עַל כְּ-250,000 אִישׁ.
בְּנוֹסָף לְכָךְ, שָׁהוּ בָּעִיר 9,000 חַיָּילִים יַפָּנִים, לְמַעְלָה מִ-3,000 עוֹבְדֵי כְּפִיָּיה סִינִים וְקוֹרֵיאָנִים וְ-400 שְׁבוּיֵי מִלְחָמָה.

הֲטָלַת פְּצָצַת הָאָטוֹם הַשְּׁנִיָּיה עַל יַפָּן נוֹעֲדָה בַּמָּקוֹר לָצֵאת לַפּוֹעַל בְּ-11 בְּאוֹגוּסְט אוּלָם צִיפִּיּוֹת לַהֲרָעָה מַשְׁמָעוּתִית בְּמֶזֶג הָאֲוִויר הֵבִיאוּ לְהַקְדָּמַת הַמְּשִׂימָה בְּיוֹמַיִים.
בְּדוֹמֶה לַמְּשִׂימָה הָרִאשׁוֹנָה, נִשְׁלְחוּ תְּחִילָּה שְׁנֵי מְטוֹסֵי B-29 סוֹפֶּרְפוֹרְטְרֶס לְצוֹרֶךְ בְּדִיקַת מֶזֶג הָאֲוִויר מֵעַל הַמַּטָּרוֹת.
שָׁעָה לְאַחַר מִכֵּן, הִמְרִיא מָטוֹס B-29 סוֹפֶּרְפוֹרְטְרֶס שֶׁנִּקְרָא "בּוֹקְס קָאר" וְעָלָיו פְּצָצַת הָאָטוֹם.
צֶוֶות הַמָּטוֹס כְּלָל 13 אִישׁ וּבָהֶם הַטַּיָּיס, מֶיְיג'וֹר צַ'ארְלְס סְוִוינִי, וְהַנַּשָּׁק וּמְפַקֵּד הַמְּשִׂימָה פְרִידְרִיק אַשְׁווֹרְת'.
בְּיַחַד אִיתָּם הִמְרִיאוּ שְׁנֵי מְטוֹסֵי B-29 סוֹפֶּרְפוֹרְטְרֶס נוֹסָפִים: מָטוֹס אֶחָד נָשָׂא צִיּוּד צִילּוּם וְנוֹעַד לְצַלֵּם אֶת הַמְּאוֹרָע, וְהַמָּטוֹס הָאַחֵר נָשָׂא צִיּוּד מְיוּחָד לִמְדִידַת עוֹצְמַת הַפִּיצוּץ.
סְוִוינִי וְאַשְׁווֹרְת' יָצְאוּ לַמְּשִׂימָה כְּשֶׁפְּצָצַת הָאָטוֹם, שֶׁכּוּנְּתָה "אִישׁ שָׁמֵן", חֲמוּשָׁה בִּמְטוֹסָם.
עַל מְנַת לִמְנוֹעַ פִּיצוּץ לֹא מְבוּקָּר לִפְנֵי הַזְּמַן, נִשְׁאַר מַכְשִׁיר הַבִּיטָּחוֹן הַחַשְׁמַלִּי בַּפְּצָצָה מוּפְעָל.
בִּזְמַן הַבְּדִיקוֹת שֶׁלִּפְנֵי הַטִּיסָה, מָצָא מְהַנְדֵּס הַטִּיסָה כִּי אַחַת מִמַּשְׁאֵבוֹת הַדֶּלֶק בְּמָטוֹס אֵינָהּ תַּקִּינָה.
הַמְּהַנְדֵּס הוֹדִיעַ לִסְוִוינִי כִּי הַדָּבָר יָבִיא לְקִיצּוּר מַשְׁמָעוּתִי שֶׁל זְמַן הַטִּיסָה שֶׁל הַמָּטוֹס, דָּבָר שֶׁעָלוּל לְסַכֵּן אֶת חֲזָרָתוֹ בְּשָׁלוֹם אִם הוּא יִסְטֶה בְּמִידָּה רַבָּה מִלּוּחַ הַזְּמַנִּים שֶׁל הַמְּשִׂימָה.
הַחְלָפַת הַמַּשְׁאֵבָה אוֹ הַעֲבָרַת הַפְּצָצָה לַמָּטוֹס אַחֵר לֹא הָיוּ אֶפְשָׁרוּיוֹת יְשִׂימוֹת מִכֵּיוָון שֶׁהָיוּ כְּרוּכוֹת בְּסִיבּוּכִים טֶכְנִיִּים רַבִּים וּצְפוּיִים לַאֲרוֹךְ זְמַן רַב.
בְּתוֹם הִתְיַיעֲצוּת מְהִירָה שֶׁקִּייֵּם סְוִוינִי עִם קְצִינִים נוֹסָפִים בַּבָּסִיס, הוּחְלַט לָצֵאת לַדֶּרֶךְ עִם הַמָּטוֹס לַמְרוֹת הַתַּקָּלָה.
מְעַט לִפְנֵי הַשָּׁעָה אַרְבַּע בַּבּוֹקֶר הִמְרִיאוּ הַמְּטוֹסִים לְעֵבֶר יַפָּן.

בְּהֶתְאֵם לְתוֹכְנִית הַטִּיסָה, הָיוּ אֲמוּרִים שְׁלוֹשֶׁת הַמְּטוֹסִים לְהַגִּיעַ בְּנִפְרָד לִנְקוּדַּת הִתְכַּנְּסוּת מוּסְכֶּמֶת בְּסָמוּךְ לְחוֹפֵי יַפָּן וּלְהַמְשִׁיךְ מִשָּׁם לְעֵבֶר הַמַּטָּרָה, אוּלָם בְּהַגִּיעַ הַשָּׁעָה, רַק שְׁנֵי מְטוֹסִים הִגִּיעוּ לַמָּקוֹם.
הַמָּטוֹס הַשְּׁלִישִׁי, שֶׁנָּשָׂא אֶת צִיּוּד הַצִּילּוּם, טָס בְּגוֹבַהּ רַב מִדַּי וּבִדְפוּס טִיסָה שֶׁהָיָה שׁוֹנֶה מִמָּה שֶׁסּוּכַּם.
עוּבְדָּה זוֹ גָּרְמָה לְכָךְ שֶׁשְּׁנֵי הַמְּטוֹסִים הָאֲחֵרִים לֹא הִצְלִיחוּ לְאַתֵּר אוֹתוֹ.
לְאַחַר כַּחֲצִי שָׁעָה שֶׁל הַמַּתָּנָה, הֶחֱלִיט אַשְׁווֹרְת' לְהַמְשִׁיךְ לְעֵבֶר יַפָּן לְלֹא הַמָּטוֹס הֶחָסֵר.

הַמַּטָּרָה שֶׁיּוֹעֲדָה לְצֶוֶות הַמְּשִׂימָה הָיְיתָה עִיר הַנָּמֵל קוֹקוֹרָה שֶׁבִּצְפוֹן הָאִי קְיוּשׁוּ, אוּלָם מִשֶּׁהִגִּיעוּ הַמְּטוֹסִים אֶל הָעִיר גִּילּוּ אוֹתָהּ אֲפוּפָה בֶּעָנָן עָשָׁן כָּבֵד שֶׁנּוֹצַר כְּתוֹצָאָה מֵהַפְצָצָתָהּ שֶׁל הָעִיר הַסְּמוּכָה יֶהָאטָה יוֹם לִפְנֵי כֵן.
הַמְּטוֹסִים חַגּוֹ בַּמָּקוֹם בְּמֶשֶׁךְ לְמַעְלָה מִ-45 דַּקּוֹת וּבִיצְּעוּ שָׁלוֹשׁ גִּיחוֹת מֵעַל הָעִיר בְּנִיסָּיוֹן לְאַתֵּר אֶת הַמַּטָּרָה תּוֹךְ שֶׁהֵם מְאַבְּדִים בְּכָךְ דֶּלֶק רַב וְחוֹשְׂפִים אֶת עַצְמָם לָאֵשׁ נ"מ.
לְאַחַר שֶׁאֵשׁ הנ"מ הִתְגַּבְּרָה וְהָיָה חֲשָׁשׁ שֶׁהַיַּפָּנִים יִשְׁלְחוּ מְטוֹסֵי קְרָב לְיָירֵט אֶת הַמַּפְצִיצִים, הֶחֱלִיט צֶוֶות הַמְּשִׂימָה לְהַמְשִׁיךְ לַמַּטָּרָה הַחֲלוּפִית, נָגָסָאקִי.

לִקְרַאת הַשָּׁעָה 11:00 הִגִּיעוּ הַמְּטוֹסִים אֶל הָעִיר וּמָצְאוּ גַּם אוֹתָהּ אֲפוּפָה בָּעֲנָנִים.
מִכֵּיוָון שֶׁמָּטוֹס הַ"בּוֹקְס קָאר" הָיָה עִם כַּמּוּת דֶּלֶק גְּבוּלִית, הֶחְלִיטוּ סְוִוינִי וְאַשְׁווֹרְת' לְהַטִּיל אֶת הַפְּצָצָה בְּאֶמְצָעוּת שִׁימּוּשׁ בַּמַּכָּ"ם שֶׁבְּמָטוֹס, וְזֹאת בְּנִיגּוּד לַהוֹרָאוֹת שֶׁקִּיבְּלוּ שֶׁקָּבְעוּ שֶׁאֵין לְהַטִּיל אֶת הַפְּצָצָה אִם לֹא נִיתָּן לִרְאוֹת אֶת הַמַּטָּרָה בָּעֵינַיִים.
אוּלָם בְּשָׁעָה 11:01, כְּדַקָּה לִפְנֵי הֲטָלַת הַפְּצָצָה, נוֹצָר פֶּתַח בֵּין הָעֲנָנִים שֶׁאֶפְשָׁר לִמְטִילָן הָאֲוִויר שֶׁל הַ"בּוֹקְס קָאר" לְהַבְחִין בְּמַטָּרָה וּלְהַטִּיל אֶת הַפְּצָצָה בְּהֶתְאֵם לַהוֹרָאוֹת.
פְּצָצַת הָאָטוֹם "אִישׁ שָׁמֵן" הוּטְּלָה בְּשָׁעָה 11:02.
יַחַד עִמָּהּ הוּטְּלוּ שְׁלוֹשָׁה מַכְשִׁירֵי מְדִידָה שׁוֹנִים לִבְחִינַת עוֹצְמַת הַפִּיצוּץ.
לְאַחַר 47 שְׁנִיּוֹת שֶׁל נְפִילָה הִתְפּוֹצְצָה הַפְּצָצָה בְּגוֹבַהּ שֶׁל כְּ-500 מֶטֶר, כְּ-3 ק"מ מֵהַמַּטָּרָה הַמְּיוֹעֶדֶת.

עֵקֶב הַתַּקָּלָה בְּמַשְׁאֵבַת הַדֶּלֶק וְהָעִיכּוּבִים הָרַבִּים בַּמְּשִׂימָה, הִתְבָּרֵר כִּי לִמְטוֹס הַ"בּוֹקְס קָאר" לֹא נוֹתַר מַסְפִּיק דֶּלֶק כְּדֵי לְהַגִּיעַ חֲזָרָה לְאִיוּוּ גִּ'ימָה.
עַל כֵּן הֶחֱלִיט סְוִוינִי לִנְחוֹת בִּמְקוֹם זֹאת בִּבְסִיס חֵיל הָאֲוִויר יוּנְטֶן בְּאוֹקִינָאוָוה הַקָּרוֹב יוֹתֵר.
הַמָּטוֹס הִצְלִיחַ לְהַגִּיעַ לַבָּסִיס אַךְ בְּקוֹשִׁי, וּבִיצֵּעַ נְחִיתַת חֵירוּם שְׁנִיּוֹת לִפְנֵי שֶׁהַדֶּלֶק בְּאֶחָד מִמְּנוֹעָיו אָזַל לַחֲלוּטִין.

תְּמוּנָה הַמַּצִּיגָה אֶת הַנְּזָקִים הָרַבִּים שֶׁנִּגְרְמוּ לָעִיר נָגָסָאקִי מֵהֲטָלַת הַפְּצָצָה.
בַּחֲזִית הַתְּמוּנָה נִיתָּן לִרְאוֹת הֲרִיסוֹת שֶׁל אֶחָד מֵהַמִּקְדָּשִׁים בָּעִיר.

פְּצָצַת הָאָטוֹם "אִישׁ שָׁמֵן" שֶׁהוּטְּלָה עַל נָגָסָאקִי הָיְיתָה חֲזָקָה יוֹתֵר מִזּוֹ שֶׁהוּטְּלָה עַל הִירוֹשִׁימָה.
עוֹצְמַת הַפִּיצוּץ נֶאֶמְדָה בִּכְ-21 קִילוֹטוֹן TNT, וְהַטֶּמְפֵּרָטוּרָה שֶׁמִּתַּחַת לְאֵזוֹר הַפִּיצוּץ הִגִּיעָה לִכְ-3,900 מֵעֲלוּת צֶלְזִיּוּס.
הַפִּיצוּץ יָצַר גַּלֵּי הֶדֶף שֶׁהִגִּיעוּ לִמְהִירוּת שֶׁל לְמַעְלָה מֵאֶלֶף קִילוֹמֶטֶר לְשָׁעָה.
בְּרַם, מִכֵּיוָון שֶׁהַפְּצָצָה הִתְפּוֹצְצָה בָּעֵמֶק אוֹרְקָאמִי, סָפְגוּ הַגְּבָעוֹת הַגְּבוֹהוֹת שֶׁל הָעֵמֶק אֶת הַהֶדֶף, עוּבְדָּה שֶׁהֵבִיאָה לְהַצָּלַת חֲלָקִים גְּדוֹלִים מֵהָעִיר מִפְּגִיעָה מַשְׁמָעוּתִית.
אַף עַל פִּי כֵן, גָּרַם הַפִּיצוּץ לְהֶרֶס אַדִּיר מְמַדִּים.
רוֹב הַמִּבְנִים שֶׁנִּמְצְאוּ בְּרַדְיוּס שֶׁל 1.6 קִילוֹמֶטֶר מִנְּקוּדַּת הַפִּיצוּץ נֶהֶרְסוּ לַחֲלוּטִין.
שְׂרֵיפוֹת פָּרְצוּ בַּמּוֹקְדִים שׁוֹנִים בְּרַחֲבֵי הָעִיר בְּמֶרְחָק שֶׁל עַד 3.2 קִילוֹמֶטֶר מִנְּקוּדַּת הַפִּיצוּץ.
בֵּין הַמִּבְנִים שֶׁנִּפְגְּעוּ נִמְנוּ גַּם מִפְעֲלֵי הַיִּיצּוּר שֶׁל קְבוּצַת מִיצוּבִּישִׁי שֶׁסָּבְלוּ מִנְּזָקִים רַחֲבֵי הֶיקֵּף וְחֶלְקָם נֶהֶרְסוּ לַחֲלוּטִין.

בֵּין 22 לְ-75 אֶלֶף בְּנֵי אָדָם נֶהֶרְגוּ בְּאוֹפֶן מִיָּידִי בַּפִּיצוּץ.
בָּחוֹדָשִׁים שֶׁלְּאַחַר מִכֵּן, הִמְשִׁיךְ מִסְפַּר הַקּוֹרְבָּנוֹת לַעֲלוֹת כְּתוֹצָאָה מִמּוֹתָם שֶׁל פְּצוּעִים רַבִּים מִכְּוִויּוֹת, תִּסְמוֹנֶת קְרִינָה חֲרִיפָה וּמַחֲלוֹת נוֹסָפוֹת הַקְּשׁוּרוֹת לְהַשְׁפָּעוֹת הַלְּוַואי שֶׁל הַפְּצָצָה.
הַהַעֲרָכוֹת לְגַבֵּי מִסְפַּר הָאֲנָשִׁים שֶׁמֵּתוּ עַד סוֹף שְׁנַת 1945 כְּתוֹצָאָה מֵהֲטָלַת פְּצָצַת הָאָטוֹם עַל הָעִיר נָעוֹת בֵּין 39 אֶלֶף לְ-80 אֶלֶף אִישׁ.

מִלְּבַד נִפְגָּעִים יַפָּנִים, בֵּין הַהֲרוּגִים הָיוּ לְפָחוֹת שְׁמוֹנֶה שְׁבוּיֵי מִלְחָמָה מִצְּבָאוֹת בַּעֲלוֹת הַבְּרִית שֶׁהוּחְזְקוּ בְּנָגָסָאקִי וּבָהֶם חַיָּיל בְּרִיטִי וְשִׁבְעָה חַיָּילִים הוֹלַנְדִּים.

הַנְּאוּם שׁוּדַּר בְּ-9 בְּאוֹגוּסְט 1945.
לְהַלָּן תַּקְצִיר הַנְּאוּם: "הָעוֹלָם יְצַיֵּין לְעַצְמוֹ שֶׁפְּצָצַת הָאָטוֹם הָרִאשׁוֹנָה הוּטְּלָה עַל הִירוֹשִׁימָה, בָּסִיס צְבָאִי...
נִיצַּחְנוּ בְּמֵרוֹץ הַתַּגְלִיּוֹת נֶגֶד הַגֶּרְמָנִים...

לְאַחַר הֲטָלַת פְּצָצַת הָאָטוֹם עַל נָגָסָאקִי, פִּרְסֵם טְרוּמָן הַצְהָרָה נוֹסֶפֶת:

הַמִּמְשָׁל הַבְּרִיטִי, הַסִּינִי וְהָאָמֵרִיקָאִי נָתְנוּ לָעָם הַיַּפָּנִי אַזְהָרָה מְסַפֶּקֶת לְגַבֵּי מָה שֶׁצָּפוּי לָהֶם.
הִבְהַרְנוּ לָהֶם אֶת הַתְּנָאִים בְּמִסְגַּרְתָּם הֵם יְכוֹלִים לְהִיכָּנַע.
הֵם לֹא שָׁעוּ לָאַזְהָרָה שֶׁלָּנוּ וְדָחוּ אֶת הַתְּנָאִים שֶׁלָּנוּ.
מֵאָז הַיַּפָּנִים רָאוּ מָה פְּצָצַת הָאָטוֹם שֶׁלָּנוּ יְכוֹלָה לַעֲשׂוֹת.
הֵם יְכוֹלִים לְצַפּוֹת מָה הִיא תַּעֲשֶׂה בֶּעָתִיד.

הָעוֹלָם יְצַיֵּין לְעַצְמוֹ שֶׁפְּצָצַת הָאָטוֹם הָרִאשׁוֹנָה הוּטְּלָה עַל הִירוֹשִׁימָה - בָּסִיס צְבָאִי.
זֶה מִפְּנֵי שֶׁרָצִינוּ לְהִימָּנַע בְּהַתְקָפָה רִאשׁוֹנָה זוֹ, עַד כַּמָּה שֶׁנִּיתָּן, מֵהֲרִיגָתָם שֶׁל אֶזְרָחִים.
אוּלָם הַתְקָפָה זוֹ הָיְיתָה רַק אַזְהָרָה לְעָתִיד לָבוֹא.
אִם יַפָּן לֹא תִּיכָּנַע, נִצְטָרֵךְ לְהַטִּיל פְּצָצוֹת עַל מִפְעֲלֵי הַמִּלְחָמָה שֶׁלָּהּ וּלְצַעֲרֵנוּ, אַלְפֵי אֶזְרָחִים יַהַרְגוּ כְּתוֹצָאָה מִכָּךְ.
אֲנִי קוֹרֵא לָאֶזְרָחִים הַיַּפָּנִים לַעֲזוֹב אֶת עָרֵי הַתַּעֲשִׂיָּיה בְּאוֹפֶן מִיָּידִי וּלְהַצִּיל אֶת עַצְמָם מִכִּילָּיוֹן.

אֲנִי מֵבִין אֶת הַחֲשִׁיבוּת הַטְּרָגִית שֶׁל פְּצָצַת הָאָטוֹם.
הַהַחְלָטָה לְפַתֵּחַ אוֹתָהּ וּלְהִשְׁתַּמֵּשׁ בָּהּ לֹא הִתְקַבְּלָה בְּקַלּוּת רֹאשׁ עַל יְדֵי מִמְשָׁל זֶה.
יָדַעְנוּ שֶׁאוֹיְבֵינוּ מְנַסִּים לְפַתֵּחַ אוֹתָהּ.
אָנוּ יוֹדְעִים כָּעֵת עַד כַּמָּה הֵם הָיוּ קְרוֹבִים לְהַצְלִיחַ בְּכָךְ.
יָדַעְנוּ אֶת הָאָסוֹן שֶׁיִּיפּוֹל עַל אוּמָּה זוֹ, עַל כָּל הָאוּמּוֹת שׁוֹחֲרוֹת הַשָּׁלוֹם וְעַל כָּל הַצִּיוִוילִיזַצְיָה הָאֱנוֹשִׁית, אִם הֵם הָיוּ מַצְלִיחִים בְּכָךְ.
זוֹ הַסִּיבָּה שֶׁהִרְגַּשְׁנוּ מְחוּיָּבִים לָקַחַת עַל עַצְמֵנוּ אֶת הַפִּיתּוּחַ הָאָרוֹךְ, הַלֹּא וַדָּאִי וְהַיָּקָר שֶׁל פְּצָצַת הָאָטוֹם.
נִיצַּחְנוּ בְּמֵרוֹץ הַתַּגְלִיּוֹת נֶגֶד הַגֶּרְמָנִים.

לְאַחַר שֶׁפִּיתַּחְנוּ אֶת הַפְּצָצָה, הִשְׁתַּמַּשְׁנוּ בָּהּ.
הִשְׁתַּמַּשְׁנוּ בָּהּ נֶגֶד אֵלּוּ שֶׁתָּקְפוּ אוֹתָנוּ לְלֹא אַזְהָרָה מוּקְדֶּמֶת בִּפְרַל הַאַרְבּוֹר, נֶגֶד אֵלּוּ שֶׁהִרְעִיבוּ, הִכּוּ וְהוֹצִיאוּ לַהוֹרֵג שְׁבוּיֵי מִלְחָמָה אֲמֵרִיקָאִים, נֶגֶד אֵלּוּ שֶׁנָּטְשׁוּ כָּל חָזוּת שֶׁל צִיּוּת לְחוּקֵּי הַמִּלְחָמָה הַבֵּינְלְאוּמִּיִּים.
הִשְׁתַּמַּשְׁנוּ בָּהּ כְּדֵי לְקַצֵּר אֶת יִיסּוּרֵי הַמִּלְחָמָה עַל מְנַת לְהַצִּיל אֶת חַיֵּיהֶם שֶׁל עַשְׂרוֹת אַלְפֵי צְעִירִים אֲמֵרִיקָאִים.
אָנוּ נַמְשִׁיךְ לְהִשְׁתַּמֵּשׁ בָּהּ עַד שֶׁנַּהֲרוֹס לַחֲלוּטִין אֶת יְכוֹלְתָּהּ שֶׁל יַפָּן לְנַהֵל מִלְחָמָה.
רַק כְּנִיעָתָהּ שֶׁל יַפָּן תַּעֲצוֹר אוֹתָנוּ.
רֹאשׁ פְּרוֹיֶקְט מַנְהֵטְן, הַגֶּנֶרָל לֶסְלִי גְּרוֹבְּס, הֶעֱרִיךְ כִּי פְּצָצַת אָטוֹם נוֹסֶפֶת תִּהְיֶה מוּכָנָה לְשִׁימּוּשׁ בְּ-19 בְּאוֹגוּסְט.
בְּנוֹסָף הֶעֱרִיךְ גְּרוֹבְּס כִּי הֵחֵל מֵחוֹדֶשׁ סֶפְּטֶמְבֶּר יוּכַל הַפְּרוֹיֶקְט לְהַעֲמִיד לְשִׁימּוּשׁ הַצָּבָא שָׁלוֹשׁ פְּצָצוֹת אָטוֹם חֲדָשׁוֹת כָּל חוֹדֶשׁ.
בְּ-10 בְּאוֹגוּסְט, יוֹם לְאַחַר הֲטָלַת פְּצָצַת הָאָטוֹם עַל נָגָסָאקִי, שָׁלַח גְּרוֹבְּס מִזְכַּר לְגֶנֶרָל ג'וֹרְג' מַרְשָׁל, רֹאשׁ מַטֵּה צְבָא אַרְצוֹת הַבְּרִית וּבוֹ כָּתַב: "הַפְּצָצָה הַבָּאָה...
אֲמוּרָה לִהְיוֹת מוּכָנָה לְמִשְׁלוֹחַ לְאַחַר 17 אוֹ 18 בְּאוֹגוּסְט, כַּאֲשֶׁר מֶזֶג הָאֲוִויר יְאַפְשֵׁר זֹאת".
בְּאוֹתוֹ יוֹם שָׁלַח מַרְשָׁל אֶת תְּגוּבָתוֹ וְאָמַר: "אֵין לְהַטִּילָהּ (אֶת הַפְצָצָה) עַל יַפָּן לְלֹא הוֹרָאָה מְפוֹרֶשֶׁת שֶׁל הַנָּשִׂיא".
הוֹדָעָה זוֹ הִיוְּותָה שִׁינּוּי בִּמְדִינִיּוּתוֹ שֶׁל טְרוּמָן שֶׁעַד אָז הוֹרָה לְהַתְקִיף עָרִים יַפָּנִיּוֹת בִּפְצָצוֹת אָטוֹם עִם הֲפִיכָתָן לַמִּבְצָעִיּוֹת.
בְּמַקְבִּיל לְכָךְ דָּנוּ אַנְשֵׁי מַחְלֶקֶת הַמִּלְחָמָה הָאֲמֵרִיקָאִית בַּשְּׁאֵלָה אִם לִצְבּוֹר מְלַאי שֶׁל פְּצָצוֹת אָטוֹם וּלְהַטִּילָן יַחְדָּיו בְּתוֹךְ פֶּרֶק זְמַן קָצָר עַל מַטָּרוֹת טַקְטִיּוֹת נִבְחָרוֹת כַּהֲכָנָה לְמִבְצַע קְרִיסָה, אוֹ לְהַמְשִׁיךְ לְהַטִּילָן אַחַת-אַחַת עַל מְנַת לִפְגּוֹעַ בַּמּוֹרָל וְלִיצוֹר אֵפֶקְט פְּסִיכוֹלוֹגִי מִתְמַשֵּׁךְ.
הַדִּיּוּנִים הוּפְסְקוּ בְּ-15 בְּאוֹגוּסְט עִם הוֹדָעָתָהּ שֶׁל יַפָּן עַל כְּנִיעָה.

הַנֶּזֶק הֶעָצוּם שֶׁגָּרְמָה פְּצָצַת הָאָטוֹם שֶׁהוּטְּלָה עַל הִירוֹשִׁימָה הִדְהִים אֶת הַיַּפָּנִים.
תִּקְוָותָם כִּי לַמְרוֹת הַכּוֹל נִיתָּן יִהְיֶה לְהַגִּיעַ לְהֶסְכֵּם כְּנִיעָה עִם אַרְצוֹת הַבְּרִית בִּתְנָאִים נוֹחִים בְּאֶמְצָעוּת תִּיוּוּךְ סוֹבְיֵיטִי, הִתְנַפְּצָה שְׁלוֹשָׁה יָמִים לְאַחַר הֲטָלַת הַפְּצָצָה, עִם הַכְרָזַת הַמִּלְחָמָה שֶׁל בְּרִית הַמּוֹעָצוֹת וּתְחִילַּת מִבְצַע סַעֲרַת אוֹגוּסְט.
הַפְּלִישָׁה, שֶׁהִיוְּותָה הֲפָרָה שֶׁל הֶסְכֵּם הַנֵּיְיטְרָלִיּוּת בֵּין הַמְּדִינוֹת, הֵבִיאָה לְזַעֲזוּעַ נוֹסָף בְּקֶרֶב הַמִּמְשָׁל הַיַּפָּנִי וְלַהֲבָנָה בְּקֶרֶב רַבִּים מֵהֶם, וּבִכְלָלָם גַּם רֹאשׁ הַמֶּמְשָׁלָה קַנְטְרוּ סוּזוּקִי, כִּי יֵשׁ לְסַיֵּים אֶת הַמִּלְחָמָה אַף בִּמְחִיר קַבָּלַת הַתְּנָאִים שֶׁל הַצְהָרַת פּוֹטְסְדָּאם.
לַהֲבָנָה זוֹ הָיָה שׁוּתַּף גַּם הַקֵּיסָר הִירוֹהִיטוֹ.
בַּבּוֹקֶר 9 בְּאוֹגוּסְט, זְמַן קָצָר לְאַחַר הַכְרָזַת הַמִּלְחָמָה שֶׁל בְּרִית הַמּוֹעָצוֹת עַל יַפָּן, זִימֵּן הִירוֹהִיטוֹ אֶת קוֹאִיצִ'י קִידוֹ, שׁוֹמֵר חוֹתֵם הַמֶּלֶךְ וְיוֹעֲצוֹ הַקָּרוֹב, וְדָחַק בּוֹ לִלְחוֹץ עַל חַבְרֵי הַמֶּמְשָׁלָה הַיַּפָּנִית לִמְצוֹא דֶּרֶךְ לְסַיֵּים אֶת הַמִּלְחָמָה בִּמְהִירוּת.
קִידוֹ בִּתְגוּבָה שׂוֹחֵחַ עִם סוּזוּקִי שֶׁהִבְטִיחַ לִפְעוֹל לְסַיֵּים אֶת הַמִּלְחָמָה בַּמְּהִירוּת הָאֶפְשָׁרִית.

תִּכְנוּן מְדִינִיּוּת הַמִּלְחָמָה שֶׁל יַפָּן וְהַתֵּיאוּם בֵּין זְרוֹעוֹת הַמִּמְשָׁל לַצָּבָא נַעֲשָׂה עַל יְדֵי הַמּוֹעָצָה הָעֶלְיוֹנָה לְנִיהוּל הַמִּלְחָמָה, גּוּף מְיוּחָד שֶׁהוּקַם בְּ-1944.
בַּמּוֹעָצָה יָשְׁבוּ שִׁישָּׁה נְצִיגִים שֶׁכּוּנּוּ "שֵׁשֶׁת הַגְּדוֹלִים" וְכָלְלוּ אֶת רֹאשׁ הַמֶּמְשָׁלָה, שַׂר הַחוּץ, שַׂר הַמִּלְחָמָה, שַׂר הַיַּמִּיָּיה, רֹאשׁ מַטֵּה הַצִּי הַקֵּיסָרִי וְאֶת רֹאשׁ מַטֵּה הַצָּבָא.
לְחַלֵּק מִדִּיּוּנֵי הַמּוֹעָצָה הִצְטָרְפוּ גַּם הִירוֹהִיטוֹ וְקִידוֹ.
לְאַחַר הַכְרָזַת הַמִּלְחָמָה שֶׁל בְּרִית הַמּוֹעָצוֹת עַל יַפָּן, הִתְכַּנְּסוּ חַבְרֵי הַמּוֹעָצָה וְדָנוּ בַּשְּׁאֵלָה אִם לְהִיכָּנַע בִּפְנֵי בַּעֲלוֹת הַבְּרִית וּבְאֵילּוּ תְּנָאִים.
בְּמַהֲלַךְ הַיְּשִׁיבָה הִגִּיעוּ אֲלֵיהֶם דִּיוּוּחִים רִאשׁוֹנִים עַל הֲטָלַת פְּצָצַת הָאָטוֹם עַל נָגָסָאקִי.
בְּקֶרֶב כָּל חַבְרֵי הַמּוֹעָצָה הָיְיתָה תְּמִימוּת דֵּעִים כִּי עַל כְּנִיעָה שֶׁל יַפָּן לָבוֹא רַק בִּתְנָאֵי שֶׁבַּעֲלוֹת הַבְּרִית יִתְחַיְּיבוּ לְשַׁמֵּר אֶת מוֹסַד הַקֵּיסָרוּת (הַיַּפָּנִים רָאוּ בַּקֵּיסָר אֶל וּמַנְהִיג עֶלְיוֹן שֶׁל הָאוּמָּה הַיַּפָּנִית וְעַל כֵּן הַדָּחָתוֹ נֶחְשְׁבָה לְמַעֲשֶׂה בִּלְתִּי נִתְפָּס בְּעֵינֵיהֶם).
הַמַּחֲלוֹקֶת הָעִיקָּרִית נָגְעָה לִשְׁלוֹשֶׁת הַתְּנָאִים הַנּוֹסָפִים אוֹתָם בִּיקְּשׁוּ לְהַצִּיב חֵלֶק מֵאַנְשֵׁי הַמּוֹעָצָה בִּפְנֵי הָאֲמֵרִיקָאִים:

פֵּירוּק הַצָּבָא הַיַּפָּנִי יַעֲשֶׂה עַל יְדֵי גּוֹרְמֵי שִׁלְטוֹן יַפָּנִיִּים.
הָאִיִּים הָרָאשִׁיִּים שֶׁל יַפָּן, קוֹרֵיאָה וְהָאִי פוֹרְמוֹזָה לֹא יִיכָּבְשׁוּ עַל יְדֵי צָבָא זָר.
שְׁפִיטַת פּוֹשְׁעֵי מִלְחָמָה יַפָּנִיִּים תִּתְבַּצֵּעַ עַל יְדֵי בָּתֵּי מִשְׁפָּט יַפָּנִיִּים.
בְּעוֹד הַנִּצִּים, בְּהוֹבָלָתוֹ שֶׁל שַׂר הַמִּלְחָמָה קוּרְצִ'יקָה אַנָּאמִי, תָּמְכוּ בְּהַצָּבַת שְׁלוֹשֶׁת הַתְּנָאִים הַנּוֹסָפִים, הַיּוֹנִים, בְּהוֹבָלָתוֹ שֶׁל סוּזוּקִי, הִתְנַגְּדוּ לְכָךְ.
אַנָּאמִי וְתוֹמְכָיו, רֹאשׁ הַמַּטֶּה שֶׁל הַצָּבָא הַיַּפָּנִי, יוֹשִׁיגִ'ירוֹ אוּמֶזוּ, וְרֹאשׁ הַמַּטֶּה שֶׁל הַצִּי, סוּאָמוֹ טוֹיוֹדָה, טָעֲנוּ כִּי לֹא נִיתָּן יִהְיֶה לְשַׁמֵּר אֶת מוֹסַד הַקֵּיסָרוּת אִם יַפָּן תִּיכָּבֵשׁ וּצְבָאָהּ יְפוֹרַק עַל יְדֵי גּוֹרֵם זָר.
מִנֶּגֶד, סוּזוּקִי וְתוֹמְכָיו, שַׂר הַחוּץ שיִגְנוּרִי טוֹגוֹ וְשַׂר הַיַּמִּיָּיה יוֹנַאי מִיצוּמָאסָה, טָעֲנוּ כִּי הַצָּבַת שְׁלוֹשֶׁת הַתְּנָאִים הַנּוֹסָפִים תִּמְנַע אֶת הָאֶפְשָׁרוּת לְסַיֵּים אֶת הַמִּלְחָמָה שֶׁכֵּן בַּמַּצָּב הַנּוֹכְחִי, הָאֲמֵרִיקָאִים לְעוֹלָם לֹא יַסְכִּימוּ לִסְטִיָּיה כֹּה גְּדוֹלָה מֵעֶקְרוֹנוֹת הַצְהָרַת פּוֹטְסְדָּאם.
אַנָּאמִי בִּתְגוּבָה גָּרַס כִּי אִם הָאֲמֵרִיקָאִים יִידְּחוּ אֶת הַהַצָּעָה, יֵשׁ לְהִילָּחֵם בָּהֶם בְּקֶרֶב הֵרוֹאִי עַל הֲגַנַּת הַמּוֹלֶדֶת.

מֶמוֹרוֹ שִׁיגְמִיטְסוּ, שַׂר הַחוּץ הַיַּפָּנִי, חוֹתֵם עַל הֶסְכֵּם הַכְּנִיעָה שֶׁל יַפָּן בְּטֶקֶס רִשְׁמִי שֶׁנֶּעֱרַךְ עַל סִיפּוּנָהּ שֶׁל אוֹנִיַּית הַמַּעֲרָכָה "מִיזוּרִי" בְּ-2 בְּסֶפְּטֶמְבֶּר 1945.
בְּמַטָּרָה לָצֵאת מֵהַמָּבוֹי הַסָּתוּם אֵלָיו הִגִּיעוּ, יָזַם סוּזוּקִי, בְּעֵצָה אַחַת עִם הִירוֹהִיטוֹ וְאַנְשֵׁי הַמַּחֲנֶה הַיּוֹנִי הָאֲחֵרִים, יְשִׁיבָה נוֹסֶפֶת שֶׁל הַמּוֹעָצָה שֶׁהִתְכַּנְּסָה בִּשְׁעוֹת הַלַּיְלָה, הַפַּעַם בְּנוֹכְחוּתוֹ שֶׁל הִירוֹהִיטוֹ.
הִירוֹהִיטוֹ, שֶׁעַל אַף רְצוֹנוֹ לְסַיֵּים אֶת הַמִּלְחָמָה בִּמְהִירוּת נָטָה לִתְמוֹךְ בְּטִיעוּנֵיהֶם שֶׁל הַנִּצִּים, שׁוּכְנַע לִפְנֵי כֵן עַל יְדֵי קִידוֹ לְקַבֵּל אֶת עֶמְדָּתָם שֶׁל אַנְשֵׁי הַמַּחֲנֶה הַיּוֹנִי.
כִּשְׁעָתַיִים לְאַחַר תְּחִילַּת הַיְּשִׁיבָה, שָׁבַר הִירוֹהִיטוֹ אֶת שְׁתִיקָתוֹ הַטִּקְסִית וּבְקוֹל שָׁקֵט אַךְ נִרְגָּשׁ הִכְרִיז כִּי הוּא מְצַדֵּד בַּמַּחֲנֶה הַיּוֹנִי.
הִירוֹהִיטוֹ נִימֵּק אֶת הַחְלָטָתוֹ בְּאוֹמְרוֹ כִּי הֶמְשֵׁךְ הַמִּלְחָמָה, בְּיִיחוּד לְנוֹכַח הַשִּׁימּוּשׁ בִּפְצָצוֹת הָאָטוֹם עַל יְדֵי אַרְצוֹת הַבְּרִית, יָבִיא לְסֵבֶל חֲסַר תּוֹחֶלֶת לְאֶזְרְחֵי יַפָּן וּלְהֶרֶס הַמְּדִינָה.
בְּ-10 בְּאוֹגוּסְט הֶעֱבִיר מִשְׂרַד הַחוּץ הַיַּפָּנִי הוֹדָעָה לַמִּמְשָׁל הָאָמֵרִיקָאִי עַל הַסְכָּמָתָהּ שֶׁל יַפָּן לְהִיכָּנַע בִּתְנַאי שֶׁמַּעֲמָדוֹ שֶׁל מוֹסַד הַקֵּיסָרוּת וְהִירוֹהִיטוֹ בִּפְרָט יִישָּׁמְרוּ.

בְּ-12 בְּאוֹגוּסְט עִדְכֵּן הִירוֹהִיטוֹ אֶת מִשְׁפַּחְתּוֹ עַל הַחְלָטָתוֹ לְהָבִיא לִכְנִיעָתָהּ שֶׁל יַפָּן.
הַנָּסִיךְ אַסָּאקָה, דּוֹדוֹ שֶׁל הִירוֹהִיטוֹ, שָׁאַל בִּתְגוּבָה אִם הַמִּלְחָמָה תִּימָּשֵׁךְ אִם הָאֲמֵרִיקָאִים לֹא יַסְכִּימוּ לְשַׁמֵּר אֶת מוֹסַד הַקֵּיסָרוּת.
עַל כָּךְ עָנָה הִירוֹהִיטוֹ בְּפַשְׁטוּת: "כַּמּוּבָן".
לְאַחַר שֶׁהָאֲמֵרִיקָאִים הִצְהִירוּ כִּי בְּמִקְרֶה שֶׁל כְּנִיעָה יַפָּנִית, הַקֵּיסָר יִישָּׁאֵר בְּתַפְקִידוֹ אַךְ סַמְכוּיוֹתָיו יִהְיוּ כְּפוּפוֹת לַמְּפַקֵּד הָעֶלְיוֹן שֶׁל כּוֹחוֹת הַבְּרִית, רָאָה בְּכָךְ הִירוֹהִיטוֹ כְּהַסְכָּמָה לְשַׁמֵּר אֶת מוֹסַד הַקֵּיסָרוּת, וּבְ-14 בְּאוֹגוּסְט הִקְלִיט הוֹדָעַת רַדְיוֹ לָעָם הַיַּפָּנִי בָּהּ הוֹדִיעַ עַל הַחְלָטָתוֹ לְהִיכָּנַע.
נִיסָּיוֹן אַחֲרוֹן מִצַּד אַנְשֵׁי מִשְׂרַד הַמִּלְחָמָה, בְּשִׁיתּוּף פְּעוּלָּה עִם חֵלֶק מֵאַנְשֵׁי הַמִּשְׁמָר הַקֵּיסָרִי, לְבַצֵּעַ הֲפִיכָה כְּדֵי לִמְנוֹעַ אֶת הַכְּנִיעָה כֶּשֶׁל, וְהוֹדָעָתוֹ שֶׁל הִירוֹהִיטוֹ שׁוּדְּרָה בַּיּוֹם שֶׁלְּמָחֳרָת.

בְּהוֹדָעָתוֹ, נִימֵּק הִירוֹהִיטוֹ אֶת הַחְלָטָתוֹ לְקַבֵּל אֶת תְּנָאֵי הַצְהָרַת פּוֹטְסְדָּאם וּלְהָבִיא לְסִיּוּם הַמִּלְחָמָה בְּכָךְ שֶׁזּוֹ לֹא הִתְפַּתְּחָה לְטוֹבָתָהּ שֶׁל יַפָּן.
בִּדְבָרָיו הִתְיַיחֵס הִירוֹהִיטוֹ בִּמְפוֹרָשׁ לִפְצָצַת הָאָטוֹם בְּאוֹמְרוֹ:
הָאוֹיֵב מַחֲזִיק בְּנֶשֶׁק חָזָק וְרַב עוֹצְמָה שֶׁבִּיכוֹלְתּוֹ לַהֲרוֹס אֶת חַיֵּיהֶם שֶׁל אֶזְרָחִים חַפִּים מִפֶּשַׁע רַבִּים וְלִזְרוֹעַ הֶרֶס חֲסַר תַּקְדִּים.
אִם נַמְשִׁיךְ לְהִילָּחֵם, לֹא רַק שֶׁהַדָּבָר יָבִיא לִקְרִיסָתָהּ וְהַכְחָדָתָהּ שֶׁל הָאוּמָּה הַיַּפָּנִית, אֶלָּא גַּם יוֹבִיל לְהַכְחָדָה מְלֵאָה שֶׁל הַצִּיוִוילִיזַצְיָה הָאֱנוֹשִׁית.

הַתְּמוּנָה מִיָּמִין מַצִּיגָה אִיּוּר גְּרוֹטֶסְקִי שֶׁל חַיָּיל יַפָּנִי הַמְּעוֹדֵד אֶזְרָחִים אֲמֵרִיקָאִים לָקַחַת יוֹם חוֹפֶשׁ מֵהָעֲבוֹדָה לְמַעַן הַמַּאֲמָץ הַמִּלְחַמְתִּי.

בְּמַהֲלַךְ הַמִּלְחָמָה הִשְׁתַּמֵּשׁ הַמִּמְשָׁל הָאָמֵרִיקָאִי בְּרֵטוֹרִיקָה חֲרִיפָה וְאֶמְצְעֵי תַּעֲמוּלָה קִיצוֹנִיִּים נֶגֶד יַפָּן.
הַתַּעֲמוּלָה הָאָמֵרִיקָאִית כָּלְלָה עֲשִׂיַּית דֶּה-הוּמָנִיזַצְיָה לַיַּפָּנִים בְּאֶמְצָעוּת הַצָּגָתָם כְּקוֹפִים וּכְתַתֵּי-אָדָם.
הָרְגָשׁוֹת הַשְּׁלִילִיִּים בְּקֶרֶב הַצִּיבּוּר הָאָמֵרִיקָאִי נֶגֶד יַפָּן הָיוּ כֹּה גְּדוֹלִים, שֶׁנְּצִיגִים בְּרִיטִים טָעֲנוּ כִּי הָאֲמֵרִיקָאִים רוֹאִים בַּיַּפָּנִים "שְׁרָצִים חַסְרֵי שֵׁם" וּבְסֶקֶר שֶׁבּוּצַּע בְּאַרְצוֹת הַבְּרִית בְּסוֹף שְׁנַת 1944 שֶׁבּוֹ שָׁאֲלוּ הַסּוֹקְרִים "מָה יֵשׁ לַעֲשׂוֹת עִם יַפָּן כִּמְדִינָה לְאַחַר הַמִּלְחָמָה?", נִמְצָא כִּי כְּ-13% מֵהַצִּיבּוּר תָּמְכוּ בְּחִיסּוּלָם הַמָּלֵא שֶׁל כָּל הַגְּבָרִים, הַנָּשִׁים וְהַיְּלָדִים הַיַּפָּנִים.
סֶקֶר אַחֵר שֶׁבּוּצַּע בְּסוֹף 1945, חוֹדָשִׁים סְפוּרִים לְאַחַר הֲטָלַת פְּצָצוֹת הָאָטוֹם עַל יַפָּן, מָצָא כִּי קָרוֹב לְ-23% מֵהַצִּיבּוּר הָאָמֵרִיקָאִי קִיוָּוה לִרְאוֹת פְּצָצוֹת אָטוֹם נוֹסָפוֹת מוּטָּלוֹת עַל הַמְּדִינָה.

בְּקֶרֶב אַנְשֵׁי פְּרוֹיֶקְט מַנְהֵטְן נִצְפּוּ תְּגוּבוֹת חִיּוּבִיּוֹת לַהֲטָלַת פְּצָצוֹת הָאָטוֹם.
בּוֹלֵט בִּמְיוּחָד הָיָה אוֹפֶּנְהַיְימְר, שֶׁקָּפַץ אֶת אֶגְרוֹפָיו מִשִּׂמְחָה לְקוֹל מְחִיאוֹת הַכַּפַּיִים שֶׁל שְׁאָר מַדְּעָנֵי הַפְּרוֹיֶקְט, לְאַחַר שֶׁהִתְקַבֵּל אִישּׁוּר לְכָךְ שֶׁפְּצָצַת הָאָטוֹם "יֶלֶד קָטָן" הִתְפּוֹצְצָה בְּהַצְלָחָה עַל הִירוֹשִׁימָה.
אוֹטוֹ פְרִישׁ, אֶחָד מֵהַמַּדְּעָנִים שֶׁעָבְדוּ בַּפְּרוֹיֶקְט, הֵגִיב מְאוּחָר יוֹתֵר לְהִתְרוֹמְמוּת הָרוּחַ שֶׁל עֲמִיתָיו בַּמִּילִּים: "זֶה נִרְאָה מְתוֹעָב מַשֶּׁהוּ לַחְגּוֹג אֶת מוֹתָם הַפִּתְאוֹמִי שֶׁל מֵאוֹת אַלְפֵי בְּנֵי אָדָם, אַף אִם הֵם הָיוּ "הָאוֹיֵב"." הַפִיזִיקַאי לָאוּ סִילַארְד, שֶׁחָזָה אֶת תּוֹפַעַת תְּגוּבַת הַשַּׁרְשֶׁרֶת הַגַּרְעִינִית אֲשֶׁר נִמְצֵאת בִּבְסִיסָהּ שֶׁל פְּצָצַת אָטוֹם, וְנִמְנָה עִם הַדּוֹחֲפִים לַהֲקָמַת פְּרוֹיֶקְט מַנְהֵטְן, אָמַר עַל הֲטָלַת הַפְּצָצָה כִּי: "מְדוּבָּר בְּאַחַת מֵהַשְּׁגִיאוֹת הַקָּשׁוֹת בַּהִיסְטוֹרְיָה".
הַכֵּס הַקָּדוֹשׁ הֵגִיב לְהַפְצָצָה בָּעִיתּוֹן "לַ'אוֹסֶרְוַוְטוֹרָה רוֹמָאנוֹ" בְּהַבָּעַת צַעַר עַל כָּךְ שֶׁמַּמְצִיאֵי הַפְּצָצָה לֹא הָרְסוּ אֶת הַפְּצָצָה לְטוֹבַת הָאֱנוֹשׁוּת.

אֲחֵרִים הֵגִיבוּ בְּצוּרָה מְעוֹרֶבֶת.
הַסּוֹפֵר הֶרְבֵּרְט ג'וֹרְג' וֶלְס, שֶׁבְּסִפְרוֹ מִשְּׁנַת 1913 "הָעוֹלָם יוֹצֵא לַחוֹפְשִׁי" ("The World Set Free") חָזֶה אֶת הַמְּצָאַת פְּצָצַת הָאָטוֹם, אָמַר עַל הַהַפְצָצוֹת: "זֶה יָכוֹל לְחַסֵּל אֶת כָּל הַטּוֹב אוֹ הָרַע בָּעוֹלָם.
תָּלוּי בְּהַחְלָטָתָם שֶׁל הָאֲנָשִׁים".
יוֹאָכִים פוֹן רִיבֶנְטְרוֹפּ, פּוֹשֵׁעַ מִלְחָמָה שֶׁהָיָה מֵרָאשֵׁי הַמִּשְׁטָר הַנָּאצִי בְּגֶרְמַנְיָה, הֵגִיב בְּעוֹדוֹ נָתוּן בְּמַעֲצָר בִּידֵי בַּעֲלוּת הַבְּרִית בְּדוֹמָה לְוַולְס, וְאָמַר: "אַף אֶחָד לֹא יִהְיֶה כֹּה טִיפֵּשׁ לָצֵאת לַמִּלְחָמָה כָּעֵת.
זוֹהִי הִזְדַּמְּנוּת עֲבוּר הָאֱנוֹשׁוּת לְהָבִיא לְסִיּוּמָן שֶׁל הַמִּלְחָמוֹת לָנֶצַח".

הַתְּגוּבוֹת לַהֲטָלַת פְּצָצוֹת הָאָטוֹם הִגִּיעוּ עַל רֶקַע צֶנְזוּרָה כְּבֵדָה עַל תְּמוּנוֹת מֵהִירוֹשִׁימָה וּמִנָּגָסָאקִי שֶׁהוּטְּלָה עַל יְדֵי הַמִּמְשָׁל הָאָמֵרִיקָאִי.
אִי לְכָךְ, בָּחוֹדָשִׁים הָרִאשׁוֹנִים שֶׁלְּאַחַר הֲטָלַת הַפְצָצוֹת, הִרְבּוּ כְּלֵי תִּקְשׁוֹרֶת בְּכָל הָעוֹלָם לְהַצִּיג בְּעִיקָּר תְּמוּנוֹת שֶׁל פִּטְרִיּוֹת הֶעָשָׁן הַגְּדוֹלוֹת מֵעַל הֶעָרִים וְנִמְנְעוּ מֵהַצָּגַת תְּמוּנוֹת שֶׁל גּוּפוֹת חֲרוּכוֹת וְנִפְגָּעִים שֶׁסָּבְלוּ מִמּוּמִים קָשִׁים.
וִילְפֶרְד בּוֹרְשְׁט הָאוֹסְטְרָלִי, הָיָה הָעִיתּוֹנַאי הַמַּעֲרָבִי הָרִאשׁוֹן שֶׁהִצְלִיחַ לְהַגִּיעַ לְהִירוֹשִׁימָה לְאַחַר הֲטָלַת פְּצָצַת הָאָטוֹם.
בּוֹרְשְׁט הִגִּיעַ לָעִיר לְבַדּוֹ בָּרַכֶּבֶת מִטּוֹקְיוֹ בְּ-2 בְּסֶפְּטֶמְבֶּר 1945, וְשָׁהָה בָּהּ יוֹם אֶחָד.
הוּא הִצְלִיחַ לַעֲקוֹף אֶת הַצֶּנְזוּרָה הָאֲמֵרִיקָאִית, וּבְכַתָּבָה שֶׁפִּרְסֵם בָּעִיתּוֹן דַּיָּילֵי אֶקְסְפְּרֵס הַבְּרִיטִי תַּחַת הַכּוֹתֶרֶת "הַמַּגֵּפָה הָאָטוֹמִית" ("The Atomic Plague") חָשַׂף לְעוֹלָם לָרִאשׁוֹנָה אֶת מְמַדֵּי הַהֶרֶס בְּהִירוֹשִׁימָה וּבִמְיוּחָד אֶת הַשְׁפָּעַת הַקְּרִינָה הָרַדְיוֹאַקְטִיבִית מִמֶּנָּה הִמְשִׁיכוּ לִסְבּוֹל הַנִּפְגָּעִים כְּחוֹדֶשׁ לְאַחַר הֲטָלַת פְּצָצַת הָאָטוֹם.
כְּשֶׁהוּא פּוֹתֵחַ בַּמִּילִּים "אֲנִי כּוֹתֵב זֹאת כְּאַזְהָרָה לְעוֹלָם", תֵּיאֵר בּוֹרְשְׁט אֶת הִירוֹשִׁימָה כְּעִיר שֶׁ"כְּאִילּוּ עָבַר עָלֶיהָ מַכְבֵּשׁ קִיטוֹר מִפְלַצְתִּי וּמָחַק אֶת קִיּוּמָהּ", וְתוֹשָׁבִים, שֶׁאַף שֶׁלֹּא סָבְלוּ מִפְּצִיעוֹת נִיכָּרוֹת לְעַיִן, שַׂעֲרוֹתֵיהֶם נָשְׁרוּ, עוֹרָם כּוּסָּה בִּכְתָמִים, הֵם סָבְלוּ מִדִּימּוּמִים וּמֵתוּ בְּיִיסּוּרִים קָשִׁים מִמַּחֲלָה מִסְתּוֹרִית אוֹתָהּ הוּא כִּינָּה "מַגֵּפָה אָטוֹמִית".
כַּתָּבָתוֹ שֶׁל בּוֹרְשְׁט עוֹרְרָה סְעָרָה בָּעוֹלָם שֶׁכֵּן הִיא עָמְדָה בְּנִיגּוּד לְנָרָטִיב שֶׁל הַמִּמְשָׁל הָאָמֵרִיקָאִי בְּאוֹתָהּ עֵת שֶׁהִמְעִיט בִּמְמַדֵּי הַנֶּזֶק וְהַנִּפְגָּעִים מֵהַהַפְצָצוֹת וְדָחָה בְּתוֹקֶף טְעָנוֹת עַל הַשְׁפָּעוֹת קָשׁוֹת שֶׁל הַקְּרִינָה הָרַדְיוֹאַקְטִיבִית עַל הַנִּפְגָּעִים.
כַּתָּבָה דּוֹמָה שֶׁל הָעִיתּוֹנַאי ג'וֹרְג' וַולֶּר מִטַּעַם הָעִיתּוֹן "שִׁיקָגוֹ דֶּיּילִי נְיוּז" שֶׁתָּמְכָה בְּעֵדוּתוֹ שֶׁל בּוֹרְשְׁט, לֹא אוּשְּׁרָה לְפִרְסוּם עַל יְדֵי הַצֶּנְזוּרָה הַצְּבָאִית.
הַצָּבָא הָאָמֵרִיקָאִי דָּחָה אֶת דְּבָרָיו שֶׁל בּוֹרְשְׁט עַל מַחֲלָה מִסְתּוֹרִית שֶׁנּוֹבַעַת מֵהַקְּרִינָה הָרַדְיוֹאַקְטִיבִית וְטָעַן כִּי הוּא מְשַׁמֵּשׁ כְּלִי שָׂרַת בִּידֵי הַתַּעֲמוּלָה הַיַּפָּנִית.
וִילְיָאם לוֹרֵנְס, כְּתָב לְעִנְיְינֵי מַדָּע שֶׁל עִיתּוֹן "הַנְּיוּ יוֹרְק טַיְימְס", שֶׁלְּלֹא יְדִיעַת הַצִּיבּוּר בְּאוֹתָהּ עֵת עָבַד גַּם בְּשֵׁירוּת הַצָּבָא וְהַמִּמְשָׁל הָאָמֵרִיקָאִי, הִצְטָרֵף לְעֶמְדַּת הַצָּבָא וְדָחָה גַּם הוּא אֶת הָעֵדוּיוֹת עַל מַחֲלָה מִסְתּוֹרִית שֶׁנּוֹבַעַת מֵהַקְּרִינָה הָרַדְיוֹאַקְטִיבִית.
לוֹרֵנְס טָעַן שֶׁעֵדוּיוֹת אֵלֶּה נוֹעֲדוּ לִפְגּוֹעַ בַּמּוֹרָל הָאָמֵרִיקָאִי וְכִי "הַיַּפָּנִים מַמְשִׁיכִים בְּמַאֲמַצֵּי הַתַּעֲמוּלָה שֶׁלָּהֶם שֶׁנּוֹעֲדוּ לִיצוֹר מַצָּג כְּאִילּוּ נִיצַּחְנוּ בְּמִלְחָמָה בְּצוּרָה בִּלְתִּי הוֹגֶנֶת וּבְכָךְ לְנַסּוֹת לִיצוֹר סִימְפַּטְיָה כְּלַפֵּיהֶם...".
בִּתְחִילַּת שְׁנַת 1946, שָׁלַח הַצָּבָא הָאָמֵרִיקָאִי צֶוֶות צִילּוּם לְהִירוֹשִׁימָה וּלְנָגָסָאקִי כְּדֵי לְתַעֵד בְּאוֹפֶן רִשְׁמִי אֶת הַהַשְׁפָּעָה שֶׁל הַפְּצָצוֹת.
חוֹמְרֵי הַגֶּלֶם אוֹתָם צִילֵּם הַצֶּוֶות נֶעֶרְכוּ לְסֶרֶט דּוֹקוּמֶנְטָרִי בְּאוֹרֶךְ שֶׁל כְּשָׁלוֹשׁ שָׁעוֹת בְּשֵׁם "הַהַשְׁפָּעָה שֶׁל פְּצָצוֹת הָאָטוֹם עַל הִירוֹשִׁימָה וְנָגָסָאקִי" ("The Effects of the Atomic Bombs Against Hiroshima and Nagasaki").
הַסֶּרֶט הִצִּיג תְּמוּנוֹת מִבָּתֵּי חוֹלִים בָּהֶן נִרְאוּ הַהַשְׁפָּעוֹת הַקָּשׁוֹת שֶׁל הַפְּצָצוֹת עַל בְּנֵי אָדָם, בִּנְיָינִים וּכְלֵי רֶכֶב שְׂרוּפִים וְשׁוּרוֹת אֲרוּכּוֹת שֶׁל גּוּלְגּוֹלוֹת וַעֲצָמוֹת הַפְּזוּרוֹת עַל הָאֲדָמָה.
הַסֶּרֶט סוּוַּג כְּ"סוֹדִי" עַל יְדֵי הַצָּבָא הָאָמֵרִיקָאִי בְּמֶשֶׁךְ 22 שָׁנִים, וְלֹא הוּצַּג לַצִּיבּוּר הָרָחָב בְּאוֹפֶן מָלֵא עַד עֶצֶם הַיּוֹם הַזֶּה.

פִּרְסוּמָם שֶׁל תְּמוּנוֹת וּסְרָטִים מֵהֶעָרִים הִירוֹשִׁימָה וְנָגָסָאקִי לְאַחַר הֲטָלַת פְּצָצוֹת הָאָטוֹם וְכֵן פִּרְסוּמָם שֶׁל מֶחְקָרִים מְסוּיָּמִים עַל הַשְׁפָּעָתָן שֶׁל הַפְּצָצוֹת עַל בְּנֵי אָדָם, הִמְשִׁיךְ לִהְיוֹת נָתוּן לְצֶנְזוּרָה כְּבֵדָה לְכָל אוֹרֶךְ תְּקוּפַת הַכִּיבּוּשׁ הָאָמֵרִיקָאִי שֶׁל יַפָּן.
רָמַת הַצֶּנְזוּרָה יָרְדָה מַשְׁמָעוּתִית רַק לְאַחַר הַחֲתִימָה עַל חוֹזֵה סַן פְרַנְסִיסְקוֹ בִּשְׁנַת 1951 שֶׁסִּייֵּם בְּאוֹפֶן רִשְׁמִי אֶת הַכִּיבּוּשׁ הָאָמֵרִיקָאִי שֶׁל הַמְּדִינָה.

לִפְנֵי הֲטָלַת פְּצָצוֹת הָאָטוֹם עַל יַפָּן, הָיָה יָדוּעַ מְעַט מְאוֹד עַל הַהַשְׁפָּעוֹת אֲרוּכּוֹת הַטְּוָוח שֶׁל הַקְּרִינָה הָרַדְיוֹאַקְטִיבִית עַל גּוּף הָאָדָם.
עַל מְנַת לַחֲקוֹר הַשְׁפָּעוֹת אֵלֶּה עַל נִפְגְּעֵי פְּצָצַת הָאָטוֹם בְּהִירוֹשִׁימָה וּבְנָגָסָאקִי, הוֹרָה נְשִׂיא אַרְצוֹת הַבְּרִית, הָארִי טְרוּמָן, עַל הֲקָמָתָהּ שֶׁל הַוַּועֲדָה לְנִפְגְּעֵי הַפְּצָצָה הָאָטוֹמִית (Atomic Bomb Casualty Commission).
אֶחָד הַמֶּחְקָרִים הָרִאשׁוֹנִים שֶׁל הַוַּועֲדָה הִתְמַקֵּד בְּהֶרְיוֹנוֹת שֶׁהִתְרַחֲשׁוּ בְּקֶרֶב הַנִּפְגָּעוֹת בִּשְׁתֵּי הֶעָרִים, כַּאֲשֶׁר הַהֶרְיוֹנוֹת בָּעִיר קוֹרֶה, כִּ-30 קִילוֹמֶטֶר מֵהִירוֹשִׁימָה, שִׁימְּשׁוּ כִּקְבוּצַת הַבִּיקּוֹרֶת.
הַמֶּחְקָר עֵקֶב אַחֲרֵי לְמַעְלָה מִ-75 אֶלֶף הֶרְיוֹנוֹת לְאוֹרֶךְ תְּקוּפָה שֶׁל שֵׁשׁ שָׁנִים, וּבְסוֹפוֹ מָצָא כִּי מִסְפַּר הֲמוּמִים הַמּוּלָדִים לֹא הָיָה גָּבוֹהַּ בְּאוֹפֶן מוּבְהָק סְטָטִיסְטִית בְּקֶרֶב נִפְגְּעֵי הֲטָלַת פְּצָצוֹת הָאָטוֹם בְּיַחַס לִקְבוּצַת הַבִּיקּוֹרֶת.
הֵן הַוַּועֲדָה וְהֵן הַקֶּרֶן לְמֶחְקַר הַשְׁפָּעוֹת הָרַדְיוֹאַקְטִיבִיּוּת שֶׁיָּרְשָׁה אֶת תַּפְקִידָהּ בְּ-1975, הִמְשִׁיכוּ לַחֲקוֹר אֶת הַלֵּידוֹת שֶׁל מוּמִים מוּלָדִים בְּקֶרֶב נִפְגְּעֵי פְּצָצוֹת הָאָטוֹם בְּמֶשֶׁךְ מִסְפַּר שָׁנִים, אוּלָם לֹא מָצְאוּ כִּי אֵלֶּה חוֹרְגִים בְּאוֹפֶן מוּבְהָק סְטָטִיסְטִית בְּיַחַס לָאוּכְלוּסִייָּה הַכְּלָלִית.
אַף עַל פִּי כֵן, הִיסְטוֹרְיוֹנִים שׁוֹנִים לְאוֹרֶךְ הַשָּׁנִים טָעֲנוּ, לְלֹא בִּיסּוּס מַדָּעִי, כִּי בְּקֶרֶב נִפְגְּעֵי הַפְצָצוֹת נִרְשְׁמָה כַּמּוּת חֲרִיגָה שֶׁל מִקְרֵי מוֹת עוּבָּר תּוֹךְ רַחֲמִי, מוּמִים מוּלָדִים וּתְמוּתַת תִּינוֹקוֹת.

מֶחְקָר נוֹסָף, שֶׁהִתְמַקֵּד בְּתוֹחֶלֶת הַחַיִּים שֶׁל נִפְגְּעֵי הַפְצָצוֹת, מָצָא כִּי בִּשְׁנַת 2007 לְמַעְלָה מִ-90% מֵהַיְּלָדִים מִתַּחַת לַגִּיל 10 שֶׁנִּפְגְּעוּ מֵהַפְּצָצוֹת הָיוּ עֲדַיִין בַּחַיִּים.
אַף עַל פִּי כֵן, מֶחְקָר שֶׁל "הַקֶּרֶן לְמֶחְקַר הַשְׁפָּעוֹת הָרַדְיוֹאַקְטִיבִיּוּת" מָצָא כִּי בֵּין הַשָּׁנִים 1950 לְ-2000, כִּ-46% מִמִּקְרֵי הַמָּוֶות מִלּוֹקֶמְיָה וְ-11% מִמִּקְרֵי הַמָּוֶות מִסּוּגִים אֲחֵרִים שֶׁל סַרְטָן בְּקֶרֶב נִפְגְּעֵי הַפְּצָצוֹת נָבְעוּ מֵהַחֲשִׂיפָה לִקְרִינָה הָרַדְיוֹאַקְטִיבִית שֶׁל הַפְּצָצוֹת.
בְּסַךְ הַכּוֹל, מָצָא הַמֶּחְקָר כִּי כְּ-1,900 מִקְרֵי הַמָּוֶות מִסַּרְטָן שֶׁל נִפְגְּעֵי הַפְצָצוֹת נִיתָּן לְיַיחֵס לַחֲשִׂיפָה לִקְרִינָה הָרַדְיוֹאַקְטִיבִית.

בְּמַהֲלַךְ כִּיבּוּשָׁהּ שֶׁל יַפָּן עַל יְדֵי אַרְצוֹת הַבְּרִית, הֶאֱשִׁימוּ מַרְבִּית הַיַּפָּנִים אֶת מַנְהִיגֵיהֶם בְּאַחְרָיוּת לַהֲטָלַת פְּצָצוֹת הָאָטוֹם בְּטַעֲנָה שֶׁהֵם אֵלּוּ שֶׁגָּרְרוּ אוֹתָם לְמִלְחָמָה נֶגֶד אַרְצוֹת הַבְּרִית.
יַפָּנִים רַבִּים גָּרְסוּ כִּי הֲטָלַת פְּצָצוֹת הָאָטוֹם הָיְיתָה מַהֲלָךְ צְבָאִי לֵגִיטִימִי מִצַּד אַרְצוֹת הַבְּרִית מִכֵּיוָון שֶׁבּוּצַּע בִּזְמַן מִלְחָמָה, וְרַק יַפָּנִים מְעַטִּים הִפְגִּינוּ עוֹיְנוּת כְּלַפֵּי אַרְצוֹת הַבְּרִית בִּגְלַל מַעֲשֶׂה זֶה.
דַּעַת הַקָּהָל בְּיַפָּן הֵחֵלָּה לְהִשְׁתַּנּוֹת זְמַן קָצָר לְאַחַר שֶׁהִסְתַּיֵּים כִּיבּוּשָׁהּ שֶׁל הַמְּדִינָה בְּ-1952.
סְפָרִים וּסְרָטִים רַבִּים בְּנוֹשֵׂא הֲטָלַת פְּצָצוֹת הָאָטוֹם הֵחֵלּוּ לִזְרוֹם לַמְּדִינָה וְהֶעֱנִיקוּ לַיַּפָּנִים לָרִאשׁוֹנָה מֵידָע מַקִּיף עַל שֶׁאֵירַע.
בְּאוֹתָהּ תְּקוּפָה עָלָה חֲשָׁשׁ שֶׁטְּרוּמָן יִשְׁתַּמֵּשׁ בִּפְצָצַת אָטוֹם כְּדֵי לְהָבִיא לְהַכְרָעָה מְהִירָה שֶׁל מִלְחֶמֶת קוֹרֵיאָה.
הַמַּחְשָׁבָה שֶׁיַּפָּן, שֶׁבְּמִסְגֶּרֶת חוֹזֵה סַן פְרַנְסִיסְקוֹ הָפְכָה לְבַעֲלַת בְּרִית שֶׁל אַרְצוֹת הַבְּרִית, עֲלוּלָה לָקַחַת חֵלֶק בְּמִתְקָפָה גַּרְעִינִית זִעְזַע אֶת הַצִּיבּוּר הַיַּפָּנִי.
פְּגִיעָתָהּ שֶׁל סְפִינַת דַּיָּיגִים יַפָּנִית מִנְּשׁוֹרֶת גַּרְעִינִית כְּתוֹצָאָה מִנִּיסּוּי בִּפְצָצַת מֵימָן שֶׁבִּיצְּעָה אַרְצוֹת הַבְּרִית בְּאִיֵּי מַרְשָׁל בִּשְׁנַת 1954, הֵבִיאָה לְכַעַס נוֹסָף כְּלַפֵּי אַרְצוֹת הַבְּרִית, וְרַבִּים בַּצִּיבּוּר הֵחֵלּוּ לְהַחֲזִיק בַּעֲמָדוֹת אַנְטִי-אֲמֵרִיקָאִיּוֹת בְּאוֹפֶן גָּלוּי.
הַיַּחַס הַשְּׁלִילִי כְּלַפֵּי אַרְצוֹת הַבְּרִית קִיבֵּל חִיזּוּק לְאַחַר שֶׁבְּרַחֲבֵי הָעוֹלָם הֵחֵלּוּ לְהִתְפַּרְסֵם דִּיוּוּחִים עַל מַעֲשֵׂי זְוָועָה שֶׁבִּיצְּעוּ חַיָּילִים אֲמֵרִיקָאִים בְּמַהֲלַךְ מִלְחֶמֶת וִיֶּיטְנָאם.
יַפָּנִים רַבִּים הֵחֵלּוּ לְהַאֲמִין כִּי הַחְלָטָתָהּ שֶׁל אַרְצוֹת הַבְּרִית לְהַטִּיל פְּצָצַת אָטוֹם עַל יַפָּן נָבְעָה בְּמִידָּה רַבָּה מִדֵּעָה קְדוּמָה וְשִׂנְאָה כְּלַפֵּי אֲנָשִׁים מִמּוֹצָא אַסְיָיתִי שֶׁטְּבוּעָה בַּתַּרְבּוּת הָאָמֵרִיקָאִית.
בְּסֶקֶר שֶׁבּוּצַּע בְּיַפָּן בְּ-1970 בָּלַט הַשִּׁינּוּי שֶׁחָל בְּדַעַת הַקָּהָל בַּמְּדִינָה כַּאֲשֶׁר 61% מֵהַנִּשְׁאָלִים עָנוּ כִּי פְּצָצַת הָאָטוֹם לֹא הָיְיתָה צְרִיכָה לִהְיוֹת מוּטֶּלֶת עַל מְדִינָתָם מִשּׁוּם סִיבָּה.
רַק 18% מֵהָעוֹנִים הֶאֱשִׁימוּ אֶת הַהַנְהָגָה הַיַּפָּנִית בְּאוֹתָהּ עֵת בְּמַעֲשֶׂה זֶה.
אַף עַל פִּי כֵן, סְקָרִים שֶׁבּוּצְּעוּ בְּיַפָּן בִּתְחִילַּת הַמֵּאָה הַ-21 הִצְבִּיעוּ עַל שִׁינּוּי נוֹסָף בְּדַעַת הַקָּהָל.
אֶחָד הַסְּקָרִים הַגְּדוֹלִים, שֶׁבּוּצַּע בְּמַהֲלַךְ חוֹדֶשׁ יוּלִי 2005 בְּקֶרֶב שׂוֹרְדֵי הַמִּתְקָפוֹת, הֶרְאָה כִּי כְּמַחֲצִית מֵהָעוֹנִים תָּלוּ אֶת הָאַשְׁמָה בַּהֲטָלַת הַפְצָצוֹת עַל יַפָּן וְאַרְצוֹת הַבְּרִית יַחְדָּיו, כַּאֲשֶׁר רַק 28% הֶאֱשִׁימוּ אֶת אַרְצוֹת הַבְּרִית לְבַדָּהּ.

סְקָרִים שֶׁבּוּצְּעוּ בְּאַרְצוֹת הַבְּרִית בַּשָּׁנִים שֶׁלְּאַחַר הֲטָלַת פְּצָצוֹת הָאָטוֹם, שֶׁהִצְבִּיעוּ עַל כָּךְ שֶׁרוֹב הַצִּיבּוּר בְּאַרְצוֹת הַבְּרִית מַצְדִּיק אֶת הַמַּעֲשֶׂה, הִפְתִּיעוּ אֶת הַיַּפָּנִים.
רַבִּים בְּיַפָּן הֶאֱמִינוּ כִּי זֶה מֵחוֹבָתָהּ שֶׁל הַמְּדִינָה לְהַעֲבִיר לְעוֹלָם אֶת הַזְּוָועוֹת שֶׁגּוֹרֵם הַשִּׁימּוּשׁ בְּנֶשֶׁק גַּרְעִינִי, וְרָאוּ בְּדַעַת הַקָּהָל הַחִיּוּבִית בְּאַרְצוֹת הַבְּרִית לַהֲטָלַת פְּצָצוֹת הָאָטוֹם, שֶׁבָּהּ הֶחֱזִיקוּ גַּם מַרְבִּית הַהִיסְטוֹרְיוֹנִים בַּמְּדִינָה, כְּכִישָּׁלוֹן בִּמְשִׂימָה זוֹ.
הַטִּיעוּן שֶׁהֲטָלַת פְּצָצוֹת הָאָטוֹם הֵבִיא לְסִיּוּם מָהִיר שֶׁל הַמִּלְחָמָה בְּכַמּוּת אֲבֵדוֹת מִינִימָלִית, הַנָּפוֹץ מְאוֹד בְּקֶרֶב הַצִּיבּוּר הָרָחָב וְהַהִיסְטוֹרְיוֹנִים בְּאַרְצוֹת הַבְּרִית, נִתְפַּס בְּיַפָּן כְּהַצְדָּקָה לְהַפְצָצוֹת וְעַל כֵּן זָכָה לְבוּז.
בְּרָם, בְּמַהֲלַךְ שְׁנוֹת הַ-90 שֶׁל הַמֵּאָה הָ-20, הֵחֵלָּה גַּם דַּעַת הַקָּהָל בְּאַרְצוֹת הַבְּרִית לְהִשְׁתַּנּוֹת, וּבַסֶּקֶר שֶׁבּוּצַּע בִּשְׁנַת 1998 עָנוּ כְּמַחֲצִית מֵהַנִּשְׁאָלִים שֶׁטְּרוּמָן הָיָה צָרִיךְ לִמְצוֹא פִּתְרוֹנוֹת חֲלוּפִיִּים לַהֲטָלַת פְּצָצוֹת הָאָטוֹם.

כַּמְּדִינָה הַיְּחִידָה בְּעוֹלָם שֶׁסָּפְגָה מִתְקָפָה גַּרְעִינִית, קַיֶּימֶת לְיַפָּן נְקוּדַּת מַבָּט יִיחוּדִית עַל כְּלִי נֶשֶׁק זֶה.
אַף עַל פִּי שֶׁחוּקַּת יַפָּן אֵינָהּ אוֹסֶרֶת עַל הַחְזָקַת נֶשֶׁק גַּרְעִינִי, כְּבָר בְּ-1956, זְמַן קָצָר לְאַחַר סִיּוּם הַכִּיבּוּשׁ הָאָמֵרִיקָאִי שֶׁל הַמְּדִינָה, הֶעֱבִיר הַפַּרְלָמֶנְט הַיַּפָּנִי חוֹק הַמַּגְבִּיל אֶת הַמֶּחְקָר בִּתְחוּם הַגַּרְעִין, וְקוֹבֵעַ כִּי הַשִּׁימּוּשׁ בְּאֵנֶרְגִּיָּה גַּרְעִינִית יִתְבַּצֵּעַ לְמַטְּרוֹת שָׁלוֹם בִּלְבַד.
מֵאָז אוֹתָהּ שָׁנָה וְעַד הַיּוֹם שׁוֹמֶרֶת יַפָּן עַל מְדִינִיּוּת "שְׁלוֹשֶׁת עֶקְרוֹנוֹת הַגַּרְעִין": אִיסּוּר עַל הַחֲזָקָה, אִיסּוּר עַל פִּיתּוּחַ, וְאִיסּוּר עַל הַצָּבָה שֶׁל נֶשֶׁק גַּרְעִינִי עַל אַדְמַת הַמְּדִינָה.

בְּמַהֲלַךְ הַשָּׁנִים נוֹצְרוּ בְּיַפָּן מִיתוֹסִים רַבִּים סְבִיב הֲטָלַת פְּצָצוֹת הָאָטוֹם שֶׁהִדְגִּישׁוּ אֶת הַזְּוָועוֹת שֶׁגָּרַם נֶשֶׁק זֶה וְאֶת הַקּוֹרְבָּנוֹת הַחַפִּים מִפֶּשַׁע.
אֶחָד הַמִּיתוֹסִים הַמְּפוּרְסָמִים נוֹצַר סְבִיב סִיפּוּרָהּ שֶׁל הַיַּלְדָּה סָדְקוּ סַסְקִי, שֶׁכְּפָעוֹטָה בַּת שְׁנָתַיִים הָיְיתָה אַחַת הַנִּפְגָּעוֹת מִפְּצָצַת הָאָטוֹם שֶׁהוּטְּלָה עַל הִירוֹשִׁימָה.
בְּעִקְבוֹת נִזְקֵי הַקְּרִינָה הָרַדְיוֹאַקְטִיבִיּוּת שֶׁסָּפְגָה, חָלְתָה סַסְקִי בְּלוֹקֶמְיָה חוֹדְשַׁיִים לִפְנֵי יוֹם הוּלַּדְתָּהּ הַ-12.
לְאַחַר שֶׁרוֹפְאֶיהָ הֶעֱרִיכוּ כִּי נוֹתַר לָהּ רַק שָׁנָה לִחְיוֹת, הֶחֱלִיטָה סַסְקִי לְקַפֵּל אֶלֶף עֲגוּרֵי אוֹרִיגָמִי, זֹאת בְּהִתְבַּסֵּס עַל הָאֱמוּנָה הַשִּׁינְטוּאִיסְטִית כִּי קִיפּוּל מִסְפָּר כְּזֶה שֶׁל עֲגוּרִים יָבִיא לְהַגְשָׁמַת מִשְׁאֶלֶת לֵב שֶׁל הַמְּבַקֵּשׁ.
לְפִי הַמִּיתוֹס שֶׁהִתְפַּרְסֵם בַּסֵּפֶר "סָדְקוּ וְאֶלֶף הָעֲגוּרִים" שֶׁל הַסּוֹפֶרֶת אֱלִינוֹר קוּאָר וְנָפוֹץ בְּיַפָּן וּבִשְׁאָר הָעוֹלָם, קִיפְּלָה סַסְקִי אֶת הָעֲגוּרִים מִתּוֹךְ מִשְׁאָלָה לְשָׁלוֹם עוֹלָמִי, אוּלָם לְרוֹעַ הַמַּזָּל הִיא נִפְטְרָה לְאַחַר שֶׁקִּיפְּלָה רַק 644 עֲגוּרִים וְחַבְרוֹתֶיהָ הִשְׁלִימוּ אֶת מְלֶאכֶת קִיפּוּל יִיתְרַת הָעֲגוּרִים.
בַּמְּצִיאוּת, הִצְלִיחָה סַסְקִי לְקַפֵּל אֶלֶף עֲגוּרִים וּמִשֶּׁרָאֲתָה שֶׁמִּשְּׁאֵלָתָהּ לְהַבְרִיא לֹא מִתְגַּשֶּׁמֶת, הִמְשִׁיכָה לְקַפֵּל עֲגוּרִים נוֹסָפִים עַד מוֹתָהּ.
סִיפּוּרָהּ שֶׁל סַסְקִי עוֹרֵר הֵדִים רַבִּים וַעֲגוּרִים מְקוּפָּלִים הָפְכוּ לְסֵמֶל שֶׁל תְּנוּעוֹת שָׁלוֹם רַבּוֹת בְּרַחֲבֵי הָעוֹלָם.

הֲטָלַת פְּצָצוֹת הָאָטוֹם עַל יַפָּן בּוּטְּאָה רַבּוֹת בָּאָמָּנוּת.
הַסֶּרֶט עֲטוּר הַפְּרָסִים "הִירוֹשִׁימָה אֲהוּבָתִי", שֶׁהוּפַק בַּהֲפָקָה מְשׁוּתֶּפֶת שֶׁל חֲבָרוֹת מִיַּפָּן וּמִצָּרְפַת, מְתָאֵר בְּחֶלְקוֹ הָרִאשׁוֹן אֶת הַהַשְׁפָּעָה שֶׁל פְּצָצַת הָאָטוֹם שֶׁהוּטְּלָה עַל הִירוֹשִׁימָה, וּבִמְיוּחָד אֶת אוֹבְדַן הַשֵּׂיעָר וְהָאָנוֹנִימִיּוּת הַמּוּחְלֶטֶת שֶׁל שְׂרִידֵי הַגּוּפוֹת שֶׁל חֵלֶק מֵהַקּוֹרְבָּנוֹת.
בְּיַפָּן נִכְתְּבוּ מַאנְגּוֹת רַבּוֹת סְבִיב הֲטָלַת פְּצָצוֹת הָאָטוֹם.
אַחַת הַיְּדוּעוֹת שֶׁבָּהֶם הִיא הֲמַאנְגָּה "Barefoot Gen" (בְּתַרְגּוּם חוֹפְשִׁי: "גַ'ן הַיָּחֵף") שֶׁנִּכְתְּבָה עַל יְדֵי הַסּוֹפֵר הַיַּפָּנִי קָאגִ'י נֶקָאזְווָה.
הֲמַאנְגָּה מְתָאֶרֶת אֶת הֲטָלַת פְּצָצַת הָאָטוֹם עַל הִירוֹשִׁימָה מִנְּקוּדַּת מַבָּטוֹ שֶׁל גַ'ן, יֶלֶד בֶּן שֵׁשׁ תּוֹשַׁב הָעִיר, וְכוֹלֶלֶת הַצָּגָה גְּרָפִית שֶׁל הַהֶרֶס שֶׁגָּרְמָה הַפְּצָצָה לָעִיר, אֶת סִבְלָם שֶׁל הַפְּצוּעִים וְאֶת הִתְמוֹדְדוּתוֹ שֶׁל גַ'ן וּמִשְׁפַּחְתּוֹ עִם הַמְּאוֹרָע לְאוֹרֶךְ הַשָּׁנָה שֶׁלְּאַחַר מִכֵּן.
מַאנְגָּה מְפוּרְסֶמֶת נוֹסֶפֶת בְּשֵׁם "Town of Evening Calm, Country of Cherry Blossoms" (בְּתַרְגּוּם חוֹפְשִׁי: "עֲיָירָה בָּהּ שׂוֹרֵר עֶרֶב רָגוּעַ, מְדִינָה בָּהּ פּוֹרַחַת הֲסָאקוּרָה") שֶׁנִּכְתְּבָה עַל יְדֵי הַסּוֹפֵר הַיַּפָּנִי פוּמְיוֹ קוֹנוֹ, מְתָאֶרֶת אֶת קוֹרוֹתֶיהָ שֶׁל מִשְׁפָּחָה יַפָּנִית שֶׁשָּׂרְדָה אֶת הֲטָלַת פְּצָצַת הָאָטוֹם עַל הִירוֹשִׁימָה.
בְּמַהֲלַךְ הֲמַאנְגָּה נֶחֱשָׂפִים הַקּוֹרְאִים לְזִיכְרוֹנוֹתֵיהֶם שֶׁל בְּנֵי הַמִּשְׁפָּחָה מֵהָאֵירוּעַ וְאֶת הַהַשְׁלָכוֹת שֶׁהָיוּ לוֹ עַל חַיֵּיהֶם בְּמֶשֶׁךְ עֶשְׂרוֹת שָׁנִים לְאַחַר מִכֵּן.
שְׁתֵּי הַמַּאנְגוֹת נָחֲלוּ הַצְלָחָה רַבָּה בְּיַפָּן וּבָעוֹלָם, תּוּרְגְּמוּ לְשָׂפוֹת רַבּוֹת וְאַף עוּבְּדוּ לַקּוֹלְנוֹעַ.
הַיְּצִירָה הִירוֹשִׁימָה, וַיְהִי עֶרֶב, וַיְהִי בוֹקֶר, אַחַת מֵהַבּוֹלְטוֹת בִּיצִירוֹתָיו שֶׁל הַצַּיָּיר הַיִּשְׂרְאֵלִי מָרְדְּכַי אַרְדּוֹן, עוֹסֶקֶת אַף הִיא בָּרְשָׁמִים הַקָּשִׁים מֵהֲטָלַת פְּצָצַת הָאָטוֹם עַל הִירוֹשִׁימָה וּבַהִזְדַּהוּת עִם הַסֵּבֶל שֶׁפָּקַד אֶת הָעִיר בְּעִקְבוֹתֶיהָ.

יִיצּוּגִים קוֹלְנוֹעִיִּים יַפָּנִיִּים נוֹסָפִים שֶׁל הֲטָלַת פְּצָצוֹת הָאָטוֹם יָצְאוּ לָאֶקְרָנִים בִּשְׁנוֹת הַ-90 שֶׁל הַמֵּאָה הָ-20 וּבְרֵאשִׁית הַמֵּאָה הַ-21, וְכוֹלְלִים אֶת "Kuroi ame" (בְּתַרְגּוּם חוֹפְשִׁי: "גֶּשֶׁם שָׁחוֹר"), דְּרָמָה בְּאוֹרֶךְ מָלֵא מִשְּׁנַת 1989 הַמְּבוּסֶּסֶת עַל סִפְרוֹ שֶׁל הַסּוֹפֵר הַיַּפָּנִי מִסוּגִ'י אִיבּוּסָא עַל תּוֹצְאוֹת הֲטָלַת פְּצָצַת הָאָטוֹם עַל הִירוֹשִׁימָה, "Hachi-gatsu no kyôshikyoku" סֶרֶט דְּרָמָה עֲלִילָתִי מִשְּׁנַת 1991 הַמִּתְרַחֵשׁ בְּנָגָסָאקִי בִּזְמַן הֲטָלַת פְּצָצַת הָאָטוֹם עַל הָעִיר, "הִירוֹשִׁימָה", סֶרֶט דּוּקּוֹ-דְּרָמָה בַּהֲפָקָה קָנָדֵית-יַפָּנִית מִשְּׁנַת 1995 עַל הַהַחְלָטוֹת וְהַשִּׁיקּוּלִים הַפּוֹלִיטִיִּים שֶׁהֵבִיאוּ לַהֲטָלַת פְּצָצוֹת הָאָטוֹם עַל יַפָּן וְהַסֶּרֶט הַתִּיעוּדִי "White Light/Black Rain: The Destruction of Hiroshima and Nagasaki" (בְּתַרְגּוּם חוֹפְשִׁי: "אוֹר לָבָן/גֶּשֶׁם שָׁחוֹר: חוּרְבָּנָן שֶׁל הֶעָרִים הִירוֹשִׁימָה וְנָגָסָאקִי") מִשְּׁנַת 2007 הַמְּתָאֵר אֶת הֲטָלַת פְּצָצוֹת הָאָטוֹם מִנְּקוּדַּת מַבָּטָם שֶׁל הַנִּיצּוֹלִים הַיַּפָּנִיִּים וְהַחַיָּילִים הָאָמֵרִיקָאִיִּים שֶׁלָּקְחוּ חֵלֶק בַּמִּתְקָפוֹת.

הֲטָלַת פְּצָצוֹת הָאָטוֹם הִשְׁפִּיעָה גַּם עַל דּוֹר שֶׁל מוּזִיקָאִים וְכוֹתְבֵי שִׁירִים בְּיַפָּן וּבִמְדִינוֹת רַבּוֹת אֲחֵרוֹת.
אַחַת הַיְּצִירוֹת הַמּוּזִיקָלִיּוֹת הַיַּפָּנִיּוֹת הָרִאשׁוֹנוֹת שֶׁעָסְקוּ בְּנוֹשֵׂא הֲטָלַת פְּצָצוֹת הָאָטוֹם הִיא הַסִּימְפוֹנְיָה הַחֲמִישִׁית שֶׁל הַמַּלְחִין מִסָּאוֹ אוּהָאקִי.
יְצִירָה מוּזִיקָלִית יְדוּעָה אַחֶרֶת בְּשֵׁם "Threnody to the Victims of Hiroshima" (בְּתַרְגּוּם חוֹפְשִׁי: "קִינָה לְקוֹרְבְּנוֹת הִירוֹשִׁימָה") שֶׁל הַמַּלְחִין וְהַמְּנַצֵּחַ הַפּוֹלָנִי קְשִׁישְׁטוֹף פֶּנְדֶּרְצְקִי, פּוּרְסְמָה בִּשְׁנַת 1960.
פֶּנְדְּרַצְקִי רָאָה בַּהֲטָלַת פְּצָצוֹת הָאָטוֹם עַל יַפָּן מַעֲשֶׂה חֲסַר טַעַם, וּבְרַאֲיוֹן שֶׁנָּתַן בִּשְׁנַת 1964 אָמַר: "אֲנִי רוֹצָה שֶׁיְּצִירָה זוֹ תְּבַטֵּא אֶת אֱמוּנָתִי הַנֶּחֱרֶצֶת שֶׁהַקּוֹרְבָּנוֹת שֶׁל הִירוֹשִׁימָה לֹא יִישָּׁכְחוּ לְעוֹלָם".
הֲטָלַת פְּצָצוֹת הָאָטוֹם הִמְשִׁיכָה לְהַשְׁפִּיעַ עַל מוּזִיקָאִים גַּם בְּרֵאשִׁית הַמֵּאָה הַ-21.
כָּךְ לְמָשָׁל הַשִּׁיר "Hoshizora" (בְּתַרְגּוּם חוֹפְשִׁי: "שָׁמַיִים מוּאָרִים בְּאוֹר כּוֹכָבִים") שֶׁל הַלַּהֲקָה הַיַּפָּנִית "L'Arc-en-Ciel", שֶׁפּוּרְסַם בִּשְׁנַת 2005, מְתָאֵר אֶת הַהֶרֶס שֶׁנִּגְרַם בְּהִירוֹשִׁימָה כְּתוֹצָאָה מֵהֲטָלַת פְּצָצַת הָאָטוֹם כְּמֵטַאֲפוֹרָה לַנְּזָקִים הָרַבִּים שֶׁגּוֹרְמוֹת מִלְחָמוֹת בִּכְלָל.

שׂוֹרְדֵי הַמִּתְקָפוֹת מְכוּנִּים בְּיַפָּן בַּשֵּׁם "הִיבּוֹקוֹשָׁה", מִילָּה יַפָּנִית שֶׁמַּשְׁמָעוּתָהּ (בְּתַרְגּוּם חוֹפְשִׁי): "אֲנָשִׁים שֶׁנִּפְגְּעוּ מֵהַפִּיצוּץ".
בִּשְׁנַת 2016 חָיוּ לְמַעְלָה מִ-174 אֶלֶף בְּנֵי אָדָם שֶׁהוּכְּרוּ בְּאוֹפֶן רִשְׁמִי עַל יְדֵי הַמִּמְשָׁל הַיַּפָּנִי כְּנִפְגְּעֵי הַמִּתְקָפוֹת הָאָטוֹמִיּוֹת, וְהָיוּ זַכָּאִים לְקַבֵּל קִצְבָּה מֶמְשַׁלְתִּית חוֹדְשִׁית.
כְּאָחוּז אֶחָד מִבֵּין הַנִּפְגָּעִים מוּכָּרִים כְּסוֹבְלִים מִמַּחֲלוֹת הַנּוֹבְעוֹת מֵהָחוֹמָרִים הָרַדְיוֹאַקְטִיבִיִּים שֶׁנִּפְלְטוּ בַּפִּיצוּץ דָּבָר שֶׁמְּזַכֶּה אוֹתָם בְּקִצְבָּה מוּגְדֶּלֶת.
אַנְדַּרְטָאוֹת הַהַנְצָחָה בְּהִירוֹשִׁימָה וּבְנָגָסָאקִי כּוֹלְלוֹת רְשִׁימָה שֶׁל שׂוֹרְדֵי הַמִּתְקָפוֹת שֶׁנִּפְטְרוּ בַּשָּׁנִים שֶׁלְּאַחַר הַמִּלְחָמָה.
הָרְשִׁימָה מִתְעַדְכֶּנֶת מִדֵּי שָׁנָה בִּימֵי הַשָּׁנָה לַהֲטָלַת הַפְּצָצוֹת.
בְּאוֹגוּסְט 2016 הִגִּיעַ מִסְפַּר הַמּוּנְצָחִים עַל הַמַּצֵּבוֹת לִלְמַעְלָה מִ-475 אֶלֶף אִישׁ כַּאֲשֶׁר מִתּוֹכָם כְּ-303 אֶלֶף מֵהִירוֹשִׁימָה וּכְ-172 אֶלֶף מִנָּגָסָאקִי.

בֵּין הַשּׂוֹרְדִים מֵהַמִּתְקָפוֹת נִמְנָה גַּם צוּטוֹמוֹ יַמָּאגוּצִ'י שֶׁאֶתְרַע מַזָּלוֹ לִשְׁהוֹת בִּשְׁתֵּי הֶעָרִים בְּעֵת הֲטָלַת הַפְצָצוֹת.
הוּא הָאָדָם הַיָּחִיד שֶׁהוּכַּר בְּאוֹפֶן רִשְׁמִי עַל יְדֵי מֶמְשֶׁלֶת יַפָּן כְּנִפְגָּע שְׁתֵּי פְּצָצוֹת הָאָטוֹם שֶׁהוּטְּלוּ עַל הַמְּדִינָה.

בְּמַהֲלַךְ מִלְחֶמֶת הָעוֹלָם הַשְּׁנִייָּה הוּבְאוּ לְיַפָּן מֵאוֹת אַלְפֵי אֶזְרָחִים קוֹרֵיאָנִים לְצוֹרֶךְ בִּיצּוּעַ עֲבוֹדוֹת כְּפִיָּיה.
עַל פִּי הַעֲרָכוֹת כְּ-20,000 קוֹרֵיאָנִים נֶהֶרְגוּ בְּהִירוֹשִׁימָה וּכְ-2,000 מֵתוּ בְּנָגָסָאקִי.
בְּמֶשֶׁךְ שָׁנִים רַבּוֹת, דָּרְשׁוּ אֶזְרָחִים קוֹרְיָאנִיִּים רַבִּים שֶׁנִּפְגְּעוּ מֵהַמִּתְקָפוֹת, הַכָּרָה רִשְׁמִית מִצַּד הַמִּמְשָׁל הַיַּפָּנִי כְּנִפְגְּעֵי הַמִּתְקָפוֹת הָאָטוֹמִיּוֹת.
מַרְבִּית הַבַּקָּשׁוֹת נִדְחוּ.
אַף עַל פִּי כֵן, בִּתְחִילַּת הַמֵּאָה הַ-21, הוּסְדְּרוּ חֵלֶק הָאֲרִי שֶׁל הַתְּבִיעוֹת בְּאֶמְצָעוּת הֲלִיךְ מִשְׁפָּטִי.

מֵאָז סִיּוּם מִלְחֶמֶת הָעוֹלָם הַשְּׁנִייָּה וְעַד הַיּוֹם קַיָּים וִיכּוּחַ עַל הַנְּחִיצוּת וְהַלֵּגִיטִימִיּוּת שֶׁל הַפְצָצַת הִירוֹשִׁימָה וְנָגָסָאקִי בְּנֶשֶׁק אָטוֹמִי.
רַבִּים מְבַקְּרִים אֶת הַהַפְצָצוֹת וְרוֹאִים בָּהֶן פֶּשַׁע מִלְחָמָה, בְּעוֹד אֲחֵרִים רוֹאִים בָּהֶן כּוֹרַח צְבָאִי וּמְדִינִי.
בְּמוֹקֵד הַוִּויכּוּחַ עוֹמֶדֶת הַשְּׁאֵלָה הַאִם הֲטָלַת הַפְצָצוֹת הָיְיתָה חִיּוּנִית לְצוֹרֶךְ הַסְכָּמָתָהּ שֶׁל יַפָּן לְהִיכָּנַע לְפִי הַתְּנָאִים שֶׁהִצִּיבָה לָהּ אַרְצוֹת הַבְּרִית.

מְבַקְּרֶיהָ שֶׁל הַתְּקִיפָה טוֹעֲנִים כִּי הַמִּלְחָמָה נֶגֶד יַפָּן כְּבָר הוּכְרְעָה לְמַעֲשֶׂה בְּטֶרֶם הֲטָלַת הַפְצָצוֹת, וּתְבוּסָתָהּ הָיְיתָה מוּבְטַחַת.
חוֹקְרִים אֵלֶּה גּוֹרְסִים כִּי הֶמְשֵׁךְ הַהַפְצָצוֹת הָאֲוִוירִיּוֹת עַל יַפָּן בְּשִׁילּוּב הִידּוּק הַמָּצוֹר הַיַּמִּי עַל הַמְּדִינָה הָיָה מֵבִיא לִכְנִיעָתָהּ שֶׁל יַפָּן בְּתוֹךְ חוֹדָשִׁים סְפוּרִים.
לָכֵן הֵם גּוֹרְסִים כִּי הֲטָלַת פְּצָצוֹת הָאָטוֹם לֹא הָיְיתָה מוּצְדֶּקֶת.
אֲחֵרִים טוֹעֲנִים כִּי עַל הָאֲמֵרִיקָאִים הָיְיתָה חוֹבָה לְנַסּוֹת לְהַרְתִּיעַ אֶת הַיַּפָּנִים עַל יְדֵי הֲטָלַת הַפְצָצָה עַל שֶׁטַח בִּלְתִּי מְאוּיָּשׁ, בְּטֶרֶם יִשְׁתַּמְּשׁוּ בָּהּ נֶגֶד אוּכְלוּסִיָּיה אֶזְרָחִית (רַעֲיוֹן כָּזֶה עָלָה בְּמַהֲלַךְ דִּיּוּנֵי וַעֲדַת הַבֵּינַיִים אַךְ הַוַּועֲדָה דָּחֲתָה אוֹתוֹ).
רַבִּים מִמְּבַקְּרֵי הַהַפְצָצָה מַאֲמִינִים כִּי הַחְלָטַת אַרְצוֹת הַבְּרִית הוּשְׁפְּעָה מִמְּנִיעִים אֲחֵרִים, כְּגוֹן בְּדִיקַת הַשְׁפָּעוֹת הַנֶּשֶׁק הַגַּרְעִינִי, נְקָמָה עַל הַמִּתְקָפָה הַיַּפָּנִית עַל פֶּרֶל הַאַרְבּוֹר, הַצְדָּקַת הַהַשְׁקָעָה הַכַּסְפִּית הַגְּדוֹלָה בִּפְרוֹיֶקְט מַנְהֵטְן וּרְצוֹנוֹ שֶׁל טְרוּמָן, שֶׁכִּמְעַט וְלֹא הָיָה מוּכָּר לַצִּיבּוּר הָאָמֵרִיקָאִי בְּאוֹתָהּ עֵת, לְהוֹכִיחַ אֶת כּוֹשֶׁר מַנְהִיגוּתוֹ.
בַּשִּׂיחַ הָאָקָדֵמִי בּוֹלֶטֶת בִּמְיוּחָד עֶמְדָּתָם שֶׁל הַהִיסְטוֹרְיוֹנִים הָרֵוִויזְיוֹנִיסְטִיִּים, וּבְרֹאשָׁם גָּאר אָלְפֶּרוֹבִיץ', עַל כָּךְ שֶׁהֲטָלַת הַפְּצָצוֹת נָבְעָה מֵרְצוֹנָהּ שֶׁל אַרְצוֹת הַבְּרִית לְהַפְגִּין עוֹצְמָה מוּל בְּרִית הַמּוֹעָצוֹת.
הַתָּזָה שֶׁל אַלְפֶּרוֹבִיץ הִתְקַבְּלָה בְּקֶרֶב חוֹקְרִים יַפָּנִים רַבִּים וְהִיא נִלְמֶדֶת בְּצוּרָה נִרְחֶבֶת בָּאוּנִיבֶרְסִיטָאוֹת וּבְבָתֵּי הַסֵּפֶר בַּמְּדִינָה.
קַיֶּימֶת סְבָרָה כִּי גַּם סְטָלִין הֶאֱמִין כִּי הַשִּׁימּוּשׁ בְּנֶשֶׁק גַּרְעִינִי עַל יְדֵי אַרְצוֹת הַבְּרִית נוֹעַד לְהַרְתִּיעַ אֶת בְּרִית הַמּוֹעָצוֹת וְעַל כֵּן הוֹרָה לְהָאִיץ אֶת תּוֹכְנִית הַגַּרְעִין הַסּוֹבְיֵיטִית בְּמַטָּרָה לָשׁוּב וְלִיצוֹר מַאֲזַן כּוֹחוֹת אַסְטְרָטֵגִי בֵּין בְּרִית הַמּוֹעָצוֹת וּמַעַצְמוֹת הַמַּעֲרָב.
מִסְפַּר חוֹקְרִים טָעֲנוּ כִּי הַהַפְצָצָה הָיְיתָה נִיצָּן מַקְדִּים לַמֵּרוֹץ הַחִימּוּשׁ הַגַּרְעִינִי עִם אַרְצוֹת הַבְּרִית, שֶׁהִתְפַּתֵּחַ מִסְפַּר שָׁנִים מְאוּחָר יוֹתֵר, וְרוֹאִים בָּהּ אֶת רֵאשִׁיתָהּ שֶׁל הַמִּלְחָמָה הַקָּרָה.
הַהִיסְטוֹרְיוֹן צוּיוֹשִׁי הָאסְגָּאוָוה טָעַן כִּי פְּלִישָׁתָהּ שֶׁל בְּרִית הַמּוֹעָצוֹת לְיַפָּן בְּ-8 בְּאוֹגוּסְט הִיוְּותָה גּוֹרֵם עִיקָּרִי לִכְנִיעָתָהּ שֶׁל יַפָּן וְלֹא הֲטָלַת פְּצָצוֹת הָאָטוֹם.
לְפִי הַתֵּזָה שֶׁל הָאסְגָּאוָוה, קִיוּוּ הַיַּפָּנִים לְהַעֲבִיר כּוֹחוֹת מֵאֵזוֹר הַגְּבוּל עִם בְּרִית הַמּוֹעָצוֹת לְחוֹפֵי יַפָּן עַל מְנַת לְחַזֵּק אֶת מַעֲרַךְ הַהֲגָנָה מִפְּנֵי פְּלִישָׁה אָמֵרִיקָאִית, וּבְמַקְבִּיל תָּלוּ תִּקְווֹת בְּכָךְ שֶׁבְּרִית הַמּוֹעָצוֹת תּוּכַל לְתַוֵּוךְ בֵּינָם לְבֵין אַרְצוֹת הַבְּרִית כְּדֵי לְהַגִּיעַ לַהֶסְכֵּם שֶׁיְּאַפְשֵׁר לְסַיֵּים אֶת הַמִּלְחָמָה בִּתְנָאִים נוֹחִים.
מִשֶּׁשְּׁתֵי תִּקְווֹת אֵלֶּה הִתְנַפְּצוּ עִם הַפְּלִישָׁה הַסּוֹבְיֵיטִית לְיַפָּן, הֵבִינוּ הַיַּפָּנִים כִּי אֵין לָהֶם בְּרֵירָה אֶלָּא לְקַבֵּל אֶת תְּנָאֵי הַצְהָרַת פּוֹטְסְדָּאם וּלְהִיכָּנַע.
מִבֵּין הַמְּפַקְפְּקִים בִּנְחִיצוּת הַמִּתְקָפוֹת נִמְנוּ גַּם מִסְפַּר אַנְשֵׁי צָבָא אֲמֵרִיקָאִים בְּכִירִים וּבָהֶם הַגֵּנֵרָלִים דָּאגְלָס מֶקְאַרְתּוּר וּדְוֵויְיט אַיְיזֶנְהָאוֶאר.
אַף עַל פִּי כֵן, הַהִיסְטוֹרְיוֹן רוֹבֵּרְט מָדוֹקְס טוֹעֵן כִּי אֵין עֵדוּת לְכָךְ שֶׁמִּי מֵהֶם הִבִּיעַ הִסְתַּיְּיגוּת כָּלְשֶׁהִי בִּדְבַר הַשִּׁימּוּשׁ בִּפְצָצוֹת אָטוּם נֶגֶד יַפָּן בִּזְמַן אֱמֶת.

בִּתְגוּבָה לַבִּיקּוֹרֶת טָעֲנוּ מְקַבְּלֵי הַהַחְלָטוֹת בְּאַרְצוֹת הַבְּרִית וְתוֹמְכֵיהֶם, כִּי הֲטָלַת פְּצָצוֹת הָאָטוֹם הָיְיתָה מַהֲלָךְ הֶכְרֵחִי שֶׁנּוֹעַד לְהָבִיא לְסִיּוּם מָהִיר שֶׁל הַמִּלְחָמָה נֶגֶד יַפָּן.
הַנָּשִׂיא טְרוּמָן טָעַן שֶׁהַפְּצָצָה הוּטְּלָה עַל מְנַת לִמְנוֹעַ אֶת מוֹתָם שֶׁל מִילְיוֹן חַיָּילִים אֲמֵרִיקָאִים בַּמִּלְחָמָה הַנּוֹאֶשֶׁת שֶׁהָיוּ הַיַּפָּנִים מְנַהֲלִים עַל מְנַת לִמְנוֹעַ אֶת כִּיבּוּשׁ מוֹלַדְתָּם.
מַזְכִּיר הַמִּלְחָמָה שֶׁל אַרְצוֹת הַבְּרִית, הֶנְרִי סְטִימְסוֹן, טָעַן כִּי פְּלִישָׁה אֲמֵרִיקָאִית לְיַפָּן הָיְיתָה גּוֹרֶמֶת לְהַאֲרָכַת הַמִּלְחָמָה בְּשָׁנָה נוֹסֶפֶת לְפָחוֹת, דָּבָר שֶׁהָיָה מֵבִיא לַאֲבֵדוֹת גְּדוֹלוֹת בְּהַרְבֵּה לִשְׁנֵי הַצְּדָדִים מֵהָאֲבֵדוֹת שֶׁנִּגְרְמוּ בַּהֲטָלַת פְּצָצוֹת הָאָטוֹם.
סְטִימְסוֹן גָּרַס כִּי רַק הַהֶלֶם שֶׁנִּגְרַם לַיַּפָּנִים מֵהֲטָלַת פְּצָצוֹת הָאָטוֹם לְלֹא אַזְהָרָה מוּקְדֶּמֶת וְהַפַּחַד מִפְּנֵי פְּצָצוֹת אָטוֹם נוֹסָפוֹת, הָיָה יָכוֹל לְהָבִיא לִכְנִיעָתָהּ לְלֹא תְּנַאי שֶׁל יַפָּן.
וִינְסְטוֹן צֶ'רְצִ'יל, רֹאשׁ מֶמְשֶׁלֶת בְּרִיטַנְיָה בִּזְמַן מִלְחֶמֶת הָעוֹלָם הַשְּׁנִייָּה, אָמַר כִּי הַפְּצָצָה, שֶׁהַהִתְמוֹדְדוּת עִמָּהּ הִיא לְמַעְלָה מִכּוֹחוֹתֶיהָ שֶׁל אוּמָּה, יְכוֹלָה הָיְיתָה לְשַׁמֵּשׁ מוֹצָא שֶׁל כָּבוֹד לַיַּפָּנִים לְהִיכָּנַע מִבְּלִי לָחוּשׁ תְּחוּשַׁת חֶרְפָּה.
תּוֹמְכֵי הַהַפְצָצָה טוֹעֲנִים כִּי הֲטָלַת הַפְצָצָה עַל שֶׁטַח רֵיק לֹא הָיְיתָה מְבִיאָה לְסִיּוּם הַמִּלְחָמָה, שֶׁכֵּן הַיַּפָּנִים לֹא נִכְנְעוּ גַּם אַחֲרֵי הַשְׁמָדַת הִירוֹשִׁימָה, וְהַצַּמֶּרֶת הַצְּבָאִית סֵירְבָה לְהִיכָּנַע גַּם לְאַחַר הַפְצָצַת נָגָסָאקִי, וְשִׁינְּתָה דַּעְתָּהּ רַק בְּהִתְעָרְבוּת הַקֵּיסָר הִירוֹהִיטוֹ.
בַּעֲלֵי עֶמְדָּה זוֹ רוֹאִים אֶת הַכְּנִיעָה כִּקְשׁוּרָה בַּהַכָּרָה הַיַּפָּנִית כִּי הַפְצָצַת הִירוֹשִׁימָה אֵינָהּ מְאוֹרָע מְבוּדָּד וְחַד פַּעֲמִי וְשֶׁאִי כְּנִיעָה תָּבִיא לְהֶמְשֵׁךְ הֶרֶס יַפָּן בְּאֶמְצָעוּת נֶשֶׁק גַּרְעִינִי.

מִבְּחִינָה מִשְׁפָּטִית קַיֶּימֶת מַחֲלוֹקֶת הַאִם הַמִּתְקָפוֹת הִיוּוּ הֲפָרָה שֶׁל הַחוֹק הַבֵּינְלְאוּמִּי בְּאוֹתָהּ עֵת.
אֲמָנוֹת הָאג, שֶׁקָּבְעוּ אֶת הַנִּיסּוּחִים הָרִשְׁמִיִּים הָרִאשׁוֹנִים שֶׁל דִּינֵי מִלְחָמָה וּפִשְׁעֵי מִלְחָמָה, כָּלְלוּ חוּקִּים נֶגֶד הַפְצָצָתָם שֶׁל אֶזְרָחִים לֹא חֲמוּשִׁים מֵאַרְטִילֶרְיָה מֵהַיַּבָּשָׁה וְהַיָּם, אוּלָם לֹא הִתְיַיחֲסוּ מְפוֹרָשׁוֹת לְהַפְצָצוֹת מִמְּטוֹסִים (לוֹחְמָה אֲוִוירִית הָיְיתָה צוּרַת לְחִימָה שֶׁלֹּא הָיְיתָה מוּכֶּרֶת בְּעֵת נִיסּוּחַ הָאֲמָנוֹת). הַוִּויכּוּחַ הָאָקָדֵמִי בְּנוֹשֵׂא חוּקִּיּוּתָן שֶׁל הַהַפְצָצוֹת סוֹבֵב בְּעִיקָּר סְבִיב שְׁתֵּי שְׁאֵלוֹת: הַאִם נִיתָּן לְיַיחֵס אֶת הַחוּקִּים שֶׁנּוּסְּחוּ בַּאֲמָנוֹת הָאג גַּם לְצוּרוֹת לְחִימָה שֶׁלֹּא הָיוּ מוּכָּרוֹת בְּאוֹתָהּ עֵת? וְהָאִם הִירוֹשִׁימָה וְנָגָסָאקִי נֶחְשְׁבוּ מַטָּרוֹת צְבָאִיּוֹת לֵגִיטִימִיּוֹת שֶׁאוּשְּׁרוּ לְהַפְצָצָה לְפִי הָאָמָּנוּת? מִבְּחִינָה הִיסְטוֹרִית, הֵן בַּעֲלוֹת הַבְּרִית וְהֵן מְדִינוֹת הַצִּיר בִּיצְּעוּ מִתְקָפוֹת צְבָאִיּוֹת שֶׁפָּגְעוּ בְּאֶזְרָחִים לֹא לוֹחֲמִים בְּאוֹפֶן שִׁיטָתִי וּרְחַב הֶיקֵּף לְכָל אוֹרֶךְ מִלְחֶמֶת הָעוֹלָם הַשְּׁנִייָּה.
הַבְּלִיץ שֶׁבִּיצְּעָה גֶּרְמַנְיָה הַנָּאצִית בֵּין הַשָּׁנִים 1940 לְ-1941 הֵבִיא לְמוֹתָם שֶׁל עַשְׂרוֹת אַלְפֵי אֶזְרָחִים לֹא חֲמוּשִׁים, בְּעוֹד שֶׁהַפְצָצַת טוֹקְיוֹ, שֶׁבּוּצְּעָה עַל יְדֵי בַּעֲלוֹת הַבְּרִית בְּ-1945 בְּנֶשֶׁק קוֹנְבֶנְצְיוֹנָלִי, הָיְיתָה קַטְלָנִית וְהַרְסָנִית לֹא פָּחוֹת מֵהַהַפְצָצָה הָאָטוֹמִית שֶׁל הִירוֹשִׁימָה.
לַמְרוֹת זֹאת, הֲטָלַת פְּצָצוֹת הָאָטוֹם עַל יַפָּן נִטְבְּעָה בַּזִּיכָּרוֹן הַקּוֹלֶקְטִיבִי כְּמִתְקָפָה צְבָאִית מְעוֹרֶרֶת מַחֲלוֹקֶת, שֶׁהִשְׁפִּיעָה בְּאוֹפֶן אָרוֹךְ טְוָוח עַד יָמֵינוּ עַל הַלּוֹחְמָה הַצְּבָאִית וְעַל הַיְּחָסִים הַבֵּינְלְאוּמִּיִּים.