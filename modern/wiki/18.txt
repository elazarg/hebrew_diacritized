מֶרֶד הָאַבִּירִים (סְתָיו 1522- 7 בְּמַאי 1523) הָיָה מֶרֶד שֶׁהִתְחוֹלֵל עַל יְדֵי קְבוּצָה שֶׁל אַבִּירִים הוֹמָנִיסְטִים וּפְרוֹטֶסְטַנְטִים בְּהַנְהָגָתוֹ שֶׁל פְרַנְץ פוֹן זִיקִינְגֶן כְּנֶגֶד הַכְּנֵסִיָּיה הָרוֹמִית הַקָּתוֹלִית וְהַקֵּיסָר שֶׁל הָאִימְפֶּרְיָה הָרוֹמִית הַקְּדוֹשָׁה.
הַמֶּרֶד, שֶׁכּוּנָּה גַּם בְּשֵׁם "מֶרֶד הַבָּרוֹנִים הָעֲנִיִּים", הָיָה קְצַר מוֹעֵד, אַךְ הִיוָּוה הַשְׁרָאָה לְמִלְחֶמֶת הָאִיכָּרִים הַגֶּרְמָנִית, שֶׁהִתְחוֹלְלָה זְמַן קָצָר לְאַחַר מִכֵּן (1524-1526).

בִּימֵי הַבֵּינַיִים הַמְּאוּחָרִים הָיוּ הָאַבִּירִים הָאִימְפֶּרְיָאלִיִּים בִּתְקוּפָה שֶׁל שְׁקִיעָה מַתְמֶדֶת.
הִתְפַּתְּחוּתָם שֶׁל הַמִּסְחָר וְהַתַּעֲשִׂיָּיה הָעִירוֹנִיִּים עַל חֶשְׁבּוֹן הַחַקְלָאוּת הַמָּסוֹרְתִּית, בְּשִׁילּוּב עִם מְחִירֵי רִיבִּית גְּבוֹהִים וִירִידָה בְּעֵרֶךְ הַקַּרְקָעוֹת פָּגְעוּ בָּאַבִּירִים מִבְּחִינָה כַּלְכָּלִית, בְּעוֹד שֶׁהֶעָרִים הַמִּתְעַשְּׁרוֹת שֶׁל הָאִימְפֶּרְיָה הָרוֹמִית הַקְּדוֹשָׁה הָפְכוּ חֲזָקוֹת דַּיָּים לַעֲמוֹד בִּפְנֵי הַתְקָפוֹת צְבָאִיּוֹת.
כּוֹחָהּ הָעוֹלֶה שֶׁל הָאֲצוּלָּה הַגְּבוֹהָה (מַעֲמַד הַנְּסִיכִים) יַחַד עִם הַחַלָּתוֹ שֶׁל הַחוֹק הָרוֹמָאִי בִּמְקוֹמוֹ שֶׁל הַמִּשְׁפָּט הַמְּקוּבָּל הַקּוֹדֵם, פָּגְעוּ בָּאַבִּירִים מִבְּחִינָה פּוֹלִיטִית.
בְּנוֹסָף לְזֹאת נִפְגְּעָה קָשׁוֹת חֲשִׁיבוּתָם הַצְּבָאִית כְּלוֹחֲמִים בְּעִקְבוֹת חִידּוּשִׁים צְבָאִיִּים טֶכְנוֹלוֹגִיִּים וְטַקְטִיִּים וְכִינוּנָם שֶׁל צְבָאוֹת שְׂכִירִים, כַּאֲשֶׁר תְּכוּנוֹת אַבִּירִיּוֹת שֶׁל יְכוֹלוֹת אִישִׁיּוֹת וְאוֹמֶץ בִּשְׂדֵה הַקְּרָב אִיבְּדוּ מֵחֲשִׁיבוּתָם.

הָאַבִּירִים סֵירְבוּ לְשַׁתֵּף פְּעוּלָּה עִם הָאֲצוּלָּה הַגְּבוֹהָה עַל מְנַת לְחַזֵּק אֶת מַעֲמָדָם מוּל הֶעָרִים אוֹ לְשַׁתֵּף פְּעוּלָּה עִם הֶעָרִים כְּנֶגֶד מַעֲמַד הַנְּסִיכִים.
עַל מְנַת לְהוֹצִיא לַפּוֹעַל אֶת הָרֵפוֹרְמוֹת אוֹתָם בִּיקְּשׁוּ הָאַבִּירִים לְמַמֵּשׁ הֵם נִזְקְקוּ הֵן לְשִׁיתּוּף פְּעוּלָּה שֶׁל הֶעָרִים וְהֵן שֶׁל הָאִיכָּרִים.
אוּלָם חוֹסֶר הָאֵמוּן שֶׁל הָאִיכָּרִים כְּלַפֵּי מַעֲמַד הָאַבִּירִים הֵנִיא אוֹתָם מִלְּשַׁתֵּף פְּעוּלָּה עִמָּם.
רַק תּוֹכְנִית שֶׁהָיְיתָה מוֹבִילָה לְבִיטּוּל מוּחְלָט שֶׁל הַצְּמִיתוּת הַמְּשַׁעְבֶּדֶת וּזְכוּיוֹת הַיֶּתֶר שֶׁל מַעֲמַד הָאֲצוּלָּה הָיְיתָה עֲשׂוּיָה לִגְרוֹם לָאִיכָּרִים לַחֲבוֹר לְאַבִּירִים בְּמַאֲבָקָם לְרֵפוֹרְמוֹת.

בְּ-1495 בָּאֲסֵפָה שֶׁל ווֹרְמְס, הֶעָרִים הָאִימְפֶּרְיָאלִיּוֹת הִצִּיגוּ מִסְמַךְ דְּרִישׁוֹת שֶׁכְּלָל מִסְפַּר נְקוּדּוֹת בְּאַקְט שֶׁל מְחָאָה עַל הֶעְדֵּר הַיִּיצּוּג הָאֵפֶקְטִיבִי שֶׁלָּהֶם בְּרַיְיכְסְטָאג.
עִם זֹאת הַחֵלֶק הַיָּחִיד בַּמִּסְמָךְ שֶׁעָבַר בַּחֲקִיקָה הָיָה הָאִיסּוּר עַל "מִלְחָמָה פְּרָטִית".
עִם זֹאת הַנְּסִיכִים דָּאֲגוּ לְוַודֵּא שֶׁאִיסּוּר זֶה יָכוֹל אַךְ וְרַק עַל הָאַבִּירִים וְהַנְּסִיכִים יוּכְלוּ לְהַמְשִׁיךְ וּלְנַהֵל מִלְחָמוֹת פְּרָטִיּוֹת.
חוֹק זֶה שָׁלַל מֵהָאַבִּירִים מָקוֹר מֶרְכָּזִי שֶׁל הַכְנָסָתָם וְגַאֲוָותָם מֵאַחַר שֶׁכִּיבּוּשׁ וְהַחְזָקָה שֶׁל עָרִים וּנְסִיכִים תְּמוּרַת כּוֹפֵר הִיוּוּ עֲבוּרָם אֶת מְקוֹר הַהַכְנָסָה הַמֶּרְכָּזִי.

אַחְוַות הָאַבִּירִים
פְרַנְץ פוֹן זִיקִינְגֶן שֶׁזָּכָה לַכִּינּוּי "הָאַבִּיר הָאַחֲרוֹן" הִתְגּוֹרֵר רוֹב שְׁנוֹתָיו בְּסָמוּךְ לְרַיְין.
לְאַחַר שֶׁשִּׁימֵּשׁ בְּמֶשֶׁךְ תְּקוּפָה מְסוּיֶּמֶת בְּשֵׁירוּתוֹ שֶׁל הַקֵּיסָר מַקְסִימִילְיָאן בְּמַאֲבָקוֹ כְּנֶגֶד וֵנֶצְיָה, בִּילָּה שָׁנִים רַבּוֹת בְּמִתְקָפוֹת כְּנֶגֶד עָרִים וּנְסִיכִים בְּמַעֲלֵה וּבְמוֹרָד הֲרַיְין פְּעוּלּוֹת שֶׁהָפְכוּ אוֹתוֹ לְאָדָם עָשִׁיר בְּיוֹתֵר.
בִּזְמַן הַבְּחִירוֹת שֶׁל 1519 בִּפְרַנְקְפוּרְט, לְתוֹאַר קֵיסַר הָאִימְפֶּרְיָה הָרוֹמִית הַקְּדוֹשָׁה קִיבֵּל שׁוֹחַד רַב מִצַּד פְרַנְסוּאָה הָרִאשׁוֹן מֶלֶךְ צָרְפַת עַל מְנַת לִזְכּוֹת בִּתְמִיכָתוֹ אַךְ בְּסוֹפוֹ שֶׁל דָּבָר הוֹבִיל אֶת חַיָּילָיו לִפְרַנְקְפוּרְט שָׁם אִפְשְׁרָה נוֹכְחוּתָם לְהַבְטִיחַ אֶת נִיצְחוֹנוֹ שֶׁל קַארְל הַחֲמִישִׁי שֶׁזָּכָה בַּתּוֹאַר הַנִּכְסָף.

זִיקִינְגֶן הִתְוַודֵּעַ אֶל אוּלְרִיךְ פוֹן הוּטַן אַבִּיר דָּתִי-הוּמָנִיסְטִי וּבְיַחַד נִיסְּחוּ שׁוּרָה שֶׁל רֵפוֹרְמוֹת מוּצָּעוֹת שֶׁקָּרְאוּ לְבִיטּוּל כָּל הַנְּסִיכוּיוֹת הָעַצְמָאִיּוֹת וּלְאִיחוּדָם שֶׁל כָּל הַשְּׁטָחִים הַגֶּרְמָנִיִּים תַּחַת מֶמְשָׁלָה לְאוּמִּית אַחַת, חִילּוּנָם שֶׁל כָּל הַבִּישׁוֹפוּיוֹת הַנּוֹצְרִיּוֹת וְכִינּוּנָהּ שֶׁל "דֶּמוֹקְרַטְיָה שֶׁל אֲצִילִים בְּהַנְהָגַת מוֹנַרְךְ".
הוּטַן וְזִיקִינְגֵּן קִיוּוּ שֶׁתּוֹכְנִית זוֹ תִּהְיֶה מְסַפֶּקֶת עַל מְנַת לְעוֹדֵד אֶת הָאִיכָּרִים לְהִצְטָרֵף לְמַאֲבָקָם.

בְּהַשְׁפָּעָתוֹ שֶׁל הוּטַן הָפְכָה טִירַת אַבְּרַנְבֵּרְג שֶׁל זִיקִינְגֶן לְמֶרְכָּז שֶׁל רֵנֵסַאנְס הוּמָנִיסְטִי וּלְאַחַר מִכֵּן שֶׁל הַלּוּתֶרְנִיזְם, שֶׁהַפִּיצָה אֶת רַעֲיוֹנוֹתֶיהָ בְּאֶמְצָעוּת עֲלוֹנִים.
זִיקִינְגֶן עָזַר לְהוּמָנִיסְטִים וְרֵפוֹרְמִיסְטִים רַבִּים לְהִמָּלֵט מִמְּקוֹמוֹת בָּהֶם הָיוּ שְׁרוּיִים בְּסַכָּנָה וְהֶעֱנִיק לָהֶם מִקְלָט בְּטִירָתוֹ וַאֲפִילּוּ הִצִּיעַ מִקְלָט לְמַרְטִין לוּתֶר לְאַחַר הַדִּיֵאט שֶׁל ווֹרְמְס, אַךְ לוּתֶר בָּחַר לְהִישָּׁאֵר בִּמְקוֹם זֹאת בְּחָסוּתוֹ שֶׁל פְרִידְרִיךְ מִסַּקְסוֹנְיָה.

בְּ-1522 כַּאֲשֶׁר הַקֵּיסָר שָׁהָה בִּסְפָרַד, זִיקִינְגֶן כִּינֵּס אֶת "אֲסֵפַת אַחְוַות הָאַבִּירִים".
הָאֲסֵפָה בָּחֲרָה בּוֹ כַּמַּנְהִיגָה וְהֶחֱלִיטָה לְהַפְעִיל כּוֹחַ עַל מְנַת לְהַשִּׂיג אֶת יְעָדֶיהָ לְאַחַר שֶׁלֹּא הִצְלִיחָה לְהַשִּׂיגָם בְּדֶרֶךְ חוּקִּית עֵקֶב יִיצּוּגָם הַדַּל שֶׁל הָאַבִּירִים בְּרַיְיכְסְטָאג.
הָאוֹיֵב שֶׁסּוּמַּן רִאשׁוֹן כְּמַטָּרָה עִם תְּחִילַּת הַמֶּרֶד הָיָה רִיצַ'רְד גְּרַיְיפֶנְקְלֵאוּ, הָאַרְכִיבִּישׁוֹף שֶׁל טֶרְיֵיר, יָרִיב מַר שֶׁל לוּתֶר וְתוֹמְכָיו.
הַתּוֹאֲנָה שֶׁשִּׁימְּשָׁה לִפְתִיחַת הַמִּתְקָפָה הָיְיתָה כּוֹפֵר שֶׁלֹּא שׁוּלַּם עַל יָדִי שְׁנֵי חַבְרֵי מוֹעֶצֶת הָעִיר תְּמוּרַת שִׁחְרוּרָם לְאַבִּיר אַחֵר שֶׁשָּׁבָה אוֹתָם מִסְפַּר שָׁנִים קוֹדֶם לָכֵן.
בִּנְאוּם שֶׁנָּשָׁא בִּפְנֵי תּוֹשָׁבֵי הָעִיר עִם פְּתִיחַת הַמֶּרֶד הִשְׁתַּמֵּשׁ בְּרֵטוֹרִיקָה דָּתִית מְשׁוּלְהֶבֶת בְּמַטָּרָה לְעוֹדֵד אֶת תּוֹשָׁבֵי הָעִיר לְהִיכָּנַע וּלְהַדִּיחַ אֶת הָאַרְכִיבִּישׁוֹף עַל מְנַת לַחֲסוֹךְ מֵהָאַבִּירִים אֶת הַצּוֹרֶךְ בַּעֲרִיכַת מָצוֹר עַל הָעִיר.

הַמַּעֲרָכָה עַל טֶרְיֵיר וְסוֹפוֹ שֶׁל הַמֶּרֶד
זִיקִינְגֶן הֵחֵל מְאַרְגֵּן צָבָא בְּעֶזְרָתָם שֶׁל אַבִּירִים שְׁכֵנִים כַּאֲשֶׁר חַיָּילָיו מְנִיפִים אֶת הַדֶּגֶל הַקֵּיסָרִי וְטָעַן שֶׁהוּא פּוֹעֵל בְּשֵׁם הַקֵּיסָר.
עִם זֹאת הַדִּיֵאט הַקֵּיסָרִי בְּנִירֶנְבֵּרְג שֶׁהֶחֱזִיק בְּסַמְכוּיוֹת הַקֵּיסָר בְּהֵיעָדְרוֹ סֵירֵב לְהַכִּיר בָּזֹאת, וְהוֹרָה לְזִיקִינְגֵּן לְהַפְסִיק אֶת הַמֶּרֶד בְּאִיּוּם שֶׁל חֵרֶם קֵיסָרִי.
הַמִּתְקָפָה עַל הָעִיר הֵחֵלָּה בִּסְתָיו מָה שְׁמוּרָה עַל כָּךְ שֶׁזִּיקִינְגֵּן לֹא הִתְכַּוֵּון לְהִתְקַדֵּם הָלְאָה בְּאוֹתָהּ שָׁנָה.

זִיקִינְגֶן הִתְעַלֵּם מֵהַחְלָטוֹת הַדִּיֵאט וְהֶחֱלִיט לְהַמְשִׁיךְ בַּמִּתְקָפָה.
עִם זֹאת אַנְשֵׁי הָעִיר לֹא שׁוּכְנְעוּ מִדְּבָרָיו וְסֵירְבוּ לָצֵאת כְּנֶגֶד רִיצַ'רְד שֶׁהִתְגַּלָּה כִּמְפַקֵּד צְבָאִי מוּצְלָח.
בְּנוֹסָף לְכָךְ קִיבֵּל הָאַרְכִיבִּישׁוֹף סִיּוּעַ מִצַּד רוֹזֵן פָּלָטִין וּמִצַּד הַלָּנְדְגְרָף שֶׁל הַסֶּן שֶׁבָּאוּ לְעֶזְרָתוֹ.
לְאַחַר 7 יְמֵי מָצוֹר שֶׁכָּלְלוּ 5 נִיסְיוֹנוֹת תְּקִיפָה, אָזַל אֲבַק הַשְּׂרֵיפָה לְכוֹחוֹתָיו שֶׁל זִיקִינְגֶן וְהוּא נֶאֱלַץ לָסֶגֶת חֲזָרָה לְטִירָתוֹ.
בֵּינְתַיִים הֵטִילָה עָלָיו מוֹעֶצֶת הָעוֹצְרִים הָאִימְפֶּרְיָאלִית צַו שֶׁל חֵרֶם קֵיסָרִי.

בְּמַהֲלַךְ נְסִיגָתוֹ טָעֲנוּ מִתְנַגְּדָיו כִּי הוּא בָּזַז אֶת כָּל הָאֵזוֹר הַכַּפְרִי כּוֹלֵל אֶת הָעִיר קַיְיזֶרְסְלָאוּטֵרְן.
לְעוּמָּתָם טָעֲנוּ תּוֹמְכָיו שֶׁמַּעֲשֵׂי הַבִּיזָּה הַיְּחִידִים שֶׁבִּיצֵּעַ הָיוּ כְּנֶגֶד הַכְּנֵסִיּוֹת וְהַמִּנְזָרִים הַשְּׂנוּאִים.

זִיקִינְגֶן עָזַב אֶת אַבְרַנְבֵּרְג וּבִילָּה אֶת חוֹדְשֵׁי הַחוֹרֶף בְּטִירָתוֹ הַמְּבוּצֶּרֶת הֵיטֵב בְּלַנְדְּשְׁטוֹל, מִשָּׁם קִיוָּוה לְהַמְשִׁיךְ אֶת מַאֲבָקוֹ.
טִירָה זוֹ נֶחְשְׁבָה לְאַחַת הַטִּירוֹת הַחֲזָקוֹת בְּיוֹתֵר בְּגֶרְמַנְיָה וְזִיקִינְגֵּן חָשׁ בָּהּ בָּטוּחַ.
בֵּינְתַיִים נָסוֹג הוּטַן לִשְׁוַויְיץ כְּשֶׁהוּא מְנַסֶּה בְּיַחַד עִם תּוֹמְכָיו לְהַשִּׂיג תְּמִיכָה לִפְתִיחַת מַעֲרָכָה צְבָאִית נוֹסֶפֶת כַּעֲבוֹר שָׁנָה.

כַּאֲשֶׁר פָּתְחוּ שְׁלוֹשֶׁת בַּעֲלֵי הַבְּרִית הַנָּסִיךְ לוּדְוִויג הַחֲמִישִׁי (רוֹזֵן פָּלָטִין) פִילִיפּ הַלָּנָדַגְרָף שֶׁל הַסֶּן וְהָאַרְכִיבִּישׁוֹף רִיצַ'רְד מִטֶּרְיֵיר בְּמָצוֹר עַל טִירָתוֹ בְּלַנְדְּשְׁטוֹל צִיפָּה זִיקִינְגֶן לְהַחֲזִיק מַעֲמָד לְפָחוֹת בְּמֶשֶׁךְ אַרְבָּעָה חוֹדָשִׁים, בְּתִּקְוָוה שֶׁעַד אָז יַגִּיעוּ תִּגְבּוֹרוֹת מִבַּחוּץ לְעֶזְרָתוֹ.
עִם זֹאת הוּא לֹא הֶעֱרִיךְ נְכוֹנָה אֶת עוֹצְמָתָהּ שֶׁל הָאַרְטִילֶרְיָה הַחֲדִישָׁה שֶׁעָמְדָה בִּרְשׁוּת הַתּוֹקְפִים, שֶׁהִפְגִּיזוּ אֶת טִירָתוֹ בְּאִינְטֶנְסִיבִיּוּת בְּתוֹךְ שָׁבוּעַ בִּלְבַד הָפְכוּ אֶת טִירָתוֹ לְעִיֵּי חוֹרָבוֹת.
זִיקִינְגֶן עַצְמוֹ סָבַל מִפְּצִיעוֹת קָשׁוֹת.
וּבְ-7 בְּמַאי 1523 נֶאֱלַץ לְהִיכָּנַע לִשְׁלוֹשֶׁת הַנְּסִיכִים וּמֵת מִפְּצָעָיו זְמַן קָצָר לְאַחַר מִכֵּן.

עִם מוֹתוֹ אִיבֵּד מֵחֲשִׁיבוּתוֹ כִּמְעַט לַחֲלוּטִין מַעֲמַד הָאַבִּירִים כְּכוֹחַ צְבָאִי מַשְׁמָעוּתִי בְּגֶרְמַנְיָה וְסִימֵּל אֶת שְׁקִיעָתָהּ שֶׁל הָאַבִּירוּת בְּאֵירוֹפָּה.
הוּטַן הִמְשִׁיךְ לִחְיוֹת עוֹד מִסְפַּר חוֹדָשִׁים אַחֲרֵי זִיקִינְגֶן לִפְנֵי שֶׁנִּפְטַר מִמַּחֲלַת הָעַגֶּבֶת בְּמִנְזַר בִּשְׁוַויְיץ בּוֹ שָׁהָה לְאַחַר נְסִיגָתוֹ.

טִירוֹתֵיהֶם שֶׁל מַרְבִּית הַמִּשְׁתַּתְּפִים וְהַתּוֹמְכִים בַּמֶּרֶד הוּחְרְמוּ.
הָאַרְכִיבִּישׁוֹף מִמַּיְינְץ אַף נִקְנַס בְּשֶׁל הַחֲשָׁדוֹת נֶגְדּוֹ בִּמְעוֹרָבוּת בַּמַּהֲלָכִים שֶׁהוֹבִילוּ אֶל הַמֶּרֶד.
הָאַבִּירִים הָיוּ עַתָּה בְּרוּבָּם בְּמַצָּב שֶׁל פְּשִׁיטַת רֶגֶל עֵקֶב כִּישְׁלוֹן הַמֶּרֶד לְנוֹכַח אִינְפְלַצְיָה גּוֹבֶרֶת, פְּגִיעָה בְּחַקְלָאוּת, דְּרִישׁוֹת גּוֹבְרוֹת מִצַּד הַנְּסִיכִים וְחוֹסֶר יְכוֹלְתָּם לְהַמְשִׁיךְ וּלְהִתְפַּרְנֵס מִ"בִּיזָּה חוּקִּית".

רוֹב הָאַבִּירִים הִמְשִׁיכוּ לְהִתְקַיֵּים כַּאֲדוֹנִים פֵיאוֹדָלִים פְּחוּתִים בַּחֲשִׁיבוּתָם שֶׁהִתְקַיְּימוּ עַל יְדֵי הֲטָלַת מִיסִּים כְּבֵדִים עַל אִיכָּרֵיהֶם.
לֹא הָיָה לָהֶם עַתָּה עוֹד מַעֲמָד עַצְמָאִי שֶׁל מַמָּשׁ, וְאֵלֶּה שֶׁכֵּן הִצְלִיחוּ לְהִתְעַלּוֹת מֵעַל מַעֲמָדָם עָשׂוּ זֹאת עַל יְדֵי כָּךְ שֶׁהִצְלִיחוּ לְשַׁמֵּשׁ כְּאַנְשֵׁי מִינְהָל מוּכְשָׁרִים כְּמָרִים אוֹ אַנְשֵׁי צָבָא בְּשֵׁירוּתָם שֶׁל הַנְּסִיכִים.
מְעַטִּים כְּמוֹ הָאַבִּיר פְלוֹרִיָּאן גְּאַיְיר סֵירְבוּ לְהַשְׁלִים עִם הַנְּסִיבּוֹת שֶׁנִּכְפּוּ עֲלֵיהֶם (וְהָיוּ הַגּוֹרְמִים לִפְרוֹץ הַמֶּרֶד) וְהִצְטָרְפוּ בְּסִיּוּעַ לְמֶרֶד הָאִיכָּרִים הַגֶּרְמָנִי שֶׁהִתְחוֹלֵל מִסְפַּר שָׁנִים מְאוּחָר יוֹתֵר.
הַסֵּירוּב הַגּוֹרֵף בְּקֶרֶב הָאַבִּירִים לְשַׁלֵּם אֶת מַס הַמַּעֲשֵׂר לַכְּנֵסִיָּיה בְּמַהֲלַךְ הַמֶּרֶד הִתְפַּשֵּׁט בְּהַדְרָגָה לְמַעֲמַד הָאִיכָּרִים וְהָיָה אֶחָד הַגּוֹרְמִים לִפְרוֹץ הַמֶּרֶד בְּקִרְבָּם.