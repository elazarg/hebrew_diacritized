1984 (בְּאַנְגְּלִית: Nineteen Eighty-Four) הוּא רוֹמָן דִּיסְטוֹפִּי שֶׁכָּתַב ג'וֹרְג' אוֹרְוֶול.
בַּסֵּפֶר מְתָאֵר אוֹרְוֶול חַיִּים הַמִּתְנַהֲלִים תַּחַת שִׁלְטוֹן טוֹטָלִיטָרִי קִיצוֹנִי.
1984 זָכָה לְהִתְיַיחֲסוּיוֹת שׁוֹנוֹת: יֵשׁ בּוֹ בִּיקּוֹרֶת פּוֹלִיטִית חֲרִיפָה עַל הַמִּשְׁטָר הַקּוֹמוּנִיסְטִי בִּבְרִית הַמּוֹעָצוֹת וְעַל טוֹטָלִיטָרִיזְם בִּכְלָל, וְיֵשׁ בּוֹ גַּם מְסָרִים מוּסָרִיִּים, פְּסִיכוֹלוֹגִיִּים וְסוֹצְיוֹלוֹגִיִּים.

לַסֵּפֶר וּלְרַעֲיוֹנוֹת שֶׁבִּיטֵּא בּוֹ אוֹרְוֶול נוֹדְעָה הַשְׁפָּעָה תַּרְבּוּתִית נִיכֶּרֶת.
הַדִּיסְטוֹפְּיָה שֶׁיָּצַר אוֹרְוֶול בַּסֵּפֶר הִיא עוֹלָם קוֹדֵר הַמְּנוֹהָל וּמְפוּקָּח בְּאֶמְצָעִים שֶׁל שְׁלִיטָה פִיזִית וּמֶנְטָאלִית מוּחְלֶטֶת - הַהַגְשָׁמָה הַמְּלֵאָה שֶׁל הַמִּשְׁטָר הַטּוֹטָלִיטָרִי.
רְאִיָּיתוֹ הַיִּיחוּדִית שֶׁל אוֹרְוֶול אֶת מַעֲרֶכֶת הַיְּחָסִים שֶׁבֵּין הַיָּחִיד לְחֶבְרָה, אֶת הָאִידֵאוֹלוֹגְיָה הַמּוּצֶּגֶת בְּמַעֲרוּמֶּיהָ, וְאֶת תַּפְקִיד הַמִּפְלָגָה וְהַמְּדִינָה, מְאִירָה בְּאוֹר אַחֵר גַּם מִשְׁטָרִים וַחֲבֵרוֹת שׁוֹנִים מְאוֹד מֵאֵלּוּ שֶׁעֲלֵיהֶם כָּתַב אוֹרְוֶול.
כָּךְ לְמָשָׁל, הַבִּיטּוּי "הָאָח הַגָּדוֹל" הָפַךְ מַטְבֵּעַ לָשׁוֹן הַמִּתְיַיחֵס לְמַצָּב בּוֹ פְּרָטִים נְתוּנִים לְפִיקּוּחַ וּלְנִיטּוּר מַתְמִידִים מִטַּעַם הַשִּׁלְטוֹן.
אוֹרְוֶול דִּמְיֵין מַצָּב כָּזֶה, אַךְ כַּיּוֹם מַחֲזִיקוֹת מְדִינוֹת בְּאֶמְצָעִים טֶכְנוֹלוֹגִיִּים הַמְּאַפְשְׁרִים לְיַישֵּׂם אֶת הֶחָזוֹן הַזֶּה בְּמִידָּה כָּזוֹ אוֹ אַחֶרֶת.
עוֹד טָבַע אוֹרְוֶול אֶת הַמּוּשָּׂג 'מִשְׁטֶרֶת הַמַּחֲשָׁבוֹת', מִשְׁטָרָה חֲשָׁאִית שֶׁמַּטְּרָתָהּ לִמְנוֹעַ מֵאֶזְרְחֵי הַמְּדִינָה לְהַעֲלוֹת עַל דַּעְתָּם רַעֲיוֹנוֹת הַסּוֹתְרִים אֶת מַטְּרוֹת הַמִּשְׁטָר.
נוֹהֲגִים לְהִשְׁתַּמֵּשׁ בְּבִיטּוּי זֶה, לְעִיתִּים, בְּהִתְיַיחֵס לַשִּׁלְטוֹן הַמְּנַסָּה לְהַגְבִּיל אֶת חוֹפֶשׁ הַבִּיטּוּי שֶׁל אֶזְרָחָיו.

הַסֵּפֶר, שֶׁנִּכְתַּב בִּשְׁנַת 1948 וּפוּרְסַם בְּ-8 בְּיוּנִי 1949, הוּא מֵעֵין חִיזָּיוֹן שֶׁל הַכּוֹתֵב עַל שְׁנַת 1984.
בְּשָׁנָה זוֹ הָעוֹלָם מְחוּלָּק לְשָׁלוֹשׁ אִימְפֶּרְיוֹת הַנִּלְחָמוֹת זוֹ בָּזוֹ לְלֹא הֶרֶף: הָאַחַת הִיא אוֹקִיאַנְיָה הַמִּשְׂתָּרַעַת עַל פְּנֵי אַרְצוֹת הַבְּרִית, אָמֵרִיקָה הַלָּטִינִית, הָאִיִּים הַבְּרִיטִיִּים, אוֹסְטְרַלְיָה וְהַחֵלֶק הַדְּרוֹמִי שֶׁל אַפְרִיקָה, הַשְּׁנִיָּיה הִיא אֵירְאַסְיָה הַכּוֹלֶלֶת אֶת בְּרִית הַמּוֹעָצוֹת וְאֵירוֹפָּה הַיַּבַּשְׁתִּית, וְהַשְּׁלִישִׁית הִיא אִיסְטְאַסְיָה הַכּוֹלֶלֶת אֶת יַפָּן, סִין, קוֹרֵיאָה וְחֵלֶק מִמְּדִינוֹת הַמִּזְרָח הָרָחוֹק.

גִּיבּוֹר הַסֵּפֶר, וִינְסְטוֹן סְמִית, חַי בְּ"אוֹקְיָאנְיָה", מְדִינָה טוֹטָלִיטָרִית שֶׁבָּהּ הָאֶזְרָחִים נִמְצָאִים תַּחַת עֵינוֹ הַפְּקוּחָה שֶׁל "הָאָח הַגָּדוֹל", שַׁלִּיט הַמִּפְלָגָה.
הַהִיסְטוֹרְיָה מְשׁוּכְתֶּבֶת לְפִי צוֹרְכֵי הַהַנְהָגָה, וְהַשָּׂפָה הַמְּדוּבֶּרֶת הוֹפֶכֶת בְּתַהֲלִיךְ הַדְרָגָתִי לְשָׂפָה הַנִּקְרֵאת "שִׂיחַדָשׁ" (Newspeak), הַמְּעוּצֶּבֶת כָּךְ שֶׁתּוּגְבַּל יְכוֹלֶת הַחֲשִׁיבָה שֶׁל הָאֶזְרָחִים.
מַטְּרָתָהּ שֶׁל "שִׂיחַדָשׁ" הִיא לְצַמְצֵם אֶת אוֹצַר הַמִּילִּים תּוֹךְ סִילּוּק מוּנָּחִים כְּגוֹן "חוֹפֶשׁ", וּבַד בְּבַד לִיצוֹר מַצָּב בּוֹ הַדִּיבּוּר עַל עִנְיָינִים בַּעֲלֵי מַשְׁמָעוּת פּוֹלִיטִית הוֹפֵךְ לִהְיוֹת פְּעוּלָּה אוֹטוֹמָטִית שֶׁמְּקוֹרָהּ בַּגָּרוֹן הָאֱנוֹשִׁי בִּמְקוֹם פְּעוּלָּה מֶנְטָלִית שֶׁמְּקוֹרָהּ בַּמּוֹחַ.
כָּךְ לְמָשָׁל, הַתַּרְגּוּם הַיָּחִיד הָאֶפְשָׁרִי לְשִׂיחַדָשׁ שֶׁל הַפִּסְקָה הַמְּפוּרְסֶמֶת מֵהַחוּקָּה הָאֲמֵרִיקָאִית, הַמְּדַבֶּרֶת עַל חוֹפֶשׁ וְעַל שְׁאִיפָה לְאוֹשֶׁר, הוּא הַמִּילָּה "חוֹשֶׁבְפֶּשַׁע" (Crimethink), שֶׁמְּיוּחֶדֶת בְּשִׂיחַדָשׁ לְכָל פְּעִילוּת מֶנְטָלִית שֶׁאֵינָהּ עַל פִּי עֶקְרוֹנוֹת הַמִּפְלָגָה.

בָּעוֹלָם הַקּוֹדֵר הַמְּתוֹאָר בַּסֵּפֶר אֵין לָאָדָם חוֹפֶשׁ חֲשִׁיבָה.
הוּא מְצוֶּוה לִפְעוֹל כְּפִי שֶׁ"הָאָח הַגָּדוֹל" רוֹצֶה, עַל מְנַת לְרַצּוֹת אֶת הַמִּפְלָגָה.
מָסָךְ הַטֵּלֶסְקְרִין (Telescreen, מַכְשִׁיר הַפִּיקּוּחַ) נִמְצָא בְּכָל פִּינָּה, וְעֵינוֹ שֶׁל הָאָח הַגָּדוֹל פְּקוּחָה תָּמִיד: הוּא מְסוּגָּל לִרְאוֹת הַכּוֹל, לִשְׁמוֹעַ הַכּוֹל, וַאֲפִילּוּ לִמְדּוֹד אֶת קֶצֶב פְּעִימוֹת הַלֵּב.
כָּל סְטִיָּיה וְלוּ הַקְּטַנָּה בְּיוֹתֵר, כְּמוֹ חִיּוּךְ בִּלְתִּי צָפוּי, הֲלִיכָה לְכִיוּוּן שׁוֹנֶה מֵהָרָגִיל, עֲלִיָּיה פִּתְאוֹמִית בְּקֶצֶב פְּעִימוֹת הַלֵּב, מַחְשָׁבָה הַמַּבִּיעָה בִּיקּוֹרֶת עַל הַשִּׁלְטוֹנוֹת - תָּבִיא עַל הַסּוֹטֶה אֶת יַד הַמִּפְלָגָה.

הַגִּיבּוֹר עוֹבֵד בְּ"מַחְלֶקֶת הַמִּסְמָכִים" שֶׁבְּ"מִינִיסְטֶרְיוֹן הָאֱמֶת", וְתַפְקִידוֹ לְשַׁכְתֵּב אֶת הַהִיסְטוֹרְיָה עֲבוּר הַמִּפְלָגָה.
לְמָשָׁל, הוּא מְקַבֵּל קִטְעֵי עִיתּוֹנוּת "בְּעָיָיתִיִּים", כְּגוֹן קְטָעִים הַמִּסְפָּרִים בְּשִׁבְחָם שֶׁל חַבְרֵי מִפְלָגָה שֶׁלְּאַחַר מִכֵּן סָרְחוּ, "אוּיְּדוּ" וְהָפְכוּ לְ"לֹא אֲנָשִׁים", וְנִדְרַשׁ לִכְתּוֹב בִּמְקוֹמָם יְדִיעוֹת אֲחֵרוֹת (לְמָשָׁל, דִּבְרֵי הֶסְפֵּד לִכְבוֹד חֲבֵר מִפְלָגָה מְפוּבְּרָק שֶׁהִקְרִיב אֶת חַיָּיו לְמַעַן הַמּוֹלֶדֶת).
עוֹד עָלָיו לְתַקֵּן "שְׁגִיאוֹת" וּ"טָעוּיוֹת דְּפוּס" בָּעִיתּוֹנִים - כְּלוֹמַר, תַּחֲזִיּוֹת שְׁגוּיוֹת וְהַבְטָחוֹת שֶׁהוּפְרוּ, וְלַהֲפוֹךְ אוֹתָן לְתַחֲזִיּוֹת שֶׁהִתְמַמְּשׁוּ וּלְהַבְטָחוֹת שֶׁמּוּמְּשׁוּ בַּפּוֹעַל.
בְּנוֹסָף, מִדַּי שָׁנִים אֲחָדוֹת הֶחֱלִיפָה אוֹקִיאַנְיָה אֶת אוֹיַבְתָּהּ (בְּמִלְחָמָה הַמִּתְנַהֶלֶת בְּאוֹפֶן מַתְמִיד) וְטָעֲנָה שֶׁהַמִּלְחָמָה הִתְנַהֲלָה "תָּמִיד" נֶגֶד הָאוֹיֶבֶת הַחֲדָשָׁה, וּבְמִקְרִים כָּאֵלֶּה הָיָה עָלָיו וְעַל חֲבֵרָיו לַמַּחְלָקָה לַעֲבוֹד בְּמֶשֶׁךְ שָׁבוּעַ לְלֹא הֲפוּגָה כְּדֵי לְשַׁכְתֵּב אֶת כָּל הַדִּיוּוּחִים הָעִיתּוֹנָאִיִּים עַל הַמִּלְחָמָה מֵהַשָּׁנִים הָאַחֲרוֹנוֹת וְלִיצוֹר אֶת הָרוֹשֶׁם שֶׁהַמִּלְחָמָה אָכֵן הִתְנַהֲלָה תָּמִיד נֶגֶד הָאוֹיֶבֶת הַחֲדָשָׁה.
בְּ"מִינִיסְטֶרְיוֹן הָאֱמֶת" מוֹצֵא וִינְסְטוֹן אֶת אַהֲבָתוֹ (פּוֹעֶלֶת בְּמַחְלֶקֶת יִיצּוּר רוֹמָנִים זְעִירִים וּפוֹרְנוֹגְרַפְיָה זוּטָא לַ'פְּרוֹלִים' - הַהֲמוֹנִים, רוֹמָנִים הַמְּיוּצָּרִים בִּידֵי מְכוֹנָה מִבְּלִי שֶׁתִּיגַּע בָּהֶם יַד אָדָם).
ג'וּלְיָה יוֹדַעַת, בְּאוֹפֶן דּוֹמֶה לוֹ, שֶׁאֵין הָעוֹלָם יָכוֹל לְהִתְקַיֵּים כְּמוֹ שֶׁהוּא כָּעֵת, וּבְיַחַד הֵם מְנַסִּים לְשַׁמֵּר אֶת אַהֲבָתָם אֶל מוּל כּוֹחָהּ הֶעָצוּם שֶׁל הַמִּפְלָגָה.

שְׁלוֹשׁ סִיסְמָאוֹתֶיהָ שֶׁל הַמִּפְלָגָה, הַמְּתַמְצְתוֹת אֶת עֶקְרוֹנוֹת הַ"סּוֹצְאַנְג" (IngSoc - "הַסּוֹצְיָאלִיזְם הָאַנְגְּלִי"), שֶׁהִיא הַתּוֹרָה הַשַּׁלֶּטֶת, מוּחְדָּרוֹת לְלֹא הֶרֶף לְמוֹחָם שֶׁל הַתּוֹשָׁבִים:

מִלְחָמָה הִיא שָׁלוֹם
חֵירוּת הִיא עַבְדוּת
בַּעֲרוּת הִיא כּוֹחַ

חֲבֵר הַמִּפְלָגָה הַמְּקַיֵּים אֶת עֶקְרוֹנוֹת הַסּוֹצְאַנְג אָמוּר לִהְיוֹת מְיוּמָּן בְּיוֹתֵר בְּ"דוּחוֹשֵׁב" (doublethink), הָאוֹמָּנוּת הָעֲדִינָה שֶׁל חֲשִׁיבַת דָּבָר וְהִיפּוּכוֹ בְּעֵת וּבְעוֹנָה אַחַת: רַק כָּךְ נִיתָּן לְהָבִין אֶת סִיסְמָאוֹת הַמִּפְלָגָה, אֶת הָעוּבְדָּה כִּי הַמָּקוֹם בּוֹ מוּפָצִים שְׁקָרִים גַּסִּים נִקְרָא "מִינִיסְטֶרְיוֹן הָאֱמֶת" וְהַמָּקוֹם אֵלָיו נִלְקָחִים הָאֲסִירִים הַפּוֹלִיטִיִּים לַחֲקִירָה נִקְרָא "מִינִיסְטֶרְיוֹן הָאַהֲבָה", אֶת שִׁינּוּי הֶעָבָר וְהַפִּיקּוּחַ עַל הַמְּצִיאוּת, אֶת הַהִיסְטֶרְיָה הַמִּלְחַמְתִּית סְבִיב מִלְחָמָה שֶׁנּוֹעֲדָה בַּפּוֹעַל לֹא לְהַכְרָעַת הָאוֹיֵב אֶלָּא לְשִׁימּוּר הַמִּבְנֶה הַחֶבְרָתִי וְהַפּוֹלִיטִי שֶׁל הַמְּדִינָה, וַאֲפִילּוּ אֶת הַמִּילָּה "דוּחוֹשֵׁב" עַצְמָהּ.

בְּסוֹפוֹ שֶׁל הַסֵּפֶר נִתְפָּסִים וִינְסְטוֹן וְג'וּלְיָה בִּידֵי הַמִּפְלָגָה, וּמוּבָאִים אֶל "מִינִיסְטֶרְיוֹן הָאַהֲבָה" הוּא הַכֶּלֶא שֶׁל הַמִּפְלָגָה.
לְאַחַר עִינּוּיִים פִיזִיִּים וּמֶנְטָלִיִּים קָשִׁים, מִתְוַודֶּה וִינְסְטוֹן עַל "פְּשָׁעָיו" כְּלַפֵּי הַמִּפְלָגָה, אַךְ עֲדַיִין אֵינוֹ נִשְׁבַּר: גַּרְעִין הָאִישִׁיּוּת הַפְּנִימִי שֶׁלּוֹ נוֹתַר כְּשֶׁהָיָה.
אָז מוּבָא וִינְסְטוֹן עַל יְדֵי הַחוֹקֵר אוֹבְּרָיֶאן אֶל "חֶדֶר 101".
בְּחֶדֶר זֶה מִתְעַמֵּת כָּל אָסִיר עִם הַדָּבָר הַמַּפְחִיד אוֹתוֹ בְּיוֹתֵר.
אֵצֶל וִינְסְטוֹן אֵלּוּ הֵם עַכְבְּרוֹשִׁים.
כְּשֶׁמְּקָרְבִים אוֹתוֹ לִכְלוּב הָעַכְבְּרוֹשִׁים זוֹעֵק וִינְסְטוֹן - "עֲשׂוּ זֹאת לְג'וּלְיָה! לֹא לִי!".
זוֹהִי נְקוּדַּת הַשְּׁבִירָה הַפְּסִיכוֹלוֹגִית שֶׁלּוֹ.
מִכָּאן וְאֵילָךְ הוּא כְּחוֹמֶר בְּיַד הַיּוֹצֵר בְּיָדָיו שֶׁל אוֹבְּרָיֶאן, חוֹקְרוֹ וְהָאָדָם שֶׁמְּחַנֵּךְ אוֹתוֹ מֵחָדָשׁ.

וִינְסְטוֹן וְג'וּלְיָה, לְאַחַר שֶׁבָּגְדוּ זֶה בְּזוֹ (גַּם ג'וּלְיָה נִלְקְחָה לְחֶדֶר 101), מוּשְׁאָרִים בְּמַצָּב שֶׁל "קִיּוּם מוּשְׁעֶה".
הֵם אֵינָם מוֹצְאִים לַהוֹרֵג אֶלָּא נוֹתְנִים לָהֶם לִחְיוֹת אֶת חַיֵּיהֶם לְפִי שָׁעָה מִתּוֹךְ יְדִיעָה כִּי מַאֲסָרָם וְהוֹצָאָתָם לַהוֹרֵג צְפוּיָה בְּכָל רֶגַע.
דַּוְוקָא בְּמַצָּב זֶה, לְאַחַר שֶׁבָּגַד בָּאִישָּׁה שֶׁאָהַב וּבְכָל עֶקְרוֹנוֹתָיו וְעָבַר עִינּוּיִים פִיזִיִּים וּמֶנְטָלִיִּים מַחֲרִידִים, לוֹמֵד וִינְסְטוֹן סוֹף-סוֹף לֶאֱהוֹב אֶת הָאָח הַגָּדוֹל.

פַּרְשָׁנוּיוֹת שֶׁנִּיתְּנוּ לַסֵּפֶר
בִּיקּוֹרֶת עַל הַקּוֹמוּנִיזְם וְהַטּוֹטָלִיטָרִיּוֹת
בַּסֵּפֶר נִכְלֶלֶת בִּיקּוֹרֶת עַל הַמִּשְׁטָר הַטּוֹטָלִיטָרִי בִּכְלָל וְעַל הַמִּשְׁטָר הַקּוֹמוּנִיסְטִי בִּפְרָט, בְּעִקְבוֹת הַשִּׁינּוּי שֶׁחָל בְּדֵעוֹתָיו שֶׁל אוֹרְוֶול מִסְפַּר שָׁנִים קוֹדֶם לִכְתִיבַת הַסֵּפֶר בַּהֶמְשֵׁךְ לְסִפְרוֹ "חַוַּות הַחַיּוֹת".
בְּנוֹסָף, פְּרָטִים רַבִּים בַּסֵּפֶר מְהַוִּוים תֵּיאוּר מְדוּיָּק לְמַדַּי שֶׁל הַחַיִּים בִּבְרִית הַמּוֹעָצוֹת בִּשְׁנַת 1948, וְלֹא תֵּיאוּר שֶׁל עוֹלָם דִּמְיוֹנִי בִּשְׁנַת 1984.

הַהִתְפַּתְּחוּת הַטֶּכְנוֹלוֹגִית הַמְּתוֹאֶרֶת בַּסֵּפֶר, כְּגוֹן מָסַךְ הַטֵּלֶסְקְרִין הַמְּשַׁדֵּר תּוֹכְנִיּוֹת טֵלֵוִויזְיָה וּבָהּ בָּעֵת צוֹפֶה בְּכָל אָדָם הַנִּמְצָא בִּטְוָוח רְאִיָּיתוֹ, מַקְלִיט אוֹתוֹ, עוֹקֵב אַחֲרֵי תְּנוּעוֹתָיו וְאִמְרוֹתָיו (אַף כָּאֵלּוּ הַנֶּאֱמָרוֹת תּוֹךְ כְּדֵי שִׁינָּה) וּמְשַׁדֵּר אוֹתָן לְמֶרְכַּז מַעֲקָב, אֵינָהּ דִּמְיוֹנִית אוֹ מַהְפְּכָנִית כְּמוֹ בְּסִפְרֵי מַדָּע בִּדְיוֹנִי אֲחֵרִים.
בִּשְׁנַת 1984, הַטֶּכְנוֹלוֹגְיָה הַמְּתוֹאֶרֶת בַּסֵּפֶר נִרְאֲתָה מְיוּשֶּׁנֶת לְמַדַּי.
עִיקַּר כּוֹחוֹ שֶׁל הַסֵּפֶר בְּתֵיאוּר הַחֶבְרָה הַדִּיסְטוֹפִּית שֶׁבָּהּ מִתְרַחֵשׁ הַסִּיפּוּר, שֶׁמְּבוּסָּס עַל מַרְכִּיבִים רֵיאָלִיִּים מִבְּרִית הַמּוֹעָצוֹת כְּפִי שֶׁהִכִּירוּ אוֹתָהּ אוֹרְוֶול וִידִידָיו הַקּוֹמוֹנִיסְטִים:

עֲבוֹדָתוֹ שֶׁל וִינְסְטוֹן כִּמְשַׁכְתֵּב רֶטְרוֹאַקְטִיבִי שֶׁל הַהִיסְטוֹרְיָה אֵינָהּ כֹּה דִּמְיוֹנִית, וּבִבְרִית הַמּוֹעָצוֹת אָכֵן נַעֲשֶׂה שִׁכְתּוּב רֶטְרוֹאַקְטִיבִי שֶׁל הַהִיסְטוֹרְיָה, בְּרִיטּוּשׁ תְּמוּנוֹת, בְּהַשְׁמָדַת סְפָרִים וּמָגָזִינִים, וְהַסְרָטַת קִטְעֵי סְרָטִים "דּוֹקוּמֶנְטָרִים" מֵחָדָשׁ.
דּוּגְמָה יָפָה לְכָךְ הִיא שֶׁכַּאֲשֶׁר לֵאָה גּוֹלְדְּבֵּרְג עָבְדָה בַּסִּפְרִיָּיה הַלְּאוּמִּית בִּשְׁנוֹת הַחֲמִישִּׁים, שְׁמָהּ הִיא לֵב לְכָךְ שֶׁהִתְקַבֵּל עִדְכּוּן לָאֶנְצִיקְלוֹפֶּדְיָה הַסּוֹבְיֵיטִית הַגְּדוֹלָה שֶׁעִיקָּרוֹ הַחְלָפַת הָעֵרֶךְ "לַבְרַנְטִי בֶּרְיָה" בְּעֵרֶךְ אָרוֹךְ הָעוֹסֵק בְּמֵצַר בֵּרִינְג.
מִכָּךְ הִסִּיקוּ הַסּוֹבְיֶיטוֹלוֹגִים כִּי בֶּרְיָה חוּסַּל, וּכְפִי שֶׁהִתְבַּטְּאָה גּוֹלְדְּבֵּרְג: "בֶּרְיָה טָבַע בְּמֵצַר בֵּרִינְג".
דְּמוּתוֹ שֶׁל הָאַרְכִי-אוֹיֵב שֶׁל הַסּוֹצְאַנְג, הָאָדָם שֶׁכּוּלָּם מְחוּנָּכִים לִשְׂנוֹא, "עִמָּנוּאֵל גּוֹלְדְּשְׁטֵיְין" הִיא תֵּיאוּר מְדוּיָּק שֶׁל לֵאוֹן טְרוֹצְקִי, שֶׁשְּׁמוֹ הַמָּלֵא לֵיְיבּ דָּוִידוֹבִיץ' בְּרוֹנְשְׁטֵיְין.
יֵשׁ הָרוֹאִים מַשְׁמָעוּת גַּם בַּדִּמְיוֹן בֵּין שְׁמוֹ לִשְׁמָהּ שֶׁל הָאָנַרְכִיסְטִית הַיְּהוּדִית-אֲמֵרִיקָאִית אֶמָה גּוֹלְדְּמָן.
כֵּן יֵשׁ מַקְבִּילוֹת רַבּוֹת בֵּין תֵּיאוּרוֹ הַחִיצוֹנִי שֶׁל "הָאָח הַגָּדוֹל" וּבֵין תֵּיאוּרוֹ הַחִיצוֹנִי שֶׁל סְטָלִין, הוּא "שֶׁמֶשׁ הָעַמִּים".
הַתֵּיאוּר לְפִיו הֲמוֹנֵי הָעָם חַיִּים בְּחֶרְפַּת בַּעֲרוּת וּמְכוֹנִים "פְּרוֹלִים" בְּעוֹד חַבְרֵי הַמִּפְלָגָה חַיִּים חַיֵּי מַחְסוֹר, כַּאֲשֶׁר הָעוֹשֶׁר מָצוּי רַק אֵצֶל חֲבֵרִי "הַחוּג הַפְּנִימִי", הוּא תֵּיאוּר שֶׁל הַמִּתְרַחֵשׁ בִּבְרִית הַמּוֹעָצוֹת בְּשָׁנִים אֵלּוּ, בָּהֶן הַנּוֹמֶנְקָלְטוּרָה צָבְרָה כּוֹחַ וְעוֹשֶׁר, בְּעוֹד הֲמוֹנֵי מַעֲמַד הַפּוֹעֲלִים חָיוּ בְּדוֹחַק וּבְמַחְסוֹר, וְהָאִיכָּרִים מֵתוּ בְּרָעָב בְּמִסְגֶּרֶת הַקּוֹלֶקְטִיבִיזַצְיָה שֶׁנִּכְפְּתָה עֲלֵיהֶם.
הַלְשָׁנָה שֶׁל יְלָדִים עַל הוֹרֵיהֶם עַל "פְּשָׁעִים כְּנֶגֶד הַמִּפְלָגָה" הוּא מִנְהָג שֶׁעוֹדְדָה הַמִּפְלָגָה הַקּוֹמוּנִיסְטִית בִּבְרִית הַמּוֹעָצוֹת וְשֶׁמְּתוֹאָר בַּסֵּפֶר.
הַמִּנְהָג הַמְּקוּבָּל בְּסוֹצְאַנְג לְפִיו מַנְהִיגֵי הַמִּפְלָגָה (פְּרָט לָאָח הַגָּדוֹל) נִתְפָּסִים מֵעֵת לְעֵת בִּבְגִידָה וּמִתְוַודִּים בְּאוֹפֶן פּוּמְבִּי עַל חֶטְאָם (לְרַבּוֹת נִיסָּיוֹן לִרְצוֹחַ אֶת הָאָח הַגָּדוֹל וּקְשִׁירַת קֶשֶׁר עִם אוֹיְבִים חִיצוֹנִיִּים) מַקְבִּיל לְמָה שֶׁהִתְרַחֵשׁ בַּמִּפְלָגָה הַקּוֹמוּנִיסְטִית בְּמִסְגֶּרֶת "הַטִּיהוּרִים הַגְּדוֹלִים".
הָעִיסּוּק הַבִּלְתִּי פּוֹסֵק בִּסְטָטִיסְטִיקָה שֶׁל נְתוּנֵי יִיצּוּר, תּוֹךְ פִיבְּרוּק הָעוּבְדּוֹת בְּמַטָּרָה לְהַרְאוֹת גִּידּוּל בִּלְתִּי פּוֹסֵק בַּתּוֹצָר, בְּעוֹד שֶׁבַּפּוֹעַל יֶשְׁנוֹ מַחְסוֹר בְּמַרְבִּית הַמּוּצָרִים הַיּוֹמְיוֹמִיִּים, הָיָה תּוֹפָעָה מוּכֶּרֶת בִּבְרִית הַמּוֹעָצוֹת.
עִם זֹאת, הַסֵּפֶר מְתָאֵר גִּרְסָה קִיצוֹנִית שֶׁל הַמִּשְׁטָר הַטּוֹטָלִיטָרִי, שֶׁאוֹמְנָם מְבוּסֶּסֶת עַל מַרְכִּיבִים שֶׁהָיוּ קַיָּימִים בְּעִיקָּר בִּבְרִית הַמּוֹעָצוֹת הַסְּטָלִינִיסְטִית, אֲבָל מְבִיאָה אוֹתָם לְמִימּוּשׁ "טָהוֹר" וְקִיצוֹנִי שֶׁלֹּא הָיָה קַיָּים אֲפִילּוּ בִּבְרִית הֲמוֹעֶצֶת הַסְּטָלִינִיסְטִית וּבְגֶרְמַנְיָה הַנָּאצִית.
הַסִּילּוּף הַמָּלֵא שֶׁל הֶעָבָר, הַפִּיקּוּחַ הַמַּתְמִיד עַל חַבְרֵי הַמִּפְלָגָה וְהַמַּאֲסָרִים שֶׁלָּהֶם (בֵּינֵיהֶם חַבְרֵי מִפְלָגָה נֶאֱמָנִים לַחֲלוּטִין), הַכְחָשַׁת עֶצֶם קִיּוּמָהּ שֶׁל מְצִיאוּת חִיצוֹנִית, הַמִּלְחָמָה הַמַּתְמֶדֶת נֶגֶד אוֹיְבִים מִשְׁתַּנִּים מִבַּחוּץ (שֶׁעֶצֶם הִתְחַלְּפוּתָם מוּכְחָשׁ) וְנֶגֶד הָאוֹיְבִים הַקְּבוּעִים מִבִּפְנִים תּוֹךְ הַפְעָלַת תַּעֲמוּלַת שִׂנְאָה כְּלַפֵּיהֶם - כּוּלָּם רְכִיבִים שֶׁמְּבוּסָּסִים עַל הַחֲבָרוֹת הַטּוֹטָלִיטָרִיּוּת בִּבְרִית הַמּוֹעָצוֹת וּבְגֶרְמַנְיָה הַנָּאצִית, אַךְ מוּבָאִים לְרָמוֹת קִיצוֹנִיּוֹת בַּסֵּפֶר כְּדֵי לְהַמְחִישׁ אֶת מִימּוּשׁ הַמִּשְׁטָר הַטּוֹטָלִיטָרִי בִּמְלוֹא קִיצוֹנִיּוּתוֹ וְאַכְזָרִיּוּתוֹ.

בַּסֵּפֶר עַצְמוֹ מוּשְׁוֶוה הַמִּשְׁטָר בְּאוֹקְיָאנְיָה לַמִּשְׁטָרִים הַטּוֹטָלִיטָרִיִּים "מִן הֶעָבָר", וְנִטְעַן בּוֹ שֶׁבְּעוֹד הַקּוֹמוּנִיסְטִים וְהַנָּאצִים הֶעֱמִידוּ פָּנִים (וְאוּלַי אַף הֶאֱמִינוּ) שֶׁהֵם תּוֹפְסִים אֶת הַשִּׁלְטוֹן לִזְמַן מוּגְבָּל בִּלְבַד וּלְתַכְלִית חִיּוּבִית, הַמִּפְלָגָה בְּאוֹקְיָאנְיָה מוֹדֶה שֶׁהִיא מְעוּנְיֶינֶת אַךְ וְרַק בְּ"שִׁלְטוֹן צָרוּף" (אוֹתוֹ הִיא מְפָרֶשֶׁת כְּ"גְּרִימַת סֵבֶל, כְּאֵב וְהַשְׁפָּלָה") לְלֹא הַגְּבָּלַת זְמַן וְלֹא בְּטוֹבַת אַף אֶחָד מִלְּבַדָּהּ; וְשֶׁבְּעוֹד הַקּוֹמוֹנִיסְטִים וְהַנָּאצִים עִינּוּ וְהִשְׁפִּילוּ אֶת אוֹיְבֵיהֶם מִבַּיִת וְגָרְמוּ לָהֶם לְהִתְוַודּוֹת וּלְהִתְחַנֵּן לְרַחֲמִים לִפְנֵי שֶׁהָרְגוּ אוֹתָם (וְאַף עַל פִּי כֵן לֹא הִצְלִיחוּ לִמְנוֹעַ מֵהֶם לַהֲפוֹךְ לַקְּדוֹשִׁים מְעוּנִים בְּעֵינֵי הַדּוֹרוֹת הַבָּאִים), הַמִּפְלָגָה בְּאוֹקְיָאנְיָה הוֹפֶכֶת תָּמִיד אֶת אוֹיְבֶיהָ מִבַּיִת לַחֲסִידֵי הַמִּפְלָגָה לִפְנֵי שֶׁתַּהֲרוֹג אוֹתָם וְתִמְחֶה אֶת זִכְרָם כָּלִיל.
עוֹד נִטְעַן בַּסֵּפֶר שֶׁבְּעוֹד כָּל שִׁלְטוֹנוֹת הָרוֹדָנוּת שֶׁל הֶעָבָר הִצְטַיְּינוּ "בְּהַסְסָנוּת וּבְחוֹסֶר יְעִילוּת", הֲרֵי הַשִּׁלְטוֹן בְּאוֹקְיָאנְיָה יוֹדֵעַ הֵיטֵב מָה הוּא עוֹשֶׂה וּמַקְפִּיד לְדַכֵּא כָּל הִתְנַגְּדוּת וַאֲפִילּוּ כָּל מַחְשָׁבָה עַל הִתְנַגְּדוּת.

גְּדוּלָּתוֹ שֶׁל הַסֵּפֶר הִיא שֶׁגַּם לְאַחַר קְרִיסָתָהּ שֶׁל בְּרִית הַמּוֹעָצוֹת, עֲדַיִין יֵשׁ בּוֹ בְּשׂוֹרָה וַאֲמִירָה אֱנוֹשִׁית אוּנִיבֶרְסָלִית, מֵעֵבֶר לְבִיקּוֹרֶת עַל מִשְׁטָר זֶה אוֹ אַחֵר.
אַף הַסֵּפֶר "חַוַּות הַחַיּוֹת" כּוֹלֵל אָנָלוֹגְיָה שֶׁל אַחַת לְאַחַת עִם הַמִּשְׁטָר הַסּוֹבְיֵיטִי (כַּאֲשֶׁר כָּל דְּמוּת בּוֹ מַקְבִּילָה לִדְמוּת הִיסְטוֹרִית מִן הַהִיסְטוֹרְיָה הַסּוֹבְיֵיטִית), וַעֲדַיִין לַאֲמִירָה בַּסֵּפֶר "חַוַּות הַחַיּוֹת" לְפִיהָ "כָּל הַחַיּוֹת שָׁווֹת, אַךְ יֶשְׁנָן חַיּוֹת אֲשֶׁר שָׁווֹת יוֹתֵר" עוֹצְמָה כְּבַיּוֹם שֶׁנִּכְתְּבָה.
