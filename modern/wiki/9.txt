לְאוֹרֶךְ הַהִיסְטוֹרְיָה נַעֲשָׂה שִׁימּוּשׁ בְּסוּגִים שׁוֹנִים שֶׁל אֶמְצָעֵי תַּשְׁלוּם שֶׁאֵינָם סַחַר חֲלִיפִין.
שִׁימּוּשׁ בְּמַטְבְּעוֹת הָעֲשׂוּיִים מִמַּתָּכוֹת יְקָרוֹת הַנִּקְרָאִים גַּם כֶּסֶף סְחוֹרָה, מַטְבְּעוֹת הָעֲשׂוּיִים מֵחוֹמָרִים זוֹלִים יוֹתֵר הַמְּיַיצְּגִים כַּמּוּת שֶׁל זָהָב הַמּוּחְזֶקֶת אֵצֶל הַמַּנְפִּיק הַנִּקְרָאִים גַּם כֶּסֶף יִיצּוּגִי.

הֶחָל מֵהַמֵּאָה הַ-11 נַעֲשָׂה שִׁימּוּשׁ בְּכֶסֶף פִיאָט - שְׁטָרוֹת וּמַטְבְּעוֹת שֶׁלֹּא רַק שֶׁעֶרְכָם שֶׁל הַמַּטְבְּעוֹת אֵינוֹ קָשׁוּר לָעֵרֶךְ הַחוֹמֶר שֶׁמִּמֶּנּוּ הוּכְנוּ, כְּמוֹ בְּכֶסֶף יִיצּוּגִי, אֶלָּא אֵין כְּנֶגְדָּם שׁוּם עֲתוּדָה שֶׁל זָהָב אֵצֶל הַמַּנְפִּיק.
כֶּסֶף פִיאָט חָשׂוּף לְסַכָּנָה שֶׁהַמַּנְפִּיק יַגְדִּיל אֶת סְכוּמֵי הַמַּטְבֵּעַ שֶׁבַּמַּחֲזוֹר וּבְכָךְ יִגְרוֹם לָאִינְפְלַצְיָה.
בִּתְקוּפוֹת שׁוֹנוֹת בַּהִיסְטוֹרְיָה נַעֲשָׂה שִׁימּוּשׁ בְּמַנְגָּנוֹן הַנִּקְרָא "תֶּקֶן הַזָּהָב", שֶׁמָּנַע מִמֶּמְשָׁלוֹת לִיצוֹר כֶּסֶף פִיאָט.
לְפִי שִׁיטָה זוֹ, מַטְבְּעוֹת וּשְׁטָרוֹת מְדִינָתִיִּים מְקַבְּלִים אֶת עֶרְכָם מֵהָעוּבְדָּה שֶׁיֵּשׁ כְּנֶגְדָּם כַּמּוּת מְסוּיֶּמֶת שֶׁל זָהָב בִּידֵי הַמַּנְפִּיק, וְהוּא חַיָּיב לְמוֹסְרָם כְּנֶגֶד הַשְּׁטָר.
בִּתְחִילַּת שְׁנוֹת הַשִּׁבְעִים שֶׁל הַמֵּאָה הָעֶשְׂרִים, עִם הִתְמוֹטְטוּתוֹ שֶׁל הֶסְכֵּם בַּרְטוֹן-ווּדְס, נִנְטְשָׁה לַחֲלוּטִין שִׁיטַת תֶּקֶן הַזָּהָב, וְאֵינָהּ בְּשִׁימּוּשׁ יוֹתֵר.
כָּל מַעַרְכוֹת הַמַּטְבֵּעַ הָעוֹלָמִיּוֹת הַנּוֹכְחִיּוֹת נִשְׁעָנוֹת עַל הָאֵמוּן שֶׁיֵּשׁ לַמִּשְׁתַּמְּשִׁים בְּחוֹסְנוֹ שֶׁל הַמַּטְבֵּעַ וּבִיצִיבוּת שְׁעָרוֹ לְעוּמַּת מַטְבְּעוֹת אֲחֵרִים וּלְעוּמַּת הָאִינְפְלַצְיָה.

מַטְבֵּעַ הַבִּיטְקוֹיְן דּוֹמָה לְשִׁיטַת תֶּקֶן הַזָּהָב, מֵאַחַר שֶׁכַּמּוּת הַמַּטְבְּעוֹת שֶׁלּוֹ תִּהְיֶה מוּגְבֶּלֶת - הוּא אֵינוֹ יָכוֹל לַעֲבוֹר אֶת הֶרֶף שֶׁל 21 מִילְיוֹן מַטְבְּעוֹת לְאַחַר שֶׁתִּסְתַּיֵּים תְּקוּפַת הַכְּרִיָּיה, וְהוּא לֹא יוּשְׁפַּע מִמְּדִינִיּוּת מוֹנִיטָרִית שֶׁל מְדִינוֹת, מֵאַחַר שֶׁאֵינוֹ מְנוֹהָל יְשִׁירוֹת עַל יְדֵי מְדִינָה רִיבּוֹנִית.
עִם זֹאת, הוּא שׁוֹנֶה מַשְׁמָעוּתִית מִזָּהָב בְּכַמָּה הֲיִבְטֵים.
רֵאשִׁית - לַבִּיטְקוֹיְן אֵין עֵרֶךְ שִׁימּוּשׁ כְּמוֹ שֶׁיֵּשׁ לְזָהָב, שֶׁמִּמֶּנּוּ אֶפְשָׁר לְהַתְקִין תַּכְשִׁיטִים וְכֵלִים מִכֵּלִים שׁוֹנִים.
לְזָהָב גַּם שִׁימּוּשִׁים תַּעֲשִׂיָּיתִיִּים שׁוֹנִים.
בְּנוֹסָף, אַף עַל פִּי שֶׁכַּיּוֹם הַזָּהָב אֵינוֹ מְשַׁמֵּשׁ כְּמַטְבֵּעַ אוֹ כְּבָסִיס לְמַטְבֵּעַ, וְהוּא סְחוֹרָה כְּמוֹ כָּל סְחוֹרָה אַחֶרֶת, הַהִיסְטוֹרְיָה הַתַּרְבּוּתִית וְהַכַּלְכָּלִית שֶׁל הָעוֹלָם יִיחֲסָה לוֹ "עֵרֶךְ עַצְמִי" וּבְשֶׁל כָּךְ אֶפְשָׁר לִסְחוֹר בּוֹ כִּמְעַט בְּכָל מָקוֹם.

לְדִבְרֵי תּוֹמְכָיו, יִתְרוֹנוֹ הַמֶּרְכָּזִי שֶׁל הַבִּיטְקוֹיְן הוּא שֶׁבְּשׁוֹנֶה מֵהַמַּטְבְּעוֹת "הַמָּסוֹרְתִּיִּים" - הוּא מְתוּכְנָן כָּךְ שֶׁלֹּא יִסְבּוֹל מֵאִינְפְלַצְיָה.
זֹאת מֵאַחַר שֶׁמִּסְפַּר מַטְבְּעוֹת הַבִּיטְקוֹיְן בָּעוֹלָם יִהְיֶה מוּגְבָּל, וְאֵין שׁוּם יֵשׁוּת שֶׁתּוּכַל "לְהַדְפִּיס" יוֹתֵר מַטְבְּעוֹת בִּיטְקוֹיְן מֵהַכַּמּוּת הַסּוֹפִית שֶׁנִּקְבְּעָה, אֲפִילּוּ לֹא יוֹצְרָיו.
עִם זֹאת, עַד לְהַשְׁלָמַת הַכְּרִיָּיה בֶּעָתִיד הָרָחוֹק, הַבִּיטְקוֹיְן אָכֵן סוֹבֵל מֵאִינְפְלַצְיָה.

בְּנִיגּוּד לְ"תֶּקֶן הַזָּהָב" כְּמַעֲרֶכֶת מַטְבֵּעַ, הַבִּיטְקוֹיְן לֹא יִהְיֶה כָּפוּף לַהֶסְכֵּמִים בֵּין מְדִינוֹת רִיבּוֹנִיּוֹת שֶׁיַּשְׁפִּיעוּ עַל שְׁעָרוֹ, וְהַשַּׁעַר יִקְבַּע בְּאוֹפֶן חָפְשִׁי בֵּין הַמִּשְׁתַּמְּשִׁים וְהַסּוֹחֲרִים בּוֹ.

תְּכוּנָתוֹ הַמַּשְׁמָעוּתִית שֶׁל הַבִּיטְקוֹיְן כְּמַטְבֵּעַ שֶׁאֵינוֹ מְנוֹהָל בְּאֶמְצָעוּת מְדִינִיּוּת מוֹנִיטָרִית, וְאֵין בַּנְק מֶרְכָּזִי וּמְדִינָה הַמְּחוּיָּבִים לִתְמוֹךְ בּוֹ, יְכוֹלָה לְהִיתָּפֵס כְּיִתְרוֹן אוֹ כְּחִיסָּרוֹן, בְּאוֹפֶן הַתָּלוּי בְּהַשְׁקָפַת הָעוֹלָם עַל מְקוֹמָהּ וְתַפְקִידָהּ הָרָאוּי שֶׁל הַמְּדִינָה בְּכַלְכָּלָה.