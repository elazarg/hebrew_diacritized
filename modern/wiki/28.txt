הַבִּיטּוּי "טֵרוֹר אֵקוֹלוֹגִי" נִטְבַּע בִּתְקוּפַת מִלְחֶמֶת הַמִּפְרָץ כַּאֲשֶׁר בְּהוֹרָאַת סָדָאם חוּסֵיְין הוּבְעֲרוּ בְּאֵרוֹת נֵפְטְ בְּכוּוֵֹית, וְכֵן נִשְׁפַּךְ נֵפְט לְמֵי הַמִּפְרָץ הַפַּרְסִי, וְהַזִּיהוּם גָּרַם לְאָסוֹן אֵקוֹלוֹגִי רְחַב מְמַדִּים.
בְּמַשְׁמָעוּת זוֹ, הַבִּיטּוּי מְצַיֵּין פְּעוּלַּת טֵרוֹר שֶׁהָאֶמְצָעִים לְמִימּוּשָׁהּ כְּרוּכִים בַּהַשְׁפָּעָה עַל הַסְּבִיבָה, וְלָאו דַּוְוקָא פְּגִיעָה יְשִׁירָה בִּבְנֵי הָאָדָם.

הַמִּילָּה טֵרוֹר מְתָאֶרֶת, בְּדֶרֶךְ כְּלָל, פְּעוּלּוֹת אַלִּימוֹת אוֹ אִיּוּמִים בְּאַלִּימוּת אוֹ בְּהֶרֶס שֶׁל רְכוּשׁ עֵקֶב מֵנִיעַ פּוֹלִיטִי, בְּמַטָּרָה לְהַפְחִיד אֶת הַמֶּמְשָׁלָה אוֹ אֶת הָאֶזְרָחִים.
פְּעוּלּוֹת שֶׁעוֹנוֹת עַל מְאַפְיְינִים אֵלּוּ וּמְבוּצָּעוֹת בְּשֵׁם הֲגַנַּת הַסְּבִיבָה יְכוֹלוֹת לִהְיוֹת מְתוֹאָרוֹת בְּאוֹפֶן מְדוּיָּק בְּתוֹר "טֵרוֹר מִמְּנִיעִים אֶקוֹלוֹגִיִּים".
לִפְעוּלּוֹת אֲחֵרוֹת, שֶׁמִּטִּבְעָן הֵן לֹא אַלִּימוּת, אִי אֶפְשָׁר לְהִתְיַיחֵס כְּאֶל "טֵרוֹר מִמְּנִיעִים אֶקוֹלוֹגִיִּים", בִּמְיוּחָד כַּאֲשֶׁר אֵין הֵן פּוֹגְעוֹת בִּבְנֵי אָדָם.
בְּוַודַּאי שֶׁאֵין לְכֵנוּתָן "טֵרוֹר אֵקוֹלוֹגִי" (שָׁם הַמַּתְאִים לִפְעוּלָּתוֹ, הַשּׁוֹנָה לַחֲלוּטִין, שֶׁל סָדָאם חוּסֵיְין, עַל מִשְׁקָל "טֵרוֹר בִּיּוֹלוֹגִי") אוּלָם הַפּוֹגְעִים בַּסְּבִיבָה, וְלָכֵן מִתְנַגְּדִים לַפְּעִילִים לְמַעַן הַסְּבִיבָה, מְכַנִּים אֶת כָּל פְּעוּלּוֹתֵיהֶם שֶׁל פְּעִילֵי הֲגַנַּת הַסְּבִיבָה בַּכִּינּוּי הַגְּנַאי "טֵרוֹר אֵקוֹלוֹגִי".
פְּעוּלּוֹת נוֹסָפוֹת שֶׁהַגְדָּרָתָן כְּאֶקּוֹ־טְרוֹרִיסְטִיּוֹת מְעוֹרֶרֶת מַחֲלוֹקֶת הֵן פְּעוּלּוֹת שֶׁבָּהֶן סַכָּנַת חַיִּים מְאַיֶּימֶת רַק עַל הַפְּעִילִים הַמְּבַצְּעִים אוֹתָן.

אֲחָדִים מֵהָאִרְגּוּנִי הַסְּבִיבָה וּזְכוּיוֹת בַּעֲלֵי הַחַיִּים נֶחֱשָׁבִים לְחוֹצֵי קַוִּוים אֲדוּמִּים בְּנוֹשֵׂא הֲגָנַת הַסְּבִיבָה מִשּׁוּם שֶׁהֵם חוֹרְגִים מֵהַמְּחָאָה הַמְּקוּבֶּלֶת בְּצוּרַת חֲתִימָה עַל עֲצוּמוֹת, מִיחְזוּר, הַפְגָּנוֹת, פִּרְסוּם מוֹדָעוֹת, כַּתָּבוֹת, הֲפָצַת מֵידָע בְּנוֹשֵׂא וְהַרְצָאוֹת.
אִרְגּוּנִים אֵלּוּ לְעִיתִּים מְסַכְּנִים אֶת חַיֵּיהֶם חַבְרֵיהֶם וְאַף אֶת חַיֵּיהֶם שֶׁל אֲחֵרִים בְּמִסְגַּרְתָּם מִלְחַמְתָּם לְשִׁימּוּר הַסְּבִיבָה.

הִיסְטוֹרְיָה
מִי שֶׁהֵסֵב אֶת הַמּוּנָּח "אֵקּוֹ טֵרוֹר" לְהִתְיַיחֲסוּת לְאִרְגּוּנֵי שְׁמִירַת הַסְּבִיבָה הָיָה רוֹן אַרְנוֹלְד, חָבֵר בְּאִרְגּוּן קַפִּיטָלִיסְטִי שַׁמְרָנִי בְּשֵׁם "הַמֶּרְכָּז לַהֲגָנַת יַזָּמוּת חוֹפְשִׁית" (CDFE), בְּסִפְרוֹ אֵקּוֹ־טֵרוֹר: הָאָגֶ'נְדָּה הָאַלִּימָה לְהַצָּלַת הַטֶּבַע.

הַסֵּפֶר מְתָאֵר אֶת הָאִרְגּוּנִים הַסְּבִיבָתִיִּים הָרָדִיקָלִים כְּאִרְגּוּנִים אַלִּימִים וּמְסוּכָּנִים אֲשֶׁר מוּכָנִים לִפְגּוֹעַ בַּחֶבְרָה הָאֱנוֹשִׁית בְּשֵׁם הַטֶּבַע.
בֵּין הַתְּכָנִים הַבּוֹלְטִים בְּסִפְרוֹ שֶׁל רוֹן אַרְנוֹלְד נִמְצָאוֹת רְשִׁימוֹת מְפוֹרָטוֹת שֶׁל פְּשָׁעִים שֶׁהוּא מְיַיחֵס לְאִרְגּוּנֵי הָאֵקּוֹ־טֵרוֹר וּפֵירוּט הַהוֹצָאוֹת הַכַּסְפִּיּוֹת שֶׁל הַמִּמְשָׁל הָאָמֵרִיקָאִי בְּנִיסָּיוֹן לְמַגֵּר אֶת הַתּוֹפָעָה.
אַרְנוֹלְד טוֹעֵן בְּסִפְרוֹ כִּי הַנִּפְגָּעִים הָעִיקָּרִיִּים שֶׁל הָאֵקּוֹ־טֵרוֹר הֵן לְמַעֲשֶׂה הַמִּשְׁפָּחוֹת שֶׁל הַפּוֹעֲלִים הַפְּשׁוּטִים וְלֹא הַתַּאֲגִידִים וְכֵן מַעֲבִיר בִּיקּוֹרֶת עַל כָּךְ שֶׁהַפְּעִילִים הָאֵקּוֹ־טֵרוֹרִיסְטִים לְמַעֲשֶׂה מִתְנַגְּדִים לַיַּצְרָנִים וּלְתַעֲשִׂיָּיה שֶׁמְּאַפְשְׁרִים לָהֶם, לְפִי הַשְׁקָפָתוֹ, אֵיכוּת חַיִּים.

הַסֵּפֶר עוֹרֵר אֶת זַעְמָם שֶׁל הַפְּעִילִים הַסְּבִיבָתִיִּים וְהֵם הֵחֵלּוּ לִרְאוֹת בְּאַרְנוֹלְד אוֹיֵב.
תְּגוּבָתָם שֶׁל הַפְּעִילִים הַסְּבִיבָתִיִּים שֶׁטְּעָנוֹת אֵלּוּ הֵן נִיסָּיוֹן לְהַכְפִּישָׁם וּלְהוֹצִיא דִּיבָּתָם, שֶׁפְּעִילוּתָם שֶׁל הָאִרְגּוּנִים מְכַוֶּונֶת בְּעִיקָּר נֶגֶד תַּעֲשִׂיּוֹת וְתַאֲגִידִים אֲשֶׁר לְטַעֲנָתָם הֵם בַּעֲלֵי הַשְׁפָּעָה עַל גּוֹרְמִים מֶמְשַׁלְתִּיִּים שׁוֹנִים ("הוֹן־שִׁלְטוֹן") וְשֶׁמְּנַצְּלִים בְּאוֹפֶן פּוֹגֵעַ אוֹצְרוֹת טֶבַע, בַּעֲלֵי חַיִּים וְצִמְחִיָּה, גּוֹרְמִים לְנֶזֶק כַּסְפֵּי (הַשְׁפָּעָה חִיצוֹנִית) וּפוֹגְעִים בִּבְרִיאוּת וּבְחַיֵּי בְּנֵי הָאָדָם.

חֵלֶק מֵאַנְשֵׁי הַתְּנוּעוֹת הַסְּבִיבָתִיּוֹת טוֹעֲנִים שֶׁמִּי שֶׁלְּמַעֲשֶׂה רָאוּי יוֹתֵר לְהִיקָּרֵא אֵקּוֹ־טֵרוֹרִיסְטִים אֵלֶּה הֵם הַתַּאֲגִידִים הַמְּזַהֲמִים עַצְמָם.
לְדוּגְמָה: רַק נִיקּוּי הָאֲדָמָה שֶׁל מִפְעַל הַתַּעַ"שׂ בְּרָמַת הַשָּׁרוֹן מֵחוֹמָרִים רְעִילִים בָּהּ מוּעֲרָךְ בִּכְמִילְיַארְד שַׁ"ח; בְּאֵירוּעִים שֶׁל אֲסוֹנוֹת אֶקוֹלוֹגִיִּים כְּמוֹ אֲסוֹן בּוֹפָאל בְּהוֹדוּ מֵתוּ אַלְפֵי אֲנָשִׁים; וְאִילּוּ מִסְפַּר הָאֲנָשִׁים שֶׁמֵּתוּ בְּטֶרֶם זְמַנָּם כְּתוֹצָאָה מִזִּיהוּם סְבִיבָתִי כְּרוֹנִי עוֹמֵד עַל מִילְיוֹנִים.

לְאַחַר פִּיגּוּעֵי 11 בְּסֶפְּטֶמְבֶּר הוֹצִיא מִמְשַׁל בּוּשׁ חוֹק נֶגֶד אִרְגּוּנִים הַמַּפְעִילִים "טֵרוֹר אֵקוֹלוֹגִי".
הַדָּבָר עוֹרֵר בִּיקּוֹרֶת בְּקֶרֶב אִרְגּוּנֵי סְבִיבָה וּזְכוּיוֹת אָדָם, שֶׁטָּעֲנוּ שֶׁהַדָּבָר מְאַפְשֵׁר לַמִּמְשָׁל לְאַיֵּים עֲלֵיהֶם בְּכָךְ שֶׁהֵם יוּכְלְלוּ כִּמְסַיְּיעִים לַטֵּרוֹר, וְעַל יְדֵי כָּךְ לְהָקֵל עַל הַמִּמְשָׁל לְהַעֲבִיר חוּקִּים הַפּוֹגְעִים בַּסְּבִיבָה.

יֵשׁ הָרוֹאִים בִּפְעִילוּתָם שֶׁל אִרְגּוּנֵי סְבִיבָה כְּמוֹ גְּרִינְפִּיס, כִּמְבַשְּׂרִים שֶׁל תּוֹפַעַת הַטֵּרוֹר הָאֵקוֹלוֹגִי.
דָּבָר זֶה נוֹבֵעַ אוּלַי מֵהַפְּעוּלּוֹת הַיְּשִׁירוֹת שֶׁאִרְגּוּן זֶה נוֹקֵט, שֶׁחֶלְקָן כָּרוּךְ בְּמַעֲשִׂים לֹא חוּקִּיִּים.
דּוּגְמָה לִפְעוּלָּה שֶׁכַּזּוֹ זוֹ שֶׁבָּהּ הַשִּׁיט הָאִרְגּוּן סְפִינַת דַּיִג אֶל לִבּוֹ שֶׁל אֵזוֹר שֶׁבּוֹ אָמוּר הָיָה לְהֵיעָרֵךְ נִיסּוּי גַּרְעִינִי.
לְמַעֲשֶׂה, גְּרִינְפִּיס וְאִרְגּוּנִים רַבִּים אֲחֵרִים הִדְגִּישׁוּ בִּפְעִילוּתָם אֶת הַצּוֹרֶךְ בְּאִי-אַלִּימוּת.
עַל אַף שֶׁפְּעִילוּיוֹת מְסוּיָּמוֹת שֶׁל גְּרִינְפִּיס הֵן לְעִיתִּים אֵינָן חוּקִּיּוֹת, אִרְגּוּן גְּרִינְפִּיס אֵינוֹ מְשׁוּיָּךְ לְאִרְגּוּנֵי הָאֵקּוֹ־טֵרוֹר.

קְבוּצַת הַ־ELF הַמְּקוֹרִית נוֹסַד בְּ־1977 אַךְ פְּעִילוּתָהּ דּוּכְּאָה עַד שְׁנַת 1978.
בִּשְׁנַת 1979 נִידּוֹן מְיַיסֵּד הַקְּבוּצָה לְחָמֵשׁ שְׁנוֹת מַאֲסָר וְהַקְּבוּצָה הִתְפּוֹרְרָה.
בִּשְׁנַת 1992 חוּדְּשָׁה פְּעִילוּתָהּ תַּחַת הַשֵּׁם ELF - הַחֲזִית לְשִׁחְרוּר כַּדּוּר הָאָרֶץ) עַל יְדֵי חֵלֶק מֵהַפְּעִילִים שֶׁל קְבוּצַת "כַּדּוּר הָאָרֶץ תְּחִילָּה!" שֶׁהָיְיתָה פְּעִילָה עוֹד מִשְּׁנַת 1980.

הַהֲקָמָה מֵחָדָשׁ שֶׁל הַקְּבוּצָה לוְּּותָה בְּהַצָּתַת מַשָּׂאִית שֶׁל שִׁירוֹת הַיַּעֲרָנוּת הָאֲמֵרִיקָאִי בִּמְדִינַת אוֹרֵגוֹן בִּשְׁנַת 1996 וְהַדָּבָר הִיוָּוה אוֹת לִמְאוֹת מִקְרֵי הַצָּתָה נוֹסָפִים.
אֶחָד הַמִּקְרִים הַגְּדוֹלִים הָיָה הַצָּתַת אֲתַר הַבְּנִיָּה שֶׁל בִּנְיַין מְגוּרִים בֶּן 5 קוֹמוֹת בְּסַן דִּיֵּיגוֹ בְּטַעֲנָה כִּי הוּא פּוֹגֵעַ בִּשְׁטָחִים פְּתוּחִים.
בִּשְׁנַת 1998 הוּשְׁמְדוּ מִבְנִים שֶׁל חֶבְרַת סְקִי בַּאֲתַר נוֹפֶשׁ בְּקוֹלוֹרָדוֹ בְּטַעֲנָה שֶׁחֲבֵרָה זוֹ הוֹרֶסֶת אֶת בֵּית הַגִּידּוּל שֶׁל הֲלִינְקְס (חָתוּל בַּר).
בְּחֵלֶק מֵהַמִּקְרִים נִגְרַם נֶזֶק שֶׁל עֲשָׂרוֹת מִילְיוֹנֵי דּוֹלָרִים.

בִּשְׁנַת 2005 הִכְרִיז הָ־FBI בְּוַועֲדַת הַסֵּנָאט שֶׁל אַרְצוֹת הַבְּרִית כִּי בְּעִקְבוֹת פְּעִילוּת חַבְּלָנִית מִצַּד פְּעִילִים סְבִיבָתִיִּים הַמּוּגְדָּרִים אֵקּוֹ־טֵרוֹרִיסְטִים, הֵם נֶחֱשָׁבִים לְאִיּוּם הַטֵּרוֹר מִסְפָּר אֶחָד בִּגְבוּלוֹת אַרְצוֹת הַבְּרִית.

אִידֵאוֹלוֹגְיָה
חֵלֶק גָּדוֹל מֵהַפְּעִילִים בִּקְבוּצוֹת הַטֵּרוֹר הָאֵקוֹלוֹגִי, מַחֲזִיקִים בָּאִידֵאוֹלוֹגְיָה שֶׁל אֵקוֹלוֹגְיָה עֲמוּקָּה הָרוֹאָה קֶשֶׁר בֵּין כָּל הַיְּצוּרִים הַחַיִּים, וּבֵין בְּרִיאוּתָם לְתַקִּינוּת הַחֶבְרָה הָאֱנוֹשִׁית, אוֹ בְּתֵאוֹרְיוֹת שֶׁל זְכוּיוֹת בַּעֲלֵי חַיִּים.

עַל פִּי אִידֵאוֹלוֹגְיָה זוֹ, בַּעֲלֵי הַחַיִּים הֵם יְצוּרִים הַשָּׁוִוים בְּמַעֲמָדָם לִבְנֵי הָאָדָם, אוֹ לְפָחוֹת הֵם יְצוּרִים שֶׁיֵּשׁ לְהָגֵן עַל זְכוּיוֹתֵיהֶם, בְּצוּרָה דּוֹמָה לַדֶּרֶךְ שֶׁבָּהּ פְּעִילֵי זְכוּיוֹת אָדָם מְגִינִּים עַל זְכוּיוֹתֵיהֶם שֶׁל בְּנֵי אָדָם.
כְּפוֹעַל יוֹצֵא מִכָּךְ הֵם דּוֹגְלִים בִּתְזוּנָה צִמְחוֹנִית אוֹ טִבְעוֹנִית, מִתְנַגְּדִים לְנִיצּוּל בַּעֲלֵי חַיִּים לִצְרָכִים תַּעֲשִׂיָּיתִיִּים וּלְנִיסּוּיִים בְּבַעֲלֵי חַיִּים.
בַּשָּׁנִים הָאַחֲרוֹנוֹת הוּשַׂם דָּגֵשׁ גַּם עַל הַמַּאֲבָק בְּהַנְדָּסָה הַגֵּנֵטִית מִשּׁוּם שֶׁזּוֹ, לְטַעֲנַת אִרְגּוּנֵי סְבִיבָה רַבִּים, מַצִּיבָה אִיּוּם קִיּוּמִי עַל הַמִּין הָאֱנוֹשִׁי וְעַל הַטֶּבַע כּוּלּוֹ.

אִידֵאוֹלוֹגְיוֹת אֵלּוּ אֵינָן חֲדָשׁוֹת, וּמַחֲזִיקִים בָּהֶם מִילְיוֹנֵי אֲנָשִׁים שֶׁאֵינָם קְשׁוּרִים לְאֵקּוֹ־טֵרוֹר בְּאֵיזֶשֶׁהִי צוּרָה (לְדוּגְמָה: כִּתּוֹת רַבּוֹת בְּהוֹדוּ מַאֲמִינוֹת בְּאִיסּוּר חָמוּר לֶאֱכוֹל אוֹכֶל מִן הַחַי).
מָה שֶׁמְּיַיחֵד אֶת הָאִידֵאוֹלוֹגְיָה הָאֵקּוֹ־טֵרוֹרִיסְטִית הוּא הַנְּכוֹנוּת לְבַצֵּעַ פְּעוּלּוֹת טֵרוֹר בְּשֵׁם הַטֶּבַע, אַף עַל פִּי שֶׁהַמַּטָּרָה אֵינָהּ לִפְגּוֹעַ בִּבְנֵי אָדָם בְּאוֹפֶן מְכוּוָּן אֶלָּא לְעוֹרֵר אֶת תְּשׂוּמַת לִבָּם וּלְמַעֲשֶׂה לִכְפּוֹת שִׁינּוּי בְּאוֹפֶן אַקְטִיבִי.
לְטַעֲנַת אִרְגּוּנִים אֵלֶּה, אֵין דֶּרֶךְ אַחֶרֶת לְשַׁכְנֵעַ אֶת בַּעֲלֵי הַהוֹן וְאֶת הַשִּׁלְטוֹן לִנְקוֹט פְּעוּלָּה לְשִׁימּוּר הַטֶּבַע וְהַסְּבִיבָה.
טַעֲנָה אַחֶרֶת הִיא שֶׁיֵּשׁ לִנְקוֹט בִּפְעוּלּוֹת בִּמְהֵרָה, הֱיוֹת שֶׁאוּלַי כְּבָר אָזַל הַזְּמַן שֶׁעוֹמֵד לִרְשׁוּת הָאֱנוֹשׁוּת בְּנִיסָּיוֹן לִמְנוֹעַ אָסוֹן אֵקוֹלוֹגִי עוֹלָמִי.

כַּיּוֹם, הַקְּבוּצָה הַמּוּגְדֶּרֶת כְּאִרְגּוּן אֵקּוֹ־טֵרוֹר הַפָּעִיל בְּיוֹתֵר הוּא קְבוּצַת ALF שֶׁקָּבְעָה קַוִּוים מַנְחִים לִפְעִילוּתָהּ וְהֵם מוּבָאִים לְהַלָּן מִתּוֹךְ "רְשִׁימַת אֲסִירֵי הַחֲזִית לְשִׁחְרוּר בַּעֲלֵי הַחַיִּים (יוֹנִי 2005)";

שִׁחְרוּר בַּעֲלֵי חַיִּים מִמְּקוֹם נִיצּוּלָם (מַעְבְּדוֹת נִיסּוּיִים, מְשָׁקִים מְתוֹעָשִׂים, חַוּוֹת פַּרְווֹת וְכוּ') וְהַעֲבָרָתָם לְבָתִּים טוֹבִים, בָּהֶם יִזְכּוּ לִחְיוֹת אֶת שְׁאֵרִית חַיֵּיהֶם בְּאוֹפֶן טִבְעִי, חוֹפְשִׁיִּים מִסֵּבֶל.
גְּרִימַת נְזָקִים כַּלְכָּלִיִּים לְאֵלֶּה הַמַּרְוִויחִים מִנִּיצּוּלָם וְסִבְלָם שֶׁל בַּעֲלֵי חַיִּים.
חֲשִׂיפַת מַעֲשֵׂי הַזְּוָועָה הַמְּבוּצָּעִים בְּבַעֲלֵי חַיִּים מֵאֲחוֹרֵי דְּלָתַיִים סְגוּרוֹת, עַל יְדֵי פְּעוּלָּה יְשִׁירָה בִּלְתִּי אַלִּימָה וְעַל יְדֵי פְּעוּלּוֹת שִׁחְרוּר.
נְקִיטָה בְּכָל אֶמְצְעֵי הַזְּהִירוּת הַדְּרוּשִׁים עַל מְנַת שֶׁלֹּא לִפְגּוֹעַ בְּאַף יְצוּר חַי, בֶּן אָדָם אוֹ בַּעַל חַיִּים אַחֵר.
אֶת הָאִידֵאוֹלוֹגְיָה שֶׁל אִרְגּוּנִים אֵלּוּ הִגְדִּיר קִית' מָאן, אָסִיר ALF לְשֶׁעָבַר, בַּמִּילִּים: "אִם אֵין בִּידֵיהֶם אֲסִירִים, סִימָן שֶׁהִפְסַקְנוּ לְהֵיאָבֵק.
אִם הָאֲסִירִים שֶׁלָּנוּ נִשְׁכָּחִים, סִימָן שֶׁנּוּצַּחְנוּ".

אִרְגּוּן ALF מִתְנַגֵּד בְּתוֹקֶף לְהַגְדָּרָתוֹ בְּתוֹר אִרְגּוּן אֵקּוֹ־טֵרוֹרִיסְטִי בְּטַעֲנָה שֶׁנִּנְקָטִים כָּל אֶמְצְעֵי הַזְּהִירוּת עַל מְנַת שֶׁלֹּא לִפְגּוֹעַ בְּאַף יְצוּר חַי, וְכִי עַד הַיּוֹם, לֹא נֶהֱרַג אוֹ נִפְצַע אַף אָדָם אוֹ בַּעַל חַיִּים בְּמֵאוֹת פְּעוּלּוֹת שֶׁנַּעֲשׂוּ בְּשֵׁם הַקְּבוּצָה.