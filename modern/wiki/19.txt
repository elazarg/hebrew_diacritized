הַטֶּבַח בַּחֲצַר מוּסַךְ לִיֶיטוּקִיס בְּקוֹבְנָה

הַטֶּבַח בַּחֲצַר מוּסַךְ לִיֶיטוּקִיס בָּעִיר קוֹבְנָה שֶׁבְּלִיטָא הִתְרַחֵשׁ בְּ-27 בְּיוּנִי 1941, וּבוֹ נִרְצְחוּ 57 יְהוּדִים עַל יְדֵי לְאוּמָּנִים לִיטָאִים.

בְּ-22 בְּיוּנִי 1941 הֵחֵל מִבְצַע בֶּרְבְּרוֹסָה - פְּלִישָׁתָהּ שֶׁל גֶּרְמַנְיָה הַנָּאצִית לִבְרִית הַמּוֹעָצוֹת.
הַסּוֹבְיֵיטִים נָסוֹגוּ מִלִּיטָא, וְהַמְּדִינָה נִשְׁטְפָה בִּלְאוּמָּנוּת אַלִּימָה אַכְזָרִית וְחַסְרַת מַעֲצוֹרִים, שֶׁחֵלֶק נִיכָּר מִמֶּנָּה כּוּוַּן כְּלַפֵּי הַיְּהוּדִים.
בְּעַרְבּוֹ שֶׁל 24 בְּיוּנִי הֵחֵלּוּ הַמִּילִיצְיוֹת הַלִּיטָאִיּוֹת בְּמַאֲסָרִים הֲמוֹנִיִּים שֶׁל יְהוּדִים.
בַּלַּיְלָה שֶׁבֵּין 25 וְ-26 בְּיוּנִי 1941 הִתְנַפְּלוּ לְאוּמָּנִים לִיטָאִים עַל בָּתֵּי הַפַּרְוַור הַיְּהוּדִי סְלוֹבוֹדְקָה וְרָצְחוּ כִּ-800 יְהוּדִים.

בְּצָהֳרֵי הַיּוֹם שֶׁלְּמָחֳרָת, 27 בְּיוּנִי 1941, ב' בְּתַמּוּז תּש"א, עָצְרוּ "הַפַּרְטִיזָנִים הַלִּיטָאִים" בְּקוֹבְנָה כִּ-60 יְהוּדִים לְלֹא הַבְחָנָה, וְהֵבִיאוּ אוֹתָם לַחֲצַר מוּסַךְ כְּלֵי רֶכֶב חַקְלָאִיִּים שֶׁל תַּאֲגִיד הַמִּיכּוּן הַחַקְלָאִי הַלִּיטָאִי "לִיֶיטוּקִיס (Lietūkis; בְּיִידִישׁ: לְיַעֲטוּקִיס) סָמוּךְ לִשְׂדֵרוֹת וִיטָאוּטָאס שֶׁבְּמֶרְכַּז הָעִיר.
עַל פִּי עֵדוּתָהּ הַמְּאוּחֶרֶת שֶׁל ד"ר גוּטְיָה פִישׁ, שֶׁהָיְיתָה אָז נַעֲרָה, בֵּין הַקּוֹרְבָּנוֹת הָיָה הַמְּחַנֵּךְ וְאִישׁ הַסֵּפֶר הָעִבְרִי הַוָּותִיק יַעֲקֹב דּוֹמְבְּלִיאַנְסְקִי, שֶׁעַד הַכִּיבּוּשׁ הַסּוֹבְיֵיטִי הוֹרָה בַּגִּימְנַסְיָה הָרֵיאָלִית הָעִבְרִית וּבַסֵמִינָר לְמוֹרִים שֶׁל רֶשֶׁת הַחִינּוּךְ הַצִּיּוֹנִית "תַּרְבּוּת" בָּעִיר.

הַ"פַּרְטִיזָנִים", שֶׁכּוּנּוּ גַּם עַל שָׁם לְבוּשָׁם, "סִרְטֵי הַזְּרוֹעַ הַלְּבָנִים" (בְּלִיטָאִית: Baltaraisciai), רָצְחוּ אֶת הַיְּהוּדִים בְּאַכְזָרִיּוּת אֶחָד אֶחָד – הִכּוּ אוֹתָם בְּמוֹטוֹת בַּרְזֶל אוֹ בְּמַקְלוֹת עֵץ, וּבְכַמָּה מִקְרִים הִזְרִימוּ לְקִרְבָּם מַיִם מִזַּרְנוּקִים עַד מוֹתָם.
בְּתוֹךְ כָּךְ הֵכִינוּ הַפּוֹרְעִים שֶׁשָּׁמְרוּ עַל הַיְּהוּדִים הַשְּׁבוּיִים אֶת קְבוּצַת הַקּוֹרְבָּנוֹת הַבָּאָה בְּתוֹר.
עַשְׂרוֹת מַעֲשֵׂי הָרֶצַח בְּעִינּוּיִים נִמְשְׁכוּ כַּמָּה שָׁעוֹת, לְעֵינֵי הָמוֹן גָּדוֹל שֶׁל לִיטָאִים, בָּהֶם נָשִׁים וִילָדִים, שֶׁקָּרָא קְרִיאוֹת עִידּוּד.
מִפַּעַם לְפַעַם עָצְרוּ הַפּוֹרְעִים, וְאֶחָד מֵהֶם נִיגֵּן בְּאָקוֹרְדְּיוֹן אֶת הַהִמְנוֹן הַלִּיטָאִי.
הָאֵירוּעַ הִתְרַחֵשׁ סָמוּךְ לְמִפְקֶדֶת הָאַרְמִיָּיה הַ-16 שֶׁל הֲוֶורְמַאכְט, וְאַנְשֵׁי הַצָּבָא הַגֶּרְמָנִים צָפוּ בּוֹ מֵהַצַּד מִבְּלִי לְהִתְעָרֵב.

הָאֵירוּעַ הוּנְצַח בְּמִסְפַּר תַּצְלוּמִים שֶׁצִּילְּמוּ חַיָּילִים גֶּרְמָנִים.
חַיָּיל גֶּרְמָנִי בְּשֵׁם וִילְהֵלְם גּוֹנְצִילְיוּס (Gunzilius), צַלָּם בְּמִקְצוֹעוֹ, מָסַר לְיָמִים, בַּתִּשְׁאוּל שֶׁעָרְכָה הַלִּשְׁכָּה הַמֶּרְכָּזִית שֶׁל מִשְׂרַד הַמִּשְׁפָּטִים שֶׁל גֶּרְמַנְיָה הַמַּעֲרָבִית בְּ-11 בְּנוֹבֶמְבֶּר 1958, עֵדוּת מְפוֹרֶטֶת עַל הַטֶּבַח, וְכֵן אֶת הַתְּמוּנוֹת שֶׁצִּילֵּם.

עוֹרֵךְ הַדִּין וְהַמַּנְהִיג הַצִּיּוֹנִי הַוָּותִיק לֵיְיבּ גַּרְפוֹנְקֵל, שֶׁכִּיהֵן כִּסְגָנוֹ שֶׁל יוֹ"ר הָאַלְטְסְטֶנְרָאט בְּקוֹבְנָה אֶלְחָנָן אַלַּקְס, תֵּיאֵר אֶת הָאֵירוּעַ כָּךְ:

בְּ־27 בְּיוּנִי בַּצָּהֳרַיִים נִרְצְחוּ כְּ־60 יְהוּדִים בְּאַכְזָרִיּוּת נוֹרָאָה בְּרֹאשׁ חוּצוֹת קוֹבְנָה – וִיטוֹבְטָה פרוספקטאם – בַּחֲצַר הַמּוּסָךְ שֶׁל הַחֶבְרָה הַלִּיטָאִית "לִיֶיטוּקִיס" תַּחַת כִּיפַּת הַשָּׁמַיִם וּלְעֵינֵי הָמוֹן גָּדוֹל שֶׁל סַקְרְנִים לִיטָאִיִּים.
הַיְּהוּדִים הָאֵלֶּה הוּבְאוּ לַמּוּסָךְ בִּידֵי פַּארְטִיזָאנִים לִיטָאִיִּים.
תְּחִילָּה הִכְרִיחוּ אוֹתָם לְנַקּוֹת בִּידֵיהֶם זֶבֶל וְצוֹאֶה שֶׁהָיוּ מוּנָּחִים בֶּחָצֵר.
אַחַר כָּךְ הִכּוּ אוֹתָם גֶּרְמָנִים וְגַם לִיטָאִים בְּמוֹטוֹת בַּרְזֶל בְּמֶשֶׁךְ שָׁעוֹת רְצוּפוֹת עַד שֶׁיָּצְאוּ נִשְׁמוֹתֵיהֶם בְּיִיסּוּרִים נוֹרָאִים.
הַיְּהוּדִים שֶׁהִתְאוֹשְׁשׁוּ וְהֶרְאוּ סִימָנֵי חַיִּים, שׁוּב עוּנּוּ עַד שֶׁפָּרְחָה נִשְׁמָתָם.
הַמְּרַצְּחִים תָּחֲבוּ לְתוֹךְ פִּיּוֹתֵיהֶם שֶׁל מְעוּנִּים אֲחָדִים צִינּוֹרוֹת, שֶׁהָיוּ מִשְׁתַּמְּשִׁים בָּהֶם לִשְׁטִיפַת מְכוֹנִיּוֹת, וְדַרְכָּם הִזְרִימוּ מַיִם לְתוֹךְ הַפִּיּוֹת עַד שֶׁנֶּחְנְקוּ הָאוּמְלָלִים.

הַקָּצִין הַגֶּרְמָנִי אוֹבֶּרְסְט (Oberst; מַקְבִּיל לְאַלּוּף-מִשְׁנֶה) לוֹתָאר פוֹן בִּישׁוֹפְּסְהָאוּזֶן, שֶׁהִתְיַיצֵּב בְּאוֹתוֹ יוֹם בְּמִפְקֶדֶת הָאַרְמִיָּיה הַ-16, סִיפֵּר בְּתַצְהִיר שֶׁמָּסַר בְּ-19 בְּאַפְּרִיל 1959:

בְּעוֹדִי פּוֹסֵעַ בָּעִיר חָלַפְתִּי עַל פְּנֵי תַּחֲנַת דֶּלֶק שֶׁהָיְיתָה מוּקֶּפֶת בַּקָּהָל צָפוּף.
הָיוּ בִּקְהַל נָשִׁים רַבּוֹת, וְהֵן הֵרִימוּ אֶת יַלְדֵיהֶן אוֹ הֶעֱמִידוּ אוֹתָם עַל כִּיסְאוֹת אוֹ אַרְגָּזִים כְּדֵי שֶׁיּוּכְלוּ לְהֵיטִיב לִרְאוֹת.
בַּתְּחִילָּה חָשַׁבְתִּי שֶׁזּוֹ בְּוַודַּאי חֲגִיגַת נִיצָּחוֹן אוֹ אֵירוּעַ סְפּוֹרְטִיבִי כָּלְשֶׁהוּ, שֶׁכֵּן הַקָּהָל לֹא הִפְסִיק לְהָרִיעַ, לִמְחוֹא כַּפַּיִים וְלִצְחוֹק.
וְאוּלָם, כְּשֶׁשָּׁאַלְתִּי מָה מִתְרַחֵשׁ, נֶאֱמַר לִי כִּי אָנוּ צוֹפִים בְּ"סוֹחֵר הַמָּוֶות מִקּוֹבְנָה" בִּפְעוּלָּה וְכִי כָּאן זוֹכִים מְשַׁתְּפֵי פְּעוּלָּה וּבוֹגְדִים לָבוֹא עַל עוֹנְשָׁם הָרָאוּי! אַךְ כְּשֶׁהִתְקַדַּמְתִּי, הָיִיתִי כְּכָל הַנִּרְאֶה עֵד לָאֵירוּעַ הַמַּחֲרִיד בְּיוֹתֵר שֶׁרָאִיתִי בְּמַהֲלַךְ שְׁתֵּי מִלְחֲמוֹת עוֹלָם.

בַּחֲצַר הַבֵּטוֹן הַקִּדְמִית שֶׁל תַּחֲנַת הַדֶּלֶק נִיצָּב גֶּבֶר בְּלוֹנְדִּינִי מְמוּצָּע-קוֹמָה כְּבֶן עֶשְׂרִים וְחָמֵשׁ, שָׁעוֹן עַל אֵלֶּה מֵעֵץ, נָח...
לְרַגְלָיו נָחוּ כַּחֲמִישָּׁה-עָשָׂר עַד עֶשְׂרִים אֲנָשִׁים מֵתִים אוֹ גּוֹסְסִים.
מַיִם שֶׁזָּרְמוּ לָהֶם מִזַּרְנוּק שָׁטְפוּ אֶת הַדָּם לְפֶתַח הַנִּיקּוּז.
בְּמֶרְחָק שֶׁל כַּמָּה פְּסִיעוֹת מִמֶּנּוּ עָמְדוּ כְּעֶשְׂרִים גְּבָרִים שֶׁעֲלֵיהֶם שָׁמְרוּ אֶזְרָחִים חֲמוּשִׁים, מַמְתִּינִים לְהוֹצָאָתָם הָאַכְזָרִית לַהוֹרֵג בְּהַכְנָעָה דְּמוּמָה.
הָאִישׁ הַבָּא, בִּתְגוּבָה לַנִּפְנוּף יָד קָצָר, הִתְקַדֵּם בְּשֶׁקֶט וְאָז הוּכָּה לְמָוֶות בְּאֵלַת הָעֵץ בָּאוֹפֶן הַבְּהֵמִי בְּיוֹתֵר, כְּשֶׁכָּל מַכָּה שֶׁנִּיחֶתֶת עָלָיו מְלַוֶּוה בִּקְרִיאוֹת נִלְהָבוֹת מֵהַקָּהָל.

[הָאֲנָשִׁים בַּמַּטֶּה] כְּבָר יָדְעוּ עַל הַהוֹצָאוֹת לַהוֹרֵג הַלָּלוּ...
הוּסְבַּר לִי שֶׁכְּפִי הַנִּרְאֶה מְדוּבָּר בִּפְעוּלּוֹת סְפּוֹנְטָנִיּוּת מִצַּד הָאוּכְלוּסִיָּיה הַלִּיטָאִית...
שֶׁיֵּשׁ לִרְאוֹת בָּהֶן עִנְיָינִים פְּנִימִיִּים לַחֲלוּטִין שֶׁעַל הַמְּדִינָה הַלִּיטָאִית לְהִתְמוֹדֵד אִיתָּם, כְּלוֹמַר, לְלֹא הִתְעָרְבוּת הַצָּבָא הַגֶּרְמָנִי.

הַחַיָּיל הַגֶּרְמָנִי גּוּנְצִילְיוּס מָסַר בְּעֵדוּתוֹ עַל הַטֶּבַח (1958) כִּי

גֶּבֶר צָעִיר (לִיטָאִי) כְּבֶן שֵׁשׁ-עֶשְׂרֵה, בְּשַׁרְווּלִים מוּפְשָׁלִים, הָיָה חָמוּשׁ בְּמוֹט בַּרְזֶל.
בְּכָל פַּעַם הוּבַל אֵלָיו גֶּבֶר אֶחָד מִקְּבוּצַת הַגְּבָרִים שֶׁעָמְדָה בְּסַךְ, וּבְמַכָּה אַחַת אוֹ יוֹתֵר עַל הָעוֹרֶף הָרַג כָּל אֶחָד מֵהֶם...לְאַחַר שֶׁסִּייֵּם לַהֲרוֹג אֶת כּוּלָּם, הִנִּיחַ הַצָּעִיר אֶת מוֹט הַבַּרְזֶל בְּצַד, נֵטֶל אָקוֹרְדְּיוֹן וּפִילֵּס אֶת דַּרְכּוֹ לְמַעְלָה עַל גַּבֵּי הַגְּוִויּוֹת.
כְּשֶׁהִגִּיעַ לְרֹאשׁ הַ"גִּבְעָה", הוּא נִיגֵּן אֶת הַהִמְנוֹן הַלִּיטָאִי...
אוֹפֶן הִתְנַהֲגוּתָם שֶׁל הָאֶזְרָחִים, בָּהֶם נָשִׁים וִילָדִים, הָיָה בִּלְתִּי יֵיאָמֵן.
אַחֲרֵי כָּל מַכָּה בְּמוֹט הַבַּרְזֶל הֵם הֵרִיעוּ, וּכְשֶׁהָרוֹצֵחַ הִתְחִיל לְנַגֵּן אֶת הַהִמְנוֹן הַלִּיטָאִי, הֵם הִתְחִילוּ לָשִׁיר אוֹתוֹ לִצְלִילֵי הָאָקוֹרְדְּיוֹן.

הַטֶּבַח נוֹפֵל בִּמְמַדָּיו בְּהַרְבֵּה מִמַּעֲשֵׂי טֶבַח הֲמוֹנִיִּים אֲחֵרִים בִּיהוּדִים שֶׁאֵירְעוּ בְּקוֹבְנָה בְּסָמוּךְ לוֹ, כְּמוֹ מַעֲשֵׂי הָרֶצַח בִּסְלוֹבוֹדְקָה וּבַמְּצוּדוֹת שֶׁסְּבִיב הָעִיר (הַפּוֹרֵט הַשְּׁבִיעִי וְהַפּוֹרְט הַתְּשִׁיעִי), שֶׁבָּהֶם נִרְצְחוּ מֵאוֹת וְאַלְפֵי בְּנֵי אָדָם.
עִם זֹאת, לְעוּמַּת אֵלֶּה, הַטֶּבַח בַּלֶּיְיטוֹקִיס הִתְבַּצֵּעַ בְּמֶרְכַּז הָעִיר מַמָּשׁ, בְּהַסְכָּמָה-שֶׁבִּשְׁתִיקָה וּבְעִידּוּד מִצַּד הָאוּכְלוּסִיָּיה הַכְּלָלִית.

לְדִבְרֵי הַמְּחַנֵּךְ יִשְׂרָאֵל רוֹזֶנְסוֹן,

מָה שֶׁקָּרָה בְּ-27 בְּיוּנִי בְּמוּסָךְ לִיֶטוּקִיס לֹא הָיָה קַטְלָנִי בִּמְיוּחָד...
בְּמַאֲזַן הַדָּמִים, בַּהִיבְּטוּ הַכַּמּוּתִי, הָאֵירוּעִים הָאֲחֵרִים בַּיָּמִים הַקֵּיצִיִּים הַלָּלוּ הָיוּ רַצְחָנִיִּים לְאֵין עָרוּךְ, אַךְ בְּלִיֶטוּקִיס הַזְּוָועָה הִתְבַּצְּעָה "בְּרֹאשׁ חוּצוֹת קוֹבְנָה", בְּנִיסּוּחוֹ שֶׁל גַּרְפוֹנְקֵל; לֹא בִּשְׁכוּנָה נִידַּחַת בְּמִקְצָת – סְלוֹבוֹדְקָה, וְלֹא בְּ'פּוֹרְט' סָגוּר, כִּי אִם בְּאֶמְצַע הָרְחוֹב, בָּרְחוֹב הָרָאשִׁי...
[הָאֵירוּעַ] גָּרַם לְשֶׁבֶר עָמוֹק – בָּרֹאשׁ וּבָרִאשׁוֹנָה אֵצֶל יְהוּדִים – לֹא רַק בְּעֶטְיָהּ שֶׁל הַזְּוָועָה, אֶלָּא גַּם מִשּׁוּם שֶׁבְּמִיקּוּמוֹ הַמְּיוּחָד נָכְחוּ בּוֹ הֲמוֹנִים שֶׁנִּקְלְעוּ לַמָּקוֹם בִּלְכַתֵּם בָּרְחוֹב וּפָשׁוּט הִתְבּוֹנְנוּ.
בְּלִיֶטוּקִיס הַסֵּדֶר הַמּוּסָרִי נֶהֱרַס בְּאַחַת, אֲנָשִׁים נִרְצָחִים בָּרְחוֹבוֹת.
זֶהוּ לְלֹא סָפֵק כְּתַב אִישּׁוּם חָרִיף נֶגֶד הַהִיסְטוֹרְיָה הַלִּיטָאִית.
לְיָמִים, הוֹגֵה דֵּעוֹת לִיטָאִי, שְׁמוֹ וֶנְסְלוֹבָה, הִבִּיעַ אֶת בּוּשָׁתוֹ עַל מָה שֶׁאֵירַע שָׁם, וּבֵין הַשְּׁאָר הִתְיַיחֵס לַתַּפְאוּרָה וְהִזְכִּיר אֶת הַסְּבִיבָה – הָרְחוֹבוֹת הַנּוֹשְׂאִים שֵׁמוֹת לִיטָאִיִּים מְפוֹאָרִים כָּל כָּךְ שֶׁגּוֹאֲלוּ בַּדָּם.

בַּמָּקוֹם שֶׁבּוֹ עָמַד בֶּעָבָר מוּסָךְ לִיֶיטוּקִיס נִבְנָה בִּנְיָין, וּבוֹ פּוֹעֵל בֵּית סֵפֶר.
הַמָּקוֹם סָמוּךְ כַּיּוֹם לִרְחוֹב מִישְׁקוֹ מִסְפָּר 3 (בְּלִיטָאִית: 3 Miško gatvė).
בֶּחָצֵר, שֶׁנּוֹתְרָה, הוּקְמָה אַנְדַּרְטַת שֶׁיֵּשׁ צְנוּעָה לְזֵכֶר הַנִּסְפִּים, וְעָלֶיהָ כִּיתּוּב בְּלִיטָאִית וּבְיִידִישׁ.