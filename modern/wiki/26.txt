סָלוֹנִיקִי
סָלוֹנִיקִי הִיא הָעִיר הַשְּׁנִיָּיה בְּגוֹדְלָהּ בְּיָוָון וְאַחַת מֵעָרֵי הַנָּמֵל הַחֲשׁוּבוֹת בָּהּ.
הִיא מְמוּקֶּמֶת בִּמְחוֹז מֶרְכַּז מָקֵדוֹנְיָה וְנִקְרֵאת בְּאוֹפֶן לֹא רִשְׁמִי "בִּירַת מָקֵדוֹנְיָה".
הָעִיר מוֹנָה 322,240 תּוֹשָׁבִים נָכוֹן לִשְׁנַת 2011, וּמְהַוָּוה מֶרְכָּז תַּעֲשִׂיָּיתִי וּמִסְחָרִי.
כַּלְכָּלָתָהּ מִתְבַּסֶּסֶת בְּעִיקָּר עַל הַנָּמֵל, תַּעֲשִׂיּוֹת נֵפְט, פְּלָדָה, טֶקְסְטִיל וְכֵן תַּעֲשִׂיּוֹת חַקְלָאִיּוֹת.

הַמִּבְנִים מֵהַתְּקוּפָה הַנּוֹצְרִית הַמּוּקְדֶּמֶת וְהַבִּיזַנְטִית הוּכְּרוּ עַל יְדֵי אוּנֶסְק"וֹ כַּאֲתָרֵי מוֹרֶשֶׁת עוֹלָמִית.
הָאִיחוּד הָאֵירוֹפִּי בָּחַר בְּסָלוֹנִיקִי לִהְיוֹת "בִּירַת הַתַּרְבּוּת הָאֵירוֹפִּית" לִשְׁנַת 1997.

סָלוֹנִיקִי נוֹסְדָה בִּשְׁנַת 316 לפנה"ס עַל יָדִי קְסַאנְדְּרוֹס מֶלֶךְ מוֹקְדּוֹן, שֶׁקָּבַע בָּהּ אֶת בִּירַת הַמַּמְלָכָה.
בִּתְחוּם הָעִיר הַחֲדָשָׁה סָלוֹנִיקִי נִכְלְלָה הָעִיר תֶּרְמָה שֶׁהוּקְמָה בְּסוֹף הַמֵּאָה הַ-7 לפנה"ס.
סָלוֹנִיקִי נִקְרְאָה עַל שֵׁם תֶּסָלוֹנִיקָה, אִשְׁתּוֹ שֶׁל קְסַאנְדְּרוֹס, אֲחוֹתוֹ שֶׁל אָלֶכְּסַנְדֶּר הַגָּדוֹל.
תֶּסָלוֹנִיקָה קִיבְּלָה אֶת שְׁמָהּ מֵאָבִיהָ, פִילִיפּוּס הַשָּׁנִי, שֶׁחָזַר מִנִּיצָּחוֹן עַל תֶּסָלְיָה, לָכֵן קָרָא לָהּ בְּשֵׁם הַמּוּרְכָּב מֵהַמִּילָּה תֶּסָלְיָה וְהַמִּילָּה "נִיקָּה" (נִיצָּחוֹן).
בִּמְהֵרָה הָיְיתָה סָלוֹנִיקִי לַנָּמֵל הֶחָשׁוּב בְּיוֹתֵר בְּמוֹקְדּוֹן.

בִּשְׁנַת 168 לפנה"ס, לְאַחַר נִיצְחוֹן הָרֶפּוּבְּלִיקָה הָרוֹמִית בַּמִּלְחָמָה הַמּוֹקְדוֹנִית הַשְּׁלִישִׁית פֵּירְקָה רוֹמָא אֶת מַמְלֶכֶת מוֹקְדּוֹן לְאַרְבַּע יְחִידוֹת מְדִינִיּוֹת נִפְרָדוֹת שֶׁהָיוּ מְדִינוֹת גְּרוּרוֹת שֶׁל רוֹמָא.
סָלוֹנִיקִי הָיְיתָה לְבִירַת אַחַת מֵהֶן.
בְּ-146 לפנה"ס לְאַחַר הַמִּלְחָמָה הַמּוֹקְדוֹנִית הָרְבִיעִית, הָפְכָה רוֹמָא אֶת מָקֵדוֹנְיָה לַפְּרוֹבִינְקְיָה שֶׁסָּלוֹנִיקִי הָיְיתָה בִּירָתָהּ.
בְּאוֹתוֹ זְמַן הֵחֵלּוּ הָרוֹמָאִים בִּסְלִילַת וִיָה אָגֵנֶטְיָה, הַדֶּרֶךְ הָרוֹמִית הָרָאשִׁית מֵרוֹמָא לַמִּזְרָח.
הַדֶּרֶךְ, שֶׁעָבְרָה בְּסָלוֹנִיקִי, הָפְכָה אוֹתָהּ לְצוֹמֶת תַּחְבּוּרָה וּמִסְחָר חֲשׁוּבָה.

עֵדוּת רִאשׁוֹנָה עַל קְהִילָּה יְהוּדִית בְּסָלוֹנִיקִי מוֹפִיעָה בַּבְּרִית הַחֲדָשָׁה: שָׁם מְסוּפָּר עַל בִּיקּוּרוֹ שֶׁל פָּאוּלוּס הַמְּיוּחָס לְעָשׂוֹר הַשִּׁשִּׁי שֶׁל הַמֵּאָה הָרִאשׁוֹנָה.

בְּאוֹתָהּ תְּקוּפָה נוֹצְרָה קְהִילָּה נוֹצְרִית בְּסָלוֹנִיקִי.
הַשָּׁלִיחַ פָּאוּלוּס אַף כָּתַב שְׁתֵּי אִיגְּרוֹת אֶל הַסָּלוֹנִיקָאִים.
מֵאוֹתָהּ תְּקוּפָה הִתְקַיְּימָה קְהִילָּה נוֹצְרִית בָּעִיר.

בִּתְחִילַּת הַמֵּאָה הָרְבִיעִית קָבַע הַקֵּיסָר גְּלַרְיוּס אֶת סָלוֹנִיקִי כִּמְקוֹם מוֹשָׁבוֹ הָעִיקָּרִי וּבָנָה בָּהּ מִתְחָם קֵיסָרִי.
בִּשְׁנַת 390 הוֹרָה הַקֵּיסָר תֵּאוֹדוֹסְיוּס הַגָּדוֹל עַל טֶבַח בְּתוֹשָׁבֵי הָעִיר (לְפִי דִּיוּוּחַ שֶׁל בֶּן הַתְּקוּפָה נִטְבְּחוּ 7000 בְּנֵי אָדָם) כְּעוֹנֶשׁ עַל רֶצַח הַמְּפַקֵּד הָרוֹמִי שֶׁל הָעִיר.

הָאַחִים הַקְּדוֹשִׁים קִירִילוּס וּמַתוֹדְיוּס שֶׁלָּהֶם מְיוּחֶסֶת יְצִירַת הָאָלֶפְבֵּית הַקִּירִילִי נוֹלְדוּ בְּסָלוֹנִיקִי בְּסוֹף הַמֵּאָה הַתְּשִׁיעִית.

בְּעִקְבוֹת מַסַּע הַצְּלָב הָרְבִיעִי, בַּשָּׁנִים 1204 עַד 1224, הָיְיתָה סָלוֹנִיקִי לְבִירַת מַמְלֶכֶת סָלוֹנִיקִי הַלָּטִינִית.
הַמַּמְלָכָה הָיְיתָה גַּם פְּרוֹבִינְצִיָּה כְּנֵסִיָּיתִית קָתוֹלִית וּכְנֵסִיַּית הַאַגְיָה סוֹפְיָה קִיבְּלָה מַעֲמָד שֶׁל קָתֶדְרָלָה, מַעֲמָד שֶׁנִּשְׁאַר לָהּ גַּם לְאַחַר חֲזָרַת הָעִיר לַנַּצְרוּת הָאוֹרְתּוֹדוֹקְסִית.

בְּעִקְבוֹת גֵּירוּשׁ הַלָּטִינִים עַל יְדֵי נְסִיכוּת אַפִּירוּס בְּ-1224, הֵחֵלָּה תְּקוּפַת אִי יַצִּיבוּת אֲרוּכָּה שֶׁבָּהּ עָבְרָה סָלוֹנִיקִי מִיָּד לְיָד.
תְּקוּפָה זוֹ הִסְתַּיְּימָה בְּ-1430 עִם כִּיבּוּשׁ הָעִיר עַל יְדֵי הַסּוּלְטָאן הָעוֹתְ'מָאנִי מוּרָאט הַשֵּׁנִי, תּוֹשָׁבֵי סָלוֹנִיקִי לֹא הִסְכִּימוּ לְהִיכָּנַע לְכוֹחוֹת הַסּוּלְטָאן וְלָכֵן אַחֲרֵי הַכִּיבּוּשׁ הָרְגוּ הָעוֹתְ'מָאנִים חֵלֶק מֵהַגְּבָרִים וְשִׁיעְבְּדוּ חֵלֶק גָּדוֹל מֵהַנּוֹתָרִים.
הָעִיר נִשְׁאֲרָה בְּשִׁלְטוֹן עוֹתְ'מָאני קָרוֹב לְ-500 שָׁנָה, עַד 1912.
זוֹ הָיְיתָה תְּקוּפַת שִׂגְשׂוּג, שִׂגְשׂוּג לוֹ תָּרְמוּ רַבּוֹת פְּלִיטִים יְהוּדִים שֶׁהִגִּיעוּ מִכָּל רַחֲבֵי אֵירוֹפָּה הַנּוֹצְרִית וּבְעִיקָּר הַיְּהוּדִים שֶׁהִגִּיעוּ מִסְּפָרַד אַחֲרֵי 1492.

בִּשְׁנַת 1876 הִתְרַחֵשׁ רֶצַח הַקּוֹנְסוּלִים בְּסָלוֹנִיקִי שֶׁגָּרַם לְמַשְׁבֵּר בַּיְּחָסִים שֶׁל הָאִימְפֶּרְיָה הָעוֹתְ'מָאנִית עִם אֵירוֹפָּה.
בִּתְחִילַּת הַמֵּאָה הַ-20 הָיְיתָה סָלוֹנִיקִי אֶחָד מִמֶּרְכְּזֵי הַטּוּרְקִים הַצְּעִירִים וּבַשָּׁנִים 1907 – 1908 אַף יָשַׁב בָּהּ הַמַּטֶּה הָרָאשִׁי שֶׁל הַתְּנוּעָה.
שֶׁבֵּין חֲבֵרָיו הָיָה גַּם אָטָאטוּרְק, מַנְהִיגָהּ לֶעָתִיד שֶׁל טוּרְקִיָּה, שֶׁהָיָה יְלִיד הָעִיר.

הַשִּׁלְטוֹן הָעוֹתְ'מָאני בְּסָלוֹנִיקִי הִסְתַּיֵּים בְּסוֹף 1912 עִם הַכִּיבּוּשׁ הַיְּוָונִי בְּמַהֲלַךְ מִלְחֶמֶת הַבָּלְקָן הָרִאשׁוֹנָה.
עִם הִשְׁתַּלְּטוּת הַיְּוָונִים עַל הָעִיר הָיְיתָה אוּכְלוּסִיָּיתָהּ מְחוּלֶּקֶת בְּצוּרָה פָּחוֹת אוֹ יוֹתֵר שָׁוָוה בֵּין יְהוּדִים, מוּסְלְמִים וְנוֹצְרִים.
הַיְּהוּדִים שָׁלְטוּ עַל כַּלְכָּלַת הָעִיר, הָיוּ רוֹב הָאוּכְלוּסִיָּיה בְּמֶרְכַּז הָעִיר וְאַף הָיוּ רוֹב בֵּין עוֹבְדֵי הַנָּמֵל כּוֹלֵל הַסַּוַורִים.
לְפִיכָךְ בְּשַׁבָּת הַנָּמֵל הָיָה מוּשְׁבָּת וְהַסַּחַר בְּמֶרְכַּז הָעִיר הָיָה מוּשְׁבָּת.

בִּשְׁנַת 1917 הֶחֱרִיבָה שְׂרֵיפָה גְּדוֹלָה חֲלָקִים גְּדוֹלִים מֵהָעִיר.
לְאַחַר מִלְחֶמֶת יָוָון–טוּרְקִיָּה, בּוּצַּע חִילּוּפֵי אוּכְלוּסִין בֵּין הַמְּדִינוֹת.
הַטּוּרְקִים הַמּוּסְלְמִים בְּסָלוֹנִיקִי עָזְבוּ וּבִמְקוֹמָם בָּאוּ פְּלִיטִים יְוָונִים רַבִּים שֶׁהֵעִיקוּ עַל כַּלְכָּלַת הָעִיר.
בְּמִלְחֶמֶת הָעוֹלָם הַשְּׁנִייָּה הוּשְׁמְדָה קְהִילַּת יְהוּדֵי סָלוֹנִיקִי.
הָעִיר שֶׁהָיְיתָה מְחוּלֶּקֶת לְנוֹצְרִים, מוּסְלְמִים וִיהוּדִים הָפְכָה לְעִיר שֶׁל נוֹצְרִים בִּלְבַד.

סָלוֹנִיקִי הִיא עִיר הַנָּמֵל הָרָאשִׁית בְּיָוָון וּמֶרְכָּז מִסְחָרִי וְתַעֲשִׂיָּיתִי.
בָּעִיר מְיַיצְּרִים בְּעִיקָּר: שֶׁמֶן, פְּלָדָה, מוּצָרִים פָּטְרוּ-כִּימִיִּים, טֶקְסְטִיל, מְכוֹנוֹת, קֶמַח, מֶלֶט, תְּרוּפוֹת וּמַשְׁקָאוֹת אַלְכּוֹהוֹלִיִּים.
בְּנוֹסָף, הָעִיר מְשַׁמֶּשֶׁת כִּמְרַכֵּז הוֹבָלָה רָאשִׁי לְכָל דְּרוֹם-מִזְרַח אֵירוֹפָּה.
אָחוּז נִיכָּר מִן הָעוֹבְדִים בָּעִיר מוּעֲסָקִים בַּעֲסָקִים קְטַנִּים וּבֵינוֹנִיִּים וּבַמִּגְזָר הַשֵּׁירוּתִים.

בִּשְׁנַת 1988 הֵחֵלּוּ שִׁידּוּרִים שֶׁל הֶעָרוּץ הַמְּקוֹמִי שֶׁל תַּאֲגִיד הַשִּׁידּוּר הַיְּוָונִי.
עָרוּץ זֶה עַד הַיּוֹם מִתְמַקֵּד בְּכִיסּוּי נוֹשְׂאִים שֶׁקְּשׁוּרִים עִם צְפוֹן יָוָון.

רְחוֹב בָּרוֹבַע הַיְּהוּדִי לְשֶׁעָבַר בְּסָלוֹנִיקִי

אַנְדַּרְטָה בְּסָלוֹנִיקִי לְזֵכֶר כְּ-50,000 יְהוּדִי הָעִיר שֶׁנִּרְצְחוּ בַּשּׁוֹאָה
בְּסָלוֹנִיקִי, שֶׁנִּקְרְאָה בְּפִי הַיְּהוּדִים שָׂאלוֹנִיקִי אוֹ שָׂלוֹנִיקָא, הִתְקַיְּימָה בְּמֶשֶׁךְ מֵאוֹת שָׁנִים קְהִילָּה יְהוּדִית גְּדוֹלָה.
לְאַחַר גֵּירוּשׁ סְפָרַד הִגִּיעוּ אֶל סָלוֹנִיקִי עַשְׂרוֹת אַלְפֵי יְהוּדִים, שֶׁהִשְׁתַּקְּעוּ בָּהּ וְהָפְכוּ אוֹתָהּ לַמֶּרְכָּז הַיְּהוּדִי סְפָרַדִּי הַמְּפוֹאָר וְהַגָּדוֹל בְּיוֹתֵר.
בִּימֵי שַׁבָּת הָעִיר שָׁבְתָה כִּמְעַט כּוּלָּהּ, כּוֹלֵל הַנָּמֵל, בְּשֶׁל הָרוֹב הַיְּהוּדִי.
מִשְׁקָלָהּ הַסְּגוּלִּי הָפַךְ אוֹתָהּ בְּסוֹף הַמֵּאָה הַ-18 לְאַחַת הֶעָרִים עִם הַקְּהִילָּה הַיְּהוּדִית הַגְּדוֹלָה בְּיוֹתֵר בָּעוֹלָם.
שְׂפַת הַלָּאדִינוֹ שֶׁהֵבִיאוּ עִמָּם יְהוּדִי סְפָרַד פָּרְחָה בָּעִיר זוֹ מִבְּחִינָה שִׁירִית וְתַרְבּוּתִית.
יְהוּדִי הָעִיר פִּיתְּחוּ אֶת הָעִיר מִבְּחִינַת מִסְחָר, תַּעֲשִׂיָּיה, בַּנְקָאוּת וְכַדּוֹמֶה.
בֵּין הַמֵּאוֹת הַ-16 וְהַ-18 הָיְיתָה הָעִיר לַמֶּרְכָּז שֶׁל תּוֹרָה וְתַרְבּוּת יְהוּדִית.
בַּמֵּאָה הַ-19 וְהַ-20 פִּיתְּחוּ הַיְּהוּדִים אֶת הַתַּעֲשִׂיָּיה וְהַבַּנְקָאוּת בַּמָּקוֹם.
חֶבְרַת כָּל יִשְׂרָאֵל חֲבֵרִים פָּתְחָה בָּהּ בָּתֵּי סֵפֶר וְהוֹפִיעוּ עִיתּוֹנִים יְהוּדִיִּים בְּלָדִינוֹ וּבְצָרְפָתִית.
נוֹסְדוּ אֲגוּדּוֹת לַהֲפָצַת הָעִבְרִית וְסִפְרוּתָהּ וְהֵחֵלּוּ נִיצָּנִים שֶׁל אֲגוּדּוֹת צִיּוֹנִיּוֹת.

בִּזְמַן מִלְחֶמֶת הָעוֹלָם הָרִאשׁוֹנָה רַבִּים מֵהַיְּהוּדִים עָזְבוּ אֶת הָעִיר הֵן בְּשֶׁל הַשְּׂרֵיפָה הַגְּדוֹלָה שֶׁל שְׁנַת 1917 שֶׁשָּׂרְפָה חֲלָקִים מִן הָעִיר וְהוֹתִירָה יְהוּדִים רַבִּים חַסְרֵי קוֹרַת גַּג, וְהֵן בְּשֶׁל הֲגִירַת פְּלִיטִים יְוָונִיִּים רַבִּים מֵאָנָטוֹלְיָה בְּעִקְבוֹת הַכִּיבּוּשׁ הַטּוּרְקִי.
בְּקֶרֶב הַפְּלִיטִים הַלָּלוּ גָּדְלָה תְּנוּעָה אַנְטִישֵׁמִית פָשִׁיסְטִית, שֶׁחֲבֵרֶיהָ פָּרְעוּ בַּיְּהוּדִים בִּשְׁנוֹת הַ־30 הָרִאשׁוֹנוּת וּבְנוֹסָף נָחֲתוּ גְּזֵרוֹת עַל תּוֹשָׁבֵי סָלוֹנִיקִי הַיְּהוּדִים.
בְּאוֹתָם יָמִים עָלוּ כַּעֲשֶׂרֶת אֲלָפִים יְהוּדִים לְאֶרֶץ יִשְׂרָאֵל.

בְּאַפְּרִיל 1941 נִכְבְּשָׁה סָלוֹנִיקִי עַל יְדֵי גֶּרְמַנְיָה הַנָּאצִית וְשִׁישִּׁים וַחֲמִישָּׁה אֶלֶף הַיְּהוּדִים שֶׁבָּהּ עָבְרוּ הַשְׁפָּלוֹת וְהִתְעַלְּלוּיוֹת, דִּירוֹת שֶׁל יְהוּדִים הוּפְקְעוּ, בֵּית הַחוֹלִים הַיְּהוּדִי הוּחְרַם לְשִׁימּוּשׁ הַצָּבָא הַגֶּרְמָנִי, עִיתּוֹנִים יְהוּדִיִּים נִסְגְּרוּ וּמִנֶּגֶד הוֹפִיעוּ עִיתּוֹנִים אַנְטִישֵׁמִיִּים.
סְפָרִים יְהוּדִיִּים הוּחְרְמוּ וְנִשְׁלְחוּ לִפְרַנְקְפוּרְט, שָׁם הֵקִימוּ הַנָּאצִים אֶת הַמָּכוֹן לְחֵקֶר הַשְּׁאֵלָה הַיְּהוּדִית.
בֵּית הֶעָלְמִין הַיְּהוּדִי הָעַתִּיק חוֹלֵל וְנֶהֱרַס.
בְּמֶשֶׁךְ הַשָּׁנָה הַבָּאָה לֹא הוּתְקְפוּ הַיְּהוּדִים, לְמַעֵט מִקְרִים אֲחָדִים.
בְּדֵצֶמְבֶּר הוּקַם הַיּוּדֶנְרָט וּבְרֹאשׁוֹ הָרַב צְבִי קוּרְץ הַשָּׁנוּי בְּמַחֲלוֹקֶת.
בְּפֶבְּרוּאָר הֵחֵלּוּ הַמִּשְׁלוֹחִים הַיְּהוּדִיִּים לְאַוּשְׁוִויץ.
בְּנוֹסָף נִשְׁלְחוּ יְהוּדִים בַּעֲלֵי אֶזְרָחוּת סְפָרַדִּית אוֹ פּוֹרְטוּגֶזִית, וְגַם יְהוּדִים "מְיוּחָסִים" (לַגֶּרְמָנִים) לְמַחֲנֵה בֶּרְגֶן-בְּלָזָן.
עֵדוּיוֹת מְסַפְּרוֹת שֶׁיְּהוּדִי יָוָון סָבְלוּ בְּאַוּשְׁוִויץ, יוֹתֵר מֵהָאֲחֵרִים, מִכֵּיוָון שֶׁשְּׂפָתָם הָיְיתָה שׁוֹנָה, תַּרְבּוּתָם שׁוֹנָה וּתְנָאֵי הָאַקְלִים שׁוֹנִים.

מֵהַקְּהִילָּה הַגְּדוֹלָה הַמְּפוֹאֶרֶת וְהַמְּבוּסֶּסֶת כִּמְעַט שֶׁלֹּא נוֹתַר שָׂרִיד.
96% מִיְּהוּדִי קְהִילַּת סָלוֹנִיקִי, כַּחֲמִישִּׁים אֶלֶף קָרְבָּנוֹת, נִסְפּוּ בַּשּׁוֹאָה.
הַקְּהִילָּה שֶׁנּוֹתְרָה הִיא קְהִילָּה קְטַנָּה וּמִזְדַּקֶּנֶת.
עִירִיַּית סָלוֹנִיקִי קָבְעָה אֶת יוֹם הָ-27 בְּיָנוּאָר כַּיּוֹם זִיכָּרוֹן לְשׁוֹאַת יְהוּדִי הַקְּהִילָּה.
בְּנוֹסָף, בְּכִיכָּר מֶרְכָּזִית בָּעִיר הוּצְּבָה אַנְדַּרְטָה לְזֵכֶר 50,000 הַקָּרְבָּנוֹת.