סַרְטַן הַשֵּׁד הוּא סוּג הַסַּרְטָן הַנָּפוֹץ בְּיוֹתֵר.
מְדוּבָּר בְּמַחֲלָה סַרְטָנִית שֶׁמְּקוֹרָהּ בַּשָּׁד, אַךְ הִיא עֲלוּלָה לִשְׁלוֹחַ גְּרוּרוֹת אֶל אֵיבָרִים שׁוֹנִים בַּגּוּף.
בִּשְׁלַבֶּיהָ הָרִאשׁוֹנִיִּים הַמַּחֲלָה מִתְאַפְיֶינֶת בְּגוּשִׁים לֹא כּוֹאֲבִים בַּשָּׁד, לְאַחַר מִכֵּן חוֹדְרִים תָּאִים סַרְטָנִיִּים לְקִשְׁרֵי הַלִּימְפָה שֶׁל בֵּית הַשֶּׁחִי וּמִשָּׁם עֲלוּלִים הִתְאִים לַחְדּוֹר לְזֶרֶם הַדָּם וְדַרְכּוֹ לְהַגִּיעַ לְאֵיבָרִים מְרוּחָקִים וְחִיּוּנִיִּים כְּגוֹן הַכָּבֵד, הָרֵיאוֹת וְהַמּוֹחַ.
הַמַּחֲלָה מִתְפַּתַּחַת בְּעִיקָּר בְּנָשִׁים מֵעַל גִּיל חֲמִישִּׁים וְהִיא נְדִירָה בִּגְבָרִים וּבְנָשִׁים צְעִירוֹת.
הַסּוּג הַנָּפוֹץ שֶׁל סַרְטַן הַשֵּׁד הוּא קַרְצִינוֹמָה, אַךְ קַיָּימִים סוּגִים נְדִירִים יוֹתֵר שֶׁל סַרְטַן הַשֵּׁד הַמְּסוּוָּגִים כְּסַרְקוֹמָה אוֹ לְיַמְפּוּמָה.

מְקוֹרוֹ שֶׁל סַרְטַן הַשֵּׁד מִסּוּג קַרְצִינוֹמָה הוּא בְּרִקְמָה הַמְּצַפֶּה אֶת צִינּוֹרוֹת וּבַלּוּטוֹת הֶחָלָב שֶׁבַּשָּׁד.
בִּשְׁלַבֵּי הַמַּחֲלָה הַמּוּקְדָּמִים תָּאֵי הָאֶפִּיתֶל מְמַלְּאִים אֶת חֲלַל צִינּוֹרִיּוֹת הֶחָלָב, בַּהֶמְשֵׁךְ חוֹדְרִים תָּאֵי הָאֶפִּיתֵל אֶת דּוֹפֶן צִינּוֹר הֶחָלָב וּפוֹלְשִׁים לְרִקְמָה הַתּוֹמֶכֶת.
גּוּשׁ הַתָּאִים שֶׁנּוֹצַר (הַגִּידּוּל הָרִאשׁוֹנִי) יָכוֹל לַחְדּוֹר אֶת דּוֹפֶן בֵּית הֶחָזֶה אוֹ אֶת הָעוֹר.
מִן הַגִּידּוּל הָרִאשׁוֹנִי יְכוֹלִים לְהִתְנַתֵּק תָּאִים לִיצִירַת גְּרוּרוֹת.

הָעוּבְדָּה שֶׁהַשָּׁד אֵינוֹ אֵיבַר חִיּוּנִי לִשְׂרִידוּת הַחוֹלָה מְאַפְשֶׁרֶת לְהָסִיר אֶת הַגִּידּוּל הָרִאשׁוֹנִי לְלֹא נֶזֶק לְמַעַרְכוֹת הַגּוּף, כָּךְ שֶׁגִּידּוּל זֶה כְּשֶׁלְּעַצְמוֹ אֵינוֹ מְהַוֶּוה בְּדֶרֶךְ כְּלָל סַכָּנַת חַיִּים.
הַסַּכָּנָה הָעִיקָּרִית בְּסַרְטַן הַשֵּׁד הִיא הִיוָּוצְרוּת גְּרוּרוֹת בְּאֵיבָרִים הַחִיּוּנִיִּים שֶׁאוֹתָם לֹא נִיתָּן לְהוֹצִיא בְּנִיתּוּחַ.

בִּמְדִינוֹת שֶׁבָּהֶן תּוֹכְנִיּוֹת לְגִילּוּי מוּקְדָּם לְסַרְטַן הַשָּׁד, רוֹב הַנָּשִׁים עִם גִּידּוּלִים מַמְאִירִים בַּשָּׁד אֵינָן חַוַּות תַּסְמִינִים וְהֵן פּוֹנוֹת לְבֵירוּר רְפוּאִי בְּשֶׁל תּוֹצְאוֹת בְּדִיקַת מָמוֹגְרַפְיָה שֶׁאֵינָן תַּקִּינוּת.
פְּעָמִים רַבּוֹת הָרֵיאָיוֹן הָרְפוּאִי אֵינוֹ מְשַׁמֵּשׁ לְהִתְקַדְּמוּת בָּאָפִיק הָאַבְחָנָתִי שֶׁל הַמַּחֲלָה אֶלָּא מְסַפֵּק מֵידָע לְגִיבּוּשׁ דַּרְגַּת הַסִּיכּוּן שֶׁיֵּשׁ לְאִישָּׁה.

בְּמִקְרִים אֲחֵרִים נָשִׁים עִם גִּידּוּל בַּשָּׁד יְכוֹלוֹת לְהִתְלוֹנֵן עַל גּוּשׁ חָדָשׁ בַּשָּׁד.
בְּאוֹפֶן טִיפּוּסֵי גּוּשׁ בַּשָּׁד הַמִּתְבָּרֵר כְּסַרְטָנִי הוּא גּוּשׁ נוּקְשֶׁה, לֹא נַיָּיד וּבַעַל גְּבוּלוֹת לֹא סְדִירִים.
עַל פִּי רוֹב, גּוּשׁ סַרְטָנִי בַּשָּׁד אֵינוֹ כּוֹאֵב.
לְעִיתִּים, אִם הַגִּידּוּל מִתְפַּשֵּׁט לִרְצוּעוֹת קוּפֶּר הַתּוֹמְכוֹת בַּמִּבְנֶה הַשָּׁד, הוּא יָכוֹל לִגְרוֹם לְעִיוּוּת צוּרַת הַשָּׁד.
כְּמוֹ כֵן, תִּיתָּכֵן הַפָּרָשָׁה מִן הַפִּטְמָה, כַּאֲשֶׁר הַהַפְרָשָׁה הָאוֹפְיָינִית לַגִּידּוּל סַרְטָנִי הִיא לָרוֹב דָּמִית.
בְּסַרְטַן שָׁד דַּלַּקְתִּי הַשָּׁד יֵירָאֶה בַּצַּקְתִּי, עִם עוֹר כְּמַרְאֶה קְלִיפַּת תַּפּוּז וְאַדְמוּמִי.
כַּאֲשֶׁר יֶשְׁנָהּ הִתְפַּשְּׁטוּת מְקוֹמִית שֶׁל הַסַּרְטָן, תִּיתָּכֵן חֲדִירָה לָעוֹר אוֹ נוֹכְחוּת שֶׁל קִשְׁרִיּוֹת לִימְפָה מוּגְדָּלוֹת וְנוּקְשׁוֹת בְּבֵית הַשֶּׁחִי.

הַבְּדִיקָה הַגּוּפָנִית שֶׁל הַשָּׁד מִתְבַּצַּעַת בִּשְׁנֵי מַנְחִים, בִּישִׁיבָה עִם יָדַיִים מוּרָמוֹת וּבְשֶׁכִּיבָּה, כַּאֲשֶׁר הַבּוֹדֵק עוֹבֵר בִּיסוֹדִיּוּת עַל רְבִיעֵי שְׁנֵי הַשָּׁדַיִים בְּמַטָּרָה לְחַפֵּשׂ גּוּשִׁים.
כְּמוֹ כֵן, הַבּוֹדֵק מְמַשֵּׁשׁ קִשְׁרִיּוֹת לִימְפָה בְּבֵית הַשֶּׁחִי וּסְבִיב עֶצֶם הַבָּרִיחַ בְּמַטָּרָה לְאַתֵּר פִּיזּוּר לְשָׂם, שֶׁכֵּן סַרְטַן הַשָּׁד מִתְפַּשֵּׁט דֶּרֶךְ מַעֲרֶכֶת הַלִּימְפָה.

מֵאַחַר שֶׁנָּשִׁים עִם סַרְטַן שָׁד יְכוֹלוֹת לְהִתְיַיצֵּג כְּבָר בַּשָּׁלָב הַגְּרוּרָתִי שֶׁל הַגִּידּוּל, מוּשָׂם דָּגֵשׁ עַל תַּסְמִינִים שֶׁיְּכוֹלִים לִנְבּוֹעַ מִגְּרוּרוֹת לָאֲתָרִים הַשְּׁכִיחִים שֶׁאֲלֵיהֶם סַרְטַן הַשָּׁד שׁוֹלֵחַ גְּרוּרוֹת: הָרֵיאוֹת, הָעֲצָמוֹת, הַכָּבֵד וְהַמּוֹחַ.
עִם תַּסְמִינִים אֵלֶּה נִמְנִים קְשָׁיֵי נְשִׁימָה, כְּאֵבִים בַּעֲצָמוֹת, תַּסְמִינֵי הִיפֶּרְקְלַצַמְיָה, אִי-נוֹחוּת בִּטְנִית, צַהֶבֶת, תַּסְמִינִים נוֹיְרוֹלוֹגִיִּים, שִׁינּוּיִים בְּתִפְקוּד הַקּוֹגְנִיטִיבִי וּכְאֵבֵי רֹאשׁ.