רֵאשִׁיתוֹ שֶׁל הַפַּרְלָמֶנְט הַבְּרִיטִי בְּמוֹעָצָה שֶׁיִּיעֲצָה לְמֶלֶךְ אַנְגְּלִיָּה בִּימֵי הַבֵּינַיִים.
מוֹעָצָה מַלְכוּתִית זוֹ, אֲשֶׁר הִתְכַּנְּסָה מֵעֵת לְעֵת עַל פִּי זִימּוּנוֹ שֶׁל הַמֶּלֶךְ כָּלְלָה אֶת נְצִיגֵי הַכְּנֵסִיָּיה, הָאֲצוּלָּה וְאַף נְצִיגֵי מְחוֹזוֹת שׁוֹנִים (שֶׁכּוּנּוּ אַבִּירֵי הַפֶּלֶךְ).
אֲסֵיפוֹת אֵלֶּה הִתְכַּנְּסוּ לָרוֹב כַּאֲשֶׁר בֵּית הַמְּלוּכָה נִזְקַק לְמִסִּים עַל מְנַת לְמַמֵּן אֶת פְּעוּלּוֹתָיו, וְנִדְרַשׁ שִׁכְנוּעַ חַבְרֵי הַמּוֹעָצָה (נְצִיגֵי הָאֲצִילִים לְמַעֲשֶׂה) בִּנְחִיצוּת מִיסִּים אֵלֶּה.
בְּמַהֲלַךְ פְּגִישׁוֹת אֵלֶּה דָּרְשׁוּ הַנְּצִיגִים כִּי הַמֶּלֶךְ יִשְׁמַע אֶת טַעֲנוֹתֵיהֶם הַשּׁוֹנוֹת בְּטֶרֶם יַסְכִּימוּ עַל הַמִּיסִּים - וְכָךְ נוֹצְרָה לְמַעֲשֶׂה סַמְכוּת הַחֲקִיקָה בְּעִנְיְינֵי מִיסִּים שֶׁל הַמּוֹעָצָה.

בְּ"פַּרְלָמֶנְט לְדוּגְמָה" שֶׁל שְׁנַת 1295 נְצִיגֵי הַמְּחוֹזוֹת הַשּׁוֹנִים (הַמְּחוֹזוֹת הַכַּפְרִיִּים - counties וְכֵן הֶעָרִים חוֹפְשִׁיּוֹת -boroughs) הוּרְשׁוּ לָרִאשׁוֹנָה לְהִשְׁתַּתֵּף בַּמּוֹעָצָה, וְהֵחֵל הַנּוֹהַג שֶׁכָּל מָחוֹז כַּפְרִי שָׁלַח שְׁנֵי אַבִּירִים שֶׁל אוֹתוֹ מָחוֹז, וּנְצִיגֵי הָעִיר שָׁלְחוּ שָׁנִים מִשּׁוֹעֵי הָעִיר (שְׁנֵי "בּוּרְגָּנִים").
בְּמַהֲלַךְ הַשָּׁנִים הָרִאשׁוֹנוּת לְהִתְכַּנְּסוּיוֹת אֵלֶּה הָיוּ נְצִיגֵי הֶעָרִים חַסְרֵי הַשְׁפָּעָה שֶׁכֵּן לַמֶּלֶךְ הָיְיתָה הַסַּמְכוּת לִשְׁלוֹל מֵעִיר חוֹפְשִׁית אֶת מַעֲמָדָהּ (בְּעוֹד שֶׁהַמְּחוֹזוֹת הַכַּפְרִיִּים הוֹעָנְקוּ לַאֲצִילִים שׁוֹנִים, וְהַמֶּלֶךְ לֹא יָכֹל לִשְׁלוֹל מֵהֶם אֶת שִׁטְחֵיהֶם בְּלֹא מִשְׁפָּט וּלְקִיחַת תּוֹאֲרֵי הָאַצִּיל).
כָּל הִתְנַגְּדוּת שֶׁל תּוֹשָׁבֵי הֶעָרִים לְהַצָּעוֹת הַמֶּלֶךְ הֵבִיאוּ לְמַעֲשֶׂה לִשְׁלִילַת חוֹפְשִׁיּוּתָהּ שֶׁל הָעִיר, וּנְצִיגֵי הֶעָרִים הָפְכוּ לְ"עוֹנֵי הֵן" לְכָל דְּרִישׁוֹת הַמֶּלֶךְ.

הִפָּרְדוּת הַפַּרְלָמֶנְט הַבְּרִיטִי לְבַיִת עֶלְיוֹן וְתַחְתּוֹן אֵירְעָה בִּתְקוּפַת מַלְכוּתוֹ שֶׁל אֵדוּאַרְד הַשְּׁלִישִׁי.
הָאַבִּירִים וּנְצִיגֵי הֶעָרִים הַחוֹפְשִׁיּוּת יָצְרוּ אֶת הַבַּיִת הַתַּחְתּוֹן - "House of Commons" וְאִילּוּ נְצִיגֵי הַכְּנֵסִיָּיה וְהָאֲצוּלָּה הַגְּבוֹהָה הִתְכַּנְּסוּ בְּבֵית הַלּוֹרְדִּים.

אַף שֶׁהָאַבִּירִים וּנְצִיגֵי הֶעָרִים נוֹתְרוּ כְּפוּפִים לַאֲצִילִים וְלַמֶּלֶךְ, הֵם הִמְשִׁיכוּ לִדְרוֹשׁ לְעַצְמָם סַמְכוּיוֹת.
בְּמַהֲלָךְ "הַפַּרְלָמֶנְט הַטּוֹב" (בִּשְׁנַת 1376) יוֹשֵׁב רֹאשׁ הַבַּיִת סֵר פִּיטֶר דֶּה לָה מֶר הִתְלוֹנֵן עַל הַמִּיסִּים הַגְּבוֹהִים, דָּרַשׁ מֵהַכֶּתֶר דִּין וְחֶשְׁבּוֹן עַל הוֹצָאוֹתָיו, וּבִיקֵּר אֶת נִיהוּל הַצָּבָא.
הַבַּיִת הַתַּחְתּוֹן אַף דָּרַשׁ מֵהַמֶּלֶךְ לְפַטֵּר כַּמָּה מִשָּׂרָיו.
הַמֶּלֶךְ אֵדוּאַרְד הַשְּׁלִישִׁי אָסַר אֶת דֶּה לָה מֶר, אוּלָם זְמַן קָצָר לְאַחַר מוֹתוֹ שֶׁל הַמֶּלֶךְ הוּא שׁוּחְרַר מִכִּלְאוֹ.

בִּתְקוּפַת מַלְכוּתוֹ שֶׁל רִיצַ'רְד הַשָּׁנִי הִמְשִׁיךְ הַבַּיִת הַתַּחְתּוֹן לְהַדִּיחַ אֶת שָׂרֵי הַמֶּלֶךְ, וְדָרְשׁוּ פִּיקּוּחַ עַל הַהוֹצָאוֹת הַצִּיבּוּרִיּוֹת בְּטֶרֶם יַאַשְׁרוּ אֶת הַמִּיסִּים.
עַל אַף סַמְכוּיוֹת אֵלֶּה נוֹתָר הַבַּיִת הַתַּחְתּוֹן חַלָּשׁ מִבֵּית הַלּוֹרְדִּים וּמֵהַמֶּלֶךְ.

כּוֹחָהּ שֶׁל הַמְּלוּכָה הִתְגַּבֵּר בְּמַהֲלַךְ מִלְחֲמוֹת הַשּׁוֹשַׁנִּים בְּסוֹף הַמֵּאָה הַ-15 עִם יְרִידַת כּוֹחָם שֶׁל בָּתֵּי הָאֲצוּלָּה וְאִיתָּם כּוֹחָם שֶׁל שְׁנֵי בָּתֵּי הַפַּרְלָמֶנְט.
בִּתְקוּפָה זוֹ הָיָה כּוֹחוֹ שֶׁל הַמֶּלֶךְ כִּמְעַט מוּחְלָט, וְאִילּוּ הַפַּרְלָמֶנְט הִסְכִּים לְכָל דְּרִישׁוֹת הַמֶּלֶךְ.
בְּמַהֲלַךְ שִׁלְטוֹנָהּ שֶׁל שׁוֹשֶׁלֶת טִיוֹדוֹר בְּמַהֲלַךְ הַמֵּאָה הַ-16 נִשְׁאַר כּוֹחוֹ שֶׁל הַכֶּתֶר כִּמְעַט מוּחְלָט.
עִם עֲלִיָּיתוֹ שֶׁל בֵּית סְטְיוּאַרְט לַשִּׁלְטוֹן, הִשְׁתַּנְּתָה הַמְּגַמָּה וְהֵחֵל לְהִתְגַּבֵּר כּוֹחוֹ שֶׁל הַפַּרְלָמֶנְט.
בְּשֶׁל הִתְנַהֲלוּתָם שֶׁל שְׁנֵי הַמְּלָכִים הָרִאשׁוֹנִים לְבֵית סְטְיוּאַרְט, גֵּ'יְימְס הָרִאשׁוֹן וְצָ'אַרְלְס הָרִאשׁוֹן, אֲשֶׁר נִמְנְעוּ מִלְּכַנֵּס אֶת הַפַּרְלָמֶנְט, גָּבְרוּ הַמַּחֲלוֹקוֹת בֵּין הַפַּרְלָמֶנְט לְבֵית הַמְּלוּכָה בִּשְׁאֵלוֹת שֶׁל סַמְכוּיוֹת הַמֶּלֶךְ וְהַמִּיסּוּי.
מַחֲלוֹקוֹת אֵלֶּה הֵבִיאוּ לִפְרוֹץ מִלְחֶמֶת הָאֶזְרָחִים הָאַנְגְּלִית וְלַעֲרִיפַת רֹאשׁוֹ שֶׁל הַמֶּלֶךְ וּבִיטּוּל הַמְּלוּכָה וּבֵית הַלּוֹרְדִּים בִּשְׁנַת 1649.
בַּתְּחִילָּה הָיָה בֵּית הַנִּבְחָרִים הַשַּׁלִּיט בַּמְּדִינָה, אוּלָם לְמַעֲשֶׂה אוֹליֹבֶר קְרוֹמוֶול הָפַךְ לְשַׁלִּיט יָחִיד וְאַף פִּיזֵּר אֶת הַפַּרְלָמֶנְט בִּשְׁנַת 1653.
אַחֲרֵי מוֹתוֹ הַמַּצָּב הֵחֵל לַחֲזוֹר לְקַדְמוּתוֹ, וּבִשְׁנַת 1660 נִבְחַר פַּרְלָמֶנְט חָדָשׁ, וְהַמְּלוּכָה וּבֵית הַלּוֹרְדִּים הוּשְׁבוּ עַל כַּנָּם.
אֵירוּעִים אֵלֶּה הִיוּוּ פְּגִיעָה קָשָׁה בְּכוֹחַ בֵּית הַמְּלוּכָה וְסַמְכוּיוֹתָיו וּבְמַהֲלַךְ הַמַּהְפֵּכָה הַמְּהוּלֶּלֶת בִּשְׁנַת 1688 אַף הֶחֱלִיט הַפַּרְלָמֶנְט עַל הַדָּחַת הַמֶּלֶךְ גֵּ'יְימְס הַשָּׁנִי וְהַמְלָכַת מֶלֶךְ אַחֵר בִּמְקוֹמוֹ.

בֵּית הַנִּבְחָרִים בְּרֵאשִׁית הַמֵּאָה הָ־19
בִּתְחִילַּת הַמֵּאָה הַ-18 הִתְגַּבֵּשׁ מוֹסַד רֹאשׁ הַמֶּמְשָׁלָה, כַּאֲשֶׁר הַמֶּלֶךְ ג'וֹרְג' הָרִאשׁוֹן לֹא הַרְבֵּה לַעֲסוֹק בְּעִנְיְינֵי בְּרִיטַנְיָה, וְהַלּוֹרְד הָרִאשׁוֹן שֶׁל הָאוֹצָר, סֵר רוֹבֵּרְט ווֹלְפּוֹל, הִנְהִיג לְמַעֲשֶׂה אֶת הַמֶּמְשָׁלָה.
בְּ־1782 נֶעֶרְכָה בְּבֵית הַנִּבְחָרִים הַצְבָּעַת אִי הָאֵמוּן הָרִאשׁוֹנָה, בְּעִקְבוֹתֶיהָ הִתְפַּטֵּר רֹאשׁ הַמֶּמְשָׁלָה הַלּוֹרְד נוֹרְת'.
לַמְרוֹת זֹאת לָקַח זְמַן מָה עַד שֶׁהִתְקַבֵּל הָרַעְיוֹן שֶׁהַצְבָּעַת אִי אֵמוּן הִיא מְחַיֶּיבֶת, וְשֶׁרֹאשׁ מֶמְשָׁלָה זָקוּק לְאֵמוּן בֵּית הַנִּבְחָרִים.

בְּמַהֲלַךְ הַמֵּאָה הַ-19 עָבַר הַפַּרְלָמֶנְט שׁוּרַת רֵפוֹרְמוֹת שֶׁהֵבִיאוּ לִהְיוֹתוֹ גּוּף שֶׁאָכֵן יִיצֵּג אֶת הָעָם:

עַד תְּקוּפָה זוֹ הַיִּיצּוּג נִיתָּן לַמְּחוֹזוֹת הַשּׁוֹנִים לְלֹא קֶשֶׁר לְמִסְפַּר הַתּוֹשָׁבִים בָּהֶם.
קְבִיעַת גְּבוּלוֹת הַמְּחוֹזוֹת הַשּׁוֹנִים הָיְיתָה נְתוּנָה בִּידֵי הַכֶּתֶר, אוּלָם לֹא הִתְבַּצְּעָה בִּסְדִירוּת, וְהַדָּבָר יָצָא אָנוֹמַלְיוֹת רַבּוֹת.
כָּל מָחוֹז הָיָה זַכַּאי לְיִיצּוּג שֶׁל שְׁנֵי נְצִיגִים, גַּם אִם בְּמַהֲלַךְ מֵאוֹת הַשָּׁנִים מֵאָז שֶׁנִּקְבְּעוּ גְּבוּלוֹתָיו מִסְפַּר הַתּוֹשָׁבִים בּוֹ קָטָן אוֹ גָּדֵל.
כָּךְ מַנְצֶ'סְטֶר, בָּהּ הָיוּ לְמַעְלָה מִמֵּאָה אֶלֶף אִישׁ לֹא זָכְתָה לְיִיצּוּג עַצְמָאִי, אֶלָּא הָיְיתָה רַק חֵלֶק מֵהַמָּחוֹז הַכַּפְרִי שֶׁהִקִּיף אוֹתָהּ, וּלְעוּמַּת זֹאת הָיוּ עֶשְׂרוֹת מְחוֹזוֹת בָּהֶם מִסְפַּר הַמַּצְבִּיעִים עָמַד עַל מֵאוֹת בּוֹדְדוֹת וַאֲפִילּוּ עֲשָׂרוֹת.
מְחוֹזוֹת אֵלּוּ נִקְרְאוּ "מְחוֹזוֹת רְקוּבִים", וְהַבּוֹלֵט בָּהֶם הָיָה "אוֹלְד סָארוּם" בּוֹ שְׁנֵי הַנְּצִיגִים נִבְחֲרוּ עַל יְדֵי 11 מַצְבִּיעִים.
בֵּית הַנִּבְחָרִים נִיסָּה לְשַׁנּוֹת מַצָּב זֶה בְּחוֹק הָרֵפוֹרְמָה שֶׁל 1831 אוּלָם הַחוֹק נֶחֱסַם עַל יְדֵי בֵּית הַלּוֹרְדִּים.
בֵּית הַלּוֹרְדִּים שִׁינָּה אֶת דַּעְתּוֹ וְהֶעֱבִיר אֶת הַחוֹק לְאַחַר שֶׁרֹאשׁ הַמֶּמְשָׁלָה הַוִּויגִי, צְ'אַרְלְס גְּריי, יָעַץ לַמֶּלֶךְ וִילְיָאם הָרְבִיעִי לִפְתּוֹר אֶת הַבְּעָיָה הַחוּקָּתִית עַל יְדֵי מִינּוּי שֶׁל עֶשְׂרוֹת לוֹרְדִים הַתּוֹמְכִים בְּרֵפוֹרְמָה לְבֵית הַלּוֹרְדִּים, וּבֵית הַלּוֹרְדִּים, מֵחֲשָׁשׁ לַהֲצָפָתוֹ בְּלוֹרְדִּים חֲדָשִׁים, הִסְכִּים לְהַעֲבִיר אֶת הַחוֹק בִּשְׁנַת 1832.
חוֹק הָרֵפוֹרְמָה 1832, הַמְּכוּנָּה "חוֹק הָרֵפוֹרְמָה הַגְּדוֹלָה" (Great Reform Act) בִּיטֵּל אֶת "הַמְּחוֹזוֹת הָרְקוּבִים", יָצַר מְחוֹזוֹת בְּחִירָה חֲדָשִׁים לְעָרִים אוֹ בִּמְחוֹזוֹת כְּפָרִים שֶׁאוּכְלוּסִיָּיתָם גָּדְלָה, וְקָבַע דְּרִישׁוֹת סַף אֲחִידוּת לִזְכּוֹת הַהַצְבָּעָה בְּכָל אֲזוֹרֵי הַבְּחִירָה.

הָרֵפוֹרְמוֹת הַנּוֹסָפוֹת שֶׁל 1867 וְשֶׁל 1884 הֵבִיאוּ לְהַרְחָבַת זְכוּת הַבְּחִירָה - שֶׁהָיְיתָה תְּלוּיָה בְּבַעֲלוּת עַל רְכוּשׁ אוֹ פָּרָמֶטְרִים דּוֹמִים, וְאַף בְּצוּרָה שׁוֹנָה מִמָּחוֹז לַמָּחוֹז.
הָרֵפוֹרְמוֹת הוֹרִידוּ אֶת הֶרֶף וְהֵבִיאוּ לָאֲחִידוּת בַּתְּנָאִים הַנִּדְרָשִׁים, וּבְכָךְ יוֹתֵר מֵהִכְפִּילוּ אֶת מִסְפַּר בַּעֲלֵי זְכוּת הַבְּחִירָה, אוּלָם עֲדַיִין רַק כְּ־60% מֵהַגְּבָרִים זָכוּ לִזְכּוֹת בְּחִירָה.
הֵן גַּם הִמְשִׁיכוּ לְתַקֵּן אֶת הָעִיוּוּתִים בְּגוֹדֶל הַמְּחוֹזוֹת, וְהִנְהִיגוּ הַצְבָּעָה חֲשָׁאִית.

בְּ־1885 הֵחֵלָּה תַּהֲלִיךְ שֶׁל בִּיטּוּל אֲזוֹרֵי הַבְּחִירָה לָהֶם שְׁנֵי נְצִיגִים בְּבֵית הַנִּבְחָרִים.
בִּשְׁנַת 1948 נוֹתְרוּ רַק אֲזוֹרֵי בְּחִירָה לָהֶם נַצִּיג אֶחָד בְּבֵית הַנִּבְחָרִים, וּבוּטְּלָה סוֹפִית הָאֶפְשָׁרוּת לְהַצְבָּעָה כְּפוּלָה שֶׁנִּבְעָה מִקִּיּוּם מְחוֹזוֹת הַבְּחִירָה שֶׁל הָאוּנִיבֶרְסִיטָאוֹת הַגְּדוֹלוֹת (בָּהֶן אוּנִיבֶרְסִיטַת אוֹקְסְפוֹרְד וְאוּנִיבֶרְסִיטַת קֵיְימְבְּרִידְג'), וּמֵהָרִישּׁוּם לַבְּחִירָה עַל סְמַךְ בַּעֲלוּת עַל רְכוּשׁ בְּאֵזוֹר בְּחִירָה הַשּׁוֹנָה מֵאֵזוֹר הַמְּגוּרִים, וְכָךְ הַצְבָּעָה בִּשְׁנֵי הַמְּחוֹזוֹת.

חֲדַר בֵּית הַנִּבְחָרִים בִּשְׁנַת 1851.
הַחֶדֶר עוּצַּב בְּיָדִי סֵר צְ'אַרְלְס בְּאֵרִי נֶהֱרַס בְּמַהֲלַךְ הַבְּלִיץ בְּמִלְחֶמֶת הָעוֹלָם הַשְּׁנִייָּה.
גּוֹדְלוֹ שֶׁל הַחֶדֶר לֹא הִשְׁתַּנָּה בְּעֵת שֶׁנִּבְנָה מֵחָדָשׁ לְאַחַר הַמִּלְחָמָה, וּמְאַפְיְינֵי הַחֶדֶר וְעִיטּוּרָיו שׁוּחְזְרוּ.
בְּ־1909 הֵחֵל מַשְׁבֵּר חוּקָּתִי וּמַאֲבַק כּוֹחַ בֵּין בֵּית הַנִּבְחָרִים לְבֵית הַלּוֹרְדִּים בְּעִקְבוֹת חוֹק הַתַּקְצִיב שֶׁל מֶמְשַׁלְתּוֹ הַלִּיבֵּרָלִית שֶׁל הֶרְבֵּרְט הֶנְרִי אֶסְקְוִוֹית'.
הַתַּקְצִיב שְׁכוּנָה "תַּקְצִיב הָעָם" הִצִּיעַ לְהַנְהִיג מִיסִּים פְּרוֹגְרֵסִיבִיִּים וּמִיסֵּי קַרְקָעוֹת, דָּבָר שֶׁעוֹרֵר אֶת הִתְנַגְּדוּת הָאֲצוּלָּה.
בֵּית הַלּוֹרְדִּים סֵירֵב לְאַשֵּׁר אֶת חוֹק הַתַּקְצִיב, בַּפַּעַם הָרִאשׁוֹנָה מֵאָז הַמֵּאָה הַ־17, וְעַל אַף שֶׁלְּבַסּוֹף הוּא הֶעֱבִיר אֶת הַתַּקְצִיב תְּמוּרַת וִיתּוּר עַל מַס הַקַּרְקָעוֹת, אֶסְקְוִוֹית הֶחֱלִיט לִפְעוֹל עַל מְנַת לְהַגְבִּיל אֶת כּוֹחוֹ שֶׁל בֵּית הַלּוֹרְדִּים.
אַחֲרֵי שְׁתֵּי מַעַרְכוֹת בְּחִירוֹת שֶׁהִתְקַיְּימוּ בְּ־1910 (וְשֶׁאַחֲרֵיהֶן אֶסְקְוִוֹית הִמְשִׁיךְ לִשְׁלוֹט, אוּלָם לְלֹא רוֹב מוּחְלָט בַּפַּרְלָמֶנְט) וּלְאַחַר שֶׁאֶסְקְוִוֹית שִׁכְנֵעַ אֶת הַמֶּלֶךְ לְאַיֵּים שׁוּב, כְּמוֹ בְּ־1832, בַּהֲצָפַת בֵּית הַלּוֹרְדִּים בְּלוֹרְדִּים לִיבֵּרָלִיִּים שֶׁיִּיתָּמְכוּ בְּרֵפוֹרְמָה, עָבַר בְּ־1911 חוֹק הַפַּרְלָמֶנְט, שֶׁהִפְחִית אֶת כּוֹחוֹ שֶׁל בֵּית הַלּוֹרְדִּים.
מֵעַתָּה הוּא הָיָה יָכוֹל לְעַכֵּב חוּקִּים רַק לְמֶשֶׁךְ זְמַן מוּגְבָּל - שְׁנָתַיִים עֲבוּר חוֹק רָגִיל, וְחוֹדֶשׁ עֲבוּר חוּקִּים הַנּוֹגְעִים לַכְּסָפִים.
בְּנוֹסָף, חוֹק זֶה קָבַע לָרִאשׁוֹנָה כִּי הַמְּדִינָה תְּשַׁלֵּם מַשְׂכּוֹרוֹת לְחַבְרֵי בֵּית הַנִּבְחָרִים - עַל מְנַת לְאַפְשֵׁר לֹא רַק לַאֲנָשִׁים בַּעֲלֵי אֶמְצָעִים לְהִיבָּחֵר לַפַּרְלָמֶנְט.

זְכוּת הַבְּחִירָה הָאוּנִיבֶרְסָלִית לְבֵית הַנִּבְחָרִים הוּכְּרָה בִּזְכוּת הַתְּנוּעָה הַסּוּפְרָזִ'יסְטִית שֶׁדָּרְשָׁה אֶת זְכוּת הַבְּחִירָה לְנָשִׁים, וּבִזְכוּת מִלְחֶמֶת הָעוֹלָם הָרִאשׁוֹנָה.
בְּ־1918 נִיתְּנָה לָרִאשׁוֹנָה לַחֵלֶק מֵהַנָּשִׁים זְכוּת הַהַצְבָּעָה - זְכוּת הַהַצְבָּעָה הוּגְבְּלָה בַּהַתְחָלָה רַק עֲבוּר נָשִׁים מֵעַל גִּיל שְׁלוֹשִׁים בַּעֲלוּת הַכְנָסָה מְסוּיֶּמֶת וּמַעְלָה.
בְּאוֹתָהּ הַשָּׁנָה, בּוּטְּלוּ מִבְחֲנֵי הַהַכְנָסָה וְהָרְכוּשׁ לִגְבָרִים.
עָשׂוֹר לְאַחַר מִכֵּן, בְּ־1928, הוּעֲנַק מְלוֹא שִׁוְויוֹן הַזְּכוּיוֹת בַּבְּחִירוֹת לְנָשִׁים, וְהוּנְהֲגָה זְכוּת בְּחִירָה לְכָל אֶזְרָח מֵעַל גִּיל 21.