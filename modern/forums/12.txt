יֵשׁ לִי סִיפּוּר מַאנְצ' בְּלִי פַּאנְצ' עַל הִתְבַּהֲרוּת חֶלְקִית:
בַּחֲמִישִׁי בַּלַּיְלָה בִּסְבִיבוֹת אַחַת נִכְנַסְתִּי לְאַמְ:פָּם בִּשְׂדֵרוֹת יְרוּשָׁלַיִם.
אַחֲרֵי חֲמִישָּׁה סִיבוּבֵי נָחָשׁ דֶּרֶךְ כָּל הַמַּחְלָקוֹת וְכָל הַמַּחְשָׁבוֹת עַל מְחִירִים שֶׁל אוֹכָלִים וּמַעֲשִׂים עָצַרְתִּי מוּל הַמַּדָּף שֶׁל הַשּׁוֹקוֹלָד הַמָּרִיר וְהִתְלַבַּטְתִּי בֵּין שְׁמוֹנִים וַחֲמִישָּׁה אֲחוּזִים לְתִשְׁעִים וְתֵשַׁע.
תּוֹךְ כְּדֵי הַהִתְלַבְּטוּת נֶעֱמַד לְיָדִי בָּחוּר, הִמְלִיץ לִי עַל שׁוֹקוֹלָד צִ'ילִי, חִיפֵּשׂ בִּשְׁבִילִי שׁוֹקוֹלָד צִ'ילִי, מָצָא לִי שׁוֹקוֹלָד צִ'ילִי וְלֹא הִשְׁאִיר לִי יוֹתֵר מִדֵּי בְּרֵירוֹת חוּץ מִלֶּאֱסוֹף חֲפִיסָה וְלַעֲשׂוֹת "יַאלְלָה בֶּטַח נִשְׁמָע מַגְנִיב".
הַמַּמְלִיץ הָלַךְ וְנִשְׁאַרְתִּי שָׁם אֲנִי עִם הַשּׁוֹקוֹלָד צִ'ילִי בְּיַד וּמַחְשָׁבוֹת בָּרֹאשׁ; בַּסּוֹף לָקַחְתִּי עוֹד חֲפִיסָה שֶׁל שְׁמוֹנִים וַחֲמִישָּׁה וְחָזַרְתִּי לְהִסְתּוֹבֵב אֶת הַנָּחָשׁ שֶׁל כָּל הַמַּחְלָקוֹת כְּדֵי לְוַודֵּא שֶׁהוּא הָלַךְ לְגַמְרֵי וְלֹא יִרְאֶה שֶׁבְּעֶצֶם בִּכְלָל לֹא יַאלְלָה לִי, לֹא בֶּטַח לִי וְגַם מַמָּשׁ לֹא נִשְׁמָע לִי מַגְנִיב.
אַחֲרֵי שֶׁהִסְתּוֹבַבְתִּי אַרְבָּעָה נְחָשִׁים, בָּדַקְתִּי בַּקּוּפּוֹת, הוֹצֵאתִי יָמִינָה וּשְׂמֹאלָה אֶת הָרֹאשׁ מֵהַדֶּלֶת הָאוֹטוֹמָטִית וִוידֵּאתִי שֶׁהַשֶּׁטַח נָקִי לְגַמְרֵי פָּנִיתִי לְשַׁלֵּם, אֲבָל בַּשְּׁנִיָּה הָאַחֲרוֹנָה לֹא הָיָה לִי נָעִים, הִשְׁאַרְתִּי אֶת הַשְּׁמוֹנִים וַחֲמִישָּׁה לְיַד הַקּוּפָּה וְשִׁילַּמְתִּי עַל הַצִּ'ילִי.
אַחַר כָּךְ בַּחוּץ בְּמַעֲבַר חֲצִיָּה שֶׁל מַרְזוּק וְעָזַר פָּתַחְתִּי אֶת הַחֲפִיסָה וְנָתַתִּי בִּיס; זֶה הָיָה טָעִים, אַחֲרֵי כַּמָּה שְׁנִיּוֹת חָרִיף וְעַל כָּל מָה שֶׁקָּרָה הִתְחָרַטְתִּי רַק קְצָת.
