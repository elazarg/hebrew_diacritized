בִּיקּוֹרֶת סִפְרוּתִית עַל מַדְרִיךְ הַטְּרֶמְפִּיסְט לַגָּלַקְסִיָּה - מַדְרִיךְ הַטְּרֶמְפִּיסְט לַגָּלַקְסִיָּה #1 מֵאֵת דָּאגְלָס אָדַאמְס
סֵפֶר מְעוּלֶּה דֵּירוּג שֶׁל חֲמִישָּׁה כּוֹכָבִים
הַבִּיקּוֹרֶת נִכְתְּבָה בְּיוֹם רִאשׁוֹן, 31 בְּמַאי, 2020
ע"י אָסָף

פַּעַם, לִכְשֶׁהוּצְּגָה בְּפָנַיי הַשְּׁאֵלָה "מָה הוּא הַסֵּפֶר הָאָהוּב עָלֶיךָ", הָיִיתִי מְמַלְמֵל בִּמְבוּכָה מַשֶּׁהוּ בְּסִגְנוֹן-

-אֵין לִי סֵפֶר אָהוּב... יֵשׁ הַרְבֵּה סְפָרִים שֶׁאֲנִי אוֹהֵב מְאוֹד בְּאוֹתָהּ מִידָּה...

-כֵּן, הֵם הָיוּ עוֹנִים בְּעַקְשָׁנוּת, אֲבָל מָה בֶּאֱמֶת-בֶּאֱמֶת אַתָּה הֲכִי-הֲכִי אוֹהֵב?

וְגַם לְזֶה לֹא הָיְיתָה לִי תְּשׁוּבָה, כָּךְ שֶׁהָיִיתִי מְנַסֶּה לְהָסִיט אֶת נוֹשֵׂא הַשִּׂיחָה לְכִיוּוּן שׁוֹנֶה. אִם הָיוּ מַמְשִׁיכִים לְהָצִיק, הָיִיתִי מַסְבִּיר לָהֶם שֶׁאֵין בִּרְצוֹנִי לַעֲנוֹת עַל שְׁאֵלוֹת כְּגוֹן אֵלֶּה, בְּאוֹפֶן שֶׁאֵינוֹ מִשְׁתַּמֵּעַ לִשְׁנֵי פָּנִים- דְּהַיְינוּ, הָיִיתִי מַחֲטִיף לָהֶם אֶגְרוֹף לַפַּרְצוּף.

וְאָז, בְּשַׁרְשֶׁרֶת שֶׁל צֵירוּפֵי מִקְרִים מְטוּפָּשִׁים לְמַדַּי, הִתְגַּלְגֵּל לִידֵי סֵפֶר "מַדְרִיךְ הַטְּרֶמְפִּיסְט לַגָּלַקְסִיָּה." הִבַּטְתִּי בּוֹ, קָרָאתִי אֶת כְּרִיכָתוֹ הָאֲחוֹרִית, וּבָחַנְתִּי אֶת כְּלַל הַסֵּפֶר בְּרִפְרוּף מְעַט אָדִישׁ. שׁוּם דָּבָר מְיוּחָד לֹא הָיָה נִרְאֶה בָּאוֹפֶק. עַל הַכְּרִיכָה נִכְתַּב בְּאוֹתִיּוֹת גְּדוֹלוֹת וּמַסְבִּירוֹת פָּנִים- "מַהֲדוּרָה חֲדָשָׁה לַסִּדְרָה הַקְּלָאסִית". וּבְכֵן, חָשַׁבְתִּי לְעַצְמִי, לֹא רַק שֶׁמְּדוּבָּר בִּקְלָאסִיקָה, אֶלָּא שֶׁמְּדוּבָּר בִּקְלָאסִיקָה מִסּוּג כָּזֶה שֶׁאֲפִילּוּ טָרְחוּ לְהוֹצִיא בַּעֲבוּרָהּ מַהֲדוּרָה חֲדָשָׁה.

מְעַנְיֵין שֶׁמֵּעוֹלָם לֹא שָׁמַעְתִּי עָלָיו.

כְּלוֹמַר, כֵּן, שָׁמַעְתִּי פַּעַם אֶת הַשֵּׁם הַזֶּה, "מַדְרִיךְ הַטְּרֶמְפִּיסְט לַגָּלַקְסִיָּה", אֲבָל לֹא יוֹתֵר מִזֶּה. הָעוֹבִי שֶׁל הַסֵּפֶר לֹא הָיָה נִרְאֶה מַרְשִׁים בִּמְיוּחָד. לְמַעֲשֶׂה, הוּא הָיָה נִרְאֶה דֵּי עָלוּב. כַּמָּה קְלָאסִיקָה יְכוֹלָה לְהִיכָּנֵס בְּכָל כָּךְ מְעַט עַמּוּדִים?

בְּסוֹפוֹ שֶׁל דָּבָר הִתְיַישַּׁבְתִּי לִקְרוֹא.

מְיוּתָּר, אֲנִי חוֹשֵׁב, לְצַיֵּין שֶׁנֶּהֱנָתִי מִכָּל רֶגַע. אֲבָל הָאֱמֶת הִיא שֶׁהַמַּחְשָׁבָה שֶׁעָבְרָה לִי בָּרֹאשׁ כְּשֶׁסִּייַּמְתִּי לִקְרוֹא הָיְיתָה- סִיפּוּר נֶחְמָד, אֲבָל זֶה הַכֹּל? עַל מָה כָּל הַמְּהוּמָה? אֵיפֹה פֹּה בְּדִיּוּק עִנְיַין הַקְּלָאסִיקָה?

וְאָז קָרָאתִי אֶת כָּל שְׁאָר הַסְּפָרִים בַּסִּדְרָה.

וְהִנֵּה הַמַּחְשָׁבוֹת שֶׁלִּי בַּנּוֹשֵׂא-

מַדְרִיךְ הַטְּרֶמְפִּיסְט לַגָּלַקְסִיָּה הִיא סִדְרַת הַסְּפָרִים הָאֲהוּבָה עָלַיי בְּיוֹתֵר.

דְּבָרִים רַבִּים נִכְתְּבוּ כְּבָר עַל הַהוּמוֹר הַמְּטוֹרָף וְהַ- הוֹ, כֹּה בְּרִיטִי הַמְּשׁוּבָּח שֶׁלּוֹ. לֹא אָהַבְתִּי אֶת הַהוּמוֹר שֶׁל הַסֵּפֶר רַק בִּגְלַל שֶׁמָּצָאתִי אֶת עַצְמִי כָּל כַּמָּה פִּסְקָאוֹת צוֹחֵק בְּקוֹל רָם לְלֹא שְׁלִיטָה, אֶלָּא גַּם בִּגְלַל שֶׁגִּלִּיתִי אֶת עַצְמִי מֵחָדָשׁ בְּתוֹךְ הַהוּמוֹר הַזֶּה. לֹא הָיִיתִי מוּדָע לְקִיּוּמוֹ שֶׁל עוֹלַם הוּמוֹר הַנּוֹנְסֵנְס הַבְּרִיטִי לִפְנֵי כֵן, וְלֹא יָדַעְתִּי עַד כַּמָּה הוּא מַשְׁפִּיעַ עָלַיי וְעַד כַּמָּה אֲנִי אוֹהֵב אוֹתוֹ. הַסֵּפֶר הַזֶּה פָּתַח לִי פֶּתַח אֶל סִגְנוֹן חָדָשׁ שֶׁל בְּדִיחוֹת מִתְחַכְּמוֹת, מְמוּרְמָרוֹת, אוֹ סְתָם שְׁטוּיוֹת בְּמִיץ עַגְבָנִיּוֹת, שֶׁנִּשְׁבֵּתִי בְּקִסְמָן בְּבַת אַחַת.

אֲנִי בְּקַלּוּת יָכוֹל לִרְאוֹת אֲנָשִׁים שֶׁלֹּא יִתְחַבְּרוּ לַהוּמוֹר שֶׁל הַסֵּפֶר הַזֶּה. זֶה לֹא הוּמוֹר פָּשׁוּט וּסְטַנְדַּרְטִי, שֶׁרוֹאִים בְּדֶרֶךְ כְּלָל בַּקּוֹמֶדְיוֹת אֲמֵרִיקָאִיּוֹת. לַאֲנָשִׁים שֶׁזֶּה לֹא הַסִּגְנוֹן שֶׁלָּהֶם הַסֵּפֶר הַזֶּה יָכוֹל לִהְיוֹת מֵעִיק. אֲבָל לִי אִישִׁית- זֶה עָשָׂה אֶת זֶה לַחֲלוּטִין. וְאִם אַתֶּם לֹא יוֹדְעִים מָה בְּדִיּוּק הַסִּגְנוֹן שֶׁלָּכֶם- תְּנוּ הֲצָצָה. אוּלַי תּוּפְתְּעוּ לְגַלּוֹת סוּג חָדָשׁ שֶׁל צְחוֹק שֶׁלֹּא הִכַּרְתֶּם.

מָה אוּכַל לְהַגִּיד עַל הָעֲלִילָה? לֹא יוֹתֵר מִדַּי. זֹאת בֶּאֱמֶת לֹא הָעֲלִילָה שֶׁמַּחֲזִיקָה אֶת סִדְרַת הַסְּפָרִים הַזֹּאת אֶלָּא יוֹתֵר מָה שֶׁמִּסְּבִיבָהּ. הַהַרְפַּתְקָאוֹת הַשּׁוֹנוֹת שֶׁעוֹבְרִים גִּיבּוֹרֵי הַסִּיפּוּר כִּמְעַט וְלֹא מִתְחַשְּׁבִים בְּתַבְנִית הַסִּיפּוּר הָרְגִילָה שֶׁל "מַסַּע הַגִּיבּוֹר", אוֹ מָה. הֵם בְּעִיקָּר נוֹעֲדוּ כְּדֵי לְחַזֵּק אֶת הַמֶּסֶר הָעֲנָקִי שֶׁהַסֵּפֶר הַזֶּה מַעֲבִיר לְעוֹלָם. כַּמּוּבָן, כָּל דְּמוּת שָׁם הִיא לֹא פָּחוֹת מִמַּבְרִיקָה. בְּעִיקָּר אָהַבְתִּי, כַּמּוּבָן, אֶת מַרְוִוין, שֶׁגָּרַם לִי לִצְחוֹק הֲכִי הַרְבֵּה בְּמַהֲלַךְ הַסִּדְרָה. אֲבָל הַסִּיפּוּר בְּעֶצֶם לֹא עוֹמֵד בִּפְנֵי עַצְמוֹ- הוּא חֵלֶק מִיקּוּם עָצוּם וּמְטוֹרָף, מָלֵא בְּאֵינְסְפוֹר פְּרָטִים וְסִיפּוּרִים, כּוּלָּם מְשׁוּגָּעִים וּשְׁטוּתִיִּים בְּאוֹפֶן פַנְטַסְטִי, וְכוּלָּם גּוֹרְמִים לְךָ לְהַבִּיט בִּשְׁמִי הַלַּיְלָה זְרוּעֵי הַכּוֹכָבִים בְּמַבָּט קְצָת אַחֵר.

וְכָעֵת אֲנִי רוֹצֶה לְדַבֵּר עַל הַשִּׁינּוּי הַגָּדוֹל בְּיוֹתֵר שֶׁהַסֵּפֶר הַזֶּה עָשָׂה בִּי- הַסִּיבָּה שֶׁבִּגְלָלָהּ אֲנִי כָּל כָּךְ כָּל כָּךְ אוֹהֵב אוֹתוֹ וְאֶת דָּאגְלָס אָדַמְס בִּכְלָל. הַמֶּסֶר שֶׁל הַסִּיפּוּר.

הַהֶבְדֵּל בֵּין הַמֶּסֶר שֶׁל הַסֵּפֶר הַזֶּה לְבֵין מְסָרִים שֶׁל הַרְבֵּה סְפָרִים אֲחֵרִים הוּא, שֶׁבְּעוֹד שֶׁמְּסָרִים שֶׁל סְפָרִים אֲחֵרִים גּוֹרְמִים לִי לַחֲשׁוֹב וּלְהַרְהֵר בָּהֶם קְצָת, הַסֵּפֶר הַזֶּה וְהַמַּהוּת הַכְּלָלִית שֶׁלּוֹ עָזְרוּ לִי בְּפוֹעַל.

לְמִי שֶׁלֹּא מַכִּיר אֶת הַסֵּפֶר, אוֹמַר שֶׁ'מַדְרִיךְ הַטְּרֶמְפִּיסְט לַגָּלַקְסְיָה' הוּא סֵפֶר בִּדְיוֹנִי שֶׁמֵּכִיל בְּתוֹכוֹ אֶת כָּל הַחָכְמָה וְהַיֶּדַע הַקַּיָּימִים בַּיְּקוּם, וְעַל גַּב הַסֵּפֶר מוּדְפָּסוֹת שְׁתֵּי מִילִּים בְּאוֹתִיּוֹת מְאִירוֹת עֵינַיִים- "בְּלִי פָּאנִיקָה".

וְזֶהוּ. עַל זֶה כָּל הַסְּפָרִים הָאֵלֶּה מְדַבְּרִים. בְּלִי פָּאנִיקָה. לִפְעָמִים מַחְשָׁבוֹת מַפְחִידוֹת מִתְגַּנְּבוֹת לָרֹאשׁ עַל מַשְׁמָעוּת הַחַיִּים, הַיְּקוּם וְכָל הַשְּׁאָר, וְלִפְעָמִים אֲנַחְנוּ מַרְגִּישִׁים כָּל כָּךְ קְטַנִּים בְּתוֹךְ כָּל הַיְּקוּם הָאֵינְסוֹפִי הַזֶּה. הַסֵּפֶר הַזֶּה לֹא מַצִּיעַ מַשְׁמָעוּת כָּלְשֶׁהִי לַחַיִּים. לְהֵיפֶךְ- הַסֵּפֶר דּוֹחֶה מִכָּל וְכָל אֶת הָאֶפְשָׁרוּת שֶׁאַחַת כַּזֹּאת בִּכְלָל קַיֶּימֶת. אֲבָל גַּם אִם כֵּן, גַּם אִם הַכֹּל נוֹרָא, גַּם אִם הַיְּקוּם הָעֲנָקִי הַזֶּה הוּא חֲסַר כֹּל מַשְׁמָעוּת, גַּם אִם הַחַיִּים שֶׁלְּךָ יֵעָלְמוּ וְיִתְנַדְּפוּ בְּתוֹךְ זְמַן קָצָר, גַּם אִם אֵין כְּלוּם אַחֲרֵי הַמָּוֶות מִלְּבַד חוֹר שָׁחוֹר וְאָפֵל, גַּם אִם אֵין שׁוּם תִּקְוָוה-

"בְּלִי פָּאנִיקָה."

תֵּן מָקוֹם לְמַחְשָׁבוֹת הָאֵלֶּה, אָמַר לִי הַסֵּפֶר. תַּחֲשׁוֹב עַל זֶה- זֶה בְּסֵדֶר. אֲבָל רַק בְּלִי פָּאנִיקָה. אִם הַכֹּל נִרְאֶה לְךָ קָשֶׁה וּקְצָת אָפוֹר, אִם אֵין לְךָ מוּשָּׂג מָה הִיא הַתְּשׁוּבָה- זְכוֹר שֶׁהִיא בְּסַךְ הַכֹּל אַרְבָּעִים וּשְׁתַּיִים, וְשֶׁזֶּה לֹא מְשַׁנֶּה מָה זֶה בִּכְלָל אוֹמֵר, תִּנְשׁוֹם עָמוֹק, שְׁתֵה סֵפֶל תֶּה, אַל תִּשְׁכַּח לְהִצְטַיֵּיד בְּמַגֶּבֶת, בַּלֵּה בַּנְּעִימִים עִם מָה שֶׁלֹּא עוֹשֶׂה לְךָ טוֹב, תִּישַׁן קְצָת, תִּהְיֶה נֶחְמָד לַסּוֹבְבִים אוֹתְךָ, תִּצְחַק קְצָת, וּבְלִי לַפָּאנִיקָה.

יוֹם מַגֶּבֶת שָׂמֵחַ (בְּאִיחוּר).
