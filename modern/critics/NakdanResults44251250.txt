בִּיקּוֹרֶת סִפְרוּתִית עַל הַכֹּל בִּגְלַל רוֹזִי מֵאֵת גְּרָהם סִימְסְיוֹן
סֵפֶר טוֹב דֵּירוּג שֶׁל אַרְבָּעָה כּוֹכָבִים
הַבִּיקּוֹרֶת נִכְתְּבָה בְּיוֹם שַׁבָּת, 4 בְּיָנוּאָר, 2020 ע"י נִצְחִיָּה.

"נְחַכֶּה עַד שֶׁהַפְּסִיכוֹלוֹג יָבוֹא", אָמְרָה הַיּוֹעֶצֶת.
"כֵּן, כְּדַאי שֶׁנְּחַכֶּה לַפְּסִיכוֹלוֹג", אָמְרָה הַמְּחַנֶּכֶת. וְכָךְ יָשַׁבְנוּ בַּחֲדַר הַיּוֹעֶצֶת וְחִיכִּינוּ לוֹ. לִפְסִיכוֹלוֹג בֵּית הַסֵּפֶר. וְאָז הוּא נִכְנָס לַחֶדֶר, וַאֲנִי נִכְנַסְתִּי לְהֶלֶם קָצָר.
אֵין שׁוּם חוֹק שֶׁאוֹסֵר עַל לַבְקָנִים לִהְיוֹת כָּל מָה שֶׁהֵם רוֹצִים. אֵין שׁוּם דָּבָר בְּתַפְקִיד הַפְּסִיכוֹלוֹג שֶׁמּוֹנֵעַ מִלַּבְקָן לְבַצֵּעַ אוֹתוֹ כַּנִּדְרָשׁ. חוּץ מִלְקוּת הָרְאִיָּיה, אֲבָל אִיתָּהּ הוּא צָרִיךְ לְהִתְמוֹדֵד וְלֹא אֲנִי. וּבְכָל זֹאת כְּשֶׁפְּסִיכוֹלוֹג בֵּית הַסֵּפֶר נִכְנָס לַחֶדֶר וְגִילִּיתִי שֶׁהוּא לַבְקָן הָיִיתִי מוּפְתַּעַת. אוּלַי הָיָה עוֹזֵר לִי לוּ הַיּוֹעֶצֶת וְהַמְּחַנֶּכֶת הָיוּ מְכִינוֹת אוֹתִי לַחֲרִיגוּת בַּמַּרְאֶה. לוּ הָיוּ עוֹשׂוֹת אֶת זֶה אוּלַי לֹא הָיִיתִי פּוֹגַעַת בַּפְּסִיכוֹלוֹג בְּמַבָּט מִשְׁתָּאֶה שֶׁלֹּא הִצְלַחְתִּי לְרַסֵּן בַּשְּׁנִיָּיה הָרִאשׁוֹנָה. אֲבָל אִיזְכּוּר לַבְקָנוּת לֹא הָיָה מִקְצוֹעִי מִצִּידָּן, וְלָכֵן הַפְּגִיעָה, אִם הָיְתָה, לֹא נֶחְסְכָה. וּבְכָל מִקְרֶה אֲנִי בְּטוּחָה שֶׁהוּא רָגִיל.

הַפְּסִיכוֹלוֹג שָׁלַח אוֹתִי לְאִבְחוּן. לֹא אוֹתִי, כַּמּוּבָן. אֶת הַבֵּן שֶׁלִּי. יֵשׁ לוֹ מֶחְווֹת מְשׁוּנּוֹת, כָּךְ הוּא אָמַר. הוּא לֹא יוֹצֵר קֶשֶׁר עַיִן. אֵין לוֹ מַמָּשׁ חֲבֵרִים. תְּחוּמֵי הָעִנְיָין שֶׁלּוֹ חֲרִיגִים וּמוּזָרִים. שָׁאַלְתִּי אִם הוּא אוֹמֵר שֶׁהַבֵּן שֶׁלִּי אוֹטִיסְט. הוּא אָמַר שֶׁאֵין זֶה בְּסַמְכוּתוֹ לְאַבְחֵן, וְשָׁלַח אוֹתָנוּ לְאִיבְחוּן. וְכָךְ נַעְנוּ בְּמֶשֶׁךְ כַּמָּה וְכַמָּה שָׁנִים בֵּין כַּמָּה וְכַמָּה אַנְשֵׁי מִקְצוֹעַ. הַמַּסְקָנָה אֵלֶיהָ הִגִּיעוּ הָיְתָה לְקוּת תִּקְשׁוֹרְתִּית מִחוּץ לִסְפֶּקְטְרוּם. כְּלוֹמַר: הוּא לֹא אוֹטִיסְט. מָה שֶׁלֹּא עָזַר, כִּי אֲנָשִׁים הִמְשִׁיכוּ לְסַוֵּוג אוֹתוֹ כְּכָזֶה. בְּעִיקָּר אֲנָשִׁים שֶׁהִכִּירוּ אוֹטִיסְטִים. בְּעִיקָּר וּבְעִיקָּר הוֹרִים לִילָדִים עַל הָרֶצֶף.

כְּדֵי לִכְתּוֹב עַל הַסֵּפֶר הַזֶּה, חָזַרְתִּי לַבִּיקּוֹרוֹת שֶׁלִּי עַל שְׁנֵי הַסְּפָרִים הַקּוֹדְמִים בַּטְּרִילוֹגְיָה. כֵּן, מִסְתַּבֵּר שֶׁזּוֹ טְרִילוֹגְיָה. אֶת הָרִאשׁוֹן כִּינִּיתִי "תִּסְמוֹנֶת הַסּוֹפֵר הַכּוֹתֵב עַל תִּסְמוֹנֶת". הַשֵּׁנִי זָכָה לַכִּינּוּי "תִּסְמוֹנֶת הָרוֹכֵב עַל הַגַּל, אוֹ מֵת לִחְיוֹת 2". לִשְׁנֵיהֶם נָתַתִּי שָׁלוֹשׁ כּוֹכָבִיּוֹת. מִסְתַּבֵּר שֶׁלֹּא מְאוֹד חִיבַּבְתִּי אוֹתָם. הִרְגַּשְׁתִּי כְּתִיבָה אָנֶקְדּוֹטָלִית, שֶׁמּוֹצֵאת בִּלְקוּת כָּלְשֶׁהִי בִּקְבוּצַת אֲנָשִׁים הִזְדַּמְּנוּת לַסִּיטוּאַצְיוֹת קוֹמִיּוֹת וּלְמָנוֹף עֲלִילָתִי. זֶה יָצַר לִי גֵּירוּדִים לֹא נְעִימִים בַּגּוּף בְּעֵת הַקְּרִיאָה. כֵּן, רוֹב הָאֲנָשִׁים אָהֲבוּ אֶת הַסְּפָרִים. יָפֶה לָהֶם. אֲנִי הִרְגַּשְׁתִּי תְּפִיסַת טְרֵמְפּ.

הִנֵּה מָה שֶׁכָּתַבְתִּי בְּאַחַת הַבִּיקּוֹרוֹת:
"יוֹם אֶחָד, בְּעֵת עִימּוּת עִם פְּסִיכוֹלוֹגִית בֵּית הַסֵּפֶר שֶׁל הַבֵּן שֶׁלִּי, בַּאֲשֶׁר לִיכוֹלוֹתָיו הָעֲתִידִיּוֹת שֶׁל הַבֵּן שֶׁלִּי לְהִשְׁתַּלְּבוּת בַּחֶבְרָה, אָמַרְתִּי לָהּ שֶׁאֲנִי לֹא דּוֹאֶגֶת בִּכְלָל. אֲנָשִׁים מֵהַסּוּג הַזֶּה, אָמַרְתִּי, פָּגַשְׁתִּי בְּכָל פִּינָּה בְּלִימּוּדַיי בָּאָקָדֶמְיָה. הֵם מְמַלְּאִים אֶת הַפָקוּלְטוֹת שֶׁל מָתֵמָטִיקָה וּמַדְּעֵי הַמַּחְשֵׁב. וַאֲנִי מַנִּיחָה שֶׁגַּם מַחְלָקוֹת אֲחֵרוֹת. אַף אֶחָד לֹא מְאַבְחֵן אוֹתָם, אוֹ מְצָרֵף אוֹתִיּוֹת לִשְׁמָם. הֵם מוּזָרִים, זֶה נָכוֹן. חֶלְקָם מִתְקַשִּׁים בְּסִיטוּאַצְיוֹת חֶבְרָתִיּוֹת שֶׁאֲחֵרִים זוֹרְמִים בָּהֶם בְּקַלּוּת. לְחֶלְקָם יֵשׁ מוּזָרוּיוֹת אֲחֵרוֹת. אֲבָל כָּכָה זֶה, זוֹרְמִים אִיתָּם, כִּי הֵם כָּל כָּךְ טוֹבִים בְּמָה שֶׁהֵם עוֹשִׂים. כְּשֶׁהָלַכְתִּי לָרוֹפֵא שֶׁלִּי בָּלַעְתִּי אֶת חוֹסֶר הָאֶמְפַּתְיָה שֶׁלּוֹ, כִּי יְכוֹלֶת הָאַבְחָנָה שֶׁלּוֹ, וּקְרִיאַת תּוֹצְאוֹת הָאוּלְטְרָא-סָאוּנְדּ הָיְתָה כָּל כָּךְ טוֹבָה, שֶׁהָיָה שָׁוֶוה לִי".

וּבְכֵן, הַבֵּן שֶׁלִּי הִתְעַלָּה עַל זֶה. הוּא סִייֵּם תּוֹאַר בְּמַדְּעֵי הַמַּחְשֵׁב, נָכוֹן. וְהוּא עָשָׂה אוֹתוֹ בְּמַקְבִּיל לְלִימּוּדֵי הַתִּיכוֹן. הִשְׁתַּלֵּב כָּרָאוּי בַּצָּבָא בִּיחִידָה שֶׁבָּהּ כִּישּׁוּרֵי הַתִּכְנוּת שֶׁלּוֹ מוּעֲרָכִים, אֲבָל גַּם רָכַשׁ לוֹ לֹא מְעַט חֲבֵרִים. רוּבָּם לֹא מוּזָרִים מִדַּי. בְּשָׁלָב כָּלְשֶׁהוּ חֲבֵרָה שֶׁל אֲחוֹתוֹ שָׂמָה עָלָיו עַיִן, מָה שֶׁמּוֹטֵט אֶת חוֹמוֹת הַצִּינִיּוֹת שֶׁלּוֹ וְהָפַךְ אוֹתוֹ לְרוֹמַנְטִיקָן שְׁמַלְצִי לְלֹא תַּקָּנָה. הַיּוֹם הֵם נְשׂוּאִים בְּאוֹשֶׁר. זֶה כַּמּוּבָן אוֹמֵר שֶׁהוּא לֹא אוֹטִיסְט, וּמֵעוֹלָם לֹא הָיָה, עַל אַף כָּל קַוֵּוי הַדִּימְיוֹן הַמְּזַהִים שֶׁהוֹרִים לְאוֹטִיסְטִים רָאוּ בְּבֵירוּר.

===
הַכֹּל בִּגְלַל רוֹזִי הוּא הַסֵּפֶר הַשְּׁלִישִׁי בַּסִּדְרָה. גִּיבּוֹרָיו הֵם עֲדַיִין דּוֹן טִילְמַן הַפְּרוֹפֵסוֹר לְגֵנֵטִיקָה, וְרוֹזִי, הַשִּׁידּוּךְ שֶׁאִישׁ לֹא הָיָה מַעֲלֶה בְּדַעְתּוֹ לַיְּצוּר. כָּעֵת הֵם נְשׂוּאִים שְׁלוֹשׁ עֶשְׂרֵה שָׁנִים, וְיֵשׁ לָהֶם יֶלֶד אֶחָד, הַאֶדְסוֹן. מַשְׁבֵּר תִּקְשׁוֹרְתִּי קוֹטֵעַ אֶת הַקַּרְיֵירָה שֶׁל דּוֹן, מַעֲבִיר אֶת הַמִּשְׁפָּחָה לְאוֹסְטְרַלְיָה, וְיוֹצֵר אֵצֶל הַאֶדְסוֹן מִגְוַון קְשָׁיֵי הִסְתַּגְּלוּת. רִיבּוּי קְרִיאוֹת לַמִּשְׂרָד הַמְּנַהֶלֶת שׁוֹלֵחַ אֶת בְּנֵי הַזּוּג לִשְׁאֵלַת הָאִבְחוּן שֶׁל הַבֵּן שֶׁלָּהֶם. אֲבָל דּוֹן הוּא דּוֹן, וְהַחוֹזְקָה שֶׁלּוֹ הִיא פִּתְרוֹן בְּעָיוֹת בְּדֶרֶךְ שִׂכְלִית טְהוֹרָה. לָכֵן הוּא יוֹצֵא לְמֶחְקָר מַקִּיף מִשֶּׁלּוֹ בִּשְׁאֵלוֹת שֶׁל לְקוּת וְנוֹרְמָלִיּוֹת, גִּישׁוֹת חֶבְרָתִיּוֹת, מַהוּת שֶׁל אִבְחוּן, דַּרְכֵי הִתְמוֹדְדוּת וְעוֹד. כְּשֶׁדּוֹן רָצָה רַעְיָה הוּא פֶּתַח בְּ"פְּרוֹיֶיקְט רוֹזִי". כְּשֶׁדּוֹן רוֹצֶה לְסַיֵּיעַ לַבֵּן שֶׁלּוֹ הוּא פּוֹתֵחַ בְּ"פְּרוֹיֶיקְט הַאֶדְסוֹן" וּמַפְנֶה אֶת כָּל הַמַּשְׁאַבִּים לְסִיּוּעַ.

בְּמַפְתִּיעַ, זֶה סֵפֶר טוֹב. טוֹב בְּהַרְבֵּה מִשְּׁנֵי הַסְּפָרִים הַקּוֹדְמִים. הוּא סֵפֶר מָבוֹא טוֹב לַחֲשִׁיבָה עַל אוֹטִיזְם בְּתִפְקוּד גָּבוֹהַּ. הוּא מַצִּיג אֶת גִּישַׁת הַתַּרְבּוּת הָ"אספית" הַגּוֹרֶסֶת שֶׁאֵין כָּאן לְקוּת אֶלָּא שׁוֹנוֹת. לֹא נַגִּיד עַל אָדָם הַמִּשְׁתַּמֵּשׁ בְּיַד שְׂמֹאל שֶׁהוּא לָקוּי, גַּם אִם הוּא שׁוֹנֶה מֵהַנְּטִיָּיה הַטִּבְעִית שֶׁל שְׁמוֹנִים וַחֲמִישָּׁה אֲחוּזִים מֵהָאוּכְלוּסִייָּה. אָז כָּךְ גַּם אַנְשֵׁי הָאַסְפַּרְגֶּרִים - מוּדָעִים לְשׁוּנוֹת הַנּוֹיְרוֹלוֹגִית, אֲבָל מְסָרְבִים לְהַכִּיר בְּכָךְ שֶׁזּוֹ נָכוּת. דּוֹן פּוֹגֵשׁ גַּם אֶת אָלִיָּאנָה וְאֶת בַּעֲלָהּ הַהוֹמֵיאוֹפָט גָּארִי, מִתְנַגְּדֵי הַחִיסּוּנִים. יֵשׁ כַּמּוּבָן פְּגִישׁוֹת רַבּוֹת עִם צֶוֶות בֵּית הַסֵּפֶר, וְעִם הַמְּחַנֵּךְ שֶׁמִּתְגַּלָּה כְּאָדָם חֲסַר אֶמְפַּתְיָה בַּעֲלִיל. הַסֵּפֶר נוֹתֵן מָקוֹם לְדִיּוּן עַל סְטֵרֵיאוֹטִיפִּים, גִּזְעָנוּת, דֵּעוֹת קְדוּמוֹת, וּמְקוֹמָם שֶׁל כָּל אֵלֶּה בְּחַיֵּינוּ, וְכֵן מַעֲלֶה אֶת הַמֶּתַח שֶׁהִתְחִיל בַּסֵּפֶר הַקּוֹדֵם - שֶׁל נָשִׁים הַמִּתְמוֹדְדוֹת עִם קַרְיֵירָה בְּמַקְבִּיל לְגִידּוּל מִשְׁפָּחָה. דּוֹן מְתוֹאָר כְּאָדָם מוּכְשָׁר וְרַב-גּוֹנִי, וְהַגִּישָׁה אֵלָיו הַרְבֵּה פָּחוֹת סְטֵרֵיאוֹטִיפִּית מִבַּסְפָרִים הַקּוֹדְמִים. זֶה עֲדַיִין מוּזָר וְשׁוֹנֶה, כְּמוֹ לְמָשָׁל גִּישָׁתוֹ אֶל הַמָּוֶות שֶׁל אָבִיו, וּסְלִיחָה עַל הַסְּפּוֹיְלֵר, אֲבָל מוּזָר וְשׁוֹנֶה בְּאוֹרַח אֲמִיתִּי וְלֹא כְּנִיצוּל קוֹמֵדִי שֶׁל סִיטוּאַצְיָה לֹא קַלָּה, וְזֶה הַהֶבְדֵּל.