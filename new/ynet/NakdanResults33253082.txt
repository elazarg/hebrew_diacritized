מֶחְקָר: לַחַץ הַדָּם הַתַּקִּין לְנָשִׁים – שׁוֹנֶה מִמָּה שֶׁחָשְׁבוּ. הַאִם אַתֶּן בְּסַכָּנָה?
חוֹקְרִים גִּילּוּ שֶׁלַּחַץ הַדָּם הַתַּקִּין שׁוֹנֶה בֵּין גְּבָרִים וּבֵין נָשִׁים. מַשְׁמָעוּת הַמֶּחְקָר: מִילְיוֹנֵי נָשִׁים בְּרַחֲבֵי הָעוֹלָם, כּוֹלֵל גַּם כָּאן בְּיִשְׂרָאֵל, עֲלוּלוֹת לִסְבּוֹל מֵהַסַּכָּנוֹת שֶׁל יֶתֶר לַחַץ דָּם – מִבְּלִי לִהְיוֹת עֵרוֹת לְכָךְ. בְּיִשְׂרָאֵל אֵין עֲדַיִין שִׁינּוּי בַּהַנְחָיוֹת
ד"ר אִיתַי גַּל
פּוּרְסַם: 28.02.21 , 11:16



לַחַץ הַדָּם הַתַּקִּין בֵּין גְּבָרִים וְנָשִׁים שׁוֹנֶה: כָּךְ עוֹלֶה מִמֶּחְקָר רְחַב הֶיקֵּף, שֶׁמָּצָא כִּי הָעֲרָכִים הַתַּקִּינִים אֵצֶל נָשִׁים נְמוּכִים מֵאֵלֶּה שֶׁל גְּבָרִים. מַשְׁמָעוּת הַמִּמְצָאִים הִיא שֶׁמִּילְיוֹנֵי נָשִׁים בְּרַחֲבֵי הָעוֹלָם עֲלוּלוֹת לִסְבּוֹל מִיֶּתֶר לַחַץ דָּם מִבְּלִי לָדַעַת זֹאת.
לַחַץ דָּם גָּבוֹהַּ מְכוּנֶּה "הָרוֹצֵחַ הַשֶּׁקֶט" מִכֵּיוָון שֶׁהוּא מִתְפַּתֵּחַ בְּמֶשֶׁךְ שָׁנִים מִבְּלִי לָתֵת סִימָנִים, עַד שֶׁכְּבָר מְאוּחָר מִדַּי: לַחַץ דָּם גָּבוֹהַּ הוּא גּוֹרֵם סִיכּוּן מַשְׁמָעוּתִי לֹא רַק לְהֶתְקֵפֵי לֵב, שָׁבָץ מוֹחִי וּפְגִיעָה בְּאֵיבָרִים – בַּשָּׁנָה הָאַחֲרוֹנָה נִמְצָא שְׁמִי שֶׁסּוֹבֵל מִיֶּתֶר לַחַץ דָּם, נִמְצָא בְּסִיכּוּן תְּמוּתָה גָּבוֹהַּ גַּם מִקּוֹרוֹנָה.
הַאִם נִיתָּן לְטַפֵּל בְּלַחַץ דָּם גָּבוֹהַּ לְלֹא תְּרוּפוֹת?
עֲלִיָּיה מַדְאִיגָה: יוֹתֵר וְיוֹתֵר מִתְבַּגְּרִים וּבְנֵי נוֹעַר סוֹבְלִים מִבְּעָיוֹת לַחַץ דָּם
מֶחְקָר חָדָשׁ שֶׁפּוּרְסַם בִּכְתַב הָעֵת לְמַחֲלוֹת כְּלֵי דָּם Circulation מָצָא שֶׁמְּדִידוֹת לַחַץ הַדָּם אֵצֶל גְּבָרִים וְנָשִׁים שׁוֹנוֹת, וְכִי לַחַץ הַדָּם הַתַּקִּין אֵצֶל נָשִׁים אָמוּר לִהְיוֹת נָמוּךְ יוֹתֵר מֵהַנּוֹרְמָה הַיְּדוּעָה, כְּ-120/80 מִילִילִיטֵר כַּסְפִּית. הַמִּסְפָּר הַגָּבוֹהַּ מְיַיצֵּג אֶת לַחַץ הַדָּם הַסִּיסְטוֹלִי – הַלַּחַץ בִּכְלִי הַדָּם בְּעֵת הִתְכַּוְּוצוּת הַלֵּב, וְהַמִּסְפָּר הַנָּמוּךְ הוּא הָעֵרֶךְ שֶׁל לַחַץ הַדָּם הַדִּיאַסְטוֹלִי – כְּשֶׁהַלֵּב מִתְרַפֶּה.

סַכָּנָה גַּם מֵעַל 110
הַחוֹקְרִים בָּדְקוּ אֶת לַחַץ הַדָּם שֶׁל כְּ-27 אֶלֶף מִשְׁתַּתְּפִים. הַמִּמְצָאִים הֶרְאוּ שֶׁאֵצֶל נָשִׁים רַבּוֹת לַחַץ דָּם סִיסְטוֹלִי (כְּשֶׁהַלֵּב מִתְכַּוֵּוץ) שֶׁל מֵעַל 110 מִילִילִיטֵר כַּסְפִּית, קְשׁוּרוֹת בְּסִיכּוּן גָּבוֹהַּ לְמַחֲלוֹת לֵב וּכְלֵי דָּם, וּבָהֶן הֶתְקֵפֵי לֵב, אִי סְפִיקַת לֵב וְשָׁבָץ מוֹחִי - לְעוּמַּת עֲרָכִים הַגְּבוֹהִים מִ-120 בְּקֶרֶב גְּבָרִים.
הַהַשְׁלָכוֹת שֶׁל מִמְצָאֵי הַמֶּחְקָר אוּלַי לֹא נִרְאוֹת מַשְׁמָעוּתִיּוֹת, אַךְ מִבְּחִינָה רְפוּאִית הֵן מַרְחִיקוֹת לֶכֶת: לְדִבְרֵי הַחוֹקְרִים, גַּם כְּשֶׁלַּחַץ הַדָּם הַנִּמְדָּד נָמוּךְ מִ-120/80, יִיתָּכֵן שֶׁמְּדוּבָּר בִּתְחִילַּת סִיכּוּן מוּגְבָּר לְהִתְפַּתְּחוּת יֶתֶר לַחַץ דָּם בְּקֶרֶב נָשִׁים. "אִם תּוֹצְאַת הַבְּדִיקָה הִיא מֵעַל 110, צָרִיךְ לִפְקוֹחַ עַיִן", צִייְּנוּ הַחוֹקְרִים. פֵּירוּשָׁם שֶׁל הַמִּמְצָאִים הוּא שֶׁמֵּאוֹת אַלְפֵי נָשִׁים, וְאוּלַי אַף מִילְיוֹנֵי נָשִׁים בְּרַחֲבֵי הָעוֹלָם, עֲלוּלוֹת לְהִימָּצֵא בְּסִיכּוּן מוּגְבָּר לִתְחִילַּת מַצָּב שֶׁל יֶתֶר לַחַץ דָּם, כְּשֶׁהֵן כְּלָל אֵינָן מוּדָעוֹת לְכָךְ.

בְּיִשְׂרָאֵל לֹא שׁוּנּוּ הַהַנְחָיוֹת בֵּין גְּבָרִים וְנָשִׁים, וּבֵינְתַיִים נוֹתַר הַסִּיוּוּג שֶׁל עֶרְכֵי לַחַץ הַדָּם בְּעֵינוֹ עַל פִּי דַּרְגוֹת חוּמְרָה:
עֲרָכִים אוֹפְּטִימָלִיִּים שֶׁאֵינָם מַצְרִיכִים טִיפּוּל תְּרוּפָתִי: עַד 120 סִיסְטוֹלִי וְעַד 80 דִּיאַסְטוֹלִי.
מַצָּב מַקְדִּים יֶתֶר לַחַץ דָּם: בֵּין 120-139 סִיסְטוֹלִי וּבֵין 80-89 דְּיַאסְטוֹלִי.
יֶתֶר לַחַץ דָּם בְּדַרְגָּה רִאשׁוֹנָה: בֵּין 140-159 סִיסְטוֹלִי וְ/אוֹ 90-99 דִּיאַסְטוֹלִי.
יֶתֶר לַחַץ דָּם בְּדַרְגָּה שְׁנִיָּיה: בֵּין 160-179 סִיסְטוֹלִי וְ/אוֹ 100-109 דִּיאַסְטוֹלִי.
יֶתֶר לַחַץ דָּם בְּדַרְגָּה שְׁלִישִׁית: מֵעַל 180 סִיסְטוֹלִי וְ/אוֹ מֵעַל 110 דְּיַאסְטוֹלִי.

מֵהֶן הַסִּיבּוֹת לְיֶתֶר לַחַץ דָּם?
בְּ-90% מֵהַמִּקְרִים הַסִּיבָּה לְיֶתֶר לַחַץ דָּם אֵינָהּ יְדוּעָה וּמְכוּנָה "יֶתֶר לַחַץ דָּם רִאשׁוֹנִי", שֶׁעַל פִּי הַהַשְׁעָרוֹת נִגְרַם בְּשֶׁל נְטִיָּיה גֵּנֵטִית.
סִיבּוֹת נוֹסָפוֹת הַגּוֹרְמוֹת לְיֶתֶר לַחַץ דָּם כּוֹלְלוֹת הַשְׁמָנָה, צְרִיכַת מָזוֹן עַתִּיר נַתְרָן וְהֵיעָדֵר פְּעִילוּת גּוּפָנִית. בְּכַעֲשִׂירִית מֵהַמִּקְרִים מְדוּבָּר בְּיֶתֶר לַחַץ שִׁנְיוֹנִי, הַנִּגְרָם מִבְּעָיוֹת רְפוּאִיּוֹת אֲחֵרוֹת כְּמוֹ מַחֲלוֹת כְּלָיָה, לֵב וְהַפְרָעוֹת הוֹרְמוֹנָלִיּוֹת.
כֵּיצַד מְאַבְחֲנִים יֶתֶר לַחַץ דָּם?
מְקוּבָּל לְבַצֵּעַ בֵּין שְׁתַּיִים לְשָׁלוֹשׁ מְדִידוֹת לַחַץ דָּם בִּשְׁתֵּי הִזְדַּמְּנוּיוֹת שׁוֹנוֹת, לְאַחַר מְנוּחָה בַּת עֶשֶׂר דַּקּוֹת וְהִימָּנְעוּת שֶׁל כְּשָׁעָה לִפְנֵי הַבְּדִיקָה מֵעִישּׁוּן וּמִצְרִיכָה שֶׁל מְזוֹנוֹת וּמַשְׁקָאוֹת הַמְּכִילִים קָפֵאִין.
לְעִיתִּים עוֹלֶה לַחַץ הַדָּם בְּשֶׁל תִּסְמוֹנֶת הַמְּכוּנָּה "הֶחָלוּק הַלָּבָן": לַחַץ הַדָּם הַנִּמְדָּד בְּמִרְפָּאָה גָּבוֹהַּ, אוּלָם בִּבְדִיקָה עַצְמִית בְּבֵית הָעֲרָכִים הַנִּמְדָּדִים תַּקִּינִים. בְּמִקְרֶה כָּזֶה מְבַצְּעִים נִיטּוּר לַחַץ דָּם אַמְבּוּלָטוֹרִי - בְּבֵית הַמְּטוּפָּל - בְּאֶמְצָעוּת מַכְשִׁיר הַמּוּרְכָּב עַל הַזְּרוֹעַ לְמֶשֶׁךְ 24 שָׁעוֹת בִּזְמַן שֶׁהַנִּבְדָּק מְבַצֵּעַ פְּעִילוּת יוֹמְיוֹמִית רְגִילָה.

מָתַי צָרִיךְ לִבְדּוֹק לַחַץ דָּם?
מֵעַל גִּיל 40 רָצוּי לִבְדּוֹק אֶת לַחַץ הַדָּם לְפָחוֹת פַּעַם בְּשָׁנָה, בִּמְיוּחָד אֵצֶל אֲנָשִׁים עִם סִיפּוּר מִשְׁפַּחְתִּי שֶׁל יֶתֶר לַחַץ דָּם בְּקָרוֹב מַדְרֵגָה רִאשׁוֹנָה.
יֵשׁ לִזְכּוֹר שֶׁשְּׁכִיחוֹת יֶתֶר לַחַץ דָּם עוֹלָה עִם הַגִּיל: מֵעַל גִּיל 70 נִיתָּן לִמְצוֹא יֶתֶר לַחַץ דָּם אַף בִּשְׁכִיחוּת שֶׁל מֵעַל 40% בְּאוּכְלוּסִיּוֹת הַמְּאוּפְיָינוֹת בִּצְרִיכַת מֶלַח גְּבוֹהָה.
אֵילוּ בְּדִיקוֹת יֵשׁ לַעֲבוֹר לְאַחַר שֶׁאוּבְחַן יֶתֶר לַחַץ דָּם?
לְאַחַר שֶׁהַמְּטוּפָּל אוּבְחַן כְּסוֹבֵל מִיֶּתֶר לַחַץ דָּם, יֵשׁ צוֹרֶךְ לַעֲבוֹר בְּדִיקָה גּוּפָנִית מְלֵאָה וּלְבַצֵּעַ מִסְפַּר בְּדִיקוֹת דָּם וְשֶׁתֶן הַכּוֹלְלוֹת תִּפְקוּדִי כִּלְיָה, רָמַת נַתְרָן, אַשְׁלְגָן, רָמַת סוּכָּר וּפְרוֹפִיל שׁוּמָּנִים בַּדָּם וְכֵן בְּדִיקַת שֶׁתֶן לְחֶלְבּוֹן וּלְנוֹכְחוּת כַּדּוּרִיּוֹת אֲדוּמּוֹת.
כְּמוֹ כֵן יֵשׁ לְבַצֵּעַ בְּדִיקַת אֵקֵ"גֵ וּלְעִתִּים גַּם בְּדִיקוֹת אוּלְטְרָסָאוּנְדּ כְּלָיוֹת וּבְדִיקַת אֶקּוֹ לֵב. אִם הַבְּדִיקוֹת אֵינָן תַּקִּינוֹת, הַמְּטוּפָּל מוּפְנֶה לִבְדִיקוֹת נִרְחָבוֹת נוֹסָפוֹת.
כְּשֶׁכָּל הַבְּדִיקוֹת תַּקִּינוֹת - מָה הַשָּׁלָב הַבָּא?
הַטִּיפּוּל הָרִאשׁוֹנִי כּוֹלֵל שִׁינּוּי בְּאוֹרַח הַחַיִּים: יְרִידָה בַּמִּשְׁקָל, הַפְסָקַת עִישּׁוּן, פְּעִילוּת גּוּפָנִית וְצִמְצוּם צְרִיכַת מֶלַח. אִם מְאוּבְחָן יֶתֶר לַחַץ דָּם מִדַּרְגָּה רִאשׁוֹנָה, לְלֹא סוּכֶּרֶת וּלְלֹא כָּל תַּחֲלוּאָה נוֹסֶפֶת - נִיתָּן לְהִימָּנַע בְּשָׁלָב רִאשׁוֹן מִטִּיפּוּל תְּרוּפָתִי וּלְנַסּוֹת שִׁינּוּי בְּאוֹרַח הַחַיִּים לְמֶשֶׁךְ מִסְפַּר חֳודָשִׁים. אִם נִמְצָא שֶׁאֵין שִׁיפּוּר בַּמַּדָּדִים - מוּמְלָץ לְשַׁלֵּב גַּם טִיפּוּל תְּרוּפָתִי.