גַּמְּזוּ בִּכְפַר קָרַע: תַּפְסִיקוּ עִם הַחֲתוּנּוֹת, נִשְׁקוֹל לִסְגּוֹר מַעֲבָרִים לָרָשׁוּת הַפָלַסְטִינִית.
מְמוּנֶּה הַקוֹרוֹנָה בִּיקֵּר בַּיִּישּׁוּב בַּמְּשׁוּלָּשׁ שֶׁהִצְטָרֵף לָאַחֲרוֹנָה לִרְשִׁימַת הָרָשׁוּיוֹת הַיְּרוּקּוֹת, אַךְ הִזְהִיר מֵהָעֲלִיָּיה בַּתַּחֲלוּאָה לְאוֹר חִידּוּשׁ הָאֵירוּעִים הַהֲמוֹנִיִּים בַּתְּקוּפָה הָאַחֲרוֹנָה. "הַחֶבְרָה הָעַרְבִית חַיֶּיבֶת לִשְׁמוֹר עַל עַצְמָהּ יוֹתֵר, אֵין דֶּרֶךְ לְקַיֵּים חֲתוּנּוֹת בְּלִי עֲלִיָּיה בְּמִסְפַּר הַהַלְווֹיוֹת"
חַסַן שָׁעלָאן
פּוּרְסַם: 07.11.20 , 14:42


מְמוּנֶּה הַקוֹרוֹנָה, פְּרוֹפ' רוֹנִּי גַּמְּזוּ, קָרָא פַּעַם נוֹסֶפֶת לַחֶבְרָה הָעַרְבִית לְהִימָּנַע מֵחֲתוּנּוֹת לְאוֹר הָעֲלִיָּיה בַּתַּחֲלוּאָה - וְהוֹדִיעַ כִּי יִפְעַל לַעֲצִירַת הָאֵירוּעִים שֶׁמִּתְקַיְּימִים בְּשִׁטְחֵי הָרָשׁוּת הַפָלַסְטִינִית כְּדֵי לְהִתְחַמֵּק מֵאֲכִיפָה. "נִשְׁקוֹל לִסְגּוֹר אֶת הַמַּעֲבָרִים אִם לֹא יִהְיֶה פִּתְרוֹן אַחֵר", אָמַר גַּמְּזוּ בְּבִיקּוּר שֶׁעָרַךְ הַיּוֹם (שַׁבָּת) בִּכְפַר קָרַע.
 • מְבַלִּים בָּרָשׁוּת הַפָלַסְטִינִית כְּדֵי לְהִתְחַמֵּק מֵהַגְבָּלוֹת הַקוֹרוֹנָה | תִּיעוּד
גַּמְּזוּ, שֶׁהִגִּיעַ לְבִיקּוּר מְלוּוֶּה בְּמַחְלִיפוֹ נַחְמָן אָשׁ, בֵּירֵךְ אֶת אַנְשֵׁי הָרָשׁוּת הַמְּקוֹמִית עַל הֲפִיכַת הַיִּישּׁוּב לְיָרוֹק, אַךְ הִדְגִּישׁ כִּי בְּעִקְבוֹת נְתוּנִים בְּעָיָיתִיִּים בִּתְחוּם מַחֲלוֹת הָרֶקַע וְהַטִּיפּוּל הָרְפוּאִי בְּמִגְזָר, שִׁיעוּר הַחוֹלִים הַקָּשִׁים בַּחֶבְרָה הָעַרְבִית גָּבוֹהַּ יוֹתֵר מִבׇּאוּכְלוּסִיָּיה הַיְּהוּדִית. "הַחֶבְרָה הָעַרְבִית חַיֶּיבֶת לִשְׁמוֹר עַל עַצְמָהּ יוֹתֵר", אָמַר גַּמְּזוּ. "כְּדַאי לְחַכּוֹת עִם הַחֲתוּנּוֹת כִּי אֵין דֶּרֶךְ לְקַיֵּים אוֹתָן בְּלִי שֶׁיִּהְיוּ יוֹתֵר הַלְווֹיוֹת".

מְמוּנֶּה הַקוֹרוֹנָה הֶעֱרִיךְ שֶׁתּוֹךְ חֲצִי שָׁנָה כְּבָר יִהְיֶה חִיסּוּן יָעִיל נֶגֶד הַקוֹרוֹנָה, וְצִייֵּן כִּי הָרָשׁוּיוֹת הַמְּקוֹמִיּוֹת חַיָּיבוֹת לִפְעוֹל בֵּינְתַיִים לְהַעֲלָאַת מִסְפַּר הַבְּדִיקוֹת בְּשִׁטְחָן. "אֲנַחְנוּ נִכְנָסִים לַחוֹרֶף וְיֵשׁ חֲשָׁשׁ שֶׁמִּסְפַּר הַנִּדְבָּקִים יִגְדַּל", צִייֵּן גַּמְּזוּ וְהוֹסִיף: "אֲנַחְנוּ עֲדַיִין בְּמַגֵּפָה, חַיָּיבִים לְהִיזָּהֵר". רֹאשׁ הַמּוֹעָצָה, פַארֶס בִּדְחִי, דִּיבֵּר עַל הַצּוֹרֶךְ בְּחִידּוּשׁ מַעֲרֶכֶת הַחִינּוּךְ וְגַמְּזוּ הֵשִׁיב לוֹ כִּי "חַיָּיבִים לִמְצוֹא אֶת הַפִּתְרוֹן לְכָךְ. זֶה לֹא פָּשׁוּט, אֵין פִּתְרוֹן בָּרוּר, אֲבָל אֲנַחְנוּ מְנַסִּים לְהוֹבִיל דְּבָרִים".

אַף שֶׁהַתַּחֲלוּאָה בְּקוֹרוֹנָה בַּיִּישּׁוּבִים הָעַרְבִיִּים גְּבוֹהָה, רַבִּים מַמְשִׁיכִים לַעֲבוֹר עַל תַּקָּנוֹת מִשְׂרַד הַבְּרִיאוּת וּלְקַיֵּים אֵירוּעִים הֲמוֹנִיִּים. מְמוּנֶּה הַקוֹרוֹנָה בַּחֶבְרָה הָעַרְבִית, אַיְּימָן סַיִף, אָמַר בַּבִּיקּוּר כִּי "יֵשׁ עוֹד רְשִׁימָה אֲרוּכָּה שֶׁל יִישּׁוּבִים עַרְבִיִּים שֶׁהִצְטָרְפוּ לֶעָרִים הָאֲדוּמּוֹת. רַק אֶתְמוֹל הִתְקַיְּימָה הַלְווֹיָה שֶׁל אַלְפֵי מִשְׁתַּתְּפִים בְּבָאקָה אֶל-גַרְבִּיָּיה, וְזֶה רַק יַגְדִּיל אֶת הַתַּחֲלוּאָה. נָכוֹן שֶׁהַמָּנוֹחַ הָיָה אִישׁ מְכוּבָּד וּמוּכָּר, אֲבָל זֶה לֹא אוֹמֵר שֶׁצָּרִיךְ לְקַיֵּים הַלְווֹיָה כָּל כָּךְ גְּדוֹלָה".
שִׁלְשׁוֹם הִתְקַיְּימָה חֲתוּנָּה בִּכְפָר בַּרְטָעָה, שֶׁמַּחֲצִיתוֹ בְּשִׁטְחֵי הָרָשׁוּת הַפָלַסְטִינִית וּמַחֲצִיתוֹ בָּאָרֶץ. הָאוּלָם בַּבַּרְטָעָה, שֶׁבּוֹ מִתְקַיֶּימֶת חֲתוּנָּה כִּמְעַט מִדֵּי יוֹם, נִמְצָא בְּפַאֲתֵי הַכְּפָר וְהוּא מְהַוֶּוה מוֹקֵד מְשִׁיכָה לְתוֹשָׁבֵי הַיִּישּׁוּבִים הָעַרְבִיִּים מֵהַצָּפוֹן, מֵהַמְּשׁוּלָּשׁ וּמִוּוֹאדִי עֵרָה. 
"הַמָּקוֹם הַיָּחִיד שֶׁמָּצָאתִי לְקַיֵּים בּוֹ אֶת הַחֲתוּנָּה הָיָה בַּרְטָעָה", אָמַר אֶחָד מִתּוֹשָׁבֵי הַמְּשׁוּלָּשׁ שֶׁאִרְגֵּן אֵירוּעַ בַּכְּפָר לִפְנֵי כַּמָּה יָמִים. "אֵין מָקוֹם אַחֵר לְקַיֵּים בּוֹ אֵירוּעִים. בַּבַּרְטָעָה אֶפְשָׁר לִשְׂמוֹחַ בְּלִי שֶׁהַמִּשְׁטָרָה תִּתְנַפֵּל עָלֵינוּ". לִדְבָרָיו, "אֲנִי יוֹדֵעַ מָה הַהוֹרָאוֹת אֲבָל נִמְאַס לָנוּ שֶׁהַכּוֹל סָגוּר. מַגִּיעַ לָנוּ לְפָחוֹת לַחְגּוֹג בַּיּוֹם הַזֶּה. לֹא יָכוֹלְתִּי לְקַיֵּים חֲתוּנָּה עִם 20 אוֹרְחִים. גַּם כָּכָה אֲנָשִׁים שֶׁלֹּא מַגִּיעִים לַחֲתוּנָּה יַגִּיעוּ הַבַּיְתָה". 

    
סַיִיף אָמַר בַּשָּׁבוּעַ שֶׁעָבַר כִּי "לְצַעֲרִי, אֵין מִי שֶׁיֶּאֱכוֹף אֶת הַמַּעֲבָר בַּבַּרְטָעָה, לָכֵן אֲנָשִׁים בָּאִים לְכַפֵּר וְעוֹשִׂים מָה שֶׁבָּא לָהֶם. אֲנִי הִתְרַעְתִּי וּמַמְשִׁיךְ בְּדַרְכִּי כְּדֵי לְהַגְבִּיר אֶת הַמּוּדָעוּת, וְהַכּוֹל לְמַעַן הַבְּרִיאוּת שֶׁל כּוּלָּנוּ. בַּשְּׁטָחִים כִּמְעַט וְלֹא מְדַבְּרִים עַל הַקוֹרוֹנָה. כְּאִילּוּ שֶׁאֵין כְּלוּם. אִם הָאֲנָשִׁים יַמְשִׁיכוּ לְהִתְעַלֵּם מֵהַסַּכָּנָה יִהְיוּ לָהּ תּוֹצָאוֹת לֹא פְּשׁוּטוֹת. בַּתְּקוּפָה הַזּוֹ חַיָּיבִים שֶׁכּוּלָּם יְשַׁתְּפוּ פְּעוּלָּה כְּדֵי שֶׁנַּצִּיל אֶת עַצְמֵנוּ מֵהַנְּגִיף וְנַחֲזוֹר לְשִׁגְרַת הַחַיִּים".