חֲסִידַת סַאטְמֶר דּוֹבֶרֶת יִידִישׁ: הַחֲרֵדִית הַבְּכִירָה בְּיוֹתֵר בְּתוֹלְדוֹת הַמִּמְשָׁל הָאָמֵרִיקָאִי
הִיא צָמְחָה בְּלֵב בּוֹרוֹ פַּארְק, אֲבָל הֶחְלִיטָה לֹא לָלֶכֶת בַּתֶּלֶם הַמָּסוֹרְתִּי וּפִיתְּחָה קַרְיֵירָה בְּווֹשִׁינְגְּטוֹן, בְּלִי לְוַותֵּר עַל זֶהוּתָהּ הַחֲרֵדִית. כַּיּוֹם אָן חֲנִי נוֹיְבֶּרְגֵּר הִיא לוֹחֶמֶת הֲסַייְבֶּר מִסְפַּר אַחַת בְּמִמְשָׁל בַּיְידֶּן, וְגַם נֶאֱבֶקֶת לְמַעַן נָשִׁים גְּרוּשׁוֹת בַּקְּהִילָּה וּמְנַהֶלֶת עִם בַּעֲלָהּ קֶרֶן שֶׁתּוֹרֶמֶת מִילְיוֹנִים - שֶׁסִּיבְּכָה אוֹתָהּ מוּל גּוֹרְמִים אַנְטִי-יִשְׂרְאֵלִיִּים
JTA
פּוּרְסַם: 23.02.21 , 14:40

בְּצַעַד בּוֹטֵחַ עָלְתָה אָן נוֹיְבֶּרְגֵּר לְדוּכַן הַנּוֹאֲמִים בַּחֲדַר הַתִּדְרוּכִים שֶׁל הַבַּיִת הַלָּבָן בַּשָּׁבוּעַ שֶׁעָבַר. הַתִּדְרוּךְ, שֶׁבּוֹ עִדְכְּנָה אֶת הַצִּיבּוּר הָאָמֵרִיקָנִי עַל מִתְקָפוֹת הָאקֵרִים רוּסִים נֶגֶד אָמֵרִיקָה, הוֹעֳבַר בְּשִׁידּוּר חַי בְּרִשְׁתוֹת הַחֲדָשׁוֹת וְזָכָה לְכוֹתָרוֹת. בְּשָׂפָה מִקְצוֹעִית קָרָה וּמְדוּיֶּקֶת, הִצְבִּיעָה נוֹיְבֶּרְגֵּר, הַיּוֹעֶצֶת הַבְּכִירָה שֶׁל מִמְשַׁל בַּיְידֶּן לְעִנְיְינֵי סַייְבֶּר, עַל רוּסְיָה כַּאֲשֵׁמָה בַּהַתְקָפָה, וְהִבְטִיחָה מַעֲנֶה אָמֵרִיקָאִי הוֹלֵם.

אִישׁ כִּמְעַט לֹא הִתְיַיחֵס לָרֶקַע הַלֹּא-שִׁגְרָתִי שֶׁל נוֹיְבֶּרְגֵּר, הָאִישָּׁה הַחֲרֵדִית הַבְּכִירָה בְּתוֹלְדוֹת הַמִּמְשָׁלִים הָאָמֵרִיקָנִיִּים, שֶׁנִּיפְּצָה לֹא מְעַט תִּקְרוֹת זְכוּכִית בְּדַרְכָּהּ לַתַּפְקִיד הָרָם. מַעֲרַךְ הַבִּיטָּחוֹן הַלְּאוּמִּי שֶׁל אַרְהָ"ב הוּא מִמְסָד חַשְׁדָנִי כְּלַפֵּי כָּל מִי שֶׁהוּא לֹא גֶּבֶר לָבָן. נוֹכְחוּת נָשִׁית בְּתַפְקִידֵי הַנְהָגָה הִיא עֲדַיִין מַחֲזֶה נָדִיר, שֶׁלֹּא לְדַבֵּר עַל נוֹכְחוּת נָשִׁית חֲרֵדִית.


אֲבָל אֶת מַסָּעָהּ לְצַמֶּרֶת מַעֲרַךְ הַבִּיטָּחוֹן הַלְּאוּמִּי עָשְׂתָה נוֹיְבֶּרְגֵּר מִבְּלִי לְוַותֵּר עַל אַף פְּרָט מִזֶּהוּתָהּ: לֹא רַק אֵשֶׁת מִקְצוֹעַ מֵהַמַּעֲלָה הָרִאשׁוֹנָה, אֶלָּא גַּם פֵמִינִיסְטִית מוּשְׁבַּעַת, תּוֹמֶכֶת יִשְׂרָאֵל נִלְהֶבֶת, וְאִישָּׁה וְאֵם הַמְּקַיֶּימֶת אוֹרַח חַיִּים חֲרֵדִי מָלֵא, וְאַף גֵּאָה לְסַפֵּר עַל כָּךְ. "אֲנִי מַאֲמִינָה שֶׁנָּשִׁים צְרִיכוֹת לְהִשְׁתַּמֵּשׁ בַּכִּישָּׁרוֹן שֶׁנָּתַן לָהֶן ה'", אָמְרָה נוֹיְבֶּרְגֵּר, הַמּוּכֶּרֶת בַּקְּהִילָּה הַיְּהוּדִית גַּם בִּשְׁמָהּ הָעִבְרִי, חֲנִי, בְּמַאֲמָר שֶׁפִּרְסְמָה. "לִהְיוֹת דָּתִיָּיה זֶה לֹא מִכְשׁוֹל בִּפְנֵי הַצְלָחָה מִקְצוֹעִית".
מִשְׁפָּחָה סַאטְמְרִית דּוֹבֶרֶת יִידִישׁ
עוֹד לִפְנֵי כְּנִיסָתוֹ לַבַּיִת הַלָּבָן, הוֹדִיעַ גֵּ'ו בַּיְידֶּן עַל כַּוָּונָתוֹ לְמַנּוֹת אֶת נוֹיְבֶּרְגֵּר לְתַפְקִיד חָדָשׁ, שֶׁלֹּא הָיָה קַיָּים בְּמִמְשָׁלִים קוֹדְמִים - סְגָנִית הַיּוֹעֵץ לְבִיטָּחוֹן לְאוּמִּי לְעִנְיְינֵי סַייְבֶּר וְטֶכְנוֹלוֹגְיוֹת מִתְפַּתְּחוֹת. הַתְקָפוֹת הֲסַייְבֶּר נֶגֶד אַרְצוֹת הַבְּרִית הָפְכוּ אֶת הַתַּפְקִיד שֶׁל נוֹיְבֶּרְגֵּר לְמֶרְכְּזֵי בְּמַעֲרַךְ הַבִּיטָּחוֹן הַלְּאוּמִּי שֶׁל הַמְּדִינָה. בִּשְׁנַת 2016 הָיוּ אֵלֶּה הָאקֵרִים רוּסִים שֶׁפָּעֲלוּ בְּמַטָּרָה לְהַטּוֹת אֶת הַבְּחִירוֹת, וְגוֹרְמֵי מִמְשָׁל אִירָאנִיִּים הוֹכִיחוּ אֶת יְכוֹלְתָּם לַחְדּוֹר לְתַשְׁתִּיּוֹת וּלְמַעֲרָכוֹת עִסְקִיּוֹת אָמֵרִיקָאִיּוֹת.


נוֹיְבֶּרְגֵּר, כַּיּוֹם בַּת 45, הָיְיתָה הַמּוֹעֳמֶדֶת הַטִּבְעִית. בְּגִיל 31 נָחֲתָה כְּמֵטֵאוֹר בְּלִשְׁכָּתוֹ שֶׁל שַׂר הַהֲגָנָה רוֹבֵּרְט גֵּיְיטְס בַּפֶּנְטָגוֹן, בְּגִיל 39, עָמְדָה בְּרֹאשׁ מִינְהֶלֶת הֲגַנַּת הֲסַייְבֶּר שֶׁל הַסּוֹכְנוּת לְבִיטְחוֹן לְאוּמִּי (NSA), שֶׁאַחְרָאִית עַל מַעֲקָב אֵלֶקְטוֹנִי וְצִיתוּתִים.

לְווֹשִׁינְגְּטוֹן הִגִּיעָה מִלֵּב הַשְּׁטֶעטְל שֶׁל בּוֹרוֹ פַּארְק הַחֲרֵדִית בִּבְרוּקְלִין. אֶת דַּרְכָּהּ לַצַּמֶּרֶת פִּילְּסָה מִמִּשְׁפַּחַת קַרְפוּנְקֶל הַסְּאַטְמֵרִית. בַּבַּיִת דִּיבְּרוּ יִידִישׁ לְצַד אַנְגְּלִית, וְאֶת לִימּוּדֶיהָ עָשְׂתָה בְּלֵב לִיבָּה שֶׁל מַעֲרֶכֶת הַחִינּוּךְ הַחֲרֵדִית - בֵּית הַסֵּפֶר "בֵּית יַעֲקֹב". אַחֲרֵי הַתִּיכוֹן כְּבָר הָיָה בָּרוּר שֶׁשְּׁאִיפוֹתֶיהָ חוֹרְגוֹת מֵהַמְּקוּבָּל עֲבוּר נָשִׁים צְעִירוֹת בְּתוֹךְ הַקְּהִילָּה. 

בִּשְׁנַת 2015 סִיפְּרָה בְּרֵיאָיוֹן לְ-ynet כֵּיצַד אִמָּהּ רָצְתָה שֶׁתִּישָּׁאֵר בַּבַּיִת וְתָקִים מִשְׁפָּחָה, בְּעוֹד סָבָהּ וְאָבִיהָ תָּמְכוּ בְּהַגְשָׁמַת חֲלוֹמָהּ לְהַמְשִׁיךְ בְּלִימּוּדִים וּלְהִיכָּנֵס לְעוֹלָם הָעֲסָקִים. ג'וֹרְג' קַרְפוּנְקֶל וְאֶחָיו עָשׂוּ חַיִל בְּעִסְקֵיהֶם בְּאַרְצוֹת הַבְּרִית, וְהַמִּשְׁפָּחָה, כָּךְ דּוַּוח, הִיא אַחַת מִמֵּאָה הַמִּשְׁפָּחוֹת הָעֲשִׁירוֹת בְּאַרְהָ"ב.

"אֲנַחְנוּ סַאטְמֶר בַּסִּגְנוֹן הָאֵירוֹפִּי הַיָּשָׁן. בְּמִשְׁפַּחְתִּי מְדַבְּרִים בְּסִגְנוֹן יִידִישָׁאִי יָשָׁן. גָּדַלְתִּי בְּבוֹרוֹ-פַּארְק וְלָמַדְתִּי בְּבֵית הַסֵּפֶר הַמְּקוֹמִי לִבְנוֹת 'בֵּית יַעֲקֹב' עִם 2,000 בָּנוֹת, וּבְבֵית סֵפֶר הַתִּיכוֹן שֶׁל 'בֵּית יַעֲקֹב'", אָמְרָה. "סָבִי תָּמִיד הָיָה גֵּאֶה בִּי, וְאָבִי נִיסָּה לִמְצוֹא דֶּרֶךְ בִּשְׁבִילִי שֶׁתַּתְאִים וְתַעֲמוֹד בַּדְּרִישׁוֹת שֶׁל הַתַּרְבּוּת שֶׁלָּנוּ. אָבִי הָיָה יוֹתֵר פָּתוּחַ לְזֶה מֵאִמִּי, שֶׁהִיא יוֹתֵר שַׁמְרָנִית. הִיא חָשְׁבָה שֶׁתַּפְקִיד הָאִישָּׁה בַּבַּיִת. אִישָּׁה הוּנְגַּרְיָה נוֹדַעַת בַּבִּישּׁוּל הַטּוֹב שֶׁלָּהּ. אִמִּי מֵעוֹלָם לֹא עָבְדָה. אֲבִי, לְעוּמַּת זֹאת, עָשָׂה עֲסָקִים".
תִּרְגְּלָה עִבְרִית בְּיִשְׂרָאֵל
נוֹיְבֶּרְגֵּר הֵחֵלָּה אֶת דַּרְכָּהּ בְּלִימּוּדֵי כַּלְכָּלָה וּמַחְשְׁבִים בְּ"טוּרוֹ קוֹלֵג'", אוּנִיבֶרְסִיטָה אוֹרְתּוֹדוֹכְּסִית שֶׁבָּהּ לוֹמְדִים גְּבָרִים וְנָשִׁים בְּנִפְרָד. אַחֲרֵי נִישּׂוּאֶיהָ, וּבְעִידוּדוֹ שֶׁל בַּעֲלָהּ, עו"ד בְּמִקְצוֹעוֹ, הִתְקַבְּלָה לְבֵית הַסֵּפֶר לְמִנְהַל עֲסָקִים בְּאוּנִיבֶרְסִיטַת קוֹלוֹמְבִּיָּה הַיּוּקְרָתִית. בֵּין לֵידַת בִּתָּהּ הַבְּכוֹרָה לְהַתְקָפוֹת הַטֵּרוֹר שֶׁל הַ-11 בְּסֶפְּטֶמְבֶּר, הִצְלִיחָה נוֹיְבֶּרְגֵּר לְהַשְׁלִים תּוֹאַר שֵׁנִי בְּמִינְהַל עֲסָקִים וְכֵן בִּיחָסִים בֵּינְלְאוּמִּיִּים בְּקוֹלוֹמְבִּיָּה.

אַחֲרֵי כַּמָּה שָׁנִים בַּסֶּקְטוֹר הַפִינַנְסִי - בְּעִיקָּר בְּחֶבְרַת הַהַשְׁקָעוֹת שֶׁיִּיסֵּד אָבִיהָ - קִיבְּלָה הַקַּרְיֵירָה שֶׁלָּהּ עוֹד תַּפְנִית לֹא צְפוּיָה. נוֹיְבֶּרְגֵּר הִתְקַבְּלָה לַתּוֹכְנִית הַיּוּקְרָתִית "עֲמִיתֵי הַבַּיִת הַלָּבָן", וְהוּצְּבָה בַּפֶּנְטָגוֹן. הִיא צוּוְּתָה לְשַׂר הַהֲגָנָה רוֹבֵּרְט גֵּיְיטְס וְסִייְּעָה לוֹ בְּגִיבּוּשׁ פִּתְרוֹנוֹת לְהַתְקָפוֹת עַל חַיָּילֵי אַרְהָ"ב בְּאַפְגָּנִיסְטָן. מִשָּׁם הָיְיתָה הַדֶּרֶךְ לַסּוֹכְנוֹת לְבִיטָּחוֹן לְאוּמִּי וְלִתְחוּם הֲגָנַת הֲסַייְבֶּר קְצָרָה. בַּשָּׁנִים הָאַחֲרוֹנוֹת הָיְיתָה אַחְרָאִית, בֵּין הַיֶּתֶר, לַהֲגָנַת מַעֲרֶכֶת הַבְּחִירוֹת מִפְּנֵי הַתְקָפוֹת סַייְבֶּר, וּלְשִׁיגּוּר מִתְקָפוֹת מֶנַע אָמֵרִיקָאִיּוֹת נֶגֶד הָאקֵרִים רוּסִים. 

נוֹסָף עַל אַנְגְּלִית, יִידִישׁ וְעִבְרִית, נוֹיְבֶּרְגֵּר דּוֹבֶרֶת גַּם עַרְבִית וְצָרְפָתִית. "לָמַדְנוּ עִבְרִית בְּבֵית הַסֵּפֶר, אֲבָל אֲנִי אוֹהֶבֶת שָׂפוֹת אָז יָצָאתִי לְיִשְׂרָאֵל אַחֲרֵי הַתִּיכוֹן כְּדֵי שֶׁאֲדַבֵּר רַק עִבְרִית מֵהָרֶגַע שֶׁאֲנִי נוֹחֶתֶת בָּאָרֶץ וְעַד שֶׁאֶעֱזוֹב. בְּמֶשֶׁךְ שִׁישָּׁה שָׁבוּעוֹת בַּקַּיִץ דִּיבַּרְתִּי רַק עִבְרִית. הַדִּקְדּוּק שֶׁלִּי מְצוּיָּן וְזֶה סִייֵּעַ לִי", סִיפְּרָה.
הַהוֹרִים שׁוּחְרְרוּ בְּמִבְצַע אֶנְטֵבֶּה
הַצִּיבּוּר הָאָמֵרִיקָאִי כְּבָר הִתְרַגֵּל לִרְאוֹת יְהוּדִים שׁוֹמְרֵי מִצְווֹת בְּתַפְקִידֵי מַפְתֵּחַ. מֵהַסֵּנָטוֹר הַדֵּמוֹקְרָטִי וְהַמּוּעֲמָד לִסְגָנוּת הַנָּשִׂיא, ג'וֹ לִיבֶּרְמָן, שֶׁנֶּאֱלַץ לִצְעוֹד בָּרֶגֶל לְגִבְעַת הֲקַפִּיטוֹל לְהַצְבָּעָה חֲשׁוּבָה שֶׁנֶּעֶרְכָה בְּשַׁבָּת, דֶּרֶךְ גֵּ'ק לוּ, שַׂר הָאוֹצָר בְּמִמְשָׁל אוֹבָּמָה, שֶׁסִּיפֵּר כֵּיצַד הַנָּשִׂיא הָיָה מַזְכִּיר לוֹ בִּימֵי שִׁישִּׁי שֶׁמַּתְחִיל לִהְיוֹת מְאוּחָר וְהוּא צָרִיךְ לָלֶכֶת הַבַּיְתָה, וְכָלֶה, כַּמּוּבָן, בְּגַ'ארְד קוּשְׁנֶר וְאִיוַונְקָה טְרַאמְפּ, חֲתָנוֹ וּבִתּוֹ שֶׁל הַנָּשִׂיא הַיּוֹצֵא, שֶׁשִּׁימְּשׁוּ כְּיוֹעֲצִים בְּכִירִים בְּמִמְשָׁל טְרַאמְפּ.

גַּם נוֹיְבֶּרְגֵּר, אֵשֶׁת הַמִּמְשָׁל הַבְּכִירָה הָרִאשׁוֹנָה מֵרֶקַע חֲרֵדִי, מַקְפִּידָה לָצֵאת מֵהַמִּשְׂרָד מוּקְדָּם בְּיוֹם שִׁישִּׁי כְּדֵי לְהַגִּיעַ לְבֵיתָהּ שֶׁבְּבוֹלְטִימוֹר עוֹד לִפְנֵי כְּנִיסַת הַשַּׁבָּת. הַשִּׁילּוּב בֵּין אוֹרַח הַחַיִּים הַחֲרֵדִי לָעֲבוֹדָה נִרְאֶה לָהּ מוּבָן מֵאֵלָיו. "אִם אַתְּ אֵשֶׁת מִקְצוֹעַ בְּתִחוּמֵךְ וְחָשָׁה בְּנוֹחַ עִם דְּבֵקוּת בַּמָּסוֹרֶת שֶׁלְּךָ, כּוּלָּם סְבִיבֵךְ יִהְיוּ בְּסֵדֶר עִם זֶה", סִיפְּרָה בָּרֵאָיוֹן לְ"פוֹרְווּד". "כָּל עֲמִיתַיי לַעֲבוֹדָה מְבִינִים שֶׁאֲנִי לֹא יוֹצֵאת לִשְׁתּוֹת אִיתָּם בְּיוֹם שִׁישִּׁי בָּעֶרֶב וְשֶׁאֲנִי שׁוֹמֶרֶת שַׁבָּת".
אָבִיהָ וְסַבָּה נִמְלְטוּ מֵהוּנְגַּרְיָה לְאַרְצוֹת הַבְּרִית, אֲבָל רוֹב קְרוֹבֵי מִשְׁפַּחְתָּם נִרְצְחוּ בְּאוֹשְׁוִויץ וְזֵכֶר הַשּׁוֹאָה הָיָה לְמַרְכִּיב מֶרְכָּזִי בְּזֶהוּתָהּ שֶׁל נוֹיְבֶּרְגֵּר. "הַהִיסְטוֹרְיָה שֶׁל הַמִּשְׁפָּחָה שֶׁלִּי צָרְבָה בִּי אֶת הַחֲשָׁשׁ מִמָּה שֶׁעָלוּל לִקְרוֹת כְּשֶׁכּוֹחַ שֶׁנִּמְצָא בִּידֵי מְדִינָה יוֹצֵא נֶגֶד בְּנֵי עַמָּהּ וְנֶגֶד עַמִּים אֲחֵרִים", אָמְרָה בֶּעָבָר.
מְבַקְּרֶיהָ טָעֲנוּ כִּי "זֶה לֹא טוֹב" שֶׁבְּכִירָה בְּמַעֲרַךְ הֲסַייְבֶּר הִיא גַּם תּוֹרֶמֶת מֶרְכָּזִית לְיִשְׂרָאֵל, מְדִינָה שֶׁהִיא שׁוּתָּפָהּ - וּלְעִיתִּים יְרִיבָה - שֶׁל אַרְצוֹת הַבְּרִית בִּתְחוּם זֶה. "תְּרוּמָה כְּזֹאת תִּגְרוֹם לְרַבִּים בְּמִמְשָׁל ומִחוּצָה לָהּ, לְהָרִים גַּבָּה"
בִּשְׁנַת 1976, כְּשֶׁאָן-חֲנִי הָיְיתָה רַק בַּת חֲמִישָּׁה חֳודָשִׁים, הָיוּ הוֹרֶיהָ בְּדַרְכָּם חֲזָרָה מִבִּיקּוּר בְּיִשְׂרָאֵל, כְּשֶׁמְּטוֹס אִייֵּר פְרַאנְס שֶׁבּוֹ טָסוּ נֶחְטַף וְהוּנְחַת בְּאֶנְטֵבֶּה, אוּגַנְדָּה. הַחוֹטְפִים אָמְנָם שִׁחְרְרוּ אֶת מִי שֶׁאֵינוֹ אֶזְרָח יִשְׂרְאֵלִי, אֲבָל הִמְשִׁיכוּ לְהַחֲזִיק בְּהוֹרֶיהָ שֶׁל נוֹיְבֶּרְגֵּר יַחַד עִם בְּנֵי עֲרוּבָּה יִשְׂרְאֵלִים, מִכֵּיוָון שֶׁאָבִיהָ חָבַשׁ כִּיפָּה.
הָאָב, לְפִי עֵדוּתָהּ שֶׁל נוֹיְבֶּרְגֵּר, לָחַשׁ לְאִמָּהּ בְּיִידִישׁ לְהִתְרַחֵק מִמֶּנּוּ וּלְהִשְׁתַּחְרֵר יַחַד עִם הָאֶזְרָחִים הָאָמֵרִיקָאִים, אַךְ הִיא הֶעֱדִיפָה לְהִישָּׁאֵר לְצִידּוֹ בַּשֶּׁבִי. הֵם שׁוּחְרְרוּ עַל יְדֵי צַהַ"ל בְּמִבְצַע אֶנְטֵבֶּה וְהוּטְסוּ לְיִשְׂרָאֵל, מִשָּׁם חָזְרוּ לְאַרְצוֹת הַבְּרִית. מִבְצַע הַחִילּוּץ הוֹתִיר רוֹשֶׁם עַל נוֹיְבֶּרְגֵּר, שֶׁלְּיָמִים תִּבְחַר לִבְנוֹת קַרְיֵירָה בִּתְחוּם הַבִּיטָּחוֹן הַלְּאוּמִּי. "לִפְעָמִים", הִיא אָמְרָה, "פְּעוּלָּה צְבָאִית הִיא הַדֶּרֶךְ הַיְּחִידָה".
בִּיקּוֹרֶת עַל תְּרוּמוֹת לְמַעַן יִשְׂרָאֵל
מִשְׁפַּחַת נוֹיְבֶּרְגֵּר יְדוּעָה בִּתְרוּמוֹתֶיהָ הַנְּדִיבוֹת, בְּעִיקָּר לְטוֹבַת הַקְּהִילָּה הַיְּהוּדִית בְּבוֹלְטִימוֹר. אָן-חֲנִי וּבַעֲלָהּ יְהוּדָה מְנַהֲלִים קֶרֶן פִילַנְתְּרוֹפִּית מִשֶּׁל עַצְמָם, בַּעֲלַת נְכָסִים בְּשֹׁוִוי שֶׁל כְּ-50 מִילְיוֹן דּוֹלָר. הַקֶּרֶן עוֹסֶקֶת בְּעִיקָּר בִּתְרוּמוֹת לַקְּהִילָּה הַיְּהוּדִית וּלְקִידּוּם נָשִׁים חֲרֵדִיּוֹת, אוּלָם בָּאַחֲרוֹנָה עוֹרְרָה סְעָרָה כַּאֲשֶׁר הִתְבָּרֵר כִּי תָּרְמָה כַּחֲצִי מִילְיוֹן דּוֹלָרִים לַשְּׁדוּלָּה הַפְּרוֹ-יִשְׂרְאֵלִית, אַיְפָּא"ק. 
לְווֹשִׁינְגְּטוֹן הִגִּיעָה מִלֵּב הַשְּׁטֶעטְל שֶׁל בּוֹרוֹ פַּארְק הַחֲרֵדִית בִּבְרוּקְלִין. אֶת דַּרְכָּהּ לַצַּמֶּרֶת פִּילְּסָה מִמִּשְׁפָּחָה סַאטְמְרִית. בַּבַּיִת דִּיבְּרוּ יִידִישׁ לְצַד אַנְגְּלִית, וְאֶת לִימּוּדֶיהָ עָשְׂתָה בְּלֵב לִיבָּה שֶׁל מַעֲרֶכֶת הַחִינּוּךְ הַחֲרֵדִית - "בֵּית יַעֲקֹב"
מְבַקְּרִים עֲלוּמֵי שֵׁם שֶׁצּוּטְּטוּ בַּתִּקְשׁוֹרֶת, טָעֲנוּ כִּי "זֶה לֹא טוֹב" שֶׁבַּכִּירָה בְּמַעֲרַךְ הֲסַייְבֶּר הִיא גַּם תּוֹרֶמֶת מֶרְכָּזִית לְיִשְׂרָאֵל, מְדִינָה שֶׁהִיא שׁוּתָּפָהּ - וּלְעִיתִּים יְרִיבָה - שֶׁל אַרְצוֹת הַבְּרִית בִּתְחוּם זֶה. "תְּרוּמָה כְּזֹאת תִּגְרוֹם לְרַבִּים בְּמִמְשָׁל וּמֵחוֹצָה לוֹ, לְהָרִים גַּבָּה", אָמַר גּוֹרֵם לְמָגָזִין Mother Jones שֶׁחָשַׂף אֶת הַתְּרוּמָה. אַיְפָּא"ק וְאִרְגּוּנִים יְהוּדִיִּים אֲחֵרִים הִתְרַעֲמוּ עַל הַפִּרְסוּם וְעַל הַטַּעֲנָה הַמּוּבְלַעַת בּוֹ כִּי קַיָּים, לִכְאוֹרָה, סָפֵק לְגַבֵּי נֶאֱמָנוּתָהּ שֶׁל נוֹיְבֶּרְגֵּר לְאַרְהָ"ב, בִּגְלַל שֶׁהִיא יְהוּדִיָּיה תּוֹמֶכֶת יִשְׂרָאֵל. בְּעִקְבוֹת הַלַּחַץ הֵסִירָה רֶשֶׁת NBC מֵהָאֲתָר שֶׁלָּהּ דִּיוּוּחַ עַל הַתְּרוּמָה.

הַפְּרוֹיֵקְט הַפִילַנְתְּרוֹפִּי הַמֶּרְכָּזִי שֶׁאוֹתוֹ מְקַדֶּמֶת נוֹיְבֶּרְגֵּר, בְּאוֹפֶן אִישִׁי, מְיוֹעָד לְסַיֵּיעַ לַקְּהִילָּה שֶׁמִּמֶּנָּה הִיא בָּאָה - נָשִׁים אוֹרְתּוֹדוֹכְּסִיּוֹת. הָאִרְגּוּן שֶׁהֵקִימָה, "אָחוֹת לְאָחוֹת" (Sister to Sister) תּוֹמֵךְ בְּנָשִׁים גְּרוּשׁוֹת בַּקְּהִילָּה הָאוֹרְתּוֹדוֹכְּסִית, הֵן בַּפָּן הָרִגְשִׁי, כְּמִי שֶׁסּוֹבְלוֹת מִבְּדִידוּת וְנִיכּוּר בַּקְּהִילָּה – וְהֵן בַּעֲנָקַת סִיּוּעַ חוֹמְרִי לְנָשִׁים הַמְּגַדְּלוֹת אֶת יַלְדֵיהֶן לְבַד. "חָלַמְנוּ עַל הֲקָמַת רֶשֶׁת שֶׁל אֲחָיוֹת", כָּתְבָה נוֹיְבֶּרְגֵּר, "כִּי אֲחָיוֹת אַף פַּעַם לֹא עוֹשׂוֹת חֶשְׁבּוֹן, לִפְעָמִים זוֹ נוֹתֶנֶת, וְלִפְעָמִים זוֹ לוֹקַחַת".