תֵּל אָבִיב - יָפוֹ


ynet


טְרַאמְפּ יִיזָּכֵר כְּפוֹלִיטִיקַאי-עַל שֶׁשִּׁינָּה אֶת חוּקֵּי הַמִּשְׂחָק
לַמְרוֹת הַבְּדָיוֹת, הַשְּׁטִיקִים, חֶשְׁבּוֹן הַטְוִויטֶר הַפָּרוּעַ וְהַנִּיהוּל הַכּוֹשֵׁל שֶׁל הַבְּרִיאוּת וְהַכַּלְכָּלָה בְּקוֹרוֹנָה, רַכֶּבֶת הֶהָרִים הַמְּכוּנָּה "כְּהוּנַּת טְרַאמְפּ" הִיוְּותָה מַהְפֵּכָה בַּהִתְנַהֲלוּת הַתִּקְשׁוֹרְתִּית
ד"ר בָּרוּךְ לֶשֶׁם
פּוּרְסַם: 02.11.20 , 00:33

בְּסֶּרֶט הַקָּאלְט "בַּחֲזָרָה לֶעָתִיד" שׁוֹלֵחַ הַמַּדְּעָן הַמְּטוֹרָף דּוֹק בְּרָאוּן אֶת הַנַּעַר מִרְטִי מֶקְפֶּלִיי בִּמְכוֹנַת זְמַן לִשְׁנַת 1955. כְּשֶׁמִּרְטִי מְסַפֵּר לְדוֹק הַצָּעִיר מִי הַנָּשִׂיא בְּ-1985, זֶה מֵנִיב בְּתַדְהֵמָה: "רוֹנַלְד רֵיְיגְן? הַשַּׂחְקָן?! אָז מִי סְגַן הַנָּשִׂיא - גֵ'רִי לוּאִיס?".

גַּם הַתִּקְשׁוֹרֶת לֹא הִתְלַהֲבָה מֵהָעוּבְדָּה שֶׁשַּׂחְקַן קוֹלְנוֹעַ מִתְמוֹדֵד עַל הַנְּשִׂיאוּת. כַּתָּב הַבַּיִת הַלָּבָן שֶׁל U.S. News, קֶנֶת וֵולְשׁ, הִגְדִּיר אֶת רֵיְיגְן: "שַׂחְקַן סְרָטִים סוּג ב', קָאוּבּוֹי מְסוּכָּן, אִינְטֵלֶקְטוּאָל קַל מִשְׁקָל וִימָנִי חֲסַר לֵב". 

לֶסְלִי סְטָאהל מִ-CBS סִיכְּמָה בְּ-1984 אֶת תְּקוּפַת כְּהוּנָּתוֹ הָרִאשׁוֹנָה שֶׁל רֵיְיגְן וְטָעֲנָה שֶׁיֵּשׁ פַּעַר בֵּין הוֹפָעוֹתָיו הַמְּצוּלָּמוֹת, שֶׁבָּהֶן הוּא מַפְגִּין אֵנֶרְגִּיָּה וְהִתְלַהֲבוּת, לְבֵין עֲשִׂיָּיתוֹ הַדַּלָּה. רֹאשׁ צֶוֶות הַבַּיִת הַלָּבָן, רִיצָ'ארְד דִּרְאמֶן, עָנָה לָהּ: "תּוֹדָה שֶׁהֵבֵאת אֶת הַתְּמוּנוֹת הַיָּפוֹת בְּיוֹתֵר בִּכְהוּנָּתוֹ. אֲנִי מַבְטִיחַ לְךָ לֶסְלִי, אַף אֶחָד לֹא הֶאֱזִין לַפַּרְשָׁנוּת שֶׁלְּךָ". רֵיְיגְן נִבְחַר לִכְהוּנָּה שְׁנִיָּיה.

הָרוֹשֶׁם הָיָה שֶׁפָּנֶיהָ שֶׁל הַפּוֹלִיטִיקָה הִשְׁתַּנּוּ מֵאָז לָנֶצַח. הִתְחִילוּ לְדַבֵּר עַל הוֹפָעוֹת, לֹא עַל תְּכוּנוֹת. הֲרֵי רוֹב הַבּוֹחֲרִים מַכִּירִים אֶת הַמּוּעֲמָדִים דֶּרֶךְ הַמָּסָךְ הַקָּטָן. אֵלֶּה צְרִיכִים לִהְיוֹת מִיְּפֵי הַבְּלוֹרִית וְהַתּוֹאַר, בַּעֲלֵי כָּרִיזְמָה, שֶׁיּוֹדְעִים לְהֵישִׁיר מַבָּט אֶל הַמַּצְלֵמָה וְלִכְבּוֹשׁ אֶת לֵב הַצּוֹפִים. וְאֵיפֹה אֶפְשָׁר לִמְצוֹא כְּדוּגְמָתָם? בְּאוּלְפְּנֵי הַקּוֹלְנוֹעַ וְהַטֵּלֵוִויזְיָה.
יֶשְׁנָהּ כַּיּוֹם הַסְכָּמָה שֶׁמְּדוּבָּר בְּאִישׁ עֲסָקִים כּוֹשֵׁל שֶׁהִצְלִיחַ לְהַצִּיג אֶת עַצְמוֹ כְּסִיפּוּר הַצְלָחָה. זוֹ הָיְיתָה הַתְּרוּמָה הַגְּדוֹלָה שֶׁל הָרֵיאָלֵיטִי "הַמִּתְמַחֶה". הַצּוֹפִים, מִתְבָּרֵר, הִתְיַיחֲסוּ לַמּוֹפָע הַטֵּלֵוִויזְיוֹנִי כִּמְצִיאוּת
אֲבָל הַמְּצִיאוּת הָיְיתָה שׁוֹנָה. מֵרֵיְיגְן עַד דוֹנַלְד טְרַאמְפּ, טַיְיקוּן שֶׁהִנְחָה בְּמֶשֶׁךְ 11 שָׁנִים תּוֹכְנִית רֵיאָלֵיטִי בַּטֵּלֵוִויזְיָה, לֹא נִבְחַר אִישׁ בָּמָה לַנְּשִׂיאוּת. הָיוּ כָּאֵלֶּה שֶׁגִּלְגְּלוּ אֶת הָרַעְיוֹן בְּרֹאשָׁם כְּמוֹ ווֹרֶן בֶּיְיטִי, הַבַּמַּאי וְשַׂחְקַן הַקּוֹלְנוֹעַ מוֹעֳרָךְ, שֶׁשָּׁקַל לָרוּץ לַנְּשִׂיאוּת בִּשְׁנַת 2000. אֲבָל לְפִי סֶקֶר שֶׁנֶּעֱרַךְ בְּקֶרֶב בּוֹחֲרִים דֵּמוֹקְרָטִים נִתְמָךְ סְגַן הַנָּשִׂיא דְּאָז אַל גּוֹר בִּידֵי 61% מֵהַנִּשְׁאָלִים, 24% אָמְרוּ שֶׁיַּצְבִּיעוּ לַסֵּנָאטוֹר לְשֶׁעָבַר (וְהַכַּדּוּרְסַלָּן לְשֶׁעָבַר) בִּיל בְּרַאדְלִי, וְ-9% בִּלְבַד תָּמְכוּ בַּבֶּיְיטִי שֶׁיָּרַד מֵהָרַעֲיוֹן.

הִתְבָּרֵר שֶׁכְּדֵי לִזְכּוֹת בַּנְּשִׂיאוּת לֹא מַסְפִּיק רֶקַע שֶׁל מִי שֶׁכִּיכֵּב עַל הַמָּסָךְ הַקָּטָן אוֹ הַגָּדוֹל, אֶלָּא נִדְרַשׁ מַשֶּׁהוּ נוֹסָף. רֵיְיגְן הִתְבַּלֵּט בְּעֵת תְּקוּפָתוֹ כְּשַׂחְקָן דַּוְוקָא כְּיוֹ"ר אִרְגּוּן שַׂחְקָנֵי הַקּוֹלְנוֹעַ וּלְאַחַר מִכֵּן כִּיהֵן בְּמֶשֶׁךְ שְׁתֵּי קָדֶנְצִיּוֹת כְּמוֹשֵׁל קָלִיפוֹרְנִיָּה. בַּסֶּקֶר מֵ-2017 שֶׁל רֶשֶׁת הַכְּבָלִים הָאָמֵרִיקָנִית C-SPAN, נִבְחַר רֵיְיגְן לַמָּקוֹם הַתְּשִׁיעִי בְּדֵירוּג הַנָּשִׂיא הַטּוֹב בַּהִיסְטוֹרְיָה, מִבֵּין 43 הַנְּשִׂיאִים שֶׁכִּיהֲנוּ עַד אָז.

וּמָה לְגַבֵּי טְרַאמְפּ? אִם תַּסְרִיטַאי בְּהוֹלִיוֹוּד הָיָה מַצִּיעַ לַעֲשׂוֹת סֶרֶט אוֹ סִדְרָה עַל הַבְּחִירוֹת בְּאַרְהָ"ב לְפִי הָאֵירוּעִים שֶׁרָאִינוּ בְּאַרְבַּע הַשָּׁנִים הָאַחֲרוֹנוֹת, הוּא הָיָה נִפְסַל וְנִזְרַק מִכָּל הַמַּדְרֵגוֹת בְּשֶׁל בְּעָיַית אֲמִינוּת גַּם עֲבוּר סֶרֶט בִּדְיוֹנִי. זֶה נִרְאֶה כְּמַשֶּׁהוּ שֶׁנּוֹצַר בְּהַשְׁפָּעַת סַמֵּי הֲזָיָה. מִין רַכֶּבֶת שֵׁדִים שֶׁל עֲלִיּוֹת, יְרִידוֹת וְתַפְנִיּוֹת בִּלְתִּי אֶפְשָׁרִיּוֹת, שֶׁמַּתְאִימָה לִילָדִים שֶׁהוֹלְכִים לְלוּנָה פַּארְק וְלֹא לַאֲנָשִׁים מְבוּגָּרִים.

אֲבָל בַּשִּׁיטָה הַדֵּמוֹקְרָטִית הָרוֹב צוֹדֵק, גַּם כְּשֶׁהוּא טוֹעֶה. טְרַאמְפּ עָמַד בִּפְנֵי מִבְחֲנֵי קַבָּלָה לֹא פְּשׁוּטִים כְּדֵי לְהִיבָּחֵר כְּנָשִׂיא בְּ-2016. הוּא נִיצֵּחַ בַּפְּרַיְימֵרִיז הָרֶפּוּבְּלִיקָנִיִּים שׁוּרָה שֶׁל מוֹשְׁלֵי מְדִינוֹת וְסֵנָטוֹרִים, וּבַבְּחִירוֹת הַכְּלָלִיּוֹת הוּא גָּבַר עַל הִילָרִי קְלִינְטוֹן, סֶנָטוֹרִית מוֹעֳרֶכֶת וּלְאַחַר מִכֵּן שָׁרֵת הַחוּץ. 
גַּם כַּיּוֹם, כְּשֶׁהוּא מוֹאֳשָׁם בְּטִיפּוּל כּוֹשֵׁל בְּקוֹרוֹנָה, שֶׁגּוֹרֶמֶת לִפְגִיעָה קָשָׁה בִּבְרִיאוּת וּבַכַּלְכָּלָה, טְרַאמְפּ עֲדַיִין נִיצַּב עַל רַגְלָיו. הַסְּקָרִים הָאַרְצִיִּים נֶגְדּוֹ, אֲבָל בַּמְּדִינוֹת הַמִּתְנַדְנְדוֹת, שֶׁקּוֹבְעוֹת אֶת גּוֹרַל הַבְּחִירוֹת בְּשִׁיטַת הָאֵלֶקְטוֹרִים, הַמַּצָּב עֲדַיִין נָזִיל. הַסִּיכּוּי לִכְאוֹרָה אֵינוֹ גָּבוֹהַּ, אֲבָל טְרַאמְפּ עָשׂוּי לְהַפְתִּיעַ.

וְגַם אִם יַפְסִיד, טְרַאמְפּ יִיזָּכֵר כְּפוֹלִיטִיקַאי-עַל שֶׁיָּדַע לְנַצֵּל עַד תּוֹם אֶת חוּקֵּי הַמִּשְׂחָק הַתִּקְשׁוֹרְתִּיִּים. שֶׁלֹּא לוֹמַר לְחוֹקֵק אוֹתָם בְּעַצְמוֹ. יֶשְׁנָהּ כַּיּוֹם הַסְכָּמָה שֶׁמְּדוּבָּר בְּאִישׁ עֲסָקִים כּוֹשֵׁל שֶׁהִצְלִיחַ לְהַצִּיג אֶת עַצְמוֹ כְּסִיפּוּר הַצְלָחָה. זוֹ הָיְיתָה הַתְּרוּמָה הַגְּדוֹלָה שֶׁל "הַמִּתְמַחֶה", תּוֹכְנִית רֵיאָלֵיטִי עַל אִישׁ עֲסָקִים הַמְּפַטֵּר עוֹבְדִים בִּשְׁלַב הַנִּיסָּיוֹן שֶׁלָּהֶם. הִיא שִׂרְטְטָה דְּמוּת שֶׁל מְנַהֵל קָשׁוּחַ הַפּוֹעֵל בִּיעִילוּת לְהַצְלָחַת הָעֵסֶק שֶׁלּוֹ. הַצּוֹפִים, מִתְבָּרֵר, הִתְיַיחֲסוּ לַמוֹפָע הַטֵּלֵוִויזְיוֹנִי כִּמְצִיאוּת.

זֶהוּ גַּם הַדִּימּוּי שֶׁהִצְלִיחַ טְרַאמְפּ לְשַׁוֵּוק בַּמֵּרוֹץ הַפּוֹלִיטִי: הוּא יִהְיֶה זֶה שֶׁיַּעֲזוֹר לְאָמֵרִיקָה לִהְיוֹת שׁוּב גְּדוֹלָה (סִיסְמָה שֶׁבָּהּ רֵיְיגְן הִשְׁתַּמֵּשׁ בַּקַּמְפֵּיְין שֶׁלּוֹ לַנְּשִׂיאוּת). תַּחַת הַמַּעֲטֶפֶת הַפַּטְרִיּוֹטִית הַזּוֹ הוֹפִיעוּ אֲמִירוֹת גִּזְעָנִיּוֹת כְּנֶגֶד מְהַגְּרִים וּמִיעוּטִים לְאוּמִּיִּים שֶׁמְּחַבְּלִים בְּהַשָּׂגַת הַמַּטָּרָה. אָמֵרִיקָה הָפְכָה לְעֵסֶק וּטְרַאמְפּ לַמּוּמְחֶה שֶׁיְּפַטֵּר אֶת כָּל מִי שֶׁמַּפְרִיעַ לְהַצְלָחָתוֹ.

הַתִּקְשׁוֹרֶת הַלִּיבֵּרָלִית הַמְּמוּסֶּדֶת הִתְיַיצְּבָה נֶגֶד הַמְּסָרִים הָאֵלֶּה וְתָקְפָה אוֹתוֹ לְלֹא הֶרֶף, וּבִתְגוּבָה הִשְׁתַּמֵּשׁ טְרַאמְפּ בַּטְוִויטֶר כְּדֵי לְיַיצֵּר נוֹכְחוּת מַתְמֶדֶת בְּסֵדֶר הַיּוֹם הַפּוֹלִיטִי. הָעוּבְדָּה שֶׁיְּרִיבָיו נֶאֶלְצוּ לְהִתְיַיחֵס לְמַהֲלָכָיו יָצְרָה אֶת הָרוֹשֶׁם שֶׁהֵם מְפַחֲדִים מִמֶּנּוּ. אֶחָד מֵהֶם הוֹדָה: "בִּמְקוֹם לְהִתְעַסֵּק בְּנִיהוּל הַנְּשִׂיאוּת הַכּוֹשֶׁלֶת שֶׁלּוֹ, אֲנַחְנוּ מְשַׂחֲקִים לְיָדָיו בִּתְגוּבוֹת עַל נִיהוּל הַטְוִויטֶר שֶׁלּוֹ".

הָעִיתּוֹנָאִים מָנוּ בִּקְפִידָה אֶת הָעוּבְדּוֹת הַשִּׁקְרִיּוֹת בִּדְבָרָיו, אֲבָל טְרַאמְפּ יָדַע לְיַיצֵּר הוֹפָעוֹת מְנַצְּחוֹת. הוּא הָיָה חוֹזֵר עַל מָה שֶׁנִּתְפַּשׂ כִּבְדָיוֹת, בִּשְׂפַת גּוּף בּוֹטַחַת, עִם רֶקַע שֶׁל הֲמוֹנִים מְרִיעִים. 
אוֹתָהּ לֶסְלִי סְטָאהל, שֶׁסִּיכְּמָה אֶת כְּהוּנַּת רֵיְיגְן הָרִאשׁוֹנָה, עָרְכָה עִם טְרַאמְפּ רֵאָיוֹן לְסִיכּוּם אַרְבַּע שְׁנוֹתָיו בַּתַּפְקִיד. הוּא יָדַע שֶׁהַטֵּקְסְטִים שֶׁלָּהּ יִהְיוּ קָשִׁים וְיָצַר תְּמוּנָה מְנַצַּחַת כַּאֲשֶׁר קָם מִכִּיסְּאוֹ בְּאֶמְצַע הַשְּׁאֵלוֹת וְנָטַשׁ. רֹאשׁ הַמַּטֶּה שֶׁלּוֹ אוּלַי הִתְקַשֵּׁר אֵלֶיהָ לְאַחַר מִכֵּן וְאָמַר: "לֶסְלִי, אֲנִי מַבְטִיחַ לְךָ שֶׁאַף אֶחָד לֹא יִזְכּוֹר אֶת הַפַּרְשָׁנוּת שֶׁלָּךְ, אֶלָּא אֶת הַקִּימָה שֶׁל דּוֹנַלְד".
וְאִם טְרַאמְפּ יִזְכֶּה בְּכָל זֹאת בִּבְחִירוֹת (שֶׁיִּסְתַּיְּימוּ רַק לְאַחַר סְפִירַת הַקּוֹלוֹת שֶׁל הַמַּצְבִּיעִים בַּדּוֹאַר), וִיכַהֵן אַרְבַּע שָׁנִים נוֹסָפוֹת, יִיתָּכֵן שֶׁבְּסֶקֶר בֶּעָתִיד הוּא יִיבָּחֵר לָעֲשִׂירִיָּיה הָרִאשׁוֹנָה שֶׁל הַנְּשִׂיאִים הַטּוֹבִים בְּיוֹתֵר בְּכָל הַזְּמַנִּים.
ד"ר בָּרוּךְ לֶשֶׁם הוּא מַרְצֶה בַּחוּג לְפוֹלִיטִיקָה וְתִקְשׁוֹרֶת בְּמִכְלֶלֶת הֲדַסָּה וּמְחַבֵּר הַסֵּפֶר: "נְתַנְיָהוּ - בֵּית סֵפֶר לְשִׁיוּוּק פּוֹלִיטִי"