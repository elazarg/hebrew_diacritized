הַמִּפְגָּשׁ הָרִאשׁוֹן לְאַחַר הַגֵּירוּשׁ: כְּשֶׁהַחַיָּילִים הַסְּפָרַדִּים פָּגְשׁוּ אֶת יְהוּדֵי מָרוֹקוֹ
לְמַעְלָה מִשְּׁנָתַיִים דָּרוּ בִּכְפִיפָה אַחַת מְגוֹרָשִׁים וּמְגָרְשִׁים. חַיָּילֵי צְבָא סְפָרַד וְהַיְּהוּדִים אָמְנָם דִּיבְּרוּ אֶת אוֹתָהּ הַשָּׂפָה, אַךְ עֵדוּיוֹת כְּתוּבוֹת מְסַפְּרוֹת עַל חַשְׁדָנוּת, הִתְעַמְּרוּת וְגִזְעָנוּת בּוֹטָה מִצִּדָּם נֶגֶד הַיְּהוּדִים - וּבְעִיקָּר נֶגֶד הַיְּהוּדִיּוֹת הַמִּזְרָחִיּוֹת. "הַדֶּרֶךְ שֶׁבָּהּ הִתְאַמְּצוּ לְדַבֵּר סְפָרַדִּית דָּחֲתָה אוֹתָנוּ בְּצוּרָה עֲמוּקָּה"
נִתַּאי שִׁנְאָן, הַסִּפְרִיָּיה הַלְּאוּמִּית
עוּדְכַּן: 19.02.21 , 11:49


בְּתַאֲרִיךְ הַשִּׁישִּׁי לְפֶבְּרוּאָר 1860, לְאַחַר כַּמָּה חוֹדְשֵׁי מִלְחָמָה, עָמַד הַצָּבָא הַסְּפָרַדִּי בְּשַׁעֲרֵי הָעִיר תְּטוּאָן שֶׁבִּצְפוֹן מָרוֹקוֹ. בִּכְנִיסָתָם הִמְתִּינָה לָהֶם אוּכְלוּסִיָּיה לְבוּשַׁת קְרָעִים וּמוּרְעֶבֶת שֶׁנִּפְגְּעָה קָשׁוֹת בַּפּוֹגְרוֹם שֶׁפָּרְעוּ בָּהּ הַגְּיָיסוֹת הַמָּרוֹקָאִיִּים קוֹדֶם נְסִיגָתָם מֵהָעִיר. אוּכְלוּסִיָּיה זוֹ קִידְּמָה בִּבְרָכָה אֶת חַיָּילֵי הַצָּבָא הַסְּפָרַדִּי בִּבְרָכוֹת כְּגוֹן: "תְּחִי מַלְכַּת סְפָרַד וּבַעֲלָהּ הַנַּעֲלֶה", "יְחִי הַסְּפָרַדִּים" וְ"יְחִי הַכֶּתֶר הַסְּפָרַדִּי". 
הַמְּבָרְכִים הָיוּ צֶאֱצָאֵי הַיְּהוּדִים שֶׁגּוֹרְשׁוּ מִסְּפָרַד בְּסוֹף הַמֵּאָה הַ-15, הֵם יְהוּדֵי קְהִילַּת תְּטוּאָן. הַמִּתְבָּרְכִים - חַיָּילֵי הַצָּבָא הַסְּפָרַדִּי, צֶאֱצָאֵי הַמְּגָרְשִׁים. הַבְּרָכוֹת נֶאֶמְרוּ בַּלָּשׁוֹן הַמְּשׁוּתֶּפֶת לִשְׁתֵּי הַקְּבוּצוֹת - הַשָּׂפָה הַסְּפָרַדִּית, אֲשֶׁר וַרְיַאנְט שֶׁלָּהּ, הַחֲכִיתִיהָ הִמְשִׁיךְ לִהְיוֹת מְדוּבָּר עַל יְדֵי יְהוּדֵי צְפוֹן מָרוֹקוֹ גַּם יוֹתֵר מִ-300 שָׁנִים לְאַחַר הַגֵּירוּשׁ. מְדוּבָּר הָיָה לְמַעֲשֶׂה בְּמִפְגָּשׁ הֲמוֹנִי רִאשׁוֹן בֵּין הַסְּפָרַדִּים וְהַיְּהוּדִים מֵאָז גֵּירוּשָׁם שֶׁל הָאַחֲרוֹנִים מִסְּפָרַד בִּשְׁנַת 1492.


מִפְגָּשׁ זֶה הִשְׁאִיר אֶת רִישּׁוּמוֹ גַּם בְּזִיכְרוֹנָם שֶׁל בְּנֵי הַקְּהִילָּה הַיְּהוּדִית. הַסּוֹפֵר מֹשֶׁה (מוּאִיז) בֶּן הָרֹאשׁ, בָּחַר לִפְתּוֹחַ אֶת סִפְרוֹ "מַפְתְּחוֹת לִתְטוּאָן" בְּהִתְיַיחֲסוּיוֹת לְאֵירוּעַ זֶה; "וְאָז בַּחוֹרֶף שֶׁל שְׁנַת 1860 הִגִּיעוּ הַסְּפָרַדִּים, וַאֲנַחְנוּ כַּמּוּבָן דִּיבַּרְנוּ אִתָּם בחכיתיה", הוּא כּוֹתֵב. "הֵם הָיוּ הֲמוּמִים. הִנֵּה עוֹמֶדֶת שְׁכוּנָה שְׁלֹמֹה - הַחוֹדֶרִיָה הַמְּסוּגֶּרֶת שֶׁל תְּטוּאָן - וּמְדַבֶּרֶת עִמָּם בִּסְפָרַדִּית שֶׁל לִפְנֵי שְׁלוֹשׁ-מֵאוֹת שָׁנָה". 
כְּנִיסַת הַחַיָּילִים הַסְּפָרַדִּים לָעִיר הַיְּהוּדִית וְהַמִּפְגָּשׁ עִם הַקְּהִילָּה
כְּנִיסַת הַחַיָּילִים הַסְּפָרַדִּים לָעִיר הַיְּהוּדִית וְהַמִּפְגָּשׁ עִם הַקְהִילׇהמִתּוֹךְ הַסֵּפֶר "יוֹמָן שֶׁל עֵד מִמִּלְחֶמֶת אַפְרִיקָה")
וְאָכֵן מִקְּצָת מֵאַנְשֵׁי הַצָּבָא הַסְּפָרַדִּים שֶׁנָּכְחוּ בָּאֵירוּעַ, הִזְכִּירוּ בְּזִיכְרוֹנוֹתֵיהֶם אֶת הַחוֹתָם הֶעָמוֹק שֶׁעָשְׂתָה עֲלֵיהֶם שְׁמִיעַת הַשָּׂפָה הַסְּפָרַדִּית כֹּה רָחוֹק מִבֵּיתָם. כָּךְ הִתְבַּטֵּא לְמָשָׁל הָרוֹפֵא הַצְּבָאִי, נִיקְסִיוֹ דֶּה לֶנְדָּה: "כֵּיצַד יָכוֹלְנוּ שֶׁלֹּא לְהִתְרַגֵּשׁ עֲמוּקּוֹת (מֵהַמִּפְגָּשׁ עִם הַיְּהוּדִים), אִם פְּרָט לְכָךְ שֶׁזִּיהִינוּ בְּצֶבַע עוֹרָם וּבְתָוֵוי פְּנֵיהֶם אֶת סִימָנֵי הַגֶּזַע הָאֵירוֹפִּי, שָׁמַעְנוּ מֵהֶם בְּהַפְתָּעָה לֹא צְפוּיָה אֶת הַשָּׂפָה הַהַרְמוֹנִית שֶׁל קַסְטִילְיָה כְּמוֹ שֶׁדִּיבְּרוּ אוֹתָהּ אֲבוֹתֵינוּ... הֵם הָיוּ צֶאֱצָאֵי הַיְּהוּדִים הַסְּפָרַדִּים שֶׁחוֹסֶר הַסַּבְלָנוּת הַדָּתִית זָרַק אוֹתָם בִּזְמַן אַחֵר מֵאַדְמָתֵנוּ. אַךְ לַמְרוֹת הַזְּמַן שֶׁעָבַר וְהַמֶּרְחָק עֲדַיִין שָׁמְרוּ בִּקְדוּשָּׁה שָׂפָה זֹאת מִדּוֹר לְדוֹר... זִיכָּרוֹן חַי מִמּוֹלַדְתָּם".

חַשְׁדָנוּת, תִּיעוּב וְאַנְטִישֵׁמִיּוּת
חֵרֶף הִתְיַיחֲסוּיוֹת אוֹהֲדוֹת אֵלּוּ, נִרְאֶה שֶׁאֵצֶל רוֹב הַחַיָּילִים הַסְּפָרַדִּים שָׁלְטוּ דַּוְוקָא הַחֲשָׁד וְחוֹסֶר הָאֵמוּן כְּלַפֵּי הַיְּהוּדִים. חוֹסֶר אֵמוּן שֶׁנָּבַע כַּמּוּבָן מֵהַתְּפִיסוֹת הָאַנְטִי-יְהוּדִיּוֹת שֶׁרָוְוחוּ בְּקֶרֶב הַסְּפָרַדִּים לְאַחַר הַגֵּירוּשׁ. לְדַעְתּוֹ שֶׁל הַסּוֹפֵר הַיָּדוּעַ, פֶּדְרוֹ אַנְטוֹנְיוֹ דֶּה אָלֶרְקוֹן, "דְּמוּיוֹתֵיהֶם (שֶׁל הַיְּהוּדִים), הִתְנַהֲגוּתָם, כְּמוֹ הַדֶּרֶךְ שֶׁבָּהּ הִתְאַמְּצוּ לְדַבֵּר סְפָרַדִּית, דָּחוּ אוֹתָנוּ.. בְּצוּרָה עֲמוּקָּה". 


אָלֶרְקוֹן אַף סָבַר בַּהַתְחָלָה כִּי הַשָּׂפָה שֶׁבָּהּ דִּיבְּרוּ הַיְּהוּדִים לֹא הָיְיתָה שְׂפַת אִימָּם, וְכִי הַשִּׁימּוּשׁ בָּהּ הִיוָּוה אֶמְצָעִי בִּלְבַד לִזְכּוֹת בִּרְצוֹנָם הַטּוֹב שֶׁל הַסְּפָרַדִּים. אַף לְאַחַר שֶׁנּוֹכַח בְּטָעוּתוֹ לֹא שִׁינָּה אֶת דַּעְתּוֹ לְגַבֵּי הַיְּהוּדִים, בְּשֶׁל הָעוּבְדָּה הַפְּשׁוּטָה כִּי "הַשִּׂמְחָה אֲשֶׁר תָּמִיד נִגְרֶמֶת כַּאֲשֶׁר שׁוֹמְעִים אֶת שְׂפַת הָאֵם עַל אַדְמַת נֵכָר, נֶעֶלְמָה רַק מֵהַמַּחְשָׁבָה עַל הָאֲנָשִׁים הַנִּתְעָבִים שֶׁהִתְבַּטְּאוּ בַּשָּׂפָה שֶׁלָּנוּ".

מִפְגָּשׁ זֶה הִיוָּוה אֶת יְרִיַּית הַפְּתִיחָה בִּלְבַד לִשְׁהוּת מְשׁוּתֶּפֶת בַּת יוֹתֵר מִשְּׁנָתַיִים בְּעִירָם שֶׁל הַיְּהוּדִים – וְשֶׁל חַיָּילֵי הַצָּבָא הַסְּפָרַדִּי - שֶׁהִסְתַּיְּימָה רַק בְּחוֹדֶשׁ מַאי 1862. נוֹכְחוּת זוֹ הִכְבִּידָה מְאוֹד עַל הַיְּהוּדִים שֶׁאוּלְּצוּ לְאָרֵחַ חֵלֶק מִן הַחַיָּילִים בְּבָתֵּיהֶם. בְּשֶׁל קִרְבָה זוֹ רַבּוּ הָאִינְטֶרְאַקְצִיּוֹת בֵּין חַיָּילֵי הַצָּבָא לְבֵין יְהוּדֵי הָעִיר. בְּעִיתּוֹנוּת הַתְּקוּפָה וְכֵן בְּסִפְרֵי זִיכְרוֹנוֹת שֶׁכָּתְבוּ הַלּוֹחֲמִים עַל הִשְׁתַּתְּפוּתָם בַּמִּלְחָמָה עִם מָרוֹקוֹ, מוּבָאוֹת הִתְיַיחֲסוּיוֹת רַבּוֹת לִיהוּדִים, לְמִנְהֲגֵיהֶם, לָאוֹפֶן לְבוּשָׁם שֶׁל הַגְּבָרִים וְהַנָּשִׁים וְעוֹד. 
סֶקְסִיזְם וְעֶלְיוֹנוֹת נוֹצְרִית-גַּבְרִית
הָאִינְטֶרְאַקְצִיָּה הַיְּהוּדִית-סְפָרַדִּית הָיְיתָה קָשָׁה בִּמְיוּחָד עֲבוּר הַנָּשִׁים הַיְּהוּדִיּוֹת. שָׂרְדוּ עֵדוּיוֹת עַל רוֹמָנִים שֶׁבֵּין יְהוּדִיּוֹת לְבֵין חַיָּילֵי הַצָּבָא, אַךְ גַּם עַל מַעֲשֵׂי אוֹנֶס וְאַלִּימוּת. רַבִּים הַתֵּיאוּרִים שֶׁל הַנָּשִׁים הַיְּהוּדִיּוֹת כְּמֵעֵין יְצוּר אֶקְזוֹטִי וּמְפַתֶּה, כְּפִי שֶׁהָיָה מְקוּבָּל לְתָאֵר אֶת הַנָּשִׁים הַמִּזְרָחִיּוֹת בַּסִּפְרוּת הַקּוֹלוֹנְיָאלִית הָאֵירוֹפִּית. 
סֶקְסִיזְם גִּזְעָנִי כְּלַפֵּי הָאִישָּׁה הַיְּהוּדִיָּיה, שֶׁיּוֹפְיָהּ אֵינוֹ מִשְׁתַּוֶּוה לְטוֹהֳרָהּ שֶׁל הַנּוֹצְרִיָּיה
סֶקְסִיזְם גִּזְעָנִי כְּלַפֵּי הָאִישָּׁה הַיְּהוּדִיָּיה-מִזְרָחִית, שֶׁיּוֹפְיָהּ אֵינוֹ מִשְׁתַּוֶּוה לְטוֹהֳרָהּ שֶׁל הַנּוֹצְרִיָּיה (מִתּוֹךְ הַסֵּפֶר "יוֹמָן שֶׁל עֵד מִמִּלְחֶמֶת אַפְרִיקָה")
כָּךְ, לְמָשָׁל, אֶת הַיְּהוּדִיָּיה תַּמּוֹ, אִישְׁתּוֹ הַצְּעִירָה שֶׁל שְׁמוּאֵל סוֹחֵר הַתַּכְשִׁיטִים (כַּנִּרְאֶה שֶׁשְּׁמָהּ לָקוֹחַ מֵהַמִּילִּים הַסְּפָרַדִּיּוֹת te amo כְּלוֹמַר "אֲנִי אוֹהֵב אוֹתָךְ"), תֵּיאֵר אָלֶרְקוֹן בְּסֶקְסִיזְם גִּזְעָנִי: "כַּאֲשֶׁר אֲנִי מִסְתַּכֵּל עַל דְּיוֹקָנָהּ, הִיא נִדְמֵית כְּפֶסֶל מִצְרִי שֶׁפּוּסְּלָה עַל יְדֵי (פַּסָּל) יְוָונִי. הַשִּׂמְלָנִית (חֲצָאִית) שֶׁלָּהּ הָעֲשׂוּיָה מִבַּד וָרוֹד, רְדִידָהּ הַלָּבָן הַמְּרוּקָּם בְּזָהָב, צְעִיפָהּ הַמְּכוּתָּר בְּיַהֲלוֹמִים. כִּיסּוּי רֹאשָׁהּ הֶעָשׂוּי מֶשִׁי... כּוּלָּם חוֹבְרִים יַחְדָּיו כְּדֵי לְגַדֵּל וּלְהַלֵּל אֶת גּוּפָהּ הַפַּתְיָינִי".

בְּסוֹפוֹ שֶׁל הַתֵּיאוּר, מָאַס אָלֶרְקוֹן בְּיוֹפְיָיהּ שֶׁל הַיְּהוּדִיָּיה, מִשּׁוּם שֶׁהוּא נִדְמֶה לוֹ כַּיּוֹפִי הַמְּבַטֵּא חוּשָׁנִיּוּת פִיסִית בִּלְבַד. יוֹפִי זֶה אֵינוֹ מְבַטֵּא אֶת הַגְּדוּלָּה הָרוּחָנִית אֲשֶׁר לְדַעְתּוֹ קַיֶּימֶת רַק בָּאִישָּׁה הַנּוֹצְרִיָּיה, שֶׁנּוֹשְׁעָה בִּזְכוּת הָאֵוַונְגֶּלְיוֹן וְהַנַּצְרוּת. רַק הִיא יָצְאָה מִגְדָּר בַּעַל חַיִּים לְגֶדֶר אָדָם. 
מְאוּחָר יוֹתֵר, לְאַחַר שֶׁסִּיפֵּר עַל חֲוָויוֹתָיו עִם אִישָּׁה מָאוּרִית אוֹתָהּ גִּילָּה עַל גַּג אֶחָד הַבִּנְיָינִים הַסְּמוּכִים לִמְקוֹם מְגוּרָיו, נִימֵּק כִּי "זֹאת הַסִּיבָּה מַדּוּעַ לֹא הִתְאַהַבְתִּי בָּהּ, זוֹ הַסִּיבָּה מַדּוּעַ אִי אֶפְשָׁר לְהִתְאַהֵב בַּנָּשִׁים שֶׁאֵינָן נוֹצְרִיּוֹת, כְּלוֹמַר, בְּנָשִׁים שֶׁלֹּא עָבְרוּ רֶהַבִּילִיטַצְיָה, נוֹשְׁעוּ, הוּצְאוּ מֵהָאַיִן הַחֶבְרָתִי שֶׁבּוֹ מְצָאָם יֵשׁוּעַ; בְּנָשִׁים כְּמוֹ תַּמּוֹ אוֹ המאורית מֵהַגַּג שֶׁחַיּוֹת כְּמוֹ הַיְּצוּרִים הָאִי רַצְיוֹנָלִיִּים וְאַף מֵתוֹת מִבְּלִי שֶׁהֵן יְכוֹלוֹת לְהָבִיא לִידֵי בִּיטּוּי אֶת תְּכוּנוֹת הַנֶּפֶשׁ שֶׁלָּהֶן".
יְהוּדֵי 
אִיּוּר שֶׁל "מַרְאֶה יְהוּדִי טִיפּוּסִי" (מִתּוֹךְ הַסֵּפֶר "יוֹמָן שֶׁל עֵד מִמִּלְחֶמֶת אַפְרִיקָה")
בְּשֶׁל דֵּעוֹת מוּפְרָכוֹת כְּגוֹן אֵלּוּ עַל הַיְּהוּדִים, שֶׁהִבִּיעוּ הַחַיָּילִים הַסְּפָרַדִּים, סוֹבְרִים הַחוֹקְרִים כִּי מְדוּבָּר לְמַעֲשֶׂה בְּמִפְגָּשִׁים מוּחְמָצִים. לֹא נוֹצְרָה הֶיכֵּרוּת אֲמִיתִּית בֵּין הַסְּפָרַדִּים לִיהוּדִי הָעִיר. נִרְאֶה שֶׁהַפֶּרְסְפֶּקְטִיבוֹת הַנּוֹצְרִיּוֹת הָאֵירוֹפִּיּוֹת הִקְשׁוּ עַל אַנְשֵׁי הַצָּבָא לִרְאוֹת וּלְהָבִין אֶת בְּנֵי הָאָדָם שֶׁאִיתָּם חָלְקוּ אֶת הָעִיר בְּמֶשֶׁךְ יוֹתֵר מִשְּׁנָתַיִים.

מִפְגָּשִׁים אֵלֶּה לֹא שָׂרְדוּ רַק עֵדוּיוֹת כְּתוּבוֹת, אֶלָּא גַּם עֵדוּיוֹת שֶׁבְּצִיּוּר וּבְרִישּׁוּם. רַבִּים מֵהַסְּפָרִים שֶׁל הַלּוֹחֲמִים כּוֹלְלִים אִיּוּרִים שֶׁל הַיְּהוּדִים שֶׁנִּתְקְלוּ בָּהֶם. כָּךְ, לְמָשָׁל, סִפְרוֹ שֶׁל אַלֶּרְקוֹן, "יוֹמָן שֶׁל עֵד מִמִּלְחֶמֶת אַפְרִיקָה", נִתְרַם לַסִּפְרִיָּיה הַלְּאוּמִּית עַל יְדֵי נָצִיגוֹ שֶׁל בֵּית רוֹטְשִׁילְד בְּמַדְרִיד, אִיגְנַסְיוֹ בָּאוּאֶר, וְהוּא כּוֹלֵל רִישּׁוּמִים רַבִּים מִסּוּג זֶה.
לְעוֹד סִיפּוּרִים הִיסְטוֹרִיִּים הִיכָּנְסוּ לַבְּלוֹג הַסִּפְרִיָּיה הַלְּאוּמִּית