אָבִי אוּשְׁפַּז וְאָז הֵבַנְתִּי: חֵלֶק מִמַּעֲרֶכֶת הַבְּרִיאוּת קָרַס
כְּשֶׁנְצִיגֵי הַמֶּמְשָׁלָה נוֹקְבִים בְּמִסְפַּר הַחוֹלִים הַקָּשִׁים שֶׁבּוֹ תִּקְרוֹס מַעֲרֶכֶת הַבְּרִיאוּת – 200, 500, 800, 2,000 - הֵם מְשַׁקְּרִים. הַטִּיפּוּל הַיּוֹם הַרְבֵּה פָּחוֹת טוֹב מִמָּה שֶׁהָיָה
אָסָף יְעָרִי
פּוּרְסַם: 02.11.20 , 12:02



אַבָּא שֶׁלִּי, בִּשְׁנוֹת הַ-80 לְחַיָּיו, נֶאֱלַץ לְהַגִּיעַ לְבֵית חוֹלִים מוּכָּר וְיָדוּעַ בְּעִיר גְּדוֹלָה. הוּא לֹא רָצָה לְהִתְפַּנּוֹת, אֲבָל הָרוֹפֵא הִבְהִיר לוֹ שֶׁאֵין בְּרֵירָה, הוּא זָקוּק לְטִיפּוּל רְפוּאִי רְצִינִי.

אֲבִי אָדָם עַצְמָאִי וּמְתַפְקֵד, אָמְנָם מִתְקַשֶּׁה בַּהֲלִיכָה וְנִזְקַק לִתְרוּפוֹת, כִּמְעַט כְּמוֹ כָּל אָדָם בְּגִילוֹ, אֲבָל גַּם מַרְצֶה, כּוֹתֵב מַאֲמָרִים וּבְהֶחְלֵט אָדָם חִיּוּנִי. בְּיַחַד עִם אִימִּי, שֶׁאִיתָּהּ הוּא מְבַלֶּה 24 שָׁעוֹת בִּימָמָה מֵאָז שֶׁהַקוֹרוֹנָה נִכְנְסָה לְחַיֵּינוּ, הוּא הוּרַד מֵהָאַמְבּוּלַנְס בַּחֲדַר הַמִּיּוּן.

הַדָּבָר הָרִאשׁוֹן שֶׁעָשָׂה הַצֶּוֶות הַמְּטַפֵּל, לְדִבְרֵיהֶם לְפִי הַנְחָיוֹת שֶׁנִּיתְּנוּ לְכָל בָּתֵּי הַחוֹלִים, הָיָה לְהַפְרִיד בֵּין בְּנֵי הַזּוּג. אָבִי נִלְקַח לְטִיפּוּל בְּמַחְלֶקֶת "מִיּוּן קוֹרוֹנָה", וְאִילּוּ אִימִּי, שֶׁלֹּא שָׁהֲתָה בְּמֶרְחָק שֶׁל יוֹתֵר מִשְּׁנֵי מֶטְרִים מִמֶּנּוּ כְּבָר חֳודָשִׁים אֲרוּכִּים, נִשְׁלְחָה לְחַכּוֹת בַּחוּץ. אַף אֶחָד לֹא יָצָא לִשְׁאוֹל עַל מַצָּבוֹ הַכְּלָלִי, עַל הַתְּרוּפוֹת שֶׁהוּא מְקַבֵּל. כָּכָה עוֹבְדִים הַנְּהָלִים הַחֲדָשִׁים. כְּשֶׁאֲחוֹתִי וַאֲנִי הִגַּעְנוּ לַמָּקוֹם אָבִי כְּבָר הָיָה מֵאֲחוֹרֵי דֶּלֶת נְעוּלָה, בְּיַחַד עִם עוֹד אֲנָשִׁים שֶׁהַצֶּוֶות הָרְפוּאִי חֲשָׁד כִּי יִיתָּכֵן שֶׁיֵּשׁ לָהֶם קוֹרוֹנָה. 
לְאַחַר יָמִים שֶׁל דְּאָגָה וּמַחְשָׁבוֹת הֵבַנְתִּי שֶׁשִּׁגְרַת הַמַּחֲלָה כְּבָר הִקְהֲתָה אֶת חוּשֵׁינוּ בֵּין סֶגֶר לְמַגֵּפָה. נוֹחַ לָנוּ לְהִתְעַלֵּם מִמִּסְפַּר הַחוֹלִים הַגָּדוֹל וּלְנַסּוֹת לְהַמְשִׁיךְ אֶת חַיֵּינוּ כְּמוֹ קוֹדֶם
חָשׁוּב לְהַבְהִיר: לֹא מְדוּבָּר בְּחוֹלֵי קוֹרוֹנָה אוֹ בַּאֲנָשִׁים שֶׁשָּׁהוּ עִם חוֹלֶה קוֹרוֹנָה, אֶלָּא בַּאֲנָשִׁים תְּמִימִים שֶׁהִגִּיעוּ לַחֲדַר הַמִּיּוּן עִם חוֹם, שִׁיעוּל, וְעוֹד כַּמָּה תּוֹפָעוֹת שֶׁהָפְכוּ אוֹתָם לְ"חֲשׁוּדִים". קְרוֹבֵי הַמִּשְׁפָּחָה שֶׁלָּהֶם נֶאֱסָפִים מִחוּץ לַדֶּלֶת וּמְחַכִּים שֶׁיֵּיצְאוּ רוֹפֵא אוֹ אָחוֹת עִם עִדְכּוּן עַל מַצָּבָם. מַמָּשׁ תְּמוּנָה מִסֶּרֶט אַפּוֹקָלִיפְּטִי.
מִבְּלִי לְבַקֵּר אֶת הַטִּיפּוּל הָרְפוּאִי, אֶת נִיתּוּקוֹ הַפִּתְאוֹמִי, לְלֹא אַזְהָרָה מוּקְדֶּמֶת, שֶׁל אָדָם בִּשְׁנוֹת הַ-80 לְמֶשֶׁךְ כַּמָּה שָׁעוֹת מִכָּל בְּנֵי מִשְׁפַּחְתּוֹ, הוּא עַל הַגְּבוּל בֵּין מַזִּיק לְאַכְזָרִי, אֲבָל זֹאת רַק הַהַתְחָלָה.

כַּעֲבוֹר כְּחָמֵשׁ שָׁעוֹת, כְּשֶׁהִגִּיעָה הַתּוֹצָאָה הַשְּׁלִילִית שֶׁל בְּדִיקַת הֲקוֹרוֹנָה שֶׁעָבַר, הוּחְזַר אַבָּא שֶׁלִּי לַחֲדַר הַמִּיּוּן הַהוֹמֶה, כְּשֶׁמַּצָּבוֹ חָמוּר בְּהַרְבֵּה וְהוּא זָקוּק לְחַמְצָן. "צָרִיךְ לְהַעֲבִיר אוֹתוֹ לַמַּחְלָקָה פְּנִימִית", אָמְרוּ הָרוֹפְאִים בִּשְׁעוֹת הָעֶרֶב, "אֲבָל חֲצִי מֵהַפְּנִימִיּוֹת אֶצְלֵנוּ הוּסְבוּ לַמַּחְלָקוֹת קוֹרוֹנָה, וְאֵין מִיטָּה פְּנוּיָה". עַל מַחְלֶקֶת טִיפּוּל נִמְרָץ בִּכְלָל לֹא הָיָה מָה לְדַבֵּר. וְכָךְ זֶה נִמְשַׁךְ כָּל הַלַּיְלָה: בַּמִּיטָּה בְּפִינַּת חֲדַר הַמִּיּוּן, כְּשֶׁהַצֶּוֶות שֶׁנִּזְעַק מִדֵּי פַּעַם לְטַפֵּל בּוֹ עָסוּק בְּעוֹד חוֹלִים רַבִּים שֶׁזּוֹרְמִים לְמִיּוּן כָּל הַזְּמַן.
אָז כְּשֶׁנְצִיגֵי הַמֶּמְשָׁלָה נוֹקְבִים בְּמִסְפַּר הַחוֹלִים הַקָּשִׁים – 200, 500, 800, 2,000 - שֶׁבּוֹ תִּקְרוֹס מַעֲרֶכֶת הַבְּרִיאוּת, הֵם מְשַׁקְּרִים. חֲלָקִים מִמַּעֲרֶכֶת הַבְּרִיאוּת כְּבָר קָרְסוּ. נָכוֹן, אֲנָשִׁים עֲדַיִין זוֹכִים לְטִיפּוּל בְּחַדְרֵי הַמִּיּוּן, וְאוּלַי לֹא מְנַתְּקִים חוֹלִים מִמְּכוֹנוֹת הַנְּשָׁמָה – אֲבָל הַטִּיפּוּל כְּבָר הַיּוֹם הַרְבֵּה פָּחוֹת טוֹב מִמָּה שֶׁהָיָה לִפְנֵי תִּשְׁעָה חֳודָשִׁים.
בַּבּוֹקֶר הֵבַנּוּ שֶׁאֲנַחְנוּ חַיָּיבִים לַעֲשׂוֹת מַשֶּׁהוּ, אָז הֶעֱבַרְנוּ אֶת אָבִי, עַל חֶשְׁבּוֹנֵנוּ, לְבֵית חוֹלִים גָּדוֹל יוֹתֵר בְּעִיר אַחֶרֶת. שָׁם נִמְצָא לוֹ מָקוֹם בְּמַחְלֶקֶת טִיפּוּל נִמְרָץ, אֲבָל גַּם בְּבֵית הַחוֹלִים הַגָּדוֹל הַזֶּה הַמִּיטּוֹת בְּמַחְלָקָה שֶׁהִתְאִימָה יוֹתֵר לְמַצָּבוֹ הָיוּ תְּפוּסוֹת. חוֹלֵי קוֹרוֹנָה.
לְאַחַר יָמִים אֲרוּכִּים שֶׁל דְּאָגָה וּמַחְשָׁבוֹת הֵבַנְתִּי שֶׁשִּׁגְרַת הַמַּחֲלָה כְּבָר הִקְהֲתָה אֶת חוּשֵׁינוּ בֵּין סֶגֶר לְמַגֵּפָה. נוֹחַ לָנוּ לְהִתְעַלֵּם מִמִּסְפַּר הַחוֹלִים הַגָּדוֹל וּלְנַסּוֹת לְהַמְשִׁיךְ אֶת חַיֵּינוּ כְּמוֹ קוֹדֶם. אֲבָל אָסוּר לָנוּ לִשְׁכּוֹחַ שֶׁהַמַּטָּרָה הַחֲשׁוּבָה בְּיוֹתֵר הִיא לִשְׁמוֹר עַל הַחַיִּים, שֶׁלָּנוּ וְשֶׁל יְקִירֵינוּ, וְלַעֲשׂוֹת כָּל מַאֲמָץ לֹא לְהַדְבִּיק וְלֹא לְהִידָּבֵק, כִּי כָּל מִיטַּת קוֹרוֹנָה תְּפוּסָה עֲלוּלָה לַעֲלוֹת בְּחַיָּיו שֶׁל אָדָם אַחֵר.
אָסָף יַעֲרִי הוּא עִיתּוֹנַאי "יְדִיעוֹת אַחֲרוֹנוֹת"