מִשִּׁיבּוֹלֶת שׁוּעָל וְעַד כְּרוּב כָּבוּשׁ: כָּל הַיִּתְרוֹנוֹת שֶׁל הַמָּזוֹן הַפוּנְקְצִיּוֹנָלִי
הֵם מְסַיְּיעִים בִּמְנִיעַת חֳוסָרִים בַּתְּזוּנָה, מְגִינִּים מִפְּנֵי מַחֲלוֹת וְתוֹרְמִים לְהִתְפַּתְּחוּת תַּקִּינָה. מָה חָשׁוּב שֶׁתֵּדְעוּ עַל מְזוֹנוֹת פוּנְקְצְיוֹנָלִיִּים – וְאֵילוּ סוּגִים כְּדַאי בִּמְיוּחָד לְהַכְנִיס לַצַּלַּחַת
מַעְיָן פֶּלֶג אֲבִירָם
פּוּרְסַם: 02.03.21 , 10:32

בַּשָּׁנִים הָאַחֲרוֹנוֹת, הַמְּזוֹנוֹת הַפוּנְקְצְיוֹנָלִיִּים הוֹלְכִים וְצוֹבְרִים פּוֹפּוּלָרִיּוּת רַבָּה. מָזוֹן פוּנְקְצִיּוֹנָלִי הִינּוֹ שֵׁם כּוֹלֵל לִקְבוּצַת מַאֲכָלִים הַכּוֹלְלִים רְכִיבִים הַחוֹרְגִים מֵעֵבֶר לְעֶרְכָּם הַתְּזוּנָתִי וּמְסַפְּקִים לַגּוּף יִתְרוֹנוֹת בְּרִיאוּתִיִּים מַשְׁמָעוּתִיִּים. כָּךְ לְדוּגְמָה, הֵם עֲשׂוּיִים לְהָגֵן מִפְּנֵי מַחֲלוֹת, לִמְנוֹעַ חֳוסָרִים בִּתְזוּנָה וּלְקַדֵּם גְּדִילָה וְהִתְפַּתְּחוּת תַּקִּינוֹת בְּקֶרֶב עוּבָּרִים וִילָדִים.
רַעֲיוֹן הַמָּזוֹן הַפוּנְקְצִיּוֹנָלִי הִתְפַּתֵּחַ בְּיַפָּן בִּשְׁנוֹת הַ-80 שֶׁל הַמֵּאָה הַקּוֹדֶמֶת, כַּאֲשֶׁר סוֹכְנוּיוֹת מֶמְשַׁלְתִּיּוֹת הֵחֵלּוּ לְאַשֵּׁר מָזוֹן עִם יִתְרוֹנוֹת מוּכָחִים בְּמַטָּרָה לְשַׁפֵּר אֶת בְּרִיאוּת הָאוּכְלוּסִיָּיה בַּמְּדִינָה.
עוֹד תְּזוּנָה בְּרִיאָה:
הַמְּרָקִים שֶׁכְּדַאי לְהַכְנִיס לְתַפְרִיט - וְהַמַּרְכִּיבִים שֶׁיְּקַלְקְלוּ אֶת הַמָּנָה הַבְּרִיאָה
שְׁנִיצֵל תִּירָס, פְּרִיכִיּוֹת וּדְגָנִי בּוֹקֶר: הַמְּזוֹנוֹת שֶׁמִּתְחַפְּשִׁים לִבְרִיאִים
לֹא לְהַחֲמִיץ: אֵיךְ הָפְכוּ הַמָּזוֹן הַמּוּתְסָס וְהַכְּבִישָׁה הַפְּרוּבְיוֹטִית לִטְרֵנְד תּוֹסֵס?
בְּקָטֵגוֹרְיָה זוֹ נִכְלָלִים מְזוֹנוֹת מוֹעֳשָׁרִים בְּוִויטָמִינִים, מִינֵרָלִים, פְּרוֹבְיוּטִיקָה אוֹ סִיבִים. רְכִיבִים עֲשִׁירִים בָּחֳומָרִים מְזִינִים כְּמוֹ פֵּירוֹת, יְרָקוֹת, אֱגוֹזִים, זְרָעִים וּדְגָנִים נֶחֱשָׁבִים לְעִתִּים קְרוֹבוֹת גַּם הֵם לִמְזוֹנוֹת פוּנְקְצְיוֹנָלִיִּים. שִׁיבּוֹלֶת שׁוּעָל, לְמָשָׁל, מְכִילָה סִיבֵי בֶּטָא-גְּלוּקֵן אֲשֶׁר הוּכְחוּ כְּמַפְחִיתִים דַּלֶּקֶת, מְשַׁפְּרִים אֶת תִּפְקוּד הַמַּעֲרֶכֶת הַחִיסּוּנִית וְאֶת בְּרִיאוּת הַלֵּב. בְּאוֹפֶן דּוֹמֶה, פֵּירוֹת וִירָקוֹת עֲשִׁירִים בְּנוֹגְדֵי חִמְצוּן  - תִּרְכּוֹבוֹת מוֹעִילוֹת הַמְּסַיְּיעוֹת בַּהֲגָנָה מִפְּנֵי מַחֲלוֹת.

טִבְעִי אוֹ מוֹעֳשָׁר?
מָזוֹן פוּנְקְצִיּוֹנָלִי מוּפְרָד בְּדֶרֶךְ כְּלָל לִשְׁתֵּי קָטֵגוֹרְיוֹת: מָזוֹן טִבְעִי וּמָזוֹן עִם תּוֹסְפֵי תְּזוּנָה. מְזוֹנוֹת טִבְעִיִּים מְכִילִים רְכִיבִים עֲשִׁירִים בָּחֳומָרִים מְזִינִים חֲשׁוּבִים כְּמוֹ וִיטָמִינִים, מִינֵרָלִים, נוֹגְדֵי חִמְצוּן וְשׁוּמָּנִים בְּרִיאִים לְלֵב.

מִסְפַּר דּוּגְמָאוֹת לִמְזוֹנוֹת פוּנְקְצְיוֹנָלִיִּים טִבְעִיִּים:
פֵּירוֹת: פֵּירוֹת יַעַר, קִיוִוי, אַגָּסִים, אֲפַרְסְקִים, תַּפּוּחִים, תַּפּוּזִים, בָּנָנוֹת.
יְרָקוֹת: בְּרוֹקוֹלִי, כְּרוּבִית, כְּרוּב, תֵּרֵד, קִישּׁוּאִים.
אֱגוֹזִים: שְׁקֵדִים, קַשְׁיוּ, פִיסְטוּקִים, אֱגוֹזֵי מֶקָדֶמְיָה וּבְרָזִיל.
זְרָעִים: צִ'יָּה, זַרְעֵי פִּשְׁתָּן, זַרְעֵי הַמַּפּ וְזַרְעֵי דְּלַעַת.
קִטְנִיּוֹת: שְׁעוּעִית שְׁחוֹרָה, חוּמוּס, עֲדָשִׁים.
דְּגָנִים מְלֵאִים: שִׁיבּוֹלֶת שׁוּעָל, שְׂעוֹרָה, כּוּסֶּמֶת, אוֹרֶז חוּם וְקוּסְקוּס.
דָּגִים: סַלְמוֹן, סַרְדִּינִים, אַנְשׁוֹבִי, מַקָרֶל, בַּקַּלָּה.
מְזוֹנוֹת מוּתְסָסִים: טַמְפָּה, קוֹמְבּוֹצֶ'ה, קִימְצִ'י, קֵפִיר, כְּרוּב כָּבוּשׁ.
עִשְׂבֵי תִּיבּוּל וְתַבְלִינִים: כּוּרְכּוּם, קִינָּמוֹן, גִ'ינְגֶ'ר, פִּלְפֵּל קָאיֶין.
מַשְׁקָאוֹת: קָפֶה, תֶּה יָרוֹק, תֶּה שָׁחוֹר.
לְצַד אֵלּוּ נִיתָּן לִמְצוֹא הַיּוֹם עַל הַמַּדָּפִים יוֹתֵר וְיוֹתֵר מְזוֹנוֹת מוֹעֳשָׁרִים - מְזוֹנוֹת מְעוּבָּדִים שֶׁהוּעַשְׁרוּ בְּמַרְכִּיבִים נוֹסָפִים, כְּמוֹ וִיטָמִינִים, מִינֵרָלִים, פְּרוֹבְיוּטִיקָה אוֹ סִיבִים, בְּמַטָּרָה לְהַגְבִּיר אֶת הַיִּתְרוֹנוֹת הַבְּרִיאוּתִיִּים שֶׁלָּהֶם.
דּוּגְמָאוֹת לִמְזוֹנוֹת מוֹעֳשָׁרִים:
מִיצִים מוֹעֳשָׁרִים.
מוּצְרֵי חָלָב מוֹעֳשָׁרִים, כְּגוֹן חָלָב בְּתוֹסֶפֶת סִידָן וִויטָמִין D אוֹ יוֹגוּרְט פְּרוֹבִּיּוֹטִי.
חֲלוּפוֹת חָלָב מוֹעֳשָׁרוֹת, כְּמוֹ שְׁקֵדִים, אוֹרֶז, קוֹקוּס וְחָלָב קַשָּׁיו.
דְּגָנִים מוֹעֳשָׁרִים, כְּגוֹן לֶחֶם וּפַסְטָה.
דִּגְנֵי בּוֹקֶר מוֹעֳשָׁרִים וּגְרָנוֹלָה.
בֵּיצִים מוֹעֳשָׁרוֹת בְּאוֹמֵגָה 3.

מָה הַיִּתְרוֹנוֹת שֶׁל הַמָּזוֹן הַפוּנְקְצִיּוֹנָלִי?
מְנִיעַת חֳוסָרִים בָּחֳומָרִים מְזִינִים
מָזוֹן פוּנְקְצִיּוֹנָלִי מֵכִיל בְּדֶרֶךְ כְּלָל חֳומָרִים מְזִינִים חֲשׁוּבִים, כּוֹלֵל וִיטָמִינִים, מִינֵרָלִים וְסִיבִים. הַעֲשָׁרַת הַתַּפְרִיט בְּמִגְוָון שֶׁל מְזוֹנוֹת פוּנְקְצְיוֹנָלִיִּים – גַּם טִבְעִיִּים וְגַם מוֹעֳשָׁרִים – תַּבְטִיחַ לְקַבֵּל אֶת הָרְכִיבִים הַמְּזִינִים הַדְּרוּשִׁים וְתָגֵן מִפְּנֵי חֳוסָרִים תְּזוּנָתִיִּים. לְמַעֲשֶׂה, מֵאָז כְּנִיסָתוֹ שֶׁל הַמָּזוֹן הַמּוּעֲשָׁר לְשִׁימּוּשׁ נִרְחָב, פָּחֲתָה מַשְׁמָעוּתִית שְׁכִיחוּתָם שֶׁל חוֹסְרֵי תְּזוּנָה בְּרַחֲבֵי הָעוֹלָם.
לֶחֶם מֵחִיטָּה מְלֵאָה/קֶמַח מָלֵא


כָּךְ לְמָשָׁל, הַכְּנִיסָה שֶׁל קֶמַח חִיטָּה מוֹעֳשָׁר בְּבַרְזֶל לְיַרְדֵּן הִפְחִיתָה אֶת שִׁיעוּר הָאָנֶמְיָה בְּקֶרֶב יְלָדִים בַּמְּדִינָה כְּתוֹצָאָה מִמַּחְסוֹר בְּבַרְזֶל כִּמְעַט לְמַחֲצִית. הַעֲשָׁרַת מְזוֹנוֹת שִׁימְּשָׁה גַּם לִמְנִיעַת מַצָּבִים אֲחֵרִים הַנִּגְרָמִים מִמַּחְסוֹר בִּתְזוּנָה, כּוֹלֵל רַכֶּכֶת וּמוּמִים מוּלָדִים.
הֲגָנָה מִפְּנֵי מַחֲלוֹת
מָזוֹן פוּנְקְצִיּוֹנָלִי מְסַפֵּק חֳומָרִים מְזִינִים חֲשׁוּבִים שֶׁיְּכוֹלִים לְסַיֵּיעַ בַּהֲגָנָה מִפְּנֵי מַחֲלוֹת. מְזוֹנוֹת רַבִּים עֲשִׁירִים בִּמְיוּחָד בְּנוֹגְדֵי חִמְצוּן - מוֹלֵקוּלוֹת הָעוֹזְרוֹת לְנַטְרֵל תִּרְכּוֹבוֹת מַזִּיקוֹת הַמְּכוֹנוֹת רָדִיקָלִים חוֹפְשִׁיִּים, וּמְסַיְּיעוֹת בִּמְנִיעַת נֶזֶק לַתָּאִים וּמַצָּבִים כְּרוֹנִיִּים מְסוּיָּמִים, כּוֹלֵל מַחֲלוֹת לֵב, סַרְטָן וְסוּכֶּרֶת.
יֶשְׁנָם מְזוֹנוֹת פוּנְקְצְיוֹנָלִיִּים הָעֲשִׁירִים גַּם בְּחוּמְצוֹת שׁוּמָּן מִסּוּג אוֹמֵגָה 3, הַמְּקוּשָּׁרוֹת לְהַפְחָתַת דַּלַּקְתִּיּוּת, מְשַׁפְּרוֹת אֶת תִּפְקוּד הַמּוֹחַ וּמְקַדְּמוֹת אֶת בְּרִיאוּת הַלֵּב.

סוּגִים אֲחֵרִים עֲשִׁירִים בְּסִיבִים שֶׁמְּסַיְּיעִים בְּאִיזּוּן רָמוֹת הַסּוּכָּר בַּדָּם וּבַהֲגַנָּה מִפְּנֵי מַצָּבִים כְּמוֹ סוּכֶּרֶת, הַשְׁמָנַת יֶתֶר, מַחֲלוֹת לֵב וְשָׁבָץ מוֹחִי. סִיבִים עֲשׂוּיִים גַּם לְסַיֵּיעַ בִּמְנִיעַת הַפְרָעוֹת עִיכּוּל, כּוֹלֵל כִּיבִים בַּקֵּיבָה, טְחוֹרִים וְצָרָבוֹת.
סִיּוּעַ לִגְדִילָה וְהִתְפַּתְּחוּת
חֳומָרִים מְזִינִים מְסוּיָּמִים חִיּוּנִיִּים לִגְדִילָה וְהִתְפַּתְּחוּת תִּינוֹקוֹת וִילָדִים. כָּךְ לְמָשָׁל, דְּגָנִים וּקְמָחִים מוֹעֳשָׁרִים לָרוֹב בְּוִויטָמִינִים מִקְּבוּצַת B כְּמוֹ חוּמְצָה פוֹלִית הַחִיּוּנִית לִבְרִיאוּת הָעוֹבֵר. רָמוֹת נְמוּכוֹת שֶׁל חוּמְצָה פוֹלִית עֲלוּלוֹת לְהַגְבִּיר אֶת הַסִּיכּוּן לְמוּמִים בְּעַמּוּד הַשִּׁדְרָה וּבַמּוֹחַ. הַהַעֲרָכָה הִיא כִּי הַגְדָּלַת הַצְּרִיכָה שֶׁל חוּמְצָה פוֹלִית עֲשׂוּיָה לְהַפְחִית אֶת שְׁכִיחוּתָם שֶׁל מוּמִים אֵלֶּה בְּ-50 עַד 70 אָחוּז.

חֳומָרִים מְזִינִים אֲחֵרִים הַנְּפוֹצִים בִּמְזוֹנוֹת פוּנְקְצְיוֹנָלִיִּים וּמְמַלְּאִים תַּפְקִידִים מֶרְכָּזִיִּים בִּצְמִיחָה וְהִתְפַּתְּחוּת, כּוֹלְלִים אוֹמֵגָה 3, בַּרְזֶל, אָבָץ, סִידָן וִויטָמִין B12 .
הַשּׁוּרָה הַתַּחְתּוֹנָה: תְּזוּנָה בְּרִיאָה צְרִיכָה לִהְיוֹת עֲשִׁירָה בְּמִגְוַון מְזוֹנוֹת פוּנְקְצְיוֹנָלִיִּים, כּוֹלֵל מְזוֹנוֹת עֲשִׁירִים בָּחֳומָרִים מְזִינִים כְּמוֹ פֵּירוֹת, יְרָקוֹת, דְּגָנִים מְלֵאִים וְקִטְנִיּוֹת. מְזוֹנוֹת אֵלֶּה לֹא רַק מְמַלְּאִים חֳוסָרִים תְּזוּנָתִיִּים וּמְסַפְּקִים לְגוּפְכֶם אֶת הַוִּויטָמִינִים וְהַמִּינֵרָלִים הַדְּרוּשִׁים לוֹ, אֶלָּא גַּם שׁוֹמְרִים עַל בְּרִיאוּתוֹ, מְגַנִּים מִפְּנֵי מַחֲלוֹת וּמְסַיְּיעִים בִּגְדִילָה וְהִתְפַּתְּחוּת אֵצֶל יְלָדִים.
