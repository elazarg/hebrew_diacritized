הַהִתְנַחֲלוּיוֹת פּוֹרְחוֹת, וְתוֹדָה לַכְּבִישִׁים שֶׁל רַבִּין
יַחֲסוֹ שֶׁל רה"מ הַמָּנוֹחַ לַהִתְנַחֲלוּיוֹת הָיָה חִידָה בִּלְתִּי פְּתוּרָה. מֵחַד הִתְעַקֵּשׁ לְהַקְפִּיא בְּנִיָּיה, וּמֵאִידָךְ הִשְׁקִיעַ מִילְיַארְדִּים בַּתַּשְׁתִּית שֶׁהִכְפִּילָה פִּי כַּמָּה וְכַמָּה אֶת הָאוּכְלוּסִיָּיה הַיְּהוּדִית בַּשְּׁטָחִים
חַגִּית עוֹפְרָן
פּוּרְסַם: 30.10.20 , 11:17

לִפְנֵי כִּשְׁנָתַיִים פִּרְסֵם הָעִיתּוֹנַאי בָּרָק רָבִיד מִכְתָּב שֶׁמָּצָא בְּאַרְכִיּוֹן הַמְּדִינָה, וּבוֹ הִזְהִיר בִּזְמַנּוֹ דּוֹבֵר מוֹעֶצֶת יֶשַׁ"ע, אַהֲרוֹן דּוֹמְבּ, אֶת רֹאשׁ הַמֶּמְשָׁלָה יִצְחָק רַבִּין שֶׁמַּעֲשָׂיו עֲלוּלִים לְהוֹבִיל לְכָךְ שֶׁיִּרְצְחוּ אוֹתוֹ: "לְצַעֲרִי, אֲנִי שׁוֹמֵעַ יוֹתֵר וְיוֹתֵר בַּזְּמַן הָאַחֲרוֹן כִּי הַפִּתְרוֹן הַיָּחִיד לְמֶמְשָׁלָה זוֹ... הִינּוֹ רֶצַח פּוֹלִיטִי".

הַמִּכְתָּב נִשְׁלַח בְּמַאי 1994, כְּשָׁבוּעַ אַחֲרֵי הַחֲתִימָה עַל הֶסְכֵּם קָהִיר, הַמְּכוּנֶּה גַּם "אוֹסְלוֹ א'" אוֹ הֶסְכֵּם עַזָּה וִירִיחוֹ. הוּא קָבַע שֶׁתּוּקַּם בַּשְּׁטָחִים רָשׁוּת שֶׁתְּקַבֵּל לְיָדֶיהָ אֶת סַמְכוּיוֹת נִיהוּל חַיֵּי הַיּוֹמְיוֹם שֶׁל הַפָלַסְטִינִים, תְּחִילָּה בְּעַזָּה וּבִירִיחוֹ שֶׁמֵּהֶן צַהַ"ל יִיסּוֹג, וּלְאַחַר מִכֵּן בְּעָרִים נוֹסָפוֹת. הַהֶסְכֵּם גַּם קָבַע כִּי בְּתוֹךְ חָמֵשׁ שָׁנִים, קְרִי עַד מַאי 1999, יֵיחָתֵם בֵּין הַצְּדָדִים הֶסְכֵּם קֶבַע. הַהִתְנַחֲלוּיוֹת כּוּלָּן, לְפִי הֶסְכֵּם קָהִיר וּלְפִי הֶסְכֵּם "אוֹסְלוֹ ב'" שֶׁבָּא אַחֲרָיו, מַמְשִׁיכוֹת לְהִתְקַיֵּים בְּכָל שְׁלַב הַבֵּינַיִים. מַעֲמָדָן הַסּוֹפִי יוּכְרַע בְּהֶסְכֵּם הַקֶּבַע.

אֲבָל לֹא כָּל הַמִּתְנַחֲלִים הֵגִיבוּ בְּאוֹתָהּ רוּחַ. כַּמָּה חֳודָשִׁים לִפְנֵי הַחֲשִׂיפָה שֶׁל בָּרָק רָבִיד פִּרְסְמָה דִּיפְּלוֹמָטִית אָמֶרִיקָנִית לְשֶׁעָבַר זִיכָּרוֹן מִפְּגִישָׁה עִם אֶחָד מִמַּנְהִיגֵי הַמִּתְנַחֲלִים בְּמִשְׂרָדוֹ בִּפְסָגוֹת. הוּא סִיפֵּר לָהּ בְּנַחַת שֶׁלּוֹ וְלַחֲבֵרָיו יֵשׁ תּוֹכְנִיּוֹת שֶׁיַּעַצְרוּ אֶת תַּהֲלִיךְ אוֹסְלוֹ. הוּא הִצִּיג לָהּ מַפּוֹת שֶׁל כְּבִישִׁים וְתַשְׁתִּיּוֹת שֶׁהָיוּ אָז בִּשְׁלַבִּים שׁוֹנִים שֶׁל מִימּוּשׁ, שֶׁלִּדְבָרָיו יָבִיאוּ עוֹד הֲמוֹנֵי מִתְנַחֲלִים חֲדָשִׁים וִיחַבְּרוּ אוֹתָם לְיִשְׂרָאֵל עַד שֶׁלֹּא נִיתָּן יִהְיֶה לְפַנּוֹתָם. הוּא יָדַע עַל מָה הוּא מְדַבֵּר.
לָמָּה רַבִּין נָהַג כָּךְ? הוּא כְּכָל הַנִּרְאֶה סָבַר שֶׁפִּינּוּי הִתְנַחֲלוּיוֹת יַעֲלֶה לוֹ בִּמְחִיר פּוֹלִיטִי רַב מִדַּי. לְיָמִים הוּא שִׁילֵּם בְּחַיָּיו מִבְּלִי שֶׁפִּינָּה אֲפִילּוּ הִתְנַחֲלוּת אַחַת
אַחֲרֵי הַחֲתִימָה עַל הֶסְכֵּם אוֹסְלוֹ הִשְׁקִיעָה מֶמְשֶׁלֶת רַבִּין מִילְיַארְדֵּי שְׁקָלִים בְּמַעֲרֶכֶת תַּשְׁתִּיּוֹת וּכְבִישִׁים עוֹקְפִים בַּשְּׁטָחִים. הֵם נִבְנוּ בִּמְהִירוּת וּבְהַשְׁקָעָה אַדִּירָה (עוֹקֵף רַמַאלְלַה, כְּבִישׁ הַמִּנְהָרוֹת וְעוֹקֵף חֶבְרוֹן), הָפְכוּ לְצִירֵי הַפִּיתּוּחַ שֶׁל הַהִתְנַחֲלוּיוֹת וְהֵבִיאוּ לְגִידּוּל אַדִּיר: לֹא עוֹד נְסִיעָה בְּתוֹךְ עָרִים פָלַסְטִינִיּוֹת בִּכְבִישִׁים צְפוּפִים וּמְסוּכָּנִים, אֶלָּא כְּבִישִׁים מְהִירִים וְנוֹחִים שֶׁמְּקַצְּרִים מַשְׁמָעוּתִית אֶת זְמַן הַנְּסִיעָה מִיִּשְׂרָאֵל וּמְחַזְּקִים אֶת תְּחוּשַׁת הַבִּיטָּחוֹן.

אַחַת הַחִידוֹת שֶׁנּוֹתְרוּ לֹא פְּתוּרוֹת בִּדְמוּתוֹ שֶׁל רַבִּין הִיא יַחֲסוֹ לַהִתְנַחֲלוּיוֹת. הוּא הֵחֵל אֶת הַקָּדֶנְצִיָּה בְּ-1992 בְּהַקְפָּאַת בְּנִיָּיה חַסְרַת תַּקְדִּים, כּוֹלֵל הַפְסָקָה שֶׁל פְּרוֹיֶקְטִים בְּבִיצּוּעַ. הַבְּנִיָּיה הַמִּשְׁתּוֹלֶלֶת שֶׁל מֶמְשֶׁלֶת שָׁמִיר וְשָׁרוֹן כְּשַׂר הַשִּׁיכּוּן - כְּ-7,000 יְחִידוֹת דִּיּוּר בְּשָׁנָה - יָרְדָה לִכְ-1,300 יְחִידוֹת. רַבִּין רָאָה בְּכָךְ אִינְטֵרֵס יִשְׂרְאֵלִי וְקָרָא לְזֶה "שִׁינּוּי סֵדֶר הָעֲדִיפוּיוֹת הַלְּאוּמִּי". זֹאת גַּם הַסִּיבָּה שֶׁהוּא הִתְעַקֵּשׁ שֶׁהַפְסָקַת הַהִתְנַחֲלוּיוֹת לֹא תִּהְיֶה חֵלֶק מֵהִתְחַיְּיבוּת בַּהֶסְכֵּם: הוּא רָצָה לְהַדְגִּישׁ שֶׁזֶּה נַעֲשָׂה מִתּוֹךְ אִינְטֵרֵס יִשְׂרְאֵלִי וְלֹא תּוֹצָאָה שֶׁל דְּרִישָׁה פָלַסְטִינִית.

בִּנְיָמִין נְתַנְיָהוּ, שֶׁהוֹבִיל אֶת הַמַּאֲבָק נֶגֶד הֶסְכֵּם אוֹסְלוֹ, נִבְחַר לְרָאשׁוּת הַמֶּמְשָׁלָה אַחֲרֵי הָרֶצַח וּמִיָּד בִּיטֵּל אֶת הַקְפָּאַת הַבְּנִיָּיה. תַּחְתָּיו גַּם הֵחֵלּוּ לָקוּם עֶשְׂרוֹת הִתְנַחֲלוּיוֹת חֲדָשׁוֹת בְּשִׁיטַת הַמַּאֲחָזִים. מִכֵּיוֹוֹן שֶׁרַבִּין דָּאַג שֶׁהֶסְכֵּם אוֹסְלוֹ לֹא יִכְלוֹל הִתְחַיְּיבוּת מְפוֹרֶשֶׁת לְהַקְפִּיא אֶת הַבְּנִיָּיה בַּהִתְנַחֲלוּיוֹת, אֶלָּא נִיסּוּחַ עָמוּם שֶׁלְּפִיו "אַף צַד לֹא יַעֲשֶׂה צְעָדִים חַד-צְדָדִים שֶׁיַּשְׁפִּיעוּ עַל הַסֵּדֶר הַקֶּבַע", הָיָה לִנְתַנְיָהוּ קַל יַחֲסִית לַחֲזוֹר לִבְנוֹת בְּלִי לְהִיתָּפֵס כְּמֵפֵר הַהֶסְכֵּם. אֶת הַתַּשְׁתִּית הַנִּדְרֶשֶׁת לְהַרְחָבַת הַהִתְנַחֲלוּיוֹת מִיְּמֵי נְתַנְיָהוּ וָהָלְאָה נָתְנוּ הַכְּבִישִׁים שֶׁבָּנָה רַבִּין.

לָמָּה רַבִּין נָהַג כָּךְ? זֹאת בְּוַודַּאי לֹא הָיְיתָה מְזִימָּה. הוּא לֹא בִּיקֵּשׁ לְהַשְׁאִיר אֶת הַהִתְנַחֲלוּיוֹת לָנֶצַח וְהֶסְכֵּם אוֹסְלוֹ לֹא בֶּאֱמֶת נוֹעַד לְהָקִים לְיִשְׂרָאֵל "קַבְּלַן מִשְׁנֶה" בִּדְמוּת הָרָשׁוּת הַפָלַסְטִינִית שֶׁתְּטַפֵּל עֲבוּרָהּ בְּחַיֵּי הַיּוֹמְיוֹם שֶׁל הַפָלַסְטִינִים. כְּכָל הַנִּרְאֶה רַבִּין סָבַר שֶׁפִּינּוּי הִתְנַחֲלוּיוֹת יַעֲלֶה לוֹ בִּמְחִיר פּוֹלִיטִי רַב מִדַּי (לְיָמִים הוּא שִׁילֵּם בְּחַיָּיו מִבְּלִי שֶׁפִּינָּה אֲפִילּוּ הִתְנַחֲלוּת אַחַת).
אֲבָל הוּא טָעָה אִם הֶעֱרִיךְ שֶׁעָדִיף לִדְחוֹת אֶת הַטִּיפּוּל בַּהִתְנַחֲלוּיוֹת לִשְׁלַב הַקֶּבַע. אֵהוּד בָּרָק, שֶׁנִּבְחַר בְּ-1999, חָזַר עַל אוֹתָהּ טָעוּת. בִּשְׁנַת 2000 לְבַדָּהּ נִבְנוּ בַּהִתְנַחֲלוּיוֹת 5,000 (!) יְחִידוֹת דִּיּוּר, וְאִם נוֹדֶה עַל הָאֱמֶת, גַּם אֲנַחְנוּ בְּשָׁלוֹם עַכְשָׁיו לֹא הֵצַקְנוּ לוֹ יוֹתֵר מִדַּי בָּעִנְיָין כִּי רָצִינוּ לִתְמוֹךְ בַּסִּיפּוּר הַגָּדוֹל, בְּהֶסְכֵּם הַקֶּבַע הַלִּכְאוֹרָה מְמַשְׁמֵשׁ וּבָא.
בְּסֵפֶר מְלָכִים נֶאֱמַר עַל מְלָכִים רַבִּים שֶׁבִּתְקוּפָתָם "רַק הַבָּמוֹת לֹא סָרוּ". אֲפִילּוּ מְלָכִים צַדִּיקִים לֹא הִצְלִיחוּ לַעֲקוֹר מִן הָעָם אֶת הַקְרָבַת הַקּוֹרְבָּנוֹת בְּבָמוֹת מִחוּץ לַמִּקְדָּשׁ. בְּרוּחַ זֹאת נִיתָּן לוֹמַר שֶׁגַּם הַמַּנְהִיגִים הַיִּשְׂרְאֵלִים חֲפֵצֵי הַשָּׁלוֹם לֹא הִשְׂכִּילוּ לַעֲצוֹר אֶת הַהִתְנַחֲלוּיוֹת, בִּבְחִינַת "רַק הַהִתְנַחֲלוּיוֹת לֹא סָרוּ".
אִם בְּ-1993 הָיוּ כְּ-110 אֶלֶף מִתְנַחֲלִים, הַיּוֹם עוֹמֵד הַמְּסַפֵּר עַל 450 אֶלֶף. הֶסְכֵּם הַקֶּבַע נִהְיֶה קָשֶׁה הַרְבֵּה יוֹתֵר לְמִימּוּשׁ. אִם חֲפֵצֵי חַיִּים אֲנַחְנוּ, אִם רוֹצִים שֶׁתִּהְיֶה לָנוּ אֵי פַּעַם אֶפְשָׁרוּת לִפְתּוֹר אֶת הַסִּכְסוּךְ וּלְהַגִּיעַ לִשְׁתֵּי מְדִינוֹת לִשְׁנֵי עַמִּים, אֲנַחְנוּ חַיָּיבִים לְהַפְסִיק לְאַלְתָּר אֶת הַבְּנִיָּיה בַּהִתְנַחֲלוּיוֹת, בְּלִי קֶשֶׁר לְמַשָּׂא וּמַתָּן. זֶה הֶכְרֵחִי וְזֶה אֶפְשָׁרִי.
חַגִּית עוֹפְרָן הִיא חַבְרַת צֶוֶות מַעֲקָב הִתְנַחֲלוּיוֹת שֶׁל שָׁלוֹם עַכְשָׁיו
