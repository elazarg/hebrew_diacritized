עַד כַּמָּה כְּדַאי לִהְיוֹת חֲבֵרִים שֶׁל הַיְּלָדִים?
כְּשֶׁיֵּשׁ יְחָסִים טוֹבִים עִם הַיְּלָדִים זֶה נָעִים וְכֵּיף, אֲבָל לִפְעָמִים צָרִיךְ לְהַצִּיב גְּבוּלוֹת, לוֹמַר לֹא וְלָשִׂים לֵב בְּאֵילוּ דְּבָרִים אַתֶּם מְשַׁתְּפִים אוֹתָם מֵהַחַיִּים שֶׁלָּכֶם וּמָה אַתֶּם שׁוֹמְרִים לְעַצְמְכֶם
יְהוּדָה לִימָן
פּוּרְסַם: 04.11.20 , 09:41

הוֹרִים רַבִּים רוֹצִים לִהְיוֹת הַחֲבֵרִים הֲכִי טוֹבִים שֶׁל הַמִּתְבַּגְּרִים שֶׁלָּהֶם. בָּרָמָה הָרִגְשִׁית, אֲנִי יָכוֹל לְהָבִין וּלְהִתְחַבֵּר לָרָצוֹן הַזֶּה. הֲרֵי מָה יוֹתֵר כֵּיף וּמְמַלֵּא מִזֶּה שֶׁהַיְּלָדִים רוֹאִים אוֹתָנוּ כַּ"בֶּסְטִיז" שֶׁלָּהֶם? הַשְּׁאֵלָה הִיא הַאִם הַחֲבֵרוּת הַזּוֹ נְכוֹנָה עֲבוּרָם? מָה הַהֶבְדֵּל בֵּין לִהְיוֹת מְבוּגָּר מַשְׁמָעוּתִי לְבֵין לְשַׁמֵּשׁ כְּחָבֵר טוֹב? וַהֲכִי חָשׁוּב - מָה הֵם בֶּאֱמֶת צְרִיכִים מֵאִיתָּנוּ? 
הֵם צְרִיכִים אֶתְכֶם כְּהוֹרִים - בְּוַודָּאוּת    
נָכוֹן שֶׁהַמִּתְבַּגְּרִים עוֹשִׂים הַכּוֹל כְּדֵי לְהַרְאוֹת לָכֶם שֶׁהֵם לֹא צְרִיכִים אֶתְכֶם, אֲבָל אַל תִּטְעוּ. הֵם צְרִיכִים אֶתְכֶם עַכְשָׁיו יוֹתֵר מִמָּה שֶׁנִּדְמֶה לָכֶם, יוֹתֵר מִמָּה שֶׁנִּדְמֶה לָהֶם וּבֶטַח יוֹתֵר מִמָּה שֶׁהֵם מְסוּגָּלִים לְהַרְאוֹת לָכֶם, בַּהֲנָחָה שֶׁאַתֶּם לֹא "קוֹרְאִים בְּגִלְגּוּלֵי עֵינַיִים". 

הַמִּתְבַּגְּרִים שֶׁלָּכֶם עוֹבְרִים אֶת אַחַת הַתְּקוּפוֹת הַסּוֹעֲרוֹת בְּחַיֵּיהֶם, וְהֵם זְקוּקִים לָכֶם כְּאִי שֶׁל וַדָּאוּת בְּתוֹךְ הַיָּם הַזֶּה אוֹ כְּקִיר חָזָק וְיַצִּיב שֶׁהֵם יְכוֹלִים לְהִישָּׁעֵן עָלָיו בְּבִיטָּחוֹן. מִתְבַּגֵּר שֶׁגָּדַל בְּבַיִת שֶׁבּוֹ הַהוֹרִים וִיתְּרוּ עַל הַצָּבַת גְּבוּלוֹת אוּלַי יִסְתּוֹבֵב בִּתְחוּשַׁת אוּפוֹרְיָה וְיַרְגִּישׁ כָּל יָכוֹל לְמֶשֶׁךְ תְּקוּפָה מְסוּיֶּמֶת, אַךְ הוּא גַּם יַרְגִּישׁ שֶׁאֵין מֵי שֶׁיָּגֵן עָלָיו, וְהַמְּחִיר שֶׁהוּא יְשַׁלֵּם עַל כָּךְ יִהְיֶה כָּבֵד מְאוֹד.  
גַּם בַּשִּׂיחוֹת שֶׁלָּכֶם חָשׁוּב שֶׁיִּהְיֶה בָּרוּר שֶׁלֹּא הַכּוֹל פָּתוּחַ


אַחֲרֵי שֶׁהֵבַנּוּ שֶׁהַמִּתְבַּגְּרִים זְקוּקִים לָכֶם כִּדְמוּת שֶׁאֶפְשָׁר לִסְמוֹךְ עָלֶיהָ, אַל תִּתְבַּלְבְּלוּ לְרֶגַע בֵּין "בְּנִיַּית אֵמוּן" לְ"סַחְבָּקִיּוּת". זִכְרוּ שֶׁהַמַּטָּרָה הִיא לְהַגִּיעַ לְמַצָּב שֶׁהֵם יְכַבְּדוּ אֶת הַסַּמְכוּת שֶׁלָּכֶם, וְלָאו דַּוְוקָא שֶׁיְּחַבְּבוּ אֶתְכֶם בְּמַקְסִימוּם. כֵּן, בְּהֶחְלֵט יֵשׁ כָּאן לִפְעָמִים מְחִיר, שֶׁל לִהְיוֹת הַדְּמוּת שֶׁאוֹמֶרֶת לֹא וְשָׂמָה גְּבוּלוֹת, אֲבָל זֶה בְּדִיּוּק הַמָּקוֹם בּוֹ כְּהוֹרִים יֵשׁ לָכֶם אֶת הַנִּיסָּיוֹן וְהַפֶּרְסְפֶּקְטִיבָה, שֶׁלַּחֲבֵרִים בְּנֵי גִּילָם עֲדַיִין אֵין אֶפְשָׁרוּת לָתֵת לָהֶם. 
הַקֶּשֶׁר שֶׁלָּנוּ עִם הַיְּלָדִים הוּא לֹא שִׁוְויוֹנִי, בְּנִיגּוּד לַקֶּשֶׁר שֶׁלָּהֶם עִם בְּנֵי גִּילָם, וְהוּא גַּם לֹא אָמוּר לִהְיוֹת כָּזֶה
שִׂיחַ פָּתוּחַ, אֶמְפָּתִי וְאוֹתֶנְטִי, יְקָרֵב אֶתְכֶם אֶל הַמִּתְבַּגְּרִים וִיאַפְשֵׁר לָהֶם לְהַרְגִּישׁ שֶׁאַתֶּם מַקְשִׁיבִים לָהֶם, מְבִינִים אוֹתָם וְלֹא שִׁיפּוּטִיִּים. זֶהוּ מַרְכִּיב עִיקָּרִי וְחִיּוּנִי בְּתִקְשׁוֹרֶת יְעִילָה, בְּכָל מַעֲרֶכֶת יְחָסִים וּבִמְיוּחָד בַּקֶּשֶׁר בֵּין הוֹרֶה לַיֶּלֶד.
קָרְאוּ עוֹד:
אֵיךְ תַּשְׁפִּיעַ לְמִידָה בַּחוּץ עַל הַיְּלָדִים שֶׁלָּכֶם?
הַפְרָעַת קֶשֶׁב בַּמִּשְׁפָּחָה? כָּךְ תִּיצְּרוּ שִׁינּוּי לְטוֹבָה
"נְעָרוֹת מַאֲמִינוֹת שֶׁכָּל אַחַת יְכוֹלָה לִהְיוֹת דּוּגְמָנִית"
עִם זֹאת, חָשׁוּב לְהָבִין שֶׁהַקֶּשֶׁר שֶׁלָּנוּ עִם הַיְּלָדִים הוּא לֹא שִׁוְויוֹנִי, בְּנִיגּוּד לַקֶּשֶׁר שֶׁלָּהֶם עִם בְּנֵי גִּילָם, וְהוּא גַּם לֹא אָמוּר לִהְיוֹת כָּזֶה. לָכֵן, חָשׁוּב מְאוֹד שֶׁהֵם יָבִינוּ מִי הַהוֹרֶה וּמִי הַיֶּלֶד, וּבִשְׁבִיל שֶׁזֶּה יִקְרֶה עָלֵינוּ לָדַעַת לְהַצִּיב בַּשִּׂיחַ אִיתָּם גְּבוּלוֹת מְסוּיָּמִים, שֶׁמְּהַוִּוים בָּסִיס חִיּוּנִי לִתְחוּשַׁת הַבִּטָּחוֹן שֶׁלָּהֶם. אָז אֵיךְ עוֹשִׂים אֶת זֶה? קַבְּלוּ כַּמָּה עֲשֵׂה וְ"אַל תַּעֲשֶׂה":
אֶמְפַּתְיָה - כֵּן, דִּיבּוּר לֹא מְכַבֵּד – לֹא 
הַמִּתְבַּגְּרִים מְשַׁתְּפִים אֶתְכֶם בִּקְשָׁיִים שֶׁהֵם חוֹוִים מוּל הַמּוֹרִים? זֹאת הִזְדַּמְּנוּת מְעוּלָּה לְשִׂיחַ שֶׁאֶפְשָׁר לִלְמוֹד מִמֶּנּוּ הַרְבֵּה. רַק שִׂימוּ לֵב שֶׁלִּשְׁמוֹעַ תִּסְכּוּלִים וּלְגַלּוֹת אֶמְפַּטְיָה לָרְגָשׁוֹת וְלַחֲווֹיוֹת – זֶה מְצוּיָּן. אֲבָל לְרַכֵל יַחַד עַל הַמּוֹרֶה זֶה מַמָּשׁ לֹא לָעִנְיָין, כִּי בָּרֶגַע שֶׁאַתֶּם "נוֹתְנִים" אִישּׁוּר לְדִיבּוּר לֹא מְכַבֵּד עַל מוֹרֶה (שָׁכֵן, דּוֹד אוֹ כָּל אֶחָד אַחֵר) אֵיךְ אֶפְשָׁר לְצַפּוֹת שֶׁהֵם יְכַבְּדוּ אֶת אוֹתָהּ הַדְּמוּת בַּהֶמְשֵׁךְ? 

לְשַׁתֵּף - כֵּן, לִפְרוֹק – לֹא 
לְשַׁתֵּף בְּכָךְ שֶׁאַתֶּם עֲצוּבִים, פְּגוּעִים וְאַף לִבְכּוֹת לְיָדָם - זֶה בְּסֵדֶר גָּמוּר. הוֹרִים לֹא צְרִיכִים לְהַצִּיג מַצַּג שָׁוְוא, שֶׁהֵם "עֲשׂוּיִים מִבַּרְזֶל", וְעַל אַחַת כַּמָּה וְכַמָּה כְּשֶׁהַיְּלָדִים גִּילּוּ רְגִישׁוּת, יָצְאוּ מִתּוֹךְ עַצְמָם וְהִבְחִינוּ בַּקּוֹשִׁי שֶׁלָּכֶם. יְתֵרָה מִזֹּאת - חָשׁוּב לְהַדְגִּים לַיְּלָדִים שֶׁאֲנַחְנוּ חוֹוִים אֶת כָּל מִנְעַד הָרְגָשׁוֹת, וְלֹא רַק הַשְּׂמֵחִים, כְּדֵי שֶׁיֵּדְעוּ לְהַכִּיר, לְתַרְגֵּל וּלְהִתְמוֹדֵד אִיתָּם בְּמַעַרְכוֹת יְחָסִים עֲתִידִיּוֹת, וְכַמּוּבָן, בְּמַעֲרֶכֶת הַיְּחָסִים אִתְּכֶם. 

מָתַי עוֹבְרִים אֶת הַגְּבוּל? כַּאֲשֶׁר הַשִּׁיתּוּף הוּא נֵטוֹ בִּשְׁבִיל שֶׁתּוּכְלוּ לִפְרוֹק, לְקַבֵּל אֶמְפַּתְיָה וְיַחַס, אוֹ חָלִילָה לְגַיֵּיס אֶת הַיֶּלֶד כְּנֶגֶד הַדְּמוּת שֶׁפָּגְעָה בָּכֶם. זְקוּקִים לְאוֹזֶן קַשֶּׁבֶת? יֵשׁ לָכֶם חֲבֵרִים בִּשְׁבִיל זֶה.

עוֹד דּוּגְמָה רֵלֵוַונְטִית מְאוֹד מִמְּצִיאוּת הַקוֹרוֹנָה הִיא שִׂיחַ עַל הַמַּצָּב הַכַּלְכָּלִי וְהַצּוֹרֶךְ לְצַמְצֵם בְּהוֹצָאוֹת. זֶהוּ שִׂיחַ חָשׁוּב שֶׁעוֹזֵר לַיֶּלֶד לְהָבִין אֶת הַמְּצִיאוּת כְּפִי שֶׁהִיא, לִלְמוֹד לִחְיוֹת בְּמִסְגֶּרֶת תַּקְצִיב וּלְהַרְגִּישׁ חֵלֶק מֵהַבַּיִת.
מָתַי זֶה עוֹבֵר אֶת הַגְּבוּל? כְּשֶׁהַשִּׂיחָה מִתְמַקֶּדֶת בַּדְּאָגוֹת שֶׁלָּכֶם בִּמְקוֹם בְּאֵיךְ אַתֶּם מְצַפִּים מֵהַיֶּלֶד לִתְרוֹם אֶת חֶלְקוֹ. זִכְרוּ שֶׁאַתֶּם לֹא מְחַפְּשִׂים שׁוּתָּף לַחֲרָדוֹת וְלַקְּשָׁיִים, אֶלָּא הִתְחַשְּׁבוּת, הֲבָנָה וַהֲכָנָה לְאֶתְגְּרֵי הַחַיִּים.     
הֵם לֹא צְרִיכִים לִשְׁמוֹעַ אֶת כָּל הַדְּאָגוֹת שֶׁלָּכֶם
הֵם צְרִיכִים שֶׁתִּתְּנוּ לָהֶם לִהְיוֹת עַצְמָם
הַמַּטָּרָה הָעִיקָּרִית שֶׁל גִּיל הַהִתְבַּגְּרוּת הִיא לְאַפְשֵׁר לַמִּתְבַּגְּרִים לְגַבֵּשׁ לְעַצְמָם זֶהוּת עַצְמִית מִשֶּׁלָּהֶם, הַנִּפְרֶדֶת מִכֶּם. כְּחֵלֶק מִכָּךְ הֵם לֹא תָּמִיד יְשַׁתְּפוּ אֶתְכֶם בְּכָל מָה שֶׁעוֹבֵר עֲלֵיהֶם, וְאַתֶּם כַּנִּרְאֶה לֹא תָּמִיד תֹּאהֲבוּ אֶת כָּל הַחֲבֵרִים שֶׁהֵם יָבִיאוּ הַבַּיְתָה, וְגַם לֹא עַל הָעֲרָכִים שֶׁבָּהֶם יִבְחֲרוּ לְהַאֲמִין. 

הַשָּׁלָב הַזֶּה הוּא לֹא פָּשׁוּט לְאַף צַד, אֲבָל זֶה לֹא נוֹתֵן לָכֶם אֶת הַפְּרִיבִילֶגְיָה לְהֵיעָלֵב אוֹ לְהַרְגִּישׁ נְטוּשִׁים מִבְּחִירוֹת שֶׁלָּהֶם שֶׁאוּלַי מִתְפָּרְשׁוֹת בְּעֵינְכֶם כְּבִיקּוֹרֶת עַל הַחִינּוּךְ שֶׁלָּכֶם וְעַל מִי שֶׁאַתֶּם. הַיְּלָדִים שֶׁלָּכֶם הֵם אֲנָשִׁים אֲחֵרִים מִכֶּם, עִם טַעַם אִישִׁי וְדֵעוֹת מִתְעַצְּבוֹת מִשֶּׁלָּהֶם, וְזֶה שֶׁהֵם לֹא מַסְכִּימִים אִתְּכֶם, וְלִפְעָמִים אוּלַי אֲפִילּוּ בְּהַפְגָּנָתִיּוּת יְתֵרָה, זוֹ לֹא רַק זְכוּתָם, בַּגִּיל הַזֶּה - זוֹ אֲפִילּוּ חוֹבָתָם.
הוֹרוּת זֶה תַּפְקִיד סוּפֶּר מַשְׁמָעוּתִי וּמַשְׁפִּיעַ, אֵין אַף אֶחָד אַחֵר שֶׁיַּעֲשֶׂה אֶת זֶה בִּמְקוֹמְכֶם, וְרוֹב הַסִּיכּוּיִים שֶׁיּוֹם אֶחָד אֲפִילּוּ הֵם יָבִינוּ אֶת זֶה, וְעִם קְצָת מַזָּל גַּם יַעֲרִיכוּ.      
הַכּוֹתֵב הוּא עו"ס קְלִינִי, מַרְצֶה בַּקִּרְיָה הָאֲקָדֵמִית אוֹנוֹ, פְּסִיכוֹתֵרַפִּיסְט וּמְיַיסֵּד "מֶרְכַּז לִימָן" לְמִתְבַּגְּרִים