"תֵּיאַטְרוֹן נוֹעַד לְטַלְטֵל אֶת הַמּוֹחַ"
פֶסְטִיבָל "הָאֶזְרָח כָּאן" יִתְקַיֵּים בְּגִרְסַת אוֹנְלַיְין כְּמֶחְווֹה לְנִיקוֹ נִיתַּאי זַ"ל . בִּתּוֹ  וְהַמְּנַהֶלֶת הָאָמָּנוּתִית, דּוֹרִית נִיתַּאי נֶאֱמָן, מְסַפֶּרֶת עַל הַמְּחוּיָּבוּת לִיצוֹר גַּם לְאַחַר מוֹתוֹ
מָאיָה כֹּהֵן



תִּשְׁעָה חוֹדָשִׁים חָלְפוּ מֵאָז נִפְטַר

נִיקוֹ נִיתַּאי, מִי שֶׁנֶּחֱשַׁב אֲבִי תֵּיאַטְרוֹן הַפְּרִינְג' בָּאָרֶץ וּמְיַיסֵּד תֵּיאַטְרוֹן  הַסִּימְטָה וְתֵיאַטְרוֹן קָרוֹב. פֶסְטִיבָל "הָאֶזְרָח כָּאן" לְהַצָּגוֹת מָקוֹר בְּנוֹשֵׂא זְכוּיוֹת  אָדָם וְאֶזְרָח, שֶׁהֵקִים, יְצַיֵּין הַשָּׁנָה עָשׂוֹר וְיֵיעָרֵךְ לָרִאשׁוֹנָה בְּגִרְסָה מְקוּוֶּנֶת.


בְּמִסְגֶּרֶת הַפֶסְטִיבָל יַעֲלוּ כְּמֶחְווֹה לְפוֹעֳלוֹ וּלְזִכְרוֹ שֶׁל נִיתַּאי הַצָּגוֹת נִבְחָרוֹת שֶׁהֵפִיק הַפֶסְטִיבָל לְאוֹרֶךְ הַשָּׁנִים.  הַפֶסְטִיבָל יִתְקַיֵּים בְּתַאֲרִיכִים ‭ 10-1 ‬ בְּדֵצֶמְבֶּר בְּנִיהוּלָהּ שֶׁל דּוֹרִית נִיתַּאי נֶאֱמָן, בִּתּוֹ וְהַמְּנַהֶלֶת הָאָמָּנוּתִית שֶׁל תֵּיאַטְרוֹן קָרוֹב. הַקְּרָנוֹת הַבְּכוֹרָה שֶׁל הַהַצָּגוֹת יוּעַבְרוּ בְּזוּם, וְהַכַּרְטִיסִים יִימָּכְרוּ בִּמְחִיר סִמְלִי בַּאֲתַר הָאִינְטֶרְנֵט שֶׁל הַתֵּיאַטְרוֹן. בְּמַקְבִּיל, יִתְקַיְּימוּ מִפְגָּשִׁים עִם שַׂחְקָנִים וְיוֹצְרִים, לְצַד רַאֲיוֹנוֹת מְיוּחָדִים שֶׁיְּשׁוּדְּרוּ לַיְיב בְּעַמּוּד הֲפֶיְיסְבּוּק שֶׁל תֵּיאַטְרוֹן קָרוֹב.

"אֶת הַתַּרְבּוּת אִי אֶפְשָׁר לַעֲצוֹר", אוֹמֶרֶת  נִיתַּאי נֶאֱמָן, "זוֹ הַמָּסוֹרֶת שֶׁל אַבָּא שֶׁלִּי, שֶׁהֶאֱמִין שֶׁתַּרְבּוּת הִיא הַבָּסִיס הָאֱנוֹשִׁי לְכָל דָּבָר. כְּשֶׁהִתְחַלְנוּ לַעֲבוֹד עַל הַפֶסְטִיבָל תּוֹךְ כְּדֵי הֲקוֹרוֹנָה עוֹד הֶאֱמַנּוּ שֶׁבְּדֵצֶמְבֶּר הָאוּלָמוֹת יִיפָּתְחוּ, וּלְאַט-לְאַט הִשְׁתָּרְשָׁה הַהַכָּרָה שֶׁכַּנִּרְאֶה זֶה לֹא יִקְרֶה, אֲבָל הָיָה לִי בָּרוּר שֶׁחַיָּיבִים לְקַיֵּים אֶת הַפֶסְטִיבָל הַזֶּה וְשֶׁאֲנַחְנוּ עוֹבְרִים לַמֶּדְיָה הַדִּיגִיטָלִית, מָה שֶׁמַּצְרִיךְ שִׁינּוּי בְּפוֹרְמַט הַהַצָּגוֹת וְגַם בְּלוּחוֹת הַזְּמַנִּים כִּי צָרִיךְ לְהָכִין אוֹתָן עוֹד קוֹדֶם כְּדֵי לְצַלֵּם וְלַעֲרוֹךְ מֵרֹאשׁ וְאָז לְשַׁדֵּר.

"בִּשְׁבִיל אַבָּא הַתֵּיאַטְרוֹן הָיָה חַיִּים אוֹ  מָוֶות, לֹא מַשֶּׁהוּ שֶׁאֶפְשָׁר לַעֲצוֹר. גַּם פְּתִיחַת תֵּיאַטְרוֹן בַּתַּחֲנָה הַמֶּרְכָּזִית הַחֲדָשָׁה בְּתֵל אָבִיב הָיְתָה אֲמִירָה שֶׁל יְצִירַת שִׁינּוּי חֶבְרָתִי וְשֶׁל פְּעוּלָּה מִתּוֹךְ הַשִּׂיחַ הַזֶּה, שֶׁל הִתְבּוֹנְנוּת עַל הַמָּקוֹם שֶׁאַתָּה נִמְצָא בּוֹ. כְּשֶׁפָּתַחְנוּ בֵּין הַסְּגָרִים הִסְפַּקְנוּ לְהַעֲלוֹת כַּמָּה הַצָּגוֹת וְהַקָּהָל מִייָּד הִגִּיעַ. מִתְקַשְּׁרִים אֵלִי וְשׁוֹאֲלִים  כָּל הַזְּמַן מָתַי פּוֹתְחִים, אֲנָשִׁים מִתְגַּעְגְּעִים.

"גַּם הַפֶסְטִיבָל הַזֶּה, שֶׁמִּתְעַסֵּק בִּזְכוּיוֹת הָאֶזְרָח בְּקֶשֶׁת רְחָבָה שֶׁל נוֹשְׂאִים, הוּא סוּג  שֶׁל מְחָאָה. אַבָּא שֶׁלִּי לֹא הָיָה אָדָם פּוֹלִיטִי, הוּא לֹא עָסַק בַּנִּרְאוּת אֶלָּא בֶּאֱמֶת בַּיְּצִירָה.  הוּא הַמַּצְפֵּן שֶׁלָּנוּ".

יוֹצֵא לָךְ לַחֲשׁוֹב לוּ הֱוֵא הָיֹה פֹּה, מֶה הָיָה חוֹשֵׁב עַל מָה שֶׁקּוֹרֶה עִם הַתַּרְבּוּת?

"תַּרְבּוּת בִּכְלָל וּפְרִינְג' בִּפְרָט זֶה מָקוֹם שֶׁמַּרְחִיב אֶת הַיְּכוֹלֶת שֶׁלָּנוּ לִהְיוֹת אֲנָשִׁים עִם חֲשִׁיבָה עַצְמָאִית וּבִיקּוֹרְתִּית, וַאֲנִי בְּטוּחָה שֶׁאִם אַבָּא שֶׁלִּי הָיָה פֹּה הוּא הָיָה חוֹזֵר  לַמְּקוֹרוֹת, לוֹקֵחַ סוּלָּם וְטֵקְסְט שֶׁל קָאמִי, חוֹזֵר לְקָהָל וּמִתְבּוֹנֵן לוֹ בָּעֵינַיִים.

"תָּמִיד הָיִינוּ אוֹמְרִים שֶׁתֵּיאַטְרוֹן זֶה לֹא לְטַמְטֵם אֶת הַמּוֹחַ אֶלָּא לְטַלְטֵל אֶת הַמּוֹחַ. אֲנִי מַרְגִּישָׁה שֶׁיֵּשׁ עֲלֵי אַחְרָיוּת וַאֲנִי רוֹצֶה  לְהִסְתַּכֵּל אֵלָיו וּלְהַגִּיד לוֹ 'אַבָּא, אֲנַחְנוּ  מַמְשִׁיכִים'".