יִיסּוּרֵי הַמּוּמָרִים שֶׁל יִשְׂרָאֵל הַשְּׁנִייָּה

גַּלִּית דִּיסַטֵּל אַטְבַּרְיָאן

שְׁנֵי בְּנֵי דּוֹדִים גָּדְלוּ בְּאוֹתָהּ מִשְׁפָּחָה. הָאֶחָד בָּחַר בַּדֶּרֶךְ הַקָּשָׁה וְעָבַר בְּהִצְטַיְּינוּת אֶת כָּל מִבְחֲנֵי הַהַצְלָחָה עַד לְתַפְקִידוֹ הַיּוֹם כְּשַׂר לְבִיטְחוֹן הַפְּנִים. הַשֵּׁנִי  פִּיצֵּחַ אֶת הַדֶּרֶךְ הַקַּלָּה: לְקַלֵּל אֶת נְתַנְיָהוּ בְּקוֹל רָם תַּחַת כָּל מִיקְרוֹפוֹן רַעֲנָן.

סָדִי בֶּן שִׁטְרִית, בֶּן דּוֹדוֹ שֶׁל אָמִיר אוֹחָנָה, הוּא דּוּגְמָה מוּבְהֶקֶת לַסִּיפּוּר הַיִּשְׂרְאֵלִי הֲכִי עָצוּב שֶׁמִּסְתּוֹבֵב כָּאן. אִם אַתָּה מִזְרָחִי מֵהַפֵּרִיפֶרְיָה שֶׁמִּשְׁתּוֹקֵק לְהִצְטָרֵף לְמִשְׁמְרוֹת הַשִּׂנְאָה הָאֵלִיטִיסְטִיּוֹת, דַּקְלֵם אֶת הַמְּסָרִים  שֶׁלָּנוּ חָזָק יוֹתֵר, קוֹלָנִי יוֹתֵר, בּוֹטֶה יוֹתֵר וְרַע יוֹתֵר. לְבֵן שִׁטְרִית אוּלַי  הִצִּיעוּ כִּיסֵּא בְּמוֹעֲדוֹן הַמְּקוּבָּלִים, אֲבָל הוּא נִמְצָא שָׁם רַק עַל תְּנַאי: בָּרֶגַע שֶׁיַּפְסִיק לְדַקְלֵם אֶת דַּף הַמְּסָרִים, הוּא יוּעַף בִּבְעִיטָה בַּחֲזָרָה אֶל הָאָנוֹנִימִיּוּת הַפֵּרִיפֶרְיָאלִית.


מַשֶּׁהוּ מֵעֵין זֶה תַּקֵּף גַּם לְגַבֵּי אוֹפִירָה אָסָיָיג, שֶׁמְּזִיעָה מֵרוֹב מַאֲמָץ מְיַיסֵּר  כְּדֵי לְטַנֵּף כְּכָל הָאֶפְשָׁר עַל בִּיבִּי/שָׂרָה/יָאִיר בַּפְרֵיְים טַיְים שֶׁהִקְצוּ לָהּ. בַּיּוֹם  שֶׁבּוֹ אָסָיָיג תַּפְסִיק לְהַכְרִיז בְּכָל חָמֵשׁ דַּקּוֹת שֶׁנְּתַנְיָהוּ הוּא "אֶפֶס", תַּחֲלוֹף  תְּהִילַּת הָעוֹלָם שֶׁלָּהּ. הִיא יוֹדַעַת אֶת זֶה.

הֵם דּוֹמִים, סָדִי וְאָסָיָיג. שְׁנֵיהֶם מְדַבְּרִים בִּשְׂפַת הַשְּׂמֹאל הַבַּלְפוּרִיסְטִי,  אֲבָל לֹא שׁוֹלְטִים בְּמִבְטָא. לֹא מְנוּמָּקִים אוֹ בְּקִיאִים בִּמְיוּחָד, אֲבָל קוֹלָנִיִּים מַסְפִּיק כְּדֵי לְפַצּוֹת עַל הָרְדִידוּת. שְׁנֵיהֶם מְשַׁכְשְׁכִים בְּמַדְמֵנַת שִׂנְאָה לאלהם כְּדֵי לְהָבִיא אֶת הַמִּנְחָה לְמוֹלֶךְ שֶׁהִכְתִּיר אוֹתָם עַל תְּנַאי, וּשְׁנֵיהֶם מַזִּיעִים כְּדֵי לְהָבִיא אֶת הַסְּחוֹרָה.

הַדָּבָר נָכוֹן לֹא רַק לְגַבֵּי אַנְשֵׁי יִשְׂרָאֵל הַשְּׁנִייָּה הַמִּזְרָחִית וְהַפֵּרִיפֶרְיָאלִית, אֶלָּא לְגַבֵּי יִשְׂרָאֵל הַשְּׁנִייָּה מֵהַמִּגְזָר הַדָּתִי. גַּם חוֹבְשֵׁי הַכִּיפּוֹת שֶׁרָצוּ כַּרְטִיס  לַמּוֹעֲדוֹן הַנִּכְסָף לוֹקִים בְּאוֹתוֹ סִינְדְּרוֹם: אַלְשֵׁיךְ, מַנְדֶּלְבְּלִיט, נִיצָּן - כּוּלָּם מֵהַמִּגְזָר, וְכוּלָּם יָצְאוּ מִגְּדֵרָם בְּאוֹפֶן לֹא פְּרוֹפּוֹרְצְיוֹנָלִי. תַּחַת יָדָם שֶׁל הַמּוּמָרִים הַחֶבְרָתִיִּים הָאֵלֶּה בָּאוּ לָעוֹלָם כִּתְבֵי אִישּׁוּם תּוֹךְ כְּדֵי מָה שֶׁמִּסְתַּמֵּן כִּדְרִיסָה אַכְזָרִית שֶׁל זְכוּיוֹת נֶאֱשָׁמִים וְנֶחְקָרִים בִּמְדִינַת חוֹק, מִתַּרְגִּילִים פְּסִיכוֹלוֹגִיִּים אַכְזָרִיִּים וְעַד הַשְׁחָרוֹת תַּמְלִילִים.

הַתּוֹפָעָה הַזֹּאת אֵינָהּ פּוֹסַחַת גַּם עַל מוּמָרֵי יִשְׂרָאֵל הַשְּׁנִייָּה מֵהַמִּגְזָר הַחֲרֵדִי. נָתִי טוֹקֶר מְשַׁמֵּשׁ הַשְּׁלוּחָה הַמִּבְצָעִית שֶׁל עִיתּוֹן "דֶּה מַרְקֵר" וְרוֹדֵף אִישִׁית אַנְשֵׁי תִּקְשׁוֹרֶת יָמָנִים, וְיִשְׂרָאֵל פְרַיי הָפַךְ לַחֲרֵדִי הַמַּחְמָד שֶׁל רִינָּה מַצְלִיחַ רַק כִּי בִּטְוִויטֶר הוּא מְשַׁמֵּשׁ קְהַל מְעוֹדְדוֹת חַקְיָינִי וּמֵבִיךְ לְמַדַּי שֶׁל מִתְנַגְּדֵי נְתַנְיָהוּ.

מוּבָן שֶׁיִּשְׂרָאֵל הַשְּׁנִייָּה אֵינָהּ מְחוּיֶּבֶת לִתְמוֹךְ בְּרֹאשׁ הַמֶּמְשָׁלָה בְּכָל מַצָּב  וּבָרוּר מֵאֵלָיו שֶׁיֵּשׁ גַּם מִזְרָחִים, דָּתִיִּים וַחֲרֵדִים שֶׁאֵינָם מִזְדַּהִים עִם הַיָּמִין,  עִם הַמַּחֲנֶה הַלְּאוּמִּי אוֹ עִם תְּפִיסוֹת עוֹלָם שַׁמְרָנִיּוֹת-מָסוֹרְתִּיּוֹת, רַק בִּגְלַל  מוֹצָאָם אוֹ שִׁיּוּכָם הַמִּגְזָרִי. אֲבָל הָעִנְיָין הוּא הָעוֹצְמוֹת וְהַלְּהִיטוּת. אֶת הַמּוּמָרִים שֶׁמַּצְלִיחִים לַחְדּוֹר מֵהַפֵּרִיפֶרְיָה הַחֶבְרָתִית הַיְישֵׁר אֶל לֵב הַמֵּיינְסְטְרִים  אֶפְשָׁר לְזַהוֹת בְּקַלּוּת: הֵם נוֹתְנִים עֲבוֹדָה, מְבִיאִים אֶת הַסְּחוֹרָה, וּבְמִידָּה רַבָּה יוֹצְאִים לִמְשִׂימוֹת הִשְׁתַּלְּחוּת בִּשְׂנוּאֵי נַפְשָׁהּ שֶׁל הָאֵלִיטָה בְּקַנָּאוּת דָּתִית, שֶׁאֲפִילּוּ אַנְשֵׁי הָאֵלִיטָה הַטִּבְעִיִּים לֹא מַרְשִׁים לְעַצְמָם.

מְיוּסָּרִים לְנַצֵּחַ, הָאֵלִיטָה מְשִׁיתָה עֲלֵיהֶם חוֹבַת הוֹכָחַת נֶאֱמָנוּת בִּלְתִּי  נִגְמֶרֶת. מֵאֲחוֹרֵי הַטּוֹטָאלִיּוּת שֶׁלָּהֶם מִסְתַּתֵּר סִיפּוּר עָצוּב וּמְצַמְרֵר עַל זָרוֹת, עַל צוֹרֶךְ בְּהִתְקַבְּלוּת וְעַל יַחֲסֵי תְּלוּת וְנִיצּוּל אַכְזָרִיִּים. הַיָּד שֶׁמְּנַעֲנַעַת אֶת עֲרִיסַת הַכּוֹחַ בְּיִשְׂרָאֵל שַׁיֶּיכֶת בְּאוֹפֶן מוּחְלָט לַשְּׂמֹאל הַלָּבָן וְהַחִילּוֹנִי, וְהַמּוּמָרִים אוֹכְלִים מִכַּף יָדָהּ וּמְחַכִּים לַלִּיטּוּף.