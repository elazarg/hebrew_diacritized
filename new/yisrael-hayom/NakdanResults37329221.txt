זְכוּיוֹת יְלָדִים בְּשֵׁירוּת הַדֶּה-לֵגִיטִימַצְיָה

לִיאוֹרָה הֵנִיג-כֹּהֵן

כְּמוֹ בְּכָל שָׁנָה, גַּם הַפַּעַם נוּצַּל יוֹם הַיֶּלֶד הַבֵּינְלְאוּמִּי  (שֶׁחָל בְּיוֹם שִׁישִּׁי הָאַחֲרוֹן) עַל יְדֵי אִרְגּוּנִים הַמִּתְיַימְּרִים לְקַדֵּם זְכוּיוֹת אָדָם לְצוֹרֶךְ קִידּוּם הַנָּרָטִיב, שֶׁלְּפִיו יִשְׂרָאֵל מְבַצַּעַת הִתְעַלְּלוּת שִׁיטָתִית וְנִרְחֶבֶת בִּילָדִים פָּלֶשְׂתִּינִים.  מְדוּבָּר בְּקַמְפֵּיְין שֶׁמּוֹבִילִים אִרְגּוּנִים לֹא-מֶמְשַׁלְתִּיִּים, בֵּין  הַיֶּתֶר כְּדֵי לְהַכְנִיס אֶת צַהַ"ל לִ"רְשִׁימָה הַשְּׁחוֹרָה" שֶׁמִּתְפַּרְסֶמֶת בְּדוּ"חַ מַזְכָּ"ל הָאוּ"ם עַל הֲפָרוֹת שֶׁל זְכוּיוֹת  יְלָדִים בְּמַצְּבֵי עִימּוּת, דָּבָר הֶעָלוּל לְהוֹבִיל לְסַנְקְצִיּוֹת.

אֶת מַסַּד הַנְּתוּנִים לַדוּ"חוֹת וּלְקַמְפֵּיְינִים מְסַפֶּקֶת בְּעִיקָּר קְבוּצַת עֲבוֹדָה יִיעוּדִית שֶׁל כַּמָּה אִרְגּוּנִים, הַמְּתַעֶדֶת אֶת הַהֲפָרוֹת לִכְאוֹרָה שֶׁמְּבַצֵּעַ צַהַ"ל. הַקְּבוּצָה יוֹשֶׁבֶת בְּיִשְׂרָאֵל בְּמִסְגֶּרֶת מִשְׂרָד שֶׁל הָאוּ"ם וְכוֹלֶלֶת בְּתוֹכָהּ אִרְגּוּנִים פּוֹלִיטִיִּים קִיצוֹנִיִּים הַמְּמוּמָּנִים עַל יְדֵי מֶמְשְׁלוֹת אֵירוֹפָּה. חֶלְקָם מוֹבִילִים אֶת קַמְפֵּיְין  ה-‭BDS‬ וְהַלּוֹחְמָה הַמִּשְׁפָּטִית נֶגֶד יִשְׂרָאֵל, כּוֹלֵל בְּבֵית הַדִּין הַבֵּינְלְאוּמִּי בְּהָאג. לְפָחוֹת שְׁלוֹשָׁה מֵהָאִרְגּוּנִים הֵם בַּעֲלֵי קְשָׁרִים מְתוֹעָדִים לְאִרְגּוּן הַטֵּרוֹר הַחֲזִית הָעֲמָמִית.  הֵם אֵלּוּ הַמְּסַפְּקִים נְתוּנִים לְדוּ"חַ שֶׁל מַזְכָּ"ל הָאוּ"ם, וּבָהּ בָּעֵת מוֹבִילִים דְּרִישָׁה לְהַכְנִיס אֶת צַהַ"ל לָרְשִׁימָה  הַשְּׁחוֹרָה - לְצַד אֶל-קָאעִידָה וְדָאֵעשׁ.


בִּשְׁלוֹשׁ הַשָּׁנִים הָאַחֲרוֹנוֹת מוּרְגֶּשֶׁת הִתְחַזְּקוּת לֹא מְבוּטֶּלֶת שֶׁל "קַמְפֵּיְין הַיְּלָדִים". לְנִיסָּיוֹן לְפַרְסֵם דו"חות רַבִּים שֶׁיְּיַצְּרוּ מָאֲסָה גְּדוֹלָה שֶׁל נְתוּנִים, נִלְווֹה מַאֲמָץ  לְתַרְגֵּם אֶת הדו"חות לִפְעִילוּת אַקְטִיבִית. חַבְרַת קוֹנְגְּרֵס אָמֶרִיקָנִית הֶעֶלְתָה פַּעֲמַיִים הַצָּעַת חוֹק לְהַגְבָּלַת הַסִּיּוּעַ הַצְּבָאִי לְיִשְׂרָאֵל בְּגִין הַיַּחַס לִילָדִים פָּלֶשְׂתִּינִים.  אֶת הַהַצָּעָה נִיסְּחוּ אִרְגּוּנִי ‭ BDS‬ בְּרָאשׁוּת אִרְגּוּן פָלַשְׂתִּינִי הַקָּשׁוּר לַחֲזִית הָעֲמָמִית. ב-‭2018‬ נֶעֱרַךְ בַּפַּרְלָמֶנְט הַבְּרִיטִי דִּיּוּן בְּנוֹשֵׂא, וְדִיּוּנִים שׁוֹנִים הִתְקַיְּימוּ בְּרַחֲבֵי  אֵירוֹפָּה. מֵאָז וְעַד הַיּוֹם הִתְקַיְּימוּ עֶשְׂרוֹת אֵירוּעִים (כּוֹלֵל  אֶחָד בַּכְּנֶסֶת), וְהוּקְמוּ אִרְגּוּנִים חֲדָשִׁים בְּיִשְׂרָאֵל וּמִחוּצָה לָהּ כְּדֵי לְתַחְזֵק אֶת הַקַּמְפֵּיְין.

רַק בַּחוֹדֶשׁ הָאַחֲרוֹן הִתְפַּרְסְמוּ שְׁנֵי דוּ"חוֹת בְּנוֹשֵׂא, הַמַּצִּיגִים נָרָטִיב פּוֹלִיטִי שֶׁתַּכְלִיתוֹ דֵּמוֹנִיזַצְיָה שֶׁל יִשְׂרָאֵל.  הַדוּ"חוֹת מוּמְּנוּ בְּאוֹפֶן יָשִׁיר עַל יְדֵי הָאִיחוּד הָאֵירוֹפִּי,  הַתּוֹמֵךְ וּמְאַפְשֵׁר אֶת הַשִּׂיחַ הַזֶּה. לְמָשָׁל, דּוּ"חַ בְּנוֹשֵׂא "הַשְׁפָּעַת מַעֲרֶכֶת הַמַּעֲצָר הַצְּבָאִית הַיִּשְׂרְאֵלִית עַל יְלָדִים פָּלֶשְׂתִּינִים", מִתְעַלֵּם מֵהָעוּבְדָּה שֶׁמַּעֲרֶכֶת הַמִּשְׁפָּט הַצְּבָאִית הַיִּשְׂרְאֵלִית עוֹסֶקֶת רַק בִּקְטִינִים הַחֲשׁוּדִים בִּפְשָׁעִים אַלִּימִים כְּגוֹן רֶצַח וּתְקִיפָה קָשֶׁה, וּמִתְעַלֵּם מִכָּךְ  שֶׁרַבִּים מִ"הַיְּלָדִים" בַּדּוּ"חַ הֵם בְּנֵי נוֹעַר בְּגִילִי ‭ 18-16 ‬  הַמְּעוֹרָבִים בַּמַּעֲשִׂים הָאַלִּימִים. בְּדוּ"חַ אַחֵר נִכְתַּב שֶׁחָשׁוּב לְוַודֵּא שֶׁהַנְּתוּנִים יִשְׁתַּקְּפוּ בַּדּוּ"חַ הַשְּׁנָתִי שֶׁל מַזְכָּ"ל  הָאוּ"ם בְּנוֹשֵׂא הֲפָרוֹת זַכּוּיוֹת יְלָדִים - אוֹתוֹ דּוּ"חַ שֶׁאָמוּר  לְמַקֵּם אֶת צַהַ"ל לְצַד אִרְגּוּנֵי טֵרוֹר.

הַקַּמְפֵּיְין הַזֶּה הוּא דּוּגְמָה לָאוֹפֶן שֶׁבּוֹ הָאִרְגּוּנִים "הִתְלַבְּשׁוּ" עַל נוֹשֵׂא הַקָּשׁוּר לִזְכוּיוֹת אָדָם וְהִצְלִיחוּ לַהֲפוֹךְ אוֹתוֹ מֵהַאֲשָׁמוֹת נֶעֱדָרוֹת כָּל הַקֶּשֶׁר, לְקַמְפֵּיְין נִרְחָב וּלְמוֹקֵד שֶׁל פְּעִילוּיוֹת בְּרַחֲבֵי הָעוֹלָם כְּחֵלֶק מֵהַמִּלְחָמָה הַפּוֹלִיטִית נֶגֶד יִשְׂרָאֵל. הוּא גַּם מַמְחִישׁ אֶת כִּשְׁלֵי הַהִתְמוֹדְדוּת שֶׁל מְדִינַת יִשְׂרָאֵל, שֶׁאֵינָהּ עוֹשָׂה מַסְפִּיק מוּל הַקַּמְפֵּיְין וּמוּל הַמֶּמְשָׁלוֹת הַמְּמַמְּנוֹת אֶת מִקְדָּמָיו. עַל הַגּוֹרְמִים הָרֵלֵוַונְטִיִּים בַּמֶּמְשָׁלָה וּבַכְּנֶסֶת לְגַבֵּשׁ וּלְיַישֵּׂם בִּדְחִיפוּת מְדִינִיּוּת יְעִילָה לְהִתְמוֹדְדוּת עִם קַמְפֵּיְין הַהַשְׁחָרָה, וּלְהָבִיא לְהַפְסָקַת הַמִּימּוּן הָאֵירוֹפִּי לְמִלְחֶמֶת הַתַּעֲמוּלָה  הַשִּׁקְרִית הַזּוֹ נֶגֶד צַהַ"ל וְכוֹחוֹת הַבִּיטָּחוֹן הַיִּשְׂרְאֵלִיִּים.

לִיאוֹרָה הֵנִיג-כֹּהֵן הִיא חוֹקֶרֶת בִּמְכוֹן הַמֶּחְקָר ‭ NGO Monitor ‬

"קַמְפֵּיְין הַיְּלָדִים" מַמְחִישׁ אֵיךְ "הִתְלַבְּשׁוּ" אִרְגּוּנִים עַל נוֹשֵׂא הַקָּשׁוּר לִזְכוּיוֹת אָדָם כְּדֵי לִרְתּוֹם אוֹתוֹ לְמוֹקֵד שֶׁל פְּעִילוּת עוֹלָמִית בְּמִסְגֶּרֶת מִלְחַמְתָּם הַפּוֹלִיטִית נֶגֶד יִשְׂרָאֵל


דְּעוּ,