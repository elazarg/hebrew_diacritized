הָאֱמֶת מֵאֲחוֹרֵי הַקַּמְפֵּיְין נֶגֶד אֵפִי אֵיתָּם

אוּרִי כֹּהֵן

בְּיָמִים אֵלֶּה מִתְנַהֵל מַסָּע תִּקְשׁוֹרְתִּי אַרְסִי, הַמְּשַׁלֵּב הַשְׁמָצוֹת וַחֲצָאֵי אֲמִיתּוֹת נֶגֶד הַמִּינּוּי שֶׁל אֵפִי אֵיתָּם לְיוֹשֵׁב רֹאשׁ הַנְהָלַת יָד וָשֵׁם, הָרָשׁוּת הַמַּמְלַכְתִּית הַמּוּפְקֶדֶת עַל זִיכְרוֹן שׁוֹאַת יְהוּדִי אֵירוֹפָּה בְּמִלְחֶמֶת הָעוֹלָם הַשְּׁנִייָּה. הַהִתְנַגְּדוּת לְמִינּוּי אֵפִי אֵיתָּם אֵינָהּ מִסְתַּכֶּמֶת בְּמַאֲבָק פּוֹלִיטִי גְּרֵידָא, אֶלָּא הִיא מַאֲבָק חָשׁוּב עַל אוֹפִי הַזִּיכָּרוֹן וְהַהִיסְטוֹרְיָה שֶׁל הָעָם הַיְּהוּדִי וּמְקוֹמָם בִּמְדִינַת יִשְׂרָאֵל.

אֵפִי אֵיתָּם הוּא לוֹחֵם אַמִּיץ לְמַעַן בִּיטְחוֹן הַמְּדִינָה, שֶׁזָּכָה לְעִיטּוּר מוֹפֵת עַל אוֹמֶץ לֵב עִילָּאִי בִּקְרָבוֹת הַבְּלִימָה בְּמִלְחֶמֶת יוֹם הַכִּיפּוּרִים בְּרָמַת הַגּוֹלָן. הוּא פִּיקֵּד עַל סַיֶּירֶת גּוֹלָנִי בְּמִבְצַע יוֹנָתָן, וְכֵן עַל חֲטִיבַת גִּבְעָתִי וְעוּצְבַּת הַגָּלִיל  וְהִגִּיעַ לְדַרְגַּת תַּת-אַלּוּף בְּצַהַ"ל. בְּחַיָּיו הַפּוֹלִיטִיִּים שִׁימֵּשׁ  חַ"כּ, שַׂר בַּמֶּמְשָׁלָה וְיוֹ"ר הַמַּפְדָּ"ל. כַּיּוֹם הוּא אִישׁ עֲסָקִים  הַמְּבַקֵּשׁ לְהוֹבִיל הֲפָקַת נֵפְט מִפִּצְלֵי שֶׁמֶן בָּאָרֶץ. נֶגֶד אֵיתָּם,  שֶׁאִמּוֹ - אֶסְתֵּר פַיְין - לָחֲמָה בְּאוֹמֶץ נֶגֶד הַנָּאצִים, מִתְנַהֵל מַסָּע דֶּה-לֵגִיטִימַצְיָה, כְּאִילּוּ הוּא הִתְגַּלְּמוּת הַפָשִׁיסְט  הַיִּשְׂרְאֵלִי, וְהַתּוֹצָאָה שֶׁשֶּׁקֶר בְּשֶׁקֶר נֶאֱחָז.


אֶחָד הַמִּתְנַגְּדִים הַבּוֹלְטִים לְמִינּוּי הוּא פְּרוֹפ' דָּנִיֵּאל בְּלָטְמָן מֵהָאוּנִיבֶרְסִיטָה הָעִבְרִית בִּירוּשָׁלַיִם, הִיסְטוֹרְיוֹן שֶׁמָּתַח בִּיקּוֹרֶת חֲרִיפָה עַל בֵּית הַנִּבְחָרִים הַצָּרְפָתִי וְהַבּוֹנַדְסְטָאג הַגֶּרְמָנִי בְּעִקְבוֹת הַחְלָטָתָם לְהַגְדִּיר אֶת הַהִתְנַגְּדוּת לְיִשְׂרָאֵל כִּמְדִינַת לְאוֹם יְהוּדִית כְּצוּרָה שֶׁל אַנְטִישֵׁמִיּוּת. בִּתְגוּבָה לְכָךְ  הוֹאֳשַׁם בְּלָטְמָן ע"י פְּרוֹפ' דָּן מֵירוֹן כְּמִי שֶׁזּוֹרֶה חוֹל בָּעֵינַיִים לְשֵׁם יְצִירַת רוֹשֶׁם מוּטְעֶה וּמַטְעֶה, וּמַעֲלִים מִקּוֹרְאָיו  דָּבָר הַיָּדוּעַ לוֹ. לְדַעְתּוֹ, בְּלָטְמָן מַעֲנִיק רוּחַ גַּבִּית לַעֲמָדוֹת הָרוֹוְחוֹת בָּאוּנִיבֶרְסִיטָאוֹת בַּמַּעֲרָב, הָרוֹאוֹת בַּצִּיּוֹנוּת וּבְיִשְׂרָאֵל "סַרְטָן בְּגוּפָהּ שֶׁל הַצִּיבּוּרִיּוּת הַבֵּינְלְאוּמִּית", עָוֶול  קוֹלוֹנְיָאלִיסְטִי, וּמִכָּאן שֶׁרָאוּי לְחַסְּלָן.

כְּשֶׁבּוֹחֲנִים אֶת טַעֲנוֹת בְּלָטְמָן, כְּפִי שֶׁפּוּרְסְמוּ בְּ"הָאָרֶץ",  מְגַלִּים שֶׁרַבּוֹת מֵהֶן מוּפְנוֹת בִּכְלָל נֶגֶד אַבְנֵר שֶׁלּוֹ, הַיּוֹ"ר  הַפּוֹרֵשׂ שֶׁל יָד וָשֵׁם. עַל מָה יָצָא קִצְפּוֹ שֶׁל בְּלָטְמָן? שָׁלֵו אָשֵׁם בְּכָךְ שֶׁלֹּא חִטֵּא וְרוֹקֵן מִתּוֹכֶן אֶת חוֹק יָד וָשֵׁם - זֹאת הָאַשְׁמָה.

אַבְנֵר שָׁלֵו נֶאֱשַׁם בְּכָךְ שֶׁהִתְמַקֵּד בְּמַטָּרוֹת יְהוּדִיּוֹת נֵטוֹ, וְלֹא אָחַז בָּעֶמְדָּה שֶׁל הַהִיסְטוֹרְיוֹן הַגֶּרְמָנִי אֵרְנְסְט נוֹלְטָה. נוֹלְטָה בִּיקֵּשׁ לְעַמְעֵם אֶת יִיחוּדָהּ שֶׁל הַשּׁוֹאָה, לְהַשְׁווֹתָהּ  לִרְצִיחוֹת עַם אֲחֵרוֹת, וְאַף לְהַצִּיגָהּ כְּ"תְּגוּבַת מֶנַע" לַקּוֹמוּנִיזְם, וְזֹאת כְּדֵי לִפְרוֹק אֶת נֵטֶל הָאַשְׁמָה מֵעַל גֶּרְמַנְיָה. גִּישָׁתוֹ מְבַקֶּשֶׁת לְהָסִיט אֶת מוֹקֵד הַמֶּחְקָר לְסֵבֶל שֶׁל קְבוּצוֹת אֲחֵרוֹת מִלְּבַד הַיְּהוּדִים, וְאַף לְסֵבֶל הַגֶּרְמָנִים עַצְמָם.

אַבְנֵר שָׁלֵו, לְעוּמַּת זֹאת, הוֹבִיל בְּיָד וָשֵׁם אוֹרְיֶינְטַצְיָה מֶחְקָרִית וּמוּזֵיאָלִית הַמִּתְמַקֶּדֶת בְּהַשְׁמָדַת הַיְּהוּדִים וּקְהִילּוֹתֵיהֶם - בְּדִיּוּק כְּפִי שֶׁחָזוּ וְהָגוּ מְקִימֵי הַמּוֹסָד הַלְּאוּמִּי הֶחָשׁוּב הַזֶּה. בְּהַנְהָגָתוֹ דָּחָה יָד וָשֵׁם אֶת הָרַעְיוֹן לְהַעֲלִים אֶת  הַשּׁוֹאָה כְּעוֹד אֶחָד מִמַּעֲשֵׂי הַגֵּ'נוֹסַיְידּ בָּעוֹלָם.

בְּלָטְמָן מְבַקֵּשׁ, כְּמוֹ נוֹלְטָה, לַהֲפוֹךְ אֶת הַשּׁוֹאָה לְמַכְשִׁיר  פּוֹלִיטִי. בַּשָּׁלָב הָרִאשׁוֹן, לִקְבּוֹעַ שֶׁיָּד וָשֵׁם יַעֲסוֹק בְּתוֹפַעַת  הַגֵּ'נוֹסַיְידּ בָּעוֹלָם - שֶׁהַשּׁוֹאָה הִיא לִכְאוֹרָה רַק בִּיטּוּי אֶחָד שֶׁלּוֹ. מִשָּׁם קְצָרָה הַדֶּרֶךְ עֲבוּרוֹ לִקְבּוֹעַ כִּי הַחֶבְרָה הַיִּשְׂרְאֵלִית דּוֹמָה לְזוֹ שֶׁל גֶּרְמַנְיָה בַּמַּחֲצִית הָרִאשׁוֹנָה שֶׁל הַמֵּאָה  ה-‭20‬ וְלַעֲרוֹךְ מֶחְקָרִים מוּמְצָאִים עַל כָּךְ שֶׁיִּשְׂרָאֵל מְצוּיָה  בִּגְלִישָׁה לְמִשְׁטָר פְּרוֹטוֹ-פָשִׁיסְטִי וְגִזְעָנִי.

אַבְנֵר שָׁלֵו עָמַד בַּפֶּרֶץ הַבִּיקּוֹרֶת וְהַהַשְׁמָצוֹת שֶׁל דָּנִיֵּאל  בְּלָטְמָן, אוּלָם כָּעֵת, כְּשֶׁהוּא פּוֹרֵשׁ, מְבַקְּשִׁים בְּלָטְמָן וַחֲבֵרָיו לִכְפּוֹת אֶת דַּרְכָּם עַל הָרָשׁוּת הַמַּמְלַכְתִּית וּלְהוֹבִיל בָּהּ דֶּרֶךְ רַעְיוֹנִית שֶׁנִּדְחֲתָה עַל יְדֵי הַמְּיַיסְּדִים שֶׁל יָד וָשֵׁם וְעַל יְדֵי מְנַהֲלָיו בְּמֶשֶׁךְ עֶשְׂרוֹת שָׁנִים. מְדוּבָּר בְּלֹא פָּחוֹת מֵהוֹנָאַת הַצִּיבּוּר וְהַחוֹק: הִשְׁתַּלְּטוּת מָנִיפּוּלָטִיבִית עַל מוֹסָד מַמְלַכְתִּי לְזִיכְרוֹן הַשּׁוֹאָה וְהַגְּבוּרָה וְשִׁינּוּי מַטְּרוֹתָיו וְתַכְלִיתוֹ כְּפִי שֶׁנִּקְבְּעוּ בַּחוֹק.

דִּבְרֵי הַגִּידּוּף כְּלַפֵּי אֵפִי אֵיתָּם מְזַעְזְעִים. אֵיךְ אֶפְשָׁר לוֹמַר דְּבָרִים כָּאֵלֶּה עַל לוֹחֵם וּקְצִין שֶׁחֵירֵף נַפְשׁוֹ בַּהֲגָנַת הָעָם  הַיְּהוּדִי? הֲרֵי הַמִּילָּה "גְּבוּרָה" אֵינָהּ עוֹמֶדֶת יְתוֹמָה בָּ"רָשׁוּת הַזִּיכָּרוֹן לַשּׁוֹאָה וְלַגְּבוּרָה" וּמְכַוֶּונֶת בְּחֶלְקָהּ לַמַּאֲמָץ לִמְנוֹעַ עוֹד רֶצַח עַם יְהוּדִי. אֵיתָּם עָשָׂה כָּל שֶׁבִּיכוֹלְתּוֹ כִּיהוּדִי וּכְצִיּוֹנִי לְהָגֵן עַל מְדִינָתוֹ בְּאוֹמֶץ. אֵין זוֹ תְּפִיסַת עוֹלָם  פָשִׁיסְטִית, זוּלַת אוּלַי בִּמְחוֹזוֹת הַשְּׂמֹאל הָרָדִיקָלִי. צָרִיךְ לַעֲשׂוֹת הַכֹּל כְּדֵי שֶׁזְּרָמִים אֵלֶּה לֹא יִשְׁתַּלְּטוּ עַל יָד וָשֵׁם.

מְדוּבָּר בְּלֹא פָּחוֹת מֵהוֹנָאַת הַצִּיבּוּר וְהַחוֹק: הִשְׁתַּלְּטוּת מָנִיפּוּלָטִיבִית עַל מוֹסָד מַמְלַכְתִּי לְזִיכְרוֹן הַשּׁוֹאָה וְהַגְּבוּרָה וְשִׁינּוּי מַטְּרוֹתָיו וְתַכְלִיתוֹ כְּפִי שֶׁנִּקְבְּעוּ בַּחוֹק