אוּדִי פְרִישְׁמָן
שֵׁנִי, סֶפְּטֶמְבֶּר 14, 2020 - 23:47
הַזְנָחָה תִּכְנוּנִית, לֹא תַּקְצִיבִית
מֵאָז הֵבִינוּ קַבַּרְנִיטֵי הַמַּעֲרֶכֶת כִּי אֵין מָנוֹס מִסֶּגֶר, חוֹזְרִים פּוֹלִיטִיקָאִים וּמִתְנַגְּדֵי־סֶגֶר עָל סִיסְמָה אַחַת: "אָנוּ מְשַׁלְּמִים הַיּוֹם אֶת מְחִיר הַרְעָבַת מַעֲרֶכֶת הַבְּרִיאוּת". הַפִּתְרוֹן, לְדַעְתָּם: הַשְׁקָעַת מִילְיַארְדִּים בְּמַעֲרֶכֶת הַבְּרִיאוּת לְצוֹרֶךְ שִׁיקּוּמָהּ.

זוֹ דֵּמָגוֹגְיָה זוֹלָה וּמְסוּכֶּנֶת, מִשּׁוּם שֶׁבִּמְצִיאוּת שֶׁל 4,000 מְאוּבְחָנִים חֲדָשִׁים בְּיוֹם וַעֲלִיָּיה מַדְאִיגָה בְּכַמּוּת הַחוֹלִים בְּמַצָּב קָשֶׁה, הַמַּעֲרֶכֶת לֹא תּוּכַל לְהַטְמִיעַ אֶת הַמִּילְיַארְדִּים וְלֹא תֵּדַע מָה לַעֲשׂוֹת אִיתָּם. נָכוֹן, מַעֲרֶכֶת הַבְּרִיאוּת הוּזְנְחָה מְאוֹד בִּשְׁלוֹשֶׁת הָעֲשׂוֹרִים הָאַחֲרוֹנִים, אֲבָל לֹא מִבְּחִינָה כַּסְפִּית - אֶלָּא תִּכְנוּנִית.
בְּמִילִּים אֲחֵרוֹת: הַבְּעָיָה הִיא לֹא (רַק) תַּקְצִיבִים, אֶלָּא מְדִינִיּוּת.יִשְׂרָאֵל סוֹבֶלֶת מֵהֵיעָדֵר פִּתְרוֹנוֹת טִיפּוּל רְפוּאִי בַּקְּהִילָּה וּמִמַּחְסוֹר בְּרוֹפְאִים. בְּכָל הָעוֹלָם הָרְפוּאָה עוֹבֶרֶת לַקְּהִילָּה, וּבְעִיקָּר הַבַּיְתָה. הַצִּיבּוּר הַיִּשְׂרְאֵלִי נֶחֱשַׂף לִמְגַמָּה זוֹ בֶּחֳודָשִׁים הָאַחֲרוֹנִים, כְּשֶׁיּוֹתֵר וְיוֹתֵר מְדִינוֹת בְּאֵירוֹפָּה נָקְטוּ שִׁיטָה זוֹ כְּדֵי לִמְנוֹעַ מִבָּתֵּי הַחוֹלִים לִקְרוֹס.
בָּעוֹלָם הַגָּדוֹל הֵבִינוּ מִזְּמַן כִּי בָּתֵּי הַחוֹלִים צְרִיכִים לְשַׁמֵּשׁ מֶרְכְּזֵי מְצוּיָּנוֹת לְטִיפּוּל בְּמִקְרִים קָשִׁים וּמוּרְכָּבִים, וְלֹא מְלוֹנִיּוֹת מַרְפֵּא. אֵין שׁוּם סִיבָּה שֶׁחוֹלִים, שֶׁהַטִּיפּוּל הֶחָרִיף (הָאָקוּטִי) בָּהֶם הִסְתַּיֵּים, יַמְשִׁיכוּ לִתְפּוֹס מִיטָּה בְּבֵית חוֹלִים. בְּאֵירוֹפָּה וּבְאַרְהָ"ב מוֹעֳבָרִים יוֹתֵר וְיוֹתֵר חוֹלִים לְהֶמְשֵׁךְ טִיפּוּל וְהַשְׁגָּחָה בְּבָתֵּיהֶם אוֹ בְּמִסְגְּרוֹת רְפוּאִיּוֹת קְהִילָּתִיּוֹת. כְּדֵי שֶׁזֶּה יִקְרֶה גַּם בְּיִשְׂרָאֵל, צְרִיכָה לְהִיבָּנוֹת מַעֲרֶכֶת שֶׁיּוֹדַעַת לְטַפֵּל בְּחוֹלִים בַּקְּהִילָּה, אַךְ לְצַעֲרֵנוּ אֵין כָּזוֹ בָּאָרֶץ בְּהֶיקֵּפִים הַנִּדְרָשִׁים. לְמַעֲשֶׂה, אֵין אֶצְלֵנוּ רְפוּאָה קְהִילָּתִית אֲמִיתִּית. אָמְנָם יֵשׁ נִיצָּנִים שֶׁל מַעֲרָכוֹת לְאִשְׁפּוּז בֵּיתִי, אֲבָל אֵין חֲשִׁיבָה תִּכְנוּנִית בְּכִיוּוּן זֶה לִטְוָוח אָרוֹךְ. 
"רַכֶּבֶת הַסֶּגֶר" כְּבָר יָצְאָה לַדֶּרֶךְ, אֲבָל יֵשׁ לְנַצֵּל אֶת "זְמַן הַנְּסִיעָה" כְּדֵי לְהַפְנִים שֶׁמַּעֲרֶכֶת הַבְּרִיאוּת צְרִיכָה לְהִשְׁתַּנּוֹת - לֹא בְּהַזְרָמַת מַשְׁאַבִּים אֶלָּא בְּפִיתּוּחַ אַסְטְרָטֶגְיָה רְחָבָה שֶׁל טִיפּוּל בַּקְּהִילָּה וּבַבַּיִת. בַּמַּעֲרֶכֶת הַזּוֹ יֵשׁ מָקוֹם לְשִׁילּוּב שֶׁל רְפוּאָה צִיבּוּרִית יַחַד עִם שֵׁירוּתִים פְּרָטִיִּים שֶׁל חֶבְרוֹת בִּיטּוּחַ, כִּי רַק כָּךְ נוּכַל לְהַדְבִּיק אֶת הַפַּעַר הֶעָצוּם שֶׁנּוֹצַר בַּתְּחוּם הֶחָשׁוּב הַזֶּה. 
יֵשׁ לְהָבִין כִּי אֵין אֶפְשָׁרוּת לִבְנוֹת מַסְפִּיק בָּתֵּי חוֹלִים וְגַם לֹא לִרְכּוֹשׁ וּלְהַשְׁמִישׁ דֵּי מִיטּוֹת אִשְׁפּוּז שֶׁיִּתְּנוּ פִּתְרוֹן אִשְׁפּוּז לִכְלַל הַצִּיבּוּר, לֹא בַּשִּׁגְרָה וְלֹא בְּמַשְׁבֵּר. אֲבָל גַּם לֹא צָרִיךְ. הַנִּיסָּיוֹן שֶׁנִּצְבַּר בָּעוֹלָם בִּרְפוּאַת בַּיִת, מְלַמֵּד שֶׁבַּבַּיִת הַתְּמוּתָה קְטַנָּה יוֹתֵר, שְׂבִיעוּת הָרָצוֹן שֶׁל הַחוֹלֶה שֶׁנִּמְצָא בִּסְבִיבָתוֹ הַטִּבְעִית גְּדוֹלָה יוֹתֵר וְהָעֲלוּיוֹת שֶׁל הַמַּעֲרֶכֶת נְמוּכוֹת מַשְׁמָעוּתִית. 
סִיסְמָאוֹת פּוֹפּוּלִיסְטִיּוֹת עַל "הַרְעָבַת הַמַּעֲרֶכֶת" לֹא יְסַיְּיעוּ. הַפִּתְרוֹן הַמִּיָּידִי לְהִתְפַּשְּׁטוּת הַקּוֹרוֹנָה הוּא הֲטָלַת סֶגֶר, אֲבָל הַמֶּמְשָׁלָה תִּמְעַל בְּתַפְקִידָהּ אִם לֹא תִּתְחַיֵּיב לְגַבֵּשׁ וּלְיַישֵּׂם אַסְטְרָטֶגְיָה אַמִּיצָה שֶׁתַּגְדִּיר מֵחָדָשׁ אֶת מַעֲרֶכֶת הַבְּרִיאוּת לִשְׁנֵי הָעֲשׂוֹרִים הַבָּאִים. 
מִשְׂרַד הַבְּרִיאוּת הוֹכִיחַ שֶׁהוּא לֹא בָּשֵׁל לְהוֹבִיל שִׁינּוּי דְּרָמָטִי כְּזֶה, מִשּׁוּם שֶׁאֲנָשָׁיו דְּבֵקִים בְּקוֹנְסֶפְּצִיּוֹת יְשָׁנוֹת. הַפִּתְרוֹן יָבוֹא רַק מִוַּועֲדַת מוּמְחִים, שֶׁתַּגְדִּיר מֵחָדָשׁ אֶת צוֹרְכֵי הַבְּרִיאוּת שֶׁל יִשְׂרָאֵל, תַּצִּיג חֲלוּפוֹת אַסְטְרָטֶגְיוֹת וְתָבִיא אֶת הַמְלָצוֹתֶיהָ לְאִישּׁוּר הַמֶּמְשָׁלָה. 
ד"ר אוּדִי פְרִישְׁמָן הוּא מוּמְחֶה לִמְדִינִיּוּת בְּרִיאוּת הַצִּיבּוּר, לְשֶׁעָבַר סְגַן מְנַהֵל בֵּית הַחוֹלִים אָסוּתָא, מַנְכַּ"ל הַחֶבְרָה הַכַּלְכָּלִית שֶׁל קופ"ח לְאוּמִּית וְיוֹעֵץ לְשַׂר הַבְּרִיאוּת
