הָאָבִיב הַיַּפָּנִי שֶׁל הַתַּרְבּוּת הַיִּשְׂרְאֵלִית
מִמּוּזִיקָאִים יִשְׂרְאֵלִים שֶׁפּוֹעֲלִים בְּבָתֵּי סֵפֶר נִידָּחִים וְעַד הֲפָקָה שֶׁל סֶרֶט קוֹרוֹנָה סוּרֵיאָלִיסְטִי: דַּוְוקָא בִּימֵי הַמַּגֵּיפָה שִׁיתּוּף הַפְּעוּלָּה הַתַּרְבּוּתִי בֵּין יִשְׂרָאֵל לְיַפָּן מְשַׂגְשֵׂג מִתָּמִיד • בְּרֵאָיוֹן מִטּוֹקְיוֹ, נִסְפַּח הַתַּרְבּוּת אַרְיֵה רוֹזֵן מְגַלֶּה מָה הֵבִין בְּמַשְׁבֵּר אֳונִיַּית הַ"דֶּיְימוֹנְד פְּרִינְסֶס"

אֲרִיאֵל בּוֹלְשְׁטֵיְין
פּוּרְסַם ב: 10.09.2020 17:42 עוּדְכַּן ב: 13.09.2020 15:031
מְעַטִּים יוֹדְעִים שֶׁיִּשְׂרָאֵל הָיְתָה הַמְּדִינָה הָרִאשׁוֹנָה בַּמִּזְרָח הַתִּיכוֹן שֶׁיַּפָּן כּוֹנְנָה עִימָּהּ קְשָׁרִים לְאַחַר מִלְחֶמֶת הָעוֹלָם הַשְּׁנִייָּה. בְּמֶשֶׁךְ שֵׁשׁ שָׁנִים וָחֵצִי אַחֲרֵי הַמִּלְחָמָה אֶרֶץ הַשֶּׁמֶשׁ הָעוֹלָה הָיְתָה תַּחַת מִשְׁטַר כִּיבּוּשׁ צְבָאִי אָמֵרִיקָנִי. כִּשְׁבוּעַיִים אַחֲרֵי שֶׁרִיבּוֹנוּתָהּ הוּחְזְרָה לָהּ בְּ־28 בְּאַפְּרִיל 1952, הוֹדִיעַ שַׂר הַחוּץ הַיַּפָּנִי כִּי מֶמְשַׁלְתּוֹ הֶחֱלִיטָה לְקַבֵּל אֶת הַצָּעַת יִשְׂרָאֵל לְכוֹנֵן יְחָסִים דִּיפְּלוֹמָטִיִּים מְלֵאִים בֵּין שְׁתֵּי הַמְּדִינוֹת. צִיר יִשְׂרָאֵל בְּטוֹקְיוֹ הָיָה לַנָּצִיג הַדִּיפְּלוֹמָטִי הָרִאשׁוֹן שֶׁל הַמְּדִינָה הַיְּהוּדִית בְּיַבֶּשֶׁת אַסְיָה כּוּלָּהּ. 

לַמְרוֹת הַהַתְחָלָה הַמַּבְטִיחָה, בְּמֶשֶׁךְ הָעֲשׂוֹרִים הַבָּאִים נוֹתְרוּ הַיְּחָסִים הָאֵלֶּה קְרִירִים לְמַדַּי. הַיַּפָּנִים הִכִּירוּ בִּמְהֵרָה בַּחֲשִׁיבוּת הַכַּלְכָּלִית שֶׁל אַרְצוֹת הָעֶרֶב, עַל הַשְּׁווֹקִים הָעֲצוּמִים וְעַל מַאַגְרֵי הַנֵּפְט הַבִּלְתִּי נִדְלִים שֶׁלָּהֶן. בָּעוֹצְמָה הַכַּלְכָּלִית הַזֹּאת, וּבַחֲשָׁשׁ הַיַּפָּנִי שֶׁמָּא הַחֵרֶם הָעַרְבִי יוּפְנֶה כְּנֶגְדָּם, יִשְׂרָאֵל לֹא הָיְתָה יְכוֹלָה לְהִתְחָרוֹת.   
הַתְּמוּנָה הִתְהַפְּכָה בַּשָּׁנִים הָאַחֲרוֹנוֹת. נָהוּג לְיַיחֵס זֹאת לִנְסִיקָה בָּעוֹצְמוֹת הַבִּיטְחוֹנִיּוֹת וְהַכַּלְכָּלִיּוֹת שֶׁל יִשְׂרָאֵל. אֲבָל יֵשׁ עוֹד תְּחוּמִים שֶׁתָּרְמוּ לָעִנְיָין וְסִייְּעוּ לְשַׁדְרֵג אֶת הַתַּדְמִית שֶׁל מְדִינַת יִשְׂרָאֵל בְּעֵינֵי הַיַּפָּנִים לְרָמוֹת שֶׁלֹּא יָכוֹלְנוּ לַחֲלוֹם עֲלֵיהֶן אֲפִילּוּ בֶּעָבָר הַלֹּא רָחוֹק. הָעוֹצְמָה הָרַכָּה שֶׁל יִשְׂרָאֵל, חֲשִׂיפַת הַפּוֹטֶנְצְיָאל הַתַּרְבּוּתִי וְהַמַּדָּעִי שֶׁלָּהּ יְיַצְּרוּ מְשִׁיכָה וְהִתְעַנְיְינוּת.

"יַפָּן וְיִשְׂרָאֵל הֵן מְקוֹמוֹת מְאוֹד שׁוֹנִים, כִּמְעַט הֲפוּכִים", אוֹמֵר בַּשִּׂיחָה עִם "יִשְׂרָאֵל הַיּוֹם" אַרְיֵה רוֹזֵן, נִסְפַּח הַתַּרְבּוּת וְהַמַּדָּע שֶׁל שַׁגְרִירוּת יִשְׂרָאֵל בְּטוֹקְיוֹ. "כִּכְלָל, לֹא פָּשׁוּט לִפְעוֹל בְּיַפָּן. בְּהֶתְאֵם, הַזִּירָה הַתַּרְבּוּתִית כָּאן מוּרְכֶּבֶת לַעֲשִׂיָּיה מְשׁוּתֶּפֶת. הַיַּפָּנִים לֹא בְּדִיּוּק עוֹמְדִים וּמְחַכִּים לְתַרְבּוּיוֹת זָרוֹת, מִשּׁוּם שֶׁיֵּשׁ לָהֶם מָסוֹרֶת תַּרְבּוּתִית יִיחוּדִית וַעֲשִׁירָה בַּעֲלַת סְטַנְדַּרְט גָּבוֹהַּ. מֵאִידָךְ, זֶה גַּם הַיִּתְרוֹן: כַּאֲשֶׁר אֲנַחְנוּ מַצְלִיחִים לְיַיצֵּר כָּאן אֵירוּעֵי תַּרְבּוּת יִשְׂרְאֵלִיִּים נְכוֹנִים וְאֵיכוּתִיִּים, הַהַעֲרָכָה לְכָךְ עֲצוּמָה, וְהַהַשְׁלָכוֹת נִיכָּרוֹת לָעַיִן. סָפֵק אִם יֵשׁ עוֹד דֶּרֶךְ פְּעוּלָּה עוֹצְמָתִית לַחְדּוֹר לַמּוּדָעוּת הַיַּפָּנִית כְּמוֹ דֶּרֶךְ הַתַּרְבּוּת".
רוֹזֵן, 41, הוּא יָזַם תַּרְבּוּת וּמְנַהֵל אָמָּנוּתִי, בּוֹגֵר הַתּוֹכְנִית לְנִיהוּל אָמָּנוּיוֹת הַבָּמָה שֶׁל אוּנִיבֶרְסִיטַת גִּילְדְהוֹל בְּלוֹנְדוֹן. מֵאֲחוֹרָיו רֵזוּמֶה עָשִׁיר שֶׁל נִיהוּל תַּרְבּוּת - מִצֶּוֶות הַהֲקָמָה שֶׁל תֵּיאַטְרוֹן "נָע לָגַעַת" וְעַד יִיסּוּד שְׁבוּעַ הָאוֹכֶל הַפּוֹלָנִי וּפֶסְטִיבָל הָאוֹכֶל הָעַרְבִי "א־שָׁאם" בְּחֵיפָה. 

כְּנִסְפָּח בְּיַפָּן הוּא מְכַהֵן כְּבָר שָׁלוֹשׁ שָׁנִים וָחֵצִי, וּבַתְּקוּפָה הַזֹּאת, תַּחַת שַׁגְרִירַת יִשְׂרָאֵל בַּמְּדִינָה יָפָה בֶּן אֲרִי, עָלָה בְּיָדוֹ לִרְשׁוֹם הֶישֵּׂגִים חַסְרֵי תַּקְדִּים. בִּשְׁנַת 2018 יִשְׂרָאֵל הָיְתָה הָאוֹרַחַת הַמֶּרְכָּזִית בְּפֶסְטִיבַל הַקּוֹלְנוֹעַ הַבֵּינְלְאוּמִּי שֶׁל טוֹקְיוֹ, אֶחָד הַפֶסְטִיבָלִים הַנֶּחֱשָׁבִים בְּיוֹתֵר בְּאַסְיָה. בִּשְׁנַת 2019 דָּבָר דּוֹמֶה קָרָה בְּעוֹד תְּחוּם, שֶׁמְּזוֹהֶה כָּל כָּךְ עִם יַפָּן: יִשְׂרָאֵל הוּזְמְנָה לִשְׁבוּעַ הָעִיצּוּב שֶׁל טוֹקְיוֹ כְּאוֹרַחַת רֵאשִׁית רִשְׁמִית, וְהַתַּעֲרוּכָה הַמֶּרְכָּזִית שֶׁבּוֹ הוּקְדְּשָׁה לִשְׁבוּעַ הָעִיצּוּב בִּירוּשָׁלַיִם. "דֶּרֶךְ הָעִיצּוּב נִיתָּן לְסַפֵּר סִיפּוּר מוּרְכָּב, רַבְגּוֹנִי וּמְרַתֵּק וּלְהַגִּיעַ לִקְהָלִים גְּדוֹלִים, שֶׁלֹּא בְּהֶכְרֵחַ גִּילּוּ עִנְיָין בְּיִשְׂרָאֵל בְּאֶמְצָעוּת נוֹשֵׂא שֶׁיֵּשׁ לָהֶם הַעֲרָכָה בִּלְתִּי רְגִילָה כְּלַפָּיו", מַסְבִּיר רוֹזֵן
פְּרִיצוֹת דֶּרֶךְ נִרְשְׁמוּ בַּתְּקוּפָה הָאַחֲרוֹנָה גַּם בִּתְחוּמֵי הַמַּדָּע. בְּמַקְבִּיל לְהַשְׁקָעוֹת יַפָּנִיּוֹת בַּחֲבָרוֹת יִשְׂרְאֵלִיּוֹת בְּשִׁיעוּרִים שֶׁלֹּא הִכַּרְנוּ בֶּעָבָר, לִפְתִיחָה שֶׁל מִשְׂרָדִים וּמֶרְכְּזֵי פִּיתּוּחַ שֶׁל חֲבָרוֹת יַפָּנִיּוֹת בָּאָרֶץ, מִתְעַצְּמִים שִׁיתּוּפֵי הַפְּעוּלָּה הָאָקָדֵמִיִּים. הַבִּיקּוּר הָרִאשׁוֹן אֵי פַּעַם שֶׁל נְשִׂיא אוּנִיבֶרְסִיטָה לְאוּמִּית מִיַּפָּן (אוּנִיבֶרְסִיטַת קנאזאווה) בָּאָרֶץ הוֹבִיל לַחֲתִימָה עַל הֶסְכֵּמִים עִם מוֹסְדוֹת מֶחְקָר מַקְבִּילִים בְּיִשְׂרָאֵל. הַטֶּכְנִיּוֹן, אוּנִיבֶרְסִיטַת תֵּל אָבִיב וְאוּנִיבֶרְסִיטַת בֶּן־גּוּרְיוֹן צוֹרְפוּ לְקוֹנְסוֹרְצְיוּם שֶׁל מוֹסָדוֹת מוֹבִילִים בָּעוֹלָם בִּתְחוּם הֲסַייְבֶּר בְּהוֹבָלַת יַפָּן. פְּרִיצַת הַדֶּרֶךְ הוּשְׁלְמָה בְּאוֹפֶן סִמְלִי כַּאֲשֶׁר בְּעִקְבוֹת הַהַעֲרָכָה הָרַבָּה לְהֶישֵּׂגֵי הַמַּדָּע הַיִּשְׂרְאֵלִי רוֹזֵן עַצְמוֹ הוּזְמַן לְכַהֵן כְּיוֹשֵׁב רֹאשׁ שׁוּתָּף שֶׁל אִרְגּוּן נִסְפְּחֵי הַמַּדָּע הַזָּרִים בְּטוֹקְיוֹ.
הָרִיקּוּד הַיִּשְׂרְאֵלִי הָאַלְמוֹנִי
רוֹזֵן מָצוּי בְּחִיפּוּשׂ מִתָּמִיד אַחֲרֵי הַמְּקוֹמוֹת שֶׁבָּהֶם הוּא יָכוֹל לִפְגּוֹשׁ קְהָלִים חֲדָשִׁים, לְהַתְאִים לָהֶם סִיפּוּר נָכוֹן עַל הַדְּבָרִים הַטּוֹבִים וְהַיָּפִים שֶׁקּוֹרִים בִּמְדִינַת יִשְׂרָאֵל הָרְחוֹקָה וּלְהָבִיא אֶת הָאָמָּנִים הַמּוּכְשָׁרִים שֶׁיַּצִּיתוּ אֶת נִיצוֹצוֹת הַהִתְעַנְיְינוּת וְהַחִיבָּה. וּמִי שֶׁמְּחַפֵּשׂ - מוֹצֵא. "גִּילִּיתִי לְהַפְתָּעָתִי שֶׁכָּל יַפָּנִי מַכִּיר אֶת רִיקּוּד הַעַם 'שְׁאַבְתֶּם מַיִם בַּשָּׂשׂוֹן'", מְסַפֵּר רוֹזֵן, "בִּשְׁנוֹת הַ־50, כְּחֵלֶק מֵרֵפוֹרְמָה חִינּוּכִית שֶׁבִּיקְּשָׁה לְהַעֲצִים מוֹטִיבִים מְאַחֲדִים בֵּין אֲנָשִׁים, הַמִּמְשָׁל הַיַּפָּנִי שָׁמַע עַל רִיקּוּדֵי הָעָם בְּיִשְׂרָאֵל וְהֶחֱלִיט שֶׁזֶּה אֶמְצָעִי לְחַבֵּר בֵּין תַּלְמִידִים. מֵאָז כָּל יַפָּנִי לָמַד אֶת הָרִיקּוּד, אֲבָל לֹא יָדַע שֶׁהוּא יִשְׂרְאֵלִי". 
בִּשְׁבִיל רוֹזֵן, הוּא מוֹדֶה, "הַגִּילּוּי הַזֶּה הָיָה עוֹלָם וּמְלוֹאוֹ, וּמָצָאתִי דָּרַךְ לְשַׁלֵּב אוֹתוֹ בִּפְּרוֹיֶקְט גָּדוֹל יוֹתֵר שֶׁהוֹבַלְנוּ. יִיצַּרְנוּ יוֹם שִׁידּוּרִים מְיוּחָד סְבִיב תַּרְבּוּת יִשְׂרְאֵלִית בְּתַחֲנַת הָרַדְיוֹ הַגְּדוֹלָה בְּיַפָּן, בַּעֲלַת הַחֲשִׂיפָה לְמִילְיוֹנֵי אֲנָשִׁים, וּמַנְגִּינַת 'שְׁאַבְתֶּם מַיִם בַּשָּׂשׂוֹן' הַמּוּכֶּרֶת לְכָל יַפָּנִי שִׁימְּשָׁה צִיר מֶרְכָּזִי בּוֹ. פָּנִינוּ לְמוּזִיקָאִים יִשְׂרְאֵלִים שׁוֹנִים, אֲשֶׁר יָצְרוּ גִּרְסָאוֹת שׁוֹנוֹת לַמַּנְגִּינָה, וְזֶה הוֹלִיד חִיבּוּר רִגְשִׁי שֶׁאֶפְשָׁר לְסַפֵּר עַל הַהִיסְטוֹרְיָה שֶׁל יִשְׂרָאֵל וְעַל מָסוֹרוֹת הַתַּרְבּוּת שֶׁלָּהּ". 

חִיבּוּרִים רִגְשִׁיִּים נוֹצָרִים גַּם בַּקּוֹלְנוֹעַ. סֶרֶט קוֹלְנוֹעַ יִשְׂרְאֵלִי, "שְׂרוֹכִים", בְּבִימּוּיוֹ שֶׁל יַעֲקֹב גּוֹלְדְווֹסֶר, שֶׁתּוּרְגַּם בְּיוֹזְמַת שַׁגְרִירוּת יִשְׂרָאֵל עֲבוּר פֶסְטִיבָל הַקּוֹלְנוֹעַ בְּטוֹקְיוֹ, נִרְכַּשׁ עַל יְדֵי מֵפִיץ מְקוֹמִי וְיַעֲלֶה בְּמֵאוֹת בָּתֵּי קוֹלְנוֹעַ בְּרַחֲבֵי הַמְּדִינָה. לִכְאוֹרָה, הַהַצְלָחָה הַזּוֹ הִיא הַפְתָּעָה גְּמוּרָה, שֶׁכֵּן הָעֲלִילָה מִתְרַחֶשֶׁת בְּיִשְׂרָאֵל.
"שְׂרוֹכִים" מִתְבַּסֵּס כּוּלּוֹ עַל טַהֲרַת שַׂחְקָנִים יִשְׂרְאֵלִים וְדוֹבֵר עִבְרִית. לַמְרוֹת זֹאת הוּא נָגַע בְּנִימֵי הַנֶּפֶשׁ שֶׁל הַקָּהָל הַיַּפָּנִי, שֶׁכֵּן הוּא עוֹסֵק בְּהוֹרוּת לִילָדִים בַּעֲלֵי צְרָכִים מְיוּחָדִים שֶׁהוֹלְכִים וּמִזְדַּקְּנִים וּמְתָאֵר מַעֲרֶכֶת יְחָסִים מוּרְכֶּבֶת, רְגִישָׁה וַעֲדִינָה, מְלֵאַת דְּאָגוֹת וַחֲרָדוֹת לְעָתִיד. בְּיַפָּן הַתּוֹפָעָה הַזּוֹ מְאוֹד מוּכֶּרֶת, וַאֲפִילּוּ יֵשׁ לָהּ כִּינּוּי מְיוּחָד "80-50", כְּבִיטּוּי לְגִילִים שֶׁל דּוֹר הַהוֹרִים וְדוֹר בְּנֵיהֶם. 

"הַחֶבְרָה הַיַּפָּנִית הַרְבֵּה יוֹתֵר עֲצוּרָה מֵאֲשֶׁר הַחֶבְרָה הַיִּשְׂרְאֵלִית, וְלֹא נָהוּג בָּהּ לְשַׁתֵּף אֲחֵרִים בַּחֲווֹיוֹת אִישִׁיּוֹת וּבִרְגָשׁוֹת, בְּוַודַּאי לֹא בַּצִּיבּוּר", מַרְחִיב רוֹזֵן, "כְּשֶׁהֵבֵאנוּ אֶת הַסֶּרֶט לַפֶסְטִיבָל לִפְנֵי שְׁנָתַיִים, וְהַבַּמַּאי עָלָה לַדּוּכָן וְסִיפֵּר שֶׁהַסֶּרֶט נוֹלַד מֵחֲווֹיָיתוֹ הָאִישִׁית, אֲנָשִׁים בַּקָּהָל נֶעֶמְדוּ לְפֶתַע וְהִתְחִילוּ לְשַׁתֵּף בַּחֲווֹיוֹתֵיהֶם. אֶחָד סִיפֵּר שֶׁיֵּשׁ לוֹ בֶּן בַּעַל צְרָכִים מְיוּחָדִים, אַחֵר שִׁיתֵּף סִיפּוּר נוֹסָף, וְהַדָּבָר חָזַר בְּכָל הַהַקְרָנוֹת. הַסֶּרֶט הַיִּשְׂרְאֵלִי הִצְלִיחַ לַחְדּוֹר אֶת שִׁכְבַת הָאִיפּוּק וְלָגַעַת בְּצוֹפִים, וּבִזְכוּתוֹ נוּכַל לַחֲשׁוֹב לְסַפֵּר לַיַּפָּנִים כֵּיצַד בַּעֲלֵי צְרָכִים מְיוּחָדִים מְטוּפָּלִים בְּיִשְׂרָאֵל בִּמְקוֹמוֹת כְּמוֹ הַכְּפָר הַטִּיפּוּלִי הַיִּיחוּדִי כִּישּׁוּרִית. הַטִּיפּוּל שֶׁל הָאָמָּנוּת הַיִּשְׂרְאֵלִית בַּסּוּגְיָה הַכְּאוּבָה הַזֹּאת כָּל כָּךְ רָגִישׁ וּמְדוּיָּק, שֶׁלְּבָבוֹת נִפְתָּחִים. בִּגְלַל הָרֵלֵוַונְטִיּוֹת שֶׁל הַנּוֹשֵׂא יֵיחָשְׂפוּ לַמְּדִינָה שֶׁלָּנוּ קְהָלִים שֶׁבְּשׁוּם מִקְרֶה אַחֵר לֹא הָיוּ מְגַלִּים עִנְיָין בָּהּ. אֵין כְּלִי אַחֵר שֶׁמְּסוּגָּל לְהָבִיא אֶת הַצְּדָדִים הַטּוֹבִים שֶׁל יִשְׂרָאֵל לִקְהָלִים רְחָבִים בְּיַפָּן". 
"לֹא לִיפּוֹל לִסְטֵרֵיאוֹטִיפִּים"
לַמְרוֹת הָרֵנֵסַנְס הַתַּרְבּוּתִי, יִשְׂרָאֵל הִיא עֲדַיִין נוֹשֵׂא לֹא מוּכָּר עֲבוּר מַרְבִּית הַיַּפָּנִים, וְהַצּוֹרֶךְ בִּמְצִיאַת אֶמְצָעִים מְקוֹרִיִּים לְהַגִּיעַ אֲלֵיהֶם רַק גּוֹבֵר. רוֹזֵן מְצַיֵּין בְּהֶקְשֵׁר זֶה אֶת הַתַּפְקִיד הַקְּרִיטִי שֶׁל הַצֶּוֶות הַמְּקוֹמִי שֶׁעוֹבֵד בְּשַׁגְרִירוּת יִשְׂרָאֵל בְּיַפָּן, וּבְעֶצֶם בְּכָל הַשַּׁגְרִירוּיוֹת שֶׁלָּנוּ בָּעוֹלָם: "זֶהוּ סוּג שֶׁל סוֹד לֹא מְדוּבָּר - יֵשׁ יַפָּנִים מְקוֹמִיִּים, שֶׁפּוֹעֲלִים בְּצוּרָה יוֹצֵאת דּוֹפֶן וְתוֹךְ מְסִירוּת מַדְהִימָה, כְּדֵי לִגְרוֹם לְכָל הַחֲלוֹמוֹת שֶׁאֲנִי חוֹלֵם בִּתְחוּם הַתַּרְבּוּת וְהַמַּדָּע לְהִתְמַמֵּשׁ בַּצּוּרָה הֲכִי יְעִילָה. הֵם מְבִיאִים עִימָּם יֶדַע מְקוֹמִי וּמְהַוִּוים חֵלֶק חָשׁוּב מֵאֵין כָּמוֹהוּ בְּשַׁרְשֶׁרֶת הָעֲשִׂיָּיה שֶׁל הָעֲבוֹדָה כָּאן".

אִילּוּ בִּיטּוּיִים תַּרְבּוּתִיִּים מִיִּשְׂרָאֵל מְסַקְרְנִים יוֹתֵר אֶת הַיַּפָּנִים - תַּרְבּוּת יְהוּדִית מְקוֹרִית הַנִּסְמֶכֶת עַל מָסוֹרֶת וְצִיבִילִיזַצְיָה בַּת אַלְפֵי שָׁנִים אוֹ תַּרְבּוּת כְּלָל־עוֹלָמִית?

"אֵין לְכָךְ תְּשׁוּבָה חַד־מַשְׁמָעִית. סָפֵק אִם נִיתָּן לְפַצֵּחַ אֶת 'הַקּוֹד הַיַּפָּנִי' וּלְזַהוֹת מַרְכִּיבִים בְּדוּקִים שֶׁמַּבְטִיחִים הִתְעַנְיְינוּת יַפָּנִית. אֲנִי מְקַבֵּל בְּכָל יוֹם פְּנִיּוֹת מֵאַנְשֵׁי תַּרְבּוּת יִשְׂרְאֵלִים שֶׁאוֹמְרִים לִי שֶׁהֵם חַיָּיבִים לְהַגִּיעַ לְיַפָּן, מִשּׁוּם שֶׁכּוּלָּם אוֹמְרִים לָהֶם שֶׁמָּה שֶׁהֵם עוֹשִׂים 'תָּפוּר' בְּדִיּוּק לְכָאן. הֵם בְּטוּחִים שֶׁתְּפִיסָתָם בַּאֲשֶׁר לְמָה הַיַּפָּנִים אוֹהֲבִים מְבוּסֶּסֶת וּתְקֵפָה, אֲבָל זֹאת אַשְׁלָיָה, שֶׁנּוֹבַעַת מִכָּךְ שֶׁהָאָרֶץ הַזֹּאת וְהַמָּסוֹרֶת שֶׁלָּהּ נוֹפְלוֹת לְהַרְבֵּה סְטֵרֵיאוֹטִיפִּים. "אֲנִי מַאֲמִין בְּדֶרֶךְ הֲפוּכָה: לְהַקְשִׁיב בִּמְקוֹם לְהִישָּׁאֵר בִּשְׁבִי הַסְּטֵרֵיאוֹטִיפִּים. לְהַקְשִׁיב לַגּוֹרְמִים הַמְּקוֹמִיִּים וְלַחֲשׁוֹב יַחַד עִימָּם כֵּיצַד לְהַנְגִישׁ נָכוֹן אֶת הַתַּרְבּוּת שֶׁלָּנוּ לַקָּהָל הַמְּקוֹמִי, כִּי פְּרוֹיֶקְט לֹא יִהְיֶה מוּצְלָח אִם אֵין לוֹ הֶקְשֵׁר יַפָּנִי". 
וּבְכָל זֹאת, כְּשֶׁמִּתְעַקְּשִׁים אִיתּוֹ, רוֹזֵן מַסְכִּים שֶׁעַל גּוֹרֵם אֶחָד בַּ"קוֹד הַיַּפָּנִי" אֵין מַחֲלוֹקֶת: "יֵשׁ כָּאן הַעֲרָכָה עֲצוּמָה לְאֵיכוּת. כַּאֲשֶׁר הָאֵיכוּת קַיֶּימֶת, גַּם דְּבָרִים רְחוֹקִים מִן הַטַּעַם הַיַּפָּנִי יְכוֹלִים לְדַבֵּר. דּוּגְמָה מְצוּיֶּנֶת הִיא הַסְּצֵנָה שֶׁל אָמָּנֵי גָ'אז יִשְׂרְאֵלִים, שֶׁזּוֹכָה בְּיַפָּן לַחֲשִׂיפָה אַדִּירָה. לְדַעְתִּי, הַסִּיבָּה קְשׁוּרָה לְדנ"א הַמְּשׁוּתָּף לְאַנְשֵׁי הַגָ'אז הָאֵלֶּה - הוּא מְתוּחְכָּם, נוֹעָז, פּוֹרֵץ דֶּרֶךְ, יְצִירָתִי וּמְשַׁלֵּב סִגְנוֹנוֹת".
לְדַעְתְּךָ, הַצְלָחָה שֶׁל נִסְפַּח תַּרְבּוּת נִמְדֶּדֶת בְּהֶיקֵּף הַקָּהָל שֶׁנֶּחֱשַׂף בִּזְכוּתוֹ לִדְבַר מָה יִשְׂרְאֵלִי?