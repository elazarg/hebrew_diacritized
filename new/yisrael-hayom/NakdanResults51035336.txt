גַּלִּית דִּיסַטֵּל אַטְבַּרְיָאן
שֵׁנִי, סֶפְּטֶמְבֶּר 14, 2020 - 23:26
הָעוֹמְדִים בַּתּוֹר, וְהַדֵּמוֹקְרַטְיָה שֶׁלָּנוּ
"אֶרֶץ נֶהְדֶּרֶת" הַגִּישָׁה לְצוֹפֶיהָ מַעַרְכוֹן בּוֹעֵט וּמְטַלְטֵל שֶׁכָּל כּוּלּוֹ כְּתַב אִישּׁוּם קָשֶׁה נֶגֶד תַּרְבּוּת הָאוֹנֶס בְּיִשְׂרָאֵל.

הָאַנָּסִים הַפּוֹטֶנְצְיָאלִיִּים נִצְפּוּ מְחַכִּים בַּתּוֹר לְמִימּוּשׁ זְמָמָם, וּלְפִי הַמַּעַרְכוֹן הַזֶּה, לְפָחוֹת, הַמִּגְוָון הָאֱנוֹשִׁי שֶׁל עֲבַרְיָינֵי הַמִּין הַקָּשִׁים בָּרוּר כַּשֶּׁמֶשׁ: שַׂחְקָנֵי כַּדּוּרֶגֶל מִזְרָחִים, "נַעֲרֵי אַיָּה נָאפָה" מִזְרָחִים, אֱיָיל גּוֹלָן הַמִּזְרָחִי, וְרַק מַמָּשׁ־מַמָּשׁ בְּסוֹף הַתּוֹר עוֹמֵד גַּם אוּרִי זוֹהַר, זֶה שֶׁלְּמַעֲשֶׂה נָטַשׁ אֶת הַשֵּׁבֶט הַלָּבָן - וְעָרַק לִקְבוּצַת הַחֲרֵדִים.
מִסְתַּמֵּן אִם כָּךְ שֶׁמֵּאָז יְמֵי "יָבוֹא לָךְ, דִּינָה" לִפְנֵי אַרְבָּעָה עֲשׂוֹרִים - תַּרְבּוּת הָאוֹנֶס מוּשְׁרֶשֶׁת רַק בְּקֶרֶב מִזְרָחִים, כְּלוֹמַר צְעִירִים מִזְרָחִים וְרָזִים עִם מִשְּׁלַב עִילֵּג וּמַבָּט עִילֵּג וְכִיפָּה עַל הָרֹאשׁ כְּסִימָן צִינִי לַחֲרָטָה מְקוֹמִית.
וּגְבַרְבָּרֵי הָאֵלִיטָה הַתֵּל־אֲבִיבִית? אָה, הֵם לֹא אוֹנְסִים, לֹא מִתְעַלְּלִים, וְלֹא מַטְרִידִים מִינִית אַף אַחַת. בַּבּוֹהֵמָה הַתַּרְבּוּתִית וְהָאִינְטֵלֶקְטוּאָלִית שֶׁל יִשְׂרָאֵל מִתְנַהֲלִים כְּמוֹ בְּמִנְזָר קָתוֹלִי.
מוּזָר שֶׁכּוֹתְבִי "אֶרֶץ נֶהְדֶּרֶת" - חֵלֶק מִשְׁתַּיְּיכִים לְגַמְרֵי, בְּוַודַּאי בְּחוּגֵיהֶם הַחֶבְרָתִיִּים, לְאוֹתָהּ קְלִיקָה קְדוֹשָׁה וּמִתְנַזֶּרֶת - לֹא נִתְקְלוּ מֵעוֹלָם בְּפַרְשִׁיּוֹת הַהַטְרָדָה הַמִּינִית הַמְּזַעְזְעוֹת שֶׁיָּצְאוּ מִבֵּית הַחֲרוֹשֶׁת שֶׁל הָאֵלִיטָה, דּוּגְמַת תִּיכוֹן מְפוּרְסָם וְיוּקְרָתִי לְאָמָּנוּיוֹת, שֶׁמּוֹרָיו הִטְרִידוּ מִינִית תַּלְמִידִים וְתַלְמִידוֹת בְּאוֹפֶן סִדְרָתִי.
הַכּוֹתְבִים הָאַמִּיצִים וְהַנַּשְׁכָנִים שֶׁל "אֶרֶץ נֶהְדֶּרֶת", אַלּוּפֵי הֲסָאטִירָה הַבּוֹעֶטֶת וּנְטוּלַת הַפּוֹזִיצְיָה, כַּנִּרְאֶה חַיִּים בְּתוֹךְ בּוּעָה מוּגֶנֶת, וְלָכֵן מֵעוֹלָם לֹא נִתְקְלוּ בְּסִיפּוּרִים עַל זַמָּרֵי רוֹק צְעִירִים אוֹ מִזְדַּקְּנִים, שַׂחְקָנֵי תֵּיאַטְרוֹן וְאַף אַנְשֵׁי תִּקְשׁוֹרֶת בְּכִירִים אַשְׁכְּנַזִּים לַחֲלוּטִין שֶׁהוּאַשְׁמוּ בְּגָלוּי וּבְאוֹפֶן פּוּמְבִּי בְּהַטְרָדוֹת עַל מִנְעַד חוּמְרָה בִּלְתִּי מְבוּטָּל מֵאָז קַמְפֵּיְין מִי טוּ. זֶה מַצְחִיק שֶׁהַסְּטֵרֵיאוֹטִיפּ הָאוֹטוֹמָטִי שֶׁעוֹלֶה בָּרֹאשׁ בְּהֶקְשֵׁר שֶׁל אַלִּימוּת מִינִית הוּא מִזְרָחִי, בַּשָּׁבוּעַ שֶׁבּוֹ נֶאֱלַצְנוּ לְהֵיחָשֵׂף לְמַעֲשִׂיּוֹת בְּחָלוּק וַעֲלִייַּת גַּג בְּכִיכּוּבוֹ שֶׁל אֶחָד מִטּוֹבֵי בָּנָיו שֶׁל מִילְיֶיה הַתַּרְבּוּת הָאוּלְטְרָה־תֵּל־אֲבִיבִי. 
הַאִם כּוֹתְבֵי "אֶרֶץ נֶהְדֶּרֶת" הַבּוֹעֲטִים וְהַנַּשְׁכָנִים כָּל כָּךְ, מוּדָעִים לַפוּנְקְצִיָּה שֶׁהֵם מְמַלְּאִים בְּהַשְׁרָשַׁת וַהֲפָצַת סְטֵרֵיאוֹטִיפִּים גִּזְעָנִיִּים כָּל כָּךְ בּוֹטִים? יִיתָּכֵן שֶׁמְּדוּבָּר בִּכְתִיבָה לֹא מוּדַעַת: אִם לִשְׁפּוֹט לְפִי הָרֵקוֹרְדּ הַפּוֹלִיטִי שֶׁל הַתּוֹכְנִית, הֵם שִׁיקּוּף לַדּוֹר שֶׁמְּשׁוּכְנָע שֶׁהָיָה פֹּה גַּן עֵדֶן, עַד שֶׁבָּאוּ הַמִּזְרָחִים עִם הַפִּילּוּסִים וְהַטּוֹרְטֶלִים וְהַטְּרַקְטוֹרוֹן וְהָרַעַשׁ וְהַלִּכְלוּךְ וְתַרְבּוּת הָאוֹנֶס וְהַתַּבְלִינִים, גָּנְבוּ לַהוֹרִים אֶת הַמְּדִינָה וְהֶחֱרִיבוּ אֶת הָאוּטוֹפְּיָה.
אֶת הַמַּעַרְכוֹן הַזֶּה הִשְׁלִים חִיקּוּי מְמוּקָּד שֶׁל ד"ר אֲבִישַׁי בֶּן חַיִּים, הָאִישׁ שָׂשָׂם אֶת הָאֶצְבַּע בְּאוֹפֶן מְדוּיָּק בְּיוֹתֵר עַל הַמְּתָחִים הַתַּרְבּוּתִיִּים בֵּין יִשְׂרָאֵל הַשְּׁנִייָּה (בֵּית הַגִּידּוּל שֶׁל כּוֹכְבֵי מַעַרְכוֹן הַתּוֹר לְאוֹנֶס) לְיִשְׂרָאֵל הָרִאשׁוֹנָה - שֶׁאוֹתָהּ כַּנִּרְאֶה מְשַׁקֶּפֶת וּמְשָׁרֶתֶת "אֶרֶץ נֶהְדֶּרֶת". הֵם טִיפְּלוּ בְּבֶן חַיִּים כְּפִי שֶׁהֵם טִיפְּלוּ בָּאַנָּסִים הַפּוֹטֶנְצְיָאלִיִּים: עִילֵּג, נִלְעָג, פַּשְׁטָנִי וְנָמוּךְ, אוּלַי כִּנְקָמָה עַל כָּךְ שֶׁהַדּוֹקְטוֹר חָשַׂף אֶת מָה שֶׁהֵם עֲמֵלִים כָּל כָּךְ לְהַסְווֹת.
וְהָרֶוַוח שֶׁלָּהֶם אֵינוֹ רַק נְקָמָה סִמְלִית, אֶלָּא בְּדִיּוּק הַהֶיסֵּק הַמִּתְבַּקֵּשׁ מִצְּפִיָּיה בִּשְׁנֵי הַמַּעַרְכוֹנִים בַּזֶּה אַחַר זֶה: כְּכָל שֶׁנִּקְבַּע בַּתּוֹדָעָה שֶׁהַמִּזְרָחִים סוֹטִים, פּוֹשְׁעִים, מְלוּכְלָכִים וְנִלְעָגִים, כָּךְ נוּכַל גַּם לְצַיֵּיר אֶת בְּחִירָתָם הַפּוֹלִיטִית כִּסְטִיָּיה מְזוֹהֶמֶת שֶׁיֵּשׁ לְהִילָּחֵם בָּהּ בְּכָל דֶּרֶךְ. הִשְׁתַּגַּעְנוּ לָתֵת לִמְחוֹלְלֵי תַּרְבּוּת הָאוֹנֶס דְּרִיסַת רֶגֶל בַּדֵּמוֹקְרַטְיָה הַטְּהוֹרָה שֶׁלָּנוּ?
