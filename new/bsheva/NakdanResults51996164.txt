הַגָּמָל וְהַחֶסֶד שֶׁל רִבְקָה בִּרְאָיָה מַדָּעִית
לָמָּה חָשׁוּב לָדַעַת מַדָּעִים כְּשֶׁלּוֹמְדִים תּוֹרָה? יוֹתָם טְרַסְיוּק סְטוּדֶנְט לְהוֹרָאַת מַדָּעִים מַסְבִּיר עַל תְּכוּנוֹת הַגְּמַלִּים וְהַחֶסֶד הַגָּדוֹל שֶׁל רִבְקָה אִמֵּנוּ

יוֹתָם טְרַסְיוּק , כ"ה בְּחֶשְׁוָן תשפ"א

פָּרָשַׁת הַשָּׁבוּעַ חוֹשֶׂפֶת אוֹתָנוּ לְלִימּוּד חָשׁוּב בַּדֶּרֶךְ שֶׁבָּהּ נִבְנָה בֵּית יִשְׂרָאֵל, וְאוּלַי גַּם לְהַדְרָכָה מָה חָשׁוּב לְחַפֵּשׂ בְּשִׁידּוּךְ.

הַתּוֹרָה מְסַפֶּרֶת לָנוּ שֶׁכַּאֲשֶׁר אַבְרָהָם מְבַקֵּשׁ מֵאֱלִיעֶזֶר לִמְצוֹא אִישָּׁה רְאוּיָה לִבְנוֹ יִצְחָק, אֱלִיעֶזֶר מֵכִין מִבְחָן מְיוּחָד- "וְהָיָה הַנַּעֲרָה אֲשֶׁר אוֹמַר אֵלֶיהָ הַטִּי נָא כַדֵּךְ וְאֶשְׁתֶּה וְאָמְרָה שְׁתֵה וְגַם גְּמַלֶּיךָ אַשְׁקֶה ... וּבָהּ אֵדַע כִּי עָשִׂיתָ חֶסֶד עִם אֲדֹנִי"

כְּמוֹ כֵן, לְאוֹרֶךְ כָּל הַסִּיפּוּר מוּזְכָּרִים הַגְּמַלִּים: "וַיִּקַּח הָעֶבֶד עֲשָׂרָה גְמַלִּים... וַיַּבְרֵךְ הַגְּמַלִּים... גַּם לִגְמַלֶּיךָ אֶשְׁאָב עַד אִם כִּילּוּ לִשְׁתּוֹת... וַתִּשְׁאַב לְכָל גְּמַלָּיו... כִּילּוּ הַגְּמַלִּים לִשְׁתּוֹת" וְכוּ'

הַתּוֹרָה בְּדֶרֶךְ כְּלָל לֹא מַאֲרִיכָה בִּפְרָטִים שֶׁאֵינָם חִיּוּנִיִּים כְּמוֹ בְּאֵיזֶה אוֹפֶן מַגִּיעִים מִמָּקוֹם לַמָּקוֹם וְכַמָּה דֶּלֶק הַמְּכוֹנִית צוֹרֶכֶת בַּנְּסִיעָה... אַךְ פֹּה יֶשְׁנוֹ תֵּיאוּר מְפוֹרָט בְּיוֹתֵר שֶׁל כְּלִי הֲתַחְבּוּרָה הַמְּיוּחָד. בְּעֶצֶם נִיתָּן לוֹמַר שֶׁהַגְּמַלִּים הִיוּוּ מַרְכִּיב חָשׁוּב בְּמִבְחַן הַחֶסֶד שֶׁל רִבְקָה.

לְפִי פְּרוֹפ' רְאוּבֵן יָגִיל, הַגָּמָל יָכוֹל לְהִימָּנַע מִשְּׁתִיָּה כִּמְעַט 30 יוֹם וְאָז לִשְׁתּוֹת 200 לִיטֶר מַיִם בְּ-3 דַּקּוֹת. אִם נַעֲשָׂה חֶשְׁבּוֹן פָּשׁוּט, רִבְקָה בְּהַצָּעָתָהּ "גַּם לִגְמַלֶּיךָ אֶשְׁאָב עַד אִם כִּילּוּ לִשְׁתּוֹת" מַצִּיעָה לִשְׁאוֹב 2000 לִיטֶר מַיִם! עַכְשָׁיו הַבִּיטּוּי "וְהָאִישׁ מִשְׁתָּאֶה לָהּ" מְקַבֵּל מִשְׁנֵה תּוֹקֶף. אֱלִיעֶזֶר הָלַךְ לְחַפֵּשׂ אִישָּׁה שֶׁכָּל כּוּלָּהּ חֶסֶד וּנְתִינָה. רַק כָּךְ אֶפְשָׁר לְהָקִים אֶת עַם יִשְׂרָאֵל שֶׁאָמוּר לְקַבֵּל וּלְיַישֵּׂם אֶת תּוֹרַת הַחֶסֶד.

אָז אֵיךְ בְּדִיּוּק מַצְלִיחַ הַגָּמָל לִשְׁתּוֹת כָּל כָּךְ הַרְבֵּה מַיִם בְּבַת אַחַת? בְּהַשְׁוָואָה לִבְנֵי אָדָם, פְּרוֹפ' יָגִיל מְצַיֵּין כִּי עַל מְנַת לְפַצּוֹת בִּשְׁתִיָּיה עַל אִיבּוּד 6 לִיטֶר מַיִם בֶּן אָדָם זָקוּק לִכְ-24 שָׁעוֹת. הַסִּיבָּה הִיא שֶׁאִם הַקֶּצֶב הָיָה גָּדוֹל יוֹתֵר, הָיָה יָכוֹל לְהִיגָּרֵם נֶזֶק לְכַדּוּרִיּוֹת הַדָּם שֶׁעֲלוּלוֹת לְהִתְפּוֹצֵץ מִלַּחַץ אוֹסְמוֹטִי גָּבוֹהַּ. אָז אֵיךְ הַגָּמָל עוֹשֶׂה זֹאת?

כְּדֵי לַעֲנוֹת עַל הַשְּׁאֵלָה- עָלֵינוּ לְהָבִין מִסְפַּר דְּבָרִים חֲשׁוּבִים עַל מִבְנֵה הַדָּם בְּגָמָל. בְּהִתְיַיחֵס לְתָאֵי הַדָּם הָאֲדוּמִּים- תָּאֵי הַדָּם שֶׁל הַגָּמָל שׁוֹנִים בְּצוּרָתָם מָשָׁל הָאָדָם. בִּזְמַן שֶׁתָּאֵי הַדָּם אֶצְלֵנוּ הֵם בְּצוּרַת דִּיסְקוּס, הַתָּאִים שֶׁל הַגָּמָל הֵם בְּצוּרָה סְגַלְגַּלָּה. הֵם גְּמִישִׁים יוֹתֵר וַעֲמִידִים לְלַחַץ אוֹסְמוֹטִי גָּבוֹהַּ. תָּאֵי הַדָּם שֶׁל הַגָּמָל יִשָּׁאֲרוּ לְלֹא שִׁינּוּי גַּם בְּרִיכּוּזֵי מֶלַח שֶׁל 20% וְגַם בְּרִיכּוּזִים נְמוּכִים שֶׁל 0.1%. לָכֵן הוּא יָכוֹל לִשְׂרוֹד הַרְבֵּה זְמַן לְלֹא שְׁתִיָּה וְאָז לִשְׁתּוֹת בְּבַת אַחַת כַּמּוּת נוֹזְלִים עֲצוּמָה.

נוֹסָף עַל כָּךְ, הַהֶמַּטוֹקְרִיט (יַחַס נֶפַח תָּאֵי הַדָּם הָאֲדוּמִּים בְּיַחַס לְנֶפַח הַדָּם) בְּגָמָל הוּא 28% לְעוּמַּת הָאָדָם 45%. מָה שֶׁאוֹמֵר שֶׁהַדָּם שֶׁל הַגָּמָל הַרְבֵּה יוֹתֵר נוֹזְלִי. דָּבָר הַמְּאַפְשֵׁר לוֹ לְאַבֵּד הַרְבֵּה מַיִם עַד שֶׁהַדָּם הוֹפֵךְ לִצְמִיגֵי וּמַקְשֶׁה עַל הַלֵּב.

וְאִם נִתְיַיחֵס לַאֲגִירַת מַיִם. הַאִם הַדַּבֶּשֶׁת הִיא הַמָּקוֹם בּוֹ הַגָּמָל אוֹגֵר מַיִם בְּמַסָּעוֹ? מִתְבָּרֵר שֶׁלֹּא! לְדַבֶּשֶׁת יֶשְׁנָם תַּפְקִידִים אֲחֵרִים. הַדַּבֶּשֶׁת הִינָּהּ מַאֲגַר עֲנָק שֶׁל שׁוּמָּן. הִיא נִמְצֵאת עַל גַּב הַגָּמָל וּמְהַוֶּוה חוֹמֶר בִּידוּד מְעוּלָּה. הַחוֹם שֶׁנִּקְלָט בְּדַבֶּשֶׁת אֵינוֹ עוֹבֵר בְּקַלּוּת מִמֶּנָּה לִשְׁאַר חֶלְקֵי הַגּוּף, כֵּיוָון שֶׁיֵּשׁ בָּהּ יֵשׁ מְעַט מְאֹד כְּלֵי דָּם.

בְּנוֹסָף לַתְּכוּנוֹת הַמְּיוּחָדוֹת שֶׁל הַדַּבֶּשֶׁת, יֶשְׁנָן לַגָּמָל עוֹד מִסְפָּר רַב שֶׁל תְּכוּנוֹת וְהַתְאָמוֹת הַמְּאַפְשְׁרוֹת לוֹ לְתַפְקֵד כִּכְלִי הַתַּחְבּוּרָה שֶׁל הַמִּדְבָּר, כְּפִי שֶׁמּוּזְכָּר שׁוּב וָשׁוּב בְּפָרָשָׁתֵנוּ. יֶשְׁנָן הַתְאָמוֹת בַּמִּבְנֶה הַמּוֹרְפוֹלוֹגִי הַקְּשׁוּרוֹת לְגוֹדְלוֹ וּמִבְנֵהוּ, יֶשְׁנָן הַתְאָמוֹת הִתְנַהֲגוּתִיּוֹת הַקְּשׁוּרוֹת לַדֶּרֶךְ בָּהּ הוּא יוֹשֵׁב (כְּשֶׁרַגְלָיו מוּצַלּוֹת) וְעוֹמֵד (עִם פָּנָיו לַשֶּׁמֶשׁ, כְּדֵי לְהַקְטִין אֶת שֶׁטַח הַפָּנִים הֶחָשׂוּף אֵלֶיהָ), וְהַתְאָמוֹת פִיזְיוֹלוֹגִיּוֹת (הַקְּשׁוּרוֹת לְדֶרֶךְ וִיסּוּת הַחוֹם שֶׁלּוֹ).

אָז עַכְשָׁיו כְּשֶׁאָנוּ מְבִינִים יוֹתֵר אֶת תְּכוּנוֹתָיו שֶׁל הַגָּמָל אָנוּ מְבִינִים מַדּוּעַ בְּדוֹרוֹת קוֹדְמִים הִשְׁתַּמְּשׁוּ בִּסְפִינַת הַמִּדְבָּר לְמַסָּעוֹת אֲרוּכִּים (כְּמוֹ מִכְּנַעַן לַאֲרַם נַהֲרַיִים) וְכֵן מוּבָן מַדּוּעַ הַתּוֹרָה מַזְכִּירָה שׁוּב וָשׁוּב אֶת הַגָּמָל כַּאֲשֶׁר הִיא רוֹצָה לְבַטֵּא אֶת מִידַּת הַחֶסֶד שֶׁל רִבְקָה.

יוֹתָם טְרַסְיוּק סְטוּדֶנְט לְהוֹרָאַת הַמַּדָּעִים, מִכְלֶלֶת הֶרְצוֹג.