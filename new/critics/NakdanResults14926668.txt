בִּיקּוֹרֶת סִפְרוּתִית עַל הָלְאָה מֵאֵת מַיְיקְל קְרַייְטוֹן הַבִּיקּוֹרֶת נִכְתְּבָה בְּיוֹם רִאשׁוֹן, 23 בְּאוֹגוּסְט, 2020
ע"י נִצְחִיָּה

"הָאִישׁ מִסִּיטִיבַּנְק שָׁאַל, 'מָה עִם סַעֲרוֹת צִיטוֹקִינִים?'
סַעֲרוֹת צִיטוֹקִינִים, אֱלוֹהִים. חָשַׁב רִיק. הוּא פִיסְפֵס אֶת חֲבָטַת הַפְּתִיחָה. 'טוֹב,' אָמַר, 'סַעֲרוֹת צִיטוֹקִינִים זֶה רַק רַעֲיוֹן סְפֵּקוּלָטִיבִי. עֶקְרוֹנִית, בִּנְסִיבּוֹת נְדִירוֹת מְסוּיָּמוֹת, הַמַּעֲרֶכֶת הַחִיסּוּנִית עוֹבֶרֶת לְמַצָּב שֶׁל תְּגוּבַת-יֶתֶר וְתוֹקֶפֶת אֶת הַגּוּף, מָה שֶׁגּוֹרֵם לְכֶשֶׁל בְּכַמָּה מַעַרְכוֹת אֵיבָרִים - '
'זֶה לֹא מָה שֶׁקָּרָה בְּמַגֵּיפַת הַשְׁפָּעַת שֶׁל 1918?'
'זֶה מָה שֶׁאוֹמְרִים כַּמָּה אָקָדֵמָאִים, אֲבָל כּוּלָּם עוֹבְדִים עִם חֶבְרוֹת תְּרוּפוֹת שֶׁמְּשַׁוְּוקוֹת מוּצָרִים מִתְחָרִים.'
'אַתָּה אוֹמֵר שֶׁאוּלַי זֶה לֹא נָכוֹן?'
'אַתָּה צָרִיךְ לְהִיזָּהֵר מְאוֹד בְּמָה שֶׁהָאוּנִיבֶרְסִיטָאוֹת אוֹמְרוֹת בְּיָמֵינוּ.'
'אֲפִילּוּ עַל 1918?'
'לַדִּיסְאִינְפוֹרְמַצְיָה יֵשׁ צוּרוֹת רַבּוֹת,' אָמַר רִיק וְהֵרִים אֶת הַכַּדּוּר שֶׁלּוֹ. 'הָאֱמֶת שֶׁצִּיטוֹקִינִים הֵם גַּל הֶעָתִיד'.

===
קוֹרְאִים לִי נִצְחִיָּה, וַאֲנִי אַסְפָנִית נִלְהֶבֶת שֶׁל אִיזְכּוּרֵי סִפְרוּת לְפַנְדֶמְיָה הָעוֹלָמִית הַקּוֹדֶמֶת. זֹאת שֶׁשָּׁמַעְתִּי עָלֶיהָ בִּמְעוּמְעָם בִּלְבַד לְפִי פְּרוֹץ הַפַּנְדֶמְיָה הַנּוֹכְחִית. סְעָרוֹת צִיטוֹקָנִים אָכֵן גָּרְמוּ לִנְזָקִים בַּשַּׁפַּעַת הַסְּפָרַדִּית בְּ-1918, וְהֵן אֵלֶּה שֶׁגּוֹרְמוֹת כָּעֵת אֶת דַּלֶּקֶת הָרֵיאוֹת הַדּוּ צְדָדִית הַמְּאַפְיֶינֶת אֶת מַחֲלַת הַקּוֹרוֹנָה. קְרַייְטוֹן לֹא הִכִּיר קוֹרוֹנָה. הוּא כָּתַב אֶת הַסֵּפֶר הַזֶּה בְּ-2006, וּמֵת בְּ-2008. הוּא לֹא תִּכְנֵן שֶׁפְּרִיט הַמֵּידָע הַזֶּה יִהְיֶה רֵלֵוַונְטִי אֵיכְשֶׁהוּ.

זֶה לֹא סֵפֶר עַל קוֹרוֹנָה. וְלֹא עַל שַׁפַּעַת. זֶה סֵפֶר עַל גֵּנֵטִיקָה מוֹלֶקוּלָרִית, וּבְעִיקָּר עַל פָּטֶנְטִים וְהַמְצָאוֹת בַּתְּחוּם. יוֹתֵר מִכָּל זֶהוּ סֵפֶר מִסּוּג "סִפְרֵי הָאַגֶּ'נְדָה". זֶה הָיָה זָ'אנֶר נָפוֹץ יוֹתֵר בִּתְחִילַּת הַמֵּאָה הָעֶשְׂרִים, כַּאֲשֶׁר סוֹפְרִים יָצְרוּ דְּמוּיוֹת וַעֲלִילָה עָבַת כֶּרֶס כְּדֵי לְהַצִּיג סוּגְיָיה שֶׁבָּהּ הָיְתָה לָהֶם אַגֶּ'נְדָה בְּרוּרָה. הָרוֹמָן הָיָה חַיָּיב לִהְיוֹת עַב כֶּרֶס בִּגְלַל שֶׁמֵּעֵבֶר לִיצִירַת הָעֲלִילָה וּבְנִיַּית הַדְּמוּיוֹת הָיָה צָרִיךְ לָתֵת לָהֶן גַּם לְהַבִּיעַ אֶת עַצְמָן וְאֶת דַּעְתָּן בִּרְהִיטוּת אֲרוּכָּה. קְרַייְטוֹן הֶחֱיָה אֶת הַזָּ'אנֶר מֵחָדָשׁ. הוּא לֹא בָּנָה מַמָּשׁ רוֹמָן, יוֹתֵר אוֹסֵף עֲלִילוֹת נִפְרָדוֹת שֶׁמַּשִּׁיקוֹת זוֹ לְזוֹ בְּצוּרָה רְפוּיָה וּמְסוּפָּרוֹת לְסֵירוּגִין. בַּסּוֹף הוּא גַּם מְצָרֵף אַחֲרִית דָּבָר שֶׁמְּסַכֶּמֶת אֶת דַּעְתּוֹ בְּנוֹשֵׂא חִידּוּשִׁים גֵּנֵטִיִּים - אֵין לָתֵת זְכוּיוֹת פָּטֵנְט עַל גֵּנִים, יֵשׁ לָתֵת לָאָדָם זְכוּת עַל רִקְמוֹת גּוּפוֹ, יֵשׁ לְפַרְסֵם בְּפוּמְבִּי נְתוּנֵי מֶחְקָר וְלֹא לֶאֱסוֹר עַל מֶחְקָרִים גֵּנֵטִיִּים כִּי הַמְּנִיעָה לֹא תַּעֲשֶׂה כְּלוּם. כְּדֵי לְפַתֵּחַ אֶת הַנְּקוּדּוֹת הָאֵלֶּה בְּצוּרָה סִיפּוּרִית הוּא מִשְׁתַּמֵּשׁ בְּיוֹתֵר מִ-500 עַמּוּדִים, וּכְמוֹ שֶׁאָמַרְתִּי כַּנִּרְאֶה שֶׁאֵין בְּרֵירָה. אִם רוֹצִים גַּם עֲלִילוֹת, גַּם דְּמוּיוֹת פָּחוֹת אוֹ יוֹתֵר עֲגוּלּוֹת, וְגַם נְאוּמִים וְטִיעוּנִים - זֶה לוֹקֵחַ מָקוֹם. בֵּין לְבֵין מְשׁוּבָּצוֹת "יְדִיעוֹת חַדְשׁוֹתִיּוֹת" לִכְאוֹרָה בְּנוֹשְׂאִים רֵלֵוַונְטִים, אֲבָל לֹא בָּרוּר בְּמָה הֵן תּוֹרְמוֹת.

סַךְ הַכֹּל נֶחְמָד, אִם מְבִיאִים בְּחֶשְׁבּוֹן שֶׁאֶפְשָׁר לְדַלֵּג חוֹפְשִׁי עַל הַחֲלָקִים הַטֶּכְנִיִּים יוֹתֵר, אִם מְבִינִים שֶׁהוּא לֹא מְנַסֶּה לוֹמַר "אִמָּא'לֶה קָדִימָה אַל תַּעֲשׂוּ אֶת זֶה" כְּמוֹ סְפָרֶיהָ שֶׁל רוּת אוֹזוֹקִי לְדוּגְמָה, וְאִם מְבִיאִים בְּחֶשְׁבּוֹן שֶׁעָבְרוּ אַרְבַּע עֶשְׂרֵה שָׁנִים מִזְּמַן הַכְּתִיבָה וּדְבָרִים הִשְׁתַּנּוּ בְּצוּרוֹת כָּאֵלֶּה וַאֲחֵרוֹת.
אֶפְשָׁר לִקְרוֹא. אֶפְשָׁר גַּם לְוַותֵּר.