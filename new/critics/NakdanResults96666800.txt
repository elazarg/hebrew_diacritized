בִּיקּוֹרֶת סִפְרוּתִית עַל שְׁלוֹשִׁים וַחֲמִישָּׁה בְּמַאי מֵאֵת אֵרִיךְ קֶסְטְנֶר
הַבִּיקּוֹרֶת נִכְתְּבָה בְּיוֹם חֲמִישִׁי, 4 בְּיוּנִי, 2020, ע"י רְוִיטָל ק.

אֵיזֶה כֵּיף לְדָנִי שֶׁיֵּשׁ לוֹ דּוֹד כַּזֶּה, כְּמוֹ מַר סִבּוֹנִי, שֶׁיָּכוֹל לְהַקְדִּישׁ לוֹ זְמַן וְלָקַחַת אוֹתוֹ לְהַרְפַּתְקָאוֹת מַסְעִירוֹת.
אֲנִי קְצָת מְקַנֵּאת בְּמַר סִבּוֹנִי, שֶׁמַּצְלִיחַ לִהְיוֹת דּוֹד כ"כ מוּצְלָח וְאָדָם מַשְׁמָעוּתִי בְּחַיָּיו שֶׁל הָאַחְיָין שֶׁלּוֹ.
לֹא שֶׁמִּישֶׁהוּ מְצַפֶּה מִמֶּנִּי, כַּמּוּבָן.
מַר סִבּוֹנִי הוּא רַוַּוק לְלֹא יְלָדִים וְאִילּוּ אֲנִי נְשׂוּאָה, מְגַדֶּלֶת חֲמִישָּׁה יְלָדִים וְעוֹבֶדֶת בְּמִשְׂרָה מְלֵאָה, אָז כַּמָּה זְמַן כְּבָר נִשְׁאַר לְהַקְדִּישׁ לְאַחְיָינִים, תַּגִּידוּ לִי?
מַזָּל שֶׁאֲנִי שְׁכֵנָה שֶׁלָּהֶם, אָז אוּלַי זֶה לֹא הָמוֹן זְמַן, אֲבָל יוֹתֵר מֵאֲשֶׁר בֶּעָבָר.
לוֹקַחַת מֵהַגַּן לִפְעָמִים, מְפַטְפֶּטֶת קְצָת, מַקְשִׁיבָה - לִפְעָמִים בַּחֲצִי אוֹזֶן מְיוּמֶּנֶת עִם "אֲהָהּ" וּ"מממ" בִּזְמַנִּים הַמַּתְאִימִים, כְּמוֹ עִם הַיְּלָדִים שֶׁלִּי.
וּמַמְלִיצָה עַל סְפָרִים, כַּמּוּבָן.
(זֶה אוּלַי הָעֵרֶךְ הַמּוּסָף הֲכִי מַשְׁמָעוּתִי שֶׁלִּי כְּדוֹדָה, לִשְׁלוֹף הַמְלָצוֹת עַל סְפָרִים טוֹבִים, כְּמוֹ הַסֵּפֶר הַזֶּה, לְמָשָׁל).
מִצַּד שֵׁנִי, בְּנִיגּוּד לְמַר סִבּוֹנִי - אֲנִי הֶעֱנַקְתִּי לָאַחְיָינִים שֶׁלִּי בְּנֵי דּוֹדִים.
וְעוֹד עָבַרְנוּ לָגוּר לְיָדָם, כָּךְ שֶׁאֶפְשָׁר לְהִיפָּגֵשׁ כַּמָּה שֶׁרוֹצִים וּלְשַׂחֵק קָטָאן יַחַד אוֹ סְתָם לָשֶׁבֶת עַל הַסַּפָּה וְלִקְרוֹא סְפָרִים, זֶה לְצַד זֶה.

הַיּוֹם הָ-35 בַּמַּאי, יוֹם הַמְּסוּגָּל לְנִיסִּים וְנִפְלָאוֹת וַאֲנִי בְּדִיּוּק חֲזִיתִי בְּפֶלֶא כַּזֶּה, כִּי חָזַרְתִּי זֶה עַתָּה מִבֵּית הַחוֹלִים שָׁם מְאוּשְׁפָּזוֹת אֲחוֹתִי וְהָאַחְיָינִית הַחֲדָשָׁה שֶׁלִּי.
וַאֲנַחְנוּ שְׁכֵנִים, כְּבָר אָמַרְתִּי, וְאֵיזֶה כֵּיף זֶה לַעֲבוֹר אֶת זֶה בְּיַחַד.
אֶתְמוֹל, כְּשֶׁאֲחוֹתִי וְגִיסִי נָסְעוּ לְבֵית חוֹלִים, הָאַחְיָינִיּוֹת שֶׁלִּי הָיוּ אֶצְלֵנוּ.
אֲרוּחַת צָהֳרַיִים, אֲרוּחַת עֶרֶב, מִקְלַחַת, מְשַׂחֲקִים.
אֲנִי לֹא מַר סִבּוֹנִי אֲבָל הָיִיתִי דּוֹדָהּ דֵּי בְּסֵדֶר, אֲנִי חוֹשֶׁבֶת.
וְהָעִיקָּר, שֶׁזֶּה הַחַיִּים עַצְמָם, הֲרֵי עוֹד לְפָנֵינוּ.
אֲנִי מִתְכַּוֶּונֶת לַחַיִּים בִּשְׁכֵנוּת, לְלָשֶׁבֶת עַל הַסַּפָּה לִקְרוֹא סְפָרִים זֶה לְצַד זֶה וּלְשַׂחֵק קָטָאן אוֹ מָה שֶׁלֹּא יִהְיֶה הַלָּהִיט כְּשֶׁהִיא תִּגְדַּל, הָאַחְיָינִית הַחֲדָשָׁה שֶׁלִּי.

לִפְנֵי שְׁנָתַיִים עוֹד לֹא הָיִינוּ שְׁכֵנִים.
הָיִינוּ כִּמְעַט, טְרוֹם מַעֲבָר.
לִפְנֵי שְׁנָתַיִים, הָיִינוּ בְּמָקוֹם אַחֵר לְגַמְרֵי.
לִפְנֵי שְׁנָתַיִים הָיְתָה תְּהוֹם עֲמוּקָּה וַאֲפֵלָה שֶׁלֹּא יָדַעְתִּי אֵיךְ נֵצֵא מִמֶּנָּה, מִשְׁפַּחְתִּית.
הָיִיתִי בְּהֵרָיוֹן וַאֲחוֹתִי - אֲחוֹתִי כְּבָר לֹא הָיְתָה.
וְגַם תִּינוֹקֶת לֹא הָיְתָה.
וְהָיָה כְּאֵב וְאֵבֶל.
וְהָיְתָה לִי תְּחוּשַׁת אַשְׁמָה, לֹא הֶגְיוֹנִית, לֹא רַצְיוֹנָלִית, אֲבָל בְּכָל זֹאת.
מֵעֵין "אַשְׁמַת שׂוֹרְדִים".
כִּי אֲנִי הָיִיתִי בְּהֵרָיוֹן, וַאֲחוֹתִי - כְּבָר לֹא.
וְעָמַדְנוּ לִהְיוֹת שְׁכֵנוֹת וְהַהֵרָיוֹן שֶׁלִּי, כָּךְ הִרְגַּשְׁתִּי, עָמַד שָׁם בֵּין שְׁתֵּינוּ כְּמוֹ תִּזְכּוֹרֶת קְבוּעָה וּמַכְאִיבָה לְמָה שֶׁלֹּא צָרִיךְ תִּזְכּוֹרֶת כְּדֵי שֶׁיִּכְאַב וּמָה יִהְיֶה.
לִפְנֵי שְׁנָתַיִים לֹא יָכוֹלְתִּי לְדַמְיֵין אֶת הַיּוֹם הַזֶּה, הַלְּוַואי שֶׁהָיִיתִי יְכוֹלָה, הַלְּוַואי שֶׁיָּכוֹלְנוּ לָדַעַת מֵרֹאשׁ שֶׁאוֹשֶׁר גָּדוֹל עוֹד יַגִּיעַ.
אֲבָל אִם הָיִינוּ יוֹדְעִים מֵרֹאשׁ - אוּלַי לֹא הָיִינוּ יְכוֹלִים לְהַעֲרִיךְ אוֹתוֹ כָּל כָּךְ, לְהָבִין עַד כַּמָּה הוּא גָּדוֹל.

וְעַכְשָׁיו חָזַרְתִּי מִבֵּית חוֹלִים, כְּבָר אָמַרְתִּי.
מִמַּחְלֶקֶת יוֹלְדוֹת שֶׁהִיא מָקוֹם שֶׁל קֶסֶם גָּדוֹל שֶׁמִּתְרַחֵשׁ כָּל הַזְּמַן, לְלֹא הַפְסָקָה.
תִּינוֹקוֹת קְמוּטִים נִדְחָפִים בַּעֲגָלוֹת שֶׁקּוּפּוֹת, אִמָּהוֹת כְּאוּבוֹת מְדַדּוֹת מִפֹּה לְשֵׁם.
הַכֹּל נוֹרְמָלִי וְשִׁגְרָתִי וְדֶרֶךְ הָעוֹלָם וְגַם לֹא יֵאָמֵן וּמוּפְלָא וְחַד פַּעֲמִי כָּל פַּעַם מֵחָדָשׁ.
וְאִי אֶפְשָׁר שֶׁלֹּא לָחוּשׁ כַּמָּה הַכְּאֵב וְהַקּוֹשִׁי שֶׁל הַלֵּידָה מִתְגַּמְּדִים, כֵּן זוֹ קְלִישָׁאָה, אֲבָל גַּם עוּבְדָּה, מוּל 2975 גְּרָם שֶׁל מְתִיקוּת וְשֶׁל קֶסֶם.
קֶסֶם אֲמִיתִּי וְטָהוֹר, כְּזֶה שֶׁלֹּא יָכוֹל לְהִתְרַחֵשׁ בְּסִפְרֵי הַפַנְטַזְיָה, אֲפִילּוּ לֹא בַּיָּם הַדְּרוֹמִי, אֶלָּא אַךְ וְרַק בָּעוֹלָם הַמְּצִיאוּתִי.

בְּרוּכָה הַבָּאָה לְעוֹלָם, אַחְיָינִית שֶׁלִּי.
חִיכִּינוּ לָךְ כָּל כָּךְ.

(תּוֹדָה לְנִצְחִיָּה עַל הַתִּזְכּוֹרֶת לַ-35 בְּמַאי)
