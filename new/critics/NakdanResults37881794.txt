לִמְצוֹא וּלְאַבֵּד - בְּרוּק דֶּיְוִויס
בִּיקּוֹרֶת סִפְרוּתִית עַל לִמְצוֹא וּלְאַבֵּד מֵאֵת בְּרוּק דֶּיְוִויס.
הַבִּיקּוֹרֶת נִכְתְּבָה בְּיוֹם רִאשׁוֹן, 2 בְּאוֹגוּסְט, 2020 ע"י נִצְחִיָּה

"רוֹצָה לִרְאוֹת מַשֶּׁהוּ כֵּיפִי?" חַוִּי הוֹבִילָה אוֹתִי לַחֲנָיָה לְיַד הַבִּנְיָין. הָלַכְתִּי אַחֲרֶיהָ, כִּי הָיִיתִי יַלְדָּה טוֹבָה וּלְחָוִי הָיוּ כָּל מִינֵי רַעֲיוֹנוֹת מְעַנְיְינִים. הַחֲנָיָה הָיְתָה בַּמִּפְלָס, שְׁתֵּי קוֹמוֹת מֵעַל קוֹמַת הַקַּרְקַע, וְהָיָה שָׁם מַרְזֵב לְכָל הָאוֹרֶךְ. "תִּרְאִי אֵיזֶה כֵּיף", הִיא חָלְצָה נַעֲלַיִים, עָבְרָה אֶת הַמַּעֲקֶה וְהִתְגַּלְּשָׁה לְמַטָּה. "בּוֹאִי, כְּדַאי לְךָ, זֶה כֵּיף". עָבַרְתִּי אֶת הַמַּעֲקֶה וְהִתְכּוֹנַנְתִּי לְהִתְגַּלֵּשׁ. בָּרֶגַע הַזֶּה יָצְאָה לְמִרְפֶּסֶת אַחַת הַשְּׁכֵנוֹת שֶׁגָּרָה בַּבִּנְיָן וְצָעֲקָה עָלֵינוּ שֶׁאֲנַחְנוּ חַסְרוֹת אַחְרָיוּת, עוֹשׂוֹת דְּבָרִים מְסוּכָּנִים בְּלִי לָשִׂים לֵב וְשֶׁלֹּא נַעֲשֶׂה אֶת זֶה אַף פַּעַם יוֹתֵר. לֹא הָיְתָה לִי בְּרֵירָה וְלָכֵן וִיתַּרְתִּי עַל הַתַּעֲנוּג. בַּפַּעַם הַבָּאָה שֶׁהִגַּעְתִּי לְשָׁם בָּדַקְתִּי מַמָּשׁ טוֹב שֶׁאַף שְׁכֵנָה לֹא מִסְתַּכֶּלֶת, וְרַק אָז עָבַרְתִּי אֶת הַגָּדֵר וְהִתְחַלְתִּי לְהַחֲלִיק. זֶה נִגְמַר בְּבֵית חוֹלִים, לְמַזָּלִי הָרַב רַק בְּנֶקַע.

הָיִיתִי בַּת שֶׁבַע וְעָשִׂיתִי שְׁטוּיוֹת. לְהַרְבֵּה אֲנָשִׁים יֵשׁ זִכְרוֹנוֹת מֵהַרְבֵּה גִּילִים שׁוֹנִים, אֲבָל לִי יֵשׁ תְּחוּשָׁה חֲזָקָה מְאוֹד שֶׁל עַצְמִי בַּת הַשֶּׁבַע וְשֶׁל עַצְמִי בַּת הַשֵּׁשׁ עֶשְׂרֵה. תְּחוּשָׁה פְּנִימִית שֶׁהִיא הַרְבֵּה יוֹתֵר חֲזָקָה מָסַךְ הַזִּכְרוֹנוֹת שֶׁלִּי, אֶלָּא מַחֲזִיקָה בִּפְנִים גַּם אֶת הַתּוֹדָעָה שֶׁמֵּאֲחוֹרֵיהֶם. עָמוֹק בִּפְנִים אֲנִי עֲדַיִין לוֹמֶדֶת לִקְרוֹא בַּפַּעַם הַשְּׁנִיָּה לַמְרוֹת שֶׁכְּבָר קָרָאתִי בַּגַּן. הָיָה לִי מְעַנְיֵין לִרְאוֹת אֵיךְ עוֹשִׂים אֶת זֶה בְּצוּרָה שִׁיטָתִית. אֲנִי זוֹכֶרֶת אֶת הַמְּנִיעִים שֶׁגָּרְמוּ לִי לִקְפּוֹץ מֵהַמַּרְזֵב, וְאֶת הַתְּחוּשָׁה הַמּוּזָרָה כְּשֶׁהַשֵּׂיעָר שֶׁלִּי נִשְׂרַף כְּשֶׁעָמַדְתִּי קָרוֹב מִדַּי לְכִירָיִים בְּבַיִת שֶׁל חֲבֵרָה וְהַחֲבֵרָה רָאֲתָה וְלֹא אָמְרָה כְּלוּם "כִּי זֶה הָיָה נוֹרָא יָפֶה".

כָּכָה זֶה יְלָדִים בְּנֵי שֶׁבַע, סַכָּנוֹת מְהַלְּכוֹת. יֵשׁ לָהֶם אֶפֶס אֶפְשָׁרוּיוֹת תִּכְנוּן עֲתִידִי. וְכַמּוּבָן, יֵשׁ לָהֶם גַּם מַלְאָךְ שֶׁשּׁוֹמֵר מִלְּמַעְלָה, אַחֶרֶת יִהְיֶה רַע מְאוֹד. יְלָדִים בְּנֵי שֶׁבַע חוֹשְׁבִים מְאוֹד קוֹנְקְרֵטִית. אִי אֶפְשָׁר לְהַגִּיד עַל יַלְדָּה בַּת שֶׁבַע "הִיא הִרְגִּישָׁה שֶׁיֵּשׁ חוּקִּים בַּמַּחְסָן שֶׁל הַשְּׁכֵנִים שֶׁלָּהּ, חוּקִּים שֶׁהִיא לֹא יוֹדַעַת אֲבָל כָּל הַשְּׁאָר כֵּן יוֹדְעִים, חוּקִּים שֶׁקְּשׁוּרִים לְאֵיךְ שֶׁגְּבָרִים, נָשִׁים וִילָדִים מִתְנַהֲגִים כְּשֶׁהֵם בְּיַחַד. חוּקִּים שֶׁנּוֹתְנִים לַגְּבָרִים מָקוֹם בַּמַּחְסָן מוּל הַטֵּלֵוִויזְיָה, שֶׁנּוֹתְנִים לְנָשִׁים אֶת הַחֲלָלִים שֶׁבֵּינֵיהֶם, שֶׁנּוֹתְנִים לַיְּלָדִים אֶת הַמָּקוֹם שֶׁבַּחוּץ". אֵלֶּה לֹא מִילִּים שֶׁל יַלְדָּה בַּת שֶׁבַע וְלֹא מַחְשָׁבוֹת שֶׁל יַלְדָּה בַּת שֶׁבַע. אֵלֶּה מַחְשָׁבוֹת שֶׁל אִישָּׁה בּוֹגֶרֶת שֶׁמְּנַסָּה לְהַמְצִיא יַלְדָּה בַּת שֶׁבַע שֶׁהִיא לֹא סְתָם, הִיא פִילוֹסוֹפִית גְּדוֹלָה עִם תּוֹבָנוֹת סוֹצְיוֹלוֹגִיּוֹת עֲמוּקּוֹת.

מִילִי בִּירְד בַּת הַשֶּׁבַע נִזְנַחַת בַּחֲנוּת כָּלְבּוֹ גְּדוֹלָה. אַבָּא שֶׁלָּהּ נִפְטַר, וְאִמָּא שֶׁלָּהּ אָמְרָה לָהּ לְחַכּוֹת שָׁם וְאָז נֶעֶלְמָה. כְּמוֹ כֵן מִילִי הִיא פִילוֹסוֹפִית וְסוֹצְיוֹלוֹגִית עֲמוּקָּה וְהִיא אַף פַּעַם לֹא בּוֹכָה אוֹ פּוֹרֶצֶת בְּהֶתְקֵף זַעַם. שְׁנֵי קְשִׁישִׁים תִּמְהוֹנִים עוֹזְרִים לְמִילִי אִם כִּי לֹא בַּדֶּרֶךְ הַיְּשִׁירָה שֶׁהֱיִיתֶם יְכוֹלִים לַחֲשׁוֹב עָלֶיהָ, אֶלָּא בְּכָל מִינֵי הַרְפַּתְקָאוֹת מְשׁוּנּוֹת. גַּם הֵם כַּמּוּבָן פִילוֹסוֹפִים גְּדוֹלִים, בָּרֶגַע שֶׁהֵם מַצְלִיחִים לְהֵיחָלֵץ אִישׁ מֵהָאֵבֶל וְהַדִּיכָּאוֹן הָאִישִׁי הַכָּבֵד שֶׁלּוֹ. אוֹ שֶׁלָּהּ. וְכָךְ נוֹדֶדֶת שְׁלִישִׁיָּה מוּזָרָה בְּרַחֲבֵי אוֹסְטְרַלְיָה, פּוֹגֶשֶׁת אֲנָשִׁים מוּזָרִים עוֹד יוֹתֵר וּמְמַלֵּאת אֶת הַסֵּפֶר בַּמְּהוּמוֹת מוּזָרוֹת וּבְמַחְשָׁבוֹת פִילוֹסוֹפִיּוֹת לְסֵירוּגִין.

עַל הַקְּשִׁישִׁים צָרִיךְ לוֹמַר עוֹד מַשֶּׁהוּ. אֵין לִי תְּחוּשָׁה אֲמִיתִּית שֶׁל מָה זֶה לִהְיוֹת אִישָּׁה זְקֵנָה. לֹא הָיִיתִי מֵעוֹלָם, וַאֲנִי לֹא יוֹדַעַת מָה מִתְרַחֵשׁ בְּמוֹחַ שֶׁל אָדָם זָקֵן. מְנִיחָה שֶׁרוֹב הַזְּמַן זֶה דֵּי כְּמוֹ אָדָם בּוֹגֵר, וְאוֹפִי הַחֲשִׁיבָה לֹא מִשְׁתַּנָּה מַהוּתִית. עַד לִנְקוּדָּה שֶׁהַזִּקְנָה מַתְחִילָה לְפוֹרֵר תָּאִים, וְאָז קוֹרִים דְּבָרִים מוּזָרִים. כְּשֶׁשּׁוֹאֲלִים אֶת סַבְתָּא שֶׁלִּי בַּת כַּמָּה הִיא, הִיא כְּבָר יוֹדַעַת שֶׁהִיא זְקֵנָה, וְשֶׁאֵין לָהּ מוּשָּׂג בַּת כַּמָּה הִיא בֶּאֱמֶת. אָז הִיא עוֹנָה שִׁבְעִים, שֶׁזֶּה מִסְפָּר שֶׁנִּשְׁמַע לָהּ מַסְפִּיק מְבוּגָּר, אוֹ שְׁמוֹנֶה עֶשְׂרֵה, שֶׁזֶּה נִשְׁמַע לָהּ צָעִיר וְשֶׁבָּטוּחַ יוּבַן בְּתוֹר בְּדִיחָה. קַרְל וְאָגָתָה שֶׁמִּילִי פּוֹגֶשֶׁת הֵם לֹא דִּמֶנְטִיִּים, אֲבָל הֵם דֵּי דִּכְאוֹנִיִּים. אָגָתָה לֹא הִתְגַּבְּרָה עַל מוֹתוֹ שֶׁל רוֹן, קַרְל מִתְגַּעְגֵּעַ לְאֵייבּ. זֶה לֹא עוֹשֶׂה אוֹתָם מְבוּגָּרִים אַחְרָאִים בִּמְיוּחָד, וְאָכֵן הַסֵּפֶר מִתְגַּלְגֵּל בְּדֶרֶךְ שֶׁמַּזְכִּירָה אֶת "הַזָּקֵן בֶּן הַמֵּאָה..." מְשׁוּלָּב יַחַד עִם "הָאַנְאַלְפַבֵּיתִית שֶׁיָּדְעָה לִסְפּוֹר" בְּלִי לְצַפּוֹת לְיוֹתֵר מִדַּי אֲמִינוּת. יוֹתֵר מֵהַכֹּל זֶה מְעַיֵּיף וְיוּמְרָנִי.
10 קוֹרְאִים אָהֲבוּ אֶת הַבִּיקּוֹרֶת.
