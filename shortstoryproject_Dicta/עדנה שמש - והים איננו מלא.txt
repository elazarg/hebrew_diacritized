"I have not yet begun to fight!"
John Paul Jones

כָּל  הַדֶּרֶךְ אֶל הַיָּם הִיא יְרִידָה אַחַת גְּדוֹלָה, כְּאִילּוּ כָּל הָעוֹלָם אֵינוֹ אֶלָּא גִּיגִית עֲנָקִית שֶׁהַכּוֹל נוֹסְעִים, שִׁטִּים, גּוֹלְשִׁים וְנִסְחָפִים אֶל תַּחְתִּיתָהּ. אֲנִי נוֹסַעַת לְבַקֵּר אֶת אִימָּא. אֲנִי נוֹסַעַת אֵלֶיהָ עַל הָאוֹפַנַּיִים הַיְּשָׁנִים שֶׁלִּי הַצְּבוּעִים יָרוֹק, מְדַוֶּושֶׁת בַּהֲנָאָה גְּדוֹלָה, הַצִּירִים מְשׁוּמָּנִים, יְדֵי אֵיתָנוֹת עַל הַכִּידוֹן הַמַּחְלִיד. אֲוִויר הָעֶרֶב לַח, אֲבָל נוֹשֶׁבֶת רוּחַ קַלָּה שֶׁמַּחֲלִיקָה אֶת שֶׁיַּעֲרִי לְאָחוֹר וּמְרַחְרַחַת אֶת פָּנַי. וּכְשֶׁנּוֹבְטוֹת מֵעַל לְשִׂפְתֵי טִיפּוֹת זֵיעָה זְעִירוֹת, אֲנִי מוֹחֶה אוֹתָן בְּלָשׁוֹן, טוֹעֶמֶת אֶת מְלִיחוּתָן. אֲנִי חוֹלֶפֶת בִּמְהִירוּת עַל פְּנֵי לוּחַ חוּצוֹת מוּאָר וּמַל גִּיבְּסוֹן מְחַיֵּיךְ מִמֶּנּוּ חִיּוּךְ שֶׁהָיָה פַּעַם שׁוֹבֶה לֵב, וְעַכְשָׁיו כְּבָר לֹא. כְּשֶׁרָאִיתִי בַּפַּעַם הָרִאשׁוֹנָה אֶת "נֶשֶׁק קַטְלָנִי", צָחַקְתִּי כָּל כָּךְ כְּשֶׁצָּפִיתִי בְּמַרְטִין רִיגֶס יוֹשֵׁב עִם רוֹגֵ'ר מִירְטָאוּ בַּסִּירָה הַמְּמוֹרֶקֶת שֶׁחָנְתָה אֶצְלוֹ בַּמִּדְשָׁאָה, כִּי זֶה הִזְכִּיר לִי אֶת הַיָּם הָאוֹבְלֵי שֶׁאַבָּא הוֹשִׁיב אוֹתִי וְאֶת עֵרָן בְּתוֹכוֹ כְּשֶׁהָיִינוּ קְטַנִּים. בִּימֵי הַקַּיִץ הַמִּזְדַּהֲרִים הָיָה אַבָּא תּוֹקֵעַ אֶת אַפּוֹ בָּרֶשֶׁת הַמְּתוּחָה עַל חַלּוֹן הַחֶדֶר שֶׁלָּנוּ, מִבַּחוּץ, וְקוֹרֵא בְּקוֹל גָּדוֹל: "מִי רוֹצֶה לִהְיוֹת אַרְכִימֵדֶס הַיּוֹם?"
"אֲנִי! אֲנִי!" הָיִינוּ שׁוֹאֲגִים שְׁנֵינוּ, מְמַהֲרִים לְהִתְפַּשֵּׁט וְשׁוֹעֲטִים הַחוּצָה בְּתַחְתּוֹנִים לְבָנִים וּבְעוֹר שָׁזוּף אֶל הַיָּם הַמַּסְעִיר שֶׁל אַבָּא. הַגִּיגִית כְּבָר הָיְיתָה מְלֵאָה עַד שְׂפָתָהּ בְּמַיִם צְלוּלִים, קָרִים בָּרֶגַע הָרִאשׁוֹן, מִצִּינּוֹר הַהַשְׁקָיָה שֶׁל הַגִּינָּה. "הַיּוֹם אַתְּ תִּהְיִי אַרְכִימֵדֶס", הִכְרִיז אַבָּא בִּפְנִים מְאִירִים, מוֹרֶה בְּאֶצְבָּעוֹ עַל חֶלְקַת הַיָּם הָאוֹבָלִית, "תִּכְנְסִי. בּוֹאִי נִרְאֶה כַּמָּה מַיִם תַּשְׁפְּרִיצִי הַחוּצָה הַיּוֹם." עֵרָן שָׁקַע בְּמֵי הַגִּיגִית מִיָּד אַחֲרֵי וְהַדֶּשֶׁא הַיָּרוֹק סְבִיבֵנוּ הוּצַף קִילּוּחֵי מַיִם מִפְּנֵי הָאֱמֶת הַבִּלְתִּי נִיתֶּנֶת לְעִרְעוּר שֶׁל חוֹק אַרְכִימֵדֶס, שֶׁאַבָּא הִסְבִּיר לָנוּ בְּסַבְלָנוּת אֶת מַהוּתוֹ. הוּא תָּקַע בְּיָדֵינוּ אֶת הַמּוֹט הָאָרוֹךְ שֶׁקָּצֵהוּ הָאֶחָד כְּבָר הֶעֱלָה יְרוֹקֶת וְהוּא תָּמִיד הָיָה הַתּוֹרָן, וְקָשַׁר אֵלָיו רִיבּוּעַ בַּד לָבָן שֶׁנִּגְזַר בְּהֵיחָבֵא מִשִּׂמְלַת חַג יֶשְׁנָהּ שֶׁל אִימָּא. כְּשֶׁהַכּוֹל הָיָה מוּכָן, אָחַז בַּחֶבֶל הֶעָבוֹת הַקָּשׁוּר לְיָדִית הַגִּיגִית וְקָרָא, "עֵרָן, הַיּוֹם אַתָּה מִגְּלָאָן! אֲנַחְנוּ מַפְלִיגִים אֶל אֶרֶץ הָאֵשׁ!" בְּפַעַם אַחֶרֶת הָיִיתִי אֲנִי כְּרִיסְטוֹפְר קוֹלוּמְבּוּס. שַׁטְנוּ בְּאוֹמֶץ מַעֲרָבָה לְגַלּוֹת אֶת הוֹדּוּ וּכְמוֹ תָּמִיד, כְּשֶׁהָיָה תּוֹרִי לִהְיוֹת קוֹלוּמְבּוּס, אַבָּא הָיָה שׁוֹאֵל, "נוּ, יָפָתִי, אֵיךְ קוֹרְאִים לְשָׁלוֹשׁ הַסְּפִינוֹת שֶׁלְּךָ?" וַאֲנִי מִיהַרְתִּי לְהֵיאָחֵז בְּשׁוּלֵי הַגִּיגִית שֶׁלֹּא נִתְהַפֵּךְ כִּי אַבָּא כְּבָר רָץ בְּכָל כּוֹחוֹ בַּדֶּשֶׁא סְבִיב הַבַּיִת, הַגִּיגִית דּוֹהֶרֶת וְנוֹטֶפֶת מַיִם, וַאֲנִי צָעַקְתִּי לוֹ בַּחֲזָרָה, "נִינָה, פִינְטָה וְסַבְתָּא מָרִיָּה!" וּשְׁלוֹשְׁתֵּנוּ גָּעִינוּ בִּצְחוֹק כִּי כָּכָה אָמַרְתִּי כְּשֶׁהָיִיתִי קְטַנָּה, וְלֹא יָדַעְתִּי שֶׁאוֹמְרִים 'סַנְטָה מָרִיָּה'.
הַרְבֵּה מַסָּעוֹת לַאֲרָצוֹת רְחוֹקוֹת עָשִׂינוּ עִם אַבָּא. שָׂטְנוּ לִשְׁוֶודְיָה לִרְאוֹת אֶת הַוּוֹאסָה שֶׁשָּׁקְעָה בְּמֵימֵי הַנָּמֵל הָעַתִּיק בִּשְׁטוֹקְהוֹלָם עַל מַלָּחֶיהָ וְעַל כָּל תּוֹתָחֶיהָ בַּיּוֹם הָרִאשׁוֹן שֶׁהוּשְּׁקָה בּוֹ, הִפְלַגְנוּ בִּסְפִינַת הָאַהֲבָה הַמְּפוֹאֶרֶת מִנָּמֵל לַנָּמֵל וְיָרַדְנוּ לְטַיֵּיל בַּפּוּאַרְטָה וְיָיארְטֶה, וּפַעַם אַחַת אַף הִרְחַקְנוּ עַד לְאִיֵּי  פּוֹלִינֶזְיָה  וְשָׁם שַׁטְנוּ בְּפֵירוּגָה כְּפוּלָה מִבְּלִי לְהִתְהַפֵּךְ. וּבְיוֹם אֶחָד חַם בִּמְיוּחָד אַבָּא הַשָּׁקָה אוֹתָנוּ בְּצִינּוֹר הַגּוּמִי שֶׁלֹּא נִתְיַיבֵּשׁ לוֹ חָלִילָה, וְהִכְרִיז, "הַיּוֹם נָשׁוּט מֵאַשְׁקְלוֹן לַארְקְשׁוֹן וְלַבְּיָארִיץ, אֵיפֹה שֶׁבָּתֵּי הַקַּיִץ שֶׁל הַצָּרְפָתִים הָעֲשִׁירִים." אֲבָל אֲנִי, שֶׁכְּבָר לָמַדְתִּי גִּיאוֹגְרַפְיָה בְּבֵית הַסֵּפֶר אָמַרְתִּי בִּפְנִים חֲסוּדִים, "אַבָּא, אִי אֶפְשָׁר. הֵם מֵהַצַּד שֶׁל הָאוֹקְיָאנוֹס הָאַטְלַנְטִי". אַבָּא נָבוֹךְ לָרֶגַע אֲבָל הִתְעַשֵּׁת. "טוֹב, אָז נַחֲזוֹר לִתְקוּפוֹת קְדוּמוֹת, הֵן תָּמִיד מְעַנְיְינוֹת. מָה אַתֶּם אוֹמְרִים, שֶׁנַּפְלִיג עִם אוֹדִיסֵאוּס מֶלֶךְ אִיתְּקַהּ הַבַּיְתָה מֵהַמִּלְחָמָה בִּטְרוּיָה?" הָעֲוִויתִי אֶת פַּרְצוּפִי בְּחוֹסֶר עִנְיָין כִּי לֹא אָהַבְתִּי מִלְחָמוֹת. הִצַּעְתִּי שֶׁנָּשׁוּט בְּגוֹנְדּוֹלָה שְׁחוֹרָה בִּתְעָלוֹת וֵנֶצְיָה, "זֹאת אוֹמֶרֶת, אִם גַּם עֵרָן מַסְכִּים". אֲנִי חוֹשֶׁבֶת שֶׁכָּל זֶה הָיָה בְּשָׁנָה שֶׁבָּהּ הַגִּיגִית הַסְּגַלְגַּלָּה נֶעֶשְׂתָה קְטַנָּה לִשְׁנֵינוּ וְאַבָּא נֶאֱלַץ לְהָשִׁיט פַּעַם אוֹתִי וּפַעַם אֶת אָחִי. כְּבָר לֹא פָּחַדְתִּי לְהַפְלִיג לְבַד לְכַף הַסּוּפוֹת, וּכְשֶׁהִקַּפְנוּ אֶת רֹאשׁ הַיַּבָּשָׁה הֶחְלַטְנוּ פֶּה אֶחָד לְהַחֲלִיף אֶת שְׁמוֹ לְכַף הַתִּקְווֹה הַטּוֹבָה. אֶלָּא שְׂעָרָן אִיבֵּד אֶת סַבְלָנוּתוֹ עוֹד לִפְנֵי שֶׁיָּרַדְנוּ לַחוֹף וְרֶקַע בְּרַגְלוֹ, "דַּי, אַבָּא, עַכְשָׁיו תּוֹרִי! אֲנִי רוֹצֶה לְגַלְפָּאגוּס, לְאִיגוּאָנוֹת!"
עַל הַרְבֵּה מְקוֹמוֹת אֶקְזוֹטִיִּים וּמַסָּעוֹת הִיסְטוֹרִיִּים וְיַמִּיִּים לָמַדְנוּ מֵהַמִּשְׂחָקִים הַמַּצְחִיקִים בַּדֶּשֶׁא עִם אַבָּא. פַּעַם עֵרָן שָׁאַל אוֹתוֹ בְּסַנְטֵר מַחְצִיף, "וְאֵיזֶה מַסָּעוֹת רְחוֹקִים עָשִׂיתָ אַתָּה, אַבָּא?" וְאַבָּא הִתְהַרְהֵר רֶגַע אָרוֹךְ שֶׁבּוֹ שָׁקְטוּ הַמַּיִם בַּגִּיגִּית, וְגֵירֵד בְּרֹאשׁוֹ כְּאִילּוּ הוּא מְנַסֶּה לְהִיזָּכֵר, "אָה, אֲנִי הָיִיתִי בְּמַסָּע אָרוֹךְ בְּמָאוּטְהָאוּזֶן, אַחֵר כָּךְ עָשִׂיתִי מַסַּע רַגְלַי מִבֶּרְגֶן בְּלָזָן, וְקוֹדֶם בִּיקַּרְתִּי גַּם בְּאַאוְשְׁוִויץ, אֲבָל זֶה הָיָה מִזְּמַן וַאֲנִי לֹא כָּל כָּךְ זוֹכֵר, לְפָחוֹת אֲנִי יָכוֹל לְהַגִּיד שֶׁשַּׁטְתִּי בְּעֵין הַסְּעָרָה הַרְבֵּה לִפְנֵי שֶׁאֵי פַּעַם רָאִיתִי יָם פָּתוּחַ—"
הִשְׁתַּתַּקְנוּ, עֵרָן וַאֲנִי, וְהָעֲלִיצוּת שֶׁאָחֲזָה בָּנוּ הִתְפּוֹגְגָה. כְּבָר הִכַּרְנוּ אֶת הַשֵּׁמוֹת הָאֵלֶּה אוֹשְׁוִויץ, בֶּרְגֶן בְּלָזָן, מָאוּטְהָאוּזֶן וְעוֹד שֵׁמוֹת שֶׁל מְקוֹמוֹת כָּאֵלֶּה מֵהַלַּחְשׁוּשִׁים שֶׁל אִימָּא עִם דּוֹדָה לִילִי, זוֹ בּוֹכֶה בְּכִי חֲרִישִׁי וְזוֹ מוֹעֶכֶת תּוֹלְעֵי סִיגַרְיוֹת בְּמַאֲפֵרַת הַזְּכוּכִית וּמְמוֹלֶלֶת מִמְחָטָה לְבָנָה בְּחֵיקָהּ.
אַבָּא רָאָה שֶׁיּוֹצֵא לָנוּ כָּל הָאֲוִויר מֵהַמִּפְרָשִׂים וּמִיהֵר לְהָפִיחַ בְּנוֹ רוּחַ חֲדָשָׁה. הוּא מָשַׁךְ בַּחֶבֶל בְּכוֹחַ כֹּה רַב שֶׁכִּמְעַט הִתְגַּלְגַּלְנוּ הַחוּצָה מֵהַסְּפִינָה, וְהִתְחִיל לְהָשִׁיט אוֹתָנוּ בִּמְהִירוּת לְהַר אֲרָרָט לִמְצוֹא שָׁם, פַּעַם אַחַת וּלְתָמִיד, אֶת תֵּיבַת נוֹחַ הָאֲבוּדָה.
אַחֵר כָּךְ עֵרָן גָּדַל מַמָּשׁ. יָדַיִים, רַגְלַיִים, צַוּוֹאר, כָּל בְּגָדָיו וּנְעָלָיו נַעֲשׂוּ קְטַנִּים עָלָיו וְהַקּוֹל הִתְחַלֵּף לוֹ וְהוּא בִּיקֵּשׁ לַעֲבוֹר לַמִּרְפֶּסֶת הַסְּגוּרָה, הָעִיקָּר שֶׁיִּהְיֶה לוֹ חֶדֶר מִשֶּׁלּוֹ, וְלֹא אִתִּי. אֲנִי הֶחֱרֵיתִי הֶחֱזַקְתִּי אַחֲרָיו, כְּאִילּוּ גָּדַלְנוּ בְּתוֹאַם. אָז כְּבָר גִּילִּיתִי שֶׁאָסְנַת מִשְׁתַּמֶּשֶׁת בְּטַמְפּוֹנִים וְתָהִיתִי מָתַי יַגִּיעַ תּוֹרִי. בֵּינְתַיִים לָבַשְׁתִּי חֲזִיָּיה מִסְפַּר אֶפֶס וּמָשַׁחְתִּי אֶת הַשְּׂפָתַיִים בִּשְׂפָתוֹן הַוְּורַדְרַד שֶׁל אִימָּא בְּכָל פַּעַם שֶׁהִיא יָצְאָה מֵהַבַּיִת.       
יוֹם אֶחָד, כִּמְעַט בְּהֶיסַּח הַדַּעַת, נִדְחֲפָה הַגִּיגִית לְתוֹךְ הַמִּרְווֹח שֶׁבֵּין הָאֲדָמָה לְבֵין רִצְפַּת הַבַּיִת, מָקוֹם מוּצָּל וְקָרִיר שֶׁמַּדִּיף רֵיחַ מְעוּפָּשׁ שֶׁהַחֲתוּלִים שֶׁל אִימָּא אוֹהֲבִים לְהִתְחַבֵּא בּוֹ מֵהַחוֹם. הַהַפְלָגָה הָאַחֲרוֹנָה שֶׁלָּנוּ בַּגִּיגִּית שֶׁל אַבָּא הָיְיתָה אֶל אִיֵּי לוֹפּוֹטָן, שָׁם אָרַב לָנוּ בִּשְׁעַת הַגֵּאוּת הַמֶּלְסְטְרוֹם, שֶׁזּוֹ מְעַרְבּוֹלֶת יַמִּית מְסוּכֶּנֶת מְאוֹד. אַבָּא סִיפֵּר שֶׁאֲפִילּוּ ז'וּל ווֹרֶן יָדַע אוֹדוֹתֶיהָ וְכִי בִּמְעַרְבּוֹלֶת הַמִּסְתּוֹרִית הַזֹּאת טָבְעָה נֵאוּטִילוּס – וּבְעֶרֶב כְּשֶׁשָּׁכַבְתִּי בַּמִּיטָּה, מְכוּרְבֶּלֶת בִּשְׂמִיכָה וְאֵפִי תָּחוּב בֵּין דַּפֵּי סִפְרוֹ שָׂמַחְתִּי לְגַלּוֹת שֶׁהַסּוֹפֵר הַצָּרְפָתִי צֶדֶק. וּמִפְּנֵי שֶׁיָּצָאנוּ מֵהַמְּעַרְבּוֹלֶת בְּשָׁלוֹם, נִרְגְּעוּ הַמַּיִם בַּגִּיגִּית וְעֵרָן וַאֲנִי, יַחַד עִם אַבָּא, הִקְשַׁבְנוּ בְּרִיכּוּז לְשִׁירַת הַסִּירֵנוֹת. אַבָּא עָצַם אֶת עֵינָיו וְהִטָּה אֶת אוֹזְנוֹ אֶל הָרוּחַ וְהֵנִיעַ אֶת אֶצְבְּעוֹתָיו בְּקֶצֶב, וּבַהֲנָאָה עַל פָּנָיו. עֵרָן סָחַט אֶת הַגּוּפִיָּיה הָרְטוּבָּה שֶׁלּוֹ בִּתְנוּעוֹת חַדּוֹת, בָּחַן אֶת אַבָּא בְּמַבָּט לֹא מוּכָּר, כְּאִילּוּ הוּא רוֹאֶה אוֹתוֹ לָרִאשׁוֹנָה, וְאָמַר בְּכַעַס, "מָה  פִּתְאוֹם סִירֵנוֹת אַבָּא, זֶה סְתָם רוּחַ וְצִרְצָרִים!" וּפָנָה לְהִיכָּנֵס הַבַּיְתָה, כּוּלּוֹ מְנַטֵּף. מֵאֲחוֹרֵי גַּבּוֹ עוֹד צָעַק, "אוּלַי פַּעַם אַחַת תְּדַבֵּר אִיתִּי עַל כַּדּוּרֶגֶל?!" 
הִשְׁתַּקְתִּי אֶת אָחִי בְּבֶהָלָה. קָרָאתִי אַחֵר גַּבּוֹ הַמִּתְרַחֵק שֶׁהוּא לֹא מֵבִין שׁוּם דָּבָר מֵהַחַיִּים שֶׁלּוֹ! אֲנִי עוֹד כֵּן שָׁמַעְתִּי אוֹתָן שֵׁרוּת בְּקוֹלָן הַמָּתוֹק וְהַמְּפַתָּה וְעוֹד הֶעֱרַצְתִּי אֶת אַבָּא, אִם כִּי גַּם אֲנִי הִתְחַלְתִּי לִתְהוֹת מֵאֵיפֹה הוּא יוֹדֵעַ כָּל כָּךְ הַרְבֵּה עַל אַדְמִירָלִים אַמִּיצִים כְּמוֹ ג'וֹן פּוֹל ג'וֹנְס וְקֶפְּטֶן קוּק, עַל יָמִים רְחוֹקִים וְעַל הַרְפַּתְקָאוֹת מַסְעִירוֹת בִּמְקוֹמוֹת שֶׁשְּׁמוֹתֵיהֶם הֶעֱבִירוּ בְּגַבִּי צְמַרְמוֹרוֹת עוֹנֶג וְהֶעֱלוּ בִּי תַּאֲווֹה דּוֹחֶקֶת לָצֵאת אֶל הָעוֹלָם.
אִימָּא מֵעוֹלָם לֹא שָׂחֲתָה בַּיָּם אוֹ בִּבְרֵיכָה וְאַבָּא רַק לְעִתִּים רְחוֹקוֹת הָעַז לִנְדּוֹד עִם הֲסוּסִיתָא הַלְּבָנָה שֶׁלָּנוּ עַד בְּאֵר שֶׁבַע אוֹ עַד טְבֶרְיָה, וּלְעִתִּים רְחוֹקוֹת עוֹד יוֹתֵר אָחַז בְּיָדוֹ סֵפֶר וְיָשַׁב לִקְרוֹא בּוֹ מִתְּחִילָּתוֹ וְעַד סוֹפוֹ.
"כְּבָר אֵין לוֹ סַבְלָנוּת לִקְרוֹא," נֶאֶנְחָה אִימָּא וְחִיזְּקָה עוֹד אֶת הַבּוֹרֶג בְּמִסְגֶּרֶת מִשְׁקָפֶיהָ בְּמַבְרֵג זָעִיר. "הָרְגוּ לוֹ אֶת הַסַּבְלָנוּת." בְּסוֹף אוֹתוֹ קַיִץ, קְצָת לִפְנֵי שֶׁרוּחוֹת הַסְּתָיו הֵחֵלּוּ לְטַלְטֵל אֶת חוּדֵּי הַבְּרוֹשִׁים שֶׁעַל גְּבוּל הַגִּינָּה שֶׁלָּנוּ שֶׁהָלְכָה וּקְטַנָּה בְּהַתְמָדָה וְכִידוֹנֵי הַחֲצָבִים אַךְ הֵחֵלּוּ בְּיִיסּוּרֵי בְּקִיעָתָם מִן הָאֲדָמָה הַקָּשָׁה; בְּסוֹף אוֹתוֹ קַיִץ נִכְנְסָה אִימָּא הַבַּיְתָה בְּרִיצָה וְאֵימָה בְּעֵינֶיהָ. הִיא נִיכְּשָׁה עֲשָׂבִים בַּגִּינָּה וְרָאֲתָה נָחָשׁ מְשׁוּיָּשׁ זוֹחֵל אֶל מִתַּחַת לְבֵית. אַבָּא רָץ הַחוּצָה, הִשְׁתּוֹפֵף בֵּין שִׂיחֵי הַהַרְדּוּף וְהֵצִיץ שָׁעָה אֲרוּכָּה אֶל הָאֲפֵלָה הַקְּרִירָה שֶׁבֵּין יְסוֹדוֹת הַבַּיִת הַקְּצָרִים לְבֵין הָאֲדָמָה. כְּשֶׁקָּם עַל רַגְלָיו וְרָאָה אֶת אִימָּא עוֹמֶדֶת בְּפֶתַח הַבַּיִת מְמוֹלֶלֶת אֶת שׁוּלֵי שִׂמְלָתָהּ, פָּרַשׁ זְרוֹעוֹתָיו לַצְּדָדִים – "אֵין שָׁם שׁוּם נָחָשׁ" – אֲבָל כְּשֶׁמַּבָּטוֹ פָּגַשׁ בְּעֵינֶיהָ הַמְּבוֹעָתוֹת וּבְגוּפָהּ הַמְּכֻוּוֹץ שָׁב וְהִשְׁתּוֹפֵף בַּאֲנָחָה וְהוֹצִיא בִּזְהִירוּת אֶת כָּל הַגְּרוּטָאוֹת שֶׁנֶּעֶרְמוּ מִתַּחַת לַבַּיִת בְּמֶשֶׁךְ הַשָּׁנִים: גֶּדֶר לוּלִים גְּלוּלָה שֶׁאִישׁ לֹא זָכַר לְשֵׁם מָה נִקְנְתָה, הַקּוֹרְקִינֶט שֶׁל עֵרָן שֶׁנִּגְרַע מִמֶּנּוּ כָּל הוֹדּוּ וְהַפֵּרִיסְקוֹפּ שֶׁבָּנִינוּ יַחַד מִדִּיקְטִים דַּקִּים וּמַרְאוֹת, כִּמְעַט שָׁלֵם וְאוּלַי עוֹד בַּר שִׁימּוּשׁ. וּכְשֶׁגָּרַר הַחוּצָה אֶת הַגִּיגִית הַקְּטַנָּה רָאִיתִי בְּעֵינַיִים כָּלוֹת שֶׁגָּווֹה נִצְרָב בְּיַד הַזְּמַן לְחוֹם אֲדַמְדַּם שֶׁל הַחֲלוּדָה שֶׁאִיכְּלָה אוֹתָהּ וְהוֹתִירָה בְּגוּפָהּ נְקָבִים, כְּאַחַת מִמַּפִּיּוֹת הִתְחָרָה שֶׁל אִימָּא שֶׁהָיוּ שֶׁרוֹעוֹת עַל מִסְעֲדֵי הַכּוּרְסָאוֹת בַּסָּלוֹן,  נוּקְשׁוֹת מֵעֲמִילָן.   
הַיָּמִים חָלְפוּ בְּאִטִּיּוּת, אַחֵר כָּךְ מִיהֲרוּ לְדַרְכָּם. הָרוּחוֹת הִתְעוֹרְרוּ מִתַּרְדֵּמַת הַקַּיִץ שֶׁלָּהֶן כְּאִילּוּ נִיתָּן אוֹת. אִימָּא קָטְפָה רִימּוֹנִים מֵהָעֵץ וְהִנִּיחָה אוֹתָם בְּקַעֲרַת חוֹמֶר כְּחוּלָּה שֶׁהִבְלִיטָה אֶת צִבְעֵיהֶם הַוְּורוּדִּים-צְהוּבִּים. רוּבָּם הָיוּ נְגוּעִים בַּחֲרָקִים, אֲבָל יָפִים מִבַּחוּץ. מְשׂוּכַת הַגֶּפֶן עוֹד כְּבֵדָה מֵאֶשְׁכּוֹלוֹת עֲנָבִים, וְעֵרָן וַאֲנִי הוֹשַׁטְנוּ יָד אֶל עַנְפֵיהֶן הַמִּשְׂתָּרְגִים, מִשְׁכָּנוֹ בִּקְנוֹקָנוֹת וְהִנְמַכְנוּ אֶת הַפְּרִי הַבָּשֵׁל הַיְישֵׁר לְפִינוֹ. כְּשֶׁחָזְרוּ הַנַּחְלִיאֵלִים לְנַקֵּר בָּאֲדָמָה, הָיָה הַסְּתָיו לְעוּבְדָּה מוּגְמֶרֶת וְהַקַּיִץ נַעֲשָׂה לְזִיכָּרוֹן עָמוּם. גַּם זֵכֶר הַהַפְלָגוֹת הַמַּסְעִירוֹת שֶׁלָּנוּ בַּגִּיגִּית עִמָּם. עֲנָנִים בָּאוּ מִכִּיוּוּן הַיָּם וְהִתְרַבְּצוּ בְּפִינּוֹת שָׁמַיִים כִּכְבָשִׂים מְכוּנָּסוֹת. בְּלֵילוֹת הִצְטַמְרְרוּ וְהִמְטִירוּ גֶּשֶׁם. אַחֲרֵי יָמִים שֶׁל מַטָּחִים כְּבֵדִים שֶׁחָבְטוּ בְּכָל בִּנְחִישׁוּת לֹא מוּבֶנֶת, הָפַךְ הַגֶּשֶׁם לְזַרְזִיף חֲרִישִׁי שֶׁהַשָּׂרָה עָלַי שַׁלְווֹה. שָׁעוֹת הִסְתּוֹבַבְתִּי בַּחוּץ בִּמְעִיל הַגֶּשֶׁם הָאָפוֹר שֶׁלִּי, רוֹאֶה מַרְאוֹת עֲמוּקִּים בִּרְאִי הַשְּׁלוּלִיּוֹת. וּכְשֶׁבָּאָה לְפִתְחֵנוּ סוֹפָהּ שֶׁחָבְטָה בִּפְרָאוּת בְּחַוְוקֵי הַתְּרִיסִים, אִימָּא אָמְרָה שֶׁזֹּאת שִׁירַת הַבַּרְבּוּר שֶׁל הַחוֹרֶף וְכַמָּה נָעִים לִהְיוֹת בְּעֵין הַסְּעָרָה בְּמֶזֶג אֲוִויר כָּזֶה, מִתַּחַת לַשְּׂמִיכוֹת. הָיְיתָה זוֹ אִימָּא שֶׁלִּימְּדָה אוֹתָנוּ שֶׁעֵין הַסְּעָרָה הוּא הַמָּקוֹם הֲכִי פָּחוֹת מְסוּכָּן לִהְיוֹת בּוֹ בַּיָּם בְּשָׁעָה שֶׁל מְעַרְבּוֹלֶת רוּחוֹת, בְּנִיגּוּד גָּמוּר לָמָּה שֶׁחָשַׁבְנוּ, אֲפִילּוּ אַבָּא, וְכִי אֳנִיּוֹת יְכוֹלוֹת לָשׁוּט בְּעֵין הַסְּעָרָה בְּלִי חֲשָׁשׁ. וּבְכֵן, אִם הַמַּלְקוֹשׁ הַהוּא הָיָה סְעָרָה, אָנוּ הָיִינוּ בְּעֵינָהּ, אִי שֶׁל שַׁלְווֹה.
בּוֹקֶר אֶחָד נֶשֶׁר אַחֲרוֹן הַתַּפּוּזִים מֵהָעֵץ עַל פִּי פְּקוּדָּה סְמוּיָה וְהֵחֵל בְּמַסָּעוֹ אֶל הָרִיקָּבוֹן. הָאָבִיב הָיָה קָצָר בַּשָּׁנָה הַהִיא וְהַקַּיִץ לוֹהֵט וְעַכְרוּרִי. עֵרָן כְּבָר הָיָה בְּסוֹף י"ב. עֶרֶב-עֶרֶב, בְּמֶשֶׁךְ שָׁעָה מְדוּדָה, רָץ לְאוֹרֶךְ הַחוֹף. מֵהַגִּיבּוּשׁ שֶׁל הַשַּׁיֶּיטֶת שָׁב חָבוּל וּמוּתָּשׁ וְגַם מְלוּכְלָךְ וּקְצָת חוֹלֶה, אֲבָל עִם חִיּוּךְ מְנַצְּחִים עַל פָּנָיו. בְּסוֹף לֹא קִיבְּלוּ אוֹתוֹ לְשַׁיֶּיטֶת וְאִישׁ לֹא הִצְלִיחַ לְנַחֵם אוֹתוֹ, אֲפִילּוּ לֹא נִיצָה, חֲבֶרְתּוֹ. בִּסְתָיו, הָלַךְ עֵרָן בְּלֵב כָּבֵד לִיחִידָה אַחֶרֶת, עָבַר אֶת כָּל מַסְלוּל הַהַכְשָׁרָה בְּהִצְטַיְּינוּת, הִשְׁלִים בְּבוֹא הַזְּמַן עִם צֶבַע דַּם הַמַּכַּבִּים שֶׁל הַכּוּמְתָּה שֶׁלּוֹ וְחָזַר לְנִיצָּהּ, וְנֶהֱרַג בְּלַיְלָה חָשׁוּךְ אֶחָד בְּמַאֲרָב בִּדְרוֹם לְבָנוֹן.
מֵאָז, הִשְׂתָּרְרָה בְּבֵית דּוּמִיָּיה שֶׁלֹּא הִתְפּוֹגְגָה עוֹד. הַסַּפָּנִים וּמְגַלֵּי הָאֲרָצוֹת הָאַמִּיצִים שֶׁאִכְלְסוּ אֶת יַלְדוּתֵנוּ הִפְלִיגוּ בִּסְפִינוֹתֵיהֶם אֶל מֵעֵבֶר לְאוֹפֶק בְּנִסִּים מִתְנוֹפְפִים וְלֹא שֶׁבּוֹ. אֲנַחְנוּ נִשְׁאַרְנוּ נְטוּעִים בָּאֲדָמָה. אִימָּא קִיפְּלָה אֶת כְּאֵבָהּ וְהִטְמִינָה אוֹתוֹ עָמוֹק בְּגוּפָהּ – "יֵשׁ עוֹד יַלְדָּה בְּבֵית" – וְאַבָּא הִטְבִּיעַ אֶת הִתְכַּחֲשׁוּתוֹ הַמִּתְמַשֶּׁכֶת בְּמֵי יָם קָרִים, בָּהֶם שָׂחָה עַד לָאִי הַקָּטָן עַד שִׂכְלוֹ כּוֹחוֹתָיו אוֹ בְּשִׁיטוּטֵי בּוֹקֶר אֲרוּכִּים לְאוֹרֶךְ הַחוֹף, שָׁם צָעַד בְּצַד הַגַּלִּים בְּאוֹתוֹ הַמַּסְלוּל שְׂעָרָן הָיָה רָץ בּוֹ עֶרֶב-עֶרֶב בְּסוֹף י"ב, פּוֹסֵעַ מְהוּרְהָר, שָׁקוּעַ בְּחִיפּוּשָׂיו אַחֵר עִקְבוֹת מַטְבֵּעַ נְעָלָיו הַמְּשׁוֹעָר שֶׁל בְּנוֹ, גַּבּוֹ הוֹלֵךְ וּמִשְׁתּוֹחֵחַ, לִבּוֹ הוֹלֵךְ וְנִפְרָם.
עָצַרְתִּי אֶת הָאוֹפַנַּיִים בַּחֲרִיקָה בְּרַמְזוֹר אָדוֹם. מָחִיתִי אֶת הַזֵּיעָה מִפְּנֵי וְהֵטַבְתִּי אֶת רְצוּעוֹת הַתִּיק שֶׁעַל גַּבִּי. מֵרָחוֹק רָאִיתִי אֶת צְלָלִיתוֹ הָאֲפֵלָה שֶׁל הַיָּם חוֹבֶרֶת לִרְקִיעַ הַשָּׁמַיִים עַד שֶׁהָיוּ לְגוּף אֶחָד, אָפֵל וַחֲסַר גְּבוּלוֹת, מְנוּקָּד בְּאוֹר כּוֹכָבִים חִיוֵּור וּבְאִישׁוֹנֵי הַפָּנָסִים הָעֲגוּלִּים שֶׁל הַטַּיֶּילֶת הַמִּתְעַקֶּלֶת דָּרוֹמָה. כְּשֶׁהָאוֹר בָּרַמְזוֹר הִתְחַלֵּף לִירוֹק פָּנִיתִי לְכִיוּוּן הַמַּעֲגָן. לְרֶגַע הִסְתִּיר אֶת הַיָּם הָאָפֵל יָם בָּהִיר מִמֶּנּוּ: פִּרְסוֹמֶת עֲנָקִית לְחוּפְשָׁה בָּאִי יְווֹנִי.
בְּאַחַת הַפְּעָמִים הַנְּדִירוֹת שֶׁלְּאִימָּא וְאַבָּא הָיוּ דֵּי כֶּסֶף וְכוֹחַ לְהִתְרַחֵק קְצָת מֵהַבַּיִת, נָסַעְנוּ אַרְבַּעְתֵּנוּ לְנוֹפֶשׁ בְּאֵילַת. הַדֶּרֶךְ הָיְיתָה אֲרוּכָּה וּקְסוּמָה. "זֶה כְּמוֹ בְּאַפְרִיקָה," הִתְפַּעֵל עֵרָן מֵעֲצֵי הַשִּׁיטָה הַנֶּאֱבָקִים עַל חַיֵּיהֶם בְּחוֹם וּבְיוֹבֶשׁ, וּכְמוֹ נִמְלָטִים מִפָּנָיו בִּמְהִירוּת הַנְּסִיעָה. אִימָּא הִסְבִּירָה לָנוּ שֶׁהַמָּן שֶׁאָכְלוּ בְּנֵי יִשְׂרָאֵל בַּמִּדְבָּר כְּלָל לֹא יָרַד מֵהַשָּׁמַיִים כְּמוֹ שֶׁכָּתוּב בַּתּוֹרָה, וְכִי מַדְּעָנִים סוֹבְרִים שֶׁהַלָּבָן-הַלָּבָן הַתָּנָ"כִי הָיָה בְּסַךְ הַכּוֹל הַפְרָשׁוֹת מְתוּקוֹת שֶׁל נְמָלִים שֶׁחַיּוֹת עַל עַנְפֵי עֵץ הַשִּׁיטָה. בְּאוֹתָהּ נְשִׁימָה אִימָּא הִסְבִּירָה לָנוּ מַהִי סִימְבְּיוֹזָה וְעֵרָן וַאֲנִי יָשָׁר אָמַרְנוּ, "אִיכְס, הַפָּרָשׁוֹת שֶׁל נְמָלִים—" אַחֵר כָּךְ אָחִי הֵסֵב אֶת פָּנָיו לְאָחוֹר וְנִשְׁבַּע שֶׁרָאָה אֶת אֵשֶׁת לוֹט. מִנֶּגֶד, צָעַקְתִּי אֲנִי שֶׁרָאִיתִי יְעֵלִים מְדַלְּגִים עַל צוּקִים.
לַכְּנִיסָה לְאֵילַת הִגַּעְנוּ רְעֵבִים וּמְאוּבָּקִים. מֵי הַיָּם הָאָדוֹם הָיוּ כְּחוּלִּים כֵּהִים וְהַחוֹף מְעוּגָּל וְזָהוֹב. יָם שֶׁל אוֹהֳלֵי בַּד פֶּרַח עַל הַחוֹל. לִפְנֵי שֶׁהֶחֱשִׁיךְ בָּנֵינוּ גַּם אֲנַחְנוּ אוֹהֶל מִשְּׂמִיכוֹת פִּיקָה מִתְבַּדְּרוֹת וּמוּטּוֹת מַטְאֲטֵא, לֹא הַרְחֵק מֵהַסּוּסִיתָא שֶׁלָּנוּ, וְאִימָּא חִילְּקָה לְכָל אֶחָד מֵאִתָּנוּ סֶנְדְּוִויץ' עִם-בְּדִיּוּק-מָה-שֶׁהוּא-אוֹהֵב בִּפְנִים.
אַחֲרֵי שֶׁאָכַלְנוּ נִכְנַסְנוּ לַיָּם, חוּץ מֵאִימָּא. הִשְׁתַּכְשַׁכְנוּ בְּמַיִם, שָׁחִינוּ, נִשְׁבַּעְנוּ שֶׁרָאִינוּ גַּם זַהֲרוֹן וְגַם תוכינון וְנִזְהַרְנוּ מֵעוּקְצָם שֶׁל קִיפּוֹדֵי הַיָּם הַשְּׁחוֹרִים. כָּל נִיסְיוֹנוֹת הַשִּׁכְנוּעַ שֶׁלָּנוּ לֹא עָזְרוּ, אִימָּא סֵירְבָה לְהִיכָּנֵס לַמַּיִם. אַבָּא הִתְיָיאֵשׁ רִאשׁוֹן. "תַּעַזְבוּ אֶת אִימָּא", הֵנִיד בְּיָדוֹ כְּאִילּוּ אֵין לָהּ תַּקָּנָה וְשָׁב וְהִרְטִיב אֶת שִׁיעֲרוּ הַשָּׁחוֹר. "שְׁכַחְתֶּם אֶת הַסִּיפּוּר עִם הַחֲתוּלִים?" לֹא שָׁכַחְנוּ. אִימָּא רָאֲתָה אֶת אֶחָד הַשְּׁכֵנִים עוֹשֶׂה אַמְבַּטְיָה לִשְׁלוֹשָׁה גּוּרִי חֲתוּלִים בַּדְּלִי פַּח גָּדוֹל וְרָצָה לְהִסְתַּכֵּל, וְרָאֲתָה אֶת רָאשֵׁיהֶם וְגַפֵּיהֶם הַקְּטַנִּים נִרְעָדִים מִבַּעַד לְדוּק הַמַּיִם הַמִּזְדַּעְזְעִים. בִּשְׁאֵרִית כּוֹחָם נִיסּוּ הַגּוּרִים לְהִשְׁתַּחְרֵר מֵהָאֲחִיזָה שֶׁל הָאִישׁ שֶׁהִשְׁתּוֹפֵף מֵעַל לִדְלִי וְהִבִּיט בְּמַבָּט אֲלַכְסוֹנִי בְּיַלְדַּת הַשְּׁכֵנִים, כְּלוֹמַר בְּאִימָּא, "אַתְּ יוֹדַעַת מָה חֲתוּלִים עוֹשִׂים בַּגִּינָּה כְּשֶׁהֵם צוֹעֲקִים כְּמוֹ שֶׁחוּטִים כָּל הַלַּיְלָה, כֵּן? אַחֵר כָּךְ הַחֲתוּלוֹת מַמְלִיטוֹת וְהַגּוּרִים מְבִיאִים לִי פַּרְעוֹשִׁים. כָּל שָׁנָה אוֹתוֹ הַדָּבָר וְאִימָּא שֶׁלָּהֶם לֹא לוֹמֶדֶת לֶקַח!" וְלֹא הִרְפָּה מִגּוּפוֹתֵיהֶם הַמְּנוּמָּרוֹת עַד שָׂרְפוּ וְחֶלְקַת הַמַּיִם בַּדְּלִי הָפְכָה קְרוּמִית וְקָשֶׁה. מֵאָז יָצָא שָׁמְעָה שֶׁל אִימָּא אֵצֶל כָּל חֲתוּלֵי הָרְחוֹב וְהֵם מוֹצְאִים בְּחֵיקָהּ מִקְלָט בָּטוּחַ. מֵאָז – לְפָחוֹת זוֹ הַסְבָּרָה – אִימָּא מִתְרַחֶקֶת מִמַּיִם כְּמוֹ מֵאֵשׁ. כְּשֶׁבָּנוּ בְּרֵיכָה עִירוֹנִית הִסְכִּימָה לְכָל הַיּוֹתֵר לִטְבּוֹל בְּמַיִם עַד קַרְסוּלֶּיהָ, וְלִיוְּותָה אוֹתִי וְאֶת עֵרָן הַשּׂוֹחִים בְּמַיִם כְּמוֹ דּוֹלְפִינִים, בְּמַבָּט מוּדְאָג. רַק כְּשֶׁאַבָּא הוֹשִׁיב אוֹתָנוּ בַּיָּם הָאוֹבְלֵי בַּגִּיגִּית וְנַעֲשָׂה לְאַדְמִירָל נוֹעָז, הָיְיתָה אִימָּא מַבִּיטָה בָּנוּ בְּקוֹרַת רוּחַ, מִמְּקוֹם מוֹשָׁבָה עַל מַדְרֵגוֹת הַכְּנִיסָה.
אַחֲרֵי שְׂעָרָן נֶהֱרַג, אֲבֵדָה לְאַבָּא תְּחוּשַׁת הַזְּמַן. שָׁעוֹת אֲרוּכּוֹת יָשַׁב בַּגִּינָּה, לְבַדּוֹ, עַל כִּיסֵּא הַקַּשׁ שֶׁהַזְּמַן וְהַשֶּׁמֶשׁ מָרְטוּ אוֹתוֹ בְּהַתְמָדָה, שָׁרוּי בְּצִילָּהּ הַמְּחוֹרֵר שֶׁל עֵץ הָאִזְדָּרֶכֶת, מְשַׂחֵק בְּאֶצְבְּעוֹתָיו בְּחֶבֶל יָשָׁן, כְּאִילּוּ הוּא שָׁב וּמְשַׁנֵּן לְעַצְמוֹ אֶת כָּל הַקְּשָׁרִים שֶׁלִּימֵּד אוֹתָנוּ כְּשֶׁהָיִינוּ קְטַנִּים: קֶשֶׁר דַּיָּיגִים וְקֶשֶׁר בּוֹהֶן, קֶשֶׁר שָׁטוּחַ וְקֶשֶׁר סָבְתָא. הָיוּ לְאַבָּא אֶצְבָּעוֹת עָבוֹת וּזְרִיזוֹת. "לִקְשׁוֹר שְׂרוֹכִים בַּנַּעֲלַיִים אַתֶּם כְּבָר יוֹדְעִים, נָכוֹן?" אָמַר בַּפַּעַם הָרִאשׁוֹנָה שֶׁהֶרְאָה לָנוּ אֶת נִפְלְאוֹת הַחֶבֶל, "אָז קֶשֶׁר אֶחָד אַתֶּם כְּבָר מַכִּירִים!"
כְּשֶׁרָאִיתִי אוֹתוֹ יוֹשֵׁב כָּךְ בַּגִּינָּה הַמּוּצֶלֶת, נֶחְרַדְתִּי וְלִבִּי אוּגְרַף: אַבָּא הִצְטַמֵּק כָּל כָּךְ וְנִרְאֶה כֹּה אָבוּד שֶׁהָיָה זָקוּק עַכְשָׁיו לְקַשֵּׁר הַצָּלָה. בְּדִמְיוֹנִי גָּחַן לְעֶבְרִי וְהִסְבִּיר לִי בְּסַבְלָנוּת אֵיפֹה שָׂמִים אֶת הָאֶצְבָּעוֹת וְאֵיךְ צָרִים בְּחֶבֶל צוּרַת לוּלָאָה וְהֵיכָן מוֹתְחִים וּמְהַדְּקִים אוֹתָהּ כְּדֵי שֶׁהַקֶּשֶׁר יִהְיֶה מְאוּבְטָח, אֲבָל כְּבָר לֹא זָכַרְתִּי בְּדִיּוּק מָה הוֹלֵךְ לְאָן. וְכָךְ הוֹסִיף אַבָּא וְחָמַק מֵאִתָּנוּ עוֹד, עַד שֶׁנֶּעֱלַם מֵחַיֵּינוּ חֲרִישִׁית, רֶגַע גָּלוּי לָעַיִן, רֶגַע מְתַעְתֵּעַ, מְנַצְנֵץ וְכִבָּה מִמֶּרְחָק – עַד שֶׁנָּפַל לַתְּהוֹם הַמַּבְעִיתָה, הָאֵינְסוֹפִית, הַנִּמְצֵאת עַל קַו הָאוֹפֶק, שָׁם נִגְמַר הַיָּם – וְאִישׁ לֹא רָאָה אוֹתוֹ עוֹד.
אֲנִי טָסָה עַל הָאוֹפַנַּיִים בִּירִידָה וְהָרוּחַ מְעִיפָה אֶת שֶׁיַּעֲרִי לְאָחוֹר וּמְקָרֶרֶת אֶת עוּרִי. אִימָּא כְּבָר מִזְּמַן עָזְבָה אֶת הַבַּיִת הַיָּשָׁן. עַכְשָׁיו, עַד כַּמָּה שֶׁזֶּה נִשְׁמָע בִּלְתִּי מִתְקַבֵּל עַל הַדַּעַת, הִיא גָּרָה עַל הַיָּם. מַמָּשׁ עַל הַיָּם. אִישׁ לְבֶן שֵׂיעָר חֶמֶד אֶת אִמִּי עַל שְׁתִיקוֹתֶיהָ וְעַל הָעֶצֶב שֶׁצִּימֵּק אֶת רוּחָהּ, וְלָקַח אוֹתָהּ אִתּוֹ אֶל בֵּיתוֹ. אֶת הַיַּצִּיבוּת שֶׁאִימָּא חִיפְּשָׂה תָּמִיד עַל חוֹף מִבְטָחִים מָצְאָה דַּוְוקָא בִּסְפִינָתוֹ הַקְּטַנָּה וְהַמִּתְנַדְנֶדֶת שֶׁל הָאִישׁ, שֶׁעָגְנָה בְּמַעֲגַן הַסִּירוֹת בְּיָפוֹ. "הַבַּיִת שֶׁלָּנוּ גָּדוֹל וְרֵיק וּמוּזֵיאָלִי," נֶאֶנְחָה בְּאוֹזְנֵי בּוֹקֶר אֶחָד, "עֵרָן הָלַךְ. אַבָּא הָלַךְ. אַתְּ חַיָּה אֶת חַיֶּיךָ, אֲנִי לֹא רוֹצָה לָגוּר פֹּה יוֹתֵר. הַבַּיִת שֶׁלָּךְ מֵעַכְשָׁיו, עִם כָּל מָה שֶׁיֵּשׁ בּוֹ וְכָל מָה שֶׁאֵין בּוֹ, הַכּוֹל שֶׁלָּךְ. וְאִם גַּם אַתְּ לֹא רוֹצָה בּוֹ, אַתְּ מוּזְמֶנֶת לִמְכּוֹר אוֹתוֹ. חֲצִי לְךָ, חֲצִי לִי." 
אִימָּא לֹא חִיכְּתָה עַד שֶׁאֶמְכּוֹר אֶת הַבַּיִת – הַגַּם שֶׁעוֹד לֹא הֶחְלַטְתִּי מָה אֶעֱשֶׂה בּוֹ – אָרְזָה כַּמָּה מִזְווֹדוֹת וְהָלְכָה לָגוּר אֵצֶל תַּלְמָה אֲחוֹתָהּ. כַּעֲבוֹר זְמַן מָה עָזְבָה גַּם אֶת בֵּיתָהּ שֶׁל תַּלְמָה כִּי פָּגְשָׁה אֶת הֶרְבֵּרְט. עַכְשָׁיו הִיא מַזְמִינָה אוֹתִי לָרִאשׁוֹנָה אֶל בֵּיתָהּ הֶחָדָשׁ.
הִגַּעְתִּי לְמַעֲגַן הַסִּירוֹת, מִתְנַשֶּׁפֶת כּוּלִּי. קָשַׁרְתִּי אֶת הָאוֹפַנַּיִים אֶל עַמּוּד שֶׁל פָּנַס תְּאוּרָה וְחִיפַּשְׂתִּי בְּעֵינֵי אֶת הַסְּפִינָה הַמּוּאֶרֶת שֶׁאֶת קַוֵּוי הַמְּתָאֵר שֶׁלָּהּ אִימָּא תֵּיאֲרָה לִי בַּטֵּלֵפוֹן. "עַל הַיַּרְכָתַיִים שֶׁלָּהּ חָרוּט הַפָּסוּק שֶׁתָּמִיד אֲהַבְתֶּם אֶת וְעֵרָן וְאַבָּא," חַדָּה לִי חִידָה שֶׁכְּבָר פָּתַרְנוּ מִזְּמַן, וְהוֹסִיפָה כְּמוּפְתַּעַת בְּעַצְמָהּ, "אַתְּ לֹא תַּאֲמִינִי אֵיזֶה צֵירוּף מִקְרִים זֶה" כְּלוֹמַר – פֵּירַשְׁתִּי אֲנִי – יֵשׁ לִרְאוֹת בַּפָּסוּק הַזֶּה סִימָן שֶׁגַּם הָאִישׁ הַזֶּה כִּלְבָבָהּ. חִייַּכְתִּי לְעַצְמִי. לְרֶגַע קָצָר שׁוּב יָשַׁבְנוּ אָחִי וַאֲנִי בַּגִּיגִּית הַמְּשַׁקְשֶׁקֶת, הַשֶּׁמֶשׁ מַזְהִיבָה אֶת רָאשֵׁינוּ, וּשְׁנֵינוּ עִם אַבָּא אֶת פֶּלֶא הַפְּלָאִים הַזֶּה שֶׁ"כָּל הַנְּחָלִים הוֹלְכִים אֶל הַיָּם וְהַיָּם אֵינֶנּוּ מָלֵא". גֵּירַדְנוּ אֶת קְרוּם הַמַּיִם שֶׁעָנָה לָנוּ בְּגַלִּים מִתְפַּשְּׁטִים וְנִיסִּינוּ, אָחִי וַאֲנִי, לְהָבִין אֵיךְ יִיתָּכֵן שֶׁכָּל הַנְּחָלִים הוֹלְכִים אֶל הַיָּם וְהַיָּם אֵינֶנּוּ מָלֵא?
אֲנִי עוֹמֶדֶת תַּחַת הַפָּנָס, רַגְלִי טוֹבְלוֹת בִּשְׁלוּלִית הָאוֹר וְיָדִי עַל מוֹתְנִי. בְּמֵי הַמַּעֲגָן הַקָּטָן מִיטַּלְטְלוֹת סְפִינוֹת גְּדוֹלוֹת וְסִירוֹת דַּיָּיג קְטַנּוֹת. לֹא הַרְחֵק מִתְנַפְּצִים הַגַּלִּים בְּרַעַשׁ עָמוּם אֶל סַלְעֵי הַשּׁוֹבֵר הַגָּדוֹל. רֵיחַ קְרָבִי דָּגִים עוֹמֵד בָּאֲוִויר, מְעוֹרָב בִּרְסִיסֵי הַמֶּלַח שֶׁהָרוּחַ מַסִּיעָה אֶל הַיַּבָּשָׁה. בַּחוֹשֶׁךְ הַמִּתְעַבָּה אֲנִי לֹא מַצְלִיחָה לִמְצוֹא לֹא אֶת הַסְּפִינָה וְלֹא אֶת הַפָּסוּק עַל יַרְכָתֵיהּ. רַק הוֹדוֹת לַטֵּלֵפוֹן הַנַּיָּיד מָצָאתִי אֶת אִימָּא וְאֶת הֶרְבֵּרְט, שֶׁיָּצָא אֶל סִיפּוּנָהּ שֶׁל סְפִינָה לְבָנָה מְמוֹרֶקֶת וְעַתָּה הוּא מְנוֹפֵף לִי בַּפָּנָס שֶׁבְּיָדוֹ. הוּא מְחַיֵּיךְ אֵלַי בְּנוֹעַם וּמוֹשִׁיט לִי יָד נִרְעֶדֶת כְּשֶׁאֲנִי מְטַפֶּסֶת אֶל בֵּיתוֹ הַמִּתְנוֹדֵד. אֲנִי מַבִּיטָה בּוֹ בָּעִנְיָין, זֶה הָאִישׁ שֶׁהִצְלִיחַ לַעֲשׂוֹת אֶת מָה שֶׁאַבָּא מֵעוֹלָם לֹא הִצְלִיחַ – לְנַתֵּק אֶת אִימָּא מִן הַיַּבָּשָׁה.
אֲנִי יוֹרֶדֶת בְּעִקְבוֹתָיו אֶל בֶּטֶן הַסְּפִינָה. פָּנֶיהָ שֶׁל אִימָּא טוֹבִים וְעֵינֶיהָ קוֹרְנוֹת וְהִיא מְאַמֶּצֶת אוֹתִי אֶל לִבָּהּ, "זֹאת הַבַּת שֶׁלִּי," הִיא אוֹמֶרֶת בְּגַאֲווֹה לְבֶן זוּגָהּ הֶחָדָשׁ. "נָעִים מְאוֹד, נָעִים מְאוֹד," הֶרְבֵּרְט אוֹמֵר שׁוּב.
הַסְּפִינָה מִתְנַדְנֶדֶת קַלּוֹת וַאֲנִי מַבִּיטָה בְּאִמִּי בַּחֲטָף. הִיא עוֹנָה לִי בְּמַבָּט מִשֶּׁלָּהּ, יַצִּיב מִשֶּׁאֲנִי מַכִּירָה. הַכּוֹל בְּסֵדֶר, עֵינֶיהָ אוֹמְרוֹת. וְנִרְגַּע בִּי עֶצֶב חָשׂוּף, הִנֵּה אִימָּא מָצְאָה אַהֲבָה חֲדָשָׁה, הַכּוֹל בְּסֵדֶר. אִימָּא מַזְמִינָה אוֹתִי וַאֲנִי מִתְיַישֶּׁבֶת עַל הַדַּרְגָּשׁ הַמְּרוּפָּד, מוּלָהּ, וְהֶרְבֵּרְט מִיָּד מַצִּיעַ לְהָכִין לָנוּ תֶּה חַם אוֹ שׁוֹקוֹ קַר, מָה שֶׁנִּרְצֶה.   
אֲנִי שׁוֹאֶלֶת אַתְּ אִימָּא לְאָן הֵם מִתְכּוֹנְנִים לְהַפְלִיג.  
"מָה פִּתְאוֹם לְהַפְלִיג, מְתוּקָה," הִיא עוֹנָה בְּקוֹלָהּ הַשָּׁלֵו, "אֲנַחְנוּ לֹא מַפְלִיגִים לְשׁוּם מָקוֹם. בָּעִנְיָין הַזֶּה שׁוּם דָּבָר לֹא הִשְׁתַּנָּה. אֲנִי לֹא שְׁמָהּ אֶת הָרַגְלַיִים בְּמַיִם. הֶרְבֵּרְט הִבְטִיחַ לִי שֶׁהַסְּפִינָה קְשׁוּרָה לַמָּרִינָה טוֹב-טוֹב וְגַם עוֹגֶן הִטַּלְנוּ וְהַמַּיִם כָּאן, בְּתוֹךְ הַשּׁוֹבֵר גַּלִּים, חֲלָקִים רוֹב הַזְּמַן כְּמוֹ חֶמְאָה. זֶה בֵּית, בְּסַךְ הַכּוֹל זֶה בֵּית."
"וַאֲנִי חָשַׁבְתִּי שֶׁאוּלַי נִגְמַלְתָּ כְּבָר מֵהָעִנְיָין שֶׁל גּוּרִי הַחֲתוּלִים,."
אִימָּא מוֹשֶׁכֶת כְּתֵפֶיהָ, "מָה פִּתְאוֹם. אֲנַחְנוּ נִשְׁאָרִים כָּאן, וּבַחוֹרֶף נָגוּר בַּדִּירָה שֶׁלּוֹ בְּגִבְעַת אוֹלְגָּה. וְחוּץ מִזֶּה," הִיא מְחַיֶּיכֶת אֵלַי חִיּוּךְ מְנַצְנֵץ, "גִּילּוּ כְּבָר אֶת כָּל הָאֲרָצוֹת—"
אֲנִי מוֹדֶה לְהֶרְבֵּרְט כְּשֶׁהוּא מַנִּיחַ בִּידֵי סֵפֶל תֶּה חַם בִּתְנוּעַת יָד רַבַּת חֵן וְשׁוֹאֵל אִם לְהוֹסִיף לִי קוּבִּיַּית סוּכָּר, וְהַאִם אֲנִי אוֹהֶבֶת לָשׁוּט, אוֹ שֶׁאֲנִי "כְּמוֹ אִימָּא".
אִימָּא לוֹגֶמֶת בִּזְהִירוּת, "לֹא, הִיא לֹא כָּמוֹנִי. אֲנִי מַשֶּׁהוּ מְיוּחָד. אַף פַּעַם לֹא חִיפַּשְׂתִּי הַרְפַּתְקָאוֹת, אֲבָל מִי יוֹדֵעַ? חַיִּים רַק פַּעַם אַחַת."
הֶרְבֵּרְט מְלַטֵּף אֶת רֹאשָׁהּ לִיטּוּף עָדִין מְאוֹד. אֲנִי בּוֹחֶנֶת אֶת הַסֵּפֶל שֶׁבְּיָדִי.
"אַתָּה יוֹדֵעַ מָה, הֶרְבֵּרְט," אִימָּא אוֹמֶרֶת, "יוֹם אֶחָד אֲנִי אֶמְצָא אֶת הָאוֹמֶץ וְאָז נַפְלִיג שְׁלוֹשְׁתֵּנוּ מַעֲרָבָה, אוּלַי אֶל הָאִי אֵיף, שְׁמָהּ מוּל מַרְסֵיי. יִהְיֶה טוֹב לַעֲצוֹר קְצָת מוּל מְצוּדַת סַן זָ'אן, אוּלַי דְּנֹטֶה יְנַפְנֵף לָנוּ בְּיָד מִבַּעַד לַסּוֹרְגִים שֶׁל הַכֶּלֶא". 
אֲנִי מַבִּיטָה בְּאִימָּא בִּפְלִיאָה. הַאִם הִקְשִׁיבָה לְאַבָּא כְּשֶׁקָּרָא לָנוּ בְּקוֹל אֶת 'הָרוֹזֵן מִמּוֹנְטָה כְּרִיסְטוֹ'? מִשּׁוּם מָה אֲנִי לֹא זוֹכֶרֶת אוֹתָהּ קוֹרֵאת אֶת הַסֵּפֶר הַזֶּה.
הִיא מְחַיֶּיכֶת אֵלַי חִיּוּךְ מְעוֹדֵד. דְּמוּתוֹ שֶׁל אַבָּא, עַלִּיז וְגָבוֹהַּ, בָּאָה וּמִתְיַישֶּׁבֶת לְרֶגַע בֵּין שְׁתֵּינוּ. אֲנַחְנוּ שְׁטוּת בְּמַחְשַׁבְתֵּנוּ אֶל עֵרָן, שֶׁעוֹד הִסְפִּיק לַהֲפוֹךְ לִזְמַן קָצָר לְבֶן דְּמוּתוֹ, עַד שֶׁסְּפִינַת דַּיִג גְּדוֹלָה בָּאָה מִכִּיוּוּן הַיָּם בְּגִרְגּוּרֵי מָנוֹעַ, וּכְשֶׁהִיא מְתַמְרֶנֶת אֶת דַּרְכָּהּ אֶל הַמַּעֲגָן הַמַּיִם מִזְדַּעְזְעִים וְהַסְּפִינָה שֶׁל הֶרְבֵּרְט מִיטַּלְטֶלֶת.
חָתוּל מְנוּמָּר שֶׁלֹּא הִבְחַנְתִּי בּוֹ קוֹדֶם קוֹפֵץ עַל בִּרְכֶּיהָ שֶׁל אִימָּא וּמִצְטַנֵּף בְּחֵיקָהּ כָּאוֹזֶן. רֶגַע הוּא סוֹקֵר אוֹתִי בַּחֲרַכֵּי אִישׁוֹנָיו, וְרֶגַע שָׁב וְעוֹצֵם אֶת עֵינָיו.
אֲנִי שׁוֹמַעַת אֶת אִימָּא שׁוֹאֶלֶת, "הַחְלָטַת מָה אַתְּ רוֹצָה לַעֲשׂוֹת עִם הַבַּיִת?" וַאֲנִי עוֹנָה מְצוֹעֶפֶת כּוּלִּי שֶׁלֹּא, "עוֹד לֹא," וְחוֹשֶׁבֶת עַל הָאוֹפַנַּיִים הַיְּרוּקִּים שֶׁלִּי שֶׁקָּשַׁרְתִּי לְפָנָס הַתְּאוּרָה עַל הַמֵּזַח, וְעַל כָּךְ שֶׁאֶת כָּל הַדֶּרֶךְ שֶׁעָשִׂיתִי בִּירִידָה אֶצְטָרֵךְ לְדַוֵּושׁ תֶּיכֶף בַּעֲלִיָּיה. אוּלַי כְּדַאי שֶׁאוֹמֵר שָׁלוֹם, וְאָזוּז.


 



https://www.shortstoryproject.com/he/story/%d7%95%d7%94%d7%99%d7%9d-%d7%90%d7%99%d7%a0%d7%a0%d7%95-%d7%9e%d7%9c%d7%90/
#הִתְבַּגְּרוּת#יִשְׂרְאֵלִי#מִשְׁפָּחָה#שׁוֹאָה