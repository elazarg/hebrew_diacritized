עֲשָׂרָה נֵרוֹת בְּתוֹךְ חֲטִיף-דָּג אוֹמְרִים לְךָ שֶׁזֶּה יוֹם הַהוּלֶּדֶת שֶׁל גַּלִּי. יַלְדַּת הַיּוֹמוּלֶדֶת בְּמֶרְכַּז תְּשׂוּמֶת הַלֵּב; הִיא מְצַמְצֶמֶת מַבָּט אֶל פִּצְפּוּצֵי קוּבִּיּוֹת הַמִּבְזָק. הַחֲתוּלָה הַשְּׁחוֹרָה מַכִּירָה, כַּנִּרְאֶה, כָּל תְּנוּחַת רַכּוּת חִתּוּלִית שֶׁקַּיֶּימֶת. בּוֹעֵר לָהּ לְהִתְגַּלּוֹת אֶל מוּל הַמַּצְלֵמָה.
גַּלֵּי שַׁיֶּיכֶת לִגְבֶרֶת קַרְלִין. הִיא אֵצֶל גְּבֶרֶת קַרְלִין מִגִּיל שִׁשָּׁה שָׁבוּעוֹת, כְּשֶׁעוֹד יְשֵׁנָה מְכוּרְבֶּלֶת עַל הַכִּירַיִים בְּסִיר שַׁלְהָבָה קְבוּעָה שָׁמְרָה עַל חוּמּוֹ. גְּבֶרֶת קַרְלִין צִייְּנָה אֶת כָּל אֶחָד מִיְּמֵי הַהוּלֶּדֶת שֶׁל גַּלִּי, אַרְזָה עַכְבָּר לְבַד כָּחוֹל מְמוּלָּא בִּנְפֵית-חֲתוּלִים, אָרְזָה מִבְחַר מְתַאַבְנִים קְפוּאִים שֶׁל הַגְּבֶרֶת פּוֹל וְצִילְּמָה אֶת יַלְדַּת הַיּוֹמוּלֶדֶת בְּחֶבְרַת אוֹרְחֶיהָ.
הַשָּׁנָה כּוֹלְלִים אוֹרְחֶיהָ שֶׁל גַּלִּי אֶת בְּנֵי מִשְׁפַּחַת פֵּטֶרְסוֹן, פִּירְסוֹן וּבֵרֵט, בְּנֵי אַרְבַּע-עֶשְׂרֵה וְעֶשֶׂר, וְהֶחָתוּל שֶׁלָּהֶם, בֵּרֵט. אַף שֶׁמְּדוּיָּק יוֹתֵר לוֹמַר שֶׁגְּבֶרֶת קַרְלִין וְגַלֵּי הֵן אוֹרְחוֹת שֶׁל הַיְּלָדִים, מֵאַחַר שֶׁהַמְּסִיבָּה נֶעֱרֶכֶת בְּבֵית פֵּטֶרְסוֹן.
גְּבֶרֶת קַרְלִין מוּפְקֶדֶת עַל הַיְּלָדִים בַּשָּׁבוּעַ שֶׁבּוֹ הַהוֹרִים שֶׁלָּהֶם שׁוֹהִים בָּעִיר, לְרֶגֶל כֶּנֶס הָעֲסָקִים הַשְּׁנָתִי שֶׁל מַר פֵּטֶרְסוֹן. זֶהוּ תְּנַאי לְהַעֲסָקָתָהּ שֶׁל גְּבֶרֶת קַרְלִין, שֶׁגַּלֵּי תָּבוֹא אִיתָּהּ. הִיא הִסְבִּירָה לְמַר פְטֶרְסוֹן שֶׁפַּעַם הִגִּיעָה שְׁמַרְטַפִּית לְהַאֲכִיל אֶת גַּלֵּי, "וְגַלֵּי – אֵין מִילָּה אַחֶרֶת לְזֶה – צָרְחָה."
אַחֲרֵי שֶׁהִיא מַגִּישָׁה אֶת עוּגַת יוֹם הַהוּלֶּדֶת שֶׁל גַּלֵּי, גְּבֶרֶת קַרְלִין מְבִיאָה לַיְּלָדִים אֶת אֲרוּחַת הָעֶרֶב שֶׁלָּהֶם. הַיְּלָדִים בּוֹחֲנִים אֶת הַצְלָחוֹת בְּחַשְׁדָנוּת, וְאָז בָּאִי-אֵמוּן.
בֵּין שְׁנֵי חֲצָאֵי לַחְמָנִיַּית הַסּוּמְסוּם, בְּמָקוֹם שֶׁבּוֹ אָמוּר הָיָה לִהְיוֹת קֶטְשׁוֹפּ עַל הַמְבּוּרְגֵּר, נָא, הַיְּלָדִים רוֹאִים מַשֶּׁהוּ שֶׁנִּרְאֶה כְּמוֹ קֶטְשׁוֹפּ עַל קַלֶּטֶת. לְמַעֲשֶׂה מְדוּבָּר בְּרוֹטֶב עַגְבָנִיּוֹת עַל גַּבֵּי חָצִיל מְאוֹדָהּ.
"אִמָּא שֶׁלָּנוּ לֹא הִסְבִּירָה לְךָ מָה אֲנַחְנוּ אוֹכְלִים?" אוֹמֵר פִּירְסוֹן, הַמְּבוּגָּר מִבֵּינֵיהֶם.
"אֲנַחְנוּ אוֹכְלִים הַמְבּוּרְגֵּרִים," אוֹמֵר בֵּרֵט. "אֲנַחְנוּ אוֹהֲבִים הַמְבּוּרְגֵּרִים וּפִירֶה."
גְּבֶרֶת קַרְלִין מַסְבִּירָה לָהֶם שֶׁהִיא קוֹבַעַת אֶת הַחוּקִּים כָּעֵת. הִיא אוֹמֶרֶת, "בָּשָׂר לֹא מֵבִיא נַחַת, לְמִי שֶׁעַל הַצַּלַּחַת."
הִיא מַמְתִּינָה עַד שֶׁהַמִּשְׁפָּט יְחַלְחֵל. "כָּל עוֹד אֲנִי שׁוֹמֶרֶת עֲלֵיכֶם," הִיא אוֹמֶרֶת לַיְּלָדִים, "לֹא נֶאֱכַל שׁוּם דָּבָר שֶׁיֵּשׁ לוֹ הוֹרִים."
הַיְּלָדִים מַבִּיטִים זֶה בְּזֶה כְּדֵי שֶׁגְּבֶרֶת קַרְלִין תַּבְחִין בְּמַבָּט. הֵם מִצְטַעֲרִים שֶׁסְּקוֹטֵר כְּבָר לֹא בַּחַיִּים לֶאֱכוֹל שְׁאֵרִיּוֹת מֵהַצְלָחַת שֶׁלָּהֶם מִתַּחַת לַשּׁוּלְחָן.
בְּאָלַסְקָה, מַתְחִיל הַקּוֹל, מַבְרִיחִים זְאֵבִי פֶּרֶא אֲפוֹרִים מִמְּקוֹם מֵחֲבוּאָם וְיוֹרִים בָּהֶם בְּרוֹבֵי-צַיִד מִמְּטוֹסִים מַנְמִיכֵי טוּס. גְּבֶרֶת קַרְלִין מְאַבֶּדֶת אֶת חוּט הַמַּחֲשָׁבָה. הִיא מִתְנַצֶּלֶת, קָמָה מֵהַשּׁוּלְחָן וְשָׁבָה כַּעֲבוֹר רֶגַע עִם אַלְבּוֹם תַּצְלוּמִים מִן הַמִּזְווֹדָה שֶׁלָּהּ.
"הַמְּסִיבּוֹת שֶׁל דַּנְקַן תָּמִיד הָיוּ יוֹתֵר עַלִּיזוֹת," גְּבֶרֶת קַרְלִין מְסַפֶּרֶת לִילָדִים.
דַּנְקַן, שֶׁיָּשַׁן בְּחֶדֶר אַחֵר, הוּא כֶּלֶב הַתַּחַשׁ הַקָּשִׁישׁ וְאָרוֹךְ הַפַּרְווֹה שֶׁלָּהּ, שֶׁזַּרְבּוּבִיתוֹ הִלְבִּינָה וּמְשׁוּלָּשׁ שִׁיבָה מוּשְׁלָם מְעַטֵּר אֶת מִצְחוֹ הַצַּר. דַּנְקַן הוּא עוֹד תְּנַאי לְהַעֲסָקָתָהּ שֶׁל גְּבֶרֶת קַרְלִין.
הַצִּילּוּמִים מְתַעֲדִים אֶת כֶּלֶב הַתַּחַשׁ שֶׁנּוֹלַד בְּהַמְלָטַת חַג-מוֹלָד בְּמֶשֶׁךְ הַשָּׁנִים: כְּשֶׁהוּא מוּנָּח עַל מַגַּשׁ כֶּסֶף, תַּפּוּחַ  אָחוּז בְּרִישּׁוּל בֵּין שִׁינָּיו; דַּנְקַן, אֲחוֹרָיו מְכוּסִּים סְוֵודֶר בִּסְרִיגַת-יָד וְהוּא מַחֲלִיק בְּמוֹרַד גִּבְעָה מוּשְׁלֶגֶת עַל גַּבֵּי מִזְחֶלֶת; דַּנְקַן מְחַיֵּיךְ אֶל מוּל "הָעוּגָה" שֶׁלּוֹ, הָעֲשׂוּיָה סְטֵיְיק טַרְטֵר, אוֹרְחָיו מוֹתְחִים אֶת רְצוּעוֹתֵיהֶם כְּדֵי לְהַגִּיעַ לְצַעֲצוּעֵי הַלְּעִיסָה הַחֲגִיגִיִּים שֶׁלָּהֶם.
גְּבֶרֶת קַרְלִין חוֹשֶׁבֶת שֶׁאוּלַי הַעֲלָאַת הַזִּיכְרוֹנוֹת הִיא הַסִּיבָּה שֶׁהַקּוֹל מַתְחִיל שׁוּב. הַפַּעַם הִיא שׁוֹמַעַת: עֵגֶל שֶׁנִּדְחָס לְמִכְלָאָה צְפוּפָה בְּמוֹנְטָנָה נֶאֱלַץ לִישׁוֹן עַל רַגְלָיו.
גְּבֶרֶת קַרְלִין שׁוֹאֶלֶת אֶת הַיְּלָדִים אִם אִכְפַּת לָהֶם לֶאֱכוֹל לְבַד.
הִיא נִיגֶּשֶׁת לְחַדְרָהּ וְלוֹקַחַת שְׁנֵי אַסְפִּירִין.
הַיְּלָדִים מִתְבּוֹנְנִים בְּגַלֵּי, שֶׁעֲדַיִין רְכוּנָה מֵעַל לַדָּג שֶׁלָּהּ. פִּירְסוֹן טוֹפֵחַ קַלּוֹת עַל גַּבָּהּ; גּוּפָהּ רוֹטֵט, אַךְ הַחֲתוּלָה לֹא מֹשֶׁה מִן הַצַּלַּחַת.
"מְקַבֶּלֶת בְּוַקְס, מַמְשִׁיכָה לִלְעוֹס," אוֹמֵר פִּירְסוֹן. גְּבֶרֶת קַרְלִין לֹא יוֹצֵאת מֵחַדְרָהּ עַד שֶׁמַּגִּיעַ זְמַנָּם שֶׁל הַיְּלָדִים לָלֶכֶת לִישׁוֹן.
"מוּתָּר לָנוּ שׁוֹקוֹ," אוֹמֵר בֵּרֵט. אֲבָל גְּבֶרֶת קַרְלִין מוֹזֶגֶת לָהֶם כּוֹסוֹת שֶׁל חָלָב רָגִיל וְנוֹתֶנֶת לְכָל אֶחָד מֵהֶם כַּף שֶׁל חֶמְאַת בּוֹטְנִים לְלַוּוֹת אוֹתוֹ.
"זֶה יְחַדֵּד לָכֶם אֶת הַחֲלוֹמוֹת," הִיא מַסְבִּירָה, וּמַבְטִיחָה לָהֶם טִיּוּל לְאַקְוַורְיוּם אִם יִתְנַהֲגוּ יָפֶה.
בְּחַדְרָם שֶׁלָּהֶם הַנּוֹחַ, עַל הַמִּיטָּה הָרַכָּה שֶׁל הַזּוּג פֵּטֶרְסוֹן, גַּלִּי וְדַנְקַן תּוֹפְסִים אֶת מְקוֹמוֹת הֶחָתוּל וְהַכֶּלֶב שֶׁלָּהֶם – גַּלִּי בְּרֹאשׁ, וְדַנְקַן בְּשׁוּלֵי הַמִּיטָּה. בִּמְרוּצַת הַלַּיְלָה, כְּשֶׁדַּנְקַן מִתְמַתֵּחַ וּמִתְגַּלְגֵּל לַצַּד הַשֵּׁנִי, כַּפּוֹת רַגְלֶיהָ שֶׁל גְּבֶרֶת קַרְלִין תָּרוֹת אַחֵר הַמָּקוֹם הַחַם שֶׁשָּׁכַב בּוֹ.
הִיא מְיַישֶּׁרֶת אֶת פָּנֶיהָ בְּקַו אֶחָד עִם פְּנֵי הַחֲתוּלָה וְשׁוֹאֶפֶת פְּנִימָה אֶת הָאֲוִויר שֶׁגַּלֵּי נוֹשֶׁפֶת – אֲוִויר שֶׁצִּיפְּתָה שֶׁיִּהְיֶה חַם אֲבָל הוּא צוֹנֵן.
בְּמַעְבֶּדֶת מֶחְקָר בְּמִזְרַח פֶּנְסִילְבֶנְיָה, חוֹר נִקְדַּח בְּרֹאשׁוֹ שֶׁל קוֹף מִקּוּק צָעִיר...
גְּבֶרֶת קַרְלִין מְקָרֶבֶת אֵלֶיהָ עוֹד אֶת גַּלֵּי. הִיא מְגָרֶדֶת בְּבִטְנָהּ שֶׁל הַחֲתוּלָה, וְאָז מְלַטֶּפֶת אֶת צַד גּוּפָהּ הַחֵלֶק, שֶׁמִּתְנוֹצֵץ כְּכֶלֶב יָם. הִיא מְלַטֶּפֶת אֶת פַּרְווֹת הַחֲתוּלָה, לַהֲנָאַת הַחֲתוּלָה, וְאָז לַהֲנָאָתָהּ, וַהֲלוֹךְ, וָשׁוּב, עַד שֶׁהַהֲנָאוֹת נָעוֹת יַחַד וּשְׁתֵּיהֶן יְשָׁנוֹת עַד הַבּוֹקֶר.
"הַמְּטַפְּלוֹת הָאֲחֵרוֹת אַף פַּעַם לֹא לָקְחוּ אוֹתָנוּ לְטַיֵּיל," אוֹמֵר בֵּרֵט.
גְּבֶרֶת קַרְלִין לוֹקַחַת אֶת הַיְּלָדִים לְאַקְוַורְיוּם. הַיְּלָדִים מַתְחִילִים לְחַבֵּב אוֹתָהּ  – הִיא מְבַדֶּרֶת אוֹתָם. הִיא מְסַפֶּרֶת לָהֶם אֶת מָה שֶׁהִיא יוֹדַעַת עַל מַמְלֶכֶת הַחַיּוֹת – שֶׁעֲשָׂרִים וְלָדוֹת שֶׁל אוֹפּוֹסוּם יְכוֹלִים לְהִיכָּנֵס בְּכַפִּית אַחַת, שֶׁנִּקְבַּת הַשּׁוּנָר הוֹפֶכֶת אוֹטוֹמָטִית לְעָקְרָהּ כְּשֶׁמִּסְפַּר אַרְנָבוֹת הַשֶּׁלֶג יוֹרֵד. מִגְּבֶרֶת קַרְלִין לָמְדוּ הַיְּלָדִים שֶׁפִּינְגְּוִוינִים קֵיסָרִיִּים רוֹכְבִים לִפְעָמִים עַל גַּבֵּי קַרְחוֹנִים צָפִים דָּרוֹמָה עַל לְרִיּוֹ!
בְּאוֹתוֹ בּוֹקֶר הִתְלוֹנֵן פִּירְסוֹן שֶׁהָרֹאשׁ שֶׁלּוֹ סָתוּם. גְּבֶרֶת קַרְלִין אָמְרָה לוֹ שֶׁזֶּה מִפְּנֵי שֶׁהוּא יָשֵׁן עִם כָּרִית עַל הָרֹאשׁ. הִיא אָמְרָה לוֹ שֶׁקּוֹרְאִים לָזֶה "כְּאֵב רֹאשׁ שֶׁל צָב" ו פִּירְסוֹן שָׁאַל אִם כָּל דָּבָר צָרִיךְ לִהְיוֹת קָשׁוּר לִחְיוֹת.
גְּבֶרֶת קַרְלִין מוֹבִילָה אֶת הַיְּלָדִים לְחַלֵּק הָאָהוּב עָלֶיהָ בָּאַקְוַורְיוּם. זֶהוּ אוּלָם מוֹאֳפָל וּבוֹ מִכָּל מוֹפָז אוֹר יְרַקְרַק שֶׁמְּכַתֵּר אֶת הַחֶדֶר כּוּלּוֹ. אַתָּה עוֹמֵד בְּמֶרְכַּז, בָּחוּר הֲבֶיְיגָּלֵה, וּמִסְתּוֹבֵב לִרְאוֹת מֵאוֹת דְּגֵי אוֹקְיָאנוֹס שׂוֹחִים סְבִיבְךָ. הוּא נִקְרָא הַכִּיכָּר, וְהוּא מוֹתִיר אוֹתְךָ סְחַרְחַר, מְנַסֶּה לְהֵיאָחֵז בַּזְּגוּגִית, אִם אַתָּה מִסְתּוֹבֵב יוֹתֵר מִדַּי פְּעָמִים.
הַיְּלָדִים בּוֹחֲנִים אֶת שִׁלְטֵי הַבֵּיאוּר עִם אִיּוּרֵי הַדָּגִים. הֵם טוֹעֲנִים שֶׁבִּיכוֹלְתָּם לְהַתְאִים אֶת הַדָּגִים הַבָּאִים לְאֵלֶּה שֶׁבִּמְכָל: אֶת חָתוּל-הַיָּם, כַּמּוּבָן, וְגַם סַרְיוּל, בָּס מְנוּמָּר, שִׁינֵּן הַחוּט, טִרְפוּן, וְכָרִישׁ שִׁבְעַת-זִימִים.
תָּמִיד יִהְיוּ כַּמָּה דָּגִים שֶׁשּׂוֹחִים נֶגֶד הַזֶּרֶם. אַחֲרֵיהֶם עוֹקֶבֶת גְּבֶרֶת קַרְלִין. הָאַפְלוּלִית וְהַמַּיִם וְהַזֶּרֶם הַמַּתְמִיד שֶׁל סְנַפִּירִים שְׁקֵטִים מַרְגִּיעִים אוֹתָהּ עַד לְאֵין שִׁיעוּר. הִיא מַפְקִירָה אֶת עַצְמָהּ לִתְחוּשָׁה הַסְּחַרְחָרָה שֶׁמַּשְׁאִירָה אוֹתָהּ, כָּךְ הִיא מַאֲמִינָה, פְּתוּחָה לְמָה שֶׁאֵין לָהּ שְׁלִיטָה בּוֹ, עַד שֶׁלְּפֶתַע הִיא מְבִינָה אֵיזֶה יוֹם הַיּוֹם.
בְּמַיִם הַצָּפוֹן אַטְלַנְטִיִּים שֶׁל אִיֵּי פְּאֵרוֹ זֶהוּ יוֹם "גְּרִינִדְבּוּד", שׁוּבָם שֶׁל לִיוִּויתַנִי הַגְּלוּבֵי-הַשָּׁחוֹר, שֶׁבּוֹ סְפִינוֹת דַּיָּיג מְנִיסוֹת אֶת הַלִּיוְויְתָנִים בִּמְאוֹתֵיהֶם לְעֵבֶר הַחוֹף. שָׁם מַשְׁלִיכִים הַדַּיָּיגִים אוּנְקָלִים לְתוֹךְ בְּשַׂר הַלִּיוְויְתָנִים, כְּדֵי לְהַבְטִיחַ שֶׁשְּׁאָר חַבְרֵי הַלַּהֲקָה יִתְעַלְּמוּ מִבִּיטְחוֹנָם הָאִישִׁי; לִיוִּויתֶן לֹא יִנְטוֹשׁ חָבֵר פָּצוּעַ.
סַכִּינִים נִשְׁלָפִים וּמְבַתְּרִים אוֹתָם עַד לַעֲמוֹד הַשִּׁדְרָה. הַלִּיוְויְתָנִים מַצְלִיפִים עוֹד פַּעַם אַחַת; בַּיָּם שֶׁל דָּם, הֵם שׁוֹבְרִים לְעַצְמָם אֶת הַמְּפָרֶקֶת. מִמְחָטָה מוּצְמֶדֶת לְפִיהָ, גְּבֶרֶת קַרְלִין מְאִיצָה בַּיְּלָדִים הַחוּצָה מִן הַכִּיכָּר.
בַּדֶּרֶךְ הַבַּיְתָה הַיְּלָדִים דּוֹחֲפִים זֶה אֶת זֶה וְלוֹעֲגִים לַמּוֹרִים שֶׁלָּהֶם. הֵם מְיַילְּלִים אֶל גְּבֶרֶת קַרְלִין עַד שֶׁהִיא עוֹצֶרֶת אֶת הָאוֹטוֹ בַּגְּלִידֵרִיָּה. הֵם אוֹכְלִים אֶת הַגְּלִידָה בִּמְכוֹנִית, וּמַצְלִיחִים לִשְׁתּוֹק דֵּי זְמַן כְּדֵי לְהִתְבּוֹנֵן בְּעַד הַחַלּוֹנוֹת וְלִרְאוֹת אֶת הַגַּחְלִילִיּוֹת מַצִּיתוֹת אֶת אוֹר הַדִּמְדּוּמִים הַכָּחוֹל.
"בִּדְרוֹם אָמֵרִיקָה" אוֹמֶרֶת גְּבֶרֶת קַרְלִין, רָעַד בְּקוֹלָהּ, "הַנָּשִׁים שׁוֹזְרוֹת גַּחְלִילִיּוֹת בַּשֵּׂיעָר שֶׁלָּהֶן." וְאָז אַחַת הַגַּחְלִילִיּוֹת עָפָה לְתוֹךְ הַשִּׁמְשָׁה הַקִּדְמִית. גְּבֶרֶת קַרְלִין נֶאֱלֶצֶת לָשֶׁבֶת זְקוּפָה וּלְהָרִים אֶת סַנְטֵרָהּ כְּדֵי לִרְאוֹת מֵעַל לָעִיסָּה הַזּוֹהֶרֶת שֶׁחוֹצֶה אֶת שְׂדֵה רְאִיָּיתָהּ כְּכוֹכַב שָׁבִיט.
"בּוֹא הִנֵּה, בֵּרֵט," אוֹמֵר בֵּרֵט. "בֵּרֵט בֵּרֵט קָטָן, קַרְפִּיּוֹן קָטָן, סַלְמוֹן קָטָן."
גְּבֶרֶת קַרְלִין עוֹמֶדֶת וּמַקְשִׁיבָה בְּעַד דֶּלֶת חֲדַר הַשֵּׁינָה הַפְּתוּחָה שֶׁל בֵּרֵט, שָׁם הוּא אָמוּר לְהִתְלַבֵּשׁ לְבֵית הַסֵּפֶר. הוּא הָרִים צַד אֶחָד שֶׁל כִּיסּוּי הַמִּיטָּה שֶׁלּוֹ וְהוּא קוֹרֵא לַבֵּרֵט מִתַּחַת לַמִּיטָּה.
"אֵיפֹה הֲשׁוֹבְבוּן הַקָּטָן הַזֶּה? אֵיפֹה הֶחָמוּד הֲפַרְווֹתִי, פַּרְצוּף פְּרוֹוֹת הָפוּךְ הַקָּטָן הַזֶּה?"
בֵּרֵט נִשְׁאַר מִתַּחַת לַמִּיטָּה.
בֵּרֵט מְוַותֵּר וְאָז מַבְחִין בִּגְבֶרֶת קַרְלִין וְיוֹדֵעַ שֶׁהִיא שָׁמְעָה אֶת מַחְרוֹזֶת כִּינּוּיֵי הַחִיבָּה שֶׁלּוֹ.
הוּא מְנַסֶּה לְהִתְאוֹשֵׁשׁ, אוֹמֵר "אַבָּא קוֹרֵא לוֹ 'הַגּ'וּק.'"
מַבָּטוֹ מְרַמֵּז עַל כָּךְ שֶׁמִּישֶׁהוּ אַחֵר כְּבָר שָׁמַע אוֹתוֹ כָּךְ בְּמִקְרֶה וְהוּא לֹא נוֹתֵן לוֹ לִשְׁכּוֹחַ אֶת זֶה – אָחִיו, גְּבֶרֶת קַרְלִין בְּטוּחָה.
בָּעֶרֶב הַקּוֹדֵם, כְּשֶׁשְּׁלוֹשְׁתָּם צָפוּ בַּטֵּלֵוִויזְיָה, צָחַק פִּירְסוֹן עָלֶיהָ כְּשֶׁעֵינֶיהָ הִתְמַלְּאוּ דְּמָעוֹת בִּזְמַן פִּרְסוֹמֶת מָזוֹן לַחֲתוּלִים. הַחֶבְרֶ'ה בְּ"פוֹרִינָה" רוֹאִים אוֹתִי מִקִּילוֹמֶטֶר, זֶה כָּל מָה שֶׁיָּכְלָה לוֹמַר, מִכֵּיווֹן שֶׁבֵּינָהּ לְבֵין עַצְמָהּ, עָלָה בְּתוֹדַעְתָּהּ שֶׁבַּמִּכְלָאָה לִחְיוֹת בְּאוֹקְלָהוֹמָה, עוֹבֵד לֹא נִיקָּה אֶת הַצּוֹאָה מִכְּלִי שֶׁבּוֹ הִשְׁתַּמֵּשׁ כְּדֵי לִדְלוֹת אוֹכֶל לַכְּלָבִים מִן הַשַּׂק.
גְּבֶרֶת קַרְלִין לֹא מִתְבַּיֶּישֶׁת בְּמָה שֶׁהִיא הִתְרַגְּלָה לִקְרוֹא לוֹ "רֶגֶשׁ רַךְ וְנִימּוֹחַ", וְהִיא לֹא רוֹצָה שֶׁבֵּרֵט יִתְבַּיֵּישׁ לְהַפְגִּין חִיבָּה. אָז הִיא מְבַקֶּשֶׁת מִמֶּנּוּ שֶׁיַּעֲזוֹר לָהּ לְסָרֵק אֶת דַּנְקַן.
דַּנְקַן שׁוֹכֵב לְרוֹחְבָּהּ שֶׁל כָּרִית עַל הַמִּיטָּה שֶׁל גְּבֶרֶת קַרְלִין; הוּא לֹא זָז כְּשֶׁבֵּרֵט מַבְרִישׁ אוֹתוֹ לְאוֹרֶךְ גַּבּוֹ. כְּשֶׁבֵּרֵט מִבְּרִישׁ חָזָק יוֹתֵר, דַּנְקַן עוֹצֵם אֶת עֵינָיו.
"מְקַבֵּל מַהֲלוּמָּה, מַמְשִׁיךְ בִּתְנוּמָה," אוֹמֵר בֵּרֵט, גֵּאֶה בְּחָרוּז.
גְּבֶרֶת קַרְלִין צוֹחֶקֶת וּמַחֲלִיקָה עַל פַּרְווֹתוֹ שֶׁל הַכֶּלֶב. "מְטוּפָּח טִיפּ-טוֹפּ, מַמְשִׁיךְ לַחְרוֹפּ," הִיא אוֹמֶרֶת, וּמְגַלְגֶּלֶת אֶת דַּנְקַן כְּלַפֵּי מַעְלָה. הִיא מַרְאָה לַבֵּרֵט אֵיךְ לִסְרוֹק אֶת זִיפֵי הַמַּתֶּכֶת בַּעֲדִינוּת לְאוֹרֶךְ רַגְלָיו הָאֲחוֹרִיּוֹת שֶׁל הַכֶּלֶב. אַחֵר כָּךְ הִיא מְבַקֶּשֶׁת מִבֵּרֵט לְהָבִיא אֶת הַתְּרוּפוֹת שֶׁל דַּנְקַן מֵהַכִּיס הַפְּנִימִי שֶׁל הַמִּזְווֹדָה.
דַּנְקַן מְקַבֵּל לְנוֹקְסִין בִּשְׁבִיל הַלֵּב הַזָּקֵן, הָרָעוּעַ שֶׁלּוֹ. גְּבֶרֶת קַרְלִין בּוֹחֶנֶת אֶת בַּקְבּוּק הַפְּלַסְטִיק הַקָּטָן, ו – רֶגֶשׁ רַךְ וְנִימּוֹחַ  – חוֹשֶׁבֶת כַּמָּה זֶה מַקְסִים וְנוֹגֵעַ לַלֵּב, שֶׁעַל תָּוִוית הַתְּרוּפָה שֶׁל חַיַּית הַמַּחְמָד שֶׁלָּהּ כָּתוּב: "דַּנְקַן קַרְלִין."
בֵּרֵט מִתְבּוֹנֵן בִּגְבֶרֶת קַרְלִין כְּשֶׁהִיא מְלַטֶּפֶת אֶת צַוּוֹארוֹ הַלָּבָן שֶׁל הַכֶּלֶב כְּדֵי לַעֲזוֹר לַגְּלוּלָה לְהִיבָּלַע. הוּא אוֹמֵר, "הַלְּוַואי וּסְקוֹטֵר הָיָה חַי לְנַצֵּחַ."
גְּבֶרֶת קַרְלִין מְרִימָה אֶת מַבָּטָהּ בִּמְהִירוּת. הִיא מְדַמְיֶינֶת בַּקְבּוּק פְּלַסְטִיק שֶׁעַל תָּוִויתוֹ רָשׁוּם "סְקוֹטֶר פֵּטֶרְסוֹן."
הִיא אוֹמֶרֶת מַשֶּׁהוּ שֶׁכַּוּוֹנָתוֹ לְנַחֵם. הִיא אוֹמֶרֶת, "נַסֵּה לִזְכּוֹר שֶׁאֱלוֹהִים מְלַטֵּף אֶת הַבֶּטֶן שֶׁל סְקוּטֶר."
הִיא מִשְׁתּוֹמֶמֶת כְּשֶׁבֵּרֵט מַתְחִיל לִצְחוֹק.
בְּלִבָּהּ גְּבֶרֶת קַרְלִין אוֹמֶרֶת לְדַנְקַן וּלְגַלֵּי: הֱיִיתֶם אוֹשְׁרִי בְּמֶשֶׁךְ שְׁלוֹשׁ עֶשְׂרֵה שָׁנִים. גַּלִּי וּשְׁלוֹשֶׁת הַחֲתוּלִים שֶׁלְּפָנֶיהָ, דַּנְקַן וּשְׁנֵי הַכְּלַבְלַבִּים שֶׁלְּפָנָיו – הִיא חַיֶּיבֶת לָהֶם אֶת חַיֶּיהָ. לְמַעֲנָם הִיא כּוֹתֶבֶת הַמְּחָאוֹת וּמִכְתָּבִים לְחַבְרֵי קוֹנְגְּרֵס, כְּדֵי לְנַסּוֹת לְהָגֵן עַל אֵלֶּה שֶׁלְּעוֹלָם לֹא תַּכִּיר.
גְּבֶרֶת קַרְלִין מוֹרִידָה אֶת הַיְּלָדִים בְּבֵית הַסֵּפֶר, וְאָז עוֹמֶדֶת בְּהֶיסַּח הַדַּעַת עַל הַמִּדְשָׁאָה שֶׁל מִשְׁפַּחַת פֵּטֶרְסוֹן. הִיא צוֹעֶדֶת לְאִיטָּהּ לְתֵיבַת הַדּוֹאַר הָרֵיקָה מִדּוֹאַר. אַחֵר כָּךְ הִיא מַמְשִׁיכָה בִּשְׁבִיל הֶחָצָץ הַתְּחוּם צִמְחֵי-כְּפוֹר בַּחֲזָרָה לְבֵית, בְּקוֹשִׁי עוֹקֶפֶת אֶת הַקֶּטַע שֶׁבּוֹ עָשָׂה הַכֶּלֶב הַשְּׁכוּנָתִי אֶת שֶׁלּוֹ.
גְּבֶרֶת קַרְלִין קוֹרַעַת חֵלֶק מֵעִיתּוֹן הַבּוֹקֶר וְסָרָה לְנַקּוֹת אֶת הַלִּכְלוּךְ. אֲבָל מִתְבָּרֵר, כְּשֶׁהִיא מִתְקָרֶבֶת, שֶׁזֶּה בִּכְלָל צְבִיר שֶׁל חֶלְזוֹנוֹת מְפוּתָּלִים בְּגוֹן אָרָד, נוֹצְצִים מֵהַפָּרָשׁוֹת, דְּבוּקִים לְעָלִים מְסוּלְסָלִים, קְמֵלִים.
גְּבֶרֶת קַרְלִין מַחֲזִירָה אֶת הָעִיתּוֹן פְּנִימָה וּמַחְלִיפָה אוֹתוֹ בְּמַפְתְּחוֹת הַמְּכוֹנִית.
הִיא נוֹהֶגֶת בְּאֶצְבַּע אַחַת עַל הַהֶגֶה בְּשָׁעָה שֵׁשׁ – תְּנוּחָה שֶׁיַּלְדֵי פֵּטֶרְסוֹן קוֹרְאִים לָהּ "הָאֲחִיזָה הַמּוּעֶדֶת לִתְאוּנוֹת." הִיא עֲיֵיפָה, וַעֲיֵיפָה מֵהַקּוֹלוֹת שֶׁהֵם לִפְעָמִים חֶזְיוֹנוֹת – מַרְמוֹסְטִים שֶׁעַפְעַפֵּיהֶם תְּפוּרִים זֶה לָזֶה בְּחוּט שַׁעֲווֹה עָבֶה. גְּבֶרֶת קַרְלִין עֲיֵיפָה מִלָּדַעַת מָתַי מְעוּוָּרִים אַרְנָב כְּדֵי לְשַׁפֵּר אֶת יְכוֹלֶת הַצִּחְצוּחַ שֶׁל קֶצֶף נִיקּוּי תַּנּוּרִים נָפוֹץ.
הָאַקְוַורְיוּם עוֹד לֹא נִפְתַּח כְּשֶׁגְּבֶרֶת קַרְלִין מַגִּיעָה לְשֵׁם, אָז הִיא מַמְתִּינָה בִּמְכוֹנִית.
הִיא עֲיֵיפָה מֵהַקּוֹלוֹת. הִיא אוֹמֶרֶת לֹא לַקּוֹלוֹת. עוֹלֶה בְּדַעְתָּהּ שֶׁל גְּבֶרֶת קַרְלִין שֶׁהַקּוֹל מְקַבֵּל לֹא, וּמַמְשִׁיךְ בְּשֶׁלּוֹ.
הִיא הַמְּבַקֶּרֶת הָרִאשׁוֹנָה הַיּוֹם. כְּשֶׁהָאַקְוַורְיוּם נִפְתַּח, הַכִּיכָּר כּוּלָּהּ לִרְשׁוּת גְּבֶרֶת קַרְלִין.
הַדָּגִים – הֵם לֹא נָחִים? – מִתְלַהֲקִים מֵעֵבֶר לַזְּכוּכִית. דָּבָר רִאשׁוֹן מִבְּחִינָה גְּבֶרֶת קַרְלִין בְּגִיבַּנְתּוֹ הַבּוֹדֶדֶת שֶׁל גּוֹמְבֶּר טוֹרְפָנִי. מֵאֲחוֹרֵי צִלּוֹ שֶׁל חָתוּל-יָם, שׂוֹחִים שְׁנֵי כְּרִישֵׁי נָמֵר.
הִיא מִסְתּוֹבֶבֶת עַל צִירָהּ מַהֵר מַסְפִּיק לַעֲקוֹב אַחַר נָחִיל סִרְיוּלִים בְּהֶיקֵּף הַמְּכָל. אַחֵר כָּךְ הִיא מְשַׂחֶקֶת עִם עַצְמָהּ מִשְׂחָק. הִיא מְדַמָּה לְעַצְמָהּ אֶת הַדָּגִים קְפוּאִים בְּשָׂרָף כְּמוֹ בִּדְיוֹרְמָה , וְחָשָׁה שֶׁהִיא עַצְמָהּ הַדְּמוּת הֲנָעָה, בְּאוֹתוֹ אוֹפֶן שֶׁבּוֹ כְּשֶׁרַכֶּבֶת אִיטִּית מַתְחִילָה לָנוּעַ, יֶשְׁנוֹ הָרֶגַע הַמַּטְרִיד הַזֶּה, שֶׁבּוֹ יִיתָּכֵן שֶׁהַנּוֹף הוּא שֶׁזָּז וְלֹא הָרַכֶּבֶת.
אַחֵר כָּךְ הִיא מַנִּיחָה לְשַׁרְף לְהִינָּמֵס וּמְשַׁחְרֶרֶת אֶת הַדָּגִים לִזְרוֹם דֶּרֶךְ אַצּוֹת וְנַחְשׁוֹלִים שֶׁל בְּנֵי מִינָם.
לְפֶתַע יֵשׁ צְלִיל בַּחֶדֶר. אֲבָל לֹא בַּחֶדֶר – בְּרֹאשָׁהּ שֶׁל גְּבֶרֶת קַרְלִין. הִיא עוֹמֶדֶת בִּמְקוֹמָהּ וּמִתְרַכֶּזֶת בְּמָה שֶׁנִּדְמֶה שֶׁהִיא שׁוֹמַעַת: עוֹלֵל גּוֹרִילָה שֶׁהִתְיַיתֵּם בְּזִימְבַּבּוּאֶה מַשְׁמִיעַ בַּלַּיְלָה קוֹל "ווֹוו, ווֹוו."
גְּבֶרֶת קַרְלִין נִשְׁעֶנֶת כְּנֶגֶד מִכָּל הַזְּכוּכִית כְּדֵי לִשְׁמוֹר עַל שִׁיוּוּי מִשְׁקָל. הֵם צְרִיכִים לְהַגְבִּיל אֶת זְמַן הַשְּׁהִיָּיה בַּכִּיכָּר, הִיא חוֹשֶׁבֶת. הֵם צְרִיכִים לִמְשׁוֹת אוֹתְךָ הַחוּצָה אַחֲרֵי כָּךְ וְכָךְ דַּקּוֹת כְּמוֹ שֶׁעוֹשִׂים בִּסְאוֹנָהּ.
וְאָז יֵשׁ לָהּ חֶזְיוֹן, צָלוּל כְּאִילּוּ הִיא מַמָּשׁ שָׁם – מִשְׁפָּחָה קוֹרֵיאָנִית מְחַפֶּשֶׂת אַחֵר אֲתַר פִּיקְנִיק. בְּקָרַחַת יַעַר מוּצֶלֶת בֵּין גִּזְעֵי הַבַּמְבּוּק מַחְצֶלֶת נִפְרֶשֶׂת, מְדוּרָה מוּקֶמֶת. בְּעָלָיו שֶׁל כֶּלֶב הַמִּשְׁפָּחָה, רוֹעֶה בָּלוֹנָדִי נָאֶה, קוֹרֵא וְהַכֶּלֶב רָץ לְעֵבֶר קוֹלוֹ בַּעֲלִיצוּת.
גְּבֶרֶת קַרְלִין רוֹאֶה אֶת הַבְּעָלִים מְשַׁלְשֵׁל לוּלָאָה סְבִיב צַוּוֹארוֹ. זֶהוּ "יוֹם הַבּוּק" בִּדְרוֹם קוֹרֵיאָה, "אֶרֶץ הַבּוֹקֶר הָרוֹגַע."
זֶהוּ פִּיקְנִיק הַמָּוֶות שֶׁגְּבֶרֶת קַרְלִין מִשְׁתַּתֶּפֶת בּוֹ.
שְׁנַיִים מִבְּנֵי הַמִּשְׁפָּחָה נִדְרָשִׁים כְּדֵי לִמְשׁוֹךְ אֶת הַכֶּלֶב אֶל מֵעַל הַלֶּהָבוֹת. הַכֶּלֶב יִיתָּלֶה מֵעֵץ כְּדֵי לְהֵיחָנֵק לְאַט, בְּעוֹד פַּרְווֹתוֹ נֶחֱרַכְתָּ בְּאֵשׁ. מַטְּרַת הַמָּוֶות הָאִיטִּי הִיא רִיכּוּךְ הַבָּשָׂר.
צְלִיל בִּלְתִּי נִיתָּן לְתֵיאוּר עוֹלֶה מֵהַכֶּלֶב הַנֶּחֱנָק, וּכְמוֹ אָדָם שֶׁסּוֹבֵל מִכְּאֵב תְּאוֹמוֹ הַפָּצוּעַ, גְּבֶרֶת קַרְלִין מִשְׁתַּנֶּקֶת וְנוֹפֶלֶת לְאֶרֶץ.
שָׁם מוֹצֵא אוֹתָהּ הַזּוּג שֶׁמַּגִּיעַ מֵאוּלַם הַמְּאוּבָּנִים. הָאִישׁ מַנִּיחַ שְׁתֵּי אֶצְבָּעוֹת עַל פֶּרֶק יָדָהּ שֶׁל גְּבֶרֶת קַרְלִין, וְאָז נוֹגֵעַ בְּצַד צַוּוֹארָהּ. הָאִישָּׁה קוֹרֵאת לַשּׁוֹמְרִים וְזָזָה לְאָחוֹר.
בְּבֵלִיז, עֵינָיו שֶׁל נָמֵר שֶׁנָּפַל מְשַׁקְּפוֹת אֶת יֶרֶק הֶעָלִים.






 מִינִיאֲטוּרָה תְּלַת מִימַדִּית  

https://www.shortstoryproject.com/he/story/%d7%91%d7%a9%d7%a2%d7%a8%d7%99-%d7%9e%d7%9e%d7%9c%d7%9b%d7%aa-%d7%94%d7%97%d7%99%d7%95%d7%aa/
#כְּתִיבְהַנְשִׁית#מָוֶות#מִלִּנְכוּלֶיהָ