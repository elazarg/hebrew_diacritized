חַבְרֵי קָלוֹד, הַמֶּלְצַר בְּבֵית הַקָּפֶה "אוֹ שֶׂה דֶּה לְ'אָבִי", בִּיקֵּשׁ מִמֶּנִּי לְסַיֵּים לִשְׁתּוֹת מַהֵר. הַשָּׁעָה שְׁתַּיִים וְרֶבַע לִפְנוֹת בּוֹקֶר וְהוּא צָרִיךְ לִסְגּוֹר אֶת בֵּית הַקָּפֶה. הָלַכְתִּי כַּמָּה צְעָדִים וְהִתְיַישַּׁבְתִּי בְּכִיכַּר פִירְסְטֶנְבֵּרְג. כָּאן אֲנִי מְנַקֶּה אֶת הָרֹאשׁ כָּל יוֹם. הַבַּיִת שֶׁבּוֹ חַי הַצַּיָּיר הַיָּדוּעַ דֵלַקְרוּאָה בִּשְׁנוֹתָיו הָאַחֲרוֹנוֹת עוֹמֵד מוּלִי, עַכְשָׁיו הוּא מוּזֵיאוֹן. הִתְחַלְתִּי לְעַשֵּׁן סִיגַרְיָה. חָשַׁבְתִּי לָלֶכֶת לְתַחֲנַת אוֹסְטְרֵלִיץ, אֲבָל אֲנִי לֹא יָכוֹל לְהֵירָדֵם כְּשֶׁמַּצַּב רוּחִי קוֹדֵר. "עַד מָתַי הַצָּרְפָתִים יַחְזְרוּ עַל הַהַצָּגָה הַמְּשַׁעֲמֶמֶת הַזֹּאת?!" שָׁאַלְתִּי בְּקוֹל רָם, כְּאִילּוּ אֲנִי מְדַבֵּר עִם הַצַּיָּיר הַגָּדוֹל. הִתְכַּוַּונְתִּי לְמִצְעֲדֵי-הָעֲנָק הַצְּבָאִיִּים שֶׁהֵם עוֹרְכִים כָּל שָׁנָה. אַלְפֵי חַיָּילִים, מֵאוֹת טַנְקִים וְתוֹתָחִים וְטִילִים, עֶשְׂרוֹת מְטוֹסִים חַגִּים בַּשָּׁמַיִים, וַהֲמוֹן רַב בְּכָל מָקוֹם, וּמִשְׁטֶרֶת הַתְּנוּעָה סוֹגֶרֶת אֶת הָרְחוֹבוֹת הָרָאשִׁיִּים הַמּוֹבִילִים לְמֶרְכַּז פָּרִיז, דָּבָר שֶׁמְּחוֹלֵל מְהוּמָה נוֹרָאָה שֶׁנִּמְשֶׁכֶת כָּל שְׁעוֹת הַיּוֹם. עֲרוּצֵי הַטֵּלֵוִויזְיָה מְשַׁדְּרִים אֶת הַמִּצְעָדִים הָאֵלֶּה בְּשִׁידּוּר חַי, וַאֲנַחְנוּ רוֹאִים אֶת אוֹתָן הַתְּמוּנוֹת עַל הַמָּסַכִּים שֶׁל מֵאוֹת אַלְפֵי טֵלֵוִויזְיוֹת שֶׁמּוּצָּבוֹת בְּחַלּוֹנוֹת הָרַאֲווֹה שֶׁל חֲנוּיוֹת הָאֵלֶקְטְרוֹנִיקָה. אֲנִי אוֹהֵב אֶת צָרְפַת, אֲבָל אֲנִי לֹא אוֹהֵב אֶת הַיּוֹם הַזֶּה שֶׁהֵם קוֹרְאִים לוֹ "קְטוֹרֶז ז'וֹיָה" (אַרְבָּעָה-עָשָׂר בְּיוּלִי), וְחוֹגְגִים בּוֹ אֶת יוֹם הַשָּׁנָה לַמַּהְפֵּכָה הַצָּרְפָתִית.

עָזַבְתִּי אֶת כִּיכַּר פִירְסְטֶנְבֵּרְג וְהֶחְלַטְתִּי לְטַיֵּיל סְבִיב כְּנֵסִיַּית סַן סוּלְפַיְס עַד שֶׁיַּעֲלֶה הַשַּׁחַר וְאָז אֶכָּנֵס לְכָל בֵּית קָפֶה שֶׁאֶמְצָא. בְּסוֹף רְחוֹב בּוּנְפַארְט הַחוּצָה אֶת רְחוֹב וָיָה קוֹלוֹמְבִּיָּה רָאִיתִי אִישָּׁה אֵלֵגַנְטִית הוֹלֶכֶת בִּצְעָדִים שֶׁעוֹרְרוּ אֶת תְּשׂוּמַת לִבִּי. הִיא לָבְשָׁה מִכְנָסַיִים קְצָרִים לְבָנִים שֶׁחָשְׂפוּ שׁוֹקַיִים מוּצָקוֹת. שִׁיעַרְתִּי שֶׁהִיא כְּבַת חֲמִישִּׁים. כְּשֶׁהַמֶּרְחָק בֵּינֵינוּ הִצְטַמְצֵם הִיא נִרְאֲתָה לִי עֲצוּבָה.
"לָמָּה אַתְּ עֲצוּבָה, מִדְאָם?" שָׁאַלְתִּי וְלֹא צִיפִּיתִי שֶׁתַּעֲנֶה. הָיִיתִי שִׁיכּוֹר, וְהַשָּׁעָה הָיְתָה כִּמְעַט שָׁלוֹשׁ לִפְנוֹת בּוֹקֶר.

הָאִישָּׁה נֶעֶצְרָה, נִיסְּתָה לְשַׂרְטֵט חִיּוּךְ קָטָן עַל פָּנֶיהָ וְאָמְרָה, "כֵּן, אֲנִי עֲצוּבָה מְאוֹד מָסְיָיה."

"אֲנִי מִצְטַעֵר מְאוֹד, מִדְאָם," אָמַרְתִּי.

"אִיבַּדְתִּי אֶת הַכֶּלֶב הַקָּטָן שֶׁלִּי בִּקְטוֹרֶז ז'וֹיָה, מַסְיָיה, זֶה לֹא עָצוּב?" אָמְרָה בְּנִימָה מִתְפַּנֶּקֶת, לִחְלְחָה אֶת שְׂפָתֶיהָ וְשֶׁרָבְבָה אוֹתָן.

"וַאֲנִי אִיבַּדְתִּי אֶת הַמּוֹלֶדֶת שֶׁלִּי בִּקְטוֹרֵז ז'וֹיָה 1, מִדְאָם, זֶה לֹא עָצוּב?" אָמַרְתִּי בְּסַרְקַזְם.

הִיא צָחֲקָה וְאָמְרָה, וּבְתוֹךְ כָּךְ עַצְמָהּ אֶת עֵינֶיהָ בְּהִתְפַּנְּקוּת: "אֵיךְ זֶה קָרָה?"

"זֶה סִיפּוּר אָרוֹךְ, מִדְאָם."

הָאִישָּׁה שָׁתְקָה רֶגַע, וְאָמְרָה: שְׁמַע, אַתָּה רוֹצֶה לִשְׁתּוֹת אִיתִּי כּוֹסִית? אֲנִי מַכִּירָה מָקוֹם שֶׁפָּתוּחַ עַד שָׁעָה מוּקְדֶּמֶת בַּבּוֹקֶר."

חָצִינוּ אֶת שְׂדֵרַת סַן זֶ'רְמֶן וְצַעֲדֵנוּ בְּמַקְבִּיל לַכְּנֵסִיָּיה. הִיא אָמְרָה לִי: "אֲנִי גָּרָה בַּשְּׂדֵרָה הַזֹּאת. נָכוֹן שֶׁזֶּה נֶהֱדָר לָגוּר בַּשְּׁכוּנָה הַזֹּאת?"

" זֶה הַחֲלוֹם שֶׁלִּי," עָנִיתִי.

"גַּם שֶׁלִּי," הִיא אָמְרָה בַּעֲלִיצוּת, וְאָז הוֹסִיפָה: "תָּאֵר לְעַצְמְךָ כַּמָּה נֶהֱדָר יִהְיֶה אִם נִיתָּקֵל עַכְשָׁיו בַּכֶּלֶב הַקָּטָן שֶׁלִּי."

"אֲנַחְנוּ נִמְצָא אוֹתוֹ, תַּאֲמִינִי לִי גְּבִירְתִּי, אֲנִי מַרְגִּישׁ שֶׁנִּמְצָא אוֹתוֹ," אָמַרְתִּי.

הִיא נֶעֶצְרָה וְהִבִּיטָה בִּי: "אַתָּה נֶחְמָד, אַתָּה נוֹתֵן לִי הַרְגָּשָׁה שֶׁל יְדִידוּת. אָמַרְתָּ 'נִמְצָא אוֹתוֹ', זֶה נֶחְמָד מִצִּדֵּךְ."

מָשַׁכְתִּי בִּכְתֵפַיי וְלֹא יָדַעְתִּי מָה לַעֲנוֹת.

"כֵּן, אַתָּה נֶחְמָד," חֲזָרָה וְאָמְרָה.

כְּשֶׁנִּכְנַסְנוּ לַקָּפֶה "קוֹנְטִי", בֶּרֶךְ אוֹתִי מְנַהֵל הַקָּפֶה, דַמְיָאן לְשָׁלוֹם וְהוֹשִׁיט אֶת יָדוֹ לִלְחִיצָה.

"נִרְאֶה שֶׁאַתָּה מְפוּרְסָם," אָמְרָה הָאִישָּׁה.

"רַק בַּבָּרִים," אָמַרְתִּי, וְהִיא צָחֲקָה בְּקוֹל רָם.

הִזְמַנְתִּי יַיִן אָדוֹם וְהִיא הִזְמִינָה "קִיר רוֹיָאל", וּכְשֶׁרָאִיתִי שֶׁדַּמְיָאן עוֹזֵב אֶת הַדֶּלְפֵּק, יָדַעְתִּי שֶׁהוּא הוֹלֵךְ לְמַחְסָן שֶׁמֵּאֲחוֹרָיו, לְיַד הַשֵּׁירוּתִים. הָלַכְתִּי מִיָּד אֶל הַשֵּׁירוּתִים, הִמְתַּנְתִּי רֶגַע עַד שֶׁהוּא יָצָא מֵהַמַּחְסָן, וְאָמַרְתִּי לוֹ: "דַמְיָאן, בְּבַקָּשָׁה, אִם נִצְטָרֵךְ לִשְׁתּוֹת הַרְבֵּה, אוֹכֶל לְשַׁלֵּם אֶת הַחֶשְׁבּוֹן מָחָר? הִכַּרְתִּי אֶת הָאִישָּׁה הַזֹּאת הַיּוֹם."

"בֶּטַח," אָמַר דַמְיָאן, וְהוֹסִיף: "הִיא גָּרָה בְּפָרִיז רַק שְׁבוּעַיִים, הִיא הָיְתָה בְּקָלִיפוֹרְנִיָּה."

"אַתָּה מַכִּיר אוֹתָהּ?!"

הִיא בָּאָה כָּל לַיְלָה לִשְׁתּוֹת כּוֹסִית, גָּרָה כַּמָּה צְעָדִים מִכָּאן."

הָאִישָּׁה אָמְרָה שֶׁשְּׁמָהּ מִישֵׁלִין, וְשָׁאֲלָה לְשֵׁמִי, עַל הַחַיִּים שֶׁלִּי, וּמָה קָרָה לְאַרְצִי. סִיפַּרְתִּי לָהּ שֶׁאֲנִי עוֹבֵד כָּעֵת בְּחֶבְרַת תַּרְגּוּם וְהַדְפָּסָה, וְשֶׁהַשְּׁאִיפָה שֶׁלִּי הִיא לִהְיוֹת בַּמַּאי קוֹלְנוֹעַ. עַל אַרְצִי אָמַרְתִּי לָהּ שֶׁחֲבוּרָה שֶׁל קְצִינִים בְּנֵי בְּלִיַּעַל הִפִּילָה בְּ"קָטוֹרֶז ז'וֹיָה" שֶׁל שְׁנַת 1958 אֶת הַשִּׁלְטוֹן הַמְּלוּכָנִי בְּעִירָאק בַּהֲפִיכָה צְבָאִית עֲקוּבָּה מִדָּם, וּמֵאָז הָעָם הָעִירָאקִי חַי תַּחַת שִׁלְטוֹן שֶׁל אַנְשֵׁי צָבָא גַּסֵּי-רוּחַ.

"אַתָּה מְלוּכָנִי?"

"כֵּן, אֲנִי מְלוּכָנִי. אֲנִי חוֹשֵׁב שֶׁהַמִּשְׁטָר הַמְּלוּכָנִי בְּאַרְצִי הָיָה יוֹתֵר טוֹב בִּשְׁבִילֵנוּ."

הִיא הַנֶּהֱנֶה בַּהֲבָנָה, וְאָמְרָה: "חָיִיתִי יוֹתֵר מֵחֲמֵשׁ-עֶשְׂרֵה שָׁנָה בְּקָלִיפוֹרְנִיָּה, הָיְתָה לִי שָׁם מִסְעָדָה גְּדוֹלָה לְאוֹכֶל צָרְפָתִי – טוֹב, לָנוּ, לִי וּלְבַעֲלִי. לִפְנֵי חוֹדֶשׁ נִפְרַדְתִּי מִמֶּנּוּ." הִיא הִזְמִינָה עוֹד כּוֹס מַשְׁקֶה, וְהוֹסִיפָה: "אֲנִי טַבָּחִית מִקְצוֹעִית. חָשַׁבְתִּי לִפְתּוֹחַ מִסְעָדָה כָּאן בְּפָרִיז, אֲבָל הֶחְלַטְתִּי לִבְדּוֹק קוֹדֶם אֶת הַשֶּׁטַח וְלָכֵן הִסְכַּמְתִּי לַעֲבוֹד כְּשָׂפִית בְּמִסְעָדָה מְפוּרְסֶמֶת, מֵאֲחוֹרֵי פֵּלָה דֶּה ז'וֹסְטִיס (הֵיכַל הַמִּשְׁפָּט). הַלָּקוֹחוֹת שֶׁלִּי הֵם הַשּׁוֹפְטִים הַיְּדוּעִים בְּיוֹתֵר בְּפָרִיז." הִיא הִשְׁתַּתְּקָה וְשָׁאֲלָה אוֹתִי: "אֵיפֹה אַתָּה גָּר?"

"לִפְנֵי כַּמָּה זְמַן עָזַבְתִּי אֶת הַדִּירָה שֶׁלִּי שֶׁהָיְתָה קְרוֹבָה לְכָאן, וְעַכְשָׁיו אֲנִי גָּר בְּדִירַת סְטוּדְיוֹ קְטַנָּה לְיַד בֵּית הַדְּפוּס שֶׁאֲנִי עוֹבֵד בּוֹ, קָרוֹב לַבּוּרְסָה שֶׁל פָּרִיז."

סְבִיבָה יָפָה, אֲבָל זֶה רָחוֹק מִכָּאן," אָמְרָה.

הִמְשַׁכְנוּ לִשְׁתּוֹת עַד סְגִירַת בֵּית הַקָּפֶה וְהִיא הִזְמִינָה אוֹתִי לְהַמְשִׁיךְ לִשְׁתּוֹת בְּבֵיתָהּ: "זֶה כַּמָּה צְעָדִים מִכָּאן, בּוֹא אִיתִּי."

בַּבּוֹקֶר יָצְאָה מִישֵׁלִין מֵהָאַמְבַּטְיָה – אֲנִי עֲדַיִין הָיִיתִי בַּמִּיטָּה. הִיא אָמְרָה "בּוֹקֶר טוֹב" וְרָכְנָה לְנַשֵּׁק אוֹתִי. מָשַׁכְתִּי אוֹתָהּ אֶל הַמִּיטָּה.

הִיא שָׁאֲלָה: "אַתָּה יוֹדֵעַ שֶׁגַּם אֲנִי מְלוּכָנִית? אֲנִי טַבָּחִית וְטֶבַח יָכוֹל לִהְיוֹת רַק מְלוּכָנִי, נָכוֹן?"

"כֵּן," אָמַרְתִּי וְהֵסַרְתִּי מִגּוּפָהּ אֶת הַמַּגֶּבֶת הַגְּדוֹלָה.

מִישֵׁלִין הֲלָכָה לַעֲבוֹדָה וְהִשְׁאִירָה אוֹתִי יָשֵׁן. כְּשֶׁחָזְרָה הָיִיתִי בָּאַמְבַּטְיָה. הִתְקַלַּחְתִּי וְשַׁרְתִּי בְּהִתְלַהֲבוּת אֶת שִׁירוֹ שֶׁל שַׁארְל אַזְנְבוֹר Dans tes bras. הִיא הֵחֵלָּה לָשִׁיר אוֹתוֹ אִיתִּי, פָּשְׁטָה אֶת בְּגָדֶיהָ וְנִכְנְסָה לַמִּקְלַחַת.

"אֲנִי מַכִּירָה אֶת שַׁארְל אַזְנְבוֹר אִישִׁית," אָמְרָה מִישֵׁלִין כְּשֶׁאָכַלְנוּ אוֹכֶל צָרְפָתִי מוּבְחָר שֶׁהֵבִיאָה מֵהַמִּסְעָדָה.

"הָיִיתִי הַטַּבָּחִית הַפְּרָטִית שֶׁל הַזַּמָּר בּוֹבּ לְיוֹנֵל רִיצִ'י."

"וְאוֹ, אֲנִי אוֹהֵב מְאוֹד אֶת לְיוֹנֵל רִיצִ'י," אָמַרְתִּי.

"גַּם אֲנִי," אָמְרָה מִישֵׁלִין, "הַרְבֵּה שָׁנִים הָיִיתִי הַטַּבָּחִית הַמּוּעֲדֶפֶת עָלָיו. פַּעַם אַחַת שַׁארְל אַזְנְבוֹר הָיָה אֶחָד הַמּוּזְמָנִים אֵצֶל לְיוֹנֵל רִיצִ'י וַאֲנִי פִּיקַּחְתִּי עַל הַבִּישּׁוּל. לְיוֹנֵל רִיצִ'י אָמַר לִי: 'מִישֵׁלִין, אֲנִי מְבַקֵּשׁ מִמְּךָ שֶׁתָּשִׂימִי לֵב לְאוֹכֶל יוֹתֵר מִתָּמִיד, כִּי הָאוֹרֵחַ שֶׁהִגִּיעַ הוּא שַׁארְל אַזְנְבוֹר, וְהוּא חַטְטָן, דּוֹחֵף אֶת הָאַף שֶׁלּוֹ לְכָל דָּבָר קָטָן בַּמִּטְבָּח, אֲנִי מְבַקֵּשׁ מִמְּךָ, אֲנִי לֹא רוֹצֶה שֶׁהוּא יְנַדְנֵד.' וּבֶאֱמֶת, כְּשֶׁאַזְנְבוֹר הִגִּיעַ, הוּא הִתְעָרֵב בְּכָל דָּבָר קָטָן בְּעִנְיְינֵי הָאוֹכֶל. הוּא מְנַדְנֵד הַרְבֵּה וְתוֹבְעָנִי."

"לְיוֹנֵל רִיצִ'י נֶחְמָד בְּתוֹר בֶּן אָדָם?" שָׁאַלְתִּי אֶת מִישֵׁלִין.

"מְאוֹד," אָמְרָה מִישֵׁלִין בְּלַהַט.

וְאָז הִיא שָׁאֲלָה אִם הִתְקַשַּׁרְתִּי לְחֶבְרַת הַתַּרְגּוּם וְהוֹדַעְתִּי לָהֶם עַל הֵיעָדְרוּתִי. אָמַרְתִּי לָהּ שֶׁהֵם רְגִילִים לַהִתְנַהֲלוּת שֶׁלִּי. הִזְכַּרְתִּי לָהּ: "אַל תִּשְׁכְּחִי שֶׁאֶתְמוֹל הָיוּ חֲגִיגוֹת קְטוֹרֶז ז'וֹיָה."

"קָטוֹרֶז ז'וֹיָה, הִזְכַּרְתָּ לִי, אֲנַחְנוּ צְרִיכִים לָצֵאת לְחַפֵּשׂ אֶת הַכֶּלֶב, אוּלַי נִמְצָא אוֹתוֹ בַּמָּקוֹם שֶׁבּוֹ אִיבַּדְתִּי אוֹתוֹ."

"בְּכִיכַּר סַן סוֹלְפִיס?"

"כֵּן, לְיַד הַבַּיִת שֶׁל קַתְרִין דֵּנֶבּ, הַשַּׂחְקָנִית, אַתָּה מַכִּיר אוֹתָהּ?"

"מִי לֹא מַכִּיר אֶת קַתְרִין דֵּנֶבּ!"

"נָכוֹן, אֶתְמוֹל אָמַרְתָּ לִי מַשֶּׁהוּ עַל קוֹלְנוֹעַ."

"אֲנִי רוֹצֶה לִהְיוֹת אִישׁ קוֹלְנוֹעַ."

"נָכוֹן, אֲנִי זוֹכֶרֶת."

הָלַכְנוּ לְתַחֲנַת הַמִּשְׁטָרָה שֶׁמּוּל כְּנֵסִיַּית סַן סוֹלְפִיס, וְהִיא מָסְרָה שָׁם פְּרָטִים עַל הַכֶּלֶב שֶׁאָבַד. אֶת שְׁעוֹת הַצָּהֳרַיִים בִּילִּינוּ בִּרְחוֹבוֹת הַסּוֹבְבִים אֶת הַכְּנֵסִיָּיה. שָׁתִינוּ כַּמָּה כּוֹסוֹת יַיִן לָבָן בְּבֵית הַקָּפֶה מוּל הַכְּנֵסִיָּיה. הִיא אָמְרָה לִי שֶׁהִיא צְרִיכָה לַחֲזוֹר הַבַּיְתָה וְאַחַר כָּךְ לָלֶכֶת לָעֲבוֹדָה. הִיא הִצִּיעָה שֶׁאָבוֹא אִיתָּהּ כְּדֵי שֶׁהִיא תִּיתֵּן לִי מַפְתֵּחַ שֶׁל הַבַּיִת.

הִיא אָמְרָה: "אֲנִי מַרְגִּישָׁה שֶׁאֲנִי מִתְאַהֶבֶת בְּךָ."

"גַּם אֲנִי," הֵשַׁבְתִּי.

לִפְנֵי שֶׁהִיא הָלְכָה לָעֲבוֹדָה הָלַכְנוּ לַמִּיטָּה, וְאָז הִיא הִתְקַלְּחָה וְיָצְאָה.

קַמְתִּי וְהֶעֱמַדְתִּי שׁוּלְחָן קָטָן לְיַד הַחַלּוֹן הַנִּשְׁקָף אֶל שְׂדֵרוֹת סַן זֶ'רְמֶן, הֵבֵאתִי אֶת בַּקְבּוּק הֲבוֹרְבּוֹן וְהִתְחַלְתִּי לִשְׁתּוֹת. כֵּיווֹן שֶׁהַדִּירָה הָיְתָה בְּדִיּוּק מֵעַל קָפֶה "אוֹלְד נַיְיבִּי", שֶׁנֶּאֱסַר עָלַי לְהִיכָּנֵס אֵלָיו בְּעִקְבוֹת מְרִיבָה עִם בַּעַל בֵּית הַקָּפֶה, דִּימִּיתִי לִי שֶׁאֲנִי יוֹשֵׁב בַּקּוֹמָה הַשְּׁנִיָּיה שֶׁל הַקָּפֶה, עַל אַפּוֹ וַחֲמָתוֹ שֶׁל בְּעָלָיו.

מָה שֶׁאָמַרְתִּי לְמִישֵׁלִין בְּעִנְיַין הָעֲבוֹדָה לֹא הָיָה נָכוֹן. בְּסַךְ הַכּוֹל זוֹ הָיְתָה חֶבְרָה קְטַנָּה שֶׁעוֹשֶׂה עֲבוֹדוֹת תַּרְגּוּם וְהַדְפָּסָה וּמְנַהֲלָהּ הָיָה לְבָנוֹנִי בְּשֵׁם זָ'אן, שֶׁלִּפְעָמִים נִזְקַק לִי לְהַקְלָדַת כַּמָּה עַמּוּדִים בְּעַרְבִית. לְמַזָּלִי, הוֹדִיעַ לִי זָ'אן שָׁבוּעַ לִפְנֵי שֶׁפָּגַשְׁתִּי אֶת מִישֵׁלִין, שֶׁהוּא חָתַם עַל חוֹזֶה עִם חֶבְרָה צָרְפָתִית יְדוּעָה בְּתַעֲשִׂיַּית הַנֶּשֶׁק, לְתַרְגֵּם קָטָלוֹגִים שֶׁל נֶשֶׁק שֶׁהַחֶבְרָה מָכְרָה לָאַחֲרוֹנָה לְכַמָּה מִמְּדִינוֹת הַמִּפְרָץ, וּמְדִינוֹת עֲרָב דָּרְשׁוּ שֶׁהַקָּטָלוֹגִים יִהְיוּ בְּעַרְבִית. זָ'אן הָיָה מְאוּשָּׁר בְּאוֹתוֹ יוֹם. כְּשֶׁהִזְמִין אוֹתִי לְהָרִים כּוֹסִית אִיתּוֹ, בִּישֵּׂר לִי עַל הָעִסְקָה, אָמַר שֶׁהוּא יִזְדַּקֵּק לִי "לְפָחוֹת לְחוֹדְשַׁיִים", וְנָתַן לִי סְכוּם כֶּסֶף עַל הַחֶשְׁבּוֹן.

לִפְנֵי שֶׁמִּישֵׁלִין חֲזָרָה מֵהָעֲבוֹדָה, צִלְצֵל הַטֵּלֵפוֹן. הֵרַמְתִּי אֶת הַשְּׁפוֹפֶרֶת, וְעַל הַקַּו הָיָה בָּחוּר צָרְפָתִי שֶׁשָּׁאַל עַל גְּבֶרֶת מִישֵׁלִין, וְאָמַר שֶׁבַּחֲגִיגוֹת "קָטוֹרֶז ז'וֹיָה" הוּא הָיָה בְּבֵית קָפֶה עִם חֲבֶרְתּוֹ וּבָא לְשֵׁם כֶּלֶב קָטָן וְהִתְיַישֵּׁב לְיָדָם. כְּשֶׁהֵם עָזְבוּ אֶת בֵּית הַקָּפֶה לִפְנוֹת בּוֹקֶר, הֵם לָקְחוּ אוֹתוֹ אִיתָּם, "כִּי יָדַעְנוּ שֶׁהוּא הָלַךְ לְאִיבּוּד". וְאָז, הוּא נָתַן לִי אֶת הַפְּרָטִים וְאָמַר שֶׁהוּא רָאָה עַל הַקּוֹלָר שֶׁל הַכֶּלֶב מִסְפַּר טֵלֵפוֹן בְּאַרְצוֹת הַבְּרִית. הוּא הִתְקַשֵּׁר לַמִּסְפָּר הַזֶּה, וְעָנָה לוֹ גֶּבֶר שֶׁדִּיבֵּר אַנְגְּלִית בְּמִבְטָא צָרְפָתִי וְאָמַר שֶׁהַכֶּלֶב שַׁיָּיךְ לְאִשְׁתּוֹ לְשֶׁעָבַר שֶׁנִּמְצֵאת כָּעֵת בְּפָרִיז. הוּא נָתַן לוֹ אֶת מִסְפַּר הַטֵּלֵפוֹן שֶׁל מִישֵׁלִין. הוֹדֵיתִי לִבְחוֹר וּבִיקַּשְׁתִּי אֶת מִסְפַּר הַטֵּלֵפוֹן שֶׁלּוֹ, וְאָמַרְתִּי לוֹ שֶׁמִּישֵׁלִין תִּתְקַשֵּׁר אֵלָיו בָּרֶגַע שֶׁתַּחֲזוֹר מֵהָעֲבוֹדָה.

"אָמַרְתִּי לָךְ שֶׁנִּמְצָא אוֹתוֹ!" צָעַקְתִּי בְּקוֹל רָם כְּשֶׁהֵרַמְתִּי אוֹתָהּ עִם הַשַּׂקִּיּוֹת שֶׁהָיוּ בְּיָדֶיהָ.

"תִּיזָּהֵר, תִּיזָּהֵר, יֵשׁ שָׁם בַּקְבּוּקֵי יַיִן לָבָן," אָמְרָה מִישֵׁלִין, נֶעֶמְדָה וְקָפְאָה בִּמְקוֹמָהּ, נָתְנָה בִּי מַבָּט וְאָמְרָה: "אֲנִי מְרִיחָה רֵיחַ שֶׁל בּוֹרְבּוֹן. אַל תְּשַׂחֵק אִיתִּי בְּבַקָּשָׁה."

"אֲנִי לֹא מְשַׂחֵק, מִישֵׁלִין, מָצָאנוּ אֶת הַכֶּלֶב."

"אֵיפֹה? הַמִּשְׁטָרָה הִתְקַשְּׁרָה?" נַדְתִּי בְּרָאשֵׁי לִשְׁלִילָה וְסִיפַּרְתִּי לָהּ אֶת הַסִּיפּוּר. הִיא לָקְחָה אֶת מִסְפַּר הַטֵּלֵפוֹן וְהִתְקַשְּׁרָה אֵלָיו, וַאֲנִי הִתְעַסַּקְתִּי בְּרִיקוּן הַשַּׂקִּיּוֹת וּבְהַכְנָסַת הָאוֹכֶל וְהַיַּיִן לַמְּקָרֵר. פִּתְאוֹם הִשְׁמִיעָה מִישֵׁלִין צְעָקָה: "אֲנַחְנוּ חַיָּיבִים לַחְגּוֹג אֶת הַבְּשׂוֹרָה הַזֹּאת – חֲגִיגָה גְּדוֹלָה!" הִיא נוֹכְחָה בַּאֲמִיתּוּת הַיְּדִיעָה וְהֵחֵלָּה לִרְקוֹד וּלְחַבֵּק אוֹתִי וְלִמְשׁוֹךְ אוֹתִי לַמִּיטָּה. לִפְנֵי שֶׁהִתְפַּשַּׁטְנוּ הִיא בִּיקְּשָׁה שֶׁאֶפְתַּח בַּקְבּוּק יַיִן לָבָן וְאָשִׂים אוֹתוֹ לְיַד הַמִּיטָּה.

לֹא אָהַבְתִּי כְּלָל אֶת הַכֶּלֶב שֶׁל מִישֵׁלִין. הוּא הָיָה מְכוֹעָר. וְהִיא נִישְּׁקָה אוֹתוֹ בְּלִי הֶרֶף. מֵהָרֶגַע שֶׁהוּא הוֹפִיעַ בֵּינֵינוּ הוּא הִתְחִיל לְהָצִיק לִי. כְּשֶׁמִּישֵׁלִין הָיְתָה בַּבַּיִת הוּא הָיָה נוֹבֵחַ כָּל הַזְּמַן בִּמְחָאָה עַל נוֹכְחוּתִי, וּכְשֶׁהִיא הָיְתָה הוֹלֶכֶת לָעֲבוֹדָה וְהוּא הָיָה נִשְׁאָר אִיתִּי, הוּא לֹא פָּצָה אֶת פִּיו. הוּא הָיָה נֶעֱלַם מֵעֵינַיי וּמִתְחַבֵּא – אֱלוֹהִים יוֹדֵעַ בְּאֵיזוֹ פִּינָּה שֶׁל הַבַּיִת. הוּא הָיָה מִתְחַבֵּא, עַד שֶׁפִּתְאוֹם הָיָה יוֹצֵא מִמַּחֲבוֹאוֹ, מִתְקָרֵב אֵלַיי, מַבִּיט בִּי בְּחוּצְפָּה וּמַתְחִיל לִנְבּוֹחַ עָלַיי. וּבְאוֹתוֹ רֶגַע מַמָּשׁ הָיְתָה הַדֶּלֶת נִפְתַּחַת וּמִישֵׁלִין הָיְתָה נִכְנֶסֶת.

לַמְרוֹת הַמְּרִיבוֹת הַקְּטַנּוֹת שֶׁפָּרְצוּ בֵּינֵינוּ כְּתוֹצָאָה מֵהֶבְדֵּלֵי מֶזֶג וְאוֹפִי, מִישֵׁלִין הֵחֵלָּה לָחוּשׁ בְּנוֹחַ אִיתִּי. הִיא קָנְתָה לִי בְּגָדִים – בִּמְיוּחָד חוּלְצוֹת מוּתָגִים. הִיא אָהֲבָה אֶת הַמּוּתָג Agnes b. כִּיוּוּן שֶׁהָיִיתִי בַּעַל נִיסָּיוֹן בְּהַדְפָּסָה וְהוֹצָאָה לָאוֹר, הִיא קָנְתָה מַחְשֵׁב וּמַדְפֶּסֶת צִבְעוֹנִית וְאָמְרָה שֶׁהִיא תִּכְתּוֹב סֵפֶר עַל הַמִּטְבָּח הַצָּרְפָתִי וַאֲנַחְנוּ נָפִיק אוֹתוֹ בְּיַחַד. "וְאַתָּה תּוּכַל לְהִשְׁתַּמֵּשׁ בַּמַּחְשֵׁב לְצוֹרֶךְ כְּתִיבַת הַתַּסְרִיט שֶׁסִּיפַּרְתָּ לִי עָלָיו."

לֹא הִנַּחְנוּ לְשׁוּם שָׁעָה פְּנוּיָה לַחֲלוֹף בְּלִי שֶׁהָלַכְנוּ לַמִּיטָּה. לִפְנֵי שֶׁיָּצָאנוּ מֵהַבַּיִת וּכְשֶׁחָזַרְנוּ, אַחֲרֵי הָאוֹכֶל וְאַחֲרֵי הַמִּקְלַחַת. בְּאַחַד הַיָּמִים, כְּשֶׁחָזַרְתִּי מֵהָעֲבוֹדָה, הִיא אָמְרָה לִי שֶׁהִיא מַזְמִינָה אוֹתִי לְמִסְעָדָה מַקְסִיקָנִית מְשׁוּבַּחַת. בַּמִּסְעָדָה הִיא הִצִּיעָה לִי רַעְיוֹן: "בּוֹא נַעֲבוֹר לָגוּר בְּיַחַד," וְשָׁאֲלָה: "מָה דַּעְתְּךָ?"

"אֲנַחְנוּ יַחַד, מִישֵׁלִין," הֵשַׁבְתִּי לָהּ.

"נָכוֹן אֲבָל לֹא דִּיבַּרְנוּ עַד עַכְשָׁיו עַל כַּמָּה פְּרָטִים חֲשׁוּבִים."

אָמַרְתִּי לָהּ בְּפִיזּוּר נֶפֶשׁ, מַשִּׁיק אֶת כּוֹסִי אֶל כּוּסָּה, "בּוֹאִי נַשְׁאִיר אֶת הַנּוֹשֵׂא הַזֶּה לִזְמַן אַחֵר."

פָּנֶיהָ קָדְרוּ וְהִיא אָמְרָה: "אֵיךְ שֶׁאַתָּה רוֹצֶה."

אֲבָל הָ"אֵיךְ שֶׁאַתָּה רוֹצֶה" הַזֶּה לֹא נֶאֱמַר מִן הַלֵּב, שֶׁכֵּן מִיָּד אַחֲרֵי שֶׁיָּצָאנוּ מֵהַמִּסְעָדָה וְהָלַכְנוּ כַּמָּה צְעָדִים הִיא הֵחֵלָּה לְהָרִים אֶת קוֹלָהּ: "כּוּלְּכֶם כָּאֵלֶּה, מְנַצְּלִים אֶת טוֹב הַלֵּב שֶׁלִּי. הִזְמַנְתִּי אוֹתְךָ לָאֲרוּחָה הַמְּשׁוּבַּחַת הַזֹּאת כְּדֵי לְדַבֵּר עַל הַיְּחָסִים שֶׁלָּנוּ, וּפִתְאוֹם אַתָּה עוֹנֶה בִּקְרִירוּת 'בּוֹאִי נַשְׁאִיר אֶת הַנּוֹשֵׂא לִזְמַן אַחֵר'. זְמַן אַחֵר מָתַי? אֲהָהּ? תַּגִּיד לִי. עַכְשָׁיו אַתָּה רוֹצֶה רַק לִשְׁתּוֹת וּלְזַיֵּין. זֶה לֹא מָה שֶׁאַתָּה בֶּאֱמֶת, חֲסַר-בַּיִת?" הִיא פָּתְחָה עֵינַיִים גְּדוֹלוֹת, וּכְשֶׁאִמְרָה "חֲסַר-בַּיִת" הִבִּיטָה בְּפָנַיי. הִבַּטְתִּי בָּהּ בִּפְלִיאָה, וְהִיא אָמְרָה: "בֶּטַח, שָׁאַלְתִּי עָלֶיךָ וְאָמְרוּ לִי שֶׁאַתָּה חַי בְּאַשְׁלָיוֹת הַקּוֹלְנוֹעַ וְיָשֵׁן בָּרְחוֹבוֹת, וּבְכָל זֹאת הִסְתַּפַּקְתִּי בְּךָ, וַאֲפִילּוּ הִזְמַנְתִּי אוֹתְךָ לַמִּסְעָדָה הֲכִי מְשׁוּבַּחַת." הִיא הִמְשִׁיכָה לְדַבֵּר, וְעוֹרְרָה אֶת תְּשׂוּמַת לִבָּם שֶׁל כַּמָּה עוֹבְרִים וְשָׁבִים: "כּוּלְּכֶם כָּאֵלֶּה, מְנַצְּלִים אוֹתִי. בַּעֲלֵי הָיָה בּוֹגֵד בִּי עִם הַחֲבֵרוֹת הֲכִי קְרוֹבוֹת שֶׁלִּי כְּשֶׁאֲנִי עָבַדְתִּי בִּשְׁבִילוֹ כָּל הַזְּמַן." אָמַרְתִּי לָהּ: "גַּם אֶת שִׁכְבַת עִם בָּחוּר מַקְסִיקָנִי כְּשֶׁבְּעָלֵךְ הָיָה יָשֵׁן בַּצָּהֳרַיִים. אַתְּ עַצְמְךָ סִיפַּרְתָּ לִי אֶת זֶה!"

"זֶה לֹא עִנְיָינְךָ," הִיא אָמְרָה וְשָׁתְקָה.

הָלַכְנוּ כַּמָּה צְעָדִים, וְהִיא פָּנְתָה אֵלַיי: "תֵּן לִי אֶת הַמַּפְתֵּחַ שֶׁל הַבַּיִת, בְּבַקָּשָׁה. תָּבוֹא מָחָר וְתִיקַּח אֶת הַדְּבָרִים שֶׁלְּךָ. אֲנִי מִצְטַעֶרֶת, אֲנִי לֹא חוֹזֶרֶת עַכְשָׁיו הַבַּיְתָה, אֲנִי מַמְשִׁיכָה אֶת הָעֶרֶב שֶׁלִּי."

נָתַתִּי לָהּ אֶת הַמַּפְתֵּחַ בְּאֶמְצַע הָרְחוֹב. הִיא הָלְכָה לְהַמְשִׁיךְ אֶת הָעֶרֶב שֶׁלָּהּ בַּבָּרִים שֶׁל רְחוֹב פְּרִינְסְס, וַאֲנִי פָּנִיתִי לְכִיוּוּן אוֹ שֶׂה דֶּה לְ'אָבִי וְשָׁתִיתִי עַד שְׁתַּיִים. כַּמָּה דַּקּוֹת לִפְנֵי שֶׁהַבַּר נִסְגַּר הִגִּיעָה מִישֵׁלִין וְהִזְמִינָה מַשְׁקֶה. הַמֶּלְצָרִים מָגִ'יד וּקְלֹוד הִתְפַּלְּאוּ שֶׁהִיא עוֹמֶדֶת לְיָדִי וְלֹא מְדַבֶּרֶת אִתִּי.

הִכְנַסְתִּי אֶת יְדֵי לַכִּיס וְהִתְכַּוַּונְתִּי לְשַׁלֵּם אֶת הַחֶשְׁבּוֹן שֶׁלִּי, וְהִיסַּסְתִּי לְרֶגַע. חָשַׁבְתִּי לְשַׁלֵּם גַּם עֲבוּרָהּ אֲבָל חָשַׁשְׁתִּי מֵהַתְּגוּבָה שֶׁלָּהּ. שַׂמְתִּי לֵב שֶׁאֲנִי לוֹבֵשׁ אֶת אַחַת הַחוּלְצוֹת שֶׁהִיא קָנְתָה לִי – מִי יַעֲרוֹב לִי שֶׁהִיא לֹא תִּדְרוֹשׁ אוֹתָהּ בְּנוֹכְחוּת הַלָּקוֹחוֹת. הָיִיתִי בֶּאֱמֶת נָבוֹךְ.

לְיַד הַבַּר עָמַד יַפָּנִי, מֵהַלָּקוֹחוֹת הַקְּבוּעִים. הוּא הָיָה אִישׁ מוּזָר. יָמִים שְׁלֵמִים לֹא הָיָה מוּכָן לְדַבֵּר עִם שׁוּם לָקוֹחַ, וְאָז, בְּיוֹם אַחֵר, הוּא הָיָה בָּא וּמְדַבֵּר עִם כּוּלָּם. הָיָה לוֹ גַּם מִנְהָג לְדַבֵּר עִם לָקוֹחַ כָּלְשֶׁהוּ וּבְאֶמְצַע הַשִּׂיחָה לִפְרוֹשׁ וְלָלֶכֶת לְדַבֵּר עִם לָקוֹחַ אַחֵר.

הַיַּפָּנִי נִיגַּשׁ לְמִישֵׁלִין וְהִזְמִין אוֹתָהּ לְכַוָּסִית. הֵם הֵחֵלּוּ לְשׂוֹחֵחַ בַּעֲלִיצוּת וּמִישֵׁלִין הִתְחִילָה לְהַשְׁמִיעַ אֶת צִחְקוּקֶיהָ. נִיצַּלְתִּי אֶת הַהִזְדַּמְּנוּת וְהִתְגַּנַּבְתִּי הַחוּצָה. לֹא הֶעֱלִיתִי בְּדַעְתִּי לְרֶגַע שֶׁמִּישֵׁלִין תָּבוֹא בְּעִקְבוֹתַיי וְאַף תִּגְרוֹר אוֹתִי לְבַלּוֹת אֶת שְׁעוֹת הַשַּׁחַר בְּתַחֲנַת מִשְׁטָרָה.

תְּחִילָּה חָשַׁבְתִּי לְהִתְרַחֵק מֵהַשְּׁכוּנָה, מָה גַּם שֶׁבָּתֵּי הַקָּפֶה שֶׁאֲנִי שׁוֹתֶה בָּהֶם הָיוּ סְגוּרִים – לָהּ דְּנַטּוֹן, לָה רלה, אוֹדֵאוֹן טֶנְסִי, אַטְלָס וּבוּנְפַּארְט. הִתְעַצַּלְתִּי לָלֶכֶת לְאֵזוֹר הָאוֹפֵּרָה וּמוֹן פְרָנָאס וְהָלַכְתִּי לְקָפֶה קוֹנְטִי. לֹא חָלְפוּ כַּמָּה רְגָעִים וּמִישֵׁלִין הִגִּיעָה חֲבוּקָה עִם הַיַּפָּנִי. הִיא נִיגְּשָׁה אֵלַי וְאָמְרָה בְּשֶׁקֶט: "קַח בְּבַקָּשָׁה אֶת הַמַּפְתֵּחַ הַזֶּה. לְךָ וְקַח אֶת הַדְּבָרִים שֶׁלְּךָ, כִּי אֲנִי וְחַבְרֵי הַיַּפָּנִי הֶחְלַטְנוּ לְהִתְחַתֵּן, וַאֲנִי לֹא רוֹצֶה שׁוּם צָרוֹת."

"בְּסֵדֶר," אָמַרְתִּי וְלָקַחְתִּי אֶת הַמַּפְתֵּחַ, וְהִיא הֵחֵלָּה לְנַשֵּׁק אֶת חֶבְרָה הַיַּפָּנִי: "אֲהוּבִי הַיַּפָּנִי."  לָקוֹחוֹת אֲחָדִים הִבִּיטוּ בָּנוּ וְחִייְּכוּ. כַּמָּה מֵהֶם הָיוּ לָקוֹחוֹת קְבוּעִים שֶׁיָּדְעוּ שֶׁהִיא אֲמוּרָה לִהְיוֹת הַחֶבְרָה שֶׁלִּי.

הֱיוֹת שֶׁהַמֶּרְחָק בֵּין הַבַּיִת לְ"לָה קוֹנְטִי" אֵינוֹ עוֹלֶה עַל מָאתַיִים מֶטֶר, הָלַכְתִּי מִיָּד וְהִתְחַלְתִּי לֶאֱסוֹף אֶת הַדְּבָרִים שֶׁלִּי. הַכֶּלֶב הִסְתַּכֵּל בִּי מִפִּינָּתוֹ וְרַעַד. חִייַּכְתִּי אֵלָיו. הוּא נָשַׁם בִּכְבֵדוּת וְנָעַץ בִּי אֶת מַבָּטוֹ. לִפְנֵי שֶׁשַּׂמְתִּי אֶת בַּקְבּוּק ה"ג'ק דָּנִיאֵלְס" בַּמִּזְווֹדָה, עָלָה בְּדַעְתִּי לִשְׁתּוֹת כּוֹסִית. הֲרֵי מִישֵׁלִין לֹא תַּגִּיעַ לִפְנֵי חָמֵשׁ, שִׁיעַרְתִּי. אֲבָל בָּרֶגַע שֶׁהִתְחַלְתִּי לִשְׁתּוֹת הִתְחִיל הַכֶּלֶב לִנְבּוֹחַ וּמִישֵׁלִין וְחֶבְרָה הַיַּפָּנִי נִכְנְסוּ. הִיא לִיטְּפָה אֶת הַכֶּלֶב, וּכְשֶׁרָאֲתָה אוֹתִי יוֹשֵׁב עִם הַכּוֹסִית בַּיָּד, יָצְאָה מִכְּלָיָה.

"הַבַּיִת שֶׁלִּי לֹא בַּר, אַתָּה מֵבִין?" הִיא נִיסְּתָה לְהוֹצִיא אֶת הַכּוֹסִית מִידַּי, וַאֲנִי דָּחַפְתִּי אוֹתָהּ בְּכוֹחַ לְעֵבֶר הַמִּיטָּה. הַכֶּלֶב הִתְחִיל לִנְבּוֹחַ, וְרָאִיתִי אֶת הַיַּפָּנִי פּוֹתֵחַ אֶת כַּפְתּוֹרֵי מִכְנָסָיו, נִכְנַס לַשֵּׁירוּתִים וְסוֹגֵר אַחֲרָיו אֶת הַדֶּלֶת.

"אַתָּה מַרְבִּיץ לִי?!" הִיא צָעֲקָה.

" אַתְּ זוֹנָה עֲלוּבָה," אָמַרְתִּי בְּזַעַם.

מִישֵׁלִין לָקְחָה אֶת הַטֵּלֵפוֹן וְהִתְקַשְּׁרָה לַמִּשְׁטָרָה. הִיא לֹא נָתְנָה לִי לָצֵאת מֵהַבַּיִת עַד שֶׁלֹּא הִגִּיעוּ הַשּׁוֹטְרִים. הִיא אָמְרָה לָהֶם שֶׁאֲנִי גֶּבֶר אַלִּים וּמְסָרֵב לַעֲזוֹב אֶת הַבַּיִת.

"אַתְּ זוֹנָה, מִישֵׁלִין, וְאֶת יוֹדַעַת אֶת זֶה," אָמַרְתִּי לָהּ כְּשֶׁיָּצָאתִי עִם הַשּׁוֹטְרִים. הַיַּפָּנִי עֲדַיִין הָיָה בַּשֵּׁירוּתִים וְהַכֶּלֶב נִרְאֶה שָׂמֵחַ בְּחֵיקָהּ. בִּמְכוֹנִית שָׁאַל אוֹתִי הַשּׁוֹטֵר "קְנִיתֶם כֶּלֶב חָדָשׁ?" הִבַּטְתִּי בּוֹ בִּפְלִיאָה, וְהוּא אָמַר שֶׁהוּא רָאָה אוֹתָנוּ כְּשֶׁהִגַּעְנוּ לַתַּחֲנָה לְהוֹדִיעַ שֶׁהַכֶּלֶב אָבַד. סִיפַּרְתִּי לוֹ אֵיךְ מָצָאנוּ אֶת הַכֶּלֶב הַמְּכוֹעָר הַהוּא. הַשּׁוֹטֵר צָחַק, וְאָמַר לִי בְּנוֹעַם שֶׁהֵם חַיָּיבִים לְהַחֲזִיק אוֹתִי עַד שֶׁבַע וָחֵצִי בַּבּוֹקֶר. שָׁאַלְתִּי אוֹתוֹ אִם אֲנִי יָכוֹל לְהִישָּׁאֵר עַד אַחַת-עֶשְׂרֵה, "כִּי אֲנִי רוֹצָה לִישׁוֹן קְצָת."

"אֲנִי לֹא חוֹשֵׁב," אָמַר הַשּׁוֹטֵר, וְהוֹסִיף: "בְּכָל אוֹפֶן הַמִּשְׁמֶרֶת שֶׁלִּי נִגְמֶרֶת בְּתֵשַׁע, אֲנִי לֹא אָעִיר אוֹתְךָ לִפְנֵי כֵן." אֲבָל גַּם הַשּׁוֹטֵר וְגַם אֲנִי שָׁכַחְנוּ שֶׁזֶּה הָיָה יוֹם רִאשׁוֹן וְהַפַּעֲמוֹנִים שֶׁל כְּנֵסִיַּית סַן סוֹלְפִיס שֶׁמּוּל הַתַּחֲנָה לֹא יַנִּיחוּ לָאִישׁ לִישׁוֹן.

אַחֲרֵי הָאֵירוּעַ הַזֶּה הֵחֵלָּה מִישֵׁלִין לְחַפֵּשׂ אוֹתִי בַּבָּרִים וּלְעִיתִּים הָיְתָה מְתַקְשֶׁרֶת לַמִּשְׂרָד לְהַדְפָּסָה  וְלַתַּרְגּוּם וְשׁוֹאֶלֶת עָלַיי. אַחֲרֵי יוֹמַיִים אוֹ שְׁלוֹשָׁה הִיא מָצְאָה אוֹתִי יוֹשֵׁב בְּכִיכַּר פִירְסְטֶנְבֵּרְג וְאָמְרָה לִי שֶׁהִיא הָיְתָה שִׁיכּוֹרָה וְטִיפְּשָׁה, וְהִיא מִתְחָרֶטֶת וּמְיַיסֶּרֶת אֶת עַצְמָהּ עַל הִתְנַהֲגוּתָהּ הַפְּרִימִיטִיבִית.

הִיא שֶׁבָּהּ וְסִיפְּרָה לִי עַל הַנִּיסָּיוֹן הַמַּר שֶׁהָיָה לָהּ עִם בַּעֲלָהּ לְשֶׁעָבַר. "אוֹי, אַתָּה לֹא יוֹדֵעַ כַּמָּה הוּא הָיָה אַכְזָרִי כְּלַפַּיי בְּאוֹתָהּ אֶרֶץ זָרָה." הִיא הִדְלִיקָה סִיגַרְיָה וְהִמְשִׁיכָה: "הָיִיתִי כָּמוֹךְ, זָרָה. אָמֵרִיקָה לֹא הָיְתָה הָאָרֶץ שֶׁלִּי וּפָחַדְתִּי שֶׁבַּעֲלֵי יִזְרוֹק אוֹתִי לָרְחוֹב וַאֲנִי אֶהְיֶה חַסְרַת-בַּיִת אוֹ פְּלִיטָה," וְהוֹסִיפָה וְאָמְרָה: "מָה זֶה אוֹמֵר לִהְיוֹת חֲסַר-בַּיִת? כָּל אֶחָד מֵאִתָּנוּ עָלוּל לִהְיוֹת חֲסַר-בַּיִת בְּכָל רֶגַע. אֵין שׁוּם יַצִּיבוּת בַּחַיִּים הָאֵלֶּה, חוּץ מִבְּמוֹן פְּרָנָאס אוֹ בְּ'פַּר לשׁז'".  הִיא הִתְכַּוְּונָה לִשְׁנֵי בָּתֵּי הַקְּבָרוֹת הַמְּפוּרְסָמִים. הִקְשַׁבְתִּי לָהּ וְהִנְהַנְתִּי בְּרֹאשִׁי.

"הוּא הָיָה בָּא בְּלַיְלָה וְזוֹרֵק אֶת עַצְמוֹ עַל הַמִּיטָּה וְנוֹחֵר עַד הַבּוֹקֶר בְּלִי הַפְסָקָה. יָדַעְתִּי כַּמּוּבָן שֶׁהוּא שׁוֹכֵב בַּצָּהֳרַיִים עִם מֶלְצָרִיּוֹת מַקְסִיקָנִיּוֹת."

"מִישֵׁלִין, אֲבָל גַּם אַתְּ סִיפַּרְתָּ לִי עַל הָרוֹמָנִים שֶׁלְּךָ עִם מֶקְסִיקָנִים."

"רַק רוֹמָן אֶחָד עִם בָּחוּר יָפֶה," הִיא אָמְרָה בְּקוֹל מִתְפַּנֵּק.

מִישֵׁלִין סִיפְּרָה לִי פַּעַם אֶת הַסִּיפּוּר שֶׁלָּהּ עִם הַבָּחוּר הַמֶּקְסִיקָנִי שֶׁהָיָה הַמְּאַהֵב שֶׁלָּהּ:

"הַוִּוילָה הַגְּדוֹלָה שֶׁלָּנוּ הָיְתָה בְּמֶרְחַק שִׁבְעָה קִילוֹמֶטְרִים מֵהַמִּסְעָדָה. בַּעֲלֵי הֶעֱדִיף לָנוּחַ בַּצָּהֳרַיִים בְּמִסְעָדָה. אֲנִי הָיִיתִי הוֹלֶכֶת הַבַּיְתָה, אַחֲרֵי שֶׁאֲרוּחַת הַצָּהֳרַיִים הָיְתָה מִסְתַּיֶּימֶת. הַבָּחוּר, שֶׁהָיָה מֵדִיחַ הַכֵּלִים, סִיפֵּר לִי שֶׁבַּעֲלֵי נִשְׁאַר בַּמִּסְעָדָה כְּדֵי לִשְׁכַּב עִם הַמֶּלְצָרִיּוֹת בִּזְמַן מְנוּחַת הַצָּהֳרַיִים שֶׁלּוֹ.  שׂוֹחַחְתִּי עִם בַּעֲלֵי עַל הָעִנְיָין הַזֶּה וְהָיוּ לָנוּ הַרְבֵּה מְרִיבוֹת, אֲבָל לֹא יֵצֵא מִזֶּה כְּלוּם וְלָכֵן הָיִיתִי חַיֶּיבֶת לַעֲשׂוֹת כָּמוֹהוּ. אַחֲרֵי הַכּוֹל אֲנִי לֹא טִיפְּשָׁה עַד כְּדֵי כָּךְ, בִּמְיוּחָד שֶׁיָּדַעְתִּי שֶׁמֵּדִיחַ הַכֵּלִים, הַבָּחוּר הֶחָזָק, חוֹלֵם כְּמוֹ כָּל מַקְסִיקָנִי לִשְׁכַּב עִם נָשִׁים בְּלוֹנְדִּינִיּוֹת וְשַׂמְתִּי לֵב לַמַּבָּטִים שֶׁהוּא הָיָה נוֹעֵץ בִּי בִּזְמַן הָעֲבוֹדָה בַּמִּטְבָּח. יוֹם אֶחָד נִיגַּשְׁתִּי אֵלָיו וְאָמַרְתִּי לוֹ שֶׁהִשְׁאַרְתִּי אֶת תָּא הַמִּטְעָן שֶׁל הַמְּכוֹנִית שֶׁלִּי פָּתוּחַ, וּבִיקַּשְׁתִּי מִמֶּנּוּ שֶׁיִּיכָּנֵס פְּנִימָה וְיִסְגּוֹר אוֹתוֹ. כְּשֶׁסִּייַּמְתִּי אֶת הָעֲבוֹדָה וּפָתַחְתִּי אֶת תָּא הַמִּטְעָן, רָאִיתִי אֶת הַבָּחוּר שׁוֹכֵב שָׁם וּמִזִּיעַ כּוּלּוֹ. סָגַרְתִּי אֶת תָּא הַמִּטְעָן וְנָסַעְתִּי לְכִיוּוּן הַבַּיִת, וְשָׁם הִתְחַלְנוּ גַּם אֲנַחְנוּ לָנוּחַ בַּצָּהֳרַיִים, כָּל צָהֳרַיִים. אַחֲרֵי זְמַן מָה זֶה נוֹדַע לְבַעֲלֵי וְהוּא פִּיטֵּר אֶת הַבָּחוּר. הוּא הִתְחִיל לַעֲקוֹב אַחֲרַיי וְהָפַךְ אֶת הַחַיִּים שֶׁלִּי לְגֵיהִינּוֹם."

 הִסְכַּמְתִּי לַחֲזוֹר לְמִישֵׁלִין כְּדֵי לִבְרוֹחַ מֵהַגֵּיהִינּוֹם שֶׁל הָרְחוֹב, כִּי הַתְּקוּפָה שֶׁחָיִיתִי אִתָּהּ כְּדַיָּיר בִּשְׂדֵרוֹת סַן זֶ'רְמֶן הָיְתָה נוֹחָה וְאִפְשְׁרָה לִי לְהֵיחָלֵץ מֵהַחַיִּים שֶׁל חֲסַר-בַּיִת שֶׁחָיִיתִי כְּעֶשֶׂר שָׁנִים. שִׁכְנַעְתִּי אֶת עַצְמִי שֶׁהַדֶּרֶךְ הַטּוֹבָה בְּיוֹתֵר לְהִישָּׁאֵר אִיתָּהּ הִיא לָצֵאת בַּבּוֹקֶר כְּאִילּוּ אֲנִי פָּקִיד שֶׁיּוֹצֵא לָעֲבוֹדָה, וְלַחֲזוֹר בָּעֶרֶב כְּדֵי לְבַלּוֹת אֶת הַזְּמַן אִיתָּהּ, כְּמוֹ כָּל זוּג.

אֲבָל הַתּוֹכְנִית הַזֹּאת הָיְתָה טוֹבָה רַק לְיָמִים אֲחָדִים, מִשּׁוּם שֶׁהִתְחַלְתִּי לְהִתְגַּעְגֵּעַ לְשׁוֹטְטוּת וְלִשְׁתִיָּיה עִם חֲבֵרִים. לְכָל מָקוֹם שֶׁהָלַכְתִּי אֵלָיו הָיְתָה מִישֵׁלִין בָּאָה וְיוֹשֶׁבֶת אִתָּנוּ. הִיא הָיְתָה עוֹבֶרֶת בֵּין כָּל בָּתֵּי הַקָּפֶה עַד שֶׁהָיְתָה מוֹצֵאת אוֹתִי. פְּעָמִים רַבּוֹת הִיא גָּרְמָה לִי בְּעָיוֹת עִם חֲבֵרַיי. הִיא הָיְתָה אוֹמֶרֶת לִי: "לְךָ הַבַּיְתָה וַאֲנִי אָבוֹא אַחֵר כָּךְ," וְהָיְתָה בָּאָה וּמְסַפֶּרֶת לִי סִיפּוּרִים וּמַרְגִּיזָה אוֹתִי. פָּרְצוּ בֵּינֵינוּ מְרִיבוֹת רַבּוֹת וְיוֹתֵר מִפַּעַם אַחַת נֶאֱלַצְתִּי לַעֲזוֹב אֶת הַבַּיִת. הָיִינוּ מִתְפַּיְּיסִים וְהָיִיתִי חוֹזֵר הַבַּיְתָה.

בּוֹקֶר אֶחָד, זֶה הָיָה שַׁבָּתוֹן רִשְׁמִי, הִסְתַּנְּנָה הַשֶּׁמֶשׁ אֶל חַלּוֹנֵנוּ כְּבָר בִּשְׁעוֹת הַבּוֹקֶר הַמּוּקְדָּמוֹת. הִתְעוֹרַרְתִּי מְלֹא מֶרֶץ וְהִתְחַלְתִּי לְלַטֵּף אֶת מִישֵׁלִין, שֶׁהֵחֵלָּה לְהִתְעוֹרֵר לְאַט לְאַט וּלְהֵיעָנוֹת לְלִיטּוּפַיי בִּתְשׁוּקָה גְּדוֹלָה. לְאַחַר מִכֵּן הִצַּעְתִּי לָהּ שֶׁנִּיסַּע לְבַלּוֹת אֶת הַיּוֹם כּוּלּוֹ בְּוֶורְסַאי, "הֲרֵי אֲנַחְנוּ מְלוּכָנִים אַחֲרֵי הַכּוֹל, לֹא?" אָמַרְתִּי לָהּ.

"נֶהֱדָר," אָמְרָה, "לְוֶורְסַאי, זֶה בֶּאֱמֶת נִפְלָא."

הֵכַנּוּ כְּרִיכִים מִסּוּגִים שׁוֹנִים וְהוֹצֵאתִי מֵהַמְּקָרֵר שְׁנֵי בַּקְבּוּקִים שֶׁל יַיִן מוּסְקְדָה. אַחֵר כָּךְ נָסַעְנוּ בָּרַכֶּבֶת לְוֶורְסַאי וּבִיקַּרְנוּ בְּכָל הַמְּקוֹמוֹת עִם מֵאוֹת תַּיָּירִים. צִילַּמְתִּי תְּמוּנוֹת רַבּוֹת שֶׁל מִישֵׁלִין: לְיַד שַׁעַר הָאַרְמוֹן, בְּגַנֵּי הָאַרְמוֹן הַמַּקְסִימִים. מִישֵׁלִין בִּיקְּשָׁה מִתַּיָּיר יַפָּנִי לְצַלֵּם אוֹתָנוּ בְּיַחַד בְּמִשְׁקְפֵי שֶׁמֶשׁ. מָצָאנוּ לָנוּ פִּינָּה שְׁקֵטָה תַּחַת עֵץ, חִיסַּלְנוּ אֶת הַכְּרִיכִים וְאֶת הַ"מּוּסְקְדָּה", וְנִשְׁכַּבְנוּ. כְּשֶׁהִגִּיעָה שְׁעַת הַשְּׁקִיעָה אָמַרְתִּי לְמִישֵׁלִין "אֲנִי אַשְׁכִּיר סִירָה קְטַנָּה וְנִהְיֶה בָּאֲגַם בִּשְׁעַת הַשְּׁקִיעָה." מִישֵׁלִין חִייְּכָה וְנִרְאֲתָה מְאוּשֶּׁרֶת מְאוֹד. "אַתְּ תִּרְאִי אֵיזֶה יָדַיִים חֲזָקוֹת יֵשׁ לִי," הוֹסַפְתִּי, וְעָשִׂיתִי בְּיָדַיי תְּנוּעוֹת שֶׁל חֲתִירָה.

עוֹד לֹא הִסְפַּקְנוּ לְהִיכָּנֵס לַסִּירָה וּמִישֵׁלִין הִבִּיטָה יָמִינָה וּשְׂמֹאלָה וְאָמְרָה: אֲבָל רוֹב הָאֲנָשִׁים הָלְכוּ."

"הַתַּיָּירִים אוֹהֲבִים לִרְאוֹת אֶת הַחֲדָרִים שֶׁבְּתוֹךְ הָאַרְמוֹן," עָנִיתִי לָהּ.

"אֵיזֶה מָקוֹם יָפֶה," אָמְרָה מִישֵׁלִין בְּקוֹל רַךְ, "תָּאֵר לְךָ שֶׁאַחֲרֵי כָּל הַשָּׁנִים הָאֵלֶּה אַרְמוֹן וֶורְסַאי הוּא עֲדַיִין כְּמוֹ גַּן עֵדֶן. בָּטוּחַ שֶׁבִּימֵי לוּאִי הַ-16 הוּא הָיָה הַרְבֵּה יוֹתֵר טוֹב."

הִנְהַנְתִּי בְּהַסְכָּמָה.

"אַתָּה צוֹדֵק, אֲנִי מַרְגִּישָׁה גֵּאָה לִהְיוֹת מְלוּכָנִית," אָמְרָה כְּשֶׁהִיא מְעַסָּה אֶת כַּפּוֹת רַגְלַיי הַמּוּנָּחוֹת בֵּין כַּפּוֹת רַגְלֶיהָ.

מִישֵׁלִין דִּיבְּרָה וַאֲנִי הֵשַׁטְתִּי אֶת הַסִּירָה לְעוֹמֶק הָאֲגַם, לְמָקוֹם שֶׁיֵּשׁ בּוֹ עֵצִים רַבִּים, עַד שֶׁהִגַּעְנוּ לְמָקוֹם מְבוּדָּד וְחָשׁוּךְ לְמֶחֱצָה. הִתְחַלְתִּי לִפְנוֹת יָמִינָה וּשְׂמֹאלָה וְאָז הִבַּטְתִּי בְּמִישֵׁלִין בְּחִיּוּךְ. הִיא הוֹצִיאָה אֶת הַמַּצְלֵמָה שֶׁלָּהּ וְצִילְּמָה אוֹתִי.

הִיא שָׁאֲלָה: "לָמָּה אַתָּה לֹא אוֹמֵר כְּלוּם?"

חִייַּכְתִּי וְהִבַּטְתִּי פַּעַם בְּעֵינֶיהָ וּפַעַם בִּזְרוֹעוֹתַיי הַמַּטּוֹת אֶת הַמְּשׁוֹטִים בְּמֵימֵי אֲגַם וֶורְסַאי בְּאוֹתָהּ שְׁעַת שְׁקִיעָה קְסוּמָה.

"אַתָּה לֹא אוֹמֵר כְּלוּם?!"

פָּנִיתִי יָמִינָה וּשְׂמֹאלָה וְחָתַרְתִּי בְּכוֹחַ, וְהֵסִירָה נִכְנְסָה לְמָקוֹם חָשׁוּךְ יוֹתֵר.

"תַּגִּיד מַשֶּׁהוּ," אָמְרָה מִישֵׁלִין בְּקוֹל רָם. לֹא עָנִיתִי לָהּ אֶלָּא הִמְשַׁכְתִּי לְהִסְתַּכֵּל בָּהּ.

"עַל מָה אַתָּה חוֹשֵׁב, אֲהָהּ? עַל מָה אַתָּה חוֹשֵׁב? בְּבַקָּשָׁה, תַּגִּיד מַשֶּׁהוּ, תַּגִּיד לִי מָה עוֹבֵר בְּרֹאשׁ שֶׁלְּךָ?!"

הִסְתַּכַּלְתִּי בְּעֵינֶיהָ וְלֹא אָמַרְתִּי דָּבָר.

הִיא הוֹצִיאָה סִיגַרְיָה וְהֵחֵלָּה לְעַשֵּׁן. "אֲבָל תַּגִּיד מַשֶּׁהוּ, אָה? עַל מָה אַתָּה חוֹשֵׁב? בּוֹא תַּגִּיד לִי עַל מָה אַתָּה חוֹשֵׁב."

"אֲנִי חוֹשֵׁב עַל הִיצֵ'קוּק, אֲנִי חוֹשֵׁב עַל סֶרֶט שֶׁל הִיצֵ'קוּק, מִישֵׁלִין."

הִיא הִסְתַּכְּלָה בִּי וְאָמְרָה בִּתְחִינָּה: "לֹא, זֶה לֹא נָכוֹן. אַתָּה נֶחְמָד, אָמַרְתָּ לִי שֶׁאַתָּה רוֹצֶה לִהְיוֹת אִישׁ קוֹלְנוֹעַ, נָכוֹן?"

מִישֵׁלִין הֵחֵלָּה לִפְנוֹת יָמִינָה וּשְׂמֹאלָה, וּפָנֶיהָ הֶאְדִּימוּ לְגַמְרֵי. הִרְגַּשְׁתִּי שֶׁהִיא עוֹמֶדֶת לְאַבֵּד לַחֲלוּטִין אֶת יְכוֹלֶת הַדִּיבּוּר. לְבַסּוֹף הִיא אָמְרָה: "אַל תַּפְחִיד אוֹתִי בְּבַקָּשָׁה. אַתָּה נֶחְמָד."

"גַּם אַתְּ," אָמַרְתִּי בְּחִיּוּךְ, וּבִיקַּשְׁתִּי מִמֶּנָּה לְהַדְלִיק לִי סִיגַרְיָה.
"מִיָּד," אָמְרָה וּנְשָׁמָה לִרְווֹחָה. הִיא הִדְלִיקָה אֶת הַסִּיגַרְיָה וְהוֹסִיפָה: "עַכְשָׁיו הִגִּיעַ תּוֹרִי לַחְתּוֹר."

הִיא הֵחֵלָּה לַחְתּוֹר בִּמְהִירוּת, וְאָמְרָה, מִתְנַשֶּׁמֶת: "אַתָּה לֹא חוֹשֵׁב שֶׁאֲנַחְנוּ צְרִיכִים לַחֲזוֹר?"

הִנְהַנְתִּי בְּהַסְכָּמָה.

מִישֵׁלִין הֵחֵלָּה לַחְתּוֹר בְּכוֹחַ, כְּאִילּוּ הִיא מְנַסָּה לְהִינָּצֵל מִטְּבִיעָה. אֲנִי עִישַּׁנְתִּי אֶת הַסִּיגַרְיָה שֶׁלִּי וְהִסְתַּכַּלְתִּי עָלֶיהָ, וְעַל פָּנֶיהָ הִצְטַיֵּיר חִיּוּךְ גָּדוֹל בְּכָל פַּעַם שֶׁעֵינֵינוּ נִפְגְּשׁוּ. כְּשֶׁהִגַּעְנוּ אֶל הַ"נָמֵל" אָמְרָה מִישֵׁלִין בִּמְבוּכָה: "אֲנִי צְרִיכָה לַחֲזוֹר הַבַּיְתָה מַהֵר, כֵּן, מַהֵר. אֲנִי עֲיֵיפָה מְאוֹד."

בָּרַכֶּבֶת לֹא הֶחְלַפְנוּ מִילָּה. כְּשֶׁהִגַּעְנוּ הַבַּיְתָה פָּתְחָה מִישֵׁלִין מַהֵר אֶת הַדֶּלֶת, נִיגְּשָׁה אֶל הַטֵּלֵפוֹן, וְלָקְחָה אוֹתוֹ לַחֶדֶר הַפּוֹנָה אֶל הָרְחוֹב. הִיא סָגְרָה אֶת הַדֶּלֶת מִבִּפְנִים וְאָמְרָה לִי דֶּרֶךְ חַלּוֹן הַזְּכוּכִית הַגָּדוֹל שֶׁמַּפְרִיד בֵּין שְׁנֵי הַחֲדָרִים:

"אֲנִי מְבַקֶּשֶׁת שֶׁתִּיקַּח אֶת הַדְּבָרִים שֶׁלָּךְ וְתַעֲזוֹב אוֹתִי לְנַפְשִׁי. הַקֶּשֶׁר שֶׁלָּנוּ נִגְמַר, נִגְמַר, נִגְמַר."

"אוֹרְווֹאר מִישֵׁלִין." לָקַחְתִּי אֶת הַחֲפֵצִים שֶׁלִּי וְיָצָאתִי, וְלֹא שָׁמַעְתִּי שׁוּם תְּשׁוּבָה.

בְּאוֹתוֹ לַיְלָה הִסְתּוֹבַבְתִּי בֵּין בָּתֵּי הַקָּפֶה וְשָׁתִיתִי עַד שֶׁעָלָה הַבּוֹקֶר. מִישֵׁלִין לֹא הוֹפִיעָה. הִיא לֹא הוֹפִיעָה גַּם לְמָחֳרָת וְגַם לֹא אַחֵר כָּךְ. יוֹתֵר מֵחוֹדֶשׁ לֹא רָאִיתִי אוֹתָהּ, עַד שֶׁבְּאַחַד הַיָּמִים שָׁמַעְתִּי שֶׁהִיא עָזְבָה אֶת פָּרִיז וְעָבְרָה לָעִיר אַחֶרֶת עִם מֵדִיחַ כֵּלִים מָרוֹקָאִי שֶׁעָבַד אִיתָּהּ, וְשָׁם הֶחֱלִיטָה לִפְתּוֹחַ מִסְעָדָה מִשֶּׁלָּהּ.

https://www.shortstoryproject.com/he/story/%d7%a9%d7%a0%d7%99-%d7%9e%d7%9c%d7%95%d7%9b%d7%a0%d7%99%d7%9d-%d7%91%d7%a7%d6%b7%d7%98%d7%95%d6%b9%d7%a8%d6%b0%d7%96-%d7%96%d7%95%d7%95%d7%99%d7%94-%d7%a4%d7%a8%d7%a7-%d7%9e%d7%aa%d7%95%d7%9a/
#הֲגִירָה#יְחָסִים#מְהַגְּרִים#מִינִיּוּת#סְפְּרוּתְעַרְבִּית#פּוֹלִיטִי