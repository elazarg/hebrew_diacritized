עוֹמֶר לֹא הִתְקַשָּׁה לִמְצוֹא חֶדֶר בָּעִיר הַזֹּאת, הַמִּסְתּוֹרִית וְהַפְּרוּעָה, הָאוֹכֶלֶת יוֹשְׁבֶיהָ בְּכָל יוֹם וְיוֹם.
חֶדֶר קָטָן עַל גַּג בִּנְיָין בֶּן חָמֵשׁ קוֹמוֹת. הוּא הִגִּיעַ אֵלָיו אוֹחֵז בְּיָדוֹ מִזְוָודָה, מֵאוֹתוֹ כְּפָר נִידָּח שֶׁבִּצְפוֹן. חֶדֶר קָטָן, צָבוּעַ בַּכָּחוֹל, וְאוֹר צָהוֹב שֶׁל לוּחַ מוֹדָעוֹת מִסְתַּנֵּן אֶל תּוֹכוֹ. וְגָדוּשׁ בָּעִיתּוֹנִים וּסְפָרִים. "גָּר כָּאן עִיתּוֹנַאי" אָמַר הַמְּתַוֵּוךְ. אֲבָל הוּא מָכַר אֶת הָעִיתּוֹנִים וְאֶת הַסְּפָרִים לְ"מוּל א-זְרִיעָה" (חֲנוּת לְמִמְכַּר פֵּירוֹת יְבֵשִׁים וּפִיצּוּחִים בָּעִיר סאלה שֶׁבְּמָרוֹקוֹ) תְּמוּרַת עֶשְׂרִים דִּירָהָאם וְחוֹפֶן קָקָאוֹ. הַסְּפָרִים וְהָעִיתּוֹנִים אֵינָם חֲשׁוּבִים — הַכֶּסֶף חָשׁוּב, וְגַם הַקָּקָאוֹ.
מִכֵּיוָון שֶׁהוּא לֹא עִישֵּׁן וְלֹא שָׁתָה – דָּבָר נָדִיר – הִסְפִּיקָה לוֹ הַמַּשְׂכּוֹרֶת מִבֵּית הַקָּפֶה שֶׁבּוֹ מָצָא עֲבוֹדָה, גַּם כֵּן בְּקַלּוּת, אוּלַי הוֹדוֹת לִתְפִילּוֹתֶיהָ שֶׁל אוֹתָהּ זִקְנָה – אִימּוֹ.
זֶה הָיָה חוֹרֶף לֹא שִׁגְרָתִי (זֶה בִּיטּוּי סִפְרוּתִי טִפְשִׁי). חוֹרֶף רָגִיל, רָגִיל לַחֲלוּטִין: יְרִידָה בְּמִידּוֹת הַחוֹם עִם אֶפְשָׁרוּת לְמִמְטָרִים שֶׁיִּימְשְׁכוּ אוּלַי עַד חֲצוֹת, וְאוּלַי יָרְדוּ עַכְשָׁיו, בְּעוֹדוֹ צוֹעֵד בְּדַרְכּוֹ מִבֵּית הַקָּפֶה לְאַחַר שֶׁהֵם הוֹרִידוּ אֶת הַתְּרִיס, נָעֲלוּ אוֹתוֹ בְּכַמָּה מַנְעוּלִים, וְהִתְפַּזְּרוּ – הַבּוֹס בִּמְכוֹנִיתוֹ, הַמּוּכָּר בַּדֶּלְפֵּק בְּאוֹפַנּוֹעוֹ, וְהוּא בָּרֶגֶל, הוֹלֵךְ וְהוֹלֵךְ בִּרְחוֹבוֹת הָעִיר הַחֲשׁוּכִים, מַבִּיט בַּחֲנוּיוֹת הַנִּסְגָּרוֹת, וּבִכְלָבִים וּבַחֲתוּלִים הַמְּשׁוֹטְטִים.
אֲרוּרָה הָעִיר הַמְּזוֹהֶמֶת הַזֹּאת! לֹא מְרַחֶמֶת עַל אִישׁ. יֶשְׁנָם סוֹחֲרֵי נְשָׁמוֹת, זוֹנוֹת, סוֹטִים, נוֹבְרֵי אַשְׁפָּה, בְּנֵי הָאֵלִיטָה הַמּוּשְׁחָתִים, עֲנִיִּים וַעֲשִׁירִים, פְּלִיטֵי רָעָב (הָרָעָב שֶׁלָּנוּ וְהָרָעָב שֶׁלָּהֶם). יֵשׁ כָּאן הַכּוֹל, וְתוּכַל לִמְצוֹא אוֹתוֹ בְּקַלּוּת רַבָּה כְּכָל שֶׁתַּעֲמִיק בְּתוֹךְ הַסִּמְטָאוֹת הַחֲשׁוּכוֹת שֶׁרַק אֱלוֹהִים יוֹדֵעַ מָה יֵשׁ בְּתוֹכֶן.
עִיר שֶׁהִיא בֵּית קְבָרוֹת עִילִּי, שֵׁד מַצְחִין.
אוֹזְנָיו קוֹלְטוֹת שִׁירִים הָעוֹלִים מִן הַבָּרִים. רוֹעֲשִׁים, בְּמִגְוַון סִגְנוֹנוֹת: רְאִי, מַעֲרָבִי, עֲמָמִי, מוּסִיקָה קְרוּעַת-לֵב מְלַוֶּוה בִּקְלָלוֹת וּזְעָקוֹת. מִפִּיו עוֹלֶה הֶבֶל הַדּוֹמֶה לְעַשֵּׁן סִיגַרְיוֹת, אֲבָל הוּא לֹא מְעַשֵּׁן וְלֹא שׁוֹתֶה, לָכֵן קָנָה מַכְשִׁיר רַדְיוֹ, כְּדֵי לְהַאֲזִין לְשִׁירִים וּלְתוֹכְנִיּוֹת הַלַּיְלָה שֶׁדָּנוֹת בִּבְעָיוֹת שֶׁיֵּשׁ לַאֲנָשִׁים. הוּא מַגְבִּיר אֶת קוֹל הָרַדְיוֹ, וְכַאֲשֶׁר סִיפּוּר כָּלְשֶׁהוּ מְרַגֵּשׁ אוֹתוֹ, עוּלּוֹ מִתּוֹכוֹ הַקְּרִיאָה "אֵין כּוֹחַ וְאֵין עֱזוּז אֶלָּא בִּידֵי אַלְלָה".
הוּא פָּתַח אֶת מִכְנָסָיו וְהֵטִיל אֶת מֵימָיו עַל קֶטַע חָשׁוּךְ שֶׁל קִיר בֵּית הַקּוֹלְנוֹעַ הַנָּטוּשׁ. לֹא שָׁמַע אֶלָּא אֶת הָרַחַשׁ וּרְסִיסֵי הַשִּׁירָה הָעוֹלִים מִן הַבָּרִים. אֲבָל הַקּוֹלוֹת הַלָּלוּ, לַמְרוֹת הַשֶּׁקֶט, הִתְעַרְבְּבוּ בְּקוֹלוֹת אֲחֵרִים: בְּכִי, תַּחֲנוּנִים וּקְלָלוֹת. הוּא רֶכֶס אֶת מִכְנָסָיו, וּבְתוֹךְ כָּךְ נִרְטְבוּ יָדָיו. הוּא הָלַךְ בְּכִיוּוּן הַקּוֹלוֹת שֶׁהָיוּ כִּצְלָלִיּוֹת מִתְנוֹעֲעוֹת. כְּשֶׁהִתְקָרֵב עוֹד, בִּזְהִירוּת, הִתְבַּהֲרוּ הַצְּלָלִיּוֹת: גֶּבֶר וְאִישָּׁה מִתְנוֹעֲעִים.... וּבְהִתְבַּהֵר הַצְּלָלִיּוֹת, הִתְבַּהֲרוּ גַּם הַקּוֹלוֹת, וְהוּא שָׁמַע:
– אַתְּ בּוֹרַחַת מִמֶּנִּי, זוֹנָה?... אֲנִי אֶהֱרוֹג אוֹתְךָ...
עוֹמֶר הִסְתַּכֵּל וְהִבְחִין בְּגֶבֶר מְעַשֵּׁן, שֶׁצָּעַק אֵלָיו:
– הַיי, מָה אַתָּה מִסְתַּכֵּל? לְךָ מִפֹּה...
אֲבָל עוֹמֶר הִמְשִׁיךְ לְהִסְתַּכֵּל, וְהַגֶּבֶר הִמְשִׁיךְ לְהַכּוֹת אֶת הָאִישָּׁה שֶׁיְּרֵכֶיהָ נֶחְשְׂפוּ, זַעֲקוֹת עָלוּ מִפִּיהָ, וּפָנֶיהָ כּוּסּוּ בַּדָּם. הַגֶּבֶר הַמְּעַשֵּׁן מָשַׁךְ אֶת חֲבֵרוֹ וְהִזְהִיר: תַּעֲזוֹב אוֹתָהּ, מוּרַאד, הַמִּשְׁטָרָה תִּתְפּוֹס אוֹתָנוּ. עוֹמֶר נִפְנָה לְחַפֵּשׂ מִשְׁטָרָה, אֲבָל לֹא מָצָא דָּבָר – לֹא קוֹלוֹת וְלֹא קְרִיאוֹת, מִלְּבַד מוּרַאד שֶׁהָדַף אֶת חֲבֵרוֹ הַמְּעַשֵּׁן וְחָזַר לְהַכּוֹת אוֹתָהּ:
– כַּלְבָּה! זוֹנָה!... אֲנִי אֶשְׂרוֹף...
– אֲנִי לֹא אֶעֱשֶׂה אֶת זֶה יוֹתֵר... אֲנִי לֹא אֶעֱשֶׂה.
הִיא יְלָלָה כְּכַלְבָּה.
– לֹא אָמַרְתִּי לָךְ לְהִסְתַּלֵּק, רַכְלָן?
לַהַב סַכִּין צָץ, וְעוֹמֶר נִמְלָא אֵימָה. מוּרַאד נִפְנֶה אֵלָיו:
– מָה אַתָּה מִסְתַּכֵּל? לְךָ, אוֹ שֶׁאֲנִי אַרְאֶה לְךָ מָה זֶה!
"אֲנִי מְבַקֶּשֶׁת אָחִי, תַּצִּיל אוֹתִי... הֵם יַהַרְגוּ אוֹתִי... אֲנִי אוּמְלָלָה.... תַּצִּיל אוֹתִי..." הִיא מִתְחַנֶּנֶת.
מוּרַאד נִיסָּה לְהַשְׁתִּיק אוֹתָהּ, וּבְגוּפוֹ הָעֲנָק הִיכָּה אוֹתָהּ מַכּוֹת נִמְרָצוֹת. לַהַב הַסַּכִּין הָיָה עֲדַיִין מוּנָף, וְהֶעָשָׁן הִמְשִׁיךְ לָצֵאת מִפִּיו. עוֹמֶר רָצָה לוֹמַר:
– בּוּשָׁה! זֹאת נַעֲרָה מִסַּכָּנָה, תִּרְחֲמוּ עָלֶיהָ
אֲבָל חָזַר בּוֹ, מִפְּנֵי שֶׁרָאָה לְנֶגֶד עֵינָיו שְׁלוּלִית שֶׁל דָּם וּגְוִויָּיה מֵרְקִיבָה שֶׁעוֹבֵד אַשְׁפָּה נִתְקַל בָּהּ עַל הַמִּדְרָכָה בִּשְׁעַת בּוֹקֶר מוּקְדֶּמֶת. הוּא נָסוֹג וּפָנָה לְסִמְטָה אַחֶרֶת, אֲבָל הִמְשִׁיךְ לִשְׁמוֹעַ אוֹתָהּ מִתְחַנֶּנֶת: "אַלְלָה יְבָרֵךְ אוֹתְךָ, תַּצִּיל אוֹתִי, אֲנִי אוּמְלָלָה... הֵם יַהַרְגוּ אוֹ....", אֲבָל הוּא הִתְעַלֵּם מִמֶּנָּה, מִשּׁוּם שֶׁהָיָה קַר וּבִטְנוֹ קִרְקְרָה מֵרָעָב. הוּא רָאָה בְּדִמְיוֹנוֹ צַלַּחַת גְּדוֹלָה שֶׁל מַרְק "חֲרִירָה", אֶת חַדְרוֹ הַמָּלֵא סְפָרִים וְעִיתּוֹנִים, וְאֶת הָרַדְיוֹ הַמְּשַׁדֵּר אֶת תּוֹכְנִיּוֹת הַלַּיְלָה...
הוּא הֵחִישׁ אֶת צְעָדָיו בְּדַרְכּוֹ אֶל הַמָּרָק וְאֶל הַחֶדֶר וְאֶל הָרַדְיוֹ. קוֹל הַבּוֹכִים הַמִּתְחַנֵּן נֶעֱלַם וְגֶשֶׁם יָרַד, כִּי זֶה חוֹרֶף שִׁגְרָתִי, מַמָּשׁ שִׁגְרָתִי.



https://www.shortstoryproject.com/he/story/%d7%97%d7%95%d7%a8%d7%a3-%d7%a9%d7%92%d7%a8%d7%aa%d7%99/
#אוּרְבָּנִי#אַלִּימוּת#אָפֵל#חוֹרֶף#סְפְּרוּתְעַרְבִּית