זֶה שָׁנִים שֶׁבֵּנֶט מִסְתַּפֵּר אֵצֶל פְרַנְק, בְּ"סָלוֹן שֶׁל פְרַנְק". מֵאָז שֶׁהָיָה בֶּן 29 וְעָבַר לָגוּר בַּשְּׁכוּנָה הָלַךְ לְהִסְתַּפֵּר שָׁם מִדַּי חוֹדְשַׁיִים, בְּיוֹם שִׁישִּׁי הָאַחֲרוֹן שֶׁל הַחוֹדֶשׁ. כָּל בִּיקּוּר אֶרֶךְ בְּעֵרֶךְ שָׁעָה, לַמְרוֹת שֶׁקֶל הָיָה לְטַפֵּל בְּרֹאשׁ שֶׁלּוֹ, וְהַטִּיפּוּל לֹא נַעֲשָׂה קָשֶׁה יוֹתֵר עִם הַשָּׁנִים, אִם כְּבָר לְהֶפֶךְ. בְּקָרוֹב יִמְלְאוּ לֵבַנְט 44 שָׁנִים, וְאִם הָיָה עוֹרֵךְ חִישּׁוּב הָיָה מְגַלֶּה שֶׁבִּילָּה כִּמְעַט מֵאָה שָׁעוֹת עַל כִּיסֵּא הַסְּפָרִים שֶׁל פְרַנְק. וּבְכָל זֹאת הוּא לֹא זָכַר שֶׁאֵי פַּעַם שׂוֹחֲחוּ בֵּינֵיהֶם בִּמְיוּחָד, חוּץ מִכַּמָּה מִילִּים עַל תַּחֲזִית מֶזֶג הָאֲוִויר, כְּשֶׁהִתְבָּרֵר שֶׁהִיא שְׁגוּיָה לְגַמְרֵי, אֵירוּעַ סְפּוֹרְט חָשׁוּב, אוֹ אֵיזֶה פּוֹלִיטִיקַאי שֶׁעָבַר אֶת הַגְּבוּל, לְכִיוּוּן זֶה אוֹ אַחֵר. אֲפִילּוּ עַל הַשֵּׂיעָר שֶׁלּוֹ לֹא הִרְבּוּ לְדַבֵּר, כִּי פְרַנְק יָדַע אֵיךְ בֵּנֶט רוֹצֶה אוֹתוֹ מִיּוֹם הַשִּׁישִּׁי הָרִאשׁוֹן שֶׁנִּכְנַס לַסָּלוֹן, לִפְנֵי קָרוֹב לַחֲמֵשׁ עֶשְׂרֵה שָׁנָה: בֵּנֶט תָּלָה אֶת הַמְּעִיל עַל הַמִּתְלֶה לְיַד הַדֶּלֶת, הִתְיַישֵּׁב, הוּגְבַּהּ שָׁלָב אוֹ שְׁנַיִים בַּכִּיסֵּא, נֶעֱטַף בַּסִּינָּר וּבְצַוּוֹארוֹן הַנְּיָיר הַנּוּקְשֶׁה מְעַט, חָשׁ בְּאֶצְבְּעוֹתָיו הָרַכּוֹת שֶׁל פְרַנְק כְּנֶגֶד רַקּוֹתָיו וְהִנִּיחַ לוֹ לְהַתְחִיל בַּעֲבוֹדָה, בְּלִי שֶׁמִּי מֵהֶם יוֹצִיא הֶגֶה. כִּי פְרַנְק אָהַב לְסַפֵּר בִּדְמָמָה, וּבֵנֶט הֶעֱרִיךְ אֶת זֶה, בְּסוֹפוֹ שֶׁל דָּבָר אוּלַי זוֹ הַסִּיבָּה שֶׁתָּמִיד שָׁב הִנֵּה, כָּךְ נֶחְסַךְ מִמֶּנּוּ לְנַהֵל שִׂיחוֹת חוּלִּין וְלוֹמַר דְּבָרִים שֶׁאַחַר כָּךְ יִתְחָרֵט עֲלֵיהֶם, לְמָשָׁל מַשֶּׁהוּ עַל הָעֲבוֹדָה שֶׁלּוֹ; נֶחְסַךְ מִמֶּנּוּ לַעֲנוֹת עַל כָּל מִינֵי שְׁאֵלוֹת וּלְהַצְדִּיק אֶת עַצְמוֹ, וּבָהּ בָּעֵת הוּא יָכוֹל לְהִתְבּוֹנֵן בְּעַצְמוֹ בַּמַּרְאָה הַיְּשָׁנָה וְהָעֲמוּמָה שֶׁהָיְיתָה מְנוּמֶּסֶת כָּל כָּךְ אֶל פַּרְצוּפוֹ, וּלְהַקְשִׁיב לַקִּרְקוּשׁ הַזָּרִיז שֶׁל הַמִּסְפָּרַיִים סְבִיב רֹאשׁוֹ, לַזִּמְזוּם הַחֲרִישִׁי שֶׁל מְכוֹנַת הַגִּילּוּחַ בְּעוֹרְפוֹ וּלְבַסּוֹף לִצְחוֹקָהּ שֶׁל הַמִּבְרֶשֶׁת הָרַכָּה עַל צַוּוֹארוֹ. זוֹ הָיְיתָה שְׂפַת הַסֵּפֶר. זוֹ הָיְיתָה הַשִּׂיחָה הַיְּחִידָה וְהַמִּתְמַשֶּׁכֶת שֶׁל הַסָּלוֹן: נִיב הַשֵּׂיעָר.
אַחֲרֵי כָּל הַשָּׁנִים הַלָּלוּ הֵם יָדְעוּ מְעַט, אִם בִּכְלָל, זֶה עַל זֶה. אוּלַי מוּטָב כָּךְ.
בֵּנֶט גָּר לְבַדּוֹ בְּדִירַת שְׁנֵי חֲדָרִים, שָׁלוֹשׁ קוֹמוֹת מֵעַל לַמִּינִימַרְקֶט שֶׁפָּתוּחַ כָּל שְׁעוֹת הַיּוֹם וְהַלַּיְלָה. קָרָה שֶׁיָּרַד לְשֵׁם, בַּחֲצוֹת, כְּשֶׁלֹּא הִצְלִיחַ לְהֵירָדֵם, קָנָה אַרְבָּעָה דּוֹנְטֵס מֵהַבַּחוּרָה שֶׁבְּדֶרֶךְ כְּלָל עָבְדָה שָׁם, סוּסֵי קָרְאוּ לָהּ, שְׁמָהּ הָיָה כָּתוּב עַל תָּוִוית הַמּוּצְמֶדֶת לֶחָזֶה, וּשְׂכַר סֶרֶט עִם מָיָה פְּאֵרוֹ. אֲבָל רַק לְעִתִּים נְדִירוֹת זֶה עֵזֶר. הַסְּרָטִים לֹא הִשְׁרוּ עָלָיו שֵׁינָה וְגַם לֹא הָיוּ מְעוֹרְרִים מַסְפִּיק. וְהוּא הִתְחִיל לְהַשְׁמִין, לְאַט לְאַט זָלַג לַצְּדָדִים וְרוֹב הַדְּבָרִים הִתְחִילוּ לִלְחוֹץ לוֹ. בֵּנֶט עָבַד כְּסָנִיטָר בְּבֵית הַחוֹלִים הַמַּמְלַכְתִּי. הוּא מֵעוֹלָם לֹא נֶעְדַּר מֵעֲבוֹדָתוֹ.
כְּשֶׁעָמַד לְיַד חַלּוֹן חֲדַר הָאוֹרְחִים שֶׁלּוֹ יָכוֹל הָיָה לִרְאוֹת אֶת הַמִּסְפָּרָה לְמַטָּה. לְעִתִּים קְרוֹבוֹת פְרַנְק נִשְׁאַר שָׁם עַד שְׁעַת עֶרֶב מְאוּחֶרֶת. הוּא טִאְטֵא אֶת הָרִצְפָּה, אָסַף אֶת הַשֵּׂיעָר וְהִכְנִיס אוֹתוֹ לַחֶדֶר הָאֲחוֹרִי, שָׁטַף אֶת הַמַּסְרְקִים בְּמַיִם כְּחוּלִּים, נִיקָּה אֶת מְכוֹנוֹת הַגִּילּוּחַ, סִידֵּר אֶת הַשְּׁבוּעוֹנִים הַיְּשָׁנִים שֶׁכּוּלָּם כְּבָר קָרְאוּ מִזְּמַן אוֹ כָּתַב שְׁלָטִים קְטַנִּים לִתְלִיָּיה עַל הַדֶּלֶת לְמָחֳרָת: "תִּסְפּוֹרֶת גִּמְלָאִים בַּחֲצִי מְחִיר". לִפְעָמִים פְרַנְק פָּשׁוּט יָשַׁב כַּמָּה שָׁעוֹת בְּכִיסֵּא הַסְּפָרִים בְּאֶפֶס מַעֲשֶׂה, אֶפְשָׁר הָיָה לַחֲשׁוֹב שֶׁהוּא יָשֵׁן. וְזֶה הִסְפִּיק לֵבַנְט, שֶׁלֹּא רָצָה לִרְאוֹת עוֹד. בֵּנֶט נִיגַּשׁ לַמִּטְבָּח, הִתְיַישֵּׁב וְשָׁתָה קָפֶה. אֲבָל הוּא רָצָה מְאוֹד לִרְאוֹת אֶת פְרַנְק מְסַפֵּר אֶת עַצְמוֹ.
פְרַנְק הָיָה גֶּבֶר כָּחוּשׁ וְקַפְּדָן בְּאֶמְצַע שְׁנוֹת הַחֲמִישִּׁים לְחַיָּיו. הוּא יָרַשׁ אֶת הַסָּלוֹן מֵאָבִיו, שֶׁזָּכָה פַּעַם לְתוֹאַר אַלּוּף אוֹסְלוֹ בְּתִחוּמוֹ, פָּרַשׁ בְּשִׂיא וּמֵת אַחֲרֵי שְׁלוֹשָׁה שָׁבוּעוֹת. אֲבָל הַגָּבִיעַ עֲדַיִין נִיצָּב בְּתֵיבַת תְּצוּגָה מִזְּכוּכִית לְיַד הַמַּרְאוֹת. וְהַבֵּן, פְרַנְק, הִצְלִיחַ לְהַחֲזִיק מַעֲמָד כָּל הַשָּׁנִים הָאֵלֶּה בְּעוֹד מִסִּפְרוּת חֲדָשׁוֹת עִם שֵׁמוֹת כְּמוֹ "הַיָּירֵפוֹרְט", "מִסְפְּרֵי בַּרְזֶל" וְ"סְפָּגֵטִי" צָצוּ בְּכָל פִּינָּה וּפָחוֹת אוֹ יוֹתֵר פָּלְשׁוּ לַשְּׁכוּנָה. וּפְרַנְק שָׂרַד הוֹדוֹת לְחוּג לָקוֹחוֹת קָטָן אֲבָל נֶאֱמָן שֶׁהָיָה מוּרְכָּב בְּעִיקָּר מִגְּבָרִים בְּגִיל הָעֲמִידָה, בַּעֲלֵי דְּרִישׁוֹת צְנוּעוֹת בְּכָל הַנּוֹגֵעַ לִיצִירָתִיּוּת בַּתִּסְפּוֹרֶת. אֵלֶּה הָיוּ גְּבָרִים שֶׁהִסְתַּפְּקוּ בְּלוֹמַר – אִם בִּכְלָל אָמְרוּ מַשֶּׁהוּ – "כָּרָגִיל, קָצָר לְיַד הָאוֹזְנַיִים", אוֹ אוּלַי, בְּיוֹם טוֹב לִקְרַאת חוּפְשַׁת הַקַּיִץ הָיוּ מְעִזִּים לְנַסֵּחַ מִשְׁפָּט שָׁלֵם: "נִרְאֶה לִי שֶׁהַפַּעַם צָרִיךְ עֲבוֹדָה יְסוֹדִית בִּמְיוּחָד, פְרַנְק". וּפְרַנְק אָמַר, בְּקוֹלוֹ הַפָּגוּעַ בְּמִקְצָת שֶׁבָּהּ בָּעֵת נִשְׁמַע מִתְנַשֵּׂא, קוֹל שֶׁרַק מְעַטִּים הִצְלִיחוּ לְהִתְרַגֵּל אֵלָיו וְאַף-עַל-פִּי-כֵּן הֵם לָמְדוּ לְקַבְּלוֹ, כִּי לֹא רָצוּ לָלֶכֶת לְמִסְפָּרָה אַחֶרֶת עִם הַבְּלוֹרִיּוֹת הַדְּלִילוֹת וְהַמִּפְרָצִים הָעֲמוּקִּים שֶׁלָּהֶם: "אֲנִי יוֹדֵעַ. תֵּשֵׁב וְנַתְחִיל." בְּסוֹפוֹ שֶׁל דָּבָר כָּל שְׂפָתָם הִתְנַקְּזָה לְמִילָּה אַחַת: לְקַצֵּץ, בְּחַיֵּיהֶם זֶה הָיָה הַפּוֹעֵל בַּה' הַיְּדִיעָה.
כָּךְ חָלְפוּ הַשָּׁנִים וְכָךְ הִתְנַהֲלוּ הַדְּבָרִים, בְּלִי תַּפְנִיּוֹת חַדּוֹת, בְּלִי אֲסוֹנוֹת, בְּלִי צַהֲלוֹת שִׂמְחָה. הָיוּ לֹא מְעַט פַּסֵּי הֶאָטָה בַּחַיִּים וְהַזְּמַן הָיָה מַסְרֵק כָּחוֹל שֶׁמִּדֵּי בּוֹקֶר הִתְמַלֵּא בַּשְּׂעָרוֹת. הֵם הִתְבַּגְּרוּ, אֲבָל בְּקוֹשִׁי הִבְחִינוּ בָּזֶה בְּעַצְמָם. הֵם בָּחֲרוּ אֶת הַמַּרְאוֹת שֶׁלָּהֶם בִּקְפִידָה, הֵם בָּחֲרוּ אֶת הַמַּרְאֶה שֶׁל פְרַנְק. הָיָה נִדְמֶה לָהֶם שֶׁהַדָּבָר הַיָּחִיד שֶׁהִשְׁתַּנָּה הִיא הָעִיר שֶׁבָּהּ הֵם גָּרִים. מִדֵּי יוֹם הָיוּ עֲשׂוּיִים לְהִתְעוֹרֵר לַמִּזְנוֹן חָדָשׁ בָּרְחוֹב, וְעַד שֶׁהָלְכוּ לִישׁוֹן צָץ שֶׁלֶט פִּרְסוּם נוֹסָף, זוֹהַר בָּאוֹתִיּוֹת הַיְּרוּקּוֹת הַמְּקוּטָּעוֹת שֶׁלּוֹ מֵעַל תַּחֲנַת הַחַשְׁמַלִּית, שֶׁלֹּא לְדַבֵּר עַל הַמְּסַפְּרוֹת הַחֲדָשׁוֹת עִם הַשֵּׁמוֹת הַמּוֹדֶרְנִיִּים שֶׁעָבְרוּ לְמִבְנִים שֶׁבָּהֶם הָיוּ קוֹדֶם מַכּוֹלֶת, בֵּית מִסְחָר לְמוּצְרֵי בַּרְזֶל וַחֲנוּת בַּדִּים. זֶה בִּלְבֵּל אוֹתָם, בַּלֵּילוֹת שָׁכְבוּ עָרִים וּמְחוּסְּרֵי בֵּית, אֲפִילּוּ בַּחֲלוֹמוֹתֵיהֶם, אֲבָל לִפְעָמִים גַּם חָשׁוּ בִּדְקִירַת אוֹשֶׁר פִּתְאוֹמִית לְנוֹכַח הַשִּׁינּוּיִים הָאֵלֶּה, כְּמוֹ פֶּרֶץ צְחוֹק בְּתוֹךְ הָרֹאשׁ, כִּי לְפֶתַע הִתְחַוֵּור לָהֶם, וּבְעוֹצְמָה רַבָּה, שֶׁהֵם עַצְמָם נְקוּדַּת הָאֲחִיזָה הַיְּחִידָה בְּחַיֵּיהֶם.
וּכְשֶׁהַשְּׁעוֹנִים הַמְּעוֹרְרִים מְצַלְצְלִים הֵם קָמִים מִיָּד, מִתְבָּרֵר שֶׁבְּכָל זֹאת יֶשְׁנוֹ, וְהֵם אוּלַי שׁוֹטְפִים אֶת הַמַּסְרֵק מִשַּׂעֲרוֹת, כִּי קוֹרֶה שֶׁחֵלֶק מֵהֶם מִסְתָּרְקִים בְּשֵׁינָה.
הֵם אַף פַּעַם לֹא הִתְרָאוּ לְמַעֵט בַּכְּנִיסָה לַסָּלוֹן שֶׁל פְרַנְק.
הִגִּיעַ יוֹם שִׁישִּׁי הָאַחֲרוֹן בְּנוֹבֶמְבֶּר, בְּחוֹדֶשׁ שֶׁל פְרַנְק. הַכּוֹל הָיָה רָטוֹב וְצָהוֹב, וְהַגֶּשֶׁם עָלוּל הָיָה לַהֲפוֹךְ לְשֶׁלֶג בְּכָל רֶגַע. בֵּנֶט עָשָׂה אֶת דַּרְכּוֹ הַבַּיְתָה, הוּא צָעַד בִּרְחוֹב הַקְּנִיּוֹת הָרָחָב וְהַנּוֹצֵץ שֶׁמּוֹבִיל מִמֶּרְכַּז הָעִיר לַשְּׁכוּנָה שֶׁלּוֹ. עָבַר עָלָיו יוֹם קָשֶׁה בַּעֲבוֹדָה, לֹא יוֹתֵר מֵהָרָגִיל בְּיַחַס לְמִסְפַּר הַפְּעָמִים שֶׁנֶּאֱלַץ לָרֶדֶת לַחֲדַר הַקֵּירוּר, אֲבָל אֶחָד הָעוֹבְדִים הַחֲדָשִׁים, סְטוּדֵנְט צָעִיר, הֵקִיא בַּמִּסְדְּרוֹן, הוּא הֵקִיא יָשָׁר עַל הַקִּיר, וְאַחַר כָּךְ הִתְמוֹטֵט בִּבְכִי. הֵם הוֹרִידוּ יֶלֶד לַמַּרְתֵּף. לֵבַנְט נִמְאַס מִכָּל הַמַּחֲלִיפִים הָאֵלֶּה שֶׁבָּאוּ וְהָלְכוּ, זֶה לֹא אָמוּר לִהְיוֹת כָּכָה, זֶה לֹא בְּסֵדֶר. אֲבָל הוּא לֹא גָּעַר בּוֹ, בִּמְקוֹם זֹאת נִיסָּה לְנַחֵם אוֹתוֹ וְאָמַר שֶׁמָּתַיְשֶׁהוּ זֶה יַעֲבוֹר. הוּא עַצְמוֹ הִשְׁתּוֹפֵף פַּעַם וְהֵקִיא. לוֹקֵחַ זְמַן לְהִתְרַגֵּל לְפֶתֶק עִם הַמִּסְפָּר סְבִיב כַּף רַגְלוֹ הַלְּבָנָה שֶׁל יֶלֶד.
בֵּנֶט עָמַד עַכְשָׁיו בְּמַעֲבַר הַחֲצִיָּה לְיַד תַּחֲנַת הַחַשְׁמַלִּית וְחִיכָּה לָאוֹר יָרוֹק. הוּא רָצָה לַחֲצוֹת אֶת הַכְּבִישׁ. הוּא רָצָה לִמְצוֹא מַחֲסֶה מֵהַגֶּשֶׁם, שֶׁהָפַךְ לַתַּעֲרוֹבֶת שֶׁל גֶּשֶׁם וְשֶׁלֶג וְנִיתַּךְ בִּכְבֵדוּת עַל כְּתֵפָיו וְיָדָיו. פִּתְאוֹם רָאָה לְהַפְתָּעָתוֹ שֶׁהוּא מֵטִיל צֵל עַל הָרְחוֹב, צֵל חַד וַאֲלַכְסוֹנִי. הוּא הִסְתּוֹבֵב וְהִסְתַּנְוֵור מֵאוֹרָהּ הַלָּבָן וְהָעַז שֶׁל "סְפָּגֵטִי", הַמִּסְפָּרָה הַחֲדָשָׁה בְּיוֹתֵר בְּאֵזוֹר. וּבֵנֶט שִׁינָּה פִּתְאוֹם אֶת דַּעְתּוֹ וְנִכְנַס לְ"סְפָּגֵטִי". אַחֵר כָּךְ לֹא יָדַע לְהַסְבִּיר לָמָּה עָשָׂה אֶת זֶה. הוּא פָּשׁוּט נִכְנָס לְשֵׁם. רַגְלָיו הוֹבִילוּ אוֹתוֹ לְכִיוּוּן אַחֵר. בַּצַּר לוֹ יָכוֹל הָיָה לִפְנוֹת לַשְּׁקָרִים הָאֲמִיתִּיִּים: שֶׁעָבַר עָלָיו יוֹם קָשֶׁה בַּעֲבוֹדָה, שֶׁהוּא יָצָא מִשִּׁיוּוּי מִשְׁקָל אוֹ לְפָחוֹת לֹא הָיָה מְאוּזָּן לְגַמְרֵי, כִּי עִם יָד עַל הַלֵּב, מִי יָכוֹל לְהִתְרַגֵּל לְפֶתֶק עִם מִסְפָּר שֶׁנִּקְשַׁר לְכַף רַגְלוֹ הַיְּמָנִית שֶׁל יֶלֶד וּלְרוּחַ הַפְּרָצִים הַקָּרָה שֶׁאוֹפֶפֶת אוֹתְךָ בְּבוֹאֲךָ לֶאֱטוֹם זִיכָּרוֹן מֵעֵין זֶה. אֲבָל אֵלֶּה לֹא הַסִּיבּוֹת שֶׁבִּגְלָלָן בֵּנֶט הִבְחִין עַכְשָׁיו בְּמַיִם הַנּוֹטְפִים מִמְּעִילוֹ, נִיגָּרִים עַל הָרְצָפוֹת שֶׁנִּרְאוּ כְּמוֹ לוּחַ שַׁחְמָט עֲנָקִי, וְגִילָּה שֶׁשְּׁלוּלִית הִצְטַבְּרָה סְבִיב נְעָלָיו בַּשְּׁנִיּוֹת הַסְּפוּרוֹת שֶׁעָמַד בִּפְנִים. פִּתְאוֹם מָצָא אֶת עַצְמוֹ, הָאִישׁ שֶׁבָּא מֵהַשֶּׁלֶג הָרָטוֹב, בְּאוֹרָהּ הַמְּסַמֵּא שֶׁל "סְפָּגֵטִי". הָרֵיחוֹת הָיוּ שׁוֹנִים, רְווּיִים, מְלֵאִים בְּכוֹבֶד זָר, כִּמְעַט כְּמוֹ בְּמַסָּע. בֵּנֶט הֶעֱבִיר בַּחֲטָף אֶת יָדוֹ עַל מִצְחוֹ וְהִבִּיט סְבִיבוֹ. הָיוּ כָּאן נָשִׁים וּגְבָרִים, הֵם יָשְׁבוּ זֶה לְצַד זֶה בְּכִיסְאוֹת רְגִילִים מוּל מַרְאוֹת גְּבוֹהוֹת מִסּוּג לֹא מוּכָּר. הוּא שָׁמַע מוּסִיקָה, קֶצֶב הַלְמוּת חַדְגּוֹנִי שֶׁהִזְכִּיר לוֹ אֶת הַגֵּנֵרָטוֹר בְּמַרְתֵּף בֵּית הַחוֹלִים וְלֵילוֹת נְדוּדִים. נִדְמֶה שֶׁפִּתְאוֹם הִתְעוֹרֵר. הוּא לֹא יָכוֹל לְהִישָּׁאֵר כָּאן. הוּא מוּכְרָח לָצֵאת מִפֹּה, לְהִסְתַּלֵּק, זֹאת הָיְיתָה טָעוּת, הוּא הָיָה בַּדֶּרֶךְ לְמָקוֹם אַחֵר, הוּא חַיָּיב לָלֶכֶת. הָרַמְזוֹר בַּחוּץ הִתְחַלֵּף, בֵּנֶט רָאָה אֶת הָאוֹר הַיָּרוֹק מֵאֲחוֹרֵי פַּסִּים אֲפוֹרִים שֶׁל שֶׁלֶג רָטוֹב, כְּמוֹ לֶהָבָה חוֹלָה בְּתוֹךְ מָסַךְ טֵלֵוִויזְיָה מֵת כְּשֶׁהַסֶּרֶט, לְמָשָׁל סֶרֶט עִם מָיָה פְּאֵרוֹ, כְּבָר מִזְּמַן נִגְמַר. עַכְשָׁיו הוּא הָלַךְ. הוּא כְּבָר הָיָה בַּדֶּרֶךְ הַחוּצָה. פִּתְאוֹם נִיגַּשׁ אֵלָיו גֶּבֶר צָעִיר, רַק נַעַר בְּעֶצֶם, בַּמִּכְנָסַיִים מְשׁוּבָּצִים, כִּמְעַט כְּמוֹ הָרִצְפָּה.
"הַיי, אֵיךְ קוֹרְאִים לְךָ?"
"בֵּנֶט," אָמַר בֵּנֶט.
"קָבַעְתָּ תּוֹר?"
"לֹא. מִצְטַעֵר. אֲנִי הוֹלֵךְ. סְלִיחָה."
הַנַּעַר מַדַּד אוֹתוֹ בְּאִיטִּיּוּת, נָתַן מַבָּט מְמוּשָּׁךְ בַּשְּׁלוּלִית סְבִיב נְעָלָיו, נָשָׂא אֶת עֵינָיו וְנֶעֱצַר בְּקַו הַשֵּׂיעָר בְּחִיּוּךְ עַל שְׂפָתָיו.
"אֲנִי בָּטוּחַ שֶׁבְּכָל זֹאת נוּכַל לְהַכְנִיס גַּם אוֹתְךָ, בֵּנֶט. הַרְבֵּה בִּיטּוּלִים, אַתָּה מֵבִין. מֶזֶג הָאֲוִויר. נוֹרָא לָצֵאת בְּמֶזֶג אֲוִויר כָּזֶה, לֹא?"
"אֲנִי יָכוֹל לְחַכּוֹת לְיוֹם אַחֵר. אֲנִי מִצְטַעֵר."
הַנַּעַר אָחַז בִּזְרוֹעוֹ.
"אֵין עַל מָה לְהִצְטַעֵר. פָּשׁוּט תֵּשֵׁב, בֵּנֶט. הַכּוֹל יִהְיֶה בְּסֵדֶר."
הַנַּעַר עָזַר לוֹ לִפְשׁוֹט אֶת הַמְּעִיל וּבֵנֶט הוּשַׁב בְּכִיסֵּא, כִּיסֵּא רָגִיל לְגַמְרֵי, מוּל הַמַּרְאֶה שֶׁבְּמַבָּטָהּ בְּקוֹשִׁי הֵעֵז לִפְגּוֹשׁ. מִשְּׁנֵי צְדָדָיו יָשְׁבוּ נָשִׁים, אוֹ שֶׁהָיוּ נְעָרוֹת, תַּלְמִידוֹת בֵּית סֵפֶר, צְעִירוֹת לְהַחֲרִיד, וּסְפָרִים סִידְּרוּ לָהֶן אֶת הַשֵּׂיעָר לְסוֹף הַשָּׁבוּעַ. הַמָּקוֹם הַזֶּה לֹא נִרְאֶה כְּמוֹ מִסְפָּרָהּ, חָשַׁב בֵּנֶט, הוּא נִרְאֶה כְּמוֹ תֵּיאַטְרוֹן, כָּכָה זֶה בֶּטַח בַּתֵּיאַטְרוֹן, מֵאֲחוֹרֵי הַקְּלָעִים. תּוֹסָפוֹת שֵׂיעָר, הַלְחָמַת שֵׂיעָר, צְבִיעַת שֵׂיעָר, עוֹשִׂים כָּאן הַכּוֹל עִם שֵׂיעָר, חוּץ מִלְּסַפֵּר אוֹתוֹ. בֵּנֶט שִׁילֵּב אֶת יָדָיו וְעָצַם אֶת עֵינָיו, וּפַחַד יָשֵׁן הִתְעוֹרֵר בּוֹ, הַפַּחַד שֶׁתָּקַף אוֹתוֹ בְּיוֹמוֹ הָרִאשׁוֹן בָּעִיר, בְּחוֹדֶשׁ יוֹנִי, כְּשֶׁיָּרַד מֵהָרַכֶּבֶת בְּאַסְטַבָּאָנָן אַחֲרֵי נְסִיעָה שֶׁל שְׁתֵּי יְמָמוֹת, וְעָמַד עַל הָרָצִיף, לְבַדּוֹ, בְּעוֹלָם אַחֵר, בְּיָדוֹ הָאַחַת מִזְוָודָה חוֹמָה וּבָהּ כָּל רְכוּשׁוֹ עֲלֵי אֲדָמוֹת, וּבְאַחְרַת מִטְעָן כָּבֵד שֶׁל צִיפִּיּוֹת, הַצֵּל שֶׁמִּמֶּנּוּ לֹא יוּכַל לַחֲמוֹק. שֶׁלֹּא לְדַבֵּר עַל הַמִּשְׁמֶרֶת הָרִאשׁוֹנָה אַחֲרֵי שֶׁהִתְקַבֵּל לָעֲבוֹדָה בַּקַּיִץ בְּבֵית הַחוֹלִים הַמַּמְלַכְתִּי, הוּא כָּרַע עַל אַרְבַּע מִחוּץ לַחֲדַר הַקֵּירוּר וְהִתְיַיפֵּחַ, הִשְׁתִּין בַּמִּכְנָסַיִים, חֻרְבָּן, הֵקִיא, וְאַחַר כָּךְ הַצְּחוֹק בְּקָפֵיטֶרְיָה שֶׁלְּמַעְלָה, הוּא לֹא יַחֲזִיק מַעֲמָד הַרְבֵּה זְמַן, אָמְרוּ, שָׁבוּעַ – גַּג. אֲבָל בֵּנֶט הֶחֱזִיק מַעֲמָד יוֹתֵר מִכּוּלָּם. הוּא בָּא הֵעִירָה לְהַתְחִיל אֶת לִימּוּדָיו בָּאָקָדֶמְיָה לְבַנְקָאוּת וּבִמְקוֹם זֹאת נִשְׁאַר בְּבֵית הַחוֹלִים, בַּמַּעֲמַקִּים, בְּקָטָקוֹמְבּוֹת וּבַחֲדַר הַקֵּירוּר. בֵּנֶט הָיָה הַמַּחֲלִיף שֶׁנִּשְׁאַר. הוּא גָּר בְּדִירַת חֶדֶר בְּמֶרְכַּז הָעִיר, מָכַר אֶת סִפְרֵי הַלִּימּוּד שֶׁלּוֹ בַּחֲנוּת יָד שְׁנִיָּיה, וְהַדֶּרֶךְ לָעֲבוֹדָה הָיְיתָה קְצָרָה. אַחַר כָּךְ עָבַר לַדִּירָה מֵעַל לַמִּינִימַרְקֶט וְהִתְחִיל לְהִסְתַּפֵּר אֵצֶל פְרַנְק. הוּא מֵעוֹלָם לֹא נָסַע הַבַּיְתָה.
הַנַּעַר עָטַף אֶת בֵּנֶט בִּגְלִימָה שְׁחוֹרָה, נֶעֱמַד מֵאֲחוֹרָיו וְהֵרִים אֶת רֹאשׁוֹ, רַק מְעַט.
"מִזְּמַן לֹא הָיִיתָ אֵצֶל הַסֵּפֶר?"
"לֹא, הִסְתַּפַּרְתִּי..."
הַנַּעַר קָטַע אוֹתוֹ.
"אֵצֶל הַסֵּפֶר, אֲנִי מִתְכַּוֵּון. מִזְּמַן לֹא הָיִיתָ אֵצֶל סֵפֶר?"
"חוֹדְשַׁיִים. לָמָּה אַתָּה שׁוֹאֵל?"
"לֹא, שׁוּם סִיבָּה. סְתָם תָּהִיתִי, מֵבִין. אֵיךְ אַתָּה רוֹצֶה אֶת הַשֵּׂיעָר, בֵּנֶט?"
"רָגִיל."
עַכְשָׁיו לֹא הָיְיתָה עוֹד דֶּרֶךְ חֲזָרָה. עַכְשָׁיו זֶה כְּבָר הִתְחִיל. הוּא הִבִּיט בַּמַּרְאֶה. הוּא הִשְׁמִין יוֹתֵר מִשֶּׁחַשָּׁב. הוּא צָרִיךְ לְהַפְסִיק לִרְאוֹת סְרָטִים עִם מָיָה פְּאֵרוֹ.
"רָגִיל," חָזַר אַחֲרָיו הַנַּעַר. "רָגִיל?"
הַסְּפָרִים הָאֲחֵרִים הֵעִיפוּ בָּהֶם מַבָּט, גַּם הַלָּקוֹחוֹת, הַתַּלְמִידוֹת, הֵן צָחֲקוּ הָרֶגַע? לֹא, בֵּנֶט לֹא רָאָה אוֹתָן צוֹחֲקוֹת, הֵן רַק הֵעִיפוּ מַבָּט, מַבָּט חָטוּף, וְשָׁבוּ לְהַבִּיט בְּבָבוּאָתָן, מְדַבְּרוֹת זוֹ עִם זוֹ בְּתִיוּוּךְ מֵהַמַּרְאוֹת.
"כֵּן," אָמַר בֵּנֶט. "כְּמוֹ עַכְשָׁיו, רַק קְצָת יוֹתֵר קָצָר, זֶה מָה שֶׁחָשַׁבְתִּי."
לִפְרַנְק מֵעוֹלָם לֹא אָמַר כָּל כָּךְ הַרְבֵּה, וְהַמַּחֲשָׁבָה הַפִּתְאוֹמִית הַזֹּאת עַל פְרַנְק הִדְאִיגָה אוֹתוֹ, כִּמְעַט הִכְּתָה אוֹתוֹ בְּהֶלֶם. פְרַנְק מְחַכֶּה עַכְשָׁיו בַּסָּלוֹן שֶׁלּוֹ, הוּא כְּבָר הִתְחִיל לְהִסְתַּכֵּל בַּשָּׁעוֹן כִּי הַשָּׁעָה כְּבָר אַחֲרֵי אַרְבַּע וָחֵצִי, בַּזְּמַן שֶׁבֵּנֶט יוֹשֵׁב כָּאן תַּחַת יָדַיִים זָרוֹת. מָה אֲנִי עוֹשֶׂה? חָשַׁב. מָה עָשִׂיתִי. אֶצְבְּעוֹתָיו שֶׁל הַנַּעַר לָחֲצוּ עַל רַקּוֹתָיו.
"תִּשְׁתַּדֵּל לְהַחֲזִיק אֶת הָרֹאשׁ בְּלִי לָזוּז כְּדֵי שֶׁאוּכַל לַעֲבוֹד בְּשֶׁקֶט."
"מִצְטַעֵר."
הַנַּעַר נֶעֱמָד מֵאֲחוֹרָיו, שָׁקוּעַ בְּמַחֲשָׁבוֹת, כָּךְ זֶה נִרְאֶה, בְּעוֹד אַחַת מֵאֶצְבְּעוֹתָיו מַחֲלִיקָה עַל שְׂעָרוֹ הָרָטוֹב שֶׁל בֵּנֶט.
"זֶה נִשְׁמָע נוֹרָא מְשַׁעֲמֵם," אָמַר לְבַסּוֹף. "רָגִיל, אֲנִי מִתְכַּוֵּון."
וּבֵנֶט אָמַר פִּתְאוֹם מַשֶּׁהוּ שֶׁמֵּעוֹלָם לֹא הֶאֱמִין שֶׁיִּהְיֶה מְסוּגָּל לְהַגִּיד:
"תַּעֲשֶׂה מָה שֶׁאַתָּה רוֹצֶה."
הַנַּעַר הֵנִיף אֶת יָדוֹ וְהִצְבִּיעַ בָּאֲוִויר כְּאִילּוּ לֹא לְגַמְרֵי הֵבִין אֶת הַמִּילִּים שֶׁשָּׁמַע. מִיָּד אַחֵר כָּךְ חִייֵּךְ וְהִכָּה בְּאֶצְבַּע צְרֵדָה.
"אַתָּה לֹא תִּתְחָרֵט עַל זֶה, בֵּנֶט!"
הַנַּעַר לָחַץ אֶת אוֹזְנָיו שֶׁל בֵּנֶט פְּנִימָה וּבָחַן אוֹתוֹ בִּקְפִידָה רַבָּה.
"מָה אַתָּה אוֹמֵר, נַשְׁאִיר אֶת הַפֵּאוֹת אוֹ נוֹרִיד?"
בֵּנֶט מִיהֵר לְהַבִּיט בִּרְאִי. שָׁם מִתְנַהֶלֶת הַשִּׂיחָה.
"הַפֵּאוֹת?"
"פְּאוֹת הַלְּחָיַיִם, בֵּנֶט. נַשְׁאִיר אֶת פְּאוֹת הַלְּחָיַיִם אוֹ נוֹרִיד?"
הַנַּעַר שָׁמַט אֶת אוֹזְנָיו שֶׁל בֵּנֶט. כַּנִּרְאֶה שֶׁעֲדַיִין הִתְקַשָּׁה לְהַאֲמִין שֶׁשָּׁמַע נָכוֹן.
"תַּעֲשֶׂה מָה שֶׁאַתָּה רוֹצֶה," חָזַר בֵּנֶט וְאָמַר.
זֶה אֶרֶךְ פָּחוֹת זְמַן מֵאֲשֶׁר אֵצֶל פְרַנְק אֲבָל הוּא נֶאֱלַץ לְשַׁלֵּם מְחִיר כָּפוּל. הַנַּעַר גַּם נָתַן לוֹ אֶת כַּרְטִיס הַבִּיקּוּר שֶׁלּוֹ, הוּא יִשְׂמַח לְהַמְשִׁיךְ אִתּוֹ, כְּמוֹ שֶׁאָמַר, וְדוּגְמִית שֶׁל שַׁמְפּוּ. כְּשֶׁיָּצָא מִשָּׁם הִרְגִּישׁ בֵּנֶט שֶׁיֵּשׁ לוֹ רֹאשׁ חָדָשׁ, כִּמְעַט. הָרַמְזוֹר הִתְחַלֵּף לְאָדוֹם. שֶׁלֶג רָטוּב הִמְשִׁיךְ לָרֶדֶת. בַּצּוֹמֶת הַבָּא הִצְלִיחַ לַעֲצוֹר מוֹנִית וְנָסַע בָּהּ יָשָׁר הַבַּיְתָה. כְּשֶׁחָלְפוּ עַל פְּנֵי הַסָּלוֹן שֶׁל פְרַנְק הָיָה חַיָּיב לִקְשׁוֹר אֶת שְׂרוֹכֵי נְעָלָיו. לֹא הָיָה לוֹ כּוֹחַ שֶׁיֵּירָאוּ אוֹתוֹ עַכְשָׁיו. לְמַרְבֵּה הַמַּזָּל הַנַּהָג לֹא אָמַר דָּבָר, רַק הִבִּיט בּוֹ בַּמַּרְאָה מִדֵּי פַּעַם. בֵּנֶט שִׁילֵּם וּמִיהֵר לְהִיכָּנֵס לַמִּינִימַרְקֶט, הִנִּיחַ חָלָב, לֶחֶם, שְׁבוּעוֹן וָחֵצִי עוֹף בַּסַּל וְנִיגַּשׁ לַדֶּלְפֵּק.
סוּסֵי נָעֲצָה בּוֹ מַבָּטִים בְּשָׁעָה שֶׁהִקִּישָׁה אֶת מְחִירֵי הַמִּצְרָכִים בַּקּוּפָּה.
"אֵיזֶה חָתִיךְ אַתָּה," אָמְרָה.
בֵּנֶט גֵּירֵד אֶת מִצְחוֹ.
"אַתְּ חוֹשֶׁבֶת?"
"אַחֶרֶת לֹא הָיִיתִי אוֹמֶרֶת, לֹא?"
"לֹא. כַּנִּרְאֶה שֶׁלֹּא."
סוּסֵי הוֹשִׁיטָה לוֹ אֶת שַׂקִּית הַמִּצְרָכִים וָשׁוּב נָעֲצָה בּוֹ מַבָּט בְּגָלוּי, לֹא לְתוֹךְ עֵינָיו אֶלָּא קְצָת גָּבוֹהַּ יוֹתֵר.
"כַּנִּרְאֶה שֶׁלֹּא? אָמַרְתִּי שֶׁאַתָּה חָתִיךְ בְּעֵינַי. הַרְבֵּה יוֹתֵר חָתִיךְ מִקּוֹדֶם."
"טוֹב, תּוֹדָה. תּוֹדָה רַבָּה."
בֵּנֶט הִתְקַדֵּם אֶל הַדֶּלֶת. סוּסֵי קָרְאָה אַחֲרָיו. הוּא פָּנָה אֵלֶיהָ. פִּתְאוֹם הִיא לֹא אָמְרָה דָּבָר. בֵּנֶט נַעֲשֶׂה עַצְבָּנִי.
"מָה יֵשׁ?"
"הַסְּרָטִים. שָׁכַחְתָּ לְהַחֲזִיר אֶת הַסְּרָטִים."
"אֲנִי אָבִיא אוֹתָם."
סוּסֵי לָקְחָה סוּכָּרִיַּית טוֹפִי מֵהַקְּעָרָה עַל הַדֶּלְפֵּק וְתָחֲבָה אוֹתָהּ לְפִיהָ.
"לֹא שֶׁזֶּה מַפְרִיעַ לִי. מִמֵּילָא אַף אֶחָד לֹא מְבַקֵּשׁ אוֹתָם. אֲבָל זֶה יַעֲלֶה לָךְ בְּיוֹקֶר."
"אַל תִּדְאֲגִי."
"אֲנִי בֶּאֱמֶת לֹא דּוֹאֶגֶת. הֵם מַצְחִיקִים?"
בֵּנֶט מָשַׁךְ בִּכְתֵפָיו.
"עַל כָּל פָּנִים הֵם לֹא מַרְדִּימִים."
סוּסֵי צָחֲקָה.
"נִשְׁמָע מַלְהִיב בְּיוֹתֵר."
וּבַפַּעַם הַשְּׁנִיָּיה בְּאוֹתוֹ יוֹם בֵּנֶט אָמַר מַשֶּׁהוּ שֶׁלֹּא הֶאֱמִין שֶׁאֵי פַּעַם יֹאמַר.
"נוּכַל לִרְאוֹת אוֹתָם יַחַד עֶרֶב אֶחָד. כְּלוֹמַר, אִם תִּרְצִי."
סוּסֵי נִשְׁעֲנָה עַל הַדֶּלְפֵּק, מוֹצֶצֶת לְאִטָּהּ אֶת הַטּוֹפִי. הַצְּלִיל הִגִּיעַ עַד אֵלָיו.
"אוּלַי. כָּל עוֹד הֵם לֹא מְשַׁעְמְמִים, אָז לָמָּה לֹא."
בֵּנֶט הִגִּיעַ לַכְּנִיסָה שֶׁלּוֹ, לֹא חִיכָּה לוֹ דּוֹאַר בַּתֵּיבָה, רַק עָלוֹן מֵאִטְלִיז הַמְּפַרְסֵם מְבַצְּעִים לְחַג. הוּא עָלָה בַּמַּעֲלִית לַקּוֹמָה הַשְּׁלִישִׁית. אַחַת הַשְּׁכֵנוֹת הִתְאַמְּצָה לִדְחוֹף מַשֶּׁהוּ לְתוֹךְ פִּיר הָאַשְׁפָּה. הִיא הֵעִיפָה בּוֹ מַבָּט חָטוּף, סָרָה הַצִּדָּה וְשָׁבָה לְעִנְיָינֶיהָ. רֵיחַ רָקוּב עָמַד בָּאֲוִויר, דָּגִים, אוֹ אוּלַי פַּחִית שֶׁל אוֹכֶל חֲתוּלִים. בֵּנֶט פָּתַח אֶת דֶּלֶת דִּירָתוֹ, הִנִּיחַ אֶת שַׂקִּית הַמִּצְרָכִים בַּמִּטְבָּח וְנִכְנַס לַחֲדַר הָאַמְבַּטְיָה. שָׁם נֶעֱמַד בָּאַפְלוּלִית מוּל הַמַּרְאֶה וְלֹא זָז מִמְּקוֹמוֹ שָׁעָה אֲרוּכָּה. רַחַשׁ עָבַר בְּצִינּוֹרוֹת, הַמֵּעַיִים שֶׁל בֵּית הַדִּירוֹת, הַקִּרְקוּר שֶׁל יוֹם שִׁישִּׁי. פָּנָיו נִרְאוּ יוֹתֵר קְטַנּוֹת, יוֹתֵר צָרוֹת. עַכְשָׁיו אֲנִי מוּכְרָח לִרְזוֹת, חָשַׁב. מְמַדֵּי הַגּוּף אֵינָם תּוֹאֲמִים אֶת הַפַּרְצוּף. הַקֵּץ לַדּוֹנְטֵס בַּלֵּילוֹת. הוּא הִנִּיחַ אֶת יָדוֹ עַל רֹאשׁוֹ, חֵלֶק, זֹאת הָיְיתָה הַהַרְגָּשָׁה, חֵלֶק לְגַמְרֵי. הוּא רִחְרֵחַ אֶת אֶצְבְּעוֹתָיו, הָרֵיחַ הִזְכִּיר לוֹ מַשֶּׁהוּ מְעוּרְפָּל, חוּפְשָׁה שֶׁפִסְפֵס, מַתָּנָה שֶׁאַף פַּעַם לֹא פֶּתַח, פֵּירוֹת, אוּלַי. הוּא שָׁטַף אֶת יָדָיו וְהִנִּיחַ אֶת בַּקְבּוּקוֹן הַשַּׁמְפּוּ בַּאֲרוֹן הַתְּרוּפוֹת.
הוּא חָצָה אֶת דִּירָתוֹ בִּצְעָדִים חֲרִישִׁיִּים, כִּיבָּה אֶת הָאוֹר וְהֵצִיץ מֵבִין הַוִּוילוֹנוֹת. הוּא לֹא רָאָה אִישׁ שָׁם לְמַטָּה, בַּסָּלוֹן שֶׁל פְרַנְק. חוֹשֶׁךְ שָׂרַר בְּחַלּוֹן הָרַאֲוָוה. עַל הַדֶּלֶת לֹא הָיוּ תְּלוּיִים שְׁלָטִים בִּכְתַב יָד הַמְּפַרְסְמִים מְבַצְּעִים לְגִמְלַאי הַשְּׁכוּנָה. בֵּנֶט נַעֲשָׂה חֲסַר מְנוּחָה. הוּא אָכַל אֶת הָעוֹף קַר, קִילֵּף אֶת הָעוֹר הַנּוּקְשָׁה וְהַצְמִיגִי וְזָרַק אוֹתוֹ לַפַּח. הָעוֹר הוּא מִסּוּג הַדְּבָרִים שֶׁמַּתְחִילִים לְהַסְרִיחַ, אִם לֹא שָׂמִים לֵב, וְגַם הָעֲצָמוֹת, עַצְמוֹת הָעוֹף הַדְּקִיקוֹת, עֶצֶם הֶחָזֶה. צִנְצֶנֶת הַחַרְדָּל הִתְרוֹקְנָה, הוּא שָׁטַף אוֹתָהּ בְּמַיִם רוֹתְחִים וְגָרַד אֶת הַתָּוִוית. הוּא צָפָה בְּמַהֲדוּרַת הַחֲדָשׁוֹת אֲבָל לֹא הִצְלִיחַ לִזְכּוֹר מָה רָאָה, אֲפִילּוּ לֹא אֶת תַּחֲזִית מֶזֶג הָאֲוִויר אוֹ מִי הָיָה הַחַזַּאי. הַסְּרָטִים הָיוּ מוּנָּחִים בַּעֲרֵמָה לְיַד הַטֵּלֵוִויזְיָה. הוּא מִיֵּין אוֹתָם כְּדֵי שֶׁהַסֶּרֶט הָאָהוּב עָלָיו, אוֹ זֶה שֶׁחָשַׁב שֶׁהִיא, סוּסֵי מֵהַמִּינִימַרְקֶט, הֲכִי תֹּאהַב, אִם יֵשׁ לָהֶם טַעַם דּוֹמֶה, יִהְיֶה בְּרֹאשׁ הַעֲרָמָה בְּמִקְרֶה שֶׁתִּיקַּח אוֹתוֹ בִּרְצִינוּת וְתָבוֹא. הוּא הָיָה מוּכְרָח לָגֶשֶׁת שׁוּב לַחֲדַר הָאַמְבַּטְיָה וְשָׁם הִצְמִיד אֶת אוֹזְנָיו לְרֹאשׁוֹ, כָּכָה פָּנָיו נִרְאוּ פָּחוֹת כְּחוּשׁוֹת. הַרְבֵּה יוֹתֵר חָתִיךְ מִקּוֹדֶם, אָמְרָה. הוּא הֶעֱבִיר אֶת הַמַּסְרֵק בְּשַׁעֲרוֹ, אֲחוֹרַנִּית, זֶה לֹא הָיָה קַל, כְּמוֹ לִדְחוֹף יָד שֶׁאֶצְבְּעוֹתֶיהָ פְּשׂוּקוֹת מִבַּעַד לַמַּיִם. לְאַחַר מִכֵּן בָּחַן אֶת הַמַּסְרֵק בְּאוֹר חָזָק יוֹתֵר. הוּא לֹא רָאָה דָּבָר. מִשָּׁם נָע בְּאִיטִּיּוּת אֶל הַמִּטְבָּח וְהֵכִין קָפֶה. רְשִׁימַת הַמִּשְׁמָרוֹת הָיְיתָה תְּלוּיָה עַל הַמְּקָרֵר, לְמָחֳרָת הוּא אָמוּר לַעֲבוֹד בְּמִשְׁמֶרֶת שֶׁמַּתְחִילָה בִּשְׁמוֹנֶה. מִשְׁמְרוֹת סוֹף הַשָּׁבוּעַ לֹא הִטְרִידוּ אֶת בֵּנֶט, אוֹתָן מִשְׁמָרוֹת שֶׁהַמַּחֲלִיפִים עוֹשִׂים הַכּוֹל כְּדֵי לְהִימָּנַע מֵהֶן, אֲפִילּוּ שֶׁפֵּירוּשׁ הַדָּבָר כַּמָּה קְרוֹנוֹת נוֹסָפוֹת. סוֹפִי הַשָּׁבוּעַ הָיוּ נְעִימִים, מִסִּיבָּה כָּלְשֶׁהִי בְּדֶרֶךְ כְּלָל שָׂרַר בָּהֶם שֶׁקֶט, כְּאִילּוּ הַמָּוֶות עוֹבֵד רַק בִּימֵי שֵׁנִי עַד שִׁישִּׁי, כְּאִילּוּ הַמָּוֶות כָּלוּל בַּהֶסְכֵּם הַקִּיבּוּצִי וּשְׁעוֹת הָעֲבוֹדָה שֶׁלּוֹ קְבוּעוֹת. "מִשְׁמֶרֶת הַמַּלְאָכִים", כָּךְ קָרְאוּ לְסוֹפֵי הַשָּׁבוּעַ. הוּא הִנִּיחַ אֶת כַּרְטִיס הַבִּיקּוּר שֶׁל הַסֵּפֶר בַּסַּל עַם כָּל שְׁאָר הַפִּרְסוֹמוֹת, וְהוֹרִיד אֶת הַקּוּמְקוּם מֵהַכִּירַיִים.
בְּאוֹתוֹ רֶגַע צִלְצֵל הַטֵּלֵפוֹן.
הוּא שָׁמַט אֶת הַקּוּמְקוּם וְרָץ לַחֲדַר הָאוֹרְחִים. אַף אֶחָד לֹא מִתְקַשֵּׁר אֵלָיו לַדִּירָה. הוּא חִיכָּה. הַצִּלְצוּל נִמְשָׁךְ. הוּא הָרִים אֶת הַשְּׁפוֹפֶרֶת בִּתְנוּפָה.
"בֵּנֶט? אַתָּה חוֹלֶה?"
פְרַנְק הָיָה מֵעֶבְרוֹ הָאַחֵר שֶׁל הַקַּו.
בֵּנֶט הָיָה מוּכְרָח לָשֶׁבֶת. הוּא הֶעֱבִיר אֶת הַשְּׁפוֹפֶרֶת לְיָדוֹ הָאַחֶרֶת וְנָשַׁם נְשִׁימָה עֲמוּקָּה, שְׁקֵטָה כְּכָל שֶׁיָּכוֹל.
"חוֹלֶה? לֹא, אֲנִי לֹא חוֹלֶה."
עַכְשָׁיו הוּא אָמַר אֶת זֶה. עַכְשָׁיו לֹא הָיָה עוֹד שִׁימּוּשׁ לַשֶּׁקֶר הַזֶּה.
"לֹא בָּאתָ," אָמַר פְרַנְק.
"עָבַדְתִּי עַד מְאוּחָר. הוֹסִיפוּ לִי עוֹד מִשְׁמֶרֶת."
"חִיכִּיתִי לְךָ הַרְבֵּה זְמַן, בֵּנֶט."
"מִצְטַעֵר. בֶּאֱמֶת. הָיִיתִי צָרִיךְ לְהוֹדִיעַ."
"אַתָּה יָכוֹל לָבוֹא עַכְשָׁיו."
"עַכְשָׁיו? מָה זֹאת אוֹמֶרֶת?"
"זֹאת אוֹמֶרֶת שֶׁאַתָּה יָכוֹל לָבוֹא עַכְשָׁיו. אֲנִי כָּאן."
בֵּנֶט הִתְמַתֵּחַ לְעֵבֶר הַחַלּוֹן עַד לַנְּקוּדָּה שֶׁכֶּבֶל הַטֵּלֵפוֹן אֶפְשָׁר, וְהֵצִיץ הַחוּצָה. אוֹר כָּחוֹל דֶּלֶק לְמַטָּה בַּסָּלוֹן שֶׁל פְרַנְק. הוּא רָאָה אֶת פְרַנְק יוֹשֵׁב בַּכִּיסֵּא הַסְּפָרִים הָאֶמְצָעִי בְּגַבּוֹ אֵלָיו, טֵלֵפוֹן אַלְחוּטִי צָמוּד לְאוֹזְנוֹ. הוּא לָבַשׁ אֶת הֶחָלוּק הַלָּבָן, זֶה שֶׁבְּכִיסוֹ כָּל הַמַּסְרְקִים וְזוּג מִסְפָּרַיִים נוֹצְצִים. הוּא עָשָׂה תְּנוּעָה חַדָּה, וְהַכִּיסֵּא הִסְתּוֹבֵב לְאִטּוֹ. בֵּנֶט שָׁמַט אֶת הַוִּוילוֹנוֹת וְנָסוֹג לְאָחוֹר. הוּא שָׁמַע אֶת פְרַנְק צוֹחֵק בְּשֶׁקֶט.
"חָשַׁבְתִּי שֶׁאַתָּה לֹא בְּבֵית," אָמַר. "כָּל כָּךְ חָשׁוּךְ אֶצְלְךָ."
"עוֹד לֹא הִסְפַּקְתִּי לְהַדְלִיק אֶת הָאוֹר."
שׁוּב הִשְׂתָּרְרָה דְּמָמָה מוּחְלֶטֶת.
"אַתָּה בָּא?"
"מָה דַּעְתְּךָ שֶׁאָבוֹא בַּחוֹדֶשׁ הַבָּא? יוֹם שִׁישִּׁי בַּחוֹדֶשׁ הַבָּא, אוּלַי?"
בֵּנֶט שָׁמַע אֶת נְשִׁימָתוֹ הַכְּבֵדָה שֶׁל פְרַנְק וְחֵפֶץ כָּלְשֶׁהוּ נוֹפֵל אַרְצָה וּמִתְנַפֵּץ לִרְסִיסִים. הוּא לֹא הֵעֵז לְהִסְתַּכֵּל וְלִרְאוֹת מָה הַדָּבָר שֶׁנָּפַל.
"בַּחוֹדֶשׁ הַבָּא? דֵּצֶמְבֶּר?"
"כֵּן. יוֹם שִׁישִּׁי הָאַחֲרוֹן בְּדֵצֶמְבֶּר. אֶפְשָׁר?"
פְרַנְק צָחַק שׁוּב, צְחוֹק מוּזָר, כְּאִילּוּ נִתְקַע לוֹ מַשֶּׁהוּ בַּגָּרוֹן.
"אִי אֶפְשָׁר."
"לָמָּה לֹא?"
"לָמָּה לֹא? לָמָּה אַתָּה לֹא יָכוֹל לָבוֹא עַכְשָׁיו? אֲנִי כָּאן."
"אֲנִי גָּמוּר מֵעֲיֵיפוּת."
"אַתָּה בָּטוּחַ שֶׁאַתָּה לֹא חוֹלֶה?"
"אֲנִי פָּשׁוּט עָיֵיף. הָעֲבוֹדָה. הַיּוֹם הָיִינוּ צְרִיכִים לְהוֹרִיד יֶלֶד לְמַרְתֵּף. שְׁנֵי יְלָדִים."
בֵּנֶט שָׁמַע אֶת עַצְמוֹ אוֹמֵר אֶת הַדְּבָרִים. הוּא צָנַח לְתוֹךְ הַכִּיסֵּא. בַּפַּעַם הַשְּׁלִישִׁית הַיּוֹם, חָשַׁב, דִּיבֵּר בְּלִי לִשְׁקוֹל אֶת דְּבָרָיו. שְׁנֵי דְּבָרִים שֶׁלֹּא הֶאֱמִין שֶׁאֵי פַּעַם יַגִּיד וְדָבָר אֶחָד שֶׁאָסוּר הָיָה לוֹ לְהַגִּיד. הוּא רָצָה לַחֲזוֹר בּוֹ מִדְּבָרָיו. הוּא רָצָה לְהַכְחִישׁ אוֹתָם. רַק הַמַּחֲלִיפִים מְדַבְּרִים עַל הַמֵּתִים.
"אֲנִי גָּמוּר מֵעֲיֵיפוּת," חָזַר וְאָמַר. "הַמֶּזֶג אֲוִויר הַזֶּה."
"אַתָּה יָכוֹל לָבוֹא מָחָר."
"בְּשַׁבָּת? אֲבָל סָגוּר בְּשַׁבָּת."
"אֶפְתַּח בִּשְׁבִילְךָ."
בֵּנֶט הִתְכַּוֵּוץ בַּכִּיסֵּא.
"גַּם מָחָר אֲנִי עוֹבֵד. מִשְׁמֶרֶת כְּפוּלָה."
"מָה אַתָּה אוֹמֵר! תְּקוּפָה עֲמוּסָה, מָה?"
"אֲנִי לֹא יוֹדֵעַ מָתַי אֶחֱזוֹר הַבַּיְתָה. תָּמִיד עָמוּס אֶצְלֵנוּ."
פְרַנְק שָׁתַק שָׁעָה אֲרוּכָּה.
"אֲנִי כָּאן עַכְשָׁיו," אָמַר לְבַסּוֹף. "רַק שֶׁתֵּדַע."
פְרַנְק נִיתֵּק אֶת הַשִּׂיחָה. בֵּנֶט הוֹסִיף לָשֶׁבֶת כְּשֶׁהַשְּׁפוֹפֶרֶת בְּיָדוֹ, לְבַסּוֹף הֶחֱזִיר אוֹתָהּ בִּזְהִירוּת לִמְקוֹמָהּ, כְּאִילּוּ פָּחַד לְהָעִיר מִישֶׁהוּ. הוּא לֹא הֵעֵז לָגֶשֶׁת לַחַלּוֹן. הוּא לֹא הָעַז לְהַדְלִיק אֶת הָאוֹר, לָכֵן נִכְנַס לַחֲדַר הָאַמְבַּטְיָה, הִתְפַּשֵּׁט וְהִתְקַלֵּחַ, חָפַף אֶת שַׁעֲרוֹ, לֹא בְּשַׁמְפּוּ הֶחָדָשׁ, אוֹתוֹ הוּא הִשְׁאִיר בִּמְקוֹמוֹ, אֶלָּא בְּסַבּוֹן הַיָּשָׁן שֶׁבּוֹ הִשְׁתַּמֵּשׁ כָּל הַשָּׁנִים, הוּא קִרְצֵף אֶת הַקַּרְקֶפֶת, בְּכוֹחַ, הֲכִי חָזָק שֶׁאֶפְשָׁר, הוּא רָעַד תַּחַת זֶרֶם הַמַּיִם הַדַּק, זֶרֶם לֹא סָדִיר, שֶׁנַּעֲשָׂה קָטָן מִדַּי לְגוּפוֹ, כְּמוֹ זַרְקוֹר שֶׁלֹּא מַצְלִיחַ לְהָאִיר אֶת הָאִישׁ כּוּלּוֹ, רַק חֲלָקִים בּוֹדְדִים בְּכָל פַּעַם, הַיָּדַיִים, הַבֶּטֶן, הַכְּתֵפַיִים, הַבִּרְכַּיִים. הוּא רָאָה אֶת הַמַּיִם סוֹחֲפִים אִתָּם קְווּצּוֹת שֵׂיעָר בְּמַעְגָּל שָׁחוֹר בָּחוּר הַנִּיקּוּז.
אַחֵר כָּךְ נִיסָּה בֵּנֶט לִרְאוֹת סֶרֶט, אֶת זֶה שֶׁהָיָה מוּנָּח בְּתַחְתִּית הֶעֱרִימָה, אֲבָל הוּא לֹא הִצְלִיחַ לַעֲקוֹב אַחַר הָעֲלִילָה. הָיוּ בּוֹ יוֹתֵר מִדַּי דְּמוּיוֹת וְהוּא לֹא הֵבִין מִי עוֹשֶׂה מָה וְלָמָּה. אַחֲרֵי רֶבַע שָׁעָה הִתְיָיאֵשׁ, וִידֵּא שְׁכִיבָה אֶת הַכִּירַיִים, שֶׁהַדֶּלֶת נְעוּלָה, וְנִשְׁכָּב לִישׁוֹן. הוּא לֹא נִרְדַּם. הוּא יָדַע אֶת זֶה. הַסָּדִין הֶחֱלִיק תַּחְתָּיו. הָרֵיחַ הַזָּר שֶׁעָלָה מֵרֹאשׁוֹ הָיָה יוֹתֵר חָזָק עַכְשָׁיו, כְּאִילּוּ הִתְפַּשֵּׁט בְּכָל גּוּפוֹ בְּשָׁעָה שֶׁהִתְקַלֵּחַ. הוּא הִרְגִּישׁ שֶׁהוּא שׁוֹכֵב בְּמָקוֹם אַחֵר, בַּמִּיטָּה אַחֶרֶת, בַּחֲדַר מָלוֹן שֶׁבּוֹ מִישֶׁהוּ הִתְעוֹרֵר זֶה עַתָּה וְהִשְׁאִיר אֶת צִלּוֹ הַשֶּׁמֶן כְּשֶׁקַע בַּמִּיטָּה. צְלִילֵי הָרְחוֹב הָיוּ בְּרוּרִים: צְעָקוֹת, מוּסִיקָה, מְנוֹעִים, מַשֶּׁהוּ מִתְנַפֵּץ, בַּקְבּוּק אוֹ חַלּוֹן. פִּתְאוֹם הִשְׂתָּרֵר שֶׁקֶט, לֹא מוּחְלָט, אַף פַּעַם לֹא הִשְׂתָּרֵר שֶׁקֶט מוּחְלָט.
וּבֵנֶט הִתְעוֹרֵר בְּבֶהָלָה. נִשְׁמַע צִלְצוּל. שׁוּב צִלְצוּל. הוּא רָץ אֶל הַטֵּלֵפוֹן. הַשָּׁעָה הָיְיתָה אַחֲרֵי חֲצוֹת. הוּא הוֹשִׁיט אֶת יָדוֹ. הַצִּלְצוּל לֹא פָּסַק. הוּא הָרִים אֶת הַשְּׁפוֹפֶרֶת.
"בֵּנֶט סְמוּאַלְסֶן?" שָׁאַל קוֹל, קוֹל שֶׁל גֶּבֶר.
זֶה לֹא הָיָה קוֹלוֹ שֶׁל פְרַנְק, אֶלָּא שֶׁל אָדָם אַחֵר, קוֹל זָר. בֶּטַח טָעוּת בַּמִּסְפָּר, חָשַׁב בֵּנֶט, מְתִיחָה שֶׁל שִׁיכּוֹרִים. אֲבָל לֹא יָכוֹל לִהְיוֹת שֶׁזּוֹ טָעוּת, מִישֶׁהוּ אָמַר הָרֶגַע אֶת שְׁמוֹ, אֶת שְׁמוֹ הַמָּלֵא. מִישֶׁהוּ מֵת, אַבָּא שֶׁלּוֹ, בֶּטַח אַבָּא שֶׁלּוֹ, וּמִישֶׁהוּ הִתְקַשֵּׁר לְסַפֵּר לוֹ, אוּלַי הַכּוֹמֶר, הַשּׁוֹטֵר הַמְּקוֹמִי, שֶׁכֵּן, בֶּטַח הַשָּׁכֵן בַּבַּיִת הַלָּבָן מֵאֲחוֹרֵי בָּתֵּי הַסִּירוֹת בַּחוֹף שֶׁבּוֹ נָהֲגוּ לְשַׂחֵק בִּשְׁעַת הַשֵּׁפֶל.
כֵּן, אָמַר בֵּנֶט, כִּמְעַט בְּקוֹצֶר רוּחַ. כֵּן?
"אַכְזָבַת אוֹתָנוּ."
"מָה?"
"אַכְזָבַת אוֹתָנוּ, בֵּנֶט."
"עִם מִי אֲנִי מְדַבֵּר?"
"יֵשׁ לָנוּ חָבֵר מְשׁוּתָּף. קָצָר לְיַד הָאוֹזְנַיִים."
וּבֵנֶט הֵבִין, זֶה אֶחָד הַלָּקוֹחוֹת שֶׁל פְרַנְק, בָּרוּר שֶׁזֶּה אֶחָד הַלָּקוֹחוֹת שֶׁל פְרַנְק, אֶחָד מֵאֵלֶּה שֶׁאוּלַי פָּגַשׁ בַּדֶּרֶךְ פְּנִימָה אוֹ הַחוּצָה, הֶחֱזִיק לוֹ אֶת הַדֶּלֶת פְּתוּחָה, הִנְהֵן לְעֶבְרוֹ, אָמַר שָׁלוֹם, אֲבָל מֵעוֹלָם לֹא הֶחֱלִיף אִתּוֹ מִילָּה. בֵּנֶט גָּרַר אֶת עַצְמוֹ לַחַלּוֹן, בַּסָּלוֹן לְמַטָּה שָׂרַר חוֹשֶׁךְ, רַק הָאוֹר הַכָּחוֹל הַחַלָּשׁ דֶּלֶק מֵעַל הַמַּרְאֶה, כְּמוֹ בָּאַקְוַורְיוּם גָּדוֹל וְרֵיק.
"מָה אַתָּה רוֹצֶה?" לָחַשׁ בֵּנֶט.
"מָה אַתָּה רוֹצֶה? זֹאת הַשְּׁאֵלָה."
בֵּנֶט חָשׁ פִּתְאוֹם שֶׁהוּא עוֹמֵד לְהִתְעַצְבֵּן. הוּא לֹא הָיָה מְסוּגָּל לַעֲמוֹד בְּשֶׁקֶט. מַשֶּׁהוּ גֵּאֶה בּוֹ, כַּעַס, זַעַם נוֹרָאִי. זֶה כְּבָר מִזְּמַן לֹא קָרָה לוֹ. הַהַרְגָּשָׁה הָיְיתָה כִּמְעַט טוֹבָה. הוּא יָכוֹל הָיָה לְנַפֵּץ מַשֶּׁהוּ.
"הֶעָרַת אוֹתִי!" צָעַק.
"לֹא עָנִיתָ עַל הַשְּׁאֵלָה."
"וְאַתָּה לֹא עָנִיתָ עַל שֶׁלִּי! מָה אַתָּה רוֹצֶה מִמֶּנִּי?"
הוּא שָׁמַע אֶת הַנְּשִׁימָה מֵעֶבְרוֹ הָאַחֵר שֶׁל הַקַּו, בְּמָקוֹם אַחֵר בְּאוֹתָהּ הָעִיר, בְּאוֹתָהּ הַשְּׁכוּנָה, אוּלַי אֲפִילּוּ בְּאוֹתוֹ הָרְחוֹב. מַשֶּׁהוּ נָפַל, כּוֹס, סֵפֶל, מַשֶּׁהוּ זוֹלֵג.
"אַתָּה מְפַחֵד עַכְשָׁיו?" שָׁאַל הַזָּר.
"מְפַחֵד? מָה זֹאת אוֹמֶרֶת?"
צְחוֹק קָלוּשׁ וַחֲרִישִׁי נִשְׁמַע תְּחִילָּה.
"מָה אַתָּה חוֹשֵׁב, שֶׁעַכְשָׁיו אַתָּה חָתִיךְ? מָה, תָּפַסְתָּ עָלֵינוּ תַּחַת?"
בֵּנֶט לֹא עָנָה. כַּפּוֹת רַגְלָיו קָפְאוּ מָקוֹר. רוּחַ פְּרָצִים חֲדֵרָה מֵהַכְּנִיסָה וְצִינְּנָה אֶת הָרִצְפָּה. צְלִיל צוֹפָרִים פִּילֵּחַ אֶת הָעִיר, אַמְבּוּלַנְס, כַּנִּרְאֶה שֶׁמִּישֶׁהוּ הָרַג מִישֶׁהוּ דַּקּוֹת סְפוּרוֹת לִפְנֵי שְׁעַת הַסְּגִירָה. כֶּלֶב נָבַח בַּדִּירָה לְמַעְלָה אוֹ לְמַטָּה.
"בֶּן זוֹנָה," אָמַר בֵּנֶט. "חֲתִיכַת בֶּן זוֹנָה!"
הוּא שָׁמַע קְלִיק בִּשְׁפוֹפֶרֶת, צְלִיל חִיּוּג, כְּאִילּוּ צוֹפַר הָאַמְבּוּלַנְס נִלְכַּד בָּרֶשֶׁת וְהִתְפַּשֵּׁט לְכָל הַכִּיוּוּנִים. וּפִתְאוֹם שׁוּב נִשְׁמָע הַקּוֹל.
"אֲנַחְנוּ צְרִיכִים לִשְׁמוֹר עַל פְרַנְק. זֶה כָּל מָה שֶׁיֵּשׁ לִי לְהַגִּיד. אֲנַחְנוּ צְרִיכִים לִשְׁמוֹר עַל פְרַנְק."
הַקַּו נוּתַּק. בֵּנֶט שָׁמַט אֶת הַשְּׁפוֹפֶרֶת, הִיא הִגִּיעָה בְּקוֹשִׁי עַד הָרִצְפָּה. הוּא הִשְׁאִיר אוֹתָהּ תְּלוּיָה כָּךְ. הוּא בָּעַט בָּהּ. הַשְּׁפוֹפֶרֶת הַמִּשְׁתַּלְשֶׁלֶת נִתְקְלָה בַּקִּיר. הוּא נִכְנַס לַמִּטְבָּח, נִסְעָר, עַכְשָׁיו לֹא אַצְלִיחַ לְהֵירָדֵם, חָשַׁב, עַכְשָׁיו בָּטוּחַ לֹא אַצְלִיחַ לְהֵירָדֵם, הוּא הָפַךְ אֶת הַמְּזָוֶוה, אֶת הַמְּקָרֵר, אֲבָל לְפָחוֹת אָמַרְתִּי לוֹ שֶׁהוּא בֶּן זוֹנָה, חֲתִיכַת בֶּן זוֹנָה, הוּא יָכוֹל הָיָה לְהַגִּיד מִילִּים יוֹתֵר חֲרִיפוֹת, בֶּטַח שֶׁהוּא יָכוֹל, מִילִּים שֶׁכְּבָר כִּמְעַט שָׁכַח, כְּשֶׁהַמַּצָּב דָּרַשׁ זֹאת יָדַע לְהַתִּיר אֶת חַרְצוּבּוֹת לְשׁוֹנוֹ וּלְקַלֵּל. הוּא יָרָק לְתוֹךְ כִּיּוּר הַמִּטְבָּח. עַד שֶׁמָּצָא לְבַסּוֹף אֶת מָה שֶׁחִיפֵּשׂ בְּמַעֲמַקֵּי קוּפְסַת הַלֶּחֶם, דּוֹנְט אַחֲרוֹן. הוּא הִתְיַישֵּׁב לְיַד שׁוּלְחַן הַמִּטְבָּח וְאָכַל אוֹתוֹ בְּאִיטִּיּוּת. הַדּוֹנֵט הָיָה קָשֶׁה וְיָבֵשׁ. זֶה לֹא שִׁינָּה לוֹ. הוּא אָכַל אוֹתוֹ וְהַדּוֹנֵט הִתְפּוֹרֵר בְּפִיו כְּמוֹ אָבָק סָמִיךְ. הוּא שָׁתָה כּוֹס מַיִם, הָיָה לָהֶם טַעַם שֶׁל חַרְדָּל, הָלַךְ לְחַדְרוֹ וְנִשְׁכָּב בַּמִּיטָּה.
וְכָךְ הוּא נִשְׁאַר, עֵר וּמְבוֹהָל, רַק עַכְשָׁיו הֵבִין שֶׁהוּא מְבוֹהָל, הוּא חָשׁ אֶת הַפַּחַד כְּמִשְׁקוֹלֶת כְּבֵדָה בְּבֶטֶן, הַצַּד הַנֶּגְדִּי שֶׁל סַעֲרַת הָרוּחוֹת וְהַזַּעַם: הַחֲרָדָה. הוּא נָטַשׁ אוֹתָם. הוּא בָּגַד בָּהֶם, בַּמַּעְגָּל הַזֶּה שֶׁל גְּבָרִים דּוֹמְמִים שֶׁהוּא עַצְמוֹ הָיָה שַׁיָּיךְ לוֹ. לָקוֹחוֹתָיו הַנֶּאֱמָנִים שֶׁל פְרַנְק. הוּא שָׁם אוֹתָם לְלַעַג יוֹם שִׁישִּׁי אֶחָד בְּנוֹבֶמְבֶּר, וְהוּא עָשָׂה זֹאת סְתָם, מִתּוֹךְ דַּחַף לֹא מוּסְבָּר, בְּלִי תָּכְנִית, בְּלִי מַטָּרָה, הוּא עָשָׂה מֵהֶם צְחוֹק. בֵּנֶט זָרַק מֵעָלָיו אֶת שְׂמִיכַת הָפוּךְ. הוּא בָּעַר. הוּא הִצְמִיד אֶת פָּנָיו לְכַר. וּלְבַסּוֹף הִיא בְּכָל זֹאת בָּאָה, הַשֵּׁינָה, הוּא חָלַם מַשֶּׁהוּ עַל סוּסִי, הִיא חִיכְּתָה לוֹ בִּזְמַן שֶׁהֵרִיץ אֶת כָּל הַסְּרָטִים חָזְרָה, אֲבָל הֵם אַף פַּעַם לֹא נֶעֶצְרוּ, הַקְלָטוֹת הִסְתּוֹבְבוּ וְהִסְתּוֹבְבוּ, הוּא חָלַם עַל הַצְּדָפִים עַל הַחוֹף, הֵם נָהֲגוּ לְהַעֲנִיק לָהֶם שֵׁמוֹת לְפִי בַּעֲלֵי הַחַיִּים בַּחַוּוֹה, פָּרָה, כִּבְשָׂה, עַז, הַצִּדְפָּה הַגְּדוֹלָה הָיְיתָה פָּרָה, הַכְּחוּלָּה הָיְיתָה חָתוּל, וְהוּא חָלַם עַל עֵינוֹ הַשְּׁחוֹרָה שֶׁל חוֹר הַנִּיקּוּז שֶׁשּׁוֹאֵב אֵלָיו שֵׂיעָר וְעוֹר, הַשֵּׁינָה הָיְיתָה שַׁרְשֶׁרֶת שֶׁל מַרְאוֹת חֲלוּדִים שֶׁדָּבְקוּ בְּבוֹקֶר חָדָשׁ.
בֵּנֶט הִתְעוֹרֵר בְּאוֹר אַחֵר. הוּא קָם נִדְהָם, בְּאוֹר אַחֵר. הוּא לָבַשׁ אֶת חֲלוּק הַבַּיִת וְנִיגַּשׁ לַחַלּוֹן, הִבִּיט הַחוּצָה: חוֹרֶף. הוּא הִצְטַעֵר שֶׁלֹּא רָאָה אוֹתוֹ, אֶת הָרֶגַע שֶׁבּוֹ הַשֶּׁלֶג הָרָטוֹב הָפַךְ לְשֶׁלֶג שֶׁל מַמָּשׁ, מֵאֲפוֹר לְלָבָן, מֵהַכָּבֵד לַקַּל. אֲבָל הוּא גַּם לֹא הִבְחִין מָתַי הַגֶּשֶׁם הָפַךְ לְשֶׁלֶג רָטוֹב, אֲפִילּוּ שֶׁעָמַד מַמָּשׁ בְּתוֹכוֹ וְחָשׁ בְּכוֹבֶד הַקּוֹר הָרָטוֹב. עַכְשָׁיו רָאָה עֲקֵבוֹת נַעֲלַיִים עַל הַמִּדְרָכָה, יוֹצְאִים מֵהַסָּלוֹן שֶׁל פְרַנְק וְחוֹצִים אֶת הָרְחוֹב לְיַד הַמִּינִימַרְקֶט. מִישֶׁהוּ כְּבָר הָיָה שָׁם. בֵּנֶט הִסְתּוֹבֵב בִּתְנוּעָה חַדָּה. שְׁפוֹפֶרֶת הַטֵּלֵפוֹן הִשְׁתַּלְשְׁלָה מֵהַקִּיר, עֲדַיִין מִתְנוֹעַעַת קַלּוֹת, כְּמוֹ מְטוּטֶּלֶת אִטִּית. הַשָּׁעָה הָיְיתָה שֶׁבַע וָחֵצִי. הוּא הֶחֱזִיר אֶת הַשְּׁפוֹפֶרֶת לִמְקוֹמָהּ וּמִיָּד שָׁב וְחָטַף אוֹתָהּ לְיָדוֹ. הוּא שָׁמַע צְלִיל חִיּוּג. הוּא הִתְקַשֵּׁר לְבֵית הַחוֹלִים הַמַּמְלַכְתִּי וְאָמַר שֶׁהוּא חוֹלֶה, הוּא לֹא יָכוֹל לָבוֹא, הוּא חוֹלֶה, מַשֶּׁהוּ בַּבֶּטֶן, הוּא יְעַדְכֵּן שׁוּב מָחָר בַּבּוֹקֶר, הוּא חוֹלֶה, מְדַבֵּק, כְּכָל הַנִּרְאֶה מְדַבֵּק. הוּא טָרַק אֶת הַטֵּלֵפוֹן. וְעָמַד בִּמְקוֹמוֹ, מִתְנַשֵּׁם וּמִתְנַשֵּׁף, כְּאִילּוּ צִיפָּה שֶׁיְּצַלְצְלוּ אֵלָיו בַּחֲזָרָה וִיחַשְּׂפוּ אוֹתוֹ. עַכְשָׁיו הוּא עָשָׂה אֶת זֶה. עַכְשָׁיו לֹא יוּכַל לְהִתְקַשֵּׁר וּלְהַגִּיד שֶׁהוּא כְּבָר בָּרִיא וּבְכָךְ לְהַכְפִּיל אֶת הַשֶּׁקֶר בַּחֲצִי-אֱמֶת. לָמָּה אֵין דָּבָר כָּזֶה שֶׁנִּקְרָא אֱמֶת-חֵרוּם? זוֹ הַפַּעַם הָרִאשׁוֹנָה שֶׁהוּא נֶעְדָּר מֵהָעֲבוֹדָה. הַמֵּתִים יֵיאָלְצוּ לְהַשְׁלִים הַיּוֹם עִם זְמַן הַמְתָּנָה אָרוֹךְ יוֹתֵר. הַמֵּתִים הֵם בְּמִיעוּט. לְמֵתִים אֵין כָּל זְכוּת דִּיבּוּר.
הוּא הִרְתִּיחַ מַיִם לַקָּפֶה וּפְרַס פְּרוּסַת לֶחֶם. הוּא לֹא נָגַע בָּהּ, הוּא לֹא הָיָה רָעָב. הוּא נִיקָּה אֶת הַשּׁוּלְחָן מִפֵּירוּרִים, הֶחֱזִיר אֶת הַסַּכִּין לַמְּגֵירָה. הַחוֹרֶף סַנְוֵור אוֹתוֹ. הַלָּבָן נִדְחַק פְּנִימָה מִכָּל עֵבֶר, שֶׁלֶג, אוֹר שֶׁחוֹק, בֵּנֶט נִכְנַס לַחֲדַר הָאַמְבַּטְיָה וְהִתְבּוֹנֵן בִּרְאִי. כֵּן, הוּא בֶּאֱמֶת חַיָּיב לִרְזוֹת, הַדּוֹנֵט הַלֵּילִי הָיָה הָאַחֲרוֹן. הַפְּרוֹפּוֹרְצִיּוֹת הָיוּ שְׁגוּיוֹת, הוּא הָיָה כְּמוֹ Å גְּדוֹלָה עִם עִיגּוּל קָטָן מִדַּי מֵעָלֶיהָ, רַק נְקוּדָּה. הוּא חַיָּיב לַהֲפוֹךְ לְ- i, הִגִּיעַ הַזְּמַן לִהְיוֹת i רְגִילָה, אֶחָד שֶׁיָּשַׁן בַּלֵּילוֹת בִּמְקוֹם לֶאֱכוֹל דּוֹנֵטְס. הוּא הֶעֱבִיר אֶת אֶצְבְּעוֹתָיו בְּשַׁעֲרוֹ. עַכְשָׁיו לֹא הָיָה חֵלֶק אֶלָּא יָבֵשׁ, יָבֵשׁ וְנוּקְשֶׁה. הוּא הִבִּיט בְּיָדָיו, מֵעֵין אַבְקָה נִבְזְקָה מֵהֶן.
בְּאוֹתוֹ רֶגַע נִשְׁמַע צִלְצוּל בַּדֶּלֶת. מִישֶׁהוּ צִלְצֵל בַּדֶּלֶת שֶׁל בֵּנֶט סמואלסן. דָּבָר כָּזֶה מִזְּמַן לֹא קָרָה, וּכְשֶׁזֶּה קָרָה עָמְדוּ בְּפֶתַח עֲדִי יְהוָה. הוּא מִיהֵר לַחֲדַר הַכְּנִיסָה, נֶעֱצַר. מָה אִם זוֹ סוּסִי? וְהוּא בְּחָלוּק מְכוֹעָר וְרַגְלַיִים יְחֵפוֹת, בְּקוֹשִׁי קָם מֵהַמִּיטָּה, בַּיּוֹם הָרִאשׁוֹן שֶׁל הַחוֹרֶף? אֵיזֶה צוּרָה יֵשׁ לָזֶה! לֹא הָיְיתָה לוֹ בְּרֵירָה אֶלָּא לִפְתּוֹחַ. בֵּנֶט פָּתַח אֶת הַדֶּלֶת. זוֹ לֹא הָיְיתָה סוּסִי. מוּלוֹ עָמַד פְרַנְק. פְרַנְק נָעַץ בּוֹ אֶת עֵינָיו, שְׁתֵּי שַׂקִּיּוֹת מְלֵאוֹת מֵהַמִּינִימַרְקֶט בְּיָדָיו.
"אַתָּה לֹא מַזְמִין אוֹתִי לְהִיכָּנֵס?"
בֵּנֶט סָר הַצִּדָּה וּפִינָּה לוֹ דֶּרֶךְ. פְרַנְק הִנִּיחַ אֶת הַשַּׂקִּיּוֹת עַל הָרִצְפָּה, חָלַץ אֶת נְעָלָיו, פָּשַׁט אֶת מְעִילוֹ וּפָנָה לְעֶבְרוֹ. פְרַנְק נָעַץ מַבָּט בְּמִצְחוֹ שֶׁל בֵּנֶט, חִייֵּךְ חִיּוּךְ קָלוּשׁ.
"אַתָּה יָכוֹל לְדַבֵּר אִתִּי בְּכֵנוּת, בֵּנֶט."
"כֵּן? לָמָּה אַתָּה מִתְכַּוֵּון?"
"אֲנַחְנוּ מַכִּירִים כְּבָר שָׁנִים, לֹא?"
בֵּנֶט לֹא עָנָה. הַדֶּלֶת נִטְרְקָה. מַבָּטוֹ שֶׁל פְרַנְק הָיָה בְּכָל מָקוֹם. מַבָּטוֹ שֶׁל פְרַנְק נָח עָלָיו.
"נָכוֹן אוֹ לֹא?"
"נָכוֹן," אָמַר בֵּנֶט.
"חֲמֵשׁ עֶשְׂרֵה שָׁנָה. לֹא חֲמֵשׁ עֶשְׂרֵה שָׁנָה?"
"נִדְמֶה לִי שֶׁכֵּן. חֲמֵשׁ עֶשְׂרֵה שָׁנָה."
פְרַנְק הִתְקָרֵב אֵלָיו. פְרַנְק כְּבָר יָכוֹל הָיָה לָגַעַת בּוֹ.
"אַתָּה חוֹלֶה. לָמָּה לֹא אָמַרְתָּ שֶׁאַתָּה חוֹלֶה?"
"אֲנִי לֹא חוֹלֶה."
"הָרֶגַע הִתְקַשַּׁרְתִּי לָעֲבוֹדָה שֶׁלְּךָ. הֵם אָמְרוּ שֶׁאַתָּה לֹא שָׁם. הֵם אָמְרוּ שֶׁאַתָּה חוֹלֶה."
לֵבַנְט נַעֲשָׂה קַר, הוּא פַּחַד, פַּחַד עוֹד יוֹתֵר.
"הִתְקַשַּׁרְתָּ לְבֵית הַחוֹלִים? לָמָּה הִתְקַשַּׁרְתָּ לְבֵית הַחוֹלִים?"
"אֲנִי דּוֹאֵג לְךָ, בֵּנֶט."
פְרַנְק הָרִים אֶת הַשַּׂקִּיּוֹת וְחִייֵּךְ שׁוּב.
"קָנִיתִי לְךָ קְצָת דְּבָרִים טוֹבִים. נָשִׁים אוֹתָם בַּמִּטְבָּח?"
בֵּנֶט נָשַׁם נְשִׁימָה עֲמוּקָּה.
"כֵּן. בַּמִּטְבָּח. לָמָּה לֹא."
פְרַנְק פָּסַע צָעַד לְאָחוֹר וְשָׁב וְנָעַץ בּוֹ אֶת עֵינָיו, טִלְטֵל אֶת רֹאשׁוֹ אֲרוּכּוֹת עַל מְנַת לְהָסִיר כָּל סָפֵק.
"חַיָּיבִים לְהַגִּיד. אַתָּה בֶּאֱמֶת נִרְאֶה לֹא טוֹב."
"אֵין מָה לִדְאוֹג."
"וַאֲנִי חָשַׁבְתִּי שֶׁסְּתָם הִבְרַזְתָּ."
פְרַנְק פָּרַץ פִּתְאוֹם בִּצְחוֹק קוֹלָנִי. בֵּנֶט הֵסִיט אֶת מַבָּטוֹ הַצִּדָּה, נִסְעָר כּוּלּוֹ.
"אֲנִי לֹא מַבְרִיז."
"הַרְבֵּה אֲנָשִׁים מַבְרִיזִים. הַרְבֵּה אֲנָשִׁים."
פְרַנְק שֶׁרַק מַנְגִּינָה שֶׁל סִדְרַת טֵלֵוִויזְיָה יְשֵׁנָה בְּשָׁעָה שֶׁנִּכְנַס לַמִּטְבָּח, שָׁם חָלָב וּמִמְרָחִים בַּמְּקָרֵר, שָׁם אֶת הַלֶּחֶם בְּקוּפְסַת הַלֶּחֶם וּלְבַסּוֹף הִנִּיחַ שַׂקִּית נְיָיר גְּדוֹלָה עַל הַשּׁוּלְחָן וְחִייֵּךְ.
בֵּנֶט עָמַד בְּפֶתַח הַדֶּלֶת.
"דּוֹנֵטְס," אָמַר פְרַנְק.
בֵּנֶט לֹא הוֹצִיא הֶגֶה.
"שָׁמַעְתִּי שֶׁאַתָּה אוֹהֵב דּוֹנֵטְס, מָה?"
בֵּנֶט הִנְהֵן. פְרַנְק הוֹצִיא דּוֹנְט מֵהַשַּׂקִּית וְהוֹשִׁיט לוֹ אוֹתוֹ. הוּא הָיָה טָרִי וְחַם, וְלַמְרוֹת זֹאת הוּא הִתְנַפֵּחַ לוֹ בַּפֶּה, כְּמוֹ פִּטְרִיָּה. בֵּנֶט בָּלַע וּבָלַע. מַבָּטוֹ שֶׁל פְרַנְק הִקִּיף אוֹתוֹ כָּל הַזְּמַן. עֵינָיו שֶׁל פְרַנְק לֹא מָשׁוּ מִמֶּנּוּ.
"לֹא תִּרְאֶה לִי אֶת שְׁאָר הַדִּירָה?"
הֵם חָזְרוּ לַחֲדַר הָאוֹרְחִים. פְרַנְק הֶעֱבִיר אֶת אֶצְבָּעוֹ עַל כּוֹנָנִית הַסְּפָרִים, הֵעִיף מַבָּט בַּתְּמוּנָה שֶׁל הוֹרָיו שֶׁל בֵּנֶט שֶׁצּוּלְּמָה יוֹם לִפְנֵי שֶׁעָזַב אֶת הַבַּיִת, הָרִים כַּמָּה שְׁבוּעוֹנִים שֶׁהָיוּ זְרוּקִים עַל הָרִצְפָּה לְיַד הַטֵּלֵוִויזְיָה.
"אֲנִי יָכוֹל לָקַחַת אוֹתָם, בֵּנֶט?"
"כֵּן."
"בָּטוּחַ שֶׁכְּבָר קָרָאתָ אוֹתָם?"
"כֵּן. קָרָאתִי אוֹתָם."
"בָּטוּחַ לְגַמְרֵי? אֲנִי לֹא רוֹצֶה לָקַחַת אוֹתָם אִם לֹא גָּמַרְתָּ לִקְרוֹא."
"גָּמַרְתִּי לִקְרוֹא. אַתָּה יָכוֹל לָקַחַת אוֹתָם."
פְרַנְק הִכְנִיס אֶת הַשְּׁבוּעוֹנִים לְאַחַת הַשַּׂקִּיּוֹת הָרֵיקוֹת.
"בַּיָּמִים עָבְרוּ הַסָּלוֹן הָיָה מָנוּי עַל 'אָלֶרֶס' וְ'הַבַּיִת', וְעַל 'אַפֶּטֶנְפּוֹסְטָן'. אֲבָל עַכְשָׁיו זֶה כְּבָר לֹא הוֹלֵךְ."
פְרַנְק נֶאֱנַח וְנֶעֱמַד לְיַד הַחַלּוֹן. הֵצִיץ מֵבִין הַוִּוילוֹנוֹת.
"נוֹף יָפֶה. מַצְחִיק לִרְאוֹת אֶת הַסָּלוֹן שֶׁלִּי מִכָּאן, מִלְּמַעְלָה לְמַטָּה."
פְרַנְק לֹא זָז מֵהַחַלּוֹן, הוּא עָמַד בְּגַבּוֹ לֵבַנְט, שׁוֹתֵק, כְּמוֹ צֵל צַר כְּנֶגֶד כָּל הַלָּבָן. הַוִּוילוֹנוֹת הִתְנוֹעֲעוּ בְּאִיטִּיּוּת מִשְּׁנֵי צְדָדָיו. עַכְשָׁיו אֲנִי הוֹלֵךְ, חָשַׁב בֵּנֶט. אֲנִי הוֹלֵךְ וּמַשְׁאִיר אוֹתוֹ כָּאן, וְלֹא אֶחֱזוֹר עַד שֶׁיֵּלֵךְ.
פְרַנְק הִתְחִיל לְדַבֵּר, בְּשֶׁקֶט.
"לִפְעָמִים אַבָּא שֶׁלִּי הָיָה לוֹקֵחַ אוֹתִי אִתּוֹ לָעֲבוֹדָה. כְּשֶׁהָיִיתִי יַלְדּוֹן. כְּשֶׁתִּסְפּוֹרֶת עָלְתָה שָׁלוֹשׁ קְרוֹנוֹת וְכוּלָּם הִשְׁתַּמְּשׁוּ בִּבְרִילִיֶּינְטִין וּמִשְׂחֶה לְעִיצּוּב הַשֵּׂיעָר. יָשַׁבְתִּי עַל שְׁרַפְרַף בַּפִּינָּה וְאָסוּר הָיָה לִי לְהוֹצִיא הֶגֶה. אַבָּא לֹא סָבַל שֶׁמַּפְרִיעִים לוֹ בַּעֲבוֹדָה. אֲבָל יוֹם אֶחָד נִרְדַּמְתִּי. נִרְדַּמְתִּי וְנָפַלְתִּי יָשָׁר מֵהַשְּׁרַפְרַף. אַבָּא כָּל כָּךְ נִבְהַל שֶׁהוּא חֲתָךְ חֲצִי מֵהַתְּנוּךְ שֶׁל הַלָּקוֹחַ. אֵיזֶה זֶרֶם שֶׁל דָּם. אֱלוֹהִים אַדִּירִים, כָּל כָּךְ הַרְבֵּה דָּם. אֲבָל הַלָּקוֹחַ חָזַר לַסָּלוֹן. כַּעֲבוֹר חוֹדֶשׁ הוּא יָשַׁב שׁוּב עַל הַכִּיסֵּא וְהָאוֹזֶן שֶׁלּוֹ הַגְּלִידָה. הָיְיתָה לְךָ אֵי פַּעַם סִיבָּה לְהִתְלוֹנֵן עָלִי, בֵּנֶט?"
"לֹא."
"חַשְׁתָּ פַּעַם חוֹסֶר שְׂבִיעוּת רָצוֹן מֵהָאוֹפֶן שֶׁבּוֹ אֲנִי מְבַצֵּעַ אֶת הָעֲבוֹדָה שֶׁלִּי?"
"אַף פַּעַם לֹא. אַף פַּעַם, פְרַנְק."
פְרַנְק פָּנָה אֶל בֵּנֶט, כָּל גּוּפוֹ שָׁפוּף.
"אֲנִי כְּבָר בְּקוֹשִׁי עוֹמֵד בָּזֶה."
"מָה זֹאת אוֹמֶרֶת?"
"אֲנַחְנוּ לֹא בְּדִיּוּק נַעֲשִׂים צְעִירִים עִם הַשָּׁנִים. עוֹד מְעַט נֵצֵא כּוּלָּנוּ לַפֶּנְסִיָּה וּנְקַבֵּל הַכּוֹל בַּחֲצִי מְחִיר. כְּדַאי לִפְרוֹשׁ בְּשִׂיא."
"אַתָּה רְצִינִי?" שָׁאַל בֵּנֶט.
"אֲנִי לֹא נִשְׁמָע לְךָ רְצִינִי? יֵשׁ לִי שְׁלוֹשָׁה כִּסְאוֹת, אֲבָל אֲנִי מִשְׁתַּמֵּשׁ רַק בְּאֶחָד. תּוּכְלוּ פָּשׁוּט לָבוֹא אֵלַי הַבַּיְתָה וַאֲנִי אֲסַפֵּר אִתְּכֶם בַּמִּטְבָּח לְפִי הַתּוֹר."
"הַגִּמְלָאִים יְכוֹלִים לְשַׁלֵּם מְחִיר מָלֵא," אָמַר בֵּנֶט. "כְּמוֹ כּוּלָּם."
פְרַנְק פָּרַץ פִּתְאוֹם בִּצְחוֹק וְסָטַר לְעַצְמוֹ עַל הַמֵּצַח.
"מָה אֲנִי עוֹמֵד פֹּה וּמַטְרִיד אוֹתְךָ בַּבְּעָיוֹת הַקְּטַנּוֹת שֶׁלִּי. כְּאִילּוּ אֵין לְךָ מַסְפִּיק דְּבָרִים לַחֲשׁוֹב עֲלֵיהֶם."
בֵּנֶט נִתְקַף דְּאָגָה. פְרַנְק לֹא הֵסִיר מִמֶּנּוּ אֶת עֵינָיו.
"כַּמָּה אֲנִי חַיָּיב לְךָ?" שָׁאַל בֵּנֶט. "עַל הַמִּצְרָכִים."
"אַל תִּדְאַג לְזֶה עַכְשָׁיו. כְּדַאי שֶׁתִּיכָּנֵס לַמִּיטָּה. עַד שֶׁתַּבְרִיא. אַתָּה רוֹצֶה שֶׁאָכִין לְךָ קְצָת תֶּה?"
"אֵין צוֹרֶךְ."
"טוֹב. רַק שָׁאַלְתִּי."
"תּוֹדָה," מִלְמֵל בֵּנֶט. "תּוֹדָה רַבָּה."
פְרַנְק נִיגַּשׁ לַטֵּלֵוִויזְיָה וְהִתְחִיל לְהַכְנִיס אֶת סִרְטֵי מָיָה פְּאֵרוֹ לַשַּׂקִּית עִם הַשְּׁבוּעוֹנִים. בֵּנֶט בִּיקֵּשׁ לַעֲצוֹר בַּעֲדוֹ.
"שִׁילַּמְתִּי עֲלֵיהֶם," אָמַר פְרַנְק. "עוֹלֶה הוֹן לִשְׂכּוֹר אוֹתָם אִם אַתָּה רַק מַשְׁאִיר אוֹתָם כָּכָה."
וּבֵנֶט הִנִּיחַ לִפְרַנְק לֶאֱסוֹף אוֹתָם. הוּא רָאָה אוֹתוֹ מַכְנִיס אֶת הַסְּרָטִים לַשַּׂקִּית בְּזֶה אַחַר זֶה וְלוֹקֵחַ אוֹתָם לַחֲדַר הַכְּנִיסָה. שָׁם לָבַשׁ אֶת מְעִילוֹ וְנָעַל אֶת נְעָלָיו וּכְשֶׁהִזְדַּקֵּף שָׁב וְנָעַץ אֶת עֵינָיו בְּבֵנֶט, הַמַּבָּט הַזֶּה שֶׁרָכַן מֵעָלָיו.
"תָּבוֹא מָתַי שֶׁמַּתְאִים לְךָ. אֲנִי בְּכָל אוֹפֶן שָׁם."
פְרַנְק פָּתַח אֶת הַדֶּלֶת, הִיסֵּס כְּאִילּוּ עוֹד רֶגַע יֶשְׁנָהּ אֶת דַּעְתּוֹ וְיִפְנֶה עַל עִקְבוֹתָיו.
"זֶה בְּעֶצֶם מָה שֶׁרָצִיתִי לְהַגִּיד," אָמַר. "הַחְלָמָה מְהִירָה."
פְרַנְק הָלַךְ. בֵּנֶט מִיהֵר לַחַלּוֹן וְכַעֲבוֹר זְמַן קָצָר רָאָה אֶת פְרַנְק נִכְנַס לְמִינִימַרְקֶט. כְּשֶׁיָּצָא מִשָּׁם הֶחֱזִיק רַק אֶת הַשְּׁבוּעוֹנִים בְּיָדוֹ, הוּא חָצָה אֶת הָרְחוֹב בַּאֲלַכְסוֹן וּפָתַח אֶת דֶּלֶת הַסָּלוֹן. הוּא הִדְלִיק אֶת מְנוֹרַת הַתִּקְרָה, נֶעֱלַם לְכַמָּה דַּקּוֹת, כְּכָל הַנִּרְאֶה בַּחֶדֶר הָאֲחוֹרִי, שָׁב וְהוֹפִיעַ בְּחָלוּק הַלָּבָן, שֶׁאֶת הַדַּשׁ שֶׁלּוֹ מְעַטֵּר אוֹת הַהִצְטַיְּינוּת הַמּוּזְהָב שֶׁל אָבִיו. הוּא הִתְיַישֵּׁב בְּכִיסֵּא הַסְּפָרִים, זֶה הָאֶמְצָעִי, סוֹבֵב אוֹתוֹ וְנָשָׂא אֶת עֵינָיו אֶל חַלּוֹנוֹ שֶׁל בֵּנֶט.
בֵּנֶט שָׁמַט אֶת הַוִּוילוֹנוֹת וְנָסוֹג לְאָחוֹר. וְכָךְ הוֹסִיף לַעֲמוֹד, בְּלִי לָזוּז, עַד שֶׁנַּעֲשָׂה לוֹ קַר. מֵעוֹלָם לֹא שָׁמַע דְּמָמָה שֶׁכָּזֹאת, הַשֶּׁלֶג שִׁימֵּשׁ מַשְׁתִּיק קוֹל. הוּא הִתְגַּנֵּב לַמִּטְבָּח, אָכַל אֶת הַדּוֹנְטָס, לְאַט כְּכָל הָאֶפְשָׁר. אֲבָל הוּא לֹא מָצָא מָנוֹחַ. הוּא קָרַע לִגְזָרִים אֶת כַּרְטִיס הַבִּיקּוּר מִ"סְפָּגֵטִי" וְהִשְׁלִיךְ אֶת הַחֲתִיכוֹת לַפַּח הָאַשְׁפָּה. בְּאַפּוֹ כְּבָר עָלָה רֵיחַ קָלוּשׁ שֶׁל רָקָב מִשְּׁיָירֵי הָעוֹף. הוּא טָרַק אֶת דֶּלֶת הָאָרוֹן וְנֶחְרַד מֵהָרַעַשׁ שֶׁהוּא עַצְמוֹ עָשָׂה. הוּא הָיָה מוּכְרָח לָגֶשֶׁת לַחַלּוֹן. פְרַנְק יָשַׁב לְמַטָּה וְנָעַץ בּוֹ אֶת מַבָּטוֹ. בֵּנֶט לֹא עָמַד בַּזֶּה עוֹד. הוּא הִתְלַבֵּשׁ, יָרַד בַּמַּעֲלִית, הָאוֹר הַלָּבָן סַנְוֵור אֶת עֵינָיו כְּשֶׁיָּצָא לָרְחוֹב, הָיָה עָלָיו לִכְבּוֹשׁ אֶת פָּנָיו בְּיָדָיו לְכַמָּה שְׁנִיּוֹת. מִיָּד אַחֵר כָּךְ חָצָה אֶת הָרְחוֹב וְנִכְנַס לַסָּלוֹן שֶׁל פְרַנְק.
פְרַנְק קָם, הֶחֱלִיק קְצָת אֶת חַלּוּקוֹ, חִייֵּךְ.
"יָדַעְתִּי שֶׁתָּבוֹא," אָמַר.
"כֵּן. בְּכָל זֹאת בָּאתִי."
"לֹא קַר לְךָ, בֵּנֶט?"
"לֹא, אֲנִי מַרְגִּישׁ יוֹתֵר טוֹב עַכְשָׁיו. נַתְחִיל?"
"רֵאשִׁית אֲנִי רוֹצֶה לְהַרְאוֹת לְךָ מַשֶּׁהוּ."
בֵּנֶט נִכְנַס עִם פְרַנְק לַחֶדֶר הָאֲחוֹרִי, שֶׁבּוֹ נִיצְּבָה שׁוּרָה שֶׁל שַׂקֵּי אַשְׁפָּה שְׁחוֹרִים, מְלֵאִים כּוּלָּם, שְׁעוֹנִים עַל הַקִּיר. וְעַל כָּל אֶחָד מֵהַשֹּׁקַיִם הָיְיתָה כְּתוּבָה שָׁנָה אַחֶרֶת, הֵחֵל מֵ-1974, רָאָה בֵּנֶט.
"עֲבוֹדַת חַיֵּי," אָמַר פְרַנְק בְּשֶׁקֶט.
בֵּנֶט לֹא יָרַד לְסוֹף דַּעְתּוֹ שֶׁל פְרַנְק. הִתְחַשֵּׁק לוֹ לְהִסְתַּלֵּק מִשָּׁם.
"מָה זֶה?"
"הֲרֵי לֹא יָכוֹלְתִּי פָּשׁוּט לִזְרוֹק הַכּוֹל, נָכוֹן?"
פְרַנְק הָפַךְ אֶת אַחַד הַשַּׂקִּים וְרוֹקֵן אוֹתוֹ עַל הָרִצְפָּה. שֵׂיעָר. הַשַּׂק הֵכִיל שֵׂיעָר, סְעָרָה שֶׁל שֵׂיעָר הִתְאַבְּכָה סְבִיבָם בְּטֶרֶם תִּשְׁקַע לְאִטָּהּ.
"1982," אָמַר פְרַנְק. "אַתָּה מְזַהֶה אַתְּ שֶׁלְּךָ?"
הוּא בּוֹסֵס בַּשֵּׂיעָר, הָרִים כַּמָּה קְווּצּוֹת וּבָחַן אוֹתָן מִקָּרוֹב.
"הִנֵּה, נִדְמֶה לִי שֶׁמָּצָאתִי."
פְרַנְק הֵעִיף מַבָּט בְּבֵנֶט.
"הַשֵּׂיעָר שֶׁלָּךְ קְצָת הֶאֱפִיר מֵאָז. אֲבָל חוּץ מִזֶּה שָׁמַרְתָּ עַל עַצְמְךָ יָפֶה."
פְרַנְק צָחַק, מָחָא כַּף אֶל כַּף וְעָנָן שֶׁל שֵׂיעָר אָפַף אוֹתוֹ מִכָּל עֵבֶר.
"טוֹב, כְּדַאי שֶׁנַּתְחִיל."
הֵם חָזְרוּ לַסָּלוֹן, בֵּנֶט הִתְיַישֵּׁב בְּכִיסֵּא הָאֶמְצָעִי, פְרַנְק הִגְבִּיהַּ אוֹתוֹ שָׁלָב אוֹ שְׁנַיִים, עָטַף אוֹתוֹ בִּגְלִימָה וְתָחַב אֶת צַוְּוארוֹן הַנְּיָיר לִמְקוֹמוֹ. הוּא נֶעֱמַד מֵאֲחוֹרֵי בֵּנֶט, הוֹצִיא אֶת הַמִּסְפָּרַיִים מִכִּיסוֹ הַקִּדְמִי, גֶּזֶר בָּאֲוִויר בִּמְהִירוּת וְכָךְ נֶעֱמַד, הַמִּסְפָּרַיִים הַנּוֹצְצִים בְּיָדוֹ, כְּאִילּוּ שָׁקַע בַּמַּחֲשָׁבוֹת. לְבַסּוֹף הֶחֱזִיר אֶת הַמִּסְפָּרַיִים לַכִּיס וְהֵבִיא בִּמְקוֹמָם אֶת מְכוֹנַת הַגִּילּוּחַ. בֵּנֶט עָצַם אֶת עֵינָיו, שָׁמַע אֶת הַזִּמְזוּם, לְיַד הָאוֹזֶן, כִּמְעַט בְּתוֹכָהּ. הוּא חָשׁ שֶׁמּוֹשְׁכִים לוֹ בְּשֵׂיעָר הָעוֹרֶף, הַלְּהָבִים שָׂרְטוּ קְצָת אֶת עוֹרוֹ. פְרַנְק הִיטָּה אֶת רֹאשׁוֹ קָדִימָה וְאָז הֶעֱבִיר עַל שְׂעָרוֹ אֶת מְכוֹנַת הַגִּילּוּחַ בִּתְנוּעָה אִיטִּית וּמִתְמַשֶּׁכֶת, עַד הַמֵּצַח.
בֵּנֶט פָּקַח אֶת עֵינָיו וְהִתְבּוֹנֵן בַּמַּרְאֶה – בַּמַּרְאָה הַיְּשָׁנָה וְהָעֲמוּמָה שֶׁמָּחֲקָה יוֹתֵר מִמָּה שֶׁהֶרְאֲתָה – וְרָאָה אֶת הַגּוּלְגּוֹלֶת שֶׁלּוֹ, הַגּוּלְגּוֹלֶת הַכְּחוּשָׁה וְהַגַּבְשׁוּשִׁית שֶׁלּוֹ נִגְלְתָה לְעֵינָיו, הַקְּרוּם הַלָּבָן הֶעָדִין שֶׁעָטַף אוֹתוֹ. פְרַנְק הִנִּיחַ אֶת יָדוֹ עַל רֹאשׁוֹ הֶחָשׂוּף שֶׁל בֵּנֶט בְּשָׁעָה שֶׁמְּכוֹנַת הַגִּילּוּחַ הוֹסִיפָה לְזַמְזֵם בְּיָדוֹ הָאַחֶרֶת.
בֵּנֶט נִתְקַף פִּתְאוֹם בְּחִילָה. הוּא הִתְפַּתֵּל וּבִיקֵּשׁ לְהִשְׁתַּחְרֵר. הוּא רָצָה לָקוּם. אֲבָל פְרַנְק לֹא נָתַן לוֹ.
"עַכְשָׁיו אֲנַחְנוּ חֲבֵרִים?" שָׁאַל פְרַנְק.







https://www.shortstoryproject.com/he/story/%d7%a7%d7%a0%d7%90%d7%aa-%d7%a1%d6%b7%d7%a4%d6%b8%d6%bc%d7%a8%d7%99%d7%9d/
#אֲוִוירָתִי#הוּמוֹרִיסְטִי#נִיכּוּר#שָׁנוּן#תַּפְנִיתְעָלִילָה