אֲנִי עוֹמֵד מוּל שַׁעַר הַכְּנִיסָה לַחֲצַר בֵּית הָאָבוֹת. כְּבָר עָמַדְתִּי כָּאן לִפְנֵי שְׁעָתַיִים, אֲבָל לֹא נִכְנַסְתִּי. מָצָאתִי לִי בֵּית קָפֶה בְּאֶחָד הָרְחוֹבוֹת הַסְּמוּכִים, וְרַק אַחֲרֵי שָׁלוֹשׁ כּוֹסוֹת קָפֶה, אֲרוּחַת בּוֹקֶר מְפוּקְפֶּקֶת וְיוֹתֵר מִדַּי סִיגַרְיוֹת נֶעֱמַדְתִּי שׁוּב מוּל שַׁעַר הַכְּנִיסָה, וְהַפַּעַם הִזְדָּרַזְתִּי לְהִיכָּנֵס לִפְנֵי שֶׁתִּגְבַּר עָלַי שׁוּב הַהִתְרַגְּשׁוּת. בַּחֲדַר הַכְּנִיסָה יָשַׁב פָּקִיד מֵאֲחוֹרֵי דֶּלְפֵּק. הִצַּגְתִּי אֶת עַצְמִי וְהוּא הִרְצִין וְנִרְאָה פִּתְאוֹם חָמוּר.
"הַכּוֹל בְּסֵדֶר?" שָׁאַלְתִּי. "אִיחַרְתָּ, אֲדוֹנִי."  "לֹא יָדַעְתִּי שֶׁנִּקְבַּע לִי תּוֹר," חִייַּכְתִּי. הַפָּקִיד לֹא חִייֵּךְ. "אֲדוֹנִי אָמַר שֶׁיַּגִּיעַ בְּעוֹד כְּשָׁעָה, וְעַכְשָׁיו," הוּא הֵצִיץ בִּשְׁעוֹנוֹ, "כְּבָר עָבְרוּ כִּמְעַט שָׁלוֹשׁ שָׁעוֹת. הָאָדוֹן סְטֵפָן הִתְרַגֵּשׁ מְאוֹד. עָזַרְנוּ לוֹ לְהִתְלַבֵּשׁ, לְהִתְגַּלֵּחַ, כִּי אָמַרְתָּ 'שעה'. הוּא בָּחַר אֶת הַבְּגָדִים הַטּוֹבִים שֶׁלּוֹ, לִכְבוֹדְךָ, אֲדוֹנִי, אֲבָל אֲדוֹנִי אִיחֵר". "אֵיפֹה הַחֶדֶר שֶׁלּוֹ"? "אֲנִי אֶקַּח אוֹתְךָ." צָעַדְנוּ בַּמִּסְדְּרוֹן אָרוֹךְ, שֶׁמִּשְּׁנֵי עֲבָרָיו דְּלָתוֹת, עַד שֶׁהִפְקִיד עָצַר לְצַד אַחַת מֵהֶן וְהֵצִיץ פְּנִימָה. "בְּבַקָּשָׁה, אֲדוֹנִי," לָחַשׁ בְּתוֹכֵחָה, נָתַן בִּי עוֹד מַבָּט נוֹזְפָנִי וְהִסְתַּלֵּק. נִכְנַסְתִּי לְתוֹךְ הַחֶדֶר וְלֹא רָאִיתִי אֶת אַבָּא. הָיָה שָׁם שׁוּלְחָן קָטָן עָמוּס בְּכָל מִינֵי חֲפָצִים, וּמִשְּׁנֵי עֲבָרָיו שְׁנֵי כִּיסְאוֹת. עַל הַקִּיר נִתְלָה צְלָב וּמֵעֵבֶר לַשּׁוּלְחָן וּלְכִיסְּאוֹת נִרְאֲתָה מִיטָּה צָרָה. עָבַר רֶגַע עַד שֶׁגִּילִּיתִי בְּתוֹכָהּ אֶת אַבָּא. הִתְקָרַבְתִּי. הוּא שָׁכַב עַל גַּבּוֹ, מְכוּסֶּה בִּשְׂמִיכַת צֶמֶר עַד הַצַּוּוֹאר, עוֹר פָּנָיו אָפוֹר כְּעוֹרוֹ שֶׁל זָקֵן חוֹלֶה, וְעַל שְׂפָתוֹ הָעֶלְיוֹנָה שְׂפַמְפַּם מְרוּבָּע כְּמוֹ שֶׁל הִיטְלֵר.
קֵירַבְתִּי כִּיסֵּא לַמִּיטָּה וְהִתְיַישַּׁבְתִּי. פִּיו הָיָה פָּתוּחַ מְעַט וְהוּא נָשַׁם נְשִׁימוֹת שְׁטוּחוֹת כָּל כָּךְ עַד שֶׁחָשַׁשְׁתִּי רֶגַע שֶׁהוּא לֹא נוֹשֵׁם. עֵינָיו נִפְקְחוּ פִּתְאוֹם, נִנְעֲצוּ בִּי כְּמוֹ עֵינֵי עוֹף דּוֹרֵס, קָרוֹת, מְאַיְּימוֹת. זֶה הָיָה הָאִישׁ שֶׁלֹּא רָצִיתִי לִפְגּוֹשׁ.
"מִי זֶה?" נָבַח. "אַבָּא?" הַפָּנִים הִתְרַכְּכוּ. עֵינֵי הָעַיִט טָבְעוּ בִּדְמָעוֹת. הַמַּבָּט הָרַע הִיטַּשְׁטֵשׁ, וּמִתּוֹכוֹ עָלָה מַבָּט אַחֵר, אֲסִיר תּוֹדָה, אוֹהֵב, שֶׁהֵבִיךְ אוֹתִי.
הוּא שָׁלַח אֶת יָדוֹ הַגְּדוֹלָה, גַּסַּת הָאֶצְבָּעוֹת, אֶל פָּנַיי וְלִיטֵּף אוֹתָן. מִישֵּׁשׁ אֶת לְחַיֵּי הַשְּׂמָאלִית,  אֶת עַפְעַף הָעַיִן שֶׁנֶּעֶצְמָה, אֶת הַמֵּצַח, אֶת הָאַף, הַשְּׂפָתַיִים, הַסַּנְטֵר, כְּמוֹ עִיוֵּור. עָזַרְתִּי לוֹ לְהִתְיַישֵּׁב בַּמִּיטָּה. הוּא הִמְשִׁיךְ לְהַבִּיט בִּי, עַכְשָׁיו מִקָּרוֹב, פָּתַח אֶת פִּיו לוֹמַר מַשֶּׁהוּ וְלֹא הִצְלִיחַ לְהוֹצִיא הֶגֶה. גַּם הַמִּילִּים שֶׁלִּי נִתְקְעוּ בַּגָּרוֹן. קָשֶׁה לְסַיֵּים בְּרֶגַע שְׁתִיקָה שֶׁנִּמְשֶׁכֶת עֶשְׂרִים שָׁנָה. אַבָּא אָחַז בְּיָדִי וְהֵחֵל לְנַשֵּׁק אוֹתָהּ. בִּיקַּשְׁתִּי לִמְשׁוֹךְ אוֹתָהּ מִמֶּנּוּ, כִּי לֹא רָאוּי שָׁאַב יְנַשֵּׁק אֶת כַּפּוֹת יָדָיו שֶׁל בְּנוֹ, וּבְוַודַּאי לֹא אַבָּא שֶׁלִּי, אֲבָל לֹא הֵעַזְתִּי לְהִתְנַגֵּד. הוּא שָׁב וּבָחַן אֶת פָּנַיי. אַחֵר כָּךְ שָׁלַח אֶת יָדוֹ לְעֵבֶר הַשּׁוּלְחָן, גִּישֵּׁשׁ בְּאֶצְבְּעוֹתָיו עַד שֶׁהִנִּיחַ אוֹתָן עַל זוּג מִשְׁקָפַיִים עָבֵי עֲדָשׁוֹת וְהִרְכִּיב אוֹתָם. הַבָּעָתוֹ הִשְׁתַּנְּתָה שׁוּב. הָעֲדָשׁוֹת הִגְדִּילוּ אֶת עֵינָיו וְהֵן מִילְּאוּ כִּמְעַט אֶת הַמִּסְגֶּרֶת. עַכְשָׁיו נִרְאֶה כְּמוֹ זָקָן מְבוּלְבָּל, לֹא מַזִּיק, וְהַשְּׂפַמְפַּם דָּמָה לָזֶה שֶׁל צַ'רְלִי צַ'פְּלִין. דְּמָעוֹת זָלְגוּ מֵעֵינָיו, וְהוּא מָחָה אוֹתָן בְּיָדוֹ. אַחֵר כָּךְ הָרִים מִן הַמִּיטָּה מַגֶּבֶת וְנִיגֵּב אֶת עֵינָיו וּלְחַיָּיו, קִינֵּחַ בְּעֶזְרָתָהּ אֶת אַפּוֹ וְחָזַר לְהַבִּיט בִּי. חִיּוּךְ מַמְזֵרִי עָלָה פִּתְאוֹם עַל פָּנָיו. "טַאדְז'וֹ!" צָעַק, "חֲתִיכַת חָרָא קָטָן, תִּרְאֶה אֵיךְ גָּדַלְתָּ! וְעוֹד הוֹסָפַת זָקָן! מִצְטַעֵר שֶׁלֹּא קִיבַּלְתִּי אוֹתְךָ כְּמוֹ שֶׁצָּרִיךְ. הַגּוּף הֲבֶן זוֹנָה כְּבָר לֹא מָה שֶׁהָיָה פַּעַם. בּוֹא, תַּעֲזוֹר לִי לָקוּם." מָשַׁכְתִּי אוֹתוֹ אֵלַי בְּיָדָיו עַד שֶׁנֶּעֱמַד עַל רַגְלָיו וְחִיבֵּק אוֹתִי חִיבּוּק אַמִּיץ. נָדַף מִמֶּנּוּ רֵיחַ מוּכָּר שֶׁל וָודְקָה. הוּא הִתְיַישֵּׁב עַל הַכִּיסֵּא שֶׁעָלָיו יָשַׁבְתִּי קוֹדֶם לָכֵן, וַאֲנִי הִתְיַישַּׁבְתִּי מוּלוֹ. הוּא הָיָה לָבוּשׁ בְּזָ'קֵט אָפוֹר,  שֶׁלֹּא טָרַח לְהוֹרִיד לִפְנֵי שֶׁנִּכְנַס לַמִּיטָּה, וּבְחוּלְצָה מְשׁוּבֶּצֶת, וְאֶת חֲגוֹרַת הַמִּכְנָסַיִים חָגַר גָּבוֹהַּ, מֵעַל לַבֶּטֶן. עַל הַשּׁוּלְחָן בֵּינֵינוּ הָיוּ שָׁעוֹן מְעוֹרֵר, זְכוּכִית מַגְדֶּלֶת גְּדוֹלָה, מַאֲפֵרָה מְלֵאָה בַּדְּלִי סִיגַרְיוֹת וְגַפְרוּרִים שְׂרוּפִים, כַּמָּה דַּפִּים מְקוּמָּטִים, סֵפֶל רֵיק, צִנְצֶנֶת וּבָהּ נוֹזֵל סְגַלְגַּל. אַבָּא הוֹצִיא סִיגַרְיָה מֵהַקּוּפְסָה בִּתְנוּעוֹת מְגוּשָּׁמוֹת שֶׁל אָדָם שֶׁאֶצְבָּעוֹת יָדָיו כְּבָר לֹא נִשְׁמָעוֹת לוֹ לְגַמְרֵי. הוּא הָרִים אֶת הַסִּיגַרְיָה אֶל עֵינָיו וְחִיפֵּשׂ הֵיכָן הַפִילְטֶר, וְאַחַר כָּךְ הֶחֱזִיר אֶת מַבָּטוֹ אֵלַיי וְחִייֵּךְ. "טַאדְז'וֹ שֶׁלִּי, בְּנֵי הַיָּקָר. חָשַׁבְתִּי שֶׁאֲנִי כְּבָר לֹא אֶזְכֶּה לִפְגּוֹשׁ אוֹתְךָ. תִּרְאֶה אוֹתִי חֲתִיכַת חוֹלֵירָה זָקֵן,"  הִשְׁתַּתֵּק וּבָדַק שׁוּב בְּאֵיזֶה קְצֵה הַפִילְטֶר. "שֶׁתֵּדַע לְךָ שֶׁהַזְּקֵנָה זֶה דָּבָר מְכוֹעָר, טְאַדֵּק, אַף פַּעַם לֹא תֵּיאַרְתִּי לְעַצְמִי כַּמָּה זֶה מְכוֹעָר. לֹא הָיִיתִי מוּכָן לָזֶה". הוּא הוֹצִיא גַּפְרוּר מִקּוּפְסַת הַגַּפְרוּרִים, מִישֵּׁשׁ אוֹתוֹ בֵּין אֶצְבְּעוֹתָיו, הָרִים גַּם אוֹתוֹ אֶל עֵינָיו לִמְצוֹא אֶת רֹאשׁ הַגּוֹפְרִית. הוּא הִדְלִיק אֶת הַגַּפְרוּר בִּתְנוּעָה גְּדוֹלָה וּמְגוּשֶּׁמֶת, וּבַיָּד רוֹעֶדֶת קֵירֵב אוֹתוֹ אֶל קְצֵה הַסִּיגַרְיָה. "תִּרְאֶה כַּמָּה זְמַן לוֹקֵחַ לְהַדְלִיק חֲתִיכַת סִיגַרְיָה בַּת זוֹנָה עִם גַּפְרוּר מֵחוּרְבָּן. וְעַכְשָׁיו גַּם צָרִיךְ לְהִיזָּהֵר עִם הַגַּפְרוּרִים." "הָרוּסִים בְּנֵי זוֹנוֹת," אָמַרְתִּי. "בְּנִיזּוֹנוֹת," צָעַק וְחָבַט בְּיָדוֹ עַל הַשּׁוּלְחָן, "אֶת כָּל הָעֵץ לָקְחוּ. הוֹ טַאדְז'וֹ, חָשַׁבְתִּי שֶׁכְּבָר לֹא אַרְאֶה אוֹתְךָ". שׁוּב גָּלְשׁוּ דְּמָעוֹת מֵעֵינָיו. "בְּנֵי הַיָּקָר, בְּנֵי הַמָּתוֹק, טַאדֶּז'וּ שֶׁלִּי, "הוּא הוֹשִׁיט יָד אֶל הַמַּגֶּבֶת הַזְּרוּקָה עַל מִיטָּתוֹ וְנִיגֵּב שׁוּב אֶת עֵינָיו, קִינֵּחַ בָּהּ שׁוּב אֶת אַפּוֹ וְהִשְׁלִיךְ אוֹתָהּ בַּחֲזָרָה אֶל הַמִּיטָּה. " קַח," אָמַרְתִּי וְהִגַּשְׁתִּי לוֹ אֶת הַמַּצִּית, "מַתָּנָה". "וּמָה אִתְּךָ"? "יֵשׁ לִי עוֹד אֶחָד".
"בְּוַודַּאי. בְּוַודַּאי שֶׁיֵּשׁ לְךָ עוֹד אֶחָד. הֲרֵי אֶצְלְכֶם בְּאָמֵרִיקָה, חוֹלֵירוֹת, יֵשׁ הַכּוֹל, וְכַמָּה שֶׁרוֹצִים."
 "בְּיִשְׂרָאֵל,  אַבָּא, אֲנִי נִשְׁאַרְתִּי שָׁם."
"בֶּאֱמֶת?" הוּפְתַּע, "כְּשֶׁאַנְקָהּ הָיְיתָה כָּאן, לִפְנֵי כַּמָּה שָׁנִים, הִיא סִיפְּרָה שֶׁהִיא חַיָּה בְּאָמֵרִיקָה, וְשֶׁגַּם אוֹלֶה חַיָּה בְּאָמֵרִיקָה."
"קָנָדָה," תִּיקַּנְתִּי לוֹ.
"וְשֶׁרוֹבֵּרְט חַי בְּאָמֵרִיקָה. וְשֶׁאַתָּה חַי בְּאָמֵרִיקָה."
"בְּיִשְׂרָאֵל."
"יִשְׂרָאֵל, אָה?" מִלְמֵל וְהִבִּיט מְהוּרְהָר קָדִימָה.  "גַּם אֲנִי הָיִיתִי צָרִיךְ לְהַגִּיעַ לְיִשְׂרָאֵל, אֲבָל הִיא-"הוּא חָזַר לְהַבִּיט בִּי." וְאִמָּא שֶׁלְּךָ?"
"גַּם בְּיִשְׂרָאֵל."
שׁוּב נִרְאֶה מְהוּרְהָר. "תַּעֲשֶׂה לִי טוֹבָה, טַאדְק, אַל תְּסַפֵּר כָּאן שֶׁאַתָּה מִיִּשְׂרָאֵל. תַּגִּיד 'אָמֵרִיקָה'. עוֹד יַחְשְׁבוּ שֶׁאֲנִי יְהוּדִי."
הוּא רָכַן קָדִימָה, הוֹצִיא מִתַּחַת לַמִּיטָּה בַּקְבּוּק וָודְקָה וּמֶזֶג מִמֶּנּוּ לַסֵּפֶל שֶׁעַל הַשּׁוּלְחָן, מִילֵּא בּוֹ שְׁנֵי שְׁלִישִׁים וְהֶחֱזִיר אֶת הַבַּקְבּוּק לִמְקוֹמוֹ. אַחֵר כָּךְ פָּתַח אֶת הַצִּנְצֶנֶת וּמֶזֶג לַסֵּפֶל מְעַט מִן הַנּוֹזֵל הַסְּגַלְגַּל. הוּא הֵצִיץ בִּי מִבַּעַד לְמִשְׁקָפָיו הֶעָבִים. שׁוּב חִייֵּךְ. "זֶה לִפְתָּן," אָמַר, "מֵחֲדַר הָאוֹכֶל. אֲנִי מוֹסִיף קְצָת לְוָודְקָה כְּדֵי שֶׁהֵם לֹא יָדְעוּ כָּאן שֶׁאֲנִי שׁוֹתֶה." פִּתְאוֹם נִבְהַל, "שָׁכַחְתִּי לְהַצִּיעַ. רוֹצֶה?" "לֹא. תּוֹדָה. אוּלַי אַחֵר כָּךְ." אַבָּא הִתְרַוֵּוחַ לְאָחוֹר, חִיּוּךְ עַל שְׂפָתָיו, מִדֵּי פַּעַם הִרְטִיב אוֹתָן בִּלְשׁוֹנוֹ. הוּא לָגַם לְגִימָה גְּדוֹלָה מֵהַוּוֹדְקָה, שֶׁאַף שְׁאִיפָה עֲמוּקָּה מֵהַסִּיגַרְיָה וְלֹא הֵסִיר אֶת מַבָּטוֹ מִמֶּנִּי. "טַאדְז'וֹ, חוֹלִירָה קָטָן, אֲנִי כָּל כָּךְ שָׂמֵחַ שֶׁסּוֹף-סוֹף בָּאתָ אֵלַי! אֲנִי גַּם יוֹדֵעַ שֶׁבָּאתָ עִם כַּוּוֹנוֹת טוֹבוֹת, הֲרֵי כֶּסֶף יֵשׁ לָכֶם בְּיִשְׂרָאֵל הַרְבֵּה יוֹתֵר מִמָּה שֶׁיֵּשׁ לָנוּ כָּאן, אָז לֹא בִּשְׁבִיל זֶה בָּאתָ.  תִּתְפַּלֵּא, אֲנִי יוֹדֵעַ עַל יִשְׂרָאֵל הַרְבֵּה מְאוֹד. כָּל הַשָּׁנִים עָקַבְתִּי, קָרָאתִי כָּל מָה שֶׁמָּצָאתִי בָּעִיתּוֹנִים. קָרָאתִי עַל תֵּל אָבִיב,  עַל חֵיפָה, יוֹדֵעַ עַל כָּל הַמִּלְחָמוֹת שֶׁלָּכֶם, עַל מֶזֶג הָאֲוִויר. חַם אֶצְלְכֶם, בְּנִיזּוֹנוֹת, קַיִץ כָּל הַשָּׁנָה. יֵשׁ לִי חָבֵר יְהוּדִי שֶׁהִתְחַתֵּן עִם פּוֹלָנִיָּיה וְהֵם עָלוּ לָאָרֶץ שֶׁלָּכֶם. שֶׁל הַיְּהוּדִים. וְהֵם שָׁם, הָבְנֵי זוֹנוֹת, שׂוֹנְאִים אֶת הַגּוֹיִים כִּמְעַט כְּמוֹ שֶׁשּׂוֹנְאִים כָּאן אֶת הַיְּהוּדוֹנִים. טִמְטְמוּ לוֹ אֶת הַמּוֹחַ בִּגְלַל שֶׁהִיא גּוֹיָה. הוּא סִיפֵּר לִי הַכּוֹל אַחֲרֵי שֶׁבָּרַח מִשָּׁם בַּחֲזָרָה לְפוֹלִין. הַחֲבֵרִים הַיְּהוּדִים שֶׁלּוֹ שָׁם אָמְרוּ לוֹ, 'מָה אַתָּה צָרִיךְ אֶת הַנּוֹצְרִיָּיה הַזֹּאת? זָרוּק אוֹתָהּ וְזֶהוּ,' אָז הוּא אָמַר לָהֶם: 'אִם אֲנִי אֶזְרוֹק אוֹתָהּ,  אֶת מִי אֲנִי אֶדְפּוֹק? אוֹתְכֶם"'?  אַבָּא הִתְגַּלְגֵּל מִצְּחוֹק, זָרַק אֶת רֹאשׁוֹ לְאָחוֹר וּמִיָּד הֵחֵל לְהִשְׁתַּעֵל.
"אָה," הוּא קָרָא בְּקוֹל וְחָבַט שׁוּב בְּשׁוּלְחָן, "טַאדֶּז'וּ שֶׁלִּי, בְּנֵי הַיָּקָר, תְּסַפֵּר לִי מָה אִתְּךָ? מָה אַתָּה עוֹשֶׂה? יֵשׁ לְךָ אִישָּׁה? יְלָדִים? תִּרְאֶה אוֹתְךָ, אַתָּה כְּבָר גֶּבֶר."
סִיפַּרְתִּי לוֹ שֶׁאֲנִי נָשׂוּי וְשֶׁיֵּשׁ לִי בֶּן.
"וְאֵיךְ קוֹרְאִים לְאִשְׁתְּךָ?"
"יָעֵל," הֵשַׁבְתִּי.
 "יָעֵל," אָמַר, "שָׁם מוּזָר".
"זֶה שָׁם עִבְרִי, אַבָּא, מֵהַבְּרִית הַיְּשָׁנָה."
 "יָעֵל", חָזַר וְאָמַר, "הִיא בְּוַודַּאי אִישָּׁה מוּצְלַחַת, יְפֵהפִיָּיה."
"הִיא גַּם מַרְוִויחָה הַרְבֵּה כֶּסֶף. הִיא אֲפִילּוּ קִיבְּלָה מְכוֹנִית חֲדָשָׁה מֵהָעֲבוֹדָה. יַפָּנִית."
"יַפָּנִית, מָה? אָז בְּוַודַּאי שֶׁהִיא אִישָּׁה מוּצְלַחַת. הִיא טוֹבָה אֵלֶיךָ?"
 "בֶּטַח אַבָּא."
"וְאֵיךְ אַתֶּם מִסְתַּדְּרִים בַּמִּיטָּה?"
"מִסְתַּדְּרִים מְצוּיָּן, אַבָּא, אֵין לְךָ מָה לִדְאוֹג."
"וְלָבָן שֶׁלְּךָ? אֵיךְ קוֹרְאִים לוֹ?"
"מִיכָאֵל."
"מִיכָאֵל?"
"זֶה מִיכַאי, רַק בְּעִבְרִית".
"מִיכַאי", קָרָא בְּקוֹל, וָשׁוּב דֶּמַע, "לְנֶכֶד שֶׁלִּי יֵשׁ שָׁם שֶׁל מַלְאָךְ."
שׁוּב נִיגֵּב אֶת עֵינָיו בְּמַגֶּבֶת וְקִינֵּחַ אֶת אַפּוֹ, "תִּשְׁמוֹר עַל הַנִּישּׂוּאִים שֶׁלְּךָ, טַאדְז'וֹ, תִּשְׁמוֹר עֲלֵיהֶם, כִּי מִשְׁפָּחָה זֶה הַדָּבָר הֲכִי חָשׁוּב בַּחַיִּים. גַּם אֲנִי רָצִיתִי שֶׁלַּיְּלָדִים שֶׁלִּי יִהְיֶה טוֹב-" פִּתְאוֹם הִשְׁתַּתֵּק, לָגַם מֵהַוּוֹדְקָה. "וּמָה אִתְּךָ?" שָׁאַל, "מִמָּה אַתָּה מִתְפַּרְנֵס"?
"כּוֹתֵב," מִלְמַלְתִּי.
 "סוֹפֵר?" שָׁאַל בַּחֲשָׁד. לֹא יָדַעְתִּי מָה לוֹמַר, נִדְמֶה לִי שֶׁהִנְהַנְתִּי. חִיּוּךְ רָחָב נִמְתָּח עַל פָּנָיו וְהוּא הִכָּה בְּכוֹחַ בַּשּׁוּלְחָן. "סוֹפֵר"! קָרָא, "מִי הָיָה מַאֲמִין שֶׁהַבֵּן שֶׁלִּי יִהְיֶה סוֹפֵר. סוֹפֵר מַצְלִיחַ, מָה?" חִייַּכְתִּי. לֹא הִכְחַשְׁתִּי. הִתְבַּיַּישְׁתִּי בְּכָךְ שֶׁלֹּא הִכְחַשְׁתִּי. לֹא יָדַעְתִּי מָה לוֹמַר, וְהוּא פָּטַר אוֹתִי מִתְּשׁוּבָה כְּשֶׁהֶחֱלִיט לָקוּם. נִתְמָךְ בְּיָד אַחַת בַּכִּיסֵּא וּבְאַחְרַת בַּשּׁוּלְחָן וְהִתְרוֹמֵם עַל רַגְלָיו.  "אַתָּה תִּסְלַח לִי, בְּנֵי הַיָּקָר, הֶחָמוּד, אֲבָל אֲנִי צָרִיךְ לְהַשְׁתִּין." וְהוּא דִּידָּה בִּצְעָדִים קְטַנִּים הַחוּצָה.
נִשְׁאַרְתִּי לְבַדִּי. הִרְגַּשְׁתִּי עָלוּב לְמַדַּי, אֲבָל הֶחְלַטְתִּי לְהַנִּיחַ לָזֶה.  מָה זֶה מְשַׁנֶּה? אָז יַחֲשׁוֹב שֶׁאֲנִי סוֹפֵר מְפוּרְסָם. הִדְלַקְתִּי עוֹד סִיגַרְיָה. קַמְתִּי. הִסְתּוֹבַבְתִּי בַּחֶדֶר. עַל אֶחָד הַקִּירוֹת נִתְלֶה קַנְבָס מְרוּבָּע, לֹא גָּדוֹל, שֶׁצּוּיְּרוּ עָלָיו כַּמָּה כִּתְמֵי צֶבַע כֵּהִים וּמְשׁוּלָּשׁ אָדוֹם קָטָן וּמֵעָלָיו הַמִּסְפָּר "9501." בְּפִינַּת הַחֶדֶר הָיָה כִּיּוּר וְתַחְתָּיו אֲרוֹנִית, שֶׁשְּׁתַּיִים מִדַּלְתוֹתֶיהָ נִנְעֲלוּ בְּמַנְעוּל תְּלִיָּיה. הַיְּצִיאָה לַמִּרְפֶּסֶת הוֹבִילָה אֶל הַגַּן שֶׁל בֵּית הָאָבוֹת. הִסְתַּכַּלְתִּי הַחוּצָה. מַעֲבָר לַדֶּלֶת נֶעֶרְמוּ אַרְגְּזֵי בַּקְבּוּקִים רֵיקִים, כָּל בַּקְבּוּקֵי הַוּוֹדְקָה שֶׁעִרְבֵּב בְּלִפְתָּן כְּדֵי שֶׁהַנְהָלַת בֵּית הָאָבוֹת לֹא תְּגַלֶּה אֶת זֶה. צְעָדָיו הִתְקָרְבוּ אֶל הַחֶדֶר. לֹא הַצְּעָדִים הַכְּבֵדִים, הַגְּדוֹלִים, שֶׁהָיוּ מְהַדְהֲדִים בְּמַעֲלֵה חֲדַר הַמַּדְרֵגוֹת בְּוַורְצְלָב כְּשֶׁהָיָה חוֹזֵר הַבַּיְתָה, אֶלָּא צְעָדִים קְטַנִּים, מְהוּסָּסִים – רֶגֶל נִגְרֶרֶת אַחֲרֵי רֶגֶל, עַד שֶׁנִּרְאֶה בַּכְּנִיסָה לַחֶדֶר. עֲדַיִין עָמַדְתִּי לְיַד הַצִּיּוּר. הוּא סָקַר אֶת הַחֶדֶר בִּפְנִים זְעוּפוֹת, אַךְ בָּרֶגַע שֶׁרָאָה אוֹתִי שָׁב וְחִייֵּךְ חִיּוּךְ רָחָב. "טַאדְז'וֹ שֶׁלִּי, בְּנֵי הַיָּקָר, אֱלוֹהִים הֵבִיא אוֹתְךָ אֵלַי אַחֲרֵי שֶׁחָשַׁבְתִּי שֶׁאֶתְפַּגֵּר לִי פֹּה לְבַד. רָאִיתָ אֶת הַצִּיּוּר? אֲנִי צִייַּרְתִּי, מִזְּמַן, כָּזֶה מְשׁוּלָּשׁ אָדוֹם הָיָה לָנוּ עַל הַמַּדִּים בְּמַיְידָּנֶק, וְזֶה, זֶה הָיָה מִסְפַּר הָאָסִיר שֶׁלִּי." הוּא הִתְיַישֵּׁב שׁוּב עַל כִּיסְאוֹ, מָשַׁךְ סִיגַרְיָה נוֹסֶפֶת מִן הַקּוּפְסָה וְנֶאֱנַח. "הַשָּׁכֵן, בֶּן זוֹנָה, מֵהַחֶדֶר לְיַד, מִשְׁתַּמֵּשׁ בַּשֵּׁירוּתִים שֶׁלִּי וּמַשְׁתִּין עַל הַקִּיר. וְזֶה מַסְרִיחַ", גִּיחֵךְ, וְגַלְגַּל אֶת הַסִּיגַרְיָה בֵּין אֶצְבְּעוֹתָיו וְהִנִּיחַ אוֹתָהּ עַל הַשּׁוּלְחָן. "אָמַרְתִּי לוֹ שֶׁאִם הוּא לֹא יִלְמַד לְכַוֵּון, אֲנִי אֶחְתּוֹךְ לוֹ אֶת הֵזִין וְאָז יָשִׂימוּ לוֹ חִיתּוּל וְלִי תִּיגָּמֵר הַבְּעָיָה. אָז מָה הוּא עָשָׂה? הֲבֶן זוֹנָה הָלַךְ לְהִתְבַּכְיֵין בַּהַנְהָלָה. אֲפָסִים, כּוּלָּם כָּאן אֲפָסִים."
"חָשַׁבְתִּי שֶׁזֶּה בֵּית אָבוֹת לְגִיבּוֹרֵי מִלְחָמָה."
"גִּיבּוֹרִים בַּתַּחַת שֶׁלִּי. עַל אֵיזֶה גִּיבּוֹרִים אַתָּה מְדַבֵּר? לְכוּלָּם פֹּה מְשַׁקְשְׁקוֹת הַבֵּיצִים, כִּי הֵם יוֹדְעִים שֶׁהֵם הוֹלְכִים לִגְמוֹר פֹּה אֶת הַחַיִּים. הַגִּיבּוֹרִים הָאֲמִיתִּיִּים הָלְכוּ בַּמִּלְחָמָה, בֶּטַח, הַרְבֵּה מֵהֶם בַּמֶּרֶד שֶׁעָשִׂינוּ לָהֶם בְּוַורְשָׁה, כִּמְעַט עֶשְׂרִים אֶלֶף לוֹחֲמִים מֵהָאֲרַמִּיָּה קַרְיוֹבָה הָלְכוּ רַק שָׁם, וְאֵלֶּה שֶׁנִּיצְּלוּ גָּמְרוּ בְּמַחֲנוֹת שְׁבוּיִים, וְאֶת אֵלֶּה שֶׁשָּׂרְדוּ, הַקּוֹמוּנִיסְטִים הוֹרִידוּ. כָּאן אֵין יוֹתֵר מִכַּמָּה חוֹלֵירוֹת שֶׁבֶּאֱמֶת הָיוּ גִּיבּוֹרִים, זֶה הַכּוֹל עִנְיָין שֶׁל קְשָׁרִים נְכוֹנִים. בְּנֵי זוֹנוֹת. מָה אַתָּה חוֹשֵׁב? גַּם אֲנִי כָּאן בִּזְכוּת הֶחָבֵר שֶׁלִּי הַגֵּנֵרָל, בְּלִי הַפְּרוֹטֶקְצִיָּה שֶׁלּוֹ לֹא הָיִיתִי מְקַבֵּל פֹּה חֶדֶר מַסְרִיחַ".
"חָשַׁבְתִּי שֶׁאַתָּה דַּוְוקָא כֵּן גִּיבּוֹר מִלְחָמָה."
"אֵין שׁוּם קֶשֶׁר. אֲנִי מַסְבִּיר לְךָ שֶׁהַכּוֹל עִנְיָין שֶׁל פְּרוֹטֶקְצִיּוֹת, לֹא שֶׁל מַעֲשֵׂי גְּבוּרָה. אָז עָשִׂיתִי כַּמָּה דְּבָרִים בַּמִּלְחָמָה. הֲרֵי הֵם רָצוּ אַחֵר כָּךְ לְהוֹצִיא אוֹתִי לַהוֹרֵג. כָּכָה הַמִּפְלָגָה הַמְּחוּרְבֶּנֶת הַזֹּאת יוֹדַעַת לְהַכִּיר תּוֹדָה". אַבָּא הוֹצִיא גַּפְרוּר מֵהַקּוּפְסָה וְהֵחֵל לְמַשֵּׁשׁ אוֹתוֹ. "הֵבֵאתִי לְךָ מַצִּית, אַבָּא," אָמַרְתִּי. לָקַחְתִּי אֶת הַסִּיגַרְיָה שֶׁהִנִּיחַ עַל הַשּׁוּלְחָן, נָעַצְתִּי אוֹתָהּ בְּפִיו וְהִצַּתִּי אוֹתָהּ בְּמַצִּית. אַבָּא נִרְאֶה מְרוּצֶּה.  "טָאדֶק יָקָר שֶׁלִּי. אַף אֶחָד לֹא טִיפֵּל בִּי כָּכָה שָׁנִים," וָשׁוּב הֵחֵל לִדְמוֹעַ, "כָּל הַחַיִּים שֶׁלְּךָ אַתָּה זוֹרֵק זַיִן עַל הָעוֹלָם. חָזָק כִּמְעַט כְּמוֹ אֱלוֹהִים. יוֹרְק עַל הַחֲבֵרִים שֶׁלְּךָ, עַל הַקְּרוֹבִים שֶׁלְּךָ, עַל הָאוֹהֲבִים שֶׁלְּךָ, בְּלִי שׁוּם רַחֲמִים. אַתָּה לֹא צָרִיךְ אַף אֶחָד. בִּשְׁבִילְךָ כָּל הָעוֹלָם הוּא מִגְרַשׁ מִשְׂחָקִים אֶחָד גָּדוֹל וְאַתָּה צוֹחֵק. צוֹחֵק לַשָּׂטָן יָשָׁר בִּפְנִים. וּפִתְאוֹם, יוֹם אֶחָד, אַתָּה מוֹצֵא אֶת עַצְמְךָ בְּבֵית אָבוֹת לְגִיבּוֹרֵי מִלְחָמָה מְזוּיָּנִים בְּוַורְשָׁה, וְנִרְקָב בְּיַחַד אִתָּם. מְחַכֶּה שֶׁיִּיגָּמְרוּ לְךָ הַחַיִּים. וְאַתָּה מֵבִין שְׁאֵלָה רַק הַחַיִּים שֶׁלְּךָ שֶׁנִּגְמָרִים, רַק שֶׁלְּךָ. כִּי הַחַיִּים, בְּנֵי זוֹנוֹת, הִמְשִׁיכוּ בִּלְעָדֶיךָ. הֵם חוֹגְגִים בִּלְעָדֶיךָ, הַחַיִּים. כּוּלָּם שׁוֹתִים, רוֹקְדִים, מִזְדַּיְּינִים, כָּכָה, כְּאִילּוּ כְּדֵי לַעֲשׂוֹת דַּוְוקָא, וְזֶה לֹא מְשַׁנֶּה כַּמָּה חַיִּים תִּגְמוֹר, תָּמִיד יָבוֹאוּ אֲחֵרִים."
"הָרַגְתָּ הַרְבֵּה?"
"כֵּן."
"מָתַי?"
"בַּמִּלְחָמָה."
"כַּמָּה?"
"זֶה לֹא מְשַׁנֶּה."
"כַּמָּה?"
 "אַל תַּתְחִיל לִשְׁאוֹל שְׁאֵלוֹת שֶׁאֵין לִי חֵשֶׁק לַעֲנוֹת עֲלֵיהֶן."
"אֲנִי לֹא אֶשְׁאַל, אַבָּא."
 הוּא הִרְהֵר רֶגַע.
"הָרַגְתִּי מַסְפִּיק. בְּאֵיזֶשֶׁהוּ שָׁלָב הִפְסַקְתִּי לִסְפּוֹר."







https://www.shortstoryproject.com/he/story/%d7%91%d7%99%d7%aa-%d7%90%d7%91%d7%95%d7%aa-%d7%9c%d7%92%d7%99%d7%91%d7%95%d7%a8%d7%99-%d7%9e%d7%9c%d7%97%d7%9e%d7%94-%d7%95%d7%a8%d7%a9%d7%94/
#אַבּוּבָן#מלחהע"ש#פַּעַר-דּוֹרִי#תַּעֲלוּמָה