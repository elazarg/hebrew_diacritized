פַּעַם נָהֲגוּ לוֹמַר עַל הַבְּאֵר הַיְּשָׁנָה — בְּאֵר הַמַּיִם הַקְּרִירִים קוֹרְאִים לָהּ — כִּי לֹא תִּיבַשׁ לְעוֹלָם. אֲבָל כַּיּוֹם הִיא חֲתוּמָה וּמְשַׁמֶּשֶׁת רַק כְּכִיכַּר תְּנוּעָה. בָּרְחוֹבוֹת שֶׁסְּבִיב לְבָאֵר נִמְצָאִים כַּמָּה מֶרְכְּזֵי מְגוּרִים שֶׁל בְּנֵי הַמַּעֲמָד הַבֵּינוֹנִי. בַּעֲלֵי מִקְצוֹעוֹת חוֹפְשִׁיִּים בְּנֵי כָּל הַקָּאסֵטוֹת — בְּאַנְטִים, בְּרַהְמִינִים וְקָתוֹלִים — חַיִּים שָׁם אֵלֶּה לְצַד אֵלֶּה, אִם כִּי הָעֲשִׁירִים הַמּוּסְלְמִים מִתְרַכְּזִים רַק בְּ"בַּאנְדֶּר", אֵזוֹר הַנָּמֵל. "מוֹעֲדוֹן קָנָארָה", הַמּוֹעֲדוֹן הָאֶקְסְקְלוּסִיבִי בְּיוֹתֵר בָּעִיר, מְמוּקָּם כָּאן בְּבֵית אֲחוּזָּה גָּדוֹל וּמוּקָּף מִדְשָׁאוֹת. שְׁכוּנָה זוֹ הִיא הַחֵלֶק הָ"אִינְטֵלֶקְטוּאָלִי" שֶׁל הָעִיר וְהִיא מִתְהַדֶּרֶת בְּמוֹסָדוֹת כְּגוֹן "מוֹעֲדוֹן לִיּוֹנְס", "מוֹעֲדוֹן רוֹטֵרִי", מִשְׁכַּן "הַבּוֹנִים הַחוֹפְשִׁיִּים", קְבוּצַת לִימּוּד בָּאֲהָאִית, "הָאֲגוּדָּה הַתֵּאוֹסוֹפִית" וּסְנִיף שֶׁל הָ"אַלְיָאנְס פְרַאנְסֶז מִפּוֹנְדִיצְ'רִי". בֵּין הַמּוֹסָדוֹת הָרְפוּאִיִּים הַמְּרוּבִּים הַקַּיָּימִים כָּאן יְדוּעִים בִּמְיוּחָד בֵּית הַחוֹלִים הַכְּלָלִי "הַווְלוֹק הֶנְרִי" וּמְרַפֵּאת יִישּׁוּר הַשִּׁינַּיִים "חִיּוּךְ שָׂמֵחַ" שֶׁל הד"ר שֶׁמִּבּוֹ שֶׁטִּי. "תִּיכוֹן סֵנָט אַגְנֵס לִבְנוֹת", בֵּית הַסֵּפֶר לִבְנוֹת הַמְּבוּקָּשׁ בְּיוֹתֵר בְּקִיטוֹר, גַּם הוּא נִיצָּב קָרוֹב לַצּוֹמֶת. הַחֵלֶק הָאוֹפְנָתִי בְּיוֹתֵר שֶׁל אֵזוֹר צוֹמֶת בְּאֵר הַמַּיִם הַקְּרִירִים הוּא הָרְחוֹב בַּעַל גְּדֵרוֹת הַהִיבִּיסְקוּס הַמּוּכָּר בְּשֵׁם רוֹז לַיְין. מִבֵּרוּר אַנְגִ'ינִיר, מִי שֶׁנֶּחֱשַׁב לָאִישׁ הֶעָשִׁיר בְּיוֹתֵר בְּקִיטוֹר, וְאָנַנְד קוּמֶר, חֲבֵר הַפַּרְלָמֵנְט בֶּן קִיטוֹר, מַחֲזִיקִים שְׁנֵיהֶם בָּתֵּי מִידּוֹת בָּרְחוֹב.
"לְגַלְגֵּל קְצָת גַּאֲנָגָ'ה בְּתוֹךְ צֶ'פְּטִי וְלִלְעוֹס אֶת זֶה בְּסוֹף הַיּוֹם כְּדֵי לְהַרְגִּיעַ אֶת הַשְּׁרִירִים — זֶה דָּבָר אֶחָד, וַאֲנִי מוּכָן לְקַבֵּל אֶת זֶה, וְלִסְלוֹחַ לְבֶן אָדָם. אֲבָל לְעַשֵּׁן אֶת הַסַּם הַזֶּה — אֶת הַלָּבָן הַזֶּה — בְּשֶׁבַע בַּבּוֹקֶר, וְאָז לִשְׁכַּב בַּפִּינָּה עִם הַלָּשׁוֹן בַּחוּץ, זֶה מַשֶּׁהוּ שֶׁאֲנִי לֹא מוּכָן לִסְבּוֹל אֵצֶל אַף אֶחָד מִפּוֹעֲלֵי הַבְּנִיָּיה בָּאֲתָר שֶׁלִּי. אַתָּה מֵבִין אוֹתִי? אוֹ שֶׁאַתָּה רוֹצֶה שֶׁאֶחֱזוֹר עַל זֶה בְּטָמִילִית, אוֹ אֵיךְ שֶׁקּוֹרְאִים לַשָּׂפָה הַזֹּאת שֶׁאַתֶּם מְדַבְּרִים בָּהּ?"
"אֲנִי מֵבִין, אֲדוֹנִי."
"מָה אָמַרְתָּ? מָה אָמַרְתָּ, חֲתִיכַת בֶּן...?"
סוּמְיָה אָחֲזָה בְּיָדוֹ שֶׁל אָחִיהָ וְצָפְתָה בִּמְנַהֵל הָעֲבוֹדָה מַטִּיף מוּסָר לְאָבִיהָ. מְנַהֵל הָעֲבוֹדָה הָיָה צָעִיר, צָעִיר בְּהַרְבֵּה מֵאָבִיהָ — אֲבָל הוּא לָבַשׁ מִדַּי חָאקִי שֶׁקִּיבֵּל מֵהַחֶבְרָה וְנוֹפֵף בלאת'י בְּיָדוֹ הַשְּׂמָאלִית, וְהִיא רָאֲתָה אֵיךְ הַפּוֹעֲלִים, בִּמְקוֹם לְהָגֵן עַל אָבִיהָ, מַקְשִׁיבִים בִּדְמָמָה לִמְנַהֵל הָעֲבוֹדָה. הוּא יָשַׁב בְּכִיסֵּא כָּחוֹל שֶׁנִּיצָּב עַל סוֹלְלַת בּוֹץ. סָמוּךְ לְכִיסֵּא, תָּקוּעַ בָּאֲדָמָה, הָיָה כְּלוֹנָס עֵץ, וְעָלָיו הָיְתָה תְּלוּיָה מְנוֹרַת גַּז, שֶׁזִּמְזְמָה בְּרַעַשׁ. מַכְתֵּשׁ הָיָה כָּרוּי מֵאֲחוֹרָיו, סְבִיב הַבַּיִת הֶהָרוּס לְמֶחֱצָה. פָּנִים הַבַּיִת הָיָה מָלֵא בַּפְּסוֹלֶת בִּנְיַין, הַגַּג שֶׁלּוֹ הִתְמוֹטֵט כִּמְעַט כּוּלּוֹ, וְחַלּוֹנוֹתָיו הָיוּ רֵיקִים. בַּשַּׁרְבִיט הָאֵלֶּה שֶׁלּוֹ, בְּמַדָּיו וּבְפָנָיו הַמּוּאָרִים בְּאוֹרָהּ הֶחָזָק שֶׁל מְנוֹרַת הַפָּרָפִין הַזּוֹהֶרֶת, נִרְאֶה מְנַהֵל הָעֲבוֹדָה כְּמוֹ מֶלֶךְ הַשְּׁאוֹל, הַיּוֹשֵׁב בְּשַׁעֲרֵי מַמְלַכְתּוֹ.
פּוֹעֲלֵי הַבִּנְיָין יָצְרוּ מִתַּחְתָּיו חֲצִי גּוֹרֶן. אָבִיהָ שֶׁל סוּמְיָה עָמַד בְּנִפְרָד מֵהַשְּׁאָר, וְשָׁלַח בַּחֲשַׁאי מַבָּטִים אֶל אִמָּהּ שֶׁל סוּמְיָה. הִיא הֶחֱנִיקָה אֶת יִפְחוֹתֶיהָ בְּפִינַּת בַּד הַסָּארִי שֶׁלָּהּ וְאָמְרָה, בְּקוֹלָהּ סָפוּג הַדְּמָעוֹת: "אֲנִי כָּל הַזְּמַן אוֹמֶרֶת לוֹ לְהַפְסִיק עִם הַלָּבָן הַזֶּה. אֲנִי כָּל הַזְּמַן אוֹמֶרֶת—"
סוּמְיָה לֹא הֵבִינָה מַדּוּעַ מִתְלוֹנֶנֶת אִמָּהּ עַל אָבִיהָ לִפְנֵי כּוּלָּם. רָאג'וּ הִידֵּק אֶת אֲחִיזָתוֹ בְּיָדָהּ.
"לָמָּה צוֹעֲקִים עַל אַבָּא?"
הִיא הִידְּקָה אֶת אֲחִיזָתָהּ בִּתְגוּבָה. שֶׁקֶט.
לְפֶתַע קָם מְנַהֵל הָעֲבוֹדָה מִכִּיסְּאוֹ, הִתְקַדֵּם צַעַד אֶחָד בְּמוֹרַד הַסּוֹלְלָה, וְהֵרִים אֶת מַקְלוֹ מֵעַל אָבִיהָ שֶׁל סוּמְיָה. "שִׂימוּ לֵב, אָמַרְתִּי" — וְהוֹרִיד אֶת מַקְלוֹ.
סוּמְיָה עַצְמָהּ אֶת עֵינֶיהָ וְהִסְתּוֹבְבָה.
הַפּוֹעֲלִים חָזְרוּ לְאוֹהֳלֵיהֶם, הֵם הָיוּ פְּזוּרִים בַּשָּׂדֶה הַפָּתוּחַ, סְבִיב הַבַּיִת הֶחָשׁוּךְ, הֶהָרוּס לְמֶחֱצָה. אָבִיהָ שֶׁל סוּמְיָה שָׁכַב עַל הַמַּחְצֶלֶת הַכְּחוּלָּה שֶׁלּוֹ, בְּנִפְרָד מִכָּל הָאֲחֵרִים. הוּא כְּבָר נָחַר, וְיָדָיו כִּיסּוּ אֶת עֵינָיו. פַּעַם, מִזְּמַן, נָהֲגָה לָגֶשֶׁת אֵלָיו וּלְהִצְטַנֵּף לְצַד גּוּפוֹ.
סוּמְיָה נִיגְּשָׁה אֶל אָבִיהָ. הִיא טִלְטְלָה אֶת בּוֹהֶן רַגְלוֹ, אֲבָל הוּא לֹא הֵגִיב. אִמָּהּ הֵכִינָה אוֹרֶז בְּקִרְבַת מָקוֹם, וְהִיא הָלְכָה אֵלֶיהָ וְנִשְׁכְּבָה לְצִדָּהּ.
קוֹל פַּטִּישֵׁי עֵץ וְקוּרְנָסִים הָעִיר אוֹתָהּ בַּבּוֹקֶר. בְּאִם! בְּאִם! בְּאִם! בְּעֵינַיִים מְעוּרְפָּלוֹת עֲדַיִין הִיא גִּישְּׁשָׁה אֶת דַּרְכָּהּ אֶל הַבַּיִת. אָבִיהָ הָיָה שָׁם לְמַעְלָה, עַל הַחֵלֶק הַקָּטָן שֶׁעוֹד נוֹתַר מֵהַגַּג. הוּא יָשַׁב עַל אַחַת מְקוֹרוֹת הַבַּרְזֶל הַשְּׁחוֹרוֹת שֶׁל הַגַּג וְנִיסֵּר אוֹתָהּ בְּמַסּוֹר. שְׁנֵי פּוֹעֲלִים הֵנִיפוּ אֶת קוּרְנְסֵיהֶם עַל הַקִּיר שֶׁתַּחְתָּיו, עַנְנֵי אָבָק עָלוּ וְכִיסּוּ אֶת אָבִיהָ וְאֶת מַסּוֹרוֹ. לִיבָּה שֶׁל סוּמְיָה דִּילֵּג בְּשִׂמְחָה.
הִיא רָצָה אֶל אִמָּהּ וְקָרְאָה: "אַבָּא חָזַר לַעֲבוֹד!"
אִמָּהּ הָיְתָה עִם כָּל שְׁאָר הַנָּשִׁים. הֵן יָרְדוּ מִכִּיוּוּן הַבַּיִת, וְנָשְׂאוּ עַל רָאשֵׁיהֶן קַעֲרוֹת מַתֶּכֶת גְּדוֹלוֹת, מְלֵאוֹת עַד גְּדוֹתֵיהֶן בִּפְסוֹלֶת בִּנְיָין. "תִּשְׁמְרִי עַל רָאג'וּ שֶׁלֹּא יֵירָטֵב," אָמְרָה אִמָּהּ, וְחָלְפָה עַל פְּנֵי סוּמְיָה.
רַק אָז הִבְחִינָה סוּמְיָה בְּטִפְטוּף הַגֶּשֶׁם הַדַּק.
רָאג'וּ שָׁכַב עַל הַשְּׂמִיכָה שֶׁעָלֶיהָ יֶשְׁנָהּ אִמָּם. הִיא הֵעִירָה אוֹתוֹ וְלָקְחָה אוֹתוֹ אֶל אֶחָד הָאוֹהָלִים. רָאג'וּ הֵחֵל לְיַיבֵּב, וְאָמַר שֶׁהוּא עוֹד רוֹצָה לִישׁוֹן. הִיא נִיגְּשָׁה לְמַחְצֶלֶת הַכְּחוּלָּה. אָבִיהָ לֹא נָגַע בְּאוֹרֶז אֶתְמוֹל בַּלַּיְלָה. הִיא עִרְבְּבָה אֶת הָאוֹרֶז הַיָּבֵשׁ עִם מֵי גֶּשֶׁם, יָצְרָה דַּיְיסָה וְדָחֲפָה חוֹפְנִים לְפִיו שֶׁל רָג'וּ. הוּא אָמַר שֶׁזֶּה לֹא טָעִים לוֹ וּבְכָל פַּעַם נָשַׁךְ אֶת אֶצְבְּעוֹתֶיהָ.
הַגֶּשֶׁם הִתְחַזֵּק וְהִיא שָׁמְעָה אֶת מְנַהֵל הָעֲבוֹדָה מְרֵעִים בְּקוֹלוֹ: "לֹא לְהִתְעַכֵּב, בְּנֵי נָשִׁים קֵירְחוֹת שֶׁכְּמוֹתְכֶם!"
הַגֶּשֶׁם פָּסַק, וְרָאג'וּ מִיָּד דָּרַשׁ לְהִתְנַדְנֵד בְּנַדְנֵדָה. "תֶּיכֶף הַגֶּשֶׁם יַחֲזוֹר," הִיא אָמְרָה, אֲבָל הוּא לֹא הָיָה מוּכָן לְוַותֵּר. הִיא נָשְׂאָה אוֹתוֹ בִּזְרוֹעוֹתֶיהָ אֶל צָמִיג הַמַּשָּׂאִית הַיָּשָׁן שֶׁנִּתְלָה בְּסָמוּךְ לְחוֹמַת הַמִּתְחָם וְשִׁימֵּשׁ כְּנַדְנֵדָה, שְׁמָהּ אוֹתוֹ עָלָיו, דָּחֲפָה אוֹתוֹ וְצָעֲקָה: "אַחַת! שְׁתַּיִים!"
וּבְעוֹדָהּ דּוֹחֶפֶת, הוֹפִיעַ לְפָנֶיהָ אָדָם.
עוֹרוֹ הַכֵּהֶה וְהָרָטוֹב הָיָה מְכוּסֶּה אָבָק לָבָן וְנִדְרָשׁ לָהּ רֶגַע כְּדֵי לְזַהוֹתוֹ.
"מְתוּקָה," אָמַר, "אַתְּ צְרִיכָה לַעֲשׂוֹת מַשֶּׁהוּ בִּשְׁבִיל אַבָּא."
לִבָּהּ פַּעַם בִּמְהִירוּת מְטוֹרֶפֶת וְהִיא לֹא הִצְלִיחָה לוֹמַר מִילָּה. הִיא רָצְתָה שֶׁיַּגִּיד "מְתוּקָה", לֹא כְּמוֹ שֶׁאָמַר זֹאת עַכְשָׁיו — כְּאִילּוּ הָיְתָה זוֹ סְתָם מִילָּה, סְתָם פְּלִיטָה הַחוּצָה שֶׁל אֲוִויר — אֶלָּא כְּמוֹ פַּעַם, עִם כָּל הַלֵּב, וְעִם חִיבּוּק חָזָק חָזָק קָרוֹב לְחָזֵהוּ וְעִם לְחִישׁוֹת נִרְגָּשׁוֹת הַיָּשָׁר לְתוֹךְ אוֹזְנָהּ.
הוּא הִמְשִׁיךְ לְדַבֵּר, בְּהִיגּוּיוֹ הַמּוּזָר, הָאִיטִּי, הָעִילֵּג, וְאָמַר לָהּ מָה הוּא רוֹצֶה שֶׁתַּעֲשֶׂה, וְאָז הוּא חָזַר אֶל הַבַּיִת.
הִיא מָצְאָה אֶת רָאג'וּ — הוּא אָחַז בְּיָדוֹ שֶׁבֶר זְכוּכִית שֶׁגָּנַב מֵאֲתַר הַהֲרִיסוֹת וְחָתַךְ שִׁלְשׁוּל לְפִיסּוֹת קְטַנּוֹת — וְאָמְרָה: "אֲנַחְנוּ צְרִיכִים לָלֶכֶת."
אֶת רָאג'וּ אָסוּר לְהַשְׁאִיר אֲפִילּוּ רֶגַע אֶחָד לְבַד, גַּם אִם הוּא יִהְיֶה מִטְרָד אֲמִיתִּי בְּמַסָּע כָּזֶה. פַּעַם אַחַת הִשְׁאִירָה אוֹתוֹ לְבַד וְהוּא בָּלַע חֲתִיכַת זְכוּכִית.
"לְאָן הוֹלְכִים?" שָׁאַל.
"לַבַּאנְדֵּר."
"לָמָּה?"
"אַבָּא קָבַע לְהִיפָּגֵשׁ עִם כַּמָּה חֲבֵרִים, וְהֵם מְחַכִּים לוֹ בַּמָּקוֹם הַזֶּה, בְּאֵיזֶה גַּן לְיַד הַבַּאנְדֶּר. אַבָּא לֹא יָכוֹל לָלֶכֶת לְשֵׁם, כִּי מְנַהֵל הָעֲבוֹדָה יַרְבִּיץ לוֹ עוֹד פַּעַם. אַתָּה לֹא רוֹצֶה שֶׁמְּנַהֵל הָעֲבוֹדָה יַרְבִּיץ לוֹ עוֹד פַּעַם מוּל כָּל הָעוֹלָם, נָכוֹן?"
"לֹא," אָמַר רָאג'וּ. "וּבַגֵּן הַזֶּה, מָה אֲנַחְנוּ נַעֲשֶׂה?"
"נִיתָּן לַחֲבֵרִים שֶׁל אַבָּא בַּגַּן הַזֶּה עֶשֶׂר רוּפְּיוֹת, וְהֵם יִיתְּנוּ לָנוּ מַשֶּׁהוּ שֶׁאַבָּא מַמָּשׁ מַמָּשׁ צָרִיךְ."
"מָה?"
הִיא גִּילְּתָה לוֹ.
רָאג'וּ כְּבָר הָיָה מְמוּלָּח בְּכָל הַקָּשׁוּר לְכֶסֶף, וְהוּא שָׁאַל: "כַּמָּה זֶה עוֹלֶה?"
"עֶשֶׂר רוּפְּיוֹת, הוּא אָמַר."
"הוּא נָתַן לְךָ עֶשֶׂר רוּפְּיוֹת?"
"לֹא. אַבָּא אָמַר שֶׁאֲנַחְנוּ צְרִיכִים לְהַשִּׂיג אֶת הַכֶּסֶף בְּעַצְמֵנוּ. נִצְטָרֵךְ לְקַבֵּץ נְדָבוֹת."
הַשְּׁנַיִים הָלְכוּ לְאוֹרֶךְ רוֹז לַיְין, וְהִיא הִקְפִּידָה לְהַבִּיט עַל הָאָרֶץ. פַּעַם מָצְאָה חָמֵשׁ רוּפְּיוֹת עַל הָאָרֶץ — כֵּן, חָמֵשׁ! אַתָּה לֹא יָכוֹל לָדַעַת מָה תִּמְצָא לְיַד בָּתֵּי הָעֲשִׁירִים.
הֵם זָזוּ לְשׁוּלֵי הָרְחוֹב. מְכוֹנִית לְבָנָה עָצְרָה לְרֶגַע כְּדֵי לַחֲצוֹת בְּלִיטָה בַּכְּבִישׁ וְהִיא צְעָקָה אֶל הַנַּהָג: "אֵיפֹה הַנָּמֵל, דָּוִד?"
"רָחוֹק מִפֹּה," צָעַק בַּחֲזָרָה. "צְאוּ לַכְּבִישׁ הָרָאשִׁי וּקְחוּ שְׂמֹאלָה."
הַחַלּוֹנוֹת הַכֵּהִים בְּחֶלְקָהּ הָאֲחוֹרִי שֶׁל הַמְּכוֹנִית הָיוּ סְגוּרִים, אֲבָל מִבַּעַד לְחַלּוֹנוֹ שֶׁל הַנַּהָג רָאֲתָה סוּמְיָה בַּחֲטָף יָד שֶׁל נוֹסַעַת עִם צְמִידֵי זָהָב. הִיא רָצְתָה לִנְקוֹשׁ עַל הַחַלּוֹן. אֲבָל הִיא זָכְרָה אֶת הַחוֹק שֶׁל מְנַהֵל הָעֲבוֹדָה אֲשֶׁר חָל עַל כָּל יַלְדֵי הַפּוֹעֲלִים. אָסוּר לְקַבֵּץ נְדָבוֹת בְּרוּז לַיְין. רַק בַּכְּבִישׁ הָרָאשִׁי. הִיא שָׁלְטָה בְּעַצְמָהּ.
כָּל הַבָּתִּים בְּרוּז לַיְין נֶהֶרְסוּ וְנִבְנוּ מֵחָדָשׁ. סוּמְיָה תָּהֲתָה מַדּוּעַ רוֹצִים אֲנָשִׁים לַהֲרוֹס אֶת הַבָּתִּים הַיָּפִים, הַגְּדוֹלִים וְהַמְּסוּיָּדִים לָבָן הָאֵלֶּה. אוּלַי גַּם בָּתִּים הוֹפְכִים לְבִלְתִּי שְׁמִישִׁים אַחֲרֵי תְּקוּפָה מְסוּיֶּמֶת, כְּמוֹ נַעֲלַיִים.
בְּכָל פַּעַם שֶׁהָרַמְזוֹר בַּכְּבִישׁ הָרָאשִׁי הָפַךְ אָדוֹם, עָבְרָה סוּמְיָה מֵאוֹטוֹ-רִיקְשָׁה אַחַת לְבָאָה אַחֲרֶיהָ, וּפָתְחָה וְסָגְרָה אֶת אֶצְבְּעוֹתֶיהָ.
"דָּוִד, רַחֵם עָלַי, אֲנִי גּוֹוַעַת מֵרָעָב."
אִמָּא שֶׁלָּהּ לִימְּדָה אוֹתָהּ אֶת הַטֶּכְנִיקָה, וְהִיא שָׁלְטָה בָּהּ הֵיטֵב. זֶה הָלַךְ כָּכָה: תּוֹךְ כְּדֵי בַּקָּשַׁת הַכֶּסֶף, הִיא שָׁמְרָה עַל קֶשֶׁר עַיִן לְמֶשֶׁךְ שָׁלוֹשׁ שְׁנִיּוֹת. אַחֵר כָּךְ הָיוּ עֵינֶיהָ מַתְחִילוֹת לִנְדּוֹד לְעֵבֶר הָאוֹטוֹ-רִיקְשָׁה הַבָּאָה. "אִמָּא, אֲנִי רְעֵבָה" (שִׁפְשׁוּף שֶׁל הַבֶּטֶן) "תְּנִי לִי אוֹכֶל" (קִימּוּץ הָאֶצְבָּעוֹת וְקֵירוּבָן אֶל הַפֶּה).
"אָח גָּדוֹל, אֲנִי רְעֵבָה."
"סַבָּא, אֲפִילּוּ מַטְבֵּעַ קָטָן יָכוֹל—"
בִּזְמַן שֶׁהִיא עָבְדָה עַל הַכְּבִישׁ, יָשַׁב רָאג'וּ עַל הָאָרֶץ וְהָיָה אָמוּר לְיַיבֵּב בְּכָל פַּעַם שֶׁמִּישֶׁהוּ בִּלְבוּשׁ נָאֶה עָבַר לְיָדוֹ. הִיא לֹא צִיפְּתָה שֶׁיֵּלֵךְ לוֹ מִי-יוֹדֵעַ-מָה, אֲבָל לְפָחוֹת יָדְעָה שֶׁכָּךְ לֹא יִסְתַּבֵּךְ בְּצָרוֹת אֲחֵרוֹת, כְּמוֹ רִיצָה אַחֲרֵי מְכוֹנִיּוֹת, אוֹ נִיסְיוֹנוֹת לְלַטֵּף כְּלָבִים מְשׁוֹטְטִים שֶׁאוּלַי חוֹלִים בְּכַלֶּבֶת.
לִקְרַאת הַצָּהֳרַיִים נִמְלְאוּ הַכְּבִישִׁים מְכוֹנִיּוֹת. חַלּוֹנוֹתֵיהֶם הָיוּ סְגוּרִים בִּגְלַל הַגֶּשֶׁם וְהָיָה עָלֶיהָ לְקָרֵב אֶת שְׁתֵּי יָדֶיהָ לַשִּׁמְשָׁה וְלִשְׂרוֹט כְּמוֹ חָתוּל כְּדֵי לִזְכּוֹת בִּתְשׂוּמֶת לֵב. בְּאַחַת הַמְּכוֹנִיּוֹת הָיוּ הַחַלּוֹנוֹת פְּתוּחִים וְהִיא חָשְׁבָה שֶׁשֶּׁפֶר עָלֶיהָ גּוֹרָלָהּ.
יָדֶיהָ שֶׁל אִישָּׁה בְּאַחַת הַמְּכוֹנִיּוֹת הָיוּ מְכוּסּוֹת בְּצִיּוּרִים שֶׁל דּוּגְמָאוֹת מוּזְהָבוֹת וְסוּמְיָה בָּהֲתָה בָּהֶן. הִיא שָׁמְעָה אֶת הָאִישָּׁה בַּעֲלַת יְדֵי הַזָּהָב אוֹמֶרֶת לְמִישֶׁהוּ אַחֵר בִּמְכוֹנִית: "הָעִיר מְלֵאָה קַבְּצָנִים בְּיָמֵינוּ. פַּעַם זֶה לֹא הָיָה כָּכָה."
הָאָדָם הַנּוֹסָף רָכַן לִפְנִים וּבָהָה לְרֶגַע. "הֵם כָּל כָּךְ כֵּהִים... מֵאֵיפֹה הֵם בָּאִים?"
"לְךָ תֵּדַע."
רַק חֲמִישִּׁים פְּאִיסוֹת, אַחֲרֵי שָׁעָה.
מַטְּרָתָהּ הַבָּאָה הָיְתָה אוֹטוֹבּוּס שֶׁעָצַר בָּרַמְזוֹר הָאָדוֹם וְשֶׁעָלָיו נִיסְּתָה לַעֲלוֹת וּלְקַבֵּץ נְדָבוֹת בְּתוֹכוֹ. אֲבָל הַכַּרְטִיסָן הִבְחִין בָּהּ בְּהִתְקַרְבָּה וְחָסַם לָהּ אֶת הַדֶּלֶת: "לֹא בָּא בְּחֶשְׁבּוֹן."
"לָמָּה לֹא, דָּוִד?"
"מִי אַתְּ חוֹשֶׁבֶת שֶׁאֲנִי, אִישׁ עָשִׁיר כְּמוֹ מַר אָנָגֶ'יְנִיר? לְכִי לְבַקֵּשׁ מִמִּישֶׁהוּ אַחֵר, חֲצוּפָה!"
הוּא הִזְעִיף פָּנָיו אֵלֶיהָ וְהֵנִיף אֶת פְּתִיל הַמַּשְׁרוֹקִית הָאָדוֹם כְּמוֹ הָיָה שׁוֹט. הִיא נִדְחֲקָה הַחוּצָה.
"הוּא הָיָה בֶּן זוֹנָה אֲמִיתִּי," אָמְרָה לְרָאג'וּ, וְהוּא, בִּתְגוּבָה, הֶרְאָה לָהּ מַשֶּׁהוּ: יְרִיעַת פְּלַסְטִיק לָאֲרִיזָה, מְלֵאָה בּוּעוֹת עֲגוּלּוֹת שֶׁאִפְשֵׁר לְפַצְפֵּץ.
הִיא וִידְּאָה שֶׁהַכַּרְטִיסָן לֹא רוֹאָה, כָּרְעָה בֶּרֶךְ עַל הַכְּבִישׁ וְהִנִּיחָה אֶת הַיְּרִיעָה לִפְנֵי הַגַּלְגַּל. רָאג'וּ הִשְׁתּוֹפֵף לְצִדָּהּ: "לֹא, זֶה לֹא טוֹב. הַגַּלְגַּלִּים לֹא יַעֲלוּ עַל זֶה," אָמַר. "תִּדְחֲפִי אֶת זֶה עוֹד קְצָת יָמִינָה."
הָאוֹטוֹבּוּס חָזַר לָנוּעַ, וְגַלְגַּלָּיו דָּרְסוּ אֶת יְרִיעַת הַפְּלַסְטִיק. פִּצְפּוּץ הַבּוּעוֹת הִבְהִיל אֶת הַנּוֹסְעִים, וְהַכַּרְטִיסָן הוֹצִיא אֶת רֹאשׁוֹ מֵהַחַלּוֹן לִרְאוֹת מָה קָרָה. שְׁנֵי הַיְּלָדִים בָּרְחוּ מִשָּׁם.
שׁוּב הֵחֵל לָרֶדֶת גֶּשֶׁם. הַשְּׁנַיִים הִשְׁתּוֹפְפוּ תַּחַת עֵץ. אֱגוֹזֵי קוֹקוּס נָפְלוּ וְהִתְנַפְּצוּ עַל הָאָרֶץ וְאָדָם שֶׁעָמַד לְיָדָם וּבְיָדוֹ מִטְרִיָּיה קָפַץ בְּבֶהָלָה, קִילֵּל אֶת הָעֵץ וּבָרַח. הִיא צִחְקְקָה, אֲבָל רָאג'וּ הָיָה מוּדְאָג שֶׁיִּיפָּגְעוּ מִנְּפִילָה שֶׁל אֱגוֹז קוֹקוּס.
הַגֶּשֶׁם חָדַל, וְהִיא מָצְאָה עָנָף וְהִתְוְותָה סִימָנִים עַל הָאֲדָמָה. הִיא שִׂרְטְטָה מִפֹּה שֶׁל הָעִיר כְּפִי שֶׁנִּתְפְּסָה בְּדִמְיוֹנָהּ. כָּאן — זֶה רוֹז לַיְין. כָּאן — זֶה הַמָּקוֹם שֶׁמִּמֶּנּוּ בָּאוּ, קָרוֹב לְרוּז לַיְין. כָּאן — זֶה הַבְּאַנְדֵּר. וְכָאן — הַגַּן שֶׁבְּתוֹךְ הַבַּאנְדֶּר שֶׁאֵלָיו הֵם צְרִיכִים לְהַגִּיעַ.
"אַתָּה מֵבִין אֶת זֶה?" שָׁאֲלָה אֶת רָאג'וּ. הוּא הִנְהֵן, נִלְהָב מִן הַמַּפָּה.
"כְּדֵי לְהַגִּיעַ לְבָאנְדָּר, אֲנַחְנוּ צְרִיכִים לָלֶכֶת" — הִיא צִייְּרָה עוֹד חֵץ — "דֶּרֶךְ הַמָּלוֹן הַגָּדוֹל."
"וְאָז?"
"וְאָז לָלֶכֶת לַגַּן שֶׁבְּתוֹךְ הַבַּאנְדֶּר..."
"וְאָז?"
"נִמְצָא אֶת הַדָּבָר שֶׁאַבָּא רוֹצֶה שֶׁנִּקְנָה לוֹ."
"וְאָז?"
הָאֱמֶת הִיא שֶׁלֹּא הָיָה לָהּ מוּשָּׂג אִם הַמָּלוֹן נִמְצָא בַּדֶּרֶךְ לַנָּמֵל אוֹ לֹא, אֲבָל הַגֶּשֶׁם הִבְרִיחַ אֶת כְּלֵי הָרֶכֶב מִן הָרְחוֹבוֹת וְהַמָּלוֹן הָיָה הַמָּקוֹם הַיָּחִיד שֶׁבּוֹ הָיְתָה יְכוֹלָה לְקַבֵּץ נְדָבוֹת עַכְשָׁיו.
"אַתָּה צָרִיךְ לְבַקֵּשׁ כֶּסֶף בְּאַנְגְּלִית מֵהַתַּיָּירִים," הִקְנִיטָה אֶת רָאג'וּ בַּדֶּרֶךְ לַמָּלוֹן. "אַתָּה יוֹדֵעַ מָה לְהַגִּיד בְּאַנְגְּלִית?"
הֵם עָצְרוּ מִחוּץ לַמָּלוֹן, לְהִתְבּוֹנֵן בִּקְבוּצַת עוֹרְבִים שֶׁרַחֲצָה בִּשְׁלוּלִית מַיִם. הַשֶּׁמֶשׁ הֵאִירָה עַל הַמַּיִם, הָעוֹרְבִים נִיעֲרוּ אֶת גּוּפָם וְהַנּוֹצוֹת הַשְּׁחוֹרוֹת שֶׁלָּהֶם זָהֲרוּ תַּחַת רְסִיסֵי הַמַּיִם. רָאג'וּ הִכְרִיז שֶׁזֶּה הַדָּבָר הֲכִי יָפֶה שֶׁרָאָה מֵעוֹלָם.
אִישׁ בְּלִי יָדַיִים וּבְלִי רַגְלַיִים יָשַׁב בַּחֲזִית הַמָּלוֹן. הוּא צָעַק וְקִילֵּל מִן הֶעָבָר הַשֵּׁנִי שֶׁל הַכְּבִישׁ.
"לְכוּ מִפֹּה, יַלְדֵי שָׂטָן! אָמַרְתִּי לָכֶם לֹא לַחֲזוֹר לְפֹה יוֹתֵר!"
הִיא צָעֲקָה בַּחֲזָרָה: "לֵךְ לַעֲזָאזֵל, מִפְלֶצֶת! אֲנַחְנוּ אָמַרְנוּ לְךָ לֹא לַחֲזוֹר לְפֹה יוֹתֵר!"
הוּא יָשַׁב עַל לוּחַ עֵץ בַּעַל גַּלְגַּלִּים. בְּכָל פַּעַם שֶׁהֶאָטָה מְכוֹנִית לִקְרַאת הָרַמְזוֹר שֶׁמּוּל הַמָּלוֹן, הוּא גַּלְגַּל לְעֶבְרָהּ אֶת לוּחַ הָעֵץ וְקִיבֵּץ נְדָבוֹת מִצִּדָּהּ הָאֶחָד, וְהִיא קִיבְּצָה נְדָבוֹת מִן הַצַּד הַשֵּׁנִי שֶׁל הַמְּכוֹנִית.
רָאג'וּ יָשַׁב עַל הַמִּדְרָכָה וּפִיהֵק.
"לָמָּה אֲנַחְנוּ צְרִיכִים לְקַבֵּץ נְדָבוֹת? אַבָּא עוֹבֵד הַיּוֹם. רָאִיתִי אוֹתוֹ מְנַסֵּר אֶת הַדְּבָרִים הָאֵלֶּה..." הוּא פִּישֵּׂק אֶת רַגְלָיו לַצְּדָדִים וְהֵחֵל לְנַסֵּר קוֹרֶה דִּמְיוֹנִית מִתַּחְתָּיו.
"שֶׁקֶט."
שְׁתֵּי מוֹנִיּוֹת הוֹפִיעוּ לְצַד הָרַמְזוֹר הָאָדוֹם. הָאִישׁ הַגִּידֵּם וְהַקִּיטֵּעַ מִיהֵר עַל לוּחַ הָעֵץ שֶׁלּוֹ אֶל הַמּוֹנִית הָרִאשׁוֹנָה. הִיא רָצָה אֶל הַמּוֹנִית הַשְּׁנִיָּיה וְהַכְּנִיסָה אֶת יָדָהּ דֶּרֶךְ הַחַלּוֹן הַפָּתוּחַ. בַּמּוֹנִית יָשַׁב תַּיָּיר זָר. הוּא בָּהָה בָּהּ בְּפֶה פָּתוּחַ: הִיא רָאֲתָה אֶת שְׂפָתָיו יוֹצְרוֹת O וָרוֹד וּמוּשְׁלָם.
"נָתְנוּ לְךָ כֶּסֶף?" שָׁאַל רָאג'וּ, בְּשׁוּבָה מֵהַמְּכוֹנִית וּמֵהָאִישׁ הַלָּבָן.
"לֹא. קוּם," אָמְרָה וְהֵקִימָה אוֹתוֹ עַל רַגְלָיו.
הֵם חָצוּ שְׁנֵי צְמָתִים בְּרַמְזוֹרִים אֲדוּמִּים, וּלְפֶתַע קָלַט רָאג'וּ אֶת הָעִנְיָין. הוּא הִצְבִּיעַ עַל אֶגְרוֹפָהּ הַקָּמוּץ.
"קִיבַּלְתָּ כֶּסֶף מֵהָאִישׁ הַלָּבָן. יֵשׁ לְךָ כֶּסֶף!"
הִיא נִיגְּשָׁה לְאוֹטוֹ-רִיקְשָׁה שֶׁחָנְתָה לְצַד הַכְּבִישׁ: "אֵיךְ מַגִּיעִים לְבָאנְדָּר?"
הַנַּהָג פִּיהֵק. "אֵין לִי כֶּסֶף. לְכִי מִפֹּה."
"אֲנִי לֹא רוֹצֶה כֶּסֶף. אֲנִי רוֹצֶה הוֹרָאוֹת אֵיךְ לְהַגִּיעַ לְבָאנְדָּר."
"אָמַרְתִּי לָךְ, לֹא נוֹתֵן לְךָ שׁוּם דָּבָר."
הִיא יָרְקָה בְּפָנָיו. אַחֵר כָּךְ אָחֲזָה בְּפֶרֶק יָדוֹ שֶׁל רָאג'וּ וְהֵם רָצוּ כְּמוֹ מְשׁוּגָּעִים.
נַהַג הָאוֹטוֹ-רִיקְשָׁה הַבָּא שֶׁאוֹתוֹ שֶׁאֵלּוּ הָיָה אִישׁ נֶחְמָד. "זֹאת דֶּרֶךְ אֲרוּכָּה מְאוֹד. אוּלַי תִּיקְּחוּ אוֹטוֹבּוּס? קַו 343 יָבִיא אֶתְכֶם לְשֵׁם. בְּרֶגֶל זֶה יִיקַּח לָכֶם לְפָחוֹת שְׁעָתַיִים."
"אֵין לָנוּ כֶּסֶף, דָּוִד."
הוּא נָתַן לָהֶם מַטְבֵּעַ שֶׁל רוּפְּיָה וְשָׁאַל: "אֵיפֹה הַהוֹרִים שֶׁלָּכֶם?"
הֵם עָלוּ לָאוֹטוֹבּוּס וְשִׁילְּמוּ לְכַרְטִיסָן. "אֵיפֹה אַתֶּם יוֹרְדִים?"
"בַּנָּמֵל."
"הָאוֹטוֹבּוּס הַזֶּה לֹא מַגִּיעַ לַנָּמֵל. אַתֶּם צְרִיכִים אֶת קַו 343. זֶה קַו—"
הֵם יָרְדוּ וְהָלְכוּ בָּרֶגֶל.
כָּעֵת הָיוּ קְרוֹבִים לְצוֹמֶת בְּאֵר הַמַּיִם הַקְּרִירִים. הֵם רָאוּ אֶת הַנַּעַר בַּעַל הַזְּרוֹעַ הָאַחַת וְהָרֶגֶל הָאַחַת עוֹבֵד שָׁם כְּמוֹ תָּמִיד. הוּא עָבַר בְּדִילּוּגִים מִמְּכוֹנִית לַמְּכוֹנִית וְקִיבֵּץ נְדָבוֹת לִפְנֵי שֶׁהַסְּפִיקָה הִיא לְהַגִּיעַ אֲלֵיהֶן. מִישֶׁהוּ נָתַן לוֹ צְנוֹן הַיּוֹם, אָז הוּא הִסְתּוֹבֵב וְקִיבֵּץ נְדָבוֹת וּבְיָדוֹ צְנוֹן גָּדוֹל וְלָבָן, וְהוּא נַקַשׁ בּוֹ עַל הַחַלּוֹנוֹת הַקִּדְמִיִּים כְּדֵי לִמְשׁוֹךְ אֶת תְּשׂוּמֶת לֵב הַנּוֹסְעִים.
"שֶׁלֹּא תָּעֵזּוּ לְקַבֵּץ פֹּה נְדָבוֹת, בְּנֵי זוֹנוֹת!" צָעַק לְעֶבְרָם, וְנוֹפֵף בִּצְנוֹן בְּאִיּוּם.
שְׁנֵיהֶם חָרְצוּ לָשׁוֹן לְעֶבְרוֹ וְצָעֲקוּ: "מִפְלֶצֶת! מִפְלֶצֶת מַגְעִילָה!"
אַחֲרֵי שָׁעָה הֵחֵל רָאג'וּ לִבְכּוֹת וְסֵירֵב לְהַמְשִׁיךְ לָלֶכֶת, אָז הִיא חִיטְּטָה בַּפַּח זֶבֶל וְחִיפְּשָׂה מַשֶּׁהוּ לֶאֱכוֹל. הָיְתָה שָׁם חֲפִיסָה וּבָהּ שְׁתֵּי עוּגִיּוֹת, וְכָל אֶחָד מֵהֶם אָכַל אַחַת.
הֵם הִמְשִׁיכוּ לָלֶכֶת. כַּעֲבוֹר זְמַן מָה, הֵחֵלּוּ נְחִירָיו שֶׁל רָאג'וּ לְהִתְרַחֵב.
"אֲנִי מֵרִיחַ מִפֹּה אֶת הַיָּם."
גַּם הִיא הֵרִיחָה אוֹתוֹ.
הֵם הִגְבִּירוּ אֶת מְהִירוּת הֲלִיכָתָם. הֵם רָאוּ אִישׁ מְצַיֵּיר שֶׁלֶט בְּאַנְגְּלִית לְצַד הַכְּבִישׁ, שְׁנֵי חֲתוּלִים נִלְחָמִים עַל גַּג שֶׁל "פִיאָט" לְבָנָה, עֲגָלָה רְתוּמָה לְסוּס מְלֵאָה עֵצִים קְצוּצִים, פִּיל הוֹלֵךְ בַּכְּבִישׁ וְעַל גַּבּוֹ תֵּל עֵלִי אִזְדָּרֶכֶת, מְכוֹנִית אַחֲרֵי תְּאוּנָה, וְעוֹרֵב מֵת, טְפָרָיו מְקוּפָּלִים בְּנוּקְשׁוּת אֶל חָזֵהוּ, בִּטְנוֹ הַפְּתוּחָה שׁוֹרֶצֶת נְמָלִים שְׁחוֹרוֹת.
וְאָז הִגִּיעוּ לְבָאנְדָּר.
הַשֶּׁמֶשׁ הֵחֵלָּה לִשְׁקוֹעַ בַּיָּם וְהֵם חָלְפוּ עַל פְּנֵי הַשְּׁוָוקִים הַצְּפוּפִים, בְּחִיפּוּשָׂם אַחֵר גַּן.
"אֵין גַּנִּים כָּאן בְּבָאנְדָּר. בִּגְלַל זֶה הָאֲוִויר פֹּה רַע כָּל כָּךְ," אָמַר לָהֶם מוֹכֵר בּוֹטְנִים מוּסְלְמִי זָקֵן. "שָׁלְחוּ אֶתְכֶם לַמָּקוֹם הַלֹּא-נָכוֹן."
הוּא רָאָה אֶת פְּנֵיהֶם הַנְּפוּלִים וְהִצִּיעַ לָהֶם חוֹפֶן בּוֹטְנִים לְכַרְסֵם.
רָאג'וּ יִילֵּל. הוּא הָיָה רָעֵב... לַעֲזָאזֵל עִם הַבּוּטָנִים! הוּא הִשְׁלִיךְ אוֹתָם בַּחֲזָרָה עַל הַמּוּסְלְמִי, וְזֶה כִּינָּה אוֹתוֹ שָׂטָן.
רָאג'וּ כְּבָר לֹא עָמַד בָּזֶה, וְהוּא עָזַב אֶת אֲחוֹתוֹ וְרָץ, וְהִיא רָצָה אַחֲרָיו עַד שֶׁלְּבַסּוֹף נֶעֱצַר.
"תִּרְאִי!" הוּא צוֹוֵחַ, וְהִצְבִּיעַ עַל בִּנְיָין בַּעַל כִּיפָּה לְבָנָה וּבַחֲזִיתוֹ שׁוּרָה שֶׁל גְּבָרִים קְטוּעֵי גַּפַּיִים וְחַבּוּשֵׁי אֵיבָרִים.
הֵם עָשׂוּ אֶת דַּרְכָּם בִּזְהִירוּת בֵּין הַמְּצוֹרָעִים. וְאָז הִיא רָאֲתָה אָדָם שׁוֹכֵב עַל סַפְסָל, נוֹשֵׁם בִּכְבֵדוּת וְיָדָיו מוּצְלָבוֹת מֵעַל פָּנָיו. הִיא הִתְקָרְבָה אֶל הַסַּפְסָל וּמִשָּׁם הִיא רָאֲתָה, מַמָּשׁ עַל שְׂפַת הַמַּיִם, מוּפְרָד בְּחוֹמַת אֶבֶן קְטַנָּה, פַּארְק קָטָן וְיָרוֹק.
רָאג'וּ הָיָה שָׁקֵט עַכְשָׁיו.
בְּהַגִּיעָם אֶל הַפַּארְק, שָׁמְעוּ צְעָקוֹת. שׁוֹטֵר סָטַר לָאִישׁ כֵּהֶה מְאוֹד. "אַתָּה גָּנַבְתָּ אֶת הַנַּעֲלַיִים? זֶה אַתָּה?"
הָאִישׁ כֵּהֶה הָעוֹר נָד בְּרֹאשׁוֹ. הַשּׁוֹטֵר הִכָּה אוֹתוֹ חָזָק יוֹתֵר. "בֶּן אִישָּׁה קֵירַחַת, קוֹדֶם אַתָּה לוֹקֵחַ סַמִּים, וְאַחַר כָּךְ אַתָּה גּוֹנֵב כָּל מִינֵי דְּבָרִים, וְאָז אַתָּה — בֶּן אִישָּׁה קֵירַחַת שֶׁכָּמוֹךָ—"
שְׁלוֹשָׁה גְּבָרִים לִבְנֵי שֵׂיעָר הִתְחַבְּאוּ מֵאֲחוֹרֵי שִׂיחַ סָמוּךְ, וְסִימְּנוּ לֵסוּמֵיהּ לָבוֹא וּלְהִתְחַבֵּא אִיתָּם. הִיא הֵבִיאָה אֶת רָאג'וּ אֶל הַשִּׂיחַ וְהֵם חִיכּוּ שָׁם עַד שֶׁהַשּׁוֹטֵר הָלַךְ.
הִיא לָחֲשָׁה לִשְׁלוֹשֶׁת הָאֲנָשִׁים לִבְנֵי הַשֵּׂיעָר: "אֲנִי בִּתּוֹ שֶׁל רַמְצַ'נְדְּרָן, הָאִישׁ שֶׁהוֹרֵס בָּתִּים שֶׁל עֲשִׁירִים בְּרוּז לַיְין."
אִישׁ מֵהַשְּׁלוֹשָׁה לֹא הִכִּיר אֶת אָבִיהָ.
"מָה אַתְּ רוֹצָה, יַלְדָּה קְטַנָּה?"
הִיא אָמְרָה אֶת הַמִּילָּה, כְּפִי שֶׁנִּשְׁמְעָה לְמֵיטַב זִיכְרוֹנָהּ: "...בֶּן."
אֶחָד מֵהֶם, הַמַּנְהִיג כְּכָל הַנִּרְאֶה, קִימֵּט אֶת מִצְחוֹ: "תַּגִּידִי שׁוּב."
הִיא חָזְרָה עַל הַמִּילָּה הַמְּשׁוּנָּה וְהוּא הִנְהֵן. הוּא הוֹצִיא מִכִּיסוֹ שַׂקִּיק עָשׂוּי נְיָיר עִיתּוֹן וְטָפַח עָלָיו: אַבְקָה לְבָנָה, כְּמוֹ גִּיר מְרוּסָּק, זָרְמָה מִתּוֹכוֹ. מִתּוֹךְ כִּיס אַחֵר הוֹצִיא סִיגַרְיָה, פָּתַח אוֹתָהּ, טָפַח עָלֶיהָ וְהוֹצִיא מִמֶּנָּה אֶת הַטַּבָּק, הוּא מִילֵּא אֶת הַנְּיָיר בְּאַבְקָה הַלְּבָנָה וְגַלְגַּל אוֹתוֹ בִּקְפִידָה. הוּא הֶחֱזִיק אֶת הַסִּיגַרְיָה גָּבוֹהַּ בָּאֲוִויר וּבְיָדוֹ הַשְּׁנִיָּיה הַחַוּוֹה לְעֵבֶר סוּמְיָה.
"שְׁתֵּים-עֶשְׂרֵה רוּפְּיוֹת."
"יֵשׁ לִי רַק תֵּשַׁע," אָמְרָה. "תִּצְטָרֵךְ לָקַחַת תֵּשַׁע."
"עֶשֶׂר."
הִיא נָתְנָה לָהֶם אֶת הַכֶּסֶף. לָקְחָה אֶת הַסִּיגַרְיָה. וְהִתְמַלְּאָה סָפֵק נוֹרָאִי.
"אִם אַתֶּם גּוֹנְבִים מִמֶּנִּי, אִם אַתֶּם מְרַמִּים אוֹתִי — רָאג'וּ וַאֲנִי נַחֲזוֹר עִם אַבָּא — וְנַרְבִּיץ לְכוּלְּכֶם." שְׁלוֹשֶׁת הַגְּבָרִים הִשְׁתּוֹפְפוּ יַחַד. הֵם הֵחֵלּוּ לִרְעוֹד וְצָחֲקוּ בְּיַחַד. הָיָה בָּהֶם מַשֶּׁהוּ דָּפוּק. הִיא אָחֲזָה בִּזְרוֹעוֹ שֶׁל רָאג'וּ וְהֵם רָצוּ.
קְטָעִים חֲטוּפִים מֵהַסְּצֵינָה שֶׁעָמְדָה לְהִתְרַחֵשׁ הִבְלִיחוּ בְּרֹאשָׁהּ. הִיא תִּרְאֶה לְאַבָּא מָה הֵבִיאָה עֲבוּרוֹ מִמֶּרְחַקִּים. "מְתוּקָה," הוּא יֹאמַר — כְּמוֹ שֶׁהָיָה אוֹמֵר פַּעַם — וִיחַבֵּק אוֹתָהּ, נִטְרַף מֵאַהֲבָה אֵלֶיהָ, וּשְׁנֵיהֶם יִשְׁתַּגְּעוּ מֵאַהֲבָה זֶה לָזֶה.
כַּעֲבוֹר זְמַן מָה הֵחֵלָּה לְהַרְגִּישׁ צְרִיבָה בְּרַגְלָהּ הַשְּׂמָאלִית וְהִיא מָתְחָה אֶת בְּהוֹנוֹתֶיהָ וְהִבִּיטָה בָּהֶן. רָאג'וּ הִתְעַקֵּשׁ שֶׁתִּיקַּח אוֹתוֹ עַל הַיָּדַיִים. אֲבָל מָה שֶׁנָּכוֹן נָכוֹן, הַקָּטַנְצִ'יק הִתְנַהֵג לְמוֹפֵת הַיּוֹם.
שׁוּב הֵחֵל לָרֶדֶת גֶּשֶׁם. רָאג'וּ בָּכָה. שָׁלוֹשׁ פְּעָמִים נֶאֶלְצָה לְאַיֵּים עָלָיו שֶׁתַּשְׁאִיר אוֹתוֹ שָׁם. פַּעַם אַחַת הִיא מַמָּשׁ עָזְבָה אוֹתוֹ וְהִתְרַחֲקָה מִמֶּנּוּ מֶרְחַק גּוּשׁ בִּנְיָינִים שָׁלֵם, וְאָז הוּא בָּא בִּמְרוּצָה אַחֲרֶיהָ, וְסִיפֵּר לָהּ עַל הַדְּרָקוֹן הָעֲנָקִי שֶׁרָדַף אַחֲרָיו.
הֵם עָלוּ עַל אוֹטוֹבּוּס.
"כַּרְטִיסִים," צָעַק הַנַּהָג, אֲבָל הִיא קָרְצָה לוֹ וְאָמְרָה: "אָח גָּדוֹל, תֵּן לָנוּ לַעֲלוֹת בְּחִינָּם, בְּבַקָּשָׁה..."
פָּנָיו הִתְרַכְּכוּ וְהוּא הִרְשָׁה לָהֶם לְהִישָּׁאֵר, אֲבָל מֵאָחוֹר.
בְּשׁוּבָם לְרוּז לַיְין כְּבָר יָרַד הַחוֹשֶׁךְ. הֵם רָאוּ אֶת הַמְּנוֹרוֹת דּוֹלְקוֹת בְּכָל בָּתֵּי הַמִּידּוֹת. מְנַהֵל הָעֲבוֹדָה יָשַׁב תַּחַת מְנוֹרַת הַגַּז שֶׁלּוֹ, וְדִיבֵּר אֶל אַחַד הַפּוֹעֲלִים. הַבַּיִת נִרְאֶה קָטָן יוֹתֵר: כָּל קוֹרוֹת הַגַּג נוֹסְרוּ.
"הֲלַכְתֶּם לְקַבֵּץ נְדָבוֹת בַּשְּׁכוּנָה הַזֹּאת?" צָעַק מְנַהֵל הָעֲבוֹדָה בִּרְאוֹתוֹ אֶת שְׁנֵיהֶם.
"לֹא, לֹא הָלַכְנוּ."
"אַל תְּשַׁקְּרִי לִי! לֹא הֱיִיתֶם פֹּה כָּל הַיּוֹם — וּמָה עֲשִׂיתֶם? קִיבַּצְתֶּם נְדָבוֹת בִּרְחוֹב רוֹז לַיְין!"
הִיא זָקְרָה אֶת שְׂפָתָהּ הָעֶלְיוֹנָה בְּבוּז.
"אוּלַי תְּבָרֵר אִם קִיבַּצְנוּ פֹּה נְדָבוֹת, לִפְנֵי שֶׁאַתָּה מַאֲשִׁים אוֹתָנוּ!"
מְנַהֵל הָעֲבוֹדָה הִזְעִיף פָּנִים לְעֶבְרָם, אֲבָל שָׁתַק, הַהִיגָּיוֹן שֶׁבְּדִבְרֵי הַיַּלְדָּה הֵבִיס אוֹתוֹ.
רָאג'וּ רָץ לְפָנֶיהָ, וְקָרָא לְאִמּוֹ בִּצְעָקוֹת. הֵם מָצְאוּ אוֹתָהּ יְשֵׁנָה לְבַדָּהּ, עֲטוּפָה בְּסָארִי שֶׁלָּהּ, הַלַּח מֵהַגֶּשֶׁם. רָאג'וּ רָץ אֵלֶיהָ, נָגַח בְּרֹאשׁוֹ בְּצַד גּוּפָהּ, וְהֵחֵל לְהִתְחַכֵּךְ בָּהּ, בְּחִיפּוּשׂ אַחַר חוֹם, כְּמוֹ חֲתַלְתּוּל. הָאִישָּׁה הַיְּשָׁנָה גָּנְחָה וְהִסְתּוֹבְבָה לַצַּד הַשֵּׁנִי. זְרוֹעָהּ הָאַחַת הֵחֵלָּה לְגָרֵשׁ אֶת רָאג'וּ מֵעָלֶיהָ.
"אִמָּהּ," אָמַר וְנִיעֵר אוֹתָהּ. "אִמָּהּ! אֲנִי רָעָב! סוּמְיָה לֹא נָתְנָה לִי לֶאֱכוֹל שׁוּם דָּבָר כָּל הַיּוֹם! הִיא הִכְרִיחָה אוֹתִי לָלֶכֶת בָּרֶגֶל וְלָקַחַת אוֹטוֹבּוּס אֶחָד וְעוֹד אֶחָד, וּבְלִי שׁוּם אוֹכֶל! אִישׁ לָבָן נָתַן לָהּ מֵאָה רוּפְּיוֹת אֲבָל הִיא לֹא נָתְנָה לִי שׁוּם דָּבָר לִשְׁתּוֹת אוֹ לֶאֱכוֹל."
"אַל תְּשַׁקֵּר!" נָשְׁפָה סוּמְיָה. "מָה עִם הָעוּגִיּוֹת?"
אַךְ הוּא הִמְשִׁיךְ לְנַעֵר אוֹתָהּ. "אִמָּהּ! סוּמְיָה לֹא נָתְנָה לִי שׁוּם דָּבָר לֶאֱכוֹל כָּל הַיּוֹם!"
שְׁנֵי הַיְּלָדִים הֵחֵלּוּ לְהֵיאָבֵק זֶה בָּזֶה. וְאָז טָפְחָה בַּעֲדִינוּת יָד עַל כְּתֵפָהּ שֶׁל סוּמְיָה.
"מְתוּקָה."
בִּרְאוֹתוֹ אֶת אֲבִיהֶם, עָלָה חִיּוּךְ מְעוּשֶּׂה עַל פָּנָיו שֶׁל רָאג'וּ. הוּא הִסְתּוֹבֵב וְרָץ אֶל אִמָּם. סוּמְיָה וְאָבִיהָ הִתְרַחֲקוּ הַצִּדָּה.
"זֶה אֶצְלֵךְ, מְתוּקָה? יֵשׁ לְךָ אֶת זֶה?"
הִיא שָׁאֲפָה שְׁאִיפָה עֲמוּקָּה. "הִנֵּה," אָמְרָה וְהִנִּיחָה אֶת הַחֲבִילָה בְּיָדָיו. הוּא הָרִים אוֹתָהּ לְאַפּוֹ, רִחְרֵחַ וְאַחַר הִכְנִיס אוֹתָהּ תַּחַת חוּלְצָתוֹ. הִיא רָאֲתָה אֶת יָדָיו מְשׁוֹטְטוֹת מִתַּחַת לַסְּרוֹנֵג שֶׁלּוֹ עַד לְמִפְשַׂעְתּוֹ. הוּא הוֹצִיא אֶת יָדוֹ. הִיא יָדְעָה שֶׁעַכְשָׁיו זֶה יַגִּיעַ, הַלִּיטּוּף שֶׁלּוֹ.
הוּא תָּפַס בְּפֶרֶק יָדָהּ. אֶצְבְּעוֹתָיו חָתְכוּ בִּבְשָׂרָהּ.
"מָה עִם הַמֵּאָה רוּפְּיוֹת שֶׁנָּתַן לְךָ הָאִישׁ הַלָּבָן? שָׁמַעְתִּי אֶת רָאג'וּ."
"אַף אֶחָד לֹא נָתַן לִי מֵאָה רוּפְּיוֹת, אַבָּא. אֲנִי נִשְׁבַּעַת לְךָ. רָאג'וּ מְשַׁקֵּר. אֲנִי נִשְׁבַּעַת לְךָ."
"אַל תְּשַׁקְּרִי. אֵיפֹה הַמֵּאָה רוּפְּיוֹת?"
הוּא הָרִים אֶת זְרוֹעוֹ. הִיא הֵחֵלָּה לִצְרוֹחַ.
בָּבוּאָה לִשְׁכַּב לְיַד אִמָּהּ, עֲדַיִין הִתְלוֹנֵן רָאג'וּ עַל כָּךְ שֶׁלֹּא אָכַל כָּל הַיּוֹם וְשֶׁהִכְרִיחוּ אוֹתוֹ לָלֶכֶת מִפֹּה לְשָׁם וּמִשָּׁם לְמָקוֹם אַחֵר, וְאַחַר כָּךְ בַּחֲזָרָה לְפֹה. וְאָז הוּא רָאָה אֶת הַסִּימָנִים הָאֲדוּמִּים עַל פָּנֶיהָ וְצַוּוֹארָהּ שֶׁל אֲחוֹתוֹ וְהִשְׁתַּתֵּק. הִיא נָפְלָה אַרְצָה וְנִרְדְּמָה.







https://www.shortstoryproject.com/he/story/%d7%a6%d7%95%d7%9e%d7%aa-%d7%91%d7%90%d7%a8-%d7%94%d7%9e%d7%99%d7%9d-%d7%94%d7%a7%d7%a8%d7%99%d7%a8%d7%99%d7%9d/
#אוּרְבָּנִי#עוֹנִי#פּוֹלִיטִי#פַּעַר-מַעֲמָדוֹת#רֵיאָלִיזְם