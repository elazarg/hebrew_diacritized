הִשַּׂגְתִּי סֵפֶר אֶחָד שֶׁמַּגִּיעַ מִקֶּרְטֵרוִויל וְעוֹזֵר לִי בְּשַׁבָּתוֹת, אֲבָל בִּשְׁאָר הַזְּמַן אֲנִי מִסְתַּדֵּר יָפֶה לְבַד. אַתָּה יָכוֹל לִרְאוֹת בְּעַצְמְךָ שֶׁכָּאן זֶה לֹא נְיוּ יוֹרְק; וְחוּץ מִזֶּה, רוֹב הַבַּחוּרִים עוֹבְדִים כָּל הַיּוֹם וְאֵין לָהֶם זְמַן לְהִיכָּנֵס פֹּה כְּדֵי לְהִתְיַיפּוֹת.
אַתָּה חָדָשׁ פֹּה, לֹא? יָדַעְתִּי שֶׁאַף פַּעַם לֹא רָאִיתִי אוֹתְךָ בַּסְּבִיבָה. אֲנִי מְקַוֶּוה שֶׁהַמָּקוֹם יִמְצָא חֵן בְּעֵינֶיךָ וְתִישָּׁאֵר. כְּמוֹ שֶׁאָמַרְתִּי, אֲנַחְנוּ לֹא נְיוּ יוֹרְק אוֹ שִׁיקָגוֹ, אֲבָל נֶחְמָד פֹּה. גַּם אִם לֹא בְּאוֹתָהּ רָמָה מֵאָז שֶׁגִּ'ים קֶנְדֶּל נֶהֱרַג. כְּשֶׁהוּא עוֹד הָיָה חַי, הוּא וְהוֹד מַיְירְס הָיוּ דּוֹאֲגִים שֶׁיִּהְיֶה פֹּה שָׂמֵחַ בָּעֲיָירָה. אֲנִי מוּכָן לְהִתְעָרֵב אִתְּךָ שֶׁהָיוּ פֹּה צְחוֹקִים יוֹתֵר מִכָּל עֲיָירָה אַחֶרֶת בְּגוֹדֶל הַזֶּה בְּאָמֵרִיקָה.
גִ'ים הָיָה לֵיצָן, וְהוֹד הָיָה מַמָּשׁ לֹא רָחוֹק מִמֶּנּוּ. אֲבָל מֵאָז שֶׁגִּ'ים אֵינֶנּוּ, גַּם אִם הוֹד מִשְׁתַּדֵּל לַעֲשׂוֹת אֶת הַחֵלֶק שֶׁלּוֹ כְּמוֹ פַּעַם, זֶה קָשֶׁה כְּשֶׁאֵין לְךָ מִישֶׁהוּ שֶׁאַתָּה יָכוֹל לַעֲבוֹד אִתּוֹ.
בְּשַׁבָּתוֹת הָיִינוּ עוֹשִׂים פֹּה חַיִּים פַּעַם. הַמָּקוֹם הַזֶּה מָלֵא בְּשַׁבָּתוֹת, מִשָּׁעָה אַרְבַּע וָהָלְאָה. גִ'ים וְהוֹד הָיוּ מַגִּיעִים יָשָׁר אַחֲרֵי אֲרוּחַת עֶרֶב, בִּסְבִיבוֹת שֵׁשׁ. גִ'ים הָיָה מִתְיַישֵּׁב בַּכִּיסֵּא הַגָּדוֹל הַזֶּה, הֲכִי קָרוֹב לַמִּרְקָקָה הַכְּחוּלָּה. מִי שֶׁיָּשַׁב בַּכִּיסֵּא הַזֶּה הָיָה קָם בָּרֶגַע שֶׁגִּ'ים בָּא וְנָתַן לוֹ אוֹתוֹ.
יְכוֹלֶת לַחֲשׁוֹב שֶׁזֶּה כִּיסֵּא שָׁמוּר, כְּמוֹ שֶׁיֵּשׁ לִפְעָמִים בַּתֵּיאַטְרוֹן. הוֹד בְּדֶרֶךְ כְּלָל עָמַד, אוֹ הִסְתּוֹבֵב מִפֹּה לְשָׁם, אוֹ שֶׁהָיוּ שַׁבָּתוֹת שֶׁגַּם הוּא, כַּמּוּבָן, הִתְיַישֵּׁב בַּכִּיסֵּא הַזֶּה לְהִסְתַּפֵּר.
טוֹב, אָז גִ'ים הָיָה יוֹשֵׁב שָׁם כָּכָה אֵיזֶה זְמַן בְּלִי לִפְתּוֹחַ אֶת הַפֶּה – רַק בִּשְׁבִיל לִירוֹק – וְאָז בְּסוֹף הָיָה אוֹמֵר לִי, "וִיטִי" – הַשֵּׁם הָאֲמִיתִּי שֶׁלִּי, זֹאת אוֹמֶרֶת, הַשֵּׁם הַפְּרָטִי הָאֲמִיתִּי שֶׁלִּי הוּא דַּיִק, אֲבָל כּוּלָּם פֹּה קוֹרְאִים לִי וִיטִי – גִ'ים הָיָה אוֹמֵר, "וִיטִי, הָאַף שֶׁלְּךָ נִרְאֶה כְּמוֹ שׁוּשָׁן פּוֹרֵחַ הָעֶרֶב. בֶּטַח שָׁתִיתָ קְצָת מֵהָאוֹ-דֶּה-קוֹלוֹן שֶׁלָּךְ."
אָז אֲנִי הָיִיתִי אוֹמֵר, "לֹא גִ'ים, אֲבָל אַתָּה נִרְאֶה כְּמוֹ מִישֶׁהוּ שֶׁשָּׁתָה מַשֶּׁהוּ כָּזֶה אוֹ אֲפִילּוּ יוֹתֵר גָּרוּעַ."
גִ'ים לֹא הָיָה יָכוֹל שֶׁלֹּא לִצְחוֹק, אֲבָל אָז הוּא הָיָה אוֹמֵר, "לֹא, לֹא שָׁתִיתִי כְּלוּם, אֲבָל זֶה לֹא אוֹמֵר שֶׁהָיִיתִי מִתְנַגֵּד לְמַשְׁקֶה. לֹא הָיָה אִכְפַּת לִי לִשְׁתּוֹת אֲפִילּוּ סְפִּירְט."
אָז מַיְירְס הָיָה אוֹמֵר, "גַּם לְאִשְׁתְּךָ לֹא הָיָה אִכְפַּת." וְזֶה הָיָה מַדְלִיק אֶת כּוּלָּם וְהֵם הָיוּ מַתְחִילִים לִצְחוֹק, כִּי הֵם יָדְעוּ שֶׁגִּ'ים וְאִשְׁתּוֹ לֹא מַמָּשׁ מִסְתַּדְּרִים. הִיא רָצְתָה לְהִתְגָּרֵשׁ, רַק שֶׁלֹּא הָיָה לָהּ סִיכּוּי לְקַבֵּל מְזוֹנוֹת וְלֹא הָיָה לָהּ אֵיךְ לִדְאוֹג לְעַצְמָהּ וְלַיְּלָדִים. הִיא אַף פַּעַם לֹא הִצְלִיחָה לְהָבִין אֶת גִ'ים. הוּא הָיָה דֵּי מְחוּסְפָּס, אֲבָל בַּלֵּב הוּא הָיָה בָּחוּר טוֹב.
הוּא וְהוֹד מַיְירְס הָיוּ צוֹחֲקִים עַל כָּל דָּבָר עִם מִילֵּט שֶׁפֶּרֶד. בֶּטַח לֹא פָּגַשְׁתָּ אֶת מִילֵּט. טוֹב, יֵשׁ לוֹ גְּרוֹגֶרֶת שֶׁנִּרְאֵית כְּמוֹ מָלוֹן בְּשֶׁל. אָז כְּשֶׁהָיִיתִי מְגַלֵּחַ אֶת מִילֵּט וּמַתְחִיל לָרֶדֶת עִם הַתַּעַר בְּצַוּוֹאר, הוֹד הָיָה צוֹעֵק, "הַיי, וִיטִי, חַכֵּה רֶגַע! לִפְנֵי שֶׁאַתָּה חוֹתֵךְ, בּוֹא נַעֲשָׂה הִתְעָרְבוּת וְנִרְאֶה מִי הֲכִי קָרוֹב לְנַחֵשׁ כַּמָּה זְרָעִים יֵשׁ בִּפְנִים."
וְגִ'ים הָיָה אוֹמֵר, "אִם מִילֵּט לֹא הָיָה כָּזֶה חֲזִיר, הוּא הָיָה מַזְמִין רַק חֲצִי מָלוֹן וְאָז לֹא הָיָה נִתְקַע לוֹ בַּגָּרוֹן מָלוֹן שָׁלֵם."
כָּל הַחֶבְרֶ'ה הָיוּ שׁוֹאֲגִים מִצְּחוֹק, וַאֲפִילּוּ מִילֵּא הָיָה מוּכְרָח לְחַיֵּיךְ, לַמְרוֹת שֶׁהַבְּדִיחָה עַל חֶשְׁבּוֹנוֹ. גִ'ים הָיָה קְלָף חָזָק!
זֶה סֵפֶל הַגִּילּוּחַ שֶׁלּוֹ, שָׁם עַל הַמַּדָּף, לְיַד הַסֵּפֶל שֶׁל צַ'ארְלִי וַיְיל. "צַ'ארְלְס מ. וַיְיל". זֶה הָרוֹקֵחַ. הוּא מַגִּיעַ קָבוּעַ לְהִתְגַּלֵּחַ, שָׁלוֹשׁ פְּעָמִים בְּשָׁבוּעַ. וְהַסֵּפֶל שֶׁל גִ'ים נִמְצָא לְיַד הַסֵּפֶל שֶׁל צַ'ארְלִי. "גְּבֶרֶת ה. קֶנְדֶּל". גִ'ים כְּבָר לֹא צָרִיךְ סֵפֶל  גִּילּוּחַ, אֲבָל אֲנִי בְּכָל זֹאת מַשְׁאִיר אוֹתוֹ שָׁם, בְּתוֹר מַזְכֶּרֶת. גִ'ים הָיָה חֲתִיכַת טִיפּוּס!
לִפְנֵי שָׁנִים גִ'ים הָיָה סוֹכֵן נוֹסֵעַ שֶׁל אֵיזֶה תַּאֲגִיד שִׁימּוּרִים בִּקְרַטרְוִויל. הֵם מָכְרוּ קוּפְסָאוֹת שִׁימּוּרִים. גִ'ים קִיבֵּל אֶת כָּל הַחֵלֶק הַצְּפוֹנִי שֶׁל הַמְּדִינָה וְהָיָה בַּדְּרָכִים חֲמִישָּׁה יָמִים בְּשָׁבוּעַ. הוּא הָיָה מַגִּיעַ לְכָאן בְּשַׁבָּתוֹת וּמְסַפֵּר עַל הַחֲוָויוֹת שֶׁלּוֹ מֵאוֹתוֹ שָׁבוּעַ. זֶה הָיָה גָּדוֹל.
אֲנִי מְתָאֵר לְעַצְמִי שֶׁהוּא הִתְעַסֵּק יוֹתֵר בִּבְדִיחוּת מֵאֲשֶׁר בִּמְכִירוֹת. בְּסוֹף הַקּוֹנְצֵרְן שִׁחְרֵר אוֹתוֹ וְהוּא חָזַר יָשָׁר הַבַּיְתָה וְסִיפֵּר לְכוּלָּם שֶׁפִּיטְּרוּ אוֹתוֹ, בִּמְקוֹם לְהַגִּיד שֶׁהוּא הִתְפַּטֵּר כְּמוֹ שֶׁרוֹב הָאֲנָשִׁים הָיוּ אוֹמְרִים.
זֶה הָיָה בְּיוֹם שַׁבָּת וְהַמִּסְפָּרָה הָיְתָה מְלֵאָה וְגִ'ים קָם מֵהַכִּיסֵּא הַזֶּה וְאוֹמֵר, "רַבּוֹתַי, יֵשׁ לִי הוֹדָעָה חֲשׁוּבָה. פִּיטְּרוּ אוֹתִי מֵהָעֲבוֹדָה."
טוֹב, אָז כּוּלָּם שָׁאֲלוּ אוֹתוֹ אִם הוּא רְצִינִי וְהוּא אָמַר שֶׁכֵּן וְאַף אֶחָד לֹא יָדַע מָה לְהַגִּיד עַד שֶׁגִּ'ים אָמַר שֶׁהַמָּקוֹם שֶׁלּוֹ שֶׁבְּתַאֲגִיד כְּבָר לֹא מְשׁוּמָּר. הוּא בֶּאֱמֶת הָיָה קְלָף חָזָק!
הָיָה לְגִ'ים מִין תַּרְגִּיל מְעוּלֶּה שֶׁהוּא עָשָׂה כְּשֶׁהָיָה בִּנְסִיעוֹת. לְמָשָׁל, הוּא הָיָה נוֹסֵעַ בָּרַכֶּבֶת וְהֵם הָיוּ מַגִּיעִים לְאֵיזֶה עֲיָירָה קְטַנָּה כְּמוֹ, נוּ, כְּמוֹ, נוּ, כְּמוֹ, בּוֹא נַגִּיד, כְּמוֹ בְּנִטְוָן. גִ'ים הָיָה מִסְתַּכֵּל מֵהַחַלּוֹן שֶׁל הָרַכֶּבֶת וְקוֹרֵא אֶת הַשְּׁלָטִים שֶׁל הַחֲנוּיוֹת.
לְמָשָׁל, נַגִּיד שֶׁהָיָה שֶׁלֶט, "הֶנְרִי סְמִית, מָזוֹן יָבֵשׁ". טוֹב, אָז גִ'ים הָיָה כּוֹתֵב אֶת הַשֵּׁם וְאֶת שֵׁם הָעֲיָירָה, וּכְשֶׁהוּא הִגִּיעַ לְלֹא מְשַׁנֶּה לְאָן, הוּא הָיָה שׁוֹלֵחַ מִבָּרָק לְהֶנְרִי סְמִית בְּבַנְטוֹן וְלֹא חוֹתֵם עָלָיו, אֲבָל הוּא הָיָה כּוֹתֵב בּוֹ נַגִּיד מַשֶּׁהוּ כְּמוֹ "שְׁאַל אַתְּ אִשְׁתְּךָ עַל סוֹכֵן הַסְּפָרִים שֶׁבִּילָּה אֶצְלָהּ אַחֲרֵי הַצָּהֳרַיִים לִפְנֵי שָׁבוּעַ", אוֹ "שָׁאַל אֶת אִשְׁתְּךָ מִי דָּאַג שֶׁהִיא לֹא תִּהְיֶה בּוֹדְדָה בַּפַּעַם הָאַחֲרוֹנָה שֶׁהָיִיתָ בְּקַרְטֵרוֹוִיל". וְהָיָה חוֹתֵם עַל הַגְּלוּיָה "יָדִיד".
בָּרוּר שֶׁהוּא לֹא יָדַע מָה יָצָא מִכָּל הַבְּדִיחוֹת הָאֵלֶּה, אֲבָל הוּא הָיָה יָכוֹל לְדַמְיֵין מָה יָכוֹל לִקְרוֹת, וְזֶה הִסְפִּיק.
גִ'ים לֹא בְּדִיּוּק עֶבֶד קָבוּעַ אַחֲרֵי שֶׁאִיבֵּד אֶת הַמִּשְׂרָה שֶׁלּוֹ אֵצֶל הָאֲנָשִׁים בִּקְרַטרְוִויל. כִּמְעַט אֶת כָּל מָה שֶׁהִרְוִויחַ בַּעֲבוֹדוֹת שׁוֹנוֹת וּמְשׁוּנּוֹת פֹּה בָּעֲיָירָה, הוּא הוֹצִיא יָשָׁר עַל גִ'ין, וְהַמִּשְׁפָּחָה שֶׁלּוֹ הָיְתָה גּוֹוַעַת בָּרָעָב אִם הַחֲנוּיוֹת פֹּה לֹא הָיוּ עוֹזְרוֹת לָהֶם. אִשְׁתּוֹ שֶׁל גִ'ים נִיסְּתָה קְצָת לְהִסְתַּדֵּר בִּתְפִירַת שְׂמָלוֹת, אֲבָל אַף אֶחָד לֹא הוֹלֵךְ לְהִתְעַשֵּׁר מִשְּׂמָלוֹת בָּעֲיָירָה הַזֹּאת.
כְּמוֹ שֶׁאָמַרְתִּי, הִיא רָצְתָה לְהִתְגָּרֵשׁ מָגִ'ים, רַק שֶׁהִיא הֵבִינָה שֶׁהִיא לֹא תּוּכַל לְפַרְנֵס אֶת עַצְמָהּ וְאֶת הַיְּלָדִים וְהִיא הִמְשִׁיכָה לְקַוּוֹת שֶׁיּוֹם אֶחָד גִ'ים יַפְסִיק עִם הַהֶרְגֵּלִים שֶׁלּוֹ וְיִיתֵּן לָהּ יוֹתֵר מִשְׁנִיִּים אוֹ שְׁלוֹשָׁה דּוֹלָר בְּשָׁבוּעַ.
הָיְתָה תְּקוּפָה שֶׁהִיא הָיְתָה הוֹלֶכֶת אֶל מִי שֶׁלֹּא יִהְיֶה שֶׁהוּא עָבַד אֶצְלוֹ וּמְבַקֶּשֶׁת שֶׁיִּיתְּנוּ לָהּ אֶת הַמַּשְׂכּוֹרֶת שֶׁלּוֹ, אֲבָל אַחֲרֵי שֶׁעָשְׂתָה אֶת זֶה פַּעַם אוֹ פַּעֲמַיִים, הוּא הִקְדִּים אוֹתָהּ וְלָקַח עַל הַחֶשְׁבּוֹן אֶת רוֹב הַמַּשְׂכּוֹרֶת מֵרֹאשׁ. הוּא סִיפֵּר אֶת זֶה לְכוּלָּם בָּעִיר, אֵיךְ הוּא עָבַד עַל אִשְׁתּוֹ. הוּא הָיָה לֵיצָן אֲמִיתִּי!
אֲבָל הוּא לֹא הִסְתַּפֵּק רַק בָּזֶה שֶׁעָבַד עָלֶיהָ. הוּא כָּעַס עַל אֵיךְ שֶׁהִיא הִתְנַהֲגָה, שֶׁנִּיסְּתָה לַחֲטוֹף לוֹ כָּכָה אֶת הַמַּשְׂכּוֹרֶת. אָז הוּא הֶחֱלִיט לְהִתְנַקֵּם. טוֹב, הוּא חִיכָּה עַד שֶׁהָיְתָה יוֹם אֶחָד פִּרְסוֹמֶת שֶׁ"קִרְקָס אָוַונְס" עוֹמֵד לָבוֹא לָעֲיָירָה. וְאָז הוּא אָמַר לְאִשְׁתּוֹ וְלִשְׁנֵי הַיְּלָדִים שֶׁלּוֹ שֶׁהוּא מִתְכַּוֵּון לָקַחַת אוֹתָם לְקִרְקָס. בַּיּוֹם שֶׁל הַקִּרְקָס הוּא אָמַר לָהֶם שֶׁיִּקְנֶה כַּרְטִיסִים וִיחַכֶּה לָהֶם לְיַד הַכְּנִיסָה לָאוֹהֶל.
טוֹב, לֹא הָיוּ לוֹ שׁוּם כַּוּוֹנוֹת לְהַגִּיעַ לְשָׁם אוֹ לִקְנוֹת כַּרְטִיסִים אוֹ מַשֶּׁהוּ כָּזֶה. הוּא הִתְמַלֵּא בְּגִ'ין וְשֶׁרֶץ בַּבִּילִיאַרְד שֶׁל רַייְט כָּל הַיּוֹם. אִשְׁתּוֹ וְהַיְּלָדִים חִיכּוּ וְחִיכּוּ וְכַמּוּבָן שֶׁהוּא לֹא הִגִּיעַ. לְאִשְׁתּוֹ לֹא הָיָה גָּרוּשׁ עָלֶיהָ, וְגַם לֹא בְּשׁוּם מָקוֹם אַחֵר, אֲנִי מְתָאֵר לְעַצְמִי. אָז הִיא אָמְרָה לִילָדִים שֶׁהַכּוֹל מְבוּטָּל וְהֵם הִתְחִילוּ לִבְכּוֹת נוֹרָא כְּאִילּוּ שֶׁהֵם לֹא יַפְסִיקוּ בַּחַיִּים.
טוֹב, אָז יָצָא כָּכָה שֶׁבִּזְמַן שֶׁהֵם בָּכוּ דּוֹק סְטֵיְיר עָבַר שָׁם וְשָׁאַל מָה קָרָה, וּגְבֶרֶת קֶנְדֶּל הָיְתָה עַקְשָׁנִית וְלֹא הָיְתָה מוּכָנָה לְסַפֵּר לוֹ, אֲבָל הַיְּלָדִים סִיפְּרוּ לוֹ וְהוּא הִתְעַקֵּשׁ לָקַחַת אוֹתָם וְאֶת אִמָּא שֶׁלָּהֶם לְמוֹפָע. גִ'ים גִּילָּה אֶת זֶה אַחַר כָּךְ וְזֹאת אַחַת הַסִּיבּוֹת שֶׁהוּא לֹא סָבַל אֶת דּוֹק סְטַיְיר.
דּוֹק סְטַיְיר הִגִּיעַ לְכָאן לִפְנֵי שָׁנָה וָחֵצִי בְּעֵרֶךְ. הוּא בָּחוּר צָעִיר וְנָאֶה מְאוֹד, וְהַבְּגָדִים שֶׁלּוֹ תָּמִיד נִרְאִים כְּאִילּוּ הוּזְמְנוּ בִּמְיוּחָד. הוּא נוֹסֵעַ לְדֶטְרוֹיְט פַּעֲמַיִים אוֹ שָׁלוֹשׁ בְּשָׁנָה וּבִזְמַן שֶׁהוּא שָׁם אָז בֶּטַח חַיָּיט לוֹקֵחַ מִמֶּנּוּ מִידּוֹת וּמֵכִין לוֹ חֲלִיפָה לְפִי הַזְמָנָה. חֲלִיפוֹת כָּאֵלֶּה עוֹלוֹת כִּמְעַט פִּי שְׁתַּיִים, אֲבָל הֵן מַתְאִימוֹת לָךְ הַרְבֵּה יוֹתֵר מֵאֵלֶּה שֶׁסְּתָם קוֹנִים בָּרְחוֹב.
בְּמֶשֶׁךְ אֵיזֶה זְמַן אַף אֶחָד לֹא הֵבִין לָמָּה דּוֹקְטוֹר צָעִיר כְּמוֹ דּוֹק סְטִיֶּיר בָּא לָעֲיָירָה כָּזֹאת, כְּשֶׁכְּבָר יֵשׁ לָנוּ אֶת דּוֹק גַּמֶּבֶל וְדוֹק פּוּט וּשְׁנֵיהֶם נִמְצָאִים פֹּה כְּבָר שָׁנִים וְהֵם תָּמִיד הִתְחַלְּקוּ בְּכָל הַחוֹלִים בַּמָּקוֹם. וְאָז הִתְחִיל לְהִסְתּוֹבֵב פֹּה סִיפּוּר שֶׁהַבַּחוּרָה שֶׁל דּוֹק סְטֵיְיר זָרְקָה אוֹתוֹ, בַּחוּרָה מֵחֲצִי הָאִי הַצְּפוֹנִי אֵיפְשֶׁהוּ בְּקָנָדָה, וְהַסִּיבָּה לְזֶה שֶׁהוּא בָּא לְפֹה הִיא לְהִתְחַבֵּא וְלִשְׁכּוֹחַ מִזֶּה. הוּא אָמַר בְּעַצְמוֹ שֶׁהוּא חוֹשֵׁב שֶׁמָּקוֹם כְּמוֹ שֶׁלָּנוּ מַמָּשׁ מַתְאִים בִּשְׁבִיל לִהְיוֹת רוֹפֵא מִשְׁפָּחָה טוֹב. וְזֹאת הַסִּיבָּה שֶׁהוּא בָּא.
בְּכָל מִקְרֶה, לֹא עָבַר הַרְבֵּה זְמַן וְהוּא כְּבָר הִרְוִויחַ מַסְפִּיק בִּשְׁבִיל לְהִתְקַיֵּים, אֲפִילּוּ שֶׁסִּיפְּרוּ לִי שֶׁהוּא אַף פַּעַם לֹא הֵצִיק לְמִישֶׁהוּ בְּקֶשֶׁר לַחוֹב, וְלַאֲנָשִׁים פֹּה יֵשׁ הָרֶגֶל רְצִינִי לִרְשׁוֹם עַל הַחֶשְׁבּוֹן, אֲפִילּוּ פֹּה בָּעֵסֶק שֶׁלִּי. אִם הָיִיתִי מְקַבֵּל אֶת כָּל מָה שֶׁמַּגִּיעַ לִי רַק בִּשְׁבִיל גִּילּוּחִים, הָיִיתִי יָכוֹל לִנְסוֹעַ לִקְרַטִרְוִויל, לָגוּר בִּמְלוֹן מַרְסֶר שָׁבוּעַ וְלָלֶכֶת כָּל יוֹם לִרְאוֹת סֶרֶט אַחֵר. הִנֵּה, נַגִּיד ג'וֹרְג' פּוֹרְדֵי הַזָּקֵן – אֲבָל לֹא כְּדַאי שֶׁאֲנִי אַתְחִיל לְרַכֵל.
טוֹב, אָז בַּשָּׁנָה שֶׁעָבְרָה מֵת חוֹקֵר מִקְרֵי הַמָּוֶות שֶׁלָּנוּ, מֵת מִשַּׁפַּעַת. קַן בִּיטֵי, כָּכָה קָרְאוּ לוֹ.. הוּא הָיָה חוֹקֵר מִקְרֵי הַמָּוֶות. אָז הָיוּ צְרִיכִים לִבְחוֹר מִישֶׁהוּ אַחֵר שֶׁיִּהְיֶה חוֹקֵר מִקְרֵי מָוֶות בִּמְקוֹמוֹ, וּבָחֲרוּ בְּדוֹק סְטַיְיר. בַּהַתְחָלָה הוּא צָחַק וְאָמַר שֶׁהוּא לֹא רוֹצֶה אֶת הַתַּפְקִיד, אֲבָל לָחֲצוּ עָלָיו לְקַבֵּל אוֹתוֹ. זֹאת עֲבוֹדָה שֶׁאַף אֶחָד לֹא יִילָּחֵם לְקַבֵּל וּמָה שֶׁמְּקַבְּלִים עָלֶיהָ בְּשָׁנָה מַסְפִּיק בְּקוֹשִׁי בִּשְׁבִיל זְרָעִים לַגִּינָּה. אֲבָל דּוֹק הוּא מִסּוּג הָאֲנָשִׁים שֶׁלֹּא יְכוֹלִים לְהַגִּיד לֹא לְשׁוּם דָּבָר אִם מִתְעַקְּשִׁים אַתֶּם מַסְפִּיק.
אֲבָל הִתְכַּוַּונְתִּי לְסַפֵּר לְךָ עַל יֶלֶד מְסַכֵּן שֶׁיֵּשׁ לָנוּ פֹּה בָּעֲיָירָה – פּוֹל דִּיקְסוֹן. הוּא נָפַל מֵעֵץ כְּשֶׁהָיָה בֶּן עֶשֶׂר כָּכָה. נַחַת עַל הָרֹאשׁ וְזֶה עָשָׂה לוֹ מַשֶּׁהוּ וּמֵאָז מַשֶּׁהוּ לֹא בְּסֵדֶר אֶצְלוֹ. הוּא לֹא מַזִּיק, רַק טִיפֵּשׁ. גִ'ים קֶנְדֶּל הָיָה קוֹרֵא לוֹ קוּקוּ; זֶה הַשֵּׁם שֶׁגִּ'ים נָתַן לְכָל מִי שֶׁלֹּא בְּסֵדֶר בְּרֹאשׁ, רַק שֶׁלְּרָאשִׁים שֶׁל אֲנָשִׁים הוּא קָרָא אֲפוּנִים. זֹאת הָיְתָה עוֹד אַחַת מֵהַבְּדִיחוֹת שֶׁלּוֹ, לִקְרוֹא לְרֹאשׁ אַפּוֹן וְלִקְרוֹא לִמְשׁוּגָּעִים קוּקוּ. רַק שֶׁפּוֹל הַמִּסְכֵּן לֹא הָיָה מְשׁוּגָּע, פָּשׁוּט טִיפֵּשׁ.
אַתָּה יָכוֹל לְתָאֵר לְךָ שֶׁגִּ'ים עָשָׂה לְפוֹל כָּל מִינֵי תַּעֲלוּלִים. הוּא הָיָה שׁוֹלֵחַ אוֹתוֹ לְ"מוּסַךְ הַחֲזִית הַלְּבָנָה" לְבַקֵּשׁ מַפְתֵּחַ שְׁוֵודִי לִשְׂמָאלִיִּים. בָּרוּר שֶׁאֵין בִּכְלָל דָּבָר כָּזֶה מַפְתֵּחַ שְׁוֵודִי לִשְׂמָאלִיִּים.
וּפַעַם הָיָה לָנוּ פֹּה מִין יְרִיד וְעָשׂוּ מִשְׂחַק בֶּיְיסְבּוּל בֵּין הַשְּׁמָנִים לְרָזִים וְלִפְנֵי שֶׁהַמִּשְׂחָק הִתְחִיל גִ'ים קָרָא לְפוּל וְשָׁלַח אוֹתוֹ לַחֲנוּת הַכְּלִי בַּיִת שֶׁל שֶׁרָדָר לְהָבִיא שְׁטִיחוֹן בִּשְׁבִיל הַחוֹבֶט.
אֵין בְּדִיחָה שֶׁגִּ'ים לֹא הָיָה יָכוֹל לְהַמְצִיא, כְּשֶׁהוּא רַק הִפְעִיל אֶת הָרֹאשׁ.
פּוֹל הַמִּסְכֵּן הָיָה תָּמִיד דֵּי חַשְׁדָן כְּלַפֵּי אֲנָשִׁים, אוּלַי בִּגְלַל גִ'ים שֶׁעָשָׂה מִמֶּנּוּ צְחוֹק כָּל הַזְּמַן. לְפוּל כִּמְעַט לֹא הָיָה קֶשֶׁר עִם אַף אֶחָד, חוּץ מֵאִמָּא שֶׁלּוֹ וְדוֹק סְטַיְיר וְעוֹד יָלְדָה פֹּה בָּעֲיָירָה בְּשֵׁם גּ'וֹלִי גֵּרְג. זֹאת אוֹמֶרֶת, הִיא כְּבָר לֹא יַלְדָּה, הִיא בֶּטַח כְּבָר קְרוֹבָה לִשְׁלוֹשִׁים אוֹ יוֹתֵר.
בַּהַתְחָלָה, אֵיךְ שֶׁדּוּק הִגִּיעַ לָעֲיָירָה, פּוֹל כַּנִּרְאֶה הִרְגִּישׁ שֶׁהִנֵּה יֵשׁ לוֹ חָבֵר אֲמִיתִּי וְהִסְתּוֹבֵב רוֹב הַזְּמַן סְבִיב הַמִּשְׂרָד שֶׁל דּוֹק; הַזְּמַן הַיָּחִיד שֶׁהוּא לֹא הָיָה שָׁם זֶה כְּשֶׁהוּא הָלַךְ הַבַּיְתָה לֶאֱכוֹל אוֹ לִישׁוֹן אוֹ כְּשֶׁהוּא רָאָה אֶת גּ'וֹלִי גֵּרְג עוֹשֶׂה קְנִיּוֹת.
כְּשֶׁהוּא הָיָה מִסְתַּכֵּל מֵהַחַלּוֹן שֶׁל דּוֹק וְרוֹאֶה אוֹתָהּ, הוּא רָץ לְמַטָּה וְהִצְטָרֵף אֵלֶיהָ וְנִגְרַר אַחֲרֶיהָ לְכָל הַחֲנוּיוֹת שֶׁהָלְכָה אֲלֵיהֶן. הַיֶּלֶד הַמִּסְכֵּן הַזֶּה הָיָה מְשׁוּגָּע עַל גּ'וֹלִי, וְהִיא הִתְנַהֲגָה אֵלָיו מְאוֹד יָפָה תָּמִיד וְקִיבְּלָה אוֹתוֹ, לַמְרוֹת שֶׁבָּרוּר שֶׁמִּצִּדָּהּ זֶה הָיָה רַק רַחֲמִים.
דּוֹק עָשָׂה כָּל מָה שֶׁהוּא יָכוֹל בִּשְׁבִיל לְשַׁפֵּר אֶת הַמּוֹחַ שֶׁל פּוֹל, וְהוּא אָמַר לִי פַּעַם שֶׁהוּא בֶּאֱמֶת חוֹשֵׁב שֶׁהַיֶּלֶד מִשְׁתַּפֵּר, שֶׁיֵּשׁ פְּעָמִים שֶׁהוּא חָכָם וּמֵבִין כְּמוֹ כָּל אֶחָד אַחֵר.
אֲבָל הִתְכּוֹנַנְתִּי לְסַפֵּר לְךָ עַל גּ'וֹלִי גֵּרְג. גֵּרְג הַזָּקֵן הָיָה בְּעִסְקֵי הָעֵצִים, אֲבָל הִתְחִיל לִשְׁתּוֹת וְהִפְסִיד אֶת רוֹב הַכֶּסֶף שֶׁלּוֹ וּכְשֶׁהוּא מֵת, הוּא לֹא הִשְׁאִיר כְּלוּם חוּץ מֵהַבַּיִת וּבְקוֹשִׁי קְצָת בִּיטּוּחַ שֶׁבִּזְכוּתוֹ הַיַּלְדָּה הִסְתַּדְּרָה אֵיכְשֶׁהוּ.
אִמָּא שֶׁלָּהּ הָיְתָה מִין חֲצִי נָכָה וְאַף פַּעַם לֹא מַמָּשׁ יָצְאָה מֵהַבַּיִת. גּ'וֹלִי רָצְתָה לִמְכּוֹר אֶת הַבַּיִת וְלַעֲבוֹר לְמָקוֹם אַחֵר אַחֲרֵי שֶׁהַזָּקֵן מֵת, אֲבָל הָאִמָּא שֶׁלָּהּ אָמְרָה שָׂפָה הִיא נוֹלְדָה וּפֹה הִיא תָּמוּת. זֶה הָיָה קָשֶׁה לְג'וֹלִי, כִּי הַבַּחוּרִים הַצְּעִירִים פֹּה בָּעֲיָירָה – טוֹב, נוּ, הִיא טוֹבָה מִדַּי בִּשְׁבִילָם.
הִיא נָסְעָה לִלְמוֹד וְהָיְתָה בְּשִׁיקָגוֹ וּנְיוּ יוֹרְק וְעוֹד כָּל מִינֵי מְקוֹמוֹת וְאֵין נוֹשֵׂא שֶׁהִיא לֹא יוֹדַעַת לְדַבֵּר עָלָיו, אֲבָל אִם תִּיקַּח אֶת שְׁאָר הַצְּעִירִים פֹּה וּתְדַבֵּר אִתָּם עַל כָּל נוֹשֵׂא חוּץ מִשַּׂחְקָנֵי קוֹלְנוֹעַ כְּמוֹ גְּלוֹרְיָה סְוַונְסוֹן אוֹ טוֹמִי מֶיְיגֶּן וְהֵם יִסְתַּכְּלוּ עָלֶיךָ כְּמוֹ עַל בֶּנְאָדָם הָזוּי. רָאִיתָ אֶת גְּלוֹרְיָה מְשַׂחֶקֶת בְּ"שְׂכַר הַחֶסֶד"? הִפְסַדְתָּ חֲתִיכַת הוֹפָעָה!
טוֹב, דּוֹק סְטַיְיר לֹא הָיָה פֹּה יוֹתֵר מִשָּׁבוּעַ כְּשֶׁהוּא בָּא יוֹם אֶחָד לְהִתְגַּלֵּחַ וַאֲנִי זִיהִיתִי מִי הוּא, כִּי הִצְבִּיעוּ לִי עָלָיו, אָז סִיפַּרְתִּי לוֹ עַל אִשְׁתִּי. הָיָה לָהּ מַשֶּׁהוּ כְּבָר שְׁנָתַיִים וְעָשָׂה רוֹשֶׁם שֶׁגַּם דּוֹק גַּמֶּבֶל וְגַם דּוֹק פּוּט לֹא מַצְלִיחִים לַעֲזוֹר לָהּ. אָז הוּא אָמַר שֶׁיָּבוֹא וְיִבְדּוֹק אוֹתָהּ, אֲבָל אִם הִיא יְכוֹלָה לָצֵאת בְּכוֹחוֹת עַצְמָהּ, עָדִיף לְהָבִיא אוֹתָהּ לַמִּרְפָּאָה שֶׁלּוֹ, כִּי שָׁם הוּא יָכוֹל לַעֲשׂוֹת בְּדִיקָה מַקִּיפָה יוֹתֵר.
אָז לָקַחְתִּי אוֹתָהּ לַמִּרְפָּאָה שֶׁלּוֹ וּבִזְמַן שֶׁחִיכִּיתִי לָהּ בַּחֲדַר הַקַּבָּלָה, נִכְנֶסֶת גּ'וֹלִי גֵּרְג. כְּשֶׁמִּישֶׁהוּ נִכְנָס לְמִרְפָּאָה שֶׁל דּוֹק סְטַיְיר, יֵשׁ פַּעֲמוֹן שֶׁמְּצַלְצֵל אֶצְלוֹ בִּפְנִים בְּתוֹךְ הַמִּרְפָּאָה, כָּכָה שֶׁהוּא יָכוֹל לָדַעַת שֶׁמִּישֶׁהוּ בָּא אֵלָיו.
אָז הוּא הִשְׁאִיר אֶת אִשְׁתִּי בִּפְנִים וְיָצָא לַחֶדֶר הַקִּדְמִי וְזֹאת הַפַּעַם הָרִאשׁוֹנָה שֶׁהוּא וְג'וֹלִי נִפְגְּשׁוּ, וְנִרְאֶה לִי שֶׁזֶּה הָיָה מָה שֶׁקּוֹרְאִים אַהֲבָה מִמַּבָּט רִאשׁוֹן. אֲבָל זֶה לֹא הָיָה שָׁוֶוה בְּשָׁוֶוה. הַבָּחוּר הַצָּעִיר הַזֶּה הָיָה הַדָּבָר הֲכִי מְגוּנְדָּר שֶׁהִיא רָאֲתָה אֵי-פַּעַם בָּעֲיָירָה הַזֹּאת וְהִיא פָּשׁוּט הִשְׁתַּגְּעָה עָלָיו. בִּשְׁבִילוֹ הִיא הָיְתָה סְתָם בַּחוּרָה צְעִירָה שֶׁבָּאָה לִרְאוֹת רוֹפֵא.
הִיא בָּאָה בְּאוֹתוֹ עִנְיָין כָּמוֹנִי. אִמָּא שֶׁלָּהּ הָיְתָה שָׁנִים אֵצֶל דּוֹק גַּמֶּבֶל וְדוֹק פּוּט בְּלִי שׁוּם תּוֹצָאוֹת. אָז הִיא שָׁמְעָה שֶׁיֵּשׁ רוֹפֵא חָדָשׁ בָּעֲיָירָה וְהֶחֱלִיטָה לְנַסּוֹת אוֹתוֹ. הוּא הִבְטִיחַ לְהַגִּיעַ וְלִבְדּוֹק אֶת אִמָּא שֶׁלָּהּ בְּאוֹתוֹ יוֹם.
אָמַרְתִּי לְךָ לִפְנֵי רֶגַע שֶׁזֹּאת הָיְתָה אַהֲבָה מִמַּבָּט רִאשׁוֹן מֵהַצַּד שֶׁלָּהּ. וַאֲנִי לֹא שׁוֹפֵט רַק מֵאֵיךְ שֶׁהִיא הִתְנַהֲגָה אַחֲרֵי זֶה, אֶלָּא מֵאֵיךְ שֶׁהִיא הִסְתַּכְּלָה עָלָיו בַּיּוֹם הָרִאשׁוֹן הַהוּא בַּמִּרְפָּאָה שֶׁלּוֹ. אֲנִי לֹא קוֹרֵא מַחֲשָׁבוֹת, אֲבָל הָיָה כָּתוּב לָהּ עַל כָּל הַפָּנִים שֶׁהִיא אֲבוּדָה.
עַכְשָׁיו, גִ'ים קֶנְדֶּל, חוּץ מִזֶּה שֶׁהוּא הָיָה מוּמְחֶה בִּבְדִיחוּת וְשַׁתְיָין לֹא רַע בִּכְלָל, הוּא גַּם הָיָה גֶּבֶר שֶׁל נָשִׁים. הוּא כַּנִּרְאֶה הִשְׁתּוֹלֵל דֵּי הַרְבֵּה בַּזְּמַנִּים שֶׁהָיָה בַּדְּרָכִים וְעָבַד אֵצֶל הָאֲנָשִׁים מִקֶּרְטֵרוִויל, וְחוּץ מִזֶּה הָיוּ לוֹ כַּמָּה פָּרָשִׁיּוֹת אַהֲבָה מַמָּשׁ פֹּה בָּעֲיָירָה. כְּמוֹ שֶׁאָמַרְתִּי, אִשְׁתּוֹ רָצְתָה לְהִתְגָּרֵשׁ מִמֶּנּוּ, רַק שֶׁלֹּא יָכְלָה.
אֲבָל גִ'ים הָיָה כְּמוֹ רוֹב הַגְּבָרִים, וְגַם הַנָּשִׁים אוּלַי. הוּא רָצָה אֶת מָה שֶׁהוּא לֹא קִיבֵּל. הוּא רָצָה אֶת גּ'וֹלִי גֵּרְג וְשָׁבַר אֶת הָרֹאשׁ אֵיךְ הוּא הוֹלֵךְ לְהַשִּׂיג אוֹתָהּ. רַק שֶׁהוּא הָיָה אוֹמֵר אַפּוֹן בִּמְקוֹם רֹאשׁ.
טוֹב, אָז גּ'וֹלִי לֹא נִמְשְׁכָה לְהִתְנַהֲגוּת שֶׁל גִ'ים וְלַבְּדִיחוּת שֶׁלּוֹ, וּבָרוּר שֶׁהוּא גַּם הָיָה נָשׂוּי, כָּכָה שֶׁלֹּא הָיָה לוֹ יוֹתֵר סִיכּוּי מִשֶּׁהָיָה לִנְגִיד, אַרְנָב. זֶה בִּיטּוּי שֶׁל גִ'ים בְּעַצְמוֹ. כְּשֶׁלַּמִּישֶׁהוּ לֹא הָיָה שׁוּם סִיכּוּי בִּבְחִירוֹת אוֹ מַשֶּׁהוּ כָּזֶה, גִ'ים הָיָה אוֹמֵר תָּמִיד שֶׁאֵין לוֹ יוֹתֵר סִיכּוּי מֵאֲשֶׁר לְאַרְנָב.
הוּא לֹא הִסְתִּיר אֶת הָרְגָשׁוֹת שֶׁלּוֹ. מַמָּשׁ פֹּה, יוֹתֵר מִפַּעַם אַחַת, לִפְנֵי כּוּלָּם, הוּא אָמַר שֶׁהוּא דָּלוּק עַל גּ'וֹלִי וְכָל מִי שֶׁיָּכוֹל לְהַשִּׂיג לוֹ אוֹתָהּ מוּזְמָן לְקַבֵּל אֶת הַבַּיִת שֶׁלּוֹ, כּוֹלֵל אִשְׁתּוֹ וְהַיְּלָדִים. אֲבָל הִיא לֹא רָצְתָה שׁוּם עָסַק אִתּוֹ; אֲפִילּוּ לֹא דִּיבְּרָה אִתּוֹ בָּרְחוֹב. בַּסּוֹף הוּא רָאָה שֶׁהוּא לֹא מִתְקַדֵּם לְשׁוּם מָקוֹם בַּשִּׁיטוֹת הָרְגִילוֹת שֶׁלּוֹ אָז הוּא הֶחֱלִיט לְנַסּוֹת דְּרָכִים קְשׁוּחוֹת יוֹתֵר. הוּא הָלַךְ יָשָׁר לַבַּיִת שֶׁלָּהּ בְּאֵיזֶה עֶרֶב וּכְשֶׁהִיא פָּתְחָה אֶת הַדֶּלֶת הוּא נִכְנַס בְּכוֹחַ וְתָפַס אוֹתָהּ. אֲבָל הִיא הִשְׁתַּחְרְרָה וְלִפְנֵי שֶׁהוּא הִצְלִיחַ לַעֲצוֹר אוֹתָהּ, הִיא רָצָה לַחֶדֶר הַשֵּׁנִי וְנַעֲלֶה אֶת הַדֶּלֶת וְצַלְצֵלָה לֵג'וֹ בָּרָנֶס. ג'וֹ זֶה מְפַקֵּד הַמִּשְׁטָרָה. גִ'ים שָׁמַע לְמִי הִיא מְטַלְפֶנֶת וּבָרַח מִשָּׁם לִפְנֵי שֶׁגּ'וֹ הִגִּיעַ.
ג'וֹ הָיָה יָדִיד וָתִיק שֶׁל אַבָּא שֶׁל גּ'וֹלִי. ג'וֹ הָלַךְ אֶל גִ'ים לְמָחֳרָת וְאָמַר לוֹ מָה יִקְרֶה אִם הוּא יְנַסֶּה עוֹד פַּעַם דָּבָר כָּזֶה.
לֹא יוֹדֵעַ אֵיךְ הַחֲדָשׁוֹת עַל הַמִּקְרֶה הַקָּטָן הַזֶּה הִתְפַּשְּׁטוּ. רוֹב הַסִּיכּוּיִים שֶׁגּ'וֹ בָּרָנֶס סִיפֵּר לְאִשְׁתּוֹ וְהִיא סִיפְּרָה לְאִשְׁתּוֹ שֶׁל מִישֶׁהוּ אַחֵר שֶׁסִּיפְּרָה לְבַעֲלָהּ. בְּכָל מִקְרֶה, זֶה הִתְפַּשֵּׁט וּלְהוֹד מַיְירְס הָיָה אוֹמֶץ לִצְחוֹק עִם גִ'ים עַל זֶה, מַמָּשׁ פֹּה בַּמִּסְפָּרָה. גִ'ים לֹא הִכְחִישׁ שׁוּם דָּבָר וְצָחַק עַל זֶה קְצָת וְאָמַר לְכוּלָּנוּ שֶׁרַק נְחַכֶּה וְנִרְאֶה; הַרְבֵּה אֲנָשִׁים נִיסּוּ לַעֲשׂוֹת מִמֶּנּוּ צְחוֹק, אֲבָל הוּא תָּמִיד הֶחֱזִיר לָהֶם.
בֵּינְתַיִים כּוּלָּם פֹּה בָּעֲיָירָה כְּבָר יָדְעוּ שֶׁגּ'וֹלִי מְשׁוּגַּעַת עַל דּוֹק. אֲנִי מְתָאֵר לִי שֶׁלֹּא הָיָה לָהּ מוּשָּׂג אֵיךְ הַפָּנִים שֶׁלָּהּ הִשְׁתַּנּוּ בְּכָל פַּעַם שֶׁהֵם הָיוּ בְּיַחַד; בָּרוּר שֶׁהִיא לֹא יָכְלָה לָדַעַת, אַחֶרֶת הִיא הָיְתָה שׁוֹמֶרֶת מֶרְחָק מִמֶּנּוּ. וְהִיא לֹא יָדְעָה שֶׁכּוּלָּנוּ שָׂמִים לֵב לְכָל הַפְּעָמִים שֶׁהִיא הִמְצִיאָה תֵּירוּצִים לָלֶכֶת לַמִּרְפָּאָה שֶׁלּוֹ אוֹ לַעֲבוֹר בָּרְחוֹב מִמּוּל וּלְהִסְתַּכֵּל אֶל הַחַלּוֹן שֶׁלּוֹ בִּשְׁבִיל לִרְאוֹת אִם הוּא שָׁם. רִיחַמְתִּי עָלֶיהָ וְכָכָה גַּם רוֹב הָאֲנָשִׁים פֹּה.
הוֹד מַיְירֶס כָּל הַזְּמַן חִימֵּם אֶת גִ'ים עַל אֵיךְ הָדוּק דָּפַק אוֹתוֹ. גִ'ים לֹא הִתְרַגֵּשׁ מֵהַיַּלְדּוֹן הַזֶּה, וִיכוֹלֶת לִרְאוֹת שֶׁהוּא מְתַכְנֵן אֶת אַחַת הַבְּדִיחוֹת שֶׁלּוֹ.
אֶחָד מֵהַתַּעֲלוּלִים שֶׁל גִ'ים הָיָה הַכִּישָּׁרוֹן שֶׁלּוֹ לְשַׁנּוֹת אֶת הַקּוֹל. הוּא הָיָה יָכוֹל לִגְרוֹם לְךָ לַחֲשׁוֹב שֶׁהוּא יַלְדָּה שֶׁמְּדַבֶּרֶת וְהוּא יָדַע לְחַקּוֹת כָּל אֶחָד. בִּשְׁבִיל לְהַרְאוֹת לְךָ כַּמָּה טוֹב הוּא הָיָה בָּזֶה, אֲנִי אֲסַפֵּר לְךָ אֶת הַבְּדִיחָה שֶׁהוּא עָשָׂה פַּעַם עַל חֶשְׁבּוֹנִי.
אַתָּה יוֹדֵעַ שֶׁבְּכָל הֶעָרִים, לֹא מְשַׁנֶּה בְּאֵיזֶה גּוֹדֶל, כְּשֶׁמִּישֶׁהוּ מֵת וְצָרִיךְ גִּילּוּחַ אָז הַסֵּפֶר שֶׁמְּגַלֵּחַ אוֹתוֹ לוֹקֵחַ מִמֶּנּוּ חֲמִישָּׁה דּוֹלָר עַל הָעֲבוֹדָה; זֹאת אוֹמֶרֶת, הוּא לֹא לוֹקֵחַ מִמֶּנּוּ אֶלָּא מִמִּי שֶׁמַּזְמִין אֶת הַגִּילּוּחַ. אֲנִי לוֹקֵחַ רַק שְׁלוֹשָׁה דּוֹלָרִים, כִּי אִישִׁית לֹא מַמָּשׁ מַפְרִיעַ לִי לְגַלֵּחַ מֵתִים. הֵם שׁוֹכְבִים הַרְבֵּה יוֹתֵר בְּשֶׁקֶט מֵאֲשֶׁר לָקוֹחוֹת חַיִּים. הַהֶבְדֵּל הַיָּחִיד הוּא שֶׁלֹּא מִתְחַשֵּׁק לְךָ לְדַבֵּר אִתָּם, וְאַתָּה מַרְגִּישׁ קְצָת בּוֹדֵד.
טוֹב, אָז בַּיּוֹם הֲכִי קַר בְּעֵרֶךְ שֶׁהָיָה לָנוּ פֹּה, בַּחוֹרֶף שֶׁעָבַר לִפְנֵי שְׁנָתַיִים, הַטֵּלֵפוֹן אֶצְלִי בַּבַּיִת צִלְצֵל כְּשֶׁיָּשַׁבְתִּי לַאֲרוּחַת הָעֶרֶב וַאֲנִי עוֹנֶה לְטֵלֵפוֹן וְזֶה הָיָה קוֹל שֶׁל אִישָּׁה וְהִיא אָמְרָה שֶׁהִיא גְּבֶרֶת ג'וֹן סְקוֹט וְשֶׁבָּעֲלָה מֵת וְשָׁאֲלָה אִם אֲנִי מוּכָן לָבוֹא וּלְגַלֵּחַ אוֹתוֹ.
ג'וֹן הַזָּקֵן הָיָה תָּמִיד לָקוֹחַ טוֹב שֶׁלִּי. אֲבָל הֵם גָּרִים אַחַד-עָשָׂר קִילוֹמֶטְרִים מִחוּץ לָעִיר, בְּדֶרֶךְ עָפָר. וּבְכָל זֹאת, לֹא חָשַׁבְתִּי שֶׁאֶפְשָׁר לְסָרֵב.
אָז אָמַרְתִּי שֶׁאֲנִי אַגִּיעַ, אֲבָל אֶצְטָרֵךְ לָבוֹא בְּמוֹנִית וְזֶה יָכוֹל לַעֲלוֹת שְׁלוֹשָׁה אוֹ אַרְבָּעָה דּוֹלָרִים בְּנוֹסָף לִמְחִיר הַגִּילּוּחַ. אָז הִיא, אוֹ יוֹתֵר נָכוֹן הַקּוֹל, אָמַר שֶׁזֶּה בְּסֵדֶר, אָז בִּיקַּשְׁתִּי מִפְרַנְק אַבּוֹט שֶׁיַּסִּיעַ אוֹתִי לַמָּקוֹם וּכְשֶׁהִגַּעְתִּי לְשָׁם מִי פּוֹתֵחַ לִי אֶת הַדֶּלֶת אִם לֹא ג'וֹן הַזָּקֵן בִּכְבוֹדוֹ וּבְעַצְמוֹ! הוּא לֹא הָיָה יוֹתֵר מֵת מֵאֲשֶׁר, נוּ, מֵאֲשֶׁר אַרְנָב.
לֹא הָיִיתִי צָרִיךְ לִשְׂכּוֹר בַּלָּשׁ פְּרָטִי בִּשְׁבִיל לְגַלּוֹת מִי עָבַד עָלַי כָּכָה. אַף אֶחָד לֹא יַמְצִיא דָּבָר כָּזֶה חוּץ מִגִּ'ים קֶנְדֶּל. הוּא הָיָה קְלָף חָזָק, זֶה בָּטוּחַ!
סִיפַּרְתִּי לָךְ אֶת הַסִּיפּוּר הַזֶּה רַק בִּשְׁבִיל לְהַרְאוֹת לְךָ אֵיךְ הוּא יָדַע לְשַׁנּוֹת אֶת הַקּוֹל שֶׁלּוֹ שֶׁתַּחֲשׁוֹב שֶׁמִּישֶׁהוּ אַחֵר מְדַבֵּר. יָכוֹלְתִּי לְהִישָּׁבַע שֶׁזֹּאת גְּבֶרֶת סְקוֹט שֶׁהִתְקַשְּׁרָה אֵלַי. אוֹ אֵיזֶה אִישָּׁה, בְּכָל מִקְרֶה.
טוֹב, אָז גִ'ים חִיכָּה עַד שֶׁהוּא לָמַד לְדַבֵּר כְּמוֹ דּוֹק סְטַיְיר; וְאָז יָצָא לִנְקוֹם.
הוּא הִתְקַשֵּׁר לְג'וֹלֵי לַיְלָה אֶחָד, כְּשֶׁיָּדַע שֶׁדּוֹק נִמְצָא בִּקְרַטרְוִויל. הִיא לֹא חָשְׁדָה לָרֶגַע שֶׁזֶּה לֹא הַקּוֹל שֶׁל דּוֹק. גִ'ים אָמַר שֶׁהוּא מוּכְרָח לִפְגּוֹשׁ אוֹתָהּ הַלַּיְלָה; הוּא כְּבָר לֹא יָכוֹל לְהִתְאַפֵּק וְחַיָּיב לְהַגִּיד לָהּ מַשֶּׁהוּ. הִיא הָיְתָה נִרְגֶּשֶׁת כּוּלָּהּ וְאָמְרָה לוֹ לָבוֹא אֵלֶיהָ הַבַּיְתָה. אֲבָל הוּא אָמְרָה לָהּ שֶׁהוּא מְחַכֶּה לְשִׂיחַת חוּץ חֲשׁוּבָה, וְאִם הִיא מוּכָנָה בְּבַקָּשָׁה פַּעַם אַחַת לִשְׁכּוֹחַ מִכְּלָלֵי הַנִּימוּס וְלָבוֹא אֵלָיו לַמִּרְפָּאָה. הוּא אָמַר שֶׁאֵין בָּזֶה שׁוּם דָּבָר רַע וְשֶׁאַף אֶחָד לֹא יִרְאֶה אוֹתָהּ וְשֶׁהוּא חַיָּיב לְדַבֵּר אַתָּה רַק קְצָת. טוֹב, גּ'וֹלִי הַמִּסְכֵּנָה נָפְלָה בַּפַּח.
דּוֹק מַשְׁאִיר תָּמִיד אֶת הָאוֹרוֹת בְּמִרְפָּאָה דְּלוּקִים כָּל הַלַּיְלָה, כָּכָה שֶׁזֶּה נִרְאֶה לְג'וֹלִי כְּאִילּוּ יֵשׁ שָׁם מִישֶׁהוּ.
בֵּינְתַיִים גִ'ים קֶנְדֶּל הָלַךְ לְבִילִיאַרְד שֶׁל רַייְט, שֶׁשְּׁמָהּ בִּילְּתָה כָּל הַכְּנוּפְיָה. רוּבָּם כְּבָר שָׁתוּ הַרְבֵּה גִ'ין וְהֵם גַּם כָּכָה הָיוּ חֲבוּרָה גַּסָּה, אָז כְּשֶׁהוּא בָּא וְאָמַר לָהֶם לָבוֹא אִתּוֹ וְשֶׁיִּהְיֶה כֵּיף, הֵם עָזְבוּ אֶת מִשְׂחֲקֵי הַקְּלָפִים וְהַבִּילִיאַרְד וְהָלְכוּ אִתּוֹ.
הַמִּרְפָּאָה שֶׁל דּוֹק נִמְצְאָה בַּקּוֹמָה הַשְּׁנִיָּיה. מַמָּשׁ לְיַד הַדֶּלֶת יֵשׁ מַדְרֵגוֹת לַקּוֹמָה לְמַעְלָה. גִ'ים וְהַחֲבוּרָה שֶׁלּוֹ הִתְחַבְּאוּ בַּחוֹשֶׁךְ מֵאֲחוֹרֵי הַמַּדְרֵגוֹת הָאֵלֶּה.
טוֹב, אָז גּ'וֹלִי בָּאָה לְמִרְפָּאָה שֶׁל דּוֹק וְצִלְצְלָה בַּפַּעֲמוֹן וְשׁוּם דָּבָר לֹא קָרָה. הִיא צִלְצְלָה שׁוּב וְהִמְשִׁיכָה לְצַלְצֵל אֵיזֶה שֶׁבַע אוֹ שְׁמוֹנָה פְּעָמִים. וְאָז הִיא נִיסְּתָה אֶת הַדֶּלֶת וְגִילְּתָה שֶׁהִיא נְעוּלָה. וְאָז גִ'ים הִשְׁמִיעַ אֵיזֶה קוֹל וְהִיא שָׁמְעָה אוֹתוֹ, חִיכְּתָה רֶגַע וְשָׁאֲלָה, "זֶה אַתָּה רָאלְף?" רָאלְף זֶה הַשֵּׁם הַפְּרָטִי שֶׁל דּוֹק.
לֹא הִגִּיעָה שׁוּם תְּשׁוּבָה וְהִיא בֶּטַח הֵבִינָה בְּבַת אַחַת שֶׁעָבְדוּ עָלֶיהָ. הִיא פָּחוֹת אוֹ יוֹתֵר הִתְגַּלְגְּלָה בַּמַּדְרֵגוֹת וְכָל הַחֲבוּרָה בְּעִקְבוֹתֶיהָ. הֵם רָדְפוּ אַחֲרֶיהָ כָּל הַדֶּרֶךְ הַבַּיְתָה וְצָעֲקוּ, "זֶה אַתָּה רָאלְף?" וְ"הוֹ, רָאלְף יַקִּירֵי, זֶה אַתָּה?" גִ'ים אוֹמֵר שֶׁהוּא לֹא צָעַק בְּעַצְמוֹ, כִּי הוּא לֹא הִצְלִיחַ לְהַפְסִיק לִצְחוֹק.
גּ'וֹלִי הַמִּסְכֵּנָה! לֹא רָאוּ אוֹתָהּ פֹּה בָּרְחוֹב הָרָאשִׁי הַרְבֵּה-הַרְבֵּה זְמַן אַחֵר כָּךְ.
וְכַמּוּבָן שֶׁגִּ'ים וְהַחֲבוּרָה שֶׁלּוֹ סִיפְּרוּ לְכוּלָּם בָּעֲיָירָה, לְכוּלָּם חוּץ מִלְּדוֹק סְטַיְיר. הֵם פָּחֲדוּ מִדַּי לְסַפֵּר לוֹ, וְיָכוֹל לִהְיוֹת שֶׁהוּא אַף פַּעַם לֹא הָיָה יוֹדֵעַ אִם לֹא פּוֹל דִּיקְסוֹן. הַקּוּקוּ הַמִּסְכֵּן, כְּמוֹ שֶׁגִּ'ים קָרָא לוֹ, הָיָה פֹּה בַּמִּסְפָּרָה לַיְלָה אֶחָד כְּשֶׁגִּ'ים עֲדַיִין הִמְשִׁיךְ לְהִתְלַהֵב מִמָּה שֶׁעָשָׂה לְג'וֹלִי. וּפוֹל הֵבִין מִזֶּה כַּמָּה שֶׁהִצְלִיחַ לְהָבִין וְרָץ עִם הַסִּיפּוּר לְדוּק סְטַיְיר.
בָּרוּר שֶׁדּוֹק הִתְרַתֵּחַ וְנִשְׁבַּע שֶׁיִּגְרוֹם לְגִ'ים סֵבֶל. אֲבָל זֶה עִנְיָין קְצָת מוּרְכָּב, כִּי אִם יִתְגַּלֶּה שֶׁהוּא הִרְבִּיץ לְגִ'ים, אָז גּ'וֹלִי בֶּטַח תְּגַלֶּה שֶׁהוּא שָׁמַע עַל זֶה, וְאָז הִיא תֵּדַע שֶׁדּוֹק יוֹדֵעַ, וּמוּבָן שֶׁהַיְּדִיעָה שֶׁהוּא יוֹדֵעַ תַּעֲשֶׂה אֶת הַכּוֹל לְהַרְבֵּה יוֹתֵר גָּרוּעַ מִבְּחִינָתָהּ. הוּא הִתְכַּוֵּון לַעֲשׂוֹת מַשֶּׁהוּ, אֲבָל הָיָה צָרִיךְ לְתַכְנֵן אֶת זֶה טוֹב-טוֹב.
טוֹב, עָבְרוּ כַּמָּה יָמִים וְגִ'ים שׁוּב הָיָה פֹּה בַּמִּסְפָּרָה, וְגַם הַקּוּקוּ הָיָה כָּאן. גִ'ים הִתְכַּוֵּון לָצֵאת לְצֵיד בַּרְוָוזִים לְמָחֳרָת וּבָא לְחַפֵּשׂ אֶת הַדּוֹד מַיְירְס שֶׁיָּבוֹא אִתּוֹ. בְּמִקְרֶה יָדַעְתִּי שֶׁהוֹד נִמְצָא בְּקֶרֶטרָוִויל וְלֹא יַחֲזוֹר הַבַּיְתָה עַד סוֹף הַשָּׁבוּעַ. אָז גִ'ים אָמַר שֶׁמַּמָּשׁ לֹא מִתְחַשֵּׁק לוֹ לָצֵאת לְצַיִד לְבַד וְכַנִּרְאֶה הוּא יְבַטֵּל הַכּוֹל. וְאָז פּוֹל הַמִּסְכֵּן פָּתַח אֶת הַפֶּה וְאָמַר שֶׁאִם גִ'ים מַסְכִּים לָקַחַת אוֹתוֹ הוּא יִצְטָרֵף אֵלָיו. גִ'ים חָשַׁב קְצָת וּבַסּוֹף אָמַר, טוֹב, אוּלַי גַּם טֶמְבֵּל עָדִיף מֵאֲשֶׁר אַף אֶחָד.
אֲנִי חוֹשֵׁב שֶׁהוּא תִּכְנֵן לָקַחַת אֶת פּוֹל בְּסִירָה לְאֶמְצַע הָאֲגַם וְאָז לַעֲשׂוֹת לוֹ אֵיזֶה תַּעֲלוּל, לִדְחוֹף אוֹתוֹ לְמַיִם אוֹ מַשֶּׁהוּ. בְּכָל מִקְרֶה, הוּא אָמַר שֶׁפּוֹל יָכוֹל לְהִצְטָרֵף. הוּא שָׁאַל אוֹתוֹ אִם הוּא יָרָה פַּעַם בְּבַרְוָוז וּפוֹל אָמַר שֶׁלֹּא, הוּא אֲפִילּוּ לֹא הֶחֱזִיק רוֹבֶה בְּיָד. אָז גִ'ים אָמַר שֶׁהוּא יָכוֹל לָשׁוּט בְּסִירָה וּלְהִסְתַּכֵּל עָלָיו וְאִם הוּא יִתְנַהֵג יָפֶה, אוּלַי הוּא יִיתֵּן לוֹ לִירוֹת כַּמָּה פְּעָמִים בְּרוּבָּהּ שֶׁלּוֹ. הֵם קָבְעוּ לְהִיפָּגֵשׁ בַּבּוֹקֶר, וְזֹאת הָיְתָה הַפַּעַם הָאַחֲרוֹנָה שֶׁרָאִיתִי אֶת גִ'ים בַּחַיִּים.
לְמָחֳרָת בַּבּוֹקֶר, אֲפִילּוּ לֹא עֶשֶׂר דַּקּוֹת מֵרֶגַע שֶׁפָּתַחְתִּי, דּוֹק סְטֵיְיר נִכְנַס. הוּא נִרְאֶה דֵּי מָתוּחַ. הוּא שָׁאַל אוֹתִי אִם רָאִיתִי אֶת פּוֹל דִּיקְסוֹן. אָמַרְתִּי שֶׁלֹּא, אֲבָל אֲנִי יוֹדֵעַ אֵיפֹה הוּא נִמְצָא, הוּא יָצָא לָצוּד בַּרְוָוזִים עִם גִ'ים קֶנְדֶּל. אָז דּוֹק אָמַר שֶׁזֶּה מָה שֶׁהוּא שָׁמַע, אֲבָל הוּא לֹא מַצְלִיחַ לְהָבִין אֶת זֶה, כִּי פּוֹל אָמַר לוֹ שֶׁבַּחַיִּים הוּא לֹא רוֹצֶה יוֹתֵר שׁוּם עֵסֶק עִם גִ'ים קֶנְדֶּל.
הוּא אָמַר שֶׁפּוֹל סִיפֵּר לוֹ אֵיךְ גִ'ים עָשָׂה צְחוֹק מִגּ'וֹלִי. הוּא אָמַר שֶׁפּוֹל שָׁאַל אוֹתוֹ מָה הוּא חוֹשֵׁב עַל הַבְּדִיחָה הַזֹּאת, וְדוֹק אָמַר לוֹ שֶׁצָּרִיךְ לַהֲרוֹג אֶת מִי שֶׁעוֹשֶׂה דְּבָרִים כָּאֵלֶּה. אָמַרְתִּי שֶׁזֶּה הָיָה גַּס, אֲבָל גִ'ים לֹא יָכוֹל לַעֲמוֹד בִּפְנֵי בְּדִיחוֹת, לֹא מְשַׁנֶּה כַּמָּה הֵן גַּסּוֹת. אָמַרְתִּי שֶׁאֲנִי חוֹשֵׁב שֶׁבַּלֵּב הוּא בְּסֵדֶר, אֲבָל הוּא פָּשׁוּט מָלֵא תַּעֲלוּלִים. דּוֹק הִסְתּוֹבֵב וְיָצָא.
בַּצָּהֳרַיִים הוּא קִיבֵּל שִׂיחַת טֵלֵפוֹן מִגּ'וֹן סְקוֹט הַזָּקֵן. הָאֲגַם שֶׁבּוֹ גִ'ים וּפוֹל יָצְאוּ לָצוּד נִמְצָא בַּשֶּׁטַח שֶׁל ג'וֹן. פּוֹל הִגִּיעַ לַבַּיִת שֶׁלּוֹ בְּרִיצָה לִפְנֵי כַּמָּה דַּקּוֹת וְאָמַר שֶׁקָּרְתָה תְּאוּנָה. גִ'ים יָרָה בְּכַמָּה בַּרְוָוזִים וְאָז נָתַן אֶת הָרוֹבֶה לְפוּל וְאָמַר לוֹ לְנַסּוֹת אֶת מַזָּלוֹ. פּוֹל בַּחַיִּים לֹא הֶחֱזִיק רוֹבֶה וְהָיָה לְחוּץ. הוּא כָּל כָּךְ רָעַד שֶׁלֹּא הִצְלִיחַ לְהִשְׁתַּלֵּט עַל הָרוֹבֶה. הוּא לָחַץ עַל הַהֶדֶק וְגִ'ים נָפַל לְאָחוֹר בַּסִּירָה, מֵת.
דּוֹק סְטַיְיר, שֶׁהָיָה חוֹקֵר מִקְרֵי הַמָּוֶות, קָפַץ לַמּוֹנִית שֶׁל פְרַנְק אַבּוֹט וּמִיהֵר לַחַוּוֹה שֶׁל סְקוֹט. פּוֹל וְג'וֹן הַזָּקֵן הָיוּ לְמַטָּה עַל חוֹף הָאֲגַם. פּוֹל חָתַר בַּסִּירָה לְחוֹף, אֲבָל הֵם הִשְׁאִירוּ אֶת הַגּוּפָה בְּתוֹכָהּ וְחִיכּוּ שֶׁדּוֹק יַגִּיעַ.
דּוֹק בָּחַן אֶת הַגּוּפָה וְאָמַר שֶׁכְּדַאי שֶׁיַּחֲזִירוּ אוֹתָהּ לָעֲיָירָה. אֵין טַעַם לְהַשְׁאִיר אוֹתָהּ שָׁם אוֹ לִקְרוֹא לַמִּשְׁטָרָה, כִּי זֶה מִקְרֶה בָּרוּר שֶׁל תְּאוּנַת יֶרִי.
אֲנִי אִישִׁית בַּחַיִּים לֹא הָיִיתִי נוֹתֵן לְמִישֶׁהוּ שֶׁנִּמְצָא אִתִּי בְּאוֹתָהּ סִירָה לִירוֹת בְּרוּבָּהּ, רַק אִם הָיִיתִי בָּטוּחַ שֶׁיֵּשׁ לוֹ מוּשָּׂג בָּרוֹבִים. גִ'ים עָשָׂה שְׁטוּת שֶׁנָּתַן לְטִירוֹן אֶת הָרוֹבֶה שֶׁלּוֹ, וְעוֹד לְטֶמְבֵּל. זֶה כַּנִּרְאֶה הִגִּיעַ לְגִ'ים, מָה שֶׁהוּא קִיבֵּל. אֲבָל אֲנַחְנוּ בְּכָל זֹאת מִתְגַּעְגְּעִים אֵלָיו פֹּה. הוּא הָיָה קְלָף חָזָק, זֶה בָּטוּחַ! לְסָרֵק רָטוֹב אוֹ יָבֵשׁ?








https://www.shortstoryproject.com/he/story/%d7%aa%d7%a1%d7%a4%d7%95%d7%a8%d7%aa/
#אהבהבלתי-מוּשֶּׂגֶת#אֲוִוירָתִי#הוּמוֹרִיסְטִי#זִכְרוֹנוֹת#קְלָאסִיקָה#רֵיאָלִיזְם