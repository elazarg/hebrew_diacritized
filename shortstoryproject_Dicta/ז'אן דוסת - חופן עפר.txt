בָּרֶגַע שֶׁרָאָה בְּאוּלַם קַבָּלַת-הַפָּנִים שֶׁל שְׂדֵה הַתְּעוּפָה אֶת חֲבֵרוֹ שֶׁבָּא מֵהַמּוֹלֶדֶת, מִיָּד שָׁאַל אוֹתוֹ:
"הֲבָאַת, הֲבָאַת לִי אֶת זֶה?"
חֲבֵרוֹ הוֹשִׁיט אֶת יָדוֹ אֶל הַתִּיק הַתָּלוּי עַל כְּתֵפוֹ וְאָמַר, כְּאִילּוּ חִיכָּה לַשְּׁאֵלָה הַזֹּאת:
"שִׁיגַּעְתָּ אוֹתִי בְּשִׂיחוֹת הַטֵּלֵפוֹן שֶׁלְּךָ וּבְבַקָּשָׁה שֶׁלְּךָ:  'תָּבִיא לִי חוֹפֶן עָפָר.' – תַּגִּיד לִי, בֶּנְאָדָם, אַתָּה הַיָּחִיד שֶׁעָזַבְתָּ אֶת הַמּוֹלֶדֶת?"
אַחֵר כָּךְ הוֹצִיא מֵהַמִּזְוָודָה שֶׁלּוֹ שַׂקִּית עָפָר.
הוּא הִבִּיט בִּפְנִים אֲטוּמוֹת אֶל חֲבֵרוֹ שֶׁהִגִּיעַ כָּרֶגַע מֵהַמּוֹלֶדֶת, לָקַח אֶת שַׂקִּית הֶעָפָר וְאַחַר כָּךְ פָּנָה וְהָלַךְ בִּשְׁתִיקָה אֶל הָרַכֶּבֶת.
גַּם בָּרַכֶּבֶת הוֹסִיף לִשְׁתּוֹק, הוּא לֹא שָׁמַע אֶת שִׁקְשׁוּק הַגַּלְגַּלִּים עַל הַמְּסִילָּה וְלֹא אֶת צְחוֹקָן שֶׁל קְבוּצַת נְעָרוֹת אֲדוּמּוֹת שֵׂיעָר שֶׁאַפָּן מְקוּשָּׁט בְּנֶזֶם, וְלֹא אֶת הַנְּעָרִים הַצּוֹרְחִים בְּשִׂמְחָה עַל נִיצְחוֹן קְבוּצַת הַכַּדּוּרֶגֶל שֶׁהֵם אוֹהֲדֶיהָ. הוּא נָתַן אֶת מַבָּטוֹ בַּשַּׂקִּית הַמְּלֵאָה עָפָר שֶׁלְּפָנָיו.
הַנּוֹסְעִים שֶׁעָבְרוּ עַל פָּנָיו בְּחִיפָּזוֹן וְהִסְתַּכְּלוּ בּוֹ חָשְׁבוּ שֶׁהוּא שִׁיכּוֹר אוֹ יָשֵׁן. אֲפִילּוּ כְּשֶׁבִּיקֵּשׁ מִמֶּנּוּ הַכַּרְטִיסָן אֶת כַּרְטִיס הַנְּסִיעָה שֶׁלּוֹ, הוּא הוֹצִיא אוֹתוֹ מֵהַכִּיס וְהֵרִים אוֹתוֹ אֶל פַּרְצוּפוֹ שֶׁל הַכַּרְטִיסָן בְּלִי לִגְרוֹעַ אֶת עֵינָיו מִשְׁקִית הֶעָפָר. הַכַּרְטִיסָן חָשַׁק אֶת שְׂפָתָיו וְעִיקֵּם אֶת אַפּוֹ, וְהֶחֱזִיר אֶת הַכַּרְטִיס אֶל הַיָּד שֶׁעֲדַיִין הָיְתָה תְּלוּיָה בָּאֲוִויר.  
עָבְרוּ שָׁלוֹשׁ שָׁנִים מֵאָז עָזַב אֶת מוֹלַדְתּוֹ, וּבָאָרֶץ הַחֲדָשָׁה, שֶׁלֹּא הָיְתָה לוֹ לַמּוֹלֶדֶת, נָחֲתוּ עָלָיו עוֹד וְעוֹד קְשָׁיִים. שָׁנָה שְׁלֵמָה הוּא נִשְׁאַר בְּמָעוֹן לִפְלִיטִים, וּשְׁנָתַיִים גָּר בַּבַּיִת שֶׁהָיָה דּוֹמֶה לְסוּכָּה עֲלוּבָה. לֹא נִיתְּנָה לוֹ הִזְדַּמְּנוּת לִלְמוֹד אֶת שְׂפַת הָאָרֶץ שֶׁהִגִּיעַ אֵלֶיהָ, וְלֹא נִמְצָא לוֹ אֲפִילּוּ יָדִיד אֶחָד, וְלֹא עָלָה בְּיָדוֹ לְהַשִּׂיג עֲבוֹדָה שֶׁהִתְאִימָה לוֹ.
הַיָּמִים עָבְרוּ עָלָיו בִּכְבֵדוּת בָּעִיר הַהִיא שֶׁלֹּא פָּתְחָה לְפָנָיו אֶת שְׁעָרֶיהָ. לוּלֵא הָיָה לוֹ טֵלֵפוֹן נַיָּיד, הָיָה מִשְׁתַּגֵּעַ. הַטֵּלֵפוֹן אָמְנָם צִלְצֵל רַק לְעִתִּים רְחוֹקוֹת, אֲבָל בְּכָל זֹאת הוּא שִׁימֵּשׁ לוֹ הַסָּחַת-דַּעַת – הוּא הָיָה מְחַיֵּיג מִסְפָּרִים שֶׁל אֲנָשִׁים שֶׁלֹּא הִכִּיר וּמִיַּד הָיָה מִתְנַצֵּל: "סְלִיחָה, טָעִיתִי בְּמִסְפָּר!". וְלֹא פַּעַם עָנוּ לוֹ בְּגַסּוּת וּבְזַעַם: "שֶׁלֹּא תִּטְעֶה עוֹד פַּעַם!" וְאַף עַל פִּי כֵּן הוּא לֹא וִיתֵּר עַל הַשַּׁעֲשׁוּעַ הַזֶּה – הָיָה לוֹ צוֹרֶךְ לִשְׁמוֹעַ קוֹל אֱנוֹשִׁי וְלוּ רַק לִשְׁנִיּוֹת אֲחָדוֹת.
בְּשֵׁירוּתֵי הָרְוָוחָה בָּעִירִיָּיה לָחֲצוּ עָלָיו מְאוֹד לִמְצוֹא עֲבוֹדָה, אֲבָל הַמַּטָּרָה הָרִאשׁוֹנָה שֶׁעָמְדָה לְנֶגֶד עֵינָיו הָיְיתָה לִלְמוֹד אֶת הַשָּׂפָה. אֶלָּא שֶׁאִישׁ לֹא עָזַר לוֹ שָׁם לְהַשִּׂיג אֶת הַמַּטָּרָה הַזֹּאת. עַד שֶׁיּוֹם אֶחָד פָּרַץ בִּבְכִי בְּמִשְׂרָדוֹ שֶׁל פָּקִיד בְּלִשְׁכַּת הָרְוָוחָה, שֶׁהָיָה דּוֹמֶה לְכַדּוּר עִם שְׁתֵּי עֵינַיִים כְּחוּלּוֹת וְלָשׁוֹן שַׁרְקָנִית. הוּא מֵירֵר בַּבֶּכִי:
"בְּבַקָּשָׁה, תֵּן לִי הִזְדַּמְּנוּת לִלְמוֹד אֶת הַשָּׂפָה לִפְנֵי שֶׁאַתְחִיל לַעֲבוֹד!"
הוּא הִשְׁתַּתֵּף בְּקוּרְס שֶׁל שְׁלוֹשָׁה חוֹדָשִׁים שֶׁבָּהֶם לֹא לָמַד כְּלוּם חוּץ  מִ"קוֹרְאִים לִי כָּךְ וְכָךְ, וַאֲנִי בָּא מֵאֶרֶץ זוֹ וְזוֹ..." וְעוֹד כַּמָּה מִשְׁפָּטִים לְשִׁימּוּשׁ יוֹמְיוֹמִי.
וָשׁוּב זָרְמוּ הַמִּכְתָּבִים מִשֵּׁירוּתֵי הָרְוָוחָה אֶל תֵּיבַת הַדּוֹאַר הַקָּרָה, הַשּׁוֹתֶקֶת שֶׁלּוֹ, שֶׁתָּמִיד מָצָא בָּהּ רַק אֶת הַמִּכְתָּבִים הָרִשְׁמִיִּים הַיְּבֵשִׁים הָאֵלֶּה שֶׁאֵין בָּהֶם שֶׁמֶץ שֶׁל אַהֲדָה. 
הוּא נֶאֱלַץ לְחַלֵּק פִּרְסוֹמוֹת וְהָיָה מִתְהַלֵּךְ שָׁעוֹת בָּרְחוֹבוֹת הָאֵלֶּה, הָעֲגוּמִים כְּמוֹ קְבָרִים, וּמְחַלֵּק פִּרְסוֹמוֹת שֶׁל מִסְעָדוֹת וּסְפָרִים, וַאֲפִילּוּ שֶׁל בַּחוּרוֹת שֶׁעוֹבְדוֹת בִּזְנוּת, וּבִימֵי שַׁבָּת וּרְבִיעִי חִילֵּק עֲלוֹנֵי פִּרְסוֹמֶת. הַצִּיפּוֹרְנַיִים בְּכַפּוֹת רַגְלָיו הִשְׁחִירוּ וְנָשְׁרוּ. לְעִתִּים קְרוֹבוֹת הִבְהִילוּ אוֹתוֹ יִלְלוֹת הַכְּלָבִים כְּשֶׁהִתְקָרֵב בַּבְּקָרִים אֶל דַּלְתוֹת הַבָּתִּים כְּדֵי לִדְחוֹף אֶת הַפִּרְסוֹמוֹת לְתוֹךְ הַחֲרִיצִים שֶׁלָּהֶן. הוּא חָשׁ טַעַם מַר בִּגְרוֹנוֹ וְהִמְשִׁיךְ בְּדַרְכּוֹ.
לֹא רַק הַכְּלָבִים אֶלָּא גַּם בַּעֲלֵי הַכְּלָבִים הָיוּ גּוֹעֲרִים בּוֹ:
"שֶׁלֹּא תָּשִׂים אֶת הַטִּינּוֹפֶת הַזֹּאת בְּתֵיבַת הַדּוֹאַר שֶׁלָּנוּ!" הֵם הָיוּ אוֹמְרִים לוֹ, וַאֲפִילּוּ לֹא טָרְחוּ לִזְכּוֹת אוֹתוֹ בְּמַבָּט אוֹ לְהַחֲזִיר לוֹ בִּרְכַּת בּוֹקֶר טוֹב.
וְהָיוּ נִכְנָסִים לִמְכוֹנִיּוֹתֵיהֶם וּמִסְתַּלְּקִים.
וְלוּ לֹא הָיְתָה בְּרֵירָה אֶלָּא לְהַשְׁפִּיל אֶת הָרֹאשׁ, לִבְלוֹעַ אֶת רוּקּוֹ וְלִפְנוֹת לְתֵיבַת דּוֹאַר אַחֶרֶת.
***
הָרַכֶּבֶת נֶעֶמְדָה בַּתַּחֲנָה שֶׁלִּפְנֵי הַתַּחֲנָה שֶׁל עֲיָירָתוֹ. נוֹסְעִים אֲחָדִים יָרְדוּ וַאֲחֵרִים עָלוּ. הַנְּעָרוֹת אֲדוּמּוֹת הַשֵּׂיעָר שֶׁאֵפֶן מְקוּשָּׁט בְּנֶזֶם עֲדַיִין צָחֲקוּ, אֲבָל חֲבוּרַת הָאוֹהֲדִים שֶׁקְּבוּצַת הַכַּדּוּרֶגֶל שֶׁלָּהֶם נִיצְּחָה בַּמִּשְׂחָק הָאַחֲרוֹן יָרְדוּ מֵהָרַכֶּבֶת וְהַנְּעָרִים הֵנִיפוּ בָּאֲוִויר אֶת פַּחִיּוֹת הַבִּירָה שֶׁלָּהֶם. הוּא הֵעִיף מַבָּט חָטוּף בִּנְעָרוֹת וּמִיָּד חָזַר לִנְעוֹץ אֶת עֵינָיו בְּשַׂקִּית הֶעָפָר וְהִידֵּק אֶת אֲחִיזָתוֹ בָּהּ כְּחוֹשֵׁשׁ שֶׁיַּחְטְפוּ אוֹתָהּ מִמֶּנּוּ, וְהָרַכֶּבֶת שׁוּב נְהָמָה.
הוּא הִרְגִּישׁ בּוֹדֵד בְּכָל מָקוֹם שֶׁהָיָה בּוֹ. בָּרַכָּבוֹת, בְּמִסְעָדוֹת, בִּמְסִיבּוֹת שֶׁעָרְכוּ הָאֲנָשִׁים בָּרְחוֹבוֹת, בַּחֲנוּיוֹת הַגְּדוֹלוֹת. הוּא לֹא הָעַז לְהִסְתַּכֵּל לַאֲנָשִׁים בִּפְנִים, מֵחֲשָׁשׁ שֶׁמָּא יַתְחִיל מִישֶׁהוּ לְדַבֵּר אִתּוֹ בַּשָּׂפָה הַזֹּאת שֶׁהוּא לֹא מַצְלִיחַ לִלְמוֹד, וְלֹא הָיָה עוֹנָה לַאֲנָשִׁים, כְּאִילּוּ אֵינוֹ שׁוֹמֵעַ.  
וּמִפְּנֵי שֶׁגַּם בִּשְׂפָתוֹ לֹא דִּיבֵּר,  פַּחַד שֶׁיַּהֲפוֹךְ לְחֵירֵשׁ וְלָכֵן דִּיבֵּר אֶל הַשְּׁטִיחִים וְאֶל הַחַלּוֹנוֹת, וְאֶל הָעֲנָנִים וְאֶל הַצְּלָבִים שֶׁמֵּעַל לִמְגַדְּלֵי הַכְּנֵסִיּוֹת. וַאֲפִילּוּ אֶל הַבּוּבּוֹת שֶׁבַּחֲזִיתוֹת חַלּוֹנוֹת-הָרַאֲוָוה הִתְחִיל לְדַבֵּר.
כַּאֲשֶׁר הִגִּיעַ הַבַּיְתָה, פָּתַח אֶת הַדֶּלֶת וְלָחַשׁ בְּקוֹל נָמוּךְ לֶעָפָר הַשּׁוֹתֵק  בְּתַחְתִּית הַשַּׂקִּית שֶׁהֶחֱזִיק בְּיָדָיו:
"הִיכָּנֵס, בְּבַקָּשָׁה!"
וּכְשֶׁעָבַר אֶת הַמִּפְתָּן אָמַר: "סְלַח לִי שֶׁהֵבֵאתִי אוֹתְךָ אֶל הַגָּלוּת הַזֹּאת, אֲבָל הָיִיתָ חַיָּיב לִהְיוֹת פֹּה."
תְּחִילָּה הָלַךְ אֶל חֲדַר הַשֵּׁינָה שֶׁלּוֹ וְשָׁם אֶת שַׂקִּית הֶעָפָר עַל יַד הַכָּרִית שֶׁהוּא יָשֵׁן עָלֶיהָ, אֲבָל מִיָּד חָזַר בּוֹ וְאָמַר:
"לֹא, זֶה לֹא הַמָּקוֹם שֶׁלָּךְ!"
הוּא נִכְנַס לַסָּלוֹן וְשָׁם שָׁם אֶת הַשַּׂקִּית. וְשׁוּב לֹא הָיָה מְרוּצֶּה. הוּא הָיָה נָבוֹךְ וְהִתְחִיל לְהַעֲבִיר אוֹתָהּ מִפִּינָּה לַפִּינָּה בְּדִירָתוֹ הַקְּטַנָּה, עַד שֶׁקָּבַע אֶת מְקוֹמָהּ בַּחֲדַר הָאַמְבַּטְיָה. שָׁם הוּא שָׁפַךְ אֶת הֶעָפָר שֶׁבְּתוֹכָהּ עַל הָרִצְפָּה הַקָּרָה וְהָרְטוּבָה. הֶעָפָר הֶעָיֵיף, הַיָּבֵשׁ, שֶׁיָּדַע אֶת עִקְבוֹת צְעָדָיו אַלְפֵי פְּעָמִים, נֶעֱרַם עַל רִצְפַּת חֲדַר הָאַמְבַּטְיָה. הוּא כִּמְעַט שָׁמַע אוֹתוֹ נֶאֱנַח כְּשֶׁנִּשְׁפַּךְ גַּרְגִּיר-גַּרְגִּיר עַל הָרִצְפָּה הַזָּרָה הַזֹּאת.
לִבּוֹ הָלַם בְּחוֹזְקָה וְעֵינָיו הוּצְפוּ דְּמָעוֹת. הוּא הִבִּיט שָׁעָה אֲרוּכָּה אֶל תְּלוּלִית הֶעָפָר וְאַחַר כָּךְ אָמַר בְּקוֹל רוֹעֵד:
"אֲנִי מֵרִיחַ בְּךָ אֶת רֵיחַ הַחוּרְבָּן, עָפָר מוֹלַדְתִּי."
הוּא עִירָהּ אֶל גּוּפוֹ לְגִימוֹת גְּדוֹלוֹת שֶׁל בִּירָה וְהוֹסִיף וְאָמַר:
"כְּבָר שָׁלוֹשׁ שָׁנִים אֲנִי רָחוֹק מִמְּךָ, סְלַח לִי אִם שָׁכַחְתִּי אֶת הַשָּׂפָה שֶׁשּׂוֹחַחְתִּי בָּהּ אִתְּךָ. סְלַח לִי אִם דִּיבַּרְתִּי אֵלֶיךָ הָעֶרֶב בְּגַסּוּת וּבְלִי כָּבוֹד. אַתָּה זוֹכֵר אֵיךְ הִקִּיפָה הַמִּשְׁטָרָה אֶת הַבַּיִת שֶׁלָּנוּ וּפָרְצָה אֶל חַדְרִי? אַתָּה זוֹכֵר אֵיךְ רִיסְּקוּ אֶת הָעֵט שֶׁלִּי וְשָׂרְפוּ אֶת הַדַּפִּים שֶׁרָשַׁמְתִּי עֲלֵיהֶם שִׁירִים שֶׁסִּיפְּרוּ אֶת אַהֲבָתִי לְךָ – לְנֶגֶד עֵינַי וְעֵינֶיךָ? אַתָּה זוֹכֵר אֵיךְ הֶחֱרִימוּ אֶת הַסְּפָרִים שֶׁלִּי וְשָׂמוּ אוֹתָם בַּשַּׂקִּים מְלוּכְלָכִים כְּאִילּוּ הָיוּ אַרְנְבוֹנִים מְבוֹהָלִים, וּשְׁמוֹ אֲזִיקִּים עַל יְדֵי לְנֶגֶד עֵינֶיךָ – אִם יֵשׁ לָךְ עֵינַיִים – וְהוֹצִיאוּ אוֹתִי בִּבְעִיטוֹת וְהִשְׁלִיכוּ אוֹתִי כְּמוֹ שַׂק תֶּבֶן אֶל תּוֹךְ גִ'יפּ שֶׁצִּבְעוֹ מְחַקֶּה אֶת צִבְעֲךָ? אַתָּה הִמְשַׁכְתָּ לִשְׁתּוֹק אָז, הוֹ, עָפָר, לִיקַּקְתָּ אֶת נַעֲלֵיהֶם שֶׁל אַנְשֵׁי כּוֹחוֹת הַבִּיטָּחוֹן וְלֹא הִרְגַּשְׁתָּ שֶׁהַפְּרָקִים הָאֲזוּקִים שֶׁלִּי מַכְאִיבִים לִי. וּכְשֶׁחָזַרְתִּי כַּעֲבוֹר שָׁבוּעַ בְּאוֹתוֹ הַגִּ'יפּ, הִסְתַּכַּלְתִּי בְּךָ בְּעַד שִׁמְשַׁת הַחַלּוֹן וְלִבִּי נִקְרַע לְמַרְאֵה גַּלְגַּלֵּי הַגִּ'יפּ שֶׁאוֹנְסִים אוֹתְךָ.
"אַתָּה הָיִיתָ הָעֵד הַשּׁוֹתֵק שֶׁל הָאָסוֹן בִּזְמַן שֶׁנַּעֲלֵי הַשֵּׁירוּתִים הַחֲשָׁאִיִּים צִייְּרוֹ עָלֶיךָ תְּמוּנוֹת בַּרְבָּרִיּוּת וְאַתָּה שָׁתַקְתָּ אֶת שְׁתִיקָתְךָ וְיָשַׁנְתָּ אֶת שְׁנַת הֶעָפָר שֶׁלְּךָ.
"אַתָּה זוֹכֵר אֵיךְ טַחֲנָה הָאַהֲבָה אֶת לִבִּי בַּסְּתָיו הַהוּא?
"כֵּן, אֵין סָפֵק שֶׁעוֹדְךָ זוֹכֵר אֵיךְ הָיְתָה אֲהוּבָתִי מְחִישָׁה עָלֶיךָ אֶת צְעָדֶיהָ כָּל יוֹם בַּצָּהֳרַיִים כְּדֵי לְהַגִּיעַ אֶל חַדְרֵי וּלְהַנִּיחַ אֶת יָדֶיהָ עַל עֵינֵי הַמְּצַפּוֹת וְלִשְׁאוֹל: "נָחָשׁ מִי אֲנִי?" הָיִיתִי מַעֲמִיד פְּנֵי טִיפֵּשׁ וּמְמַשֵּׁשׁ בִּידֵי אֶת יָדֶיהָ שֶׁדָּמוּ לַזּוּג יוֹנִים מְאוּלָּפוֹת, אַחֵר כָּךְ הָיִיתִי מֵרִים אֶת אֶצְבְּעוֹתַי אֶל שְׂפָתֶיהָ הַמְּלֵאוֹת, הַחֲמִימוֹת, וּמוֹרִיד אוֹתָן אֶל שָׁדֶיהָ הַתַּפּוּחִיִּים וְאֶל יְרֵכֶיהָ ה... וְאוֹמֵר: אֶת שָׂדֶה!
"הִתְגַּלְגַּלְנוּ כִּשְׁנֵי עֲנָנִים מִשְׁתּוֹלְלִים שֶׁרוּחוֹת מְטוֹרָפוֹת מִשְׁתַּעַשְׁעוֹת בָּהֶם.
"כָּל יוֹם בַּצָּהֳרַיִים הָיְתָה אֲהוּבָתִי אוֹרֶגֶת בִּצְעָדֶיהָ מַרְבַד כְּזָבִים, וְאַתָּה יָדַעְתָּ עַל הַמַּלְכּוֹדוֹת שֶׁהִיא טוֹמֶנֶת לִי, אֲבָל אֲפִילּוּ פַּעַם אַחַת לֹא לָחַשְׁתָּ בְּאוֹזְנֵי: הִיזָּהֵר שֶׁלֹּא תִּינָּגֵף רַגְלְךָ בְּמַלְכּוֹדוֹת! אֲפִילּוּ פַּעַם אַחַת לֹא אָמַרְתָּ לִי: מְשׁוּגָּע! אַל תִּיתֵּן אֵמוּן בְּחֶזְיוֹן תַּעְתּוּעִים, לִיבֵּךְ יָמוּת צָמֵא. לֹא אָמַרְתָּ לִי: חָדַל מֵהַמִּשְׂחָק הַזֶּה, לִבְּךָ יִיטָּחֵן!
"הָיִינוּ חֲבֵרִים, אַתָּה וַאֲנִי, הוֹ, עָפָר. כָּתַבְתִּי עַל אוֹדוֹתֶיךָ אֶת הַשִּׁירִים הַנִּפְלָאִים מִכּוּלָּם. הָיִיתִי מֵרִיחַ אוֹתְךָ בִּמְלוֹא כּוֹחַ רֵיאוֹתַי. הָיִיתִי מַשְׁאִיר עָלַי יָמִים וְשָׁבוּעוֹת אֶת הָאָבָק שֶׁלְּךָ שֶׁדָּבַק בְּרִיסֵי וּבִבְגָדַי. לֹא נִיעַרְתִּי אוֹתוֹ. אָמַרְתִּי: "הָאָבָק הַזֶּה קָדוֹשׁ, זֶה אָבָק שֶׁל הֶעָפָר, הֶעָפָר שֶׁנָּם לוֹ לִפְנֵי דֶּלֶת הַבַּיִת, הֶעָפָר שֶׁמְּטַפֵּחַ אֶת יַלְדוּתִי הַחֲנוּקָה וְאֶת נְעוּרַי הָאֲבוּדִים."
עֵינָיו הָלְכוּ וְהֶאְדִּימוּ, וּפַחִיּוֹת הַבִּירָה שֶׁעָמְדוּ בְּשׂוֹרָה  עַל הַמַּדָּף שֶׁל הָרְאִי הִתְרוֹקְנוּ זוֹ אַחַר זוֹ, אֲבָל הוּא הוֹסִיף לִנְעוֹץ אֶת מַבָּטוֹ בִּתְלוּלִית הֶעָפָר הַשָּׁפוּךְ עַל רִצְפַּת חֲדַר הָאַמְבַּטְיָה הָעֵירוּמָּה, הַשּׁוֹתֶקֶת, וְאָמַר:
"נִהְיֵיתִי נַוּוֹד אוֹבֵד. לָקַחְתִּי אִתִּי אֶת לִבִּי הַמְּנוּפָּץ וְשׁוֹטַטְתִּי אִתּוֹ בְּכָל הַמְּקוֹמוֹת וְלֹא מָצָאתִי אַף אֶחָד שֶׁיְּאַחֶה אֶת שְׁבָרָיו. עֶשְׂרוֹת פְּעָמִים רָאִיתָ אוֹתִי אוֹבֵד עֵצוֹת – אִם יֵשׁ לָךְ עֵינַיִים – אֲבָל אֶת שְׁתִיקָתְךָ הַנִּצְחִית לֹא הֲפָרַת.
"הַאִם לֹא הָיָה עָלֶיךָ לַהֲפוֹךְ לִפְנֵי צַעֲרָם שֶׁל צַעֲדֵי לְשִׁיגָּעוֹן שֶׁכּוּלּוֹ אָבָק וְלָעוּף אֶל שְׁמֵי הָעִיר הַפּוֹשַׁעַת הַהִיא כְּדֵי לְהוֹדִיעַ לְכוּלָּם אֶת הַיִּיסּוּרִים שֶׁהַלֵּב הַזֶּה מִתְעַנֶּה בָּהֶם? הַאִם לֹא הָיָה עָלֶיךָ לְהוֹדִיעַ לִי עַל כָּל הַמַּלְכּוֹדוֹת הַטְּמוּנוֹת לְלִבִּי? אֲנִי שֶׁרָאִיתִי בְּךָ אִם, לֹא, יוֹתֵר מֵאֵם?  
"שָׂרַפְתִּי אֶת בֵּיתִי וְאֶת סִפְרֵי מֵעוֹצֶם הָאוּמְלָלוֹת שֶׁל חַיֵּי, וְעוֹד מְעַט הָיִיתִי שׂוֹרֵף אֶת עַצְמִי, וְאַתָּה הִסְתַּכַּלְתָּ בִּי בִּשְׁתִיקָה, וְאוּלַי צָחַקְתָּ וְאָמַרְתָּ בֵּינְךָ לְבֵינְךָ: הַיֶּלֶד יָצָא מִדַּעְתּוֹ!
"בַּהֲגָנָה עָלֶיךָ וּבְאַהֲבָה אֵלֶיךָ רָאִיתִי אֶת מַשְׁמָעוּת חַיֵּי, וְכַאֲשֶׁר הָיִיתִי שׁוֹמֵעַ עָלֶיךָ מִילָּה רָעָה הָיִיתִי יוֹצֵא מִגְדָּרִי, וְעוֹד רֶגַע הָיִיתִי מַחְבִּיא אוֹתְךָ בְּעֵינֵי וּמְגוּנָּן עָלֶיךָ בְּאוֹר עֵינַי. הָיִיתִי מוּכָן לִשְׁפּוֹךְ אֶת דְּמֵי לְמַעַנְךָ. אֲבָל אַתָּה! אֲהָהּ. מָה אֲסַפֵּר לָךְ הַלַּיְלָה? אֱמוֹר לִי, מֶה עָשִׂיתָ לְמַעֲנִי כַּאֲשֶׁר חָשַׁךְ עָלַי עוֹלָמִי וְטַחֲנוֹת הַתִּקְוָוה כָּתְשׁוּ אֶת לִבִּי וְהָפְכוּ אוֹתוֹ לַקֶּמַח עוֹלֶה בְּאֵשׁ? מֶה עָשִׂיתָ לְמַעֲנִי כַּאֲשֶׁר רָאִיתָ אוֹתִי אוּמְלָל וְעָצוּב וְרָעָב! בָּכִיתִי בִּגְלָלְךָ, וַאֲפִילּוּ לָרוּחַ לֹא הִרְשֵׁיתִי לַחֲטוֹף אוֹתְךָ מִלִּפְנֵי דֶּלֶת הַבַּיִת. לֹא טָעַמְתִּי אֶת טַעַם הַשֵּׁינָה כְּדֵי לִמְנוֹעַ מִגּוֹנְבֵי הֶעָפָר לְהַגְלוֹת אוֹתְךָ אֶל אֲדָמָה לֹא-נוֹדַעַת. אֱמוֹר לִי – אִם יֵשׁ לְךָ לָשׁוֹן – מֶה עָשִׂיתָ לְמַעֲנִי כַּאֲשֶׁר בָּרַחְתִּי אֶל  הָאָרֶץ הַזֹּאת שֶׁלֹּא תִּהְיֶה אַרְצִי?
"הִסְתַּכַּלְתָּ בִּי – אִם יֵשׁ לְךָ עֵינַיִים – וְרָאִיתָ אוֹתִי בָּא וְהוֹלֵךְ, וּמְחַפֵּשׂ אֶת זֶהוּתִי הַתּוֹעֶה וְחַיִּים שְׁקֵטִים וְאַהֲבָה טְהוֹרָה, אֲבָל אַתָּה לֹא נִהְיֵיתָ מוֹלֶדֶת לַחַיִּים הָאֵלֶּה וּלְאַהֲבָה הַזֹּאת. אַתָּה הוֹסָפַת לִשְׁתּוֹק, כְּמוֹ שֶׁאַתָּה שׁוֹתֵק עַכְשָׁיו עַל הָרִצְפָּה הָעֵירוּמָּה הַקָּרָה הַזֹּאת וּבַלַּיְלָה הָאִילֵּם הַזֶּה.
"וְאַל תִּשְׁאַל אוֹתִי אַחֵר כָּךְ: 'לָמָּה הֲבָאַת אוֹתִי אֶל הַנִּיכָּר הַזֶּה?'
"כִּי אַתָּה הוּא שֶׁדָּחַפְתָּ אוֹתִי אֶל כָּל הַחוּרְבָּן הַזֶּה, אַתָּה הוּא שֶׁהִגְלִיתָ אוֹתִי. אַתָּה הוּא שֶׁפִּשְׁעַת וְחַטָּאת, הוֹ, עָפָר,
פִּשְׁעַת וְחַטָּאת, וְאַל לְךָ לַחֲשׁוֹב שֶׁאָשִׂים אוֹתְךָ עַל הַכָּרִית עַל יָד רָאשִׁי כְּדֵי לְהָרִיחַ אוֹתְךָ כָּל בּוֹקֶר וְלוֹמַר: הָאָח, רֵיחַ גַּן עֵדֶן נוֹשָׁב מִגַּרְגִּירֶיךָ!"
"לֹא, לֹא, בְּשׁוּם אוֹפֶן לֹא, הִנֵּה מָה שֶׁאֲנִי אֶעֱשֶׂה..."
וּפִתְאוֹם נִפְנֶה אֶל כַּפְתּוֹרֵי מִכְנָסָיו וְהֵחֵל לְהַתִּיר אוֹתָם בִּמְהִירוּת, וְאָז הֵחֵל לְהַשְׁתִּין עַל הַתְּלוּלִית שֶׁל חוֹפֶן הֶעָפָר, כְּמִין אֲנָחָה שְׁתוּקָה עַל רִצְפַּת חֲדַר הָאַמְבַּטְיָה הַקָּרָה וְהָרְטוּבָה.




https://www.shortstoryproject.com/he/story/%d7%97%d7%95%d7%a4%d7%9f-%d7%a2%d7%a4%d7%a8/
#גָּלוּת#מִלְחָמָה#פּוֹלִיטִי#פְּלִיטִים#רֵיאָלִיזְם