בִּילִי בָּא לְבַקֵּר
הִיא לֹא יָכְלָה לְהִסְתַּכֵּל עָלָיו, אֲבָל לָמָּה בְּעֶצֶם? הוּא אַף פַּעַם לֹא הִגְעִיל אוֹתָהּ כָּכָה. נָכוֹן, לִפְעָמִים הִיא לֹא מַמָּשׁ נִמְשְׁכָה אֵלָיו, שֶׁהֲרֵי בִּילִי (כְּבָר הוֹדְתָה לֹא פַּעַם בִּפְנֵי חַבְרוֹתֶיהָ) לֹא הָיָה בָּחוּר מִי־יוֹדֵעַ־מָה יָפֶה. אֲבָל עַכְשָׁיו, עַכְשָׁיו הָיָה בּוֹ מַשֶּׁהוּ שֶׁכִּמְעַט גָּרַם לָהּ לְהָקִיא.
הוּא אָמַר, "אַתְּ בְּסֵדֶר?"
הִיא אָמְרָה, "אֲנִי לֹא מַרְגִּישָׁה טוֹב."
"כּוֹאֵב לְךָ הָרֹאשׁ?"
"כֵּן."
הוּא דָּאַג שֶׁתִּיקַּח אָקָמוֹל וְיָשַׁב לְצִדָּהּ עַד שֶׁאָמְרָה שֶׁהִיא מַרְגִּישָׁה יוֹתֵר טוֹב.
"בִּילִי," אָמְרָה.
"מָה?"
"כְּלוּם."

בִּילִי יוֹרְק בַּכִּיּוֹר
בִּילִי הָיָה חוֹלֶה, חוֹלֶה מְאוֹד. הוּא יָמוּת מָחָר בַּבּוֹקֶר. אַפּוֹ אָדוֹם, לְחַיָּיו נְפוּחוֹת. הוּא נִכְנַס לְשֵׁירוּתִים וּפָלַט כַּמּוּת נְדִיבָה שֶׁל לֵיחָה אֶל תּוֹךְ הַכִּיּוֹר.
הַלֵּיחָה הָיְתָה צִבְעוֹנִית וְזֶה הָיָה סִימָן לֹא טוֹב, סִימָן לְמַשֶּׁהוּ, סִימָן לָמָּה? כְּשֶׁהוֹפִיעָה לָרִאשׁוֹנָה, לִפְנֵי כַּמָּה חוֹדָשִׁים, הַצֶּבַע עוֹד הָיָה בָּהִיר וְהוּא לֹא עָשָׂה מִזֶּה עִנְיָין. הוּא יִיחֵס אֶת זֶה לְכָל הַמַּמְתַּקִּים שֶׁהוּא זוֹלֵל, לְנַחֲשֵׁי הַגּוּמִי, לְסוּכָּרִיּוֹת הַטּוֹפִי. אֲבָל מִיּוֹם לְיוֹם הֲלָכָה וְגָבְרָה הַלֵּיחָה, נִהְיְיתָה סְמִיכָה יוֹתֵר, פְּרוּעָה יוֹתֵר וְצִבְעוֹנִית יוֹתֵר עַד אֲשֶׁר, לִפְנֵי שְׁלוֹשָׁה יָמִים, הוּא רָץ בְּבֶהָלָה לַמִּרְפָּאָה.

בִּילִי בַּמִּרְפָּאָה
הוּא חִיכָּה בַּחֲדַר אִבְחוּן קָטָן, סְטֵרִילִי וּמַפְחִיד בְּמֶשֶׁךְ שָׁעוֹת, אוֹ לְפָחוֹת כָּךְ הָיָה נִדְמֶה לוֹ. הָאָחוֹת פָּקְדָה עָלָיו לָשֶׁבֶת עַל מִיטָּה גְּבוֹהָה וְצָרָה וְרַגְלָיו הִתְנוֹדְדוּ בְּעַצְבָּנוּת, מְחַפְּשׂוֹת מָקוֹם לָנוּחַ. עַל הַקִּירוֹת הִתְנוֹסְסוּ פּוֹסְטֵרִים עִם מֵידָע עַל גֶּלְאוֹקוֹמָה, מֵלָנוֹמָה, הֵרָפֵס, עַגֶּבֶת, זִיבָה, צַפְדִּינָה, דַּלֶּקֶת רֵיאוֹת, נִיוּוּן שְׁרִירִים, קִצְרַת, שַׁסַּעַת, צָרַעַת, כַּלֶּבֶת, מַחֲלַת לֵב וְנָמֵק, וּבִילִי הֵבִין פִּתְאוֹם שֶׁהָעוֹלָם הוּא מָקוֹם מְאוֹד לֹא נֶחְמָד. רַגְלָיו לֹא יָדְעוּ מָה לַעֲשׂוֹת עִם עַצְמָן וּבָעֲטוּ וְהִתְעַוְּותוּ וְשׁוּלְּבוּ וְנִתְלוּ זוֹ עַל זוֹ.
אוֹתָהּ אָחוֹת גַּם חָקְרָה אוֹתוֹ, בַּחֲדַר אִבְחוּן אַחֵר, וּכְשֶׁשָּׁאֲלָה מָה צֶבַע לֵיחָתוֹ וּבִילִי הֵשִׁיב שֶׁהִיא מְאוֹד מְאוֹד צִבְעוֹנִית, הֶחֱוִוירוּ פָּנֶיהָ וְהִיא אָמְרָה, "זֶה לֹא טוֹב."
אָז כְּשֶׁבָּאָה סוֹף סוֹף הָרוֹפְאָה וְדָחֲפָה פָּנָס קָטָן לְתוֹךְ פִּיו וּלְאוֹזְנָיו וּמָדְדָה לוֹ דּוֹפֵק וְלַחַץ דָּם וְהִקְשִׁיבָה לְרֵיאוֹתָיו וּלְלִבּוֹ וְאַחַר כָּךְ חִייְּכָה אֵלָיו וְאָמְרָה שֶׁזֶּה כְּלוּם, סְתָם זִיהוּם וִירָאלִי, בִּילִי לֹא הֶאֱמִין.
הוּא אָמַר, "אֲנִי לֹא הוֹלֵךְ לָמוּת?"
הַחִיּוּךְ שֶׁעַל פְּנֵי הָרוֹפְאָה נֶעֱלַם, אַךְ מִיָּד שָׁב לִמְקוֹמוֹ. "אַל תְּדַבֵּר שְׁטוּיוֹת," אָמְרָה לוֹ וְחָשְׂפָה אֶת שִׁינֶּיהָ: שִׁינַּיִים לְלֹא רְבָב, יְשָׁרוֹת, לִבְנוֹת, מַרְהִיבוֹת בְּיוֹפְיָין.
לֹא הָאִבְחוּן הִרְגִּיעַ אוֹתוֹ אֶלָּא חִיּוּכָהּ, כֹּה חַמִּים, וְשִׁינֶּיהָ הַמּוּשְׁלָמוֹת.
הִיא אָמְרָה, "שְׁמַע, אָסוּר לְהַגִּיד דְּבָרִים כָּאֵלֶּה. אֲנָשִׁים יְכוֹלִים לָקַחַת אֶת זֶה בִּרְצִינוּת. זֶה סְתָם כְּאֵב גָּרוֹן. תְּגַרְגֵּר קְצָת מַיִם עִם מֶלַח, קַח טִיפּוֹת נֶגֶד גּוֹדֶשׁ בְּאַף וְאָקָמוֹל לְהוֹרָדַת הַחוֹם."

בִּילִי מְהַרְהֵר מִחוּץ לַמִּרְפָּאָה
אֲבָל בְּצֵאתוֹ מֵהַמִּרְפָּאָה, בְּיָד אַחַת אָקָמוֹל וּבִשְׁנִיָּיה טִיפּוֹת נֶגֶד גּוֹדֶשׁ בְּאַף, הָחֵל בִּילִי לְפַקְפֵּק בָּאַבְחָנָה הַנֶּהֱדֶרֶת שֶׁל הָרוֹפְאָה הַנֶּהֱדֶרֶת, וְהַסִּיבָּה לְכָךְ הָיְתָה שֶׁבֵּין שִׁינֶּיהָ הַמּוּשְׁלָמוֹת וְהַחִיּוּךְ הַפִּלְאִי הִבְחִין בִּשְׁלוֹשׁ שְׂעָרוֹת בַּצַּד הַיְּמָנִי שֶׁל שְׂפָתָהּ הָעֶלְיוֹנָה, שָׁלוֹשׁ שְׂעָרוֹת, לֹא עָבוֹת וְגַם לֹא כֵּהוֹת בִּמְיוּחָד, אֲבָל הִנֵּה הֵן שָׁם, הוֹכָחָה לְכָךְ שֶׁשּׁוּם דָּבָר לֹא בְּסֵדֶר.

קְלָרָה צוֹעֶקֶת עַל בִּילִי
שְׁלוֹשָׁה יָמִים לְאַחַר מִכֵּן, שָׁעוֹת סְפוּרוֹת לִפְנֵי בִּיקּוּרוֹ אֵצֶל סִינְתִיָּה, פָּרְצָה הַמְּנַהֶלֶת קְלָרָה לַמִּשְׂרָד שֶׁל בִּילִי וְדָרְשָׁה הֶסְבֵּר לְהִתְנַהֲגוּתוֹ הַבִּלְתִּי מִקְצוֹעִית. הוּא תִּייֵּק מִסְמָךְ שֶׁשַּׁיָּיךְ לְהֶנְדֶּרְסוֹן בְּתִיק מֶנְדֶּלְסוֹן וּמִסְמָךְ שֶׁשַּׁיָּיךְ לְמֶנְדֶּלְסוֹן בְּתִיק הֶנְדֶּרְסוֹן. וְעוֹד כָּהֵנָּה וְכָהֵנָּה. חֶדֶר הַתִּיּוּק מָלֵא בַּלַּאגְן, הַמִּשְׂרָד שֶׁלּוֹ אֵזוֹר אָסוֹן, הוּא יִישָּׁאֵר כָּאן אַחֲרֵי הָעֲבוֹדָה הַיּוֹם, וְאִם צָרִיךְ גַּם מָחָר, וְיָשִׁיב הַכּוֹל לִמְקוֹמוֹ.
לוּלֵא יָצְאָה מֵהַמִּשְׂרָד מִיָּד עִם סִיּוּם נְאוּמָהּ, הָיָה בִּילִי יָכוֹל לְצַיֵּין בִּפְנֵי הַמְּנַהֶלֶת, שֶׁלֹּא יִהְיֶה עוֹד בִּילִי לְהָשִׁיב הַכֹּל לִמְקוֹמוֹ, כִּי בִּילִי עוֹמֵד לָמוּת.
בִּילִי בּוֹעֵט חֲלוּק נַחַל כָּל הַדֶּרֶךְ לְסִינְתִיָּה
סִינְתִיָּה גָּרָה בְּוָושִׁינְגְּטוֹן הַיְיטְס, מֶרְחַק מֵאָה וַחֲמִישִּׁים רְחוֹבוֹת מִמְּקוֹם עֲבוֹדָתוֹ, וּבִילִי תָּמִיד הָיָה נוֹסֵעַ אֵלֶיהָ בָּרַכֶּבֶת הַתַּחְתִּית. הַיּוֹם הוּא הֶחֱלִיט לָלֶכֶת בָּרֶגֶל. מִחוּץ לַבִּנְיָין מָצָא בִּילִי חֲלוּק נַחַל קָטָן, עָגוֹל לְהַפְלִיא, אוֹ יוֹתֵר נָכוֹן דְּמוּי בֵּיצָה, שֶׁכַּנִּרְאֶה נִמְשָׁה מֵהַנָּהָר. הוּא בָּעַט בּוֹ בְּהוֹלְכוֹ, תְּחִילָּה מִתּוֹךְ סַקְרָנוּת, לִרְאוֹת עַד לְאָן יַגִּיעַ, וְאַחַר כָּךְ מִתּוֹךְ דְּבֵקוּת בַּמַּטָּרָה, מִתּוֹךְ שְׁלִיחוּת, כְּאִילּוּ גּוֹרָלָם שֶׁל עוֹלָמוֹת שְׁלֵמִים תָּלוּי בִּיכוֹלְתּוֹ לִבְעוֹט אֶת הָאֶבֶן הַקְּטַנָּה הַזֹּאת כָּל הַדֶּרֶךְ לַבַּיִת שֶׁל סִינְתִיָּה בִּבְרוֹדוֵויי פִּינַּת רְחוֹב 186.
וּבְעוֹדוֹ הוֹלֵךְ אֵלֶיהָ וּבוֹעֵט בַּחֲלוּק הַנַּחַל כִּחְכֵּחַ הַבָּחוּר בִּגְרוֹנוֹ וְיֶרֶק, מוֹתִיר אַחֲרָיו שׁוֹבֶל שֶׁל זָהָב, יָרוֹק, סָגוֹל, תְּכֵלֶת, אָדוֹם וְכֵן הָלְאָה עַל הַמִּדְרָכָה.
בִּילִי מִתְפַּעֵל מִלֵּיחָתוֹ הַקַּטְלָנִית בַּכִּיּוֹר
כְּשֶׁהָיָה בַּשֵּׁירוּתִים אֵצֶל סִינְתִיָּה חָשַׁב בִּילִי שֶׁאוּלַי הָיָה צֶדֶק בְּדִבְרֵי הָרוֹפְאָה, לַמְרוֹת שְׂפָתָהּ הַמְּרוּשַּׁעַת, וּבְעֶצֶם הוּא לֹא הוֹלֵךְ לָמוּת.
הוּא הִסְתַּכֵּל בְּלֵיחָתוֹ שֶׁבַּכִּיּוּר. מֵעוֹלָם לֹא רָאָה צְבָעִים יָפִים כָּל כָּךְ. אוּלַי הוּא בָּלַע קֶשֶׁת בֶּעָנָן. מַצְחִיק. בָּלַע קֶשֶׁת בֶּעָנָן.
בִּילִי מְכַבֶּה אֶת הָאוֹר
"כָּבֶה אֶת הָאוֹר, בִּילִי."
הוּא הִתְיַישֵּׁב עַל הַמִּיטָּה וְהִיא שָׁמְעָה שׁוּב אֶת הַלֵּיחָה שֶׁבְּפִיו וּבִגְרוֹנוֹ וְרָצְתָה שׁוּב לְהָקִיא.
"אוּלַי תַּפְסִיק," אָמְרָה.
"לְהַפְסִיק מָה?"
"כְּלוּם."
הוּא הִמְתִּין רֶגַע קָט, אַחֵר כָּךְ נִישֵּׁק אוֹתָהּ בְּמִצְחָה וְאָמַר, "אֲנִי אוֹהֵב אוֹתְךָ."

בִּילִי ובודהה עוֹשִׂים אַהֲבָה
כַּעֲבוֹר חָמֵשׁ דַּקּוֹת, לַמְרוֹת מַחֲלָתוֹ, הֵחֵל לְהָסִיר אֶת בְּגָדֶיהָ וְהֶחֱלִיק לְתוֹכָהּ. לֵיחָתוֹ הַמְּחַלְחֶלֶת בִּגְרוֹנוֹ נִשְׁמְעָה הֵיטֵב, וּכְדֵי לֹא לְהָקִיא דִּימְיְינָה סִינְתִיָּה שֶׁהִיא נִמְצֵאת הַרְחֵק הַרְחֵק בְּבוּרְמָה אוֹ בְּמוֹזַמְבִּיק, וְהִבִּיטָה בְּרִיכּוּז רַב בְּפִסְלוֹן הַפְּלַסְטִיק שֶׁל בּוּדְהָה שֶׁעַל מַדַּף הַסְּפָרִים, עַד שֶׁסִּייֵּם אֶת עִנְיָינָיו וְהִיא רָצָה לְשֵׁירוּתִים.

סִינְתִיָּה מִתְרַחֶצֶת
הִיא הִרְגִּישָׁה מִין זִיהוּם נוֹרָא בְּתוֹךְ הָרֶחֶם, רַחְמָהּ מְטוּנָּף מִלֵּיחָתוֹ, מֵהָרִיר שֶׁלּוֹ. הִיא עַצְמָהּ אֶת עֵינֶיהָ חָזָק חָזָק וְשָׁטְפָה בְּמֵי הַבֶּרֶז אֶת נַרְתִּיקָהּ, וּמִתּוֹכָהּ יָצָא זֶרַע כֹּה צִבְעוֹנִי, כֹּה מְהוּדָּר, עַד שֶׁנִּדְמֶה שֶׁהִיא יוֹלֶדֶת לַהֲקַת דָּגִים טְרוֹפִּיִּים.

בִּילִי וְסִינְתִיָּה מִתְאַהֲבִים
זֶה הָיָה לִפְנֵי יוֹתֵר מִשָּׁנָה. הִיא בְּדִיּוּק סִייְּמָה תּוֹאַר רִאשׁוֹן וְעָבְרָה לִנְיוּ יוֹרְק. הִיא נִכְנְסָה לַחֲנוּת צַעֲצוּעִים לִקְנוֹת מַתָּנָה לְאַחְיָינָהּ בֶּן הֶחָמֵשׁ. הִיא נִתְקְלָה בְּבָחוּר אֶחָד וְאָמְרָה "סְלִיחָה". הוּא הָיָה שָׁקוּעַ כָּל כָּךְ בִּבְחִינַת רַכָּבוֹת הַצַּעֲצוּעַ עַד שֶׁעוֹרֵר בָּהּ עִנְיָין.
הִיא אָמְרָה, "אֲנִי מְחַפֶּשֶׂת רַכֶּבֶת."
"לְעַצְמְךָ?" שָׁאַל בִּילִי, כּוּלּוֹ הִתְפַּעֲלוּת: בַּחוּרָה? בַּחוּרָה חוֹבֶבֶת רַכָּבוֹת צַעֲצוּעַ?
"לְאַחְיָין שֶׁלִּי. בֶּן חָמֵשׁ."
בִּילִי הִצִּיעַ אֶת תּוֹמָס הַקַּטָּר.
הִיא אָמְרָה, "אַתָּה עוֹבֵד פֹּה?"
הוּא אָמַר, "לֹא."
הִיא אָמְרָה, "אָה."
בִּילִי דִּיבֵּר עַל אַהֲבָתוֹ לָרַכָּבוֹת צַעֲצוּעַ, וְסִיפֵּר שֶׁהוּא עַצְמוֹ בּוֹנֶה רַכָּבוֹת, רַכָּבוֹת מֵעֵץ, כִּי עֵץ הוּא חוֹמֶר הַגֶּלֶם הַמְּרַתֵּק בָּעוֹלָם וְהוּא מְתַכְנֵן יוֹם אֶחָד לְהָקִים מִפְעָל לָרַכָּבוֹת צַעֲצוּעַ, כְּשֶׁיִּהְיֶה לוֹ כֶּסֶף.
הִיא קָנְתָה אֶת תּוֹמָס הַקַּטָּר וְרָשְׁמָה אֶת מִסְפַּר הַטֵּלֵפוֹן שֶׁלָּהּ עַל כַּף יָדוֹ.

זֶה הָיָה כְּמוֹ לָמוּת 
בִּפְגִישָׁתָם הָרִאשׁוֹנָה סִיפֵּר בִּילִי לְסִינְתִיָּה עַל הַפְּרֵידָה הַנּוֹרָאָה, וְכַמָּה הִיא עֲדַיִין מַכְאִיבָה לוֹ. שְׁמָהּ? רָאשִׁידָה. הִיא הָיְתָה חֲצִי מִצְרִית.
"זֶה הָיָה כְּמוֹ..." הוּא לֹא יָדַע אֵיךְ לְהַסְבִּיר אֶת זֶה, כַּמָּה נוֹרָאָה הַתְּחוּשָׁה, תְּחוּשַׁת רֵיקָנוּת וְאוֹבְדַן וַאֲבַדּוֹן. "זֶה הָיָה כְּמוֹ..."

בִּילִי בּוֹנֶה רַכֶּבֶת צַעֲצוּעַ
הוּא גִּילֵּף אוֹתָהּ מֵעֵץ דּוּבְדְּבָן, מַתָּנָה לְסִינְתִיָּה. דֶּגֶם מוּקְטָן בְּגוֹדֶל N שֶׁל הַקַּטָּר קוֹמֵט עִם שִׁישָּׁה קְרוֹנוֹת, הָרַכֶּבֶת שֶׁבָּהּ נָסַע בִּיסְמַרְק לְוֶורְסַאי בִּשְׁנַת 1871 לִפְגּוֹשׁ אֶת נַפּוֹלֵיאוֹן הַשְּׁלִישִׁי הַמְּנוּצָּח בְּתוֹם מִלְחֶמֶת צָרְפַת־פְּרוּסְיָה. הַצַּעֲצוּעַ הוּרְכַּב מֵחֲמִישִּׁים וְשִׁבְעָה חֲלָקִים שׁוֹנִים: אֲרוּבַּת עָשָׁן, דָּוִד, כִּבְשָׁן, גַּלְגַּלִּים, מוֹטוֹת בּוּכְנָה, צִינּוֹרוֹת, בּוֹלְמֵי זַעֲזוּעִים, שַׁסְתּוֹמִים, פִּינִים, גַּלְגַּלֵּי שִׁינַּיִים, בּוּכְנוֹת וְגַם נָהַג קַטָּר קָטָן מִקָּדִימָה.
מֵלִיסָה וְקָלֵרִיסָה מִתְאַהֲבוֹת בְּבִילִי
מֵלִיסָה וְקָלֵרִיסָה, שֶׁשָּׁהוּ בְּאוֹתָהּ תְּקוּפָה בְּמוֹזַמְבִּיק, וְלִימְּדוּ שָׁם אַנְגְּלִית וְהִיגְיֵינָה מִינִית, קִיבְּלוּ הוֹדָעַת דּוֹאַ"ל אֲרוּכָּה מִסִּינְתִיָּה, שֶׁסִּיפְּרָה עַל תְּשׁוּקָתוֹ שֶׁל בִּילִי לְרַכָּבוֹת צַעֲצוּעַ בִּלְשׁוֹן כֹּה עֲשִׁירָה וּבְתֵיאוּרִים כֹּה מְפוֹרָטִים וַעֲדִינִים, שֶׁשְּׁתֵּיהֶן הִתְאַהֲבוּ בּוֹ עַל הַמָּקוֹם.

סִינְתִיָּה וּבִילִי מְשַׂחֲקִים פִּינְג פּוֹנְג
בְּדִירָה חַסְרַת הָרָהִיטִים הָיָה שׁוּלְחַן פִּינְג פּוֹנְג. בַּהַתְחָלָה שִׂיחֲקוּ פִּינְג פּוֹנְג כָּל הַיּוֹם, וּבִילִי דִּיבֵּר עַל רַכָּבוֹת וְקַטָּרִים וְעַל הַיָּרֵחַ וְסִינְתִיָּה אָמְרָה לְעַצְמָהּ שֶׁהוּא הַבָּחוּר הֲכִי הַיָּפֶה שֶׁאֵי פַּעַם נִמְשָׁה מַחֲנוֹת צַעֲצוּעִים.

סִינְתִיָּה כּוֹתֶבֶת לְאִמָּהּ
הַאִם וּבִיתָּהּ הָיוּ קְרוֹבוֹת מְאוֹד. סִינְתִיָּה כָּתְבָה לְאִמָּהּ וְתֵיאֲרָה אֶת בִּילִי בִּצְבָעִים מַרְהִיבִים. בִּילִי הָיָה בָּחוּר נֶהֱדָר. לֹא הָיָה אִכְפַּת לוֹ, לְבִילִי (וְהוּא הָרִאשׁוֹן מִבְּנֵי זוּגָהּ שֶׁלֹּא הָיָה אִכְפַּת לוֹ) שֶׁהִיא לֹא רָזָה. לְהֶפֶךְ, הוּא רוֹמֵם וְשִׁיבֵּחַ אֶת יוֹפְיָיהּ הָעֲגַלְגַּל וְאָמַר שֶׁהוּא לֹא הָיָה מַסְכִּים לְהַחֲלִיף אוֹתָהּ וְאֶת בְּשָׂרָהּ הַתִּינוֹקִי, כָּךְ כִּינָּה אוֹתוֹ, תְּמוּרַת אוּדְרֵי הֶפְּבּוֹרְן וְקָמֵרוּן דִּיאֵז וְכָל הַכּוֹכְבָנִיּוֹת הַדַּקִּיקוֹת שֶׁבָּעוֹלָם.

הוֹרֶיהָ שֶׁל סִינְתִיָּה דּוֹרְשִׁים לִפְגּוֹשׁ אֶת בֶּן זוּגָהּ הֶחָדָשׁ
הוֹרֶיהָ שֶׁל סִינְתִיָּה, שֶׁגָּרוּ בְּבוֹסְטוֹן, הִשְׁתּוֹקְקוּ לִפְגּוֹשׁ אֶת הַמְּצִיאָה הָאֶקְזוֹטִית חוֹבֶבֶת הַקַּטָּרִים. אַךְ בִּתָּם הִתְעַקְּשָׁה לִשְׁמוֹר אוֹתוֹ לְעַצְמָהּ לְעֵת עַתָּה.

בִּילִי כּוֹתֵב לִידִידוֹ גּוּסְטַבּוֹ בִּנְיוּ אוֹרְלִינְס
גּוּסְטַבּוֹ, אַחֲרוֹן יְדִידָיו שֶׁל בִּילִי מִיְּמֵי הָאוּנִיבֶרְסִיטָה, גָּר בְּאוֹתָהּ תְּקוּפָה בִּנְיוּ אוֹרְלִינְס. הוּא קִיבֵּל מִכְתָּב מִבִּילִי, שֶׁתֵּיאֵר אֶת סִינְתִיָּה בִּצְבָעִים כֹּה חֲמִימִים וּנְעִימִים, שֶׁגּוּסְטַבּוֹ בִּיטֵּל אֶת הַפְּגִישָׁה שֶׁהָיְתָה לוֹ בְּאוֹתוֹ עֶרֶב וְכַעֲבוֹר זְמַן קָצָר נִפְרַד מֵחֶבְרָתוֹ, שֶׁנִּרְאֲתָה לוֹ לְפֶתַע רָזָה מִדַּי.

בִּילִי פּוֹגֵשׁ אֶת מֵלִיסָה וּקְלָרִיסָה
כְּשֶׁחָזְרוּ קְלָרִיסָה וּמָלִיסָה מִמּוֹזַמְבִּיק נָסְעוּ מִיָּד לְבַקֵּר אֶת סִינְתִיָּה, לְהַכִּיר אֶת חֶבְרָה הַמַּדְלִיק וּלְשַׂחֵק בְּרַכָּבוֹת הַצַּעֲצוּעַ שֶׁלּוֹ.
אֲבָל כְּשֶׁהִכִּירוּ אֶת בִּילִי, אַף שֶׁהַדָּגִים לָהֶן עֶשְׂרוֹת דְּגָמִים שֶׁל רַכָּבוֹת מַעֲשֵׂי יָדָיו, כּוֹלֵל קַטָּר בַּעַל מָנוֹעַ הַמּוּפְעָל בִּשְׁמָן צִמְחִי, הֵן לֹא הִתְרַשְּׁמוּ בִּמְיוּחָד. מֵלִיסָה חָשְׁבָה שֶׁהוּא לֹא כָּל כָּךְ נֶחְמָד. קְלָרִיסָה חָשְׁבָה שֶׁהַחִיּוּךְ שֶׁלּוֹ קְצָת מְטוּפָּשׁ.

בִּילִי פּוֹגֵשׁ אֶת הוֹרֶיהָ שֶׁל סִינְתִיָּה
שָׁבוּעַ אַחֲרֵי שֶׁהִצִּיגָה אֶת בֶּן זוּגָהּ לְחַבְרוֹתֶיהָ, לָקְחָה אוֹתוֹ סִינְתִיָּה לִפְגּוֹשׁ אֶת הוֹרֶיהָ בְּבוֹסְטוֹן.
הוֹרֶיהָ, שְׁנֵיהֶם פְּרוֹפֵסוֹרִים לְכַלְכָּלָה (הוּא בְּאוּנִיבֶרְסִיטַת בּוֹסְטוֹן, הִיא באמרסון קוֹלֵג'), לֹא הִתְרַשְּׁמוּ מִבִּילִי וּמֵחִיבָּתוֹ לָרַכָּבוֹת צַעֲצוּעַ, וְהֵם הִצִּיגוּ כָּל אֶחָד בִּפְנֵי סִינְתִיָּה מֵטַאֲפוּרָה מְקוֹרִית כְּדֵי לְהַמְחִישׁ אֶת עֶמְדָּתָם.
"עֲתִידְךָ," אָמַר אָבִיהָ, "הוּא רָקִיעַ בָּרוּךְ כּוֹכְבֵי לֶכֶת זוֹהֲרִים וּבוֹהֲקִים, וּמָה לַעֲשׂוֹת, אֵינֶנִּי רוֹאֶה אֶת בִּילִי שֶׁלָּךְ מְנַצְנֵץ שָׁם."
אִמָּהּ אָמְרָה, "סִינְתִיָּה, כַּיָּדוּעַ לְךָ יֵשׁ לִי חוּשׁ רֵיחַ מְפוּתָּח בִּמְיוּחָד וַאֲנִי יְכוֹלָה לוֹמַר לְךָ שֶׁמַּעַרְכוֹת יְחָסִים, כְּמוֹ כָּל דָּבָר אוֹרְגָּנִי, הֵן בְּנוֹת חֲלוֹף, וְהַמַּעֲרֶכֶת הַסְּפֵּצִיפִית הַזֹּאת עוֹמֶדֶת לְצַעֲרִי לִשְׁבוּק חַיִּים. כְּכָל שֶׁתְּמַהֲרִי לְהִיפָּטֵר מֵהַפֶּגֶר, תִּפְחַת בְּאֵשֶׁת הָרִיקָּבוֹן."

סִינְתִיָּה רוֹאָה אֶת בִּילִי בְּאוֹר חָדָשׁ
סִינְתִיָּה הִבִּיטָה בְּבִילִי בְּאוֹר חָדָשׁ וְהֶחֱלִיטָה שֶׁהִיא בְּעֶצֶם לֹא אוֹהֶבֶת אוֹתוֹ. אֲבָל כְּדֵי לְהוֹכִיחַ לְעַצְמָהּ שֶׁהַפֶּגֶר, כְּפִי שֶׁכִּינְּתָה אוֹתוֹ אִמָּהּ, עוֹדֶנּוּ חַי, הִיא קָנְתָה לְבִילִי תַּקְלִיטוֹר שֶׁל ז'וֹאוֹ זִ'ילְבֶּרְטוֹ וְרָשְׁמָה עַל גַּבֵּי הָעֲטִיפָה: "לְבִילִי אַהֲבַת חַיֵּי."

סִינְתִיָּה אוֹמֶרֶת שֶׁהִיא אוֹהֶבֶת אוֹתוֹ

"אֲנִי אוֹהֶבֶת אוֹתְךָ, בִּילִי."

סִינְתִיָּה אוֹמֶרֶת שֶׁהִיא אוֹהֶבֶת אוֹתוֹ
"אֲנִי אוֹהֶבֶת אוֹתְךָ, בִּילִי." וְהִיא חִיבְּקָה אוֹתוֹ חָזָק. וְהִיא אָמְרָה לוֹ שֶׁהוּא הֲבִילֵי הַטּוֹב מִכּוּלָּם (שֶׁכֵּן הָיוּ לָהּ אֲחֵרִים: וִילְיָאם גּוֹרְלִיצְקִי בְּכִיתָּה י"א וִוילְיָאם לֵוִי בָּאוּנִיבֶרְסִיטָה).

סִינְתִיָּה אוֹמֶרֶת שֶׁהִיא אוֹהֶבֶת אוֹתוֹ
"אֲנִי אוֹהֶבֶת אוֹתְךָ, בִּילִי."בְּקוֹל רָם יוֹתֵר, וְרַם יוֹתֵר, וְעִם כָּל "אֲנִי אוֹהֶבֶת אוֹתְךָ" הִיא אָהֲבָה אוֹתוֹ קְצָת פָּחוֹת, עַד שֶׁהַ"אֲנִי אוֹהֶבֶת אוֹתְךָ" הָאַחֲרוֹן הִתְנַפֵּץ בְּפָנֶיהָ כְּבָלוֹן מַסְטִיק.

סִינְתִיָּה אוֹמֶרֶת שֶׁהִיא לֹא בְּטוּחָה
כֵּן, הִגִּיעַ הַזְּמַן לְהוֹדוֹת עַל הָאֱמֶת. אַחֲרֵי הַבִּיקּוּר אֵצֶל הוֹרֶיהָ בְּבוֹסְטוֹן מַשֶּׁהוּ אָבַד, אוֹ נִגְנַב, אוֹ נִשְׁכַּח. סִינְתִיָּה הִשְׁקִיפָה אֶל עֲתִידָה וּבִילִי פָּשׁוּט לֹא נִצְנֵץ שָׁם. הִיא הָיְתָה מוּכְרָחָה לְהַגִּיד לוֹ, אֲבָל הִיא לֹא רָצְתָה לִהְיוֹת בּוֹטָה אוֹ אַכְזָרִית.
הִיא אָמְרָה, "בִּילִי, אֲנִי חוֹשֶׁבֶת לְהִתְגַּיֵּיס לְחֵיל הַשָּׁלוֹם, כְּמוֹ מֵלִיסָה וְקָלֵרִיסָה, וְלִנְסוֹעַ לְמוֹזַמְבִּיק לְשָׁנָה אוֹ שְׁנָתַיִים."
הִיא גַּם אָמְרָה, "אוּלַי אֵלֵךְ לִלְמוֹד מִשְׁפָּטִים בְּבֶרְקְלִי."
אֲבָל בִּילִי הִבְטִיחַ לָבוֹא אִיתָּהּ לְאָן שֶׁתֵּלֵךְ.
"תִּרְאֶה, בִּילִי," אָמְרָה, "אֲנִי לֹא חוֹשֶׁבֶת שֶׁזֶּה זֶה."
"זֶה זֶה?" אָמַר בִּילִי. "מָה זֶה זֶה?"
"לְךָ כְּבָר."
וּבִילִי חָזַר הַבַּיְתָה מְדוּכְדָּךְ.
אַךְ לִפְנֵי שֶׁהִגִּיעַ הִתְקַשְּׁרָה סִינְתִיָּה וְהִשְׁאִירָה הוֹדָעָה בַּמַּזְכִּירָה הָאֵלֶקְטְרוֹנִית: "בִּילִי, אֲנִי אוֹהֶבֶת אוֹתְךָ. לֹא הִתְכַּוַּונְתִּי."
בִּילִי פֶּרֶץ בִּבְכִי.

אִמָּא שֶׁל סִינְתִיָּה מִתְעָרֶבֶת
"תַּחֲשׁוֹב בַּהִגָּיוֹן, בִּילִי," אָמְרָה אִמָּא שֶׁל סִינְתִיָּה לְעַצְמָהּ, בְּמִשְׂרָדָהּ באמרסון קוֹלֵג'. "כְּבָר חוֹדָשִׁים הַפֶּגֶר נִרְקָב לְנֶגֶד עֵינֶיךָ. הִגִּיעַ הַזְּמַן לְהָרִיחַ אוֹתוֹ. מַעֲרֶכֶת הַיְּחָסִים שֶׁלְּךָ עִם בָּתֵּי תְּלוּיָה לְגַמְרֵי בִּנְסִיבּוֹת שֶׁל זְמַן מְסוּיָּם וּמָקוֹם מְסוּיָּם, וְהִיא לֹא יְכוֹלָה לַעֲמוֹד בְּמִבְחַן הַמְּצִיאוּת הָרְחָבָה יוֹתֵר, כְּמוֹ לִימּוּדִים לְתוֹאַר שֵׁנִי וּשְׁלִישִׁי, נִיתּוּק גֵּיאוֹגְרָפִי, קִידּוּם מִקְצוֹעִי, נִישּׂוּאִים וְכַיּוֹצֵא בָּזֶה. הִיא בַּת עֶשְׂרִים וְשָׁלוֹשׁ, רַק סִייְּמָה תּוֹאַר רִאשׁוֹן. אַתָּה בֵּין שְׁלוֹשִׁים־וְשָׁלוֹשׁ, חֲסַר מִקְצוֹעַ, חֲסַר עָתִיד. אַתָּה מְשַׂחֵק בְּרַכָּבוֹת צַעֲצוּעַ."

סִינְתִיָּה מְהַרְהֶרֶת
וַדַּאי יֵשׁ דֶּרֶךְ אַחֶרֶת, חָשְׁבָה סִינְתִיָּה, דֶּרֶךְ רַכָּה יוֹתֵר לְהִיפָּטֵר מִמֶּנּוּ.

אִמָּא שֶׁל סִינְתִיָּה מְהַרְהֶרֶת
בְּמִשְׂרָדָהּ באמרסון קוֹלֵג' הֵחֵלָּה אִמָּא שֶׁל סִינְתִיָּה לַחֲלוֹם בְּהָקִיץ, וְהִנֵּה הוּא: בִּילִי, פּוֹרֵץ לְבֵיתָהּ, פּוֹרֵץ לְמוֹחָהּ. אֵוָה, הִיא תּוֹפֶסֶת אוֹתוֹ. עָצוּר, שׁוֹדֵד! הוּא מְחַיֵּיךְ אֵלֶיהָ בְּבַיְישָׁנוּת, וּקְצָת בַּעֲרֵמָה, כְּמוֹ פריאפוס, וּכְשֶׁאֶחָד מִתַּלְמִידֶיהָ דָּפַק בְּדֶלֶת הַמִּשְׂרָד וְנִיפֵּץ אֶת בּוּעַת הַחֲלוֹמוֹת, הָיְתָה הַפְּרוֹפֵסוֹרִית רְטוּבָּה כּוּלָּהּ.

סִינְתִיָּה כּוֹתֶבֶת סֵפֶר בְּרֹאשָׁהּ וּשְׁמוֹ אוֹשֶׁר
בֶּעָתִיד נִהְיֶה בִּילִי וַאֲנִי נִהְיֶה חֲבֵרִים הֲכִי טוֹבִים. אֲנִי אֶהְיֶה נֶחְמָדָה מְאוֹד אֵלָיו. הוּא יִהְיֶה כְּמוֹ אָחִי הַגָּדוֹל. נֵלֵךְ לִרְקוֹד בְּמוֹעֲדוֹן הַקּוֹקוֹנְט. נֵשֵׁב בְּבָתֵּי קָפֶה. נְדַבֵּר. נֶאֱמַר זֶה לְזֶה, "הַפְּרֵידָה שֶׁלָּנוּ לִפְנֵי כָּל כָּךְ הַרְבֵּה שָׁנִים הָיְתָה פְּרֵידָה לִירִית וְלֹא דְּרָמָטִית וְלֹא הוֹתִירָה וְלוּ רֶמֶז שֶׁל מְרִירוּת."

בִּילִי מַתְחִיל לִתְהוֹת
וְאוּלָם אֵצֶל סִינְתִיָּה, בְּעוֹדָהּ מִתְרַחֶצֶת, בִּילִי הִתְחִיל לִתְהוֹת. לָמָּה הִיא הָיְתָה כָּל כָּךְ קָרָה אֵלָיו? הוּא הִרְגִּישׁ אֶת זֶה בְּתוֹכָהּ, כְּמוֹ קוּבִּיַּית קֶרַח בְּסוֹף הַמִּנְהָרָה.
סִינְתִיָּה פָּקְחָה אֶת עֵינֶיהָ וְיָצְאָה מֵהַמִּקְלַחַת. הִיא הִתְיַישְּׁבָה עַל הַמִּיטָּה, אַךְ סֵירְבָה לְהִסְתַּכֵּל עָלָיו.
"סִינְתִיָּה?" אָמַר בִּילִי.
"מָה." הִיא הִבִּיטָה בַּחַלּוֹן.
"סִינְתִיָּה?"
"מָה יֵשׁ, בִּילִי."
"מָה קוֹרֶה?"

סִינְתִיָּה מְקִיאָה עַל בִּילִי
הִיא לֹא יָכְלָה לְהִסְתַּכֵּל עָלָיו. פָּנָיו הָיוּ נְפוּחִים, דּוֹחִים.
אֲבָל לָמָּה? הִיא לֹא יָדְעָה לָמָּה, וְגַם לֹא רָצְתָה לָדַעַת. הוּא הָיָה מַגְעִיל, הוּא הָיָה מַגְעִיל. הוּא פָּשׁוּט הָיָה.
"סִינְתִיָּה?"
"מָה יֵשׁ, בִּילִי?" הִיא הִסְתַּכְּלָה עַל הַבִּרְכַּיִים שֶׁלָּהּ. "מָה אַתָּה רוֹצֶה?"
"לָמָּה אַתְּ לֹא מִסְתַּכֶּלֶת עָלַי?"
הִיא לֹא עָנְתָה לוֹ.
"אַתְּ כּוֹעֶסֶת?"
הִיא הִסְתַּכְּלָה עַל הַבִּרְכַּיִים שֶׁלָּהּ.
"תִּסְתַּכְּלִי עָלַי," הוּא אָמַר.
אָז הִיא הִכְרִיחָה אֶת עַצְמָהּ. הִיא הֵרִימָה אֶת רֹאשָׁהּ וְהִנֵּה פָּנָיו, עֶשְׂרִים סֶנְטִימֵטֶר מִפָּנֶיהָ, וְהִנֵּה הוּא מְחַיֵּיךְ חִיּוּךְ מְטוּפָּשׁ עִם הָאַף הָאָדוֹם שֶׁלּוֹ וְהַלֵּיחָה בִּגְרוֹנוֹ מְרַשְׁרֶשֶׁת בְּאוֹפֶן כָּל כָּךְ דּוֹחֶה. הִיא הֵקִיאָה עָלָיו.
הוּא הָלַךְ לַשֵּׁירוּתִים לִשְׁטוֹף אֶת עַצְמוֹ, אַחֵר כָּךְ הֲלָכָה הִיא, וּכְשֶׁחָזְרוּ לַחֶדֶר הִיא אָמְרָה, "יֵשׁ לִי בְּחִילָה. זֶה הַדָּג שֶׁאָכַלְתִּי הָעֶרֶב."

סִינְתִיָּה הוֹלֶכֶת לִישׁוֹן
"סִינְתִיָּה?"
"בִּילִי, בְּבַקָּשָׁה, אֲנִי עֲיֵיפָה. אֲנִי רוֹצָה לִישׁוֹן."
הוּא רָצָה לוֹמַר לָהּ מַשֶּׁהוּ, לְמָשָׁל שֶׁהוּא אוֹהֵב אוֹתָהּ לַמְרוֹת שֶׁהִיא מְצוּבְרַחַת.
כָּל הַלֵּיחָה הַזֹּאת בִּגְרוֹנוֹ. מַשֶּׁהוּ לֹא בְּסֵדֶר, אֲבָל מָה? הָיָה לוֹ יָם שָׁלֵם בְּתוֹךְ הָרֹאשׁ. כְּשֶׁעָצַם אֶת עֵינָיו הוּא רָאָה גַּלִּים מִתְנַגְּשִׁים בַּצּוּקִים.

וְרָמִיר פּוֹרֵץ בִּבְכִי
בִּילִי הָלַךְ שׁוּב לְשֵׁירוּתִים וְיָרַק כַּמּוּת עֲצוּמָה שֶׁל לֵיחָה אֶל תּוֹךְ הַכִּיּוֹר, כַּמּוּת מַדְהִימָה: יָרוֹק כֹּה טָהוֹר, צָהוֹב כֹּה עָצוּב, זָהָב כֹּה חוֹם וְחַמִּים, אָדוֹם כֹּה פָּצוּעַ, סָגוֹל כֹּה שָׁקוּל, כָּתוֹם כֹּה טָעִים, כָּחוֹל כֹּה שְׁמֵימִי שְׁוַורְמִיר, לוּ הָיָה רוֹאֶה אֶת הַלֵּיחָה הַזֹּאת, הָיָה פּוֹרֵץ בִּבְכִי.

בִּילִי עוֹשֶׂה אַמְבַּטְיָה
אַמְבַּטְיָה וְלִישׁוֹן, בִּילִי.
בִּילִי מִילֵּא אֶת הָאַמְבַּטְיָה וְנִכְנַס. הוּא נָשַׁם נְשִׁימָה עֲמוּקָּה וְצָלַל, וְנִשְׁאַר מִתַּחַת לַמַּיִם עַד כְּכָל שֶׁיָּכוֹל, וָשׁוּב, וָשׁוּב. כַּמָּה מַרְגִּיעַ, כַּמָּה חַמִּים, הוּא הִרְגִּישׁ כְּמוֹ דָּג, שָׁכַח מִכָּל הַכִּינִּים וְהַצְּפַרְדְּעִים וְהַדָּם וְהַדָּבָר וּפַרְעֹה וּקְלָרָה וְהָרוֹפְאָה הַמּוּשְׁלֶמֶת כִּמְעַט בְּיוֹפְיָיהּ וּגְזַר הַדִּין הַמַּצְמִית בִּשְׂפָתָהּ וְקוּבִּיּוֹת הַקֶּרַח שֶׁל סִינְתִיָּה, וְנָתַן לְכָל מָה שֶׁאֵינוֹ בִּילִי לְהִתְמוֹסֵס לוֹ וּלְהִתְפּוֹגֵג. אַחֵר כָּךְ צָף עַל הַגַּב, טוֹבֵל אֶת יָדָיו בְּמַיִם, וְהִתְרַכֵּז בַּשִּׁכְבָה הַדַּקָּה וְהַמְּדַגְדֶּגֶת הַמַּפְרִידָה בֵּין הָעוֹלָם הָאֲוִוירִי לְעוֹלָם הַמֵּימִי, וְהוּא בֵּירֵךְ אוֹתָהּ, וְלִיקֵּק אוֹתָהּ, וְשָׁתָה אוֹתָהּ, וְהִתְרַכֵּז בְּגָלוּג גָּלוּג גָּלוּג שֶׁל הַמַּיִם הַנּוֹשְׁקִים לָאַמְבַּטְיָה.

בִּילִי הוֹלֵךְ לִישׁוֹן
סִינְתִיָּה יֶשְׁנָהּ שֵׁינָה עֲמוּקָּה כִּשְׁבִילֵי נִשְׁכָּב לְצִדָּהּ וְנִרְדַּם.

סִינְתִיָּה קָמָה
סִינְתִיָּה קָמָה בְּעֶשֶׂר בַּבּוֹקֶר. זֶה הָיָה סוֹף הַשָּׁבוּעַ וְהִיא רָצְתָה לְהַמְשִׁיךְ לִישׁוֹן, אֲבָל בִּילִי הָיָה שָׁם וְהִיא לֹא יָכְלָה יוֹתֵר. הִיא צִחְצְחָה שִׁינַּיִים וְאָכְלָה הָאֲנִי נָאֵט צִ'ירְיוּס בִּקְעָרָה גְּדוֹלָה וְיָרְדָה לַמַּכּוֹלֶת לִקְנוֹת סִיגַרְיוֹת, וּבִסְבִיבוֹת אַחַת עֶשְׂרֵה, מִשֶּׁהִבְחִינָה שְׁבִילֵי טֶרֶם זָז מִמְּקוֹמוֹ, הִיא הִקִּישָׁה עַל גַּבּוֹ וְגִילְּתָה לְאַחַר שָׁלוֹשׁ אוֹ אַרְבַּע נְקִישׁוֹת שֶׁהוּא מֵת.
 



https://www.shortstoryproject.com/he/story/%d7%91%d6%b4%d6%bc%d7%99%d7%9c%d6%b4%d7%99-%d7%a9%d7%95%d7%91-%d7%9e%d7%aa/
#אַהֲבָה#יְחָסִים#סוּרֵיאָלִיזְם