1
אֲנִי אִישָּׁה קְטַנָּה לְמַדַּי. נִרְאֶה שֶׁאֲנִי מְאַבֶּדֶת סֶנְטִימֶטְרִים עִם הַשָּׁנִים, וְכָל אֵיבָר בַּגּוּף שֶׁלִּי הִפְסִיק לְקַבֵּל תְּכוּנוֹת חֲדָשׁוֹת מִלְּבַד הַכּוֹשֶׁר לִפְנוֹת כְּלַפֵּי מַטָּה. הַיְּרֵכַיִים הִפְסִיקוּ לְהִתְעַגֵּל בַּזְּמַן הָאַחֲרוֹן מִכֵּיווֹן שֶׁמִּשְׁקָלָן נִמְשַׁךְ אֶל הַקַּרְקַע, וּבִמְקוֹם זֹאת הֵחֵלּוּ לְהֵירָאוֹת מְצוּמָּקוֹת. אוֹתוֹ הַדָּבָר קָרָה לַשָּׁדַיִים. הָעֲגִילִים שֶׁאֲנִי עוֹנֶדֶת, גַּם כְּשֶׁאֵינָם כְּבֵדִים, מוֹשְׁכִים וּמַאֲרִיכִים אֶת תְּנוּכֵי הָאוֹזְנַיִים שֶׁלִּי. אֶת עֵינַיי הַכְּחוּלּוֹת קִיבַּלְתִּי מֵאִמִּי, שֶׁעָלְתָה אַרְצָה מִפּוֹלִין. פַּעַם הָיוּ לִי פָּנִים חֲלָקוֹת, וְהַיּוֹם הֵן מְלֵאוֹת קְמָטִים קְטַנִּים וְסִימָנֵי יוֹבֶשׁ, אַף עַל פִּי שֶׁאֲנִי לֹא מְבוּגֶּרֶת כָּל כָּךְ.
 אוֹמְרִים שֶׁאֲנִי נִרְאֵית צְעִירָה לְגִילִי. אֶת הָאַדְמוּמִיּוּת הַמַּתְמֶדֶת שֶׁל עוֹר הַלְּחָיַיִם, הָאַף וְהַמֵּצַח אֲנִי מְכַסָּה בִּקְרֵם בְּצֶבַע הַדּוֹמֶה בְּיוֹתֵר לְגַוֵּון הָעוֹר שֶׁלִּי, וּבַפּוּדְרָה. הַשְּׂפָתַיִים שֶׁלִּי הָיוּ בּוֹלְטוֹת וְתַפּוּחוֹת קוֹדֶם, וְעַכְשָׁיו הֵן נַעֲשׂוֹת דַּקּוֹת וּקְפוּצוֹת יוֹתֵר וְיוֹתֵר. אֲנִי תּוֹחֶמֶת אוֹתָן בְּעִיפָּרוֹן אָדוֹם-חוֹם כָּךְ שֶׁהֵן נִרְאוֹת גְּדוֹלוֹת וּמַרְשִׁימוֹת יוֹתֵר. הָרִיסִים וְשׁוּלִי הָעַפְעַפַּיִים שֶׁלִּי מוּדְגָּשִׁים גַּם הֵם בְּצֶבַע כֵּהֶה, וְכָךְ גַּם הַגַּבּוֹת, שֶׁאֲנִי מְעַצֶּבֶת לִקְשָׁתוֹת דַּקּוֹת. הֵן מוֹסִיפוֹת לִי הַבָּעַת תַּדְהֵמָה מְסוּיֶּמֶת שֶׁתָּוֵוי הַפָּנִים הַטִּבְעִיִּים שֶׁלִּי כְּבָר לֹא נוֹהֲגִים לְבַטֵּא בְּעַצְמָם. אֶפְשָׁר לְהַבְחִין בִּי מֵרָחוֹק לַמְרוֹת הַגּוּף הַקָּטָן.
בַּעֲלֵי מִגְדַּל שָׂפָם. סְבִיב הַשְׁעָרוֹת הַמִּתְקַרְזְלוֹת כִּמְעַט, שֶׁנִּגְזְרוּ בְּמִסְפָּרַיִים מְיוּחָדִים בְּדִיּוּק בְּמָקוֹם שֶׁבּוֹ הֵן מַתְחִילוֹת לְהִסְתַּלְסֵל, צוֹמְחוֹת עוֹד שְׂעָרוֹת קְטַנּוֹת, וְהוּא נוֹהֵג לְגַלֵּחַ אוֹתָן מִדֵּי יוֹם. כְּשֶׁמִּסְתַּכְּלִים בּוֹ מִקָּרוֹב אֶפְשָׁר לְהַבְחִין בְּנַקְבּוּבִיּוּת עוֹר קְטַנּוֹת וּשְׁחוֹרוֹת, בְּיִיחוּד עַל הָאַף הָאֲדַמְדַּם. בְּעִיקָּרוֹ שֶׁל דָּבָר, הָעוֹר שֶׁלּוֹ לְבֶן כִּשְׁלֵי, שֶׁכֵּן הוֹרָיו יוֹצְאֵי הוּנְגַּרְיָה, אֲבָל הָאַדְמוּמִיּוּת שֶׁל פָּנָיו כְּבָר לֹא מַזְכִּירָה עוֹד סוֹמֶק שֶׁל נַעַר נָבוֹךְ כְּפִי שֶׁהָיְיתָה כְּשֶׁנִּפְגַּשְׁנוּ, אֶלָּא הִיא גָּוֶון אָדוֹם-חוֹם בָּהִיר אַחֵר שֶׁהַשֶּׁמֶשׁ צָרְבָה בּוֹ. עוֹר הַפָּנִים שֶׁלּוֹ קִיבֵּל מַרְאֶה מְעוּבָּד וּמְרוּפָּט, כְּמוֹ זָ'קֵט מֵאֵיכוּת טוֹבָה וַעֲמִידָה שֶׁנִּלְבַּשׁ בְּמֶשֶׁךְ שָׁנִים רַבּוֹת. גּוּפוֹ גָּדַל מְעַט מִשָּׁנָה לְשָׁנָה, בְּיִיחוּד בְּאֵזוֹר הַבֶּטֶן, וְלָאַחֲרוֹנָה נוֹסָף לוֹ סֶנְטֶר אַחֵר, קָטָן וְעָגוֹל יוֹתֵר, וְהוּא מְשַׁמֵּשׁ מִשְׁעֶנֶת רַכָּה לְרֹאשׁוֹ הַמְּרוּבָּע. הוּא גָּבוֹהַּ מִמֶּנִּי, כַּמּוּבָן, אֲבָל הוּא לֹא בַּעַל גּוּף רָחָב וּמוּצָק. כְּתֵפָיו עֲגוּלּוֹת יוֹתֵר מִשֶּׁהֵן רְחָבוֹת, וְגַם הֶחָזֶה שֶׁלּוֹ מַתְחִיל לְהִתְעַגֵּל מִשָּׁנָה לְשָׁנָה. צַוּוֹארוֹ נִרְאֶה קָצָר יוֹתֵר כְּכָל שֶׁנּוֹסָפִים לוֹ חֶלְקֵי גּוּף חֲדָשִׁים וּמְעוּגָּלִים, וְצַוְּוארוֹנוֹ לוֹחֵץ עָלָיו בְּמִידָּה שֶׁנִּרְאֵית מַכְאִיבָה, אַךְ הוּא מֵעוֹלָם לֹא הִתְלוֹנֵן. בְּאוֹזְנָיו צוֹמְחוֹת שְׂעָרוֹת אֲפוֹרוֹת וְלִפְעָמִים אֲנִי מְעִירָה לוֹ עַל כָּךְ וּמְבַקֶּשֶׁת לִמְרוֹט אוֹתָן כְּמוֹ עֲשָׂבִים שׁוֹטִים. הוּא מְסָרֵב בַּחֲצִי פֶּה וְלָרוֹב מַמְשִׁיךְ לְהִתְחַמֵּק, אֲבָל יוֹם אֶחָד אֶתְגַּנֵּב אֵלָיו בַּלַּיְלָה וּבִידֵי מִסְפָּרַיִים.
לִשְׁנֵינוּ צוּרַת אַף בּוֹלֶטֶת וּמְעַט עֲקוּמָּה. אֶפְשָׁר לְכַנּוֹת אוֹתוֹ אַף יְהוּדִי. אֵפִי הָיָה מָלֵא יוֹתֵר פַּעַם וְעִם הַזְּמַן הִצְטַמֵּק יַחַד עִם שְׁאָר הַפָּנִים, וְהָאַף שֶׁל בַּעֲלֵי קָטָן בְּעִיקָּרוֹ אַךְ הִתְנַפֵּחַ מְעַט, כָּךְ שֶׁמֶּרְכַּז הַפְּנִים שֶׁלִּי וְשֶׁלּוֹ נַעֲשָׂה דּוֹמֶה זֶה לָזֶה. עַל אַף הַהֶבְדֵּל בְּמִין, בְּגוֹדֶל וּבְמוֹצָא (כָּאָמוּר הוּא הוּנְגָּרִי וַאֲנִי פּוֹלָנִיָּיה), קָשֶׁה שֶׁלֹּא לְהַבְחִין כֵּיצַד בַּחֲלוֹף הַשָּׁנִים נִיסּוּ אֵיבְרֵי הַגּוּף וְתָוֵוי הַפָּנִים שֶׁלָּנוּ לִמְצוֹא מְכַנֶּה מְשׁוּתָּף, וְהִצְלִיחוּ לְהַגִּיעַ לָעֵמֶק הַשָּׁוֶוה בְּוַודַּאי בִּתְחוּם הָאַף, אַךְ גַּם הַקְּמָטִים סְבִיב הָעֵינַיִים יוֹצְרִים פְּנֵי שֶׁטַח דּוֹמִים כְּשֶׁבּוֹחֲנִים אוֹתָם בְּחִינָה מְדוּקְדֶּקֶת בְּלִי לָקַחַת בְּחֶשְׁבּוֹן אֶת הָעֵינַיִים עַצְמָן, וַאֲפִילּוּ תְּנוּכֵי הָאוֹזְנַיִים הִתְמַתְּחוּ בְּמִידָּה כִּמְעַט זֵהָה, אִם כִּי אֵצֶל בַּעֲלֵי לֹא נִרְאֶה שֶׁהִנִּיחַ עֲלֵיהֶן שׁוּם מִשְׁקוֹלֶת שֶׁתִּגְרוֹם לַהַשְׁפָּעָה הַזֹּאת. אֲנַחְנוּ נִמְנָעִים מִלְּהַזְכִּיר אֶת הַדֵּעָה הָרוֹוַחַת עַל כֶּלֶב וּבְעָלָיו, שֶׁהֲרֵי אָז נִידְרָשׁ לְהַכְרִיעַ מִי מֵאִתָּנוּ הוּא מִי.

2

לִפְנֵי כַּמָּה שָׁעוֹת אָסַפְנוּ אֶת פָּנֵינוּ וְגוּפֵינוּ הַמִּצְטַמְּקִים וְהַמִּתְרַחֲבִים וְיָצָאנוּ לַאֲרוּחַת עֶרֶב אֵצֶל זוּג חֲבֵרִים. הִכַּרְנוּ אוֹתָם עוֹד בִּימֵי הָאוּנִיבֶרְסִיטָה וּמֵאָז נִפְגַּשְׁנוּ לַאֲרוּחוֹת עֶרֶב שֶׁל יְמֵי חוֹל בַּדִּירוֹת שֶׁגַּרְנוּ בָּהֶן. בַּשָּׁנִים הָרִאשׁוֹנוֹת אַחֲרֵי שֶׁסִּייַּמְנוּ כּוּלָּנוּ אֶת הַלִּימּוּדִים גָּרוּ חֲבֵרֵינוּ בַּבִּנְיָין בְּלִי מַעֲלִית אוֹ מִרְפָּסוֹת, שֶׁשְּׂכַר הַדִּירָה בּוֹ נָמוּךְ. אֲנַחְנוּ גַּרְנוּ בִּתְנָאִים דּוֹמִים אֲבָל נֶאֱלַצְנוּ לְשַׁלֵּם מְעַט יוֹתֵר. בַּעַל הַבַּיִת הָיָה תְּאֵב בֶּצַע, וְזוֹ כַּנִּרְאֶה הָיְיתָה הַסִּיבָּה הַיְּחִידָה לְכָךְ. לֹא נַכְחִישׁ שֶׁחַשְׁנוּ קִנְאָה אָז, אֲבָל הָרְגָשׁוֹת הָאֵלֶּה לֹא מָנְעוּ מֵאִתָּנוּ לְהַעֲנִיק לָהֶם מַתְּנַת חֲנוּכַּת בַּיִת בְּרוֹחַב לֵב. זֶה הָיָה מְקָרֵר חָדָשׁ וּמְשׁוּכְלָל יַחֲסִית לִזְמַנּוֹ. אָמְנָם הִשַּׂגְנוּ אוֹתוֹ בִּמְחִיר טוֹב מֵאַחַר שֶׁבַּעֲלֵי עָבַד אָז אֵצֶל הַיְּבוּאָן, אֲבָל זוֹ עֲדַיִין הָיְיתָה הוֹצָאָה לֹא קְטַנָּה בִּשְׁבִילֵנוּ בְּאוֹתָהּ תְּקוּפָה. אוֹתוֹ מְקָרֵר עָבַר אִתָּם מִדִּירָה לְדִירָה מֵאָז שֶׁקִּיבְּלוּ אוֹתוֹ מֵאִתָּנוּ בְּמַתָּנָה, וְאַחֲרֵי הֶעָשׂוֹר הָרִאשׁוֹן כְּבָר הִתְחִיל לְהַרְעִישׁ וּלְטַרְטֵר בְּמִידָּה שֶׁמַּפְרִיעָה לִשְׁמוֹעַ זֶה אֶת זֶה כְּשֶׁמְּשׂוֹחֲחִים בַּמִּטְבָּח. מֵאָז שֶׁהִתְחִיל לְהִתְיַישֵּׁן, צַבָּר הַמַּקְפִּיא קֶרַח בִּמְהִירוּת הוֹלֶכֶת וּגְדֵלָה וְכָךְ הִצְטַמְצֵם הַמָּקוֹם שֶׁנִּשְׁאַר בּוֹ לַמִּצְרָכִים. חֲבֵרֵינוּ נֶאֶלְצוּ לְנַתֵּק אוֹתוֹ מֵהַחַשְׁמַל וּלְהַפְשִׁיר אוֹתוֹ אַחַת לְכַמָּה חוֹדָשִׁים, וְלִפְעָמִים לֹא יָכְלוּ לְהִתְאַפֵּק וְהִתְלוֹנְנוּ בְּאוֹזְנֵינוּ עַל הַטִּרְחָה הַרְבֵּה שֶׁהַמְּקָרֵר גּוֹרֵם לָהֶם, וּמִיָּד מִיהֲרוּ לְצַיֵּין כַּמָּה אֵיכוּתִי וְעָמִיד הוּא וְשֶׁכְּבָר לֹא מְיַיצְּרִים מְקָרְרִים שֶׁמַּמְשִׁיכִים לְתַפְקֵד כָּל כָּךְ הַרְבֵּה שָׁנִים. עַל הָרַעַשׁ שֶׁהוּא מֵפִיק לֹא שָׁמַעְנוּ אַף תְּלוּנָה. בְּשָׁלָב כָּלְשֶׁהוּ מַפְסִיקִים לָשִׂים לֵב לְרַעֲשֵׁי הַבַּיִת, עַד שֶׁנִּדְמֶה שֶׁלֹּא שׁוֹמְעִים אוֹתָם כְּלָל. בְּיִיחוּד אִם מְדוּבָּר בַּמְּקָרֵר. כְּשֶׁנִּמְצָאִים אִתָּם בַּמִּטְבָּח, הֵם מְרִימִים אֶת קוֹלָם בְּאוֹפֶן אוֹטוֹמָטִי וּבְוַודַּאי כְּבָר אֵינָם מַבְחִינִים בְּסִיבָּה לְכָךְ.
כְּמוֹ בְּסוּגְיַית הַכְּלָבִים וּבַעֲלֵיהֶם, גַּם כָּאן אֲנַחְנוּ מְנַסִּים שֶׁלֹּא לַעֲרוֹךְ הַקַּבָּלָה בֵּין יַחֲסָם כְּלַפֵּי הַמְּקָרֵר וּבֵין הַקֶּשֶׁר שֶׁלָּהֶם אִתָּנוּ. וּבְכָל זֹאת קָשֶׁה שֶׁלֹּא לִשְׁאוֹל מַדּוּעַ הֵם לֹא נִפְטָרִים מֵהַמְּקָרֵר וְכָךְ גַּם מַדּוּעַ הֵם מַמְשִׁיכִים לִהְיוֹת חֲבֵרֵינוּ. אֶפְשָׁר לְשַׁעֵר כָּל מִינֵי הַשְׁעָרוֹת: אוּלַי הֵם שׁוֹמְרִים עַל הַמְּקָרֵר בְּתוֹר מַזְכֶּרֶת לְשׁוּתָּפוּת הַגּוֹרָל שֶׁהִתְקַיְּימָה בֵּינֵינוּ כְּשֶׁהָיִינוּ שְׁנֵי זוּגוֹת צְעִירִים שֶׁנֶּאֱבָקִים לְהִתְקַיֵּים וְלִנְדִיבוּת שֶׁגִּילִּינוּ לַמְרוֹת הַכּוֹל, מַזְכֶּרֶת לְאֵיזֶה חוֹסֶר אָנוֹכִיּוּת סְפּוֹנְטָנִי שֶׁשָּׁמוּר לַאֲנָשִׁים צְעִירִים. אֶפְשָׁר שֶׁהֵם שׁוֹמְרִים עַל הַמְּקָרֵר מִתּוֹךְ קַמְצָנוּת גְּרֵידָא, הֲרֵי בְּכָל זֹאת מְקָרֵר חָדָשׁ עוֹלֶה לֹא מְעַט וְיֵשׁ מִידָּה שֶׁל אֱמֶת בְּדִבְרֵיהֶם הַמְּאוּלָּצִים עַל עֲמִידוּת הַמְּקָרֵר הַיָּשָׁן, שֶׁכְּבָר לֹא מְיַיצְּרִים כָּמוֹהוּ. הֵם עֲשׂוּיִים לִהְיוֹת מִסּוּג הָאֲנָשִׁים שֶׁנֶּהֱנִים מֵהַמַּאֲמָץ הַכָּרוּךְ בְּטִיפּוּל בְּמַכְשִׁיר יָשָׁן וּבִלְתִּי יְדִידוּתִי לַמִּשְׁתַּמֵּשׁ, לִפְעָמִים נִדְמֶה לִי שֶׁזֶּה מַתְאִים לְאוֹפְיָים.
הַקֶּשֶׁר שֶׁלָּהֶם אִתָּנוּ, לְעוּמַּת זֹאת, דּוֹרֵשׁ מִידָּה לֹא מוּפְרֶזֶת שֶׁל טִיפּוּחַ. אֲנַחְנוּ מְשׂוֹחֲחִים בַּטֵּלֵפוֹן כְּשֶׁיֵּשׁ בְּשׁוּרוֹת טוֹבוֹת לַחֲלוֹק אוֹ כְּשֶׁצָּרִיךְ לְבָרֵךְ זֶה אֶת זֶה בַּחַגִּים. אֲנִי וּבַעֲלֵי בֶּאֱמֶת לֹא דּוֹרְשִׁים הָמוֹן תְּשׂוּמֶת לֵב לִבְעָיוֹת הַיּוֹם-יוֹם שֶׁלָּנוּ אוֹ מְעוֹרָבוּת רִגְשִׁית בְּצָרוֹת גְּדוֹלוֹת יוֹתֵר. בַּשָּׁנָה הָאַחֲרוֹנָה חִיתְּנוּ אֶת הַבַּת הַגְּדוֹלָה, וְכַמָּה חוֹדָשִׁים לְאַחַר מִכֵּן אֶת הַבֵּן. זֹאת הָיְיתָה הוֹצָאָה גְּדוֹלָה, שֶׁלֹּא לְדַבֵּר עַל כְּאֵב הָרֹאשׁ שֶׁבַּתִּכְנוּן וּבְהִשְׁתַּתְּפוּת בִּלְבָטִים שֶׁל הַיְּלָדִים. זוּג חֲבֵרֵינוּ הוּזְמַן, כַּמּוּבָן, לִשְׁתֵּי הַשְּׂמָחוֹת, וְהִתְרַגֵּשׁ אִתָּנוּ. לַסְּכוּם הַנָּמוּךְ יַחֲסִית שֶׁרָשְׁמוּ בְּהַמְחָאוֹת שֶׁקִּיבְּלוּ יְלָדֵינוּ לֹא הִקְדַּשְׁנוּ מַחֲשָׁבָה רַבָּה מִדַּי, כַּמּוּבָן. רַק שׂוֹחַחְנוּ בֵּינֵינוּ בִּדְאָגָה שֶׁמָּא מַצָּבָם הַכַּלְכָּלִי הוּרַע מִסִּיבָּה כָּלְשֶׁהִי. אֲנִי הָיִיתִי סְבוּרָה שֶׁאִם נִקְלְעוּ לִקְשָׁיִים, מְדוּבָּר בִּבְעָיָה חֲדָשָׁה לְגַמְרֵי, שֶׁהֲרֵי זֶה עַתָּה סִייְּמוּ לְשַׁפֵּץ אֶת הַדִּירָה.
"אוּלַי הַשִּׁיפּוּצִים זֶה מָה שֶׁגָּמַר אוֹתָם," הִצִּיעַ בַּעֲלֵי בְּאוֹתָהּ שִׂיחָה.
אִם לוֹמַר אֶת הָאֱמֶת, לֹא יִהְיֶה מְשׁוּנֶּה לְהוֹדוֹת שֶׁמְּעַט נֶעֱלַבְנוּ מֵהַסְּכוּם הַנָּמוּךְ מֵהַנָּהוּג שֶׁקִּיבְּלוּ יְלָדֵינוּ. הֲרֵי לֹא הֵפַגְנוּ כְּלַפֵּיהֶם אֶלָּא נְדִיבוּת בְּכָל הַנּוֹגֵעַ לְמַתָּנוֹת. מוּבָן שֶׁאֵינֶנּוּ עוֹסְקִים בְּפִנְקְסָנוּת, אֲבָל בְּכָל פַּעַם שֶׁאֲנַחְנוּ מְבַקְּרִים אֶצְלָם, כַּמָּה מַכְשִׁירִים – שֶׁהַשִּׁימּוּשִׁי בָּהֶם הוּא הַמְּקָרֵר – וְכַמָּה חֶפְצֵי נוֹי, מְשַׁמְּשִׁים לָנוּ תִּזְכּוֹרֶת לָמָּה שֶׁהִשְׁקַעְנוּ בָּהֶם בְּאֵין-סְפוֹר חַגִּים וִימֵי הוּלֶּדֶת. 
מַצָּבֵנוּ הַכַּלְכָּלִי לֹא הָיָה טוֹב כְּשֶׁלָּהֶם, אֶפְשָׁר לְנַחֵשׁ זֹאת בְּקַלּוּת. הֵם קִיבְּלוּ אֶת הַדִּירָה שֶׁלָּהֶם לִפְנֵי כִּשְׁלוֹשִׁים שָׁנָה בִּמְחִיר סִמְלִי מְדוּדָה זְקֵנָה, וְכָךְ בָּא הַקֵּץ עַל תְּקוּפַת הָאִי-יַצִּיבוּת בְּחַיֵּיהֶם. אָז גַּם נוֹלְדָה בִּתָּם הַיְּחִידָה, וְהַדִּירָה, עַל שְׁלוֹשֶׁת חֲדָרֶיהָ, לֹא כּוֹלֵל הַמִּרְפֶּסֶת, הִתְאִימָה בְּדִיּוּק לַמִּשְׁפָּחָה הַקְּטַנָּה. וְאִילּוּ אֲנַחְנוּ עוֹד מַמְשִׁיכִים לְהֵיאָבֵק בְּתַשְׁלוּם הַמַּשְׁכַּנְתָּא. מְעַנְיֵין לְצַיֵּין שֶׁהַחוֹפְשׁוֹת שֶׁלָּנוּ קְצָרוֹת יוֹתֵר וְאֶקְזוֹטִיּוֹת פָּחוֹת מִשֶּׁלָּהֶם, אַף עַל פִּי שֶׁהֵם עוֹבְדִים יוֹתֵר מֵאִתָּנוּ וּמְקַבְּלִים יְמֵי חוּפְשָׁה מְעַטִּים. לֹא הָיִיתִי אוֹמֶרֶת שֶׁאֲנַחְנוּ מְקַנְּאִים. אֲבָל אֶפְשָׁר לוֹמַר שֶׁאֲנַחְנוּ חַיִּים בִּצְנִיעוּת גְּדוֹלָה יוֹתֵר וְכִי אֲנַחְנוּ מְסוּרִים יוֹתֵר לַיְּלָדִים שֶׁלָּנוּ, שֶׁמִּסְפָּרָם כָּפוּל לְמַעֲשֶׂה מִמִּסְפַּר הַצֶּאֱצָאִים שֶׁהֶעֱמִידוּ הֵם. יֵשׁ לְכָךְ מַשְׁמָעוּת, אִי אֶפְשָׁר לוֹמַר שֶׁלֹּא, מִבְּחִינַת הַמִּסְפָּרִים. קָשֶׁה לוֹמַר שֶׁאֲנַחְנוּ יְכוֹלִים לְהִתְעַלֵּם מֵהַפַּעַר כְּשֶׁהֵם מַזְמִינִים אוֹתָנוּ אֲלֵיהֶם.
כְּשֶׁאֲנַחְנוּ מַגִּיעִים לְבִיקּוּר, הַמְּקָרֵר הוּא הָרִאשׁוֹן וְהַקּוֹלָנִי שֶׁנַּבְחִין בּוֹ מֵבִין הַדְּבָרִים שֶׁתָּרַמְנוּ לְעִיצּוּב הַדִּירָה, אֲבָל יֶשְׁנָם גַּם הָאָהִיל הַצִּבְעוֹנִי בַּחֶדֶר שֶׁל הַבַּת, שֶׁהֶעֱנַקְנוּ לָהֶם לְרֶגֶל הוּלַּדְתָּהּ וּמִשּׁוּם-מָה נִשְׁאַר בִּמְקוֹמוֹ גַּם אַחֲרֵי שֶׁאוֹפְיוֹ הַתִּינוֹקִי נַעֲשֶׂה מֵבִיךְ לְגִילָה, וְכַמָּה צַעֲצוּעִים בְּטוּב טַעַם שֶׁמֵּעוֹלָם לֹא הִתְיַישְּׁנוּ מְאוֹד, וְאַחֲרֵי שֶׁגָּדְלָה נִשְׁאֲרוּ בַּחֶדֶר בְּתוֹר קִישּׁוּט: סוּס עֵץ, דּוּבּוֹן בַּעַל פַּרְווֹה אֵיכוּתִית וּבֵית בּוּבּוֹת בְּגוֹדֶל בֵּינוֹנִי – וְלֹא עֲנָקִי וּוְורַדְרַד כְּמוֹ שֶׁהָיוּ לִבְנוֹת עֲשִׁירִים מְפוּנָּקוֹת שֶׁהִכַּרְתִּי גַּם אֲנִי בְּיַלְדוּתִי – וּבוֹ בּוּבּוֹת וְרָהִיטִים זְעִירִים שֶׁקִּיבְּלָה מֵאִתָּנוּ בְּעוֹד כַּמָּה מִיְּמֵי הַהוּלֶּדֶת הַבָּאִים. בֵּית הַבּוּבּוֹת הֶעֱסִיק אוֹתָהּ הַרְבֵּה בְּיַלְדוּתָהּ לְפִי מָה שֶׁסִּיפְּרוּ חֲבֵרֵינוּ, וְהִיא שְׂמֵחָה בְּכָל פְּרִיט זָעִיר נוֹסָף שֶׁהֵבֵאנוּ לָהּ, אָרוּז בְּשַׂקִּית צִבְעוֹנִית קְטַנְטַנָּה.
יֶשְׁנָם הָאֲגַרְטָלִים בַּסָּלוֹן. הֵבֵאתִי אוֹתָם לַחֲבֶרְתִּי מֵחֶבְרָה אַחֶרֶת שֶׁמִּתְמַחָה בְּקֵרָמִיקָה. וַדַּאי שֶׁגַּם לָהּ שִׁילַּמְתִּי תְּמוּרָתָם, לֹא לַמְרוֹת הֶיכֵּרוּתֵנוּ אֶלָּא מִפְּנֵי שֶׁאֲנִי חֶבְרָה וְזוֹ עֲבוֹדָתָהּ. צוּרָתָם בִּלְתִּי שִׁגְרָתִית אֲבָל שִׁימּוּשִׁית, לְהַבְדִּיל מִשְּׁאָר הַדְּבָרִים שֶׁאוֹתָהּ חֶבְרָה יוֹצֶרֶת, שֶׁהֵם בִּלְתִּי שִׁגְרָתִיִּים בִּלְבַד. גַּם כַּמָּה מֵהַכֵּלִים בַּמִּטְבָּח נִמְצָאִים שָׁם בִּזְכוּת הַמַּחֲשָׁבָה הַמְּקוֹרִית שֶׁלָּנוּ, לְמָשָׁל פּוֹתְחַן הַבַּקְבּוּקִים בְּצוּרַת אִישָּׁה בְּשִׂמְלָה שֶׁמְּרִימָה אֶת זְרוֹעוֹתֶיהָ מַעְלָה כְּכָל שֶׁמְּסוֹבְבִים אֶת מַבְרְגָהּ הַמְּסוּלְסָל אֶל תּוֹךְ פְּקַק הַשַּׁעַם וּמוֹרִידָה אוֹתָן בַּחֲזָרָה עִם פְּתִיחַת הַבַּקְבּוּק. עַל הַמַּדָּף בַּסָּלוֹן עוֹמְדִים כַּמָּה סִפְרֵי מַתָּנָה שֶׁבָּחַרְנוּ לָהֶם אֲנִי וּבַעֲלֵי בְּהִזְדַּמְּנוּיוֹת שׁוֹנוֹת, וְהַגָּדוֹל בָּהֶם הוּא אוֹסֶף הַהֶדְפֵּסִים שֶׁל פְרַנְצִיסְקוֹ דֶּה גּוֹיָה, שֶׁבּוֹלֵט מֵהַמַּדָּפִים הַמִּרְווֹחִים בַּסָּלוֹן בִּזְכוּת הָאוֹתִיּוֹת הַגְּדוֹלוֹת הַבְּהִירוֹת עַל הַשִּׁדְרָה, שֶׁכְּמוֹ מְבָרְכוֹת אֶת כָּל מִי שֶׁנִּכְנַס בַּדֶּלֶת בְּאוֹמְרָן GOYA.

3

כָּאָמוּר, הָעֶרֶב הוּזְמְנוּ לָשׁוּב וּלְהַרְאוֹת אֶת פַּרְצוּפֵינוּ אֵצֶל זוּג הַחֲבֵרִים. הֵבֵאנוּ בַּקְבּוּק יַיִן כְּמוֹ שֶׁאָנוּ עוֹשִׂים בְּדֶרֶךְ כְּלָל, לִפְעָמִים רַק כְּדֵי לְסַפֵּק תֵּירוּץ לְהִשְׁתַּמֵּשׁ בְּפוֹתְחָן הַמְּעוּצָּב וּלְהַזְכִּיר בְּנִימָה מְשׁוּעֲשַׁעַת כַּמָּה חִיבְּבוּ הַחֲבֵרִים אֶת הַמַּתָּנָה כְּשֶׁקִּיבְּלוּ אוֹתָהּ וְעַד כַּמָּה הִמְרִיצָה אֶת בַּעֲלָהּ שֶׁל חֶבְרָתִי לְסַפֵּר בְּדִיחוֹת גַּסּוֹת. חֶבְרָתִי הִיא בְּעִיקָּר חֶבְרָתִי וּבַעֲלָהּ הוּא בְּעִיקָּר חֲבֵרוֹ שֶׁל בַּעֲלֵי. גַּם מַצַּב הָעִנְיָינִים הַזֶּה הוּא חֵלֶק מֵהַנּוֹחוּת בַּקֶּשֶׁר הַמְּרוּבָּע שֶׁלָּנוּ. לִפְעָמִים הַגְּבָרִים צְרִיכִים לְדַבֵּר עַל עִנְיְינֵיהֶם וְהַנָּשִׁים עַל עִנְיְינֵיהֶן.
בַּעֲלֵי הוּא שֶׁהֶחֱזִיק אֶת בַּקְבּוּק הַיַּיִן כְּשֶׁהֵם פָּתְחוּ לָנוּ אֶת הַדֶּלֶת. הַמְּקָרֵר קִידֵּם אֶת פָּנֵינוּ בִּנְהָמָה רָפֶה. הִתְנַשַּׁקְנוּ וְהִתְחַבַּקְנוּ, וַאֲנִי הִסְתַּכַּלְתִּי בַּכִּיתּוּב הַצַּד הֶעָבֶה GOYA, פַּעַם מֵעֵבֶר לִכְתֵפָהּ שֶׁל חֶבְרָתִי וּפַעַם מֵעֵבֶר לִכְתֵפוֹ שֶׁל בַּעֲלָהּ. קוֹדֶם כּוֹל נִיגַּשְׁנוּ לִפְתּוֹחַ אֶת הַבַּקְבּוּק בְּעֶזְרַת אֵשֶׁת הַמַּתֶּכֶת בַּשִּׂמְלָה.
"שׁוּב הִיא תּוֹקַעַת לוֹ," חָזַר בַּעֲלָהּ עַל בְּדִיחָה יֶשְׁנָהּ וְצָחַק בְּעוֹדוֹ נוֹעֵץ אֶת הַפּוֹתְחָן בִּפְקָק הַשַּׁעַם, וְכוּלָּנוּ גִּיחַכְנוּ בְּנִימוּס. הַמְּקָרֵר הִצְטָרֵף בְּעוֹד נַהֲמוֹת. הָאִישָּׁה בַּשִּׂמְלָה הִבִּיטָה אֶל הַחֶדֶר בְּחִיּוּכָהּ הַקָּפוּא וּבְעֵינֶיהָ חַסְרוֹת הָאִישׁוֹנִים.
הִשַּׁקְנוּ כּוֹסוֹת וּשְׁתֵּינוּ לְחַיִּים עַל הַסַּפָּה, נִשְׁעָנִים עַל כָּרִיּוֹת הַנּוֹי, שֶׁאֲחָדוֹת מֵהֶן גַּם הָיוּ מַתָּנָה מֵאִתָּנוּ בְּאֶחָד הַחַגִּים לִפְנֵי שָׁנִים. אֲחֵרוֹת הִגִּיעוּ עִם מַעֲרֶכֶת הַיְּשִׁיבָה הַחֲדָשָׁה. חֶבְרָתִי הֲלָכָה לַמִּטְבָּח לְהָצִיץ בְּפַשְׁטִידָה שֶׁבְּתַנּוּר. טִרְטוּר הַמְּקָרֵר, שֶׁפָּסַק וְהִתְחַדֵּשׁ כְּבָר כַּמָּה פְּעָמִים מֵאָז שֶׁהִגַּעְנוּ, הִתְמַזֵּג בְּקוֹלוֹ הַנָּמוּךְ שֶׁל בַּעֲלֵי כְּשֶׁפָּתַח: "אָז מָה שְׁלוֹמְכֶם?"
"מַחֲזִיקִים," הֵשִׁיב חֲבֵרֵנוּ בְּחִיּוּךְ שֶׁאֵינוֹ מַסְבִּיר מָה הֵם מַחֲזִיקִים וְאֵיךְ, אֲבָל הִבִּיעַ בִּיטָּחוֹן בָּעוּבְדָּה שֶׁהֵם אָכֵן מַחֲזִיקִים.
"אֵלֶּה בְּנַתְבָּ"ג, גַּם הֵם מַחֲזִיקִים לֹא רַע," הָעִיר בַּעֲלֵי.
לֹא הָיִיתִי בְּטוּחָה אִם דִּיבֵּר עַל עוֹבְדֵי רָשׁוּת שְׂדוֹת הַתְּעוּפָה, שֶׁפָּתְחוּ בִּשְׁבִיתָה לִפְנֵי כַּמָּה יָמִים, אוֹ עַל מֵאוֹת הָאֲנָשִׁים שֶׁהִמְתִּינוּ שָׁם יוֹתֵר מֵהָרָגִיל עֵקֶב הַשִּׁיבּוּשִׁים בְּלוּחוֹת הַזְּמַנִּים. לָכֵן כְּשֶׁחֲבֶרְתִּי חָזְרָה מֵהַמִּטְבָּח וְהִתְיַישְּׁבָה עַל הַכּוּרְסָה הַתּוֹאֶמֶת, שִׁינִּיתִי אֶת הַנּוֹשֵׂא וְהִתְחַלְתִּי לְדַבֵּר עַל עֲלִיַּית מְחִירֵי הַיְּרָקוֹת.
"יוֹקֶר הַמִּחְיָה זֶה בִּכְלָל מַשֶּׁהוּ שַׁעֲרוּרִיָּיתִי," אָמְרָה חֶבְרָתִי וְטִלְטְלָה אֶת רֹאשָׁהּ בְּפֶרֶץ נִמְרָץ שֶׁל הַבָּעַת שְׁאָט נֶפֶשׁ, כָּךְ שֶׁהָעוֹר הַדַּק שֶׁנִּמְתַּח מִצַּוּוֹארָהּ הִמְשִׁיךְ לְהִתְנוֹעֵעַ גַּם מְעַט אַחֲרֵי שֶׁעָצְרָה וְהוֹסִיפָה: "בְּסוֹף נָגוּר כּוּלָּנוּ כְּמוֹ הָאֲנָשִׁים הָאֵלֶּה בַּקּוּפְסָאוֹת."
הֵשַׁבְתִּי לָהּ בְּצִחְקוּק שֶׁהִתְפַּשֵּׁט בִּמְהֵרָה בֵּין כּוּלָּנוּ, סְתָם כָּךְ מִתּוֹךְ הָרֶגֶל יָשָׁן, וּבַעֲלָהּ קָטַע אוֹתוֹ לְרֶגַע וְאָמַר "עַל מָה אֶתֵּן מְדַבְּרוֹת בִּכְלָל", מָה שֶׁרַק הִגְבִּיר אֶת צְחוֹקֵנוּ. אֲנִי וּבַעֲלֵי הֶחְלַפְנוּ מַבָּטִים. הוּא הֵבִין עַל מָה דִּיבַּרְתִּי עִם חֶבְרָתִי, אַף עַל פִּי שֶׁחִיּוּכֵינוּ הַמְּבוּדָּחִים לֹא הִתְאִימוּ לִדְרִיכוּת שֶׁרָאִינוּ זֶה בְּעֵינֵי זֶה.
חֶבְרָתִי הִזְמִינָה אוֹתָנוּ לְהִתְיַישֵּׁב בְּפִינַּת הָאוֹכֶל. הִתְחַלְנוּ לֶאֱכוֹל מֵהַסָּלָט.

4

"וּמָה שָׁלוֹם הַבַּת הַמַּקְסִימָה שֶׁלָּכֶם?" שׁוּב שִׁינִּיתִי אֶת נוֹשֵׂא הַשִּׂיחָה.
גַּבּוֹתֶיהָ הַבְּהִירוֹת הַדְּלִילוֹת שֶׁל חֶבְרָתִי וְגַבּוֹתָיו הָאֲפוֹרוֹת אַךְ הַמּוּדְגָּשׁוֹת הֵיטֵב שֶׁל בַּעֲלָהּ הִתְכַּוְּוצוּ פֶּה אֶחָד בַּמַּחֲשָׁבָה עַל מַצָּבָהּ הַמּוּרְכָּב שֶׁל הַבַּת. שְׁנֵיהֶם נִיסּוּ לַחֲשׁוֹב עַל הַדֶּרֶךְ הַנִּינּוֹחָה בְּיוֹתֵר לַעֲנוֹת עַל הַשְּׁאֵלָה. מוּבָן שֶׁאֵין לְכָךְ תְּשׁוּבָה פְּשׁוּטָה. הַפַּעַם הָאַחֲרוֹנָה שֶׁבָּהּ הִתְרָאִינוּ כּוּלָּנוּ הָיְיתָה לִפְנֵי שָׁבוּעַ, בְּאֵירוּעַ הַנְּעִילָה שֶׁל תַּעֲרוּכָה שֶׁהִצִּיגָה הַבַּת בְּמוּזֵאוֹן יִשְׂרָאֵל. הִיא הָיְיתָה אָמָּנִית מַצְלִיחָה, בְּיִיחוּד בְּהִתְחַשֵּׁב בְּגִילֹה הַצָּעִיר, וְחַיָּה וְעָבְדָה בְּעִיקָּר בְּלוֹנְדוֹן. הַתַּעֲרוּכָה שֶׁלָּהּ כְּבָר הוּצְּגָה בְּכַמָּה מוּזֵאוֹנִים בָּעוֹלָם בַּשְּׁנָתַיִים הָאַחֲרוֹנוֹת, אֲבָל רַק לִפְנֵי חוֹדֶשׁ הִגִּיעָה לָאָרֶץ שֶׁגָּדְלָה בָּהּ.
בַּתַּעֲרוּכָה לֹא הָיוּ תְּמוּנוֹת אוֹ פְּסָלִים. כְּבָר הָעוּבְדָּה הַזֹּאת הִשְׁרְתָה בִּי וּבְבַעֲלֵי תְּחוּשַׁת אִי-נוֹחוּת כְּשֶׁהִגַּעְנוּ לְצַפּוֹת בָּהּ בַּפַּעַם הָרִאשׁוֹנָה דַּוְוקָא בַּהִזְדַּמְּנוּת הָאַחֲרוֹנָה, בְּאֵירוּעַ הַנְּעִילָה, וְלֹא יָדַעְנוּ אֵיפֹה בְּדִיּוּק לְמַקֵּד אֶת מַבָּטֵינוּ וְאִם לִפְסוֹעַ לְאַט לְאוֹרֶךְ הַקִּירוֹת אוֹ לְהֵיעָצֵר לְיַד אוֹבְּיֵיקְט מְסוּיָּם וּלְהִתְבּוֹנֵן בּוֹ מְמוּשָּׁכוֹת. אֲפִילּוּ הִתְקוֹמַמְנוּ מְעַט, שֶׁכֵּן אוּלַי בְּכַוּוֹנָתָהּ לְבַלְבֵּל אֶת הַמְּבַקְּרִים בְּמוּזֵאוֹן וּלְהָפִיק מִכָּךְ אֵיזוֹ הֲנָאָה זְדוֹנִית. בִּמְקוֹם דְּבָרִים שֶׁתְּלוּיִים עַל הַקִּיר אוֹ מוּנָּחִים עַל כֵּן, בְּקוֹמַת הַמּוּזֵאוֹן שֶׁהוּקְדְּשָׁה לָאֳמָנִית הַצְּעִירָה הָיוּ מַדָּפִים, וַעֲלֵיהֶם סְפָרִים. בֵּין הַמַּדָּפִים פּוּזְּרוּ כִּיסְאוֹת וְשׁוּלְחָנוֹת צְנוּעִים וַעֲלֵיהֶם מְנוֹרוֹת שׁוּלְחָן יְרוּקּוֹת מֵהַסּוּג הַמְּאַפְיֵין סִפְרִיּוֹת צִיבּוּרִיּוֹת. מִי שֶׁהִבִּיט מֵרָחוֹק הָיָה יָכוֹל לַחֲשׁוֹב שֶׁמְּדוּבָּר בְּדֶגֶם חֶלְקִי שֶׁל סִפְרִיָּיה צִיבּוּרִית רְגִילָה. אַךְ מַבָּט קָרוֹב בַּמַּדָּפִים גִּילָּה שֶׁכּוּלָּם מְכִילִים רַק סֵפֶר אֶחָד: הָאוֹדִיסֵאָה מֵאֵת הוּמֵרוּס בְּמִגְוַון מַהֲדוּרוֹת וּבְתַרְגּוּמִים לְאֵין-סְפוֹר שָׂפוֹת, סְפָרִים יְשָׁנִים וַחֲדָשִׁים. מַדָּף אֶחָד הֵכִיל רַק אֶת הַמַּהֲדוּרָה הַחֲדָשָׁה בְּיוֹתֵר שֶׁל תַּרְגּוּם טְשֶׁרְנִיחוֹבְסְקִי לְעִבְרִית, בַּכֶּרֶךְ הָאָדוֹם הֶעָבֶה שֶׁכּוֹתַרְתּוֹ "אוֹדִיסְיָה". בְּאוֹתוֹ עֶרֶב הֵצִיצוּ הַמְּבַקְּרִים בַּתַּעֲרוּכָה בַּמַּדָּפִים, בָּחֲנוּ אוֹתָם מִלְּמַעְלָה לְמַטָּה וּלְעִתִּים שָׁלְפוּ בְּהִיסּוּס אֶת אֶחָד הָעוֹתָקִים וְדִפְדְּפוּ בָּהֶם. מְבַקְּרִים מְעַטִּים אֲפִילּוּ יָשְׁבוּ לִזְמַן קָצָר לְיַד אֶחָד הַשּׁוּלְחָנוֹת וְקָרְאוּ בָּעוֹתֶק שֶׁלָּקְחוּ לְיָדָם תַּחַת מְנוֹרַת הַקְּרִיאָה.
הַבַּת שֶׁל חֲבֵרֵינוּ, לְעוּמַּת זֹאת, הִתְמִידָה בִּפְעִילוּת אַחַת בְּכָל הָעֶרֶב, וּלְדִבְרֵיהֶם הִתְנַהֲלָה בְּדִיּוּק בְּאוֹתוֹ הָאוֹפֶן בְּכָל שְׁלוֹשֶׁת הַשָּׁבוּעוֹת הַקּוֹדְמִים שֶׁל הַצָּגַת הַתַּעֲרוּכָה: הִיא יָשְׁבָה בְּאַחַת הַפִּינּוֹת, הֶחֱזִיקָה אֶת אֶחָד הָעוֹתָקִים (בָּעֶרֶב הָאַחֲרוֹן הָיָה זֶה תַּרְגּוּם לְטוּרְקִית. בַּעֲלֵי זִיהָה אֶת הָאוֹתִיּוֹת שֶׁהוֹפִיעוּ מוּלוֹ מֵאַחַת הַחוּפְשׁוֹת הַקְּצָרוֹת שֶׁלָּנוּ בְּאַרְצוֹת שֶׁאֵינֶנּוּ דּוֹבְרִים אֶת שְׂפָתָן) תַּחַת הַמְּנוֹרָה הַיְּרוּקָּה וְקָרְאָה אוֹתוֹ מִתְּחִילָּתוֹ וְעַד סוֹפוֹ (חֲבֵרֵינוּ הוֹדּוּ שֶׁלְּמֵיטַב יְדִיעָתָם, הִיא מֵעוֹלָם לֹא לָמְדָה טוּרְקִית וְגַם לֹא שׁוּם שָׂפָה אַחֶרֶת מִלְּבַד אַנְגְּלִית). אִם פָּנוּ אֵלֶיהָ בַּדְּבָרִים, הִיא הֶעֱמִידָה פָּנִים שֶׁאֵינָהּ שׁוֹמַעַת. אוּלַי בֶּאֱמֶת לֹא שָׁמְעָה. אִם אֶחָד הַמְּבַקְּרִים אוֹ אֶחָד מִיַּלְדֵיהֶם הָיָה עַקְשָׁן מִדַּי, בִּיקֵּשׁ הַשּׁוֹמֵר בְּמוּזֵאוֹן לְהִתְרַחֵק. כָּךְ עָשְׂתָה שְׁלוֹשָׁה שָׁבוּעוֹת תְּמִימִים. חֶבְרָתִי סִיפְּרָה לִי בִּדְאָגָה שֶׁבִּזְמַן הַצָּגַת הַתַּעֲרוּכָה בִּיקְּשָׁה הַבַּת שֶׁלֹּא יִיצְּרוּ עִמָּהּ קֶשֶׁר גַּם מִחוּץ לִשְׁעוֹת הַפְּתִיחָה שֶׁל הַמּוּזֵאוֹן. הִיא עָשְׂתָה זֹאת גַּם בְּכָל תְּקוּפָה אַחֶרֶת שֶׁהוּצְּגָה הַתַּעֲרוּכָה בְּצִירִיךְ, בִּבְרִיסֵל, בְּטוֹרוֹנְטוֹ וּבְעוֹד עָרִים בָּעוֹלָם. כָּךְ הֶעֱבִירוּ חֲבֵרֵינוּ חוֹדָשִׁים מִצְטַבְּרִים שֶׁל נִיתּוּק וְאִי-יְדִיעָה, וּבִמְיוּחָד חֶבְרָתִי נִרְאֲתָה תְּשׁוּשָׁה וּטְרוּטַת עֵינַיִים כְּשֶׁלֹּא יָכְלָה לִיצוֹר קֶשֶׁר עִם בִּתָּהּ הַיְּחִידָה. מִשֶּׁנָּדְדָה הַתַּעֲרוּכָה אַרְצָה הִשְׁתַּפֵּר הַמַּצָּב, מֵאַחַר שֶׁלְּפָחוֹת יָכְלוּ לְבַקֵּר אוֹתָהּ בִּמְחִיר כַּרְטִיס כְּנִיסָה לַמּוּזֵאוֹן. וְאִילּוּ גַּם אָז מוּבָן שֶׁהֵיעָדֵר הָאֶפְשָׁרוּת לְדַבֵּר אִתָּהּ הַקָּשֶׁה עַל הַמַּצָּב. הֵם לֹא יָדְעוּ מָה עָשְׂתָה כְּשֶׁהַמּוּזֵאוֹן הָיָה סָגוּר, וּלְעִתִּים קְרוֹבוֹת עָלְתָה הַהַשְׁעָרָה שֶׁפָּשׁוּט נִשְׁאֲרָה לִישׁוֹן שָׁם כְּשֶׁהָלְכוּ הַמְּבַקְּרִים וְהַשּׁוֹמְרִים. מַרְאֵה פָּנֶיהָ בְּעֶרֶב נְעִילַת הַתַּעֲרוּכָה הִתְאִים לַגִּרְסָה הַזֹּאת שֶׁל הַסִּיפּוּר: גּוֹן עוֹרָהּ הָיָה חִיוֵּור עוֹד יוֹתֵר מֵהַלּוֹבֶן שֶׁהוֹרִישׁוּ לָהּ אָבִיהָ וְאִמָּהּ, גַּם יוֹצְאֵי מִזְרַח אֵירוֹפָּה, וְאַף שֶׁבְּקוֹשִׁי הָיְיתָה בַּת שְׁלוֹשִׁים, נִיכָּר שֶׁלְּחַיֶּיהָ הֵחֵלּוּ לְהִיתָּלוֹת עַל פָּנֶיהָ בְּרִפְיוֹן, וְנִקְווּ בָּהֶן קְמָטִים זְעִירִים בִּמְקוֹמוֹת שֶׁבָּהֶם הֵחֵלּוּ לְהַעֲמִיק אוֹתָם חֲרִיצִים בִּפְנֵי אִמָּהּ, חֶבְרָתִי.
שָׁם הַתַּעֲרוּכָה הַפְּרוֹזָאִי הָיָה "הַשְּׁאֵלָה וְהַחֲזָרָה". אֲנִי לֹא הֵבַנְתִּי אֵיזֶה מוּבָן הוּא מוֹסִיף לַתַּעֲרוּכָה, שֶׁלֹּא הָיָה סָפֵק כִּי הִצִּיגָה סִפְרִיָּיה. בַּעֲלֵי הָעִיר כִּי חָשַׁב שֶׁהַשֵּׁם הוּא "הַשְּׁאֵלָה וְהַחֲזָרָה". גֶּבֶר שֶׁעָמַד לְיָדֵנוּ אָמַר לְאִשְׁתּוֹ שֶׁגַּם הוּא חָשַׁב כָּךְ, וְהוּא וּבַעֲלֵי הַבִּיטוּ זֶה בָּזֶה בְּהִזְדַּהוּת. בְּסוֹף הַשִּׂיחָה הַקְּצָרָה עִם מַכָּרֵינוּ הָאַקְרָאִיִּים הִסְכַּמְנוּ שֶׁמִּכֵּיווֹן שֶׁהַשֵּׁם לֹא הָיָה מְנוּקָּד, כּוּלָּנוּ צוֹדְקִים. מְסוּפָּקִים, פָּנֵינוּ לְהִתְהַלֵּךְ בֵּין הַמַּדָּפִים. בַּעֲלֵי צִייֵּן בְּקוֹל רָם אֶת שְׁמוֹת הַשָּׂפוֹת שֶׁזִּיהָה בֵּין הַתַּרְגּוּמִים. אֲנִי נִיסִּיתִי לִקְבּוֹעַ מֵהֵיכָן הִגִּיעוּ הַמַּדָּפִים וְהַשּׁוּלְחָנוֹת הַתּוֹאֲמִים. אֶת הַכִּיסְאוֹת וְהַמְּנוֹרוֹת רָאִיתִי עוֹד בַּקָּטָלוֹג שֶׁהִזְמַנּוּ מִמֶּנּוּ אֶת הַוִּוילוֹנוֹת הַחֲדָשִׁים.
בְּאוֹתוֹ עֶרֶב הָיִיתִי מְסוּחְרֶרֶת מְעַט מֵהַיַּיִן הַזּוֹל שֶׁשָּׁתִינוּ, וּבְכָל זֹאת הִבְחַנְתִּי כֵּיצַד חֶבְרָתִי מַמְשִׁיכָה לְהַטְרִיד אֶת עַצְמָהּ בִּדְאָגָה לְבַת. כָּל אֵימַת שֶׁסִּייְּמָה לְשׂוֹחֵחַ עִם מַכָּרִים שֶׁלָּהּ אוֹ שֶׁל בִּתָּהּ, שַׂמְתִּי לֵב שֶׁהִיא מְמַהֶרֶת לְהָסִיר אֶת הַחִיּוּךְ מֵעַל פָּנֶיהָ, וְרַק הַקְּמָטִים הַיְּשָׁנִים וְהַחֲדָשִׁים מְשַׁמְּשִׁים תִּזְכּוֹרֶת עֲצוּבָה לְהַבָּעַת הָעֲלִיצוּת שֶׁהָיְיתָה לָהּ קוֹדֶם. בְּאֵין דָּבָר שֶׁאוּכַל לוֹמַר כְּדֵי לְפַיְּיסָהּ, דִּיבַּרְתִּי אִתָּהּ עַל הַתַּעֲרוּכָה: "אֵיךְ הִיא עִיצְּבָה אֶת הַכּוֹל," אָמַרְתִּי. "וְאֵיךְ אָסְפָה אֶת כָּל הַסְּפָרִים, וְכוּלָּם בְּעֶצֶם סֵפֶר אֶחָד. מַדְהִים."
לְמַעַן הָאֱמֶת, לֹא אֲנִי וְלֹא בַּעֲלֵי הֵבַנּוּ מָה בְּדִיּוּק הִיא רָצְתָה לְהַגִּיד וּמַדּוּעַ בָּנְתָה בְּתוֹךְ הַמּוּזֵאוֹן סִפְרִיָּיה צִיבּוּרִית וְקָרְאָה לְתַעֲרוּכָה "הַשְּׁאֵלָה וְהַחֲזָרָה", אַף עַל פִּי שֶׁהַסִּפְרִיָּיה שֶׁלָּהּ אֵינָהּ מַשְׁאִילָה אוֹ מְקַבֶּלֶת סְפָרִים וְאַף עַל פִּי שֶׁלֹּא נִשְׁאֲלוּ בָּהּ שְׁאֵלוֹת וְאִישׁ לֹא חָזַר בָּהּ מִמָּקוֹם אֶחָד לְאַחַר. הִיא גַּם לֹא יָדְעָה לִקְרוֹא בְּכָל הַסְּפָרִים הָאֵלֶּה, וּמַסְפִּיק הָיָה לָהּ לִקְרוֹא אֶת אַחַד הָעוֹתָקִים בְּעִבְרִית פַּעַם אַחַת, וְלֹא בְּכָל יוֹם. לֹא הֵבַנּוּ לָמָּה הָיְיתָה צְרִיכָה כָּל כָּךְ הַרְבֵּה סְפָרִים אִם פָּשׁוּט רָצְתָה לִסְגּוֹר אֶת עַצְמָהּ בְּמוּזֵאוֹן. נוּ, שֶׁיִּהְיוּ סְפָרִים. הֵם נָתְנוּ מִסְגֶּרֶת יַצִּיבָה לְכָל הַסִּיפּוּר.

5

"הִיא מַקְסִימָה כְּמוֹ תָּמִיד אֲבָל יֵשׁ לָהּ נְטִיּוֹת דִּיכְאוֹנִיּוֹת," הַשִּׁיבָה חֶבְרָתִי. "לֹא יוֹדְעִים מָה לַעֲשׂוֹת אִתָּהּ, אֲבָל הִיא כְּבָר יַלְדָּה גְּדוֹלָה."
"הִיא מִסְתַּדֶּרֶת, יֵשׁ לָהּ עֲבוֹדָה וְדִירָה בְּלוֹנְדוֹן, לֹא כּוּלָּם מַצְלִיחִים כָּכָה," בַּעֲלָהּ שֶׁל חֶבְרָתִי סִייֵּם לִלְעוֹס אֶת הֶעֱלָה הָאַחֲרוֹן בְּסָלַט, קָם מֵהַשּׁוּלְחָן וּפָנָה אֶל אֲרוֹן הַסְּפָרִים. הוּא לָקַח מֵהַמַּדָּף שֶׁמֵּעַל הֶדְפֵּסֵי גּוֹיָה אֶת הָעוֹתֶק הֶחָדָשׁ שֶׁל תַּרְגּוּם טְשֶׁרְנִיחוֹבְסְקִי, "אוֹדִיסְיָה", וְהוֹשִׁיט אוֹתוֹ לְבַעֲלִי.
"מִי יָכוֹל לִקְרוֹא אֶת זֶה, זֶה כָּתוּב בְּאַשְׁכְּנַזִּית," צָחַק בַּעֲלֵי.
חֲבֵרֵנוּ הַחַוּוֹה תְּנוּעַת יָד שֶׁנּוֹעֲדָה לְזָרֵז אֶת בַּעֲלֵי לְדַפְדֵּף בְּסֵפֶר. בַּעֲלֵי פָּתַח אוֹתוֹ בְּעַמּוּד אַקְרָאִי. הִתְקָרַבְתִּי אֵלָיו וְהִסְתַּכַּלְתִּי גַּם אֲנִי. הַסֵּפֶר בִּכְרִיכָה הַמּוּכֶּרֶת לֹא הֵכִיל שִׁירָה אֶפִּית, אֶלָּא הָיוּ בּוֹ תַּצְלוּמִים שֶׁל בֵּית הַבּוּבּוֹת הַיָּשָׁן, שֶׁעוֹד נִמְצָא עַכְשָׁיו בַּחֲדַר הַיְּלָדִים. הָעַמּוּדִים הָרִאשׁוֹנִים הִצִּיגוּ תַּצְלוּמִים שֶׁל הַבַּיִת מִבַּחוּץ עַל רֶקַע לָבָן לְגַמְרֵי. כָּל עַמּוּד הִצִּיג הִתְמַקְּדוּת קְרוֹבָה יוֹתֵר בִּפְרָטִים, וּלְאַט-לְאַט אֶפְשָׁר הָיָה לְהַבְחִין שֶׁבְּתוֹךְ בֵּית הַבּוּבּוֹת נִמְצָא דֶּגֶם מְדוּיָּק לְמָדַיי שֶׁל הַתַּעֲרוּכָה: אוֹתָם מַדָּפִים, שׁוּלְחָנוֹת, כִּיסְאוֹת וּמְנוֹרוֹת, אֶלָּא שֶׁהֵם הָיוּ בְּגוֹדֶל זָעִיר, וְעַל הַמַּדָּפִים נִיצְּבוּ מִינִיאָטוּרוֹת שֶׁל אוֹתוֹ מִבְחָר עָצוּם שֶׁל מַהֲדוּרוֹת וְתַרְגּוּמִים. הַכִּיתּוּב "אוֹדִיסֵאָה" בַּשָּׂפוֹת הָרַבּוֹת כַּנִּרְאֶה נִרְשַׁם עַל שְׂדֵרוֹת הַסְּפָרִים הַקְּטַנְטַנִּים בְּמַכְשִׁיר הַכְּתִיבָה הֶעָדִין בְּיוֹתֵר שֶׁאֶפְשָׁר לִמְצוֹא.
שָׁמַעְתִּי אֶת הַמְּקָרֵר מַתְחִיל סִדְרָה חֲדָשָׁה שֶׁל טִרְטוּרִים מִתְמַשְּׁכִים, וְהֵם אִילְּצוּ אוֹתִי לִגְבּוֹר עָלָיו בְּקוֹלִי: "מַקְסִים!" קָרָאתִי בְּגַבּוֹת מְקוּשָּׁתוֹת לְעֵבֶר חֶבְרָתִי וְלָקַחְתִּי אֶת הַסֵּפֶר לְיָדַיי. גַּם אֶת סוּג הָאָמָּנוּת הַזֶּה לֹא הֵבַנְתִּי, וְגַם בַּעֲלֵי, שֶׁשָּׁתַק וְהִתְחִיל לַחְתּוֹךְ בָּעוֹף וּבְפַשְׁטִידָה שֶׁלָּקַח בֵּינְתַיִים אֶל הַצַּלַּחַת, בְּוַודַּאי לֹא הֵבִין.
"הִיא עֲדַיִין הַיַּלְדָּה שֶׁלָּנוּ, וְאוּלַי גַּם קְצָת שֶׁלָּכֶם," נֶאֶנְחָה חֶבְרָתִי וְעֵינֶיהָ קְבוּעוֹת בַּסֵּפֶר וּבְאֶצְבְּעוֹתַיי הַמְּדַפְדְּפוֹת, "הִיא אָמְרָה שֶׁהַתַּצְלוּמִים שֶׁל בֵּית הַבּוּבּוֹת הָיוּ הַבְרָקָה מְאוּחֶרֶת. הִיא לֹא חִילְּקָה אֶת הַסֵּפֶר בְּתַעֲרוּכוֹת בְּחוּ"ל, וְהִיא הָיְיתָה מְאוֹד מְרוּצָּה מֵהַחִידּוּשׁ הַזֶּה. זֶה הַדָּבָר הָרִאשׁוֹן שֶׁהִיא דִּיבְּרָה עָלָיו כְּשֶׁהִתְאוֹשְׁשָׁה מִשְּׁלוֹשֶׁת הַשָּׁבוּעוֹת הָאֵלֶּה, בְּחַיֵּי, אוּלַי טוֹב שֶׁלֹּא דִּיבְּרָה עַל מַשֶּׁהוּ אַחֵר. אֲנִי לֹא מְבִינָה מָה הִיא עוֹשָׂה שָׁם אֲבָל זֶה מְעוֹדֵד שֶׁהִיא עוֹד זוֹכֶרֶת מֵאֵיפֹה הִיא בָּאָה."
עָבַרְתִּי לְדַפְדֵּף בָּעַמּוּדִים הָאַחֲרוֹנִים שֶׁל הַסֵּפֶר הֶעָבֶה. בַּתַּצְלוּמִים לֹא נִרְאוּ עוֹד מַדְּפֵי סְפָרִים, אֶלָּא עֲדֶשֶׁת הַמַּצְלֵמָה שׁוּב הִתְרַחֲקָה מִבֵּית הַבּוּבּוֹת וְצִילְּמָה אוֹתוֹ מִבַּחוּץ. בְּאֶחָד הַחַלּוֹנוֹת אֶפְשָׁר הָיָה לְהַבְחִין בִּשְׁתֵּי דְּמוּיוֹת. כָּל עַמּוּד הִמְשִׁיךְ עַל פִּי הָעִיקָּרוֹן שֶׁשָּׁלַט בִּשְׁאָר הַסֵּפֶר, וְהִצִּיג תַּקְרִיב שֶׁל הַתְּמוּנָה בָּעַמּוּד הַקּוֹדֵם לוֹ. אַחֲרֵי הַרְבֵּה עַמּוּדִים שֶׁהִצִּיגוּ סִדְרָה כָּזֹאת, הֵחֵל פֶּרֶק חָדָשׁ הַמִּתְמַקֵּד בְּחֶדֶר אַחֵר בַּבַּיִת הַקָּטָן. כְּכָל שֶׁדַּפְדַּפְתִּי, יָכוֹלְתִּי לִרְאוֹת עוֹד וְעוֹד מֵהַדְּמוּיוֹת שֶׁנִּמְצְאוּ בִּפְנִים. הֵן יָשְׁבוּ בַּסָּלוֹן בְּצַד הֶעְתֵּקִים מוּקְטָנִים שֶׁל כָּרִיּוֹת הַנּוֹי, שֶׁכַּמָּה מֵהֶן בָּחַרְתִּי בְּעַצְמִי. דְּמוּת אַחַת הָיְיתָה אִישָּׁה רָזָה בַּעֲלַת שַׁעַר בָּהִיר, וְהָאַחֶרֶת גֶּבֶר גָּבוֹהַּ עִם רַעֲמַת שַׁעַר אֲפוֹרָה. הִיא הִצְלִיחָה לְעַצֵּב דֶּגֶם מְדוּיָּק לְהַפְלִיא שֶׁל הוֹרֶיהָ וְשִׁיכְּנָה אוֹתָם בְּתוֹךְ הַבַּיִת הַקָּטָן שֶׁהֶעֱנַקְנוּ לָהּ כְּשֶׁהָיְיתָה יַלְדָּה. נָהוּג לְכַנּוֹת גִּילּוּיִים כָּאֵלֶּה מַטְרִידִים, אֲבָל זֶה לֹא הָיָה זְמַן מַתְאִים לְהָעִיר עַל כָּךְ אוֹ אֲפִילּוּ לְהַעֲלוֹת זֹאת עַל הַדַּעַת. גַּם בֵּינִי לְבֵין עַצְמִי הִתְקַשֵּׁיתִי לְהַחְלִיט אִם זֶה מַטְרִיד, מַרְשִׁים אוֹ יְפֵהפֶה. הִפְסַקְתִּי לְדַפְדֵּף בַּסֵּפֶר וְסָגַרְתִּי אוֹתוֹ בְּלִי לְגַלּוֹת עַד כַּמָּה קְרוֹבִים צִילּוּמֵי הַתַּקְרִיב הָאַחֲרוֹנִים אוֹ אִם עוֹד מִישֶׁהוּ נִמְצָא בְּבֵית.

6

הַיְּלָדִים שֶׁלָּנוּ לֹא הֵקִימוּ תַּעֲרוּכוֹת וְלֹא הֵפִיצוּ סֵפֶר אָמָּן נִלְוֶוה. הַבַּת הַגְּדוֹלָה מְנַהֶלֶת מַשְׁאַבֵּי אֱנוֹשׁ בְּחֶבְרַת הֲשָׂמָה וְהַבֵּן יְסַיֵּים בְּקָרוֹב תּוֹאַר שֵׁנִי בְּיִיעוּץ אִרְגּוּנִי. הֵם בְּהֶחְלֵט עוֹשִׂים מַסְפִּיק בִּשְׁבִיל לִגְרוֹם לָנוּ נַחַת. הֵם מִסְתַּדְּרִים, אֲבָל לְעִתִּים קְרוֹבוֹת עֲדַיִין צְרִיכִים אֶת עֶזְרָתֵנוּ. אַחֲרֵי שֶׁהִתְחַתְּנוּ, גַּם הַבַּת וְגַם הַבֵּן עָבְרוּ לְדִירוֹת חֲדָשׁוֹת. מוּבָן שֶׁעָזַרְנוּ. גַּם הִצַּעְנוּ לִקְנוֹת מְקָרֵר. זֶה לֹא יִהְיֶה קַל לָנוּ, אֲבָל אֲנַחְנוּ רוֹצִים לַעֲזוֹר, וְעוֹד לֹא הִתְחַלְנוּ לְתַכְנֵן מָה יִהְיֶה כְּשֶׁיַּגִּיעוּ נְכָדִים.
תָּמִיד רָצִינוּ מִשְׁפָּחָה גְּדוֹלָה, אֲבָל כְּכָל שֶׁחָלְפוּ הַשָּׁנִים הֵבַנּוּ שֶׁלֹּא נוּכַל לְהַרְשׁוֹת לְעַצְמֵנוּ בַּיִת עִם יוֹתֵר חֲדָרִים, שָׁנִים שֶׁל תַּשְׁלוּמִים לִמְעוֹנוֹת יוֹם וּלְוַועֲדֵי הוֹרִים בְּבָתֵּי סֵפֶר, מַתָּנוֹת, אוּנִיבֶרְסִיטָה, חֲתוּנּוֹת וּמַכְשִׁירֵי חַשְׁמַל. בְּקוֹשִׁי הָיָה לָנוּ דֵּי כֶּסֶף לְמַמֵּן הַכּוֹל בַּפַּעֲמַיִים הָאֵלֶּה. מוּבָן שֶׁעַכְשָׁיו מְאוּחָר מִדַּי לְהַמְשִׁיךְ בְּמַחֲשָׁבוֹת עַל הַרְחָבַת הַמִּשְׁפָּחָה. אוּלַי גַּם מוּקְדָּם לְתַכְנֵן כֵּיצַד נִזְדַּקֵּן בְּכָבוֹד. הֲרֵי אֲנַחְנוּ רַק מִתְקָרְבִים לְגִיל הַפֶּנְסִיָּה. חֲבֵרֵינוּ נִמְצָאִים בְּאוֹתוֹ שָׁלָב בַּחַיִּים, אֲבָל מִסְתַּדְּרִים טוֹב יוֹתֵר. כָּאָמוּר יֵשׁ לָהֶם פָּחוֹת יְלָדִים לְטַפֵּל בָּהֶם. וּבֵין כֹּה וָכֹה הַיַּלְדָּה הַזֹּאת תָּמִיד דָּרְשָׁה פָּחוֹת תַּחֲזוּקָה. הִיא חַיָּה לְבַד וּמַצְלִיחָה לְבַד וּבְוַודַּאי תְּסָרֵב אִם יַצִּיעוּ לָהּ עֶזְרָה. בֶּעָבָר אוּלַי רַק מִימְּנוּ לָהּ טִיפּוּל פְּסִיכוֹלוֹגִי. הִיא מְנַהֶלֶת אֶת הַחַיִּים שֶׁלָּהּ כְּמוֹ שֶׁנִּיהֲלָה אֶת בֵּית הַבּוּבּוֹת: הִיא מְקַבֶּלֶת מַתָּנוֹת בְּתוֹדָה חֲרִישִׁית וּמִשְׁתַּמֶּשֶׁת בָּהֶן בִּיעִילוּת אַךְ בְּלֹא חֶדְווֹה; הִיא לֹא נוֹהֶגֶת לְהַצִּיג בְּגַאֲווֹה אֶת מָה שֶׁהִיא עוֹשָׂה, אֶלָּא רַק מִתְחַפֶּרֶת עָמוֹק יוֹתֵר וְיוֹתֵר בַּמֶּרְחָב הַפְּרָטִי שֶׁלָּהּ. אֶפְשָׁר רַק לְקַוּוֹת שֶׁהִיא מְתַפְקֶדֶת וְשֶׁטּוֹב לָהּ בְּסוֹפוֹ שֶׁל דָּבָר. אוּלַי הַחַיִּים שֶׁלָּהּ בַּחוּץ-לָאָרֶץ מְכִילִים הַרְבֵּה יוֹתֵר פְּרָטִים, אֲפִילּוּ מִשְׁפָּחָה מִשֶּׁלָּהּ, דֶּגֶם קָטָן וְחָדָשׁ שֶׁל הַבַּיִת שֶׁהֵקִימוּ חֲבֵרֵינוּ בְּלִי שֶׁתִּהְיֶה אֲסִירַת תּוֹדָה עַל כָּךְ וְלוֹ לְרֶגַע, וּבוֹ מִשְׁפָּחָה צְעִירָה שֶׁהִיא בּוֹחֶרֶת לִשְׁמוֹר לְעַצְמָהּ. קַנָּאוּת כָּזֹאת הִיא בִּלְתִּי נִסְבֶּלֶת בְּעֵינַיי.

7

"אוּלַי הַשִּׁיפּוּצִים זֶה מָה שֶׁגָּמַר אוֹתָם," אָמַר לִי בַּעֲלֵי לֹא מִזְּמַן, מְעַט אַחֲרֵי שֶׁקִּיבַּלְנוּ אֶת הַהַזְמָנָה לַאֲרוּחַת הָעֶרֶב.
"אֲבָל מִי נוֹתֵן סְכוּמִים כָּאֵלֶּה בַּצֵּ'קִים בְּלִי לְהִתְבַּיֵּישׁ? הֵם בָּאִים לַחֲתוּנָּה עִם מַעֲטָפָה מְגוּחֶכֶת כָּזֹאת וּמַרְגִּישִׁים בְּסֵדֶר גָּמוּר לְהִסְתּוֹבֵב בֵּין כּוּלָּם וּלְבָרֵךְ. וְהִיא עִם הַבְּגָדִים שֶׁלָּהּ. חֲדָשִׁים לְגַמְרֵי וּמִי יוֹדֵעַ כַּמָּה עָלוּ. לֹא שִׁיפּוּצִים וְלֹא גָּמְרוּ אוֹתָם. סְתָם בְּלִי בּוּשָׁה."
בַּעֲלֵי הִבִּיט בִּי בָּאִי-נוֹחוֹת שֶׁבְּעֶצֶם הִבִּיעָה הַסְכָּמָה.
"אֲנַחְנוּ גַּם צְרִיכִים לְשַׁפֵּץ פֹּה, אֲבָל אֲנַחְנוּ קוֹדֶם כּוֹל מַשְׁקִיעִים בַּאֲחֵרִים. כָּכָה זֶה. אִי אֶפְשָׁר הַכּוֹל בְּיַחַד. בֵּינְתַיִים תִּרְאֶה אֵיךְ הַמִּטְבָּח נִרְאֶה. תִּרְאֶה אֵיךְ הָאַמְבַּטְיָה."
"כֵּן."
"וְאֶצְלָם מַחֲלִיפִים אֶת כָּל הָרִיצּוּף וְהַבְּרָזִים וְסַפּוֹת חֲדָשׁוֹת וְרַק הַיְּלָדִים שֶׁלָּנוּ מְקַבְּלִים מַעֲטָפוֹת וְנֶעֱלָבִים."
"אַתְּ כּוֹעֶסֶת? לְפָחוֹת הֵם מַשְׁאִירִים אֶת הַמְּקָרֵר שֶׁלָּנוּ."
"הַמְּקָרֵר!" לְרֶגַע פָּרַצְתִּי בִּצְחוֹק. "הֵם מַשְׁאִירִים עוֹד דְּבָרִים. לֹא חֲסַר. יֵשׁ לָנוּ חֵלֶק בַּבַּיִת הַזֶּה, הַדִּירָה הַזֹּאת שֶׁהֵם לֹא מְשַׁלְּמִים עָלֶיהָ כְּלוּם כְּבָר שָׁנִים, וְרַק עַכְשָׁיו הֶחֱלִיטוּ לְהַשְׁקִיעַ בָּהּ עִם הַשִּׁיפּוּצִים. וַאֲנַחְנוּ מַשְׁקִיעִים וּמַשְׁקִיעִים בְּהַכּוֹל וּבְכוּלָּם אֲבָל הַדִּירָה שֶׁלָּנוּ נִרְאֵית כְּמוֹ שֶׁהִיא נִרְאֵית. אָז מָה אִם אֲנִי כּוֹעֶסֶת. אֲנִי חוֹשֶׁבֶת שֶׁיֵּשׁ לָנוּ זְכוּת."
"זְכוּת," חָזַר בַּעֲלֵי אַחֲרַיי.
בִּרְגָעִים כָּאֵלֶּה, כְּשֶׁהוּא מַתְחִיל לְהַסְכִּים אִתִּי, גַּם אִם הוּא אוֹמֵר מְעַט וְעוֹשֶׂה מְעַט בָּעִנְיָין, זֶה בָּרוּר לִי מְאוֹד. אֲפִילּוּ הַשָּׂפָם שֶׁלּוֹ כְּבָר לֹא מַצְלִיחַ לְהַסְתִּיר אֶת הַבָּעַת פָּנָיו. בְּדֶרֶךְ כְּלָל כְּשֶׁהוּא מְחַיֵּיךְ, נִדְרָשׁ חִיּוּךְ רָחָב כְּדֵי לְהַבְחִין בְּכָךְ. בֵּין כֹּה וָכֹה הוּא כְּבָר לֹא מְחַיֵּיךְ אֵלַיי לְעִתִּים קְרוֹבוֹת. אֵין בֵּינֵינוּ עוֹד אַהֲבָה, אִם אֵי-פַּעַם הָיְיתָה, אֲבָל יֵשׁ בֵּינֵינוּ שׁוּתָּפוּת. בְּאוֹתָהּ הַשִּׂיחָה הוּא הָיָה רְצִינִי מִתַּחַת לִשְׂפָמוֹ, אֲבָל אֲדִישׁוּתוֹ הַמּוּקְפֶּדֶת הִיא שֶׁהִבִּיעָה יוֹתֵר מִכּוֹל כַּמָּה הוּא שׁוּתָּף לַמְּזִימָּה שֶׁחָרַשְׁתִּי. אוּלַי הִיא עָלְתָה בְּדַעְתִּי רַק בְּאוֹתָן דַּקּוֹת וְאוּלַי חָשַׁבְתִּי עַל כָּךְ עוֹד קוֹדֶם לָכֵן בְּלִי שֶׁתַּהֲפוֹךְ לְתָכְנִית שֶׁל מַמָּשׁ. כָּךְ אוֹ כָּךְ, אֵין סָפֵק שֶׁזֶּה זְמַן הָיְיתָה לִי מִשְׁאָלָה כָּזֹאת, וּלְאַט-לְאַט, כְּכָל שֶׁחָשַׁבְתִּי עָלֶיהָ בְּמוּדָע פָּחוֹת אוֹ יוֹתֵר, הִיא נִהְיְיתָה שְׁאִיפָה, וּמִשֶּׁאֵיפָה הִיא הָיְיתָה לְהַכָּרָה בִּזְכוּת, לְרַעְיוֹן וְלַתְּבִיעָה.
"צָרִיךְ לְתַכְנֵן אֶת זֶה," הִבַּטְתִּי בּוֹ בְּצִיפִּיָּיה. בַּעֲלִי הִמְשִׁיךְ לַעֲמוֹד בְּהַבָּעַת פָּנִים אֲטוּמָה, וְהִיא הִסְפִּיקָה לִי.

8

"אָז זֶה הָיָה הַשְּׁאֵלָה וְהַחֲזָרָה אוֹ הַשְּׁאֵלָה וְהַחֲזָרָה?" חָזַר בַּעֲלֵי לְנוֹשֵׂא שִׂיחָה יָשֵׁן אַחֲרֵי שֶׁקָּמֵנוּ מֵהַשּׁוּלְחָן. "אֲנִי לֹא הַיָּחִיד שֶׁלֹּא הָיָה בָּטוּחַ." הַמְּקָרֵר לִיוּוֹה אֶת מִצְעָדֵנוּ מִפִּינַּת הָאוֹכֶל אֶל הַסָּלוֹן בְּמַנְגִּינָה מוֹנוֹטוֹנִית נוֹגַהּ. מֵהָאָהִיל הַמִּינִימָלִיסְטִי בַּתִּקְרָה בָּקַע אוֹר שֶׁהֵאִיר אֶת הַחֶדֶר בְּגָוֶון צְהַבְהַב, בָּהִיר וְחַם וְהִדְגִּישׁ אֶת נַקְבּוּבִיּוֹת הָעוֹר הָרְחָבוֹת שֶׁל בַּעֲלֵי וְאֶת הַשְׁעָרוֹת בִּשְׂפָמוֹ שֶׁנִּגְזְרוּ בְּאוֹפֶן לֹא אָחִיד. אָהַבְתִּי אֶת הָאָהִיל הַזֶּה. אֶפְשָׁר לוֹמַר שֶׁאֲפִילּוּ הִתְחָרַטְתִּי עַל שֶׁלֹּא קָנִיתִי גַּם אוֹתוֹ. אֲנִי וְחֶבְרָתִי הֶחֱזַרְנוּ אֶת קַרְנֵי הָאוֹר בְּגָוֶון הַמָּט שֶׁל הַפּוּדְרָה שֶׁלָּנוּ. חֲבֵרֵנוּ נִרְאֶה צָעִיר יוֹתֵר תַּחַת הָאָהִיל, שֶׁסִּינֵּן מְעַט אֶת קַרְנֵי הַנּוּרָה הַחַשְׁמַלִּית, וּשְׂעָרוֹ נִרְאֶה לֹא אָפוֹר אוֹ מַאֲפִיר, אֶלָּא קִיבֵּל גָּוֶון יוּקְרָתִי יוֹתֵר, כָּסוּף. "אֶת כָּל הַשְּׁאֵלוֹת הָאֵלֶּה צָרִיךְ לְהַפְנוֹת אֵלֶיהָ," הוּא הֵשִׁיב לְבַעֲלֵי וְטָפַח עַל הָאוֹדִיסֵאָה לְמַרְאִית עַיִן, אֲשֶׁר הָיְיתָה מוּנַּחַת עַל הַשּׁוּלְחָן הַנָּמוּךְ לְיָדֵנוּ, "אֲנַחְנוּ רַק הֵבֵאנוּ אוֹתָהּ לְעוֹלָם וְחוּץ מִזֶּה כְּבָר אֵין לָנוּ שְׁלִיטָה עַל כְּלוּם."
טַעַם הַקָּפֶה הַמַּר הִתְיַישֵּׁב הֵיטֵב עִם מְתִיקוּת הָעוּגָה. חֶבְרָתִי הִסְבִּירָה שֶׁהִשְׁתַּמְּשָׁה בְּתַחֲלִיף סוּכָּר כָּלְשֶׁהוּ בַּאֲפִיָּיה, בָּרִיא יוֹתֵר מִסּוּכָּר וְעָדִין מִמֶּנּוּ בְּטַעְמוֹ. שׂוֹחַחְנוּ אֲרוּכּוֹת, אוֹ לְפָחוֹת כָּךְ הִרְגַּשְׁנוּ, אֲבָל הִסְפַּקְנוּ לְדַבֵּר רַק עַל כַּמָּה מֵהַחִידּוּשִׁים בְּבֵית. הִתְפַּעַלְתִּי מֵהַבְּרָזִים וּמֵאֲרוֹנוֹת הַמִּטְבָּח.
הִתְרַוַּוחְתִּי עַל הַסַּפָּה וְהִצְבַּעְתִּי עַל הַשּׁוּלְחָן הֶחָדָשׁ בַּסָּלוֹן. "אֵיזֶה עֵץ זֶה?"
חֲבֵרֵנוּ הֵחֵל לִטְפּוֹחַ גַּם עַל הַשּׁוּלְחָן שֶׁמִּתַּחַת לְעוֹתֶק שֶׁל הָאוֹדִיסֵאָה וְהִסְבִּיר. הֵם הִזְמִינוּ אוֹתוֹ מֵנֵגֶר וּבָחֲרוּ בְּעַצְמָם אֶת הָעֵץ וְהַגָּוֶון הַמְּיוּחָדִים. הוּא הֶחֱלִיק בְּיָדוֹ עַל הַצִּיפּוּי הַבּוֹהֵק. הַכּוֹל בְּהַתְאָמָה אִישִׁית. הַמְּקָרֵר הִשְׁתַּתֵּק בִּזְמַן שֶׁדִּיבֵּר, כְּאִילּוּ כְּדֵי לְהַאֲזִין אוֹ לְפָחוֹת לְכַבֵּד אֶת הַמַּעֲמָד. חֶבְרָתִי הוֹסִיפָה בְּהַרְחָבָה עַל הַלְּבָטִים בְּנוֹגֵעַ לְעִיצּוּב, עַל חִילּוּקֵי הַדֵּעוֹת בֵּינָהּ וּבֵין בַּעֲלָהּ בְּכַמָּה פְּרָטִים קְטַנִּים וְעַל חוֹסֶר הָעֲמִידָה בַּזְּמַנִּים מִצַּד הַנַּגָּר. הִיא סִיכְּמָה אֶת הַדְּבָרִים בַּמִּילָּה "סָאגָה".
"אֶפּוֹס," הִצְבַּעְתִּי בַּחֲזָרָה עַל כְּרִיכַת הַסֵּפֶר שֶׁעַל הַשּׁוּלְחָן וְצָחַקְתִּי. נִיכָּר שֶׁלֹּא חֶבְרָתִי וְלֹא בַּעֲלָהּ הֵבִינוּ בַּמֶּה מְדוּבָּר אוֹ שֶׁלֹּא הִכִּירוּ אֶת הַמִּילָּה. הֵם בְּדֶרֶךְ כְּלָל יוֹדְעִים דְּבָרִים מוֹעִילִים יוֹתֵר. יֵשׁ לָהֶם עֲבוֹדָה יַצִּיבָה וְהֵם נִרְאִים טוֹב מֵאִתָּנוּ אַף עַל פִּי שֶׁהֵם בְּגִילֵנוּ. הֵם יִסְתַּדְּרוּ כְּמוֹ שֶׁהֵם תָּמִיד מִסְתַּדְּרִים. לָנוּ, לְעוּמַּת זֹאת, יֵשׁ מַשְׁכַּנְתָּא. עַכְשָׁיו, הָעֶרֶב, כָּל מָה שֶׁצָּרִיךְ לַעֲשׂוֹת הוּא לְהַמְתִּין.

9

כָּעֵת אֲנַחְנוּ שׁוֹתְקִים שְׁתִיקָה אֲרוּכָּה. חֶבְרָתִי וּבַעֲלָהּ מַבִּיטִים בַּשָּׁעוֹן לְסֵירוּגִין. הַמְּקָרֵר מְטַרְטֵר אֶת הַטִּרְטוּר הָרָם בְּיוֹתֵר שֶׁלּוֹ, וְגַם בּוֹ הֵם בְּוַודַּאי לֹא מַרְגִּישִׁים מִפְּנֵי שֶׁהֵם רְגִילִים אֵלָיו כָּל כָּךְ. כַּנִּרְאֶה נִיסָּה לַחֲזוֹר לְאִטּוֹ אֶל הַטֶּמְפֵּרָטוּרָה הַנְּמוּכָה בְּיוֹתֵר אַחֲרֵי עֶרֶב אָרוֹךְ שֶׁבּוֹ סָגְרוּ וְשָׁבוּ וּפָתְחוּ אֶת דַּלְתוֹתָיו. כְּשֶׁגַּם הַמְּקָרֵר הִשְׁתַּתֵּק הָיְיתָה הַדְּמָמָה מוּחְלֶטֶת כָּל כָּךְ שֶׁיָּכוֹלְתִּי לִהְיוֹת בְּטוּחָה שֶׁאֲנִי שׁוֹמַעַת אֶת הַקֶּרַח מִתְגַּבֵּשׁ, מְמַלֵּא אֶת הַמַּקְפִּיא וּמַקְטִין אֶת חֲלַל הָאִכְסוּן.
אֲנִי וּבַעֲלֵי לֹא סִייַּמְנוּ אֶת שִׂיחָתֵנוּ לִפְנֵי אֲרוּחַת הָעֶרֶב בְּהַחְלָטָה הַמְּפָרֶטֶת בְּדִיּוּק אֵיךְ נוֹצִיא אוֹתָם מִשָּׁם. מָה שֶׁהָיָה בָּרוּר וּמוּסְכָּם עַל שְׁנֵינוּ הוּא שֶׁנֵּשֵׁב שָׁם וְשֶׁנַּמְשִׁיךְ לָשֶׁבֶת שָׁם. בְּשָׁלָב מְסוּיָּם הֵם יֵיאָלְצוּ לָצֵאת. לֹא תִּהְיֶה לָהֶם בְּרֵירָה. וְאִילּוּ אֲנַחְנוּ נִישָּׁאֵר בִּפְנִים. לְמַעֲשֶׂה זֶה יִהְיֶה דֵּי פָּשׁוּט. וְאָז, כָּל מָה שֶׁנִּצְטָרֵךְ לַעֲשׂוֹת הוּא לִמְצוֹא מִישֶׁהוּ שֶׁיִּשְׁמוֹר עַל הַבַּיִת. בְּשָׁלָב מְסוּיָּם נֵיאָלֵץ גַּם לְהַחֲלִיף אֶת הַמְּקָרֵר.

 



https://www.shortstoryproject.com/he/story/%d7%94%d7%a9%d7%90%d7%9c%d7%94-%d7%95%d7%94%d7%97%d7%96%d7%a8%d7%94/
#אִירוֹנְיָה#זְקֵנָה#יְחָסִים#יִשְׂרְאֵלִי#מִשְׁפָּחָה