מַסָּעוֹת אֶל עָבַר גָלַקְסְיוֹת רְחוֹקוֹת בִּמְהִירוּיוֹת שֶׁמֵּעֵבֶר לִמְהִירוּת הָאוֹר הוּכְחוּ כְּבִלְתִּי אֶפְשָׁרִיִּים. קִיּוּמָם שֶׁל פְּלָנֵטוֹת אֲחֵרוֹת אוֹ חַיְיזָרִים, לְפִיכָךְ, נוֹתְרוּ בְּגֶדֶר הַשְׁעָרָה בִּלְבַד מֵאַחַר שֶׁלֹּא נִיתָּן לְהַגִּיעַ אֲלֵיהֶם אוֹ לִיצוֹר אִיתָּם קֶשֶׁר. מְכוֹנוֹת מוּפְלָאוֹת הַמְּאַפְשְׁרוֹת מַסַּע קָדִימָה אוֹ אֲחוֹרָה בַּזְּמַן גַּם הֵן בִּלְתִּי אֶפְשָׁרִיּוֹת מֵאַחַר שֶׁהֵן פָּרָדוֹקְס בִּלְתִּי פָּתִיר. טֶלְפּוֹרְטַצְיָה, רְאִייַּת הַנּוֹלָד, טֵלֵקִינֵזִיס, וְכָל צוּרָה שֶׁל תְּפִיסָה עַל חוּשִׁית כּוּלָּן הוּפְרְכוּ לַחֲלוּטִין עַל יְדֵי הַמַּדָּע. הִתְפַּתְּחוּיוֹת טֶכְנוֹלוֹגְיוֹת וּרְפוּאִיּוֹת מְאַפְשְׁרוֹת לַאֲנָשִׁים לִחְיוֹת לְמֶשֶׁךְ זְמַן אָרוֹךְ יוֹתֵר אֲבָל אֵין טֶכְנוֹלוֹגְיָה מִתְקַדֶּמֶת מַסְפִּיק אֲשֶׁר תְּשַׁחְרֵר אֶת הָאֱנוֹשׁוּת מֵעֲבוֹדָה מְיַיגַּעַת, סֵבֶל, אוֹ מָוֶות. רוֹב תּוֹשָׁבֵי הָעוֹלָם הַמְּפוּתָּח הוֹלְכִים בְּכָל בּוֹקֶר לָעֲבוֹדָה, יוֹשְׁבִים מוּל מָסַכִּים מְרַצְּדִים כַּמָּה שָׁעוֹת, וְשָׁבִים לְבֵיתָם עַל מְנַת לָשֶׁבֶת מוּל מָסַכִּים אֲחֵרִים, גְּדוֹלִים יוֹתֵר.
זֶהוּ הֶעָתִיד כְּפִי שֶׁהוּא מִצְטַיֵּיר בְּ"מָחָר וּמָחָר וּמָחָר" (1955) מֵאֵת יַעֲקֹב וְלֶנְשְׁטֵיְין, הַסֵּפֶר אוֹתוֹ הִכְתִּיר הֲמַגְנוּם אוֹפּוּס שֶׁלּוֹ – רוֹמָן עָצוּם וּמוּרְכָּב שֶׁכָּתַב בְּתֵל אָבִיב בְּמֶשֶׁךְ תְּקוּפָה שֶׁל כְּחָמֵשׁ שָׁנִים וַאֲשֶׁר זָכָה לְהִתְעַלְּמוּת כִּמְעַט גּוֹרֶפֶת כְּשֶׁיָּצָא לָאוֹר – הַסֵּפֶר מֵכִיל יוֹתֵר מֵאֶלֶף עַמּוּדִים הַכּוֹלְלִים רְשִׁימוֹת מְדוּקְדָּקוֹת, טַבְלָאוֹת, גְּרָפִים, מַפּוֹת וְשִׂרְטוּטִים סְבוּכִים שֶׁל בִּנְיָינִים וּמְכוֹנוֹת. זֶהוּ הָרוֹמָן הַיָּחִיד שֶׁזָּכָה וְלֶנְשְׁטֵיְין לְהַשְׁלִים, וְהַיְּצִירָה הַיְּחִידָה שֶׁלּוֹ שֶׁיָּצְאָה לָאוֹר פְּרָט לְכַמָּה מִכְתָּבִים לְעוֹרֵךְ וּמַאֲמָרִים קְצָרִים אֲשֶׁר הִתְפַּרְסְמוּ בָּעִיתּוֹנִים. לַמְרוֹת הַתּוֹכֶן הַמְּאַתְגֵּר וּמִסְפַּר חוּלְשׁוֹת טֶכְנִיּוֹת, וְלַמְרוֹת אַלְמוֹנִיּוּתוֹ, רָאוּי הַסֵּפֶר לְמָקוֹם שֶׁל כָּבוֹד בַּסִּפְרוּת הַיִּשְׂרְאֵלִית, בְּתוֹר יְצִירַת הַמַּדָּע הַבִּדְיוֹנִי הָרִאשׁוֹנָה וְהַשְּׁאַפְתָּנִית בְּיוֹתֵר שֶׁאֵי פַּעַם נִכְתְּבָה בְּעִבְרִית.
יַעֲקֹב וְלֶנְשְׁטֵיְין נוֹלַד בְּדִיסְלְדּוֹרְף בְּ-1909, בְּנָם הַיָּחִיד שֶׁל זוּג מְחַנְּכִים יְהוּדִים. הַמִּשְׁפָּחָה עָלְתָה לְאֶרֶץ יִשְׂרָאֵל בְּ-1920 וְאָבִיו שֶׁל יַעֲקֹב, אֲשֶׁר הָיָה צִיּוֹנִי נִלְהָב, עִיבְרֵת אֶת שֵׁם הַמִּשְׁפָּחָה וֹלֶנְשְׁטֵיְין (הַנִּגְזָר מִוַּולְדֶּנְשְׁטֶיְין – "יַעַר אֶבֶן") לְאֶבֶן-חוֹרֶשׁ. יַעֲקֹב אֶבֶן-חוֹרֶשׁ לָמַד בַּגִּימְנַסְיָה הָעִבְרִית "הֶרְצְלִיָּה" – תַּלְמִיד חֲסַר יִיחוּד עִם מְעַט חֲבֵרִים עַל פִּי רוֹב הָעֵדוּיוֹת – וּבִילָּה אֶת רוֹב זְמַנּוֹ בִּקְרִיאַת תַּרְגּוּמִים לְגֶרְמָנִית שֶׁל יְצִירוֹת מַדָּע בִּדְיוֹנִי קְלָאסִיּוֹת מֵאֵת ה"ג וַלְס וְז'וּל וֵרְן. הוּא נִיסָּה לִכְתּוֹב כַּמָּה חִיקּוּיִים שֶׁל יְצִירוֹת אֵלּוּ בְּעִבְרִית – סִיפּוּרֵי הַרְפַּתְקָאוֹת הַמִּתְרַחֲשִׁים בֶּחָלָל אוֹ מִתַּחַת לִפְנֵי כַּדּוּר הָאָרֶץ – אַךְ לֹא הָיָה מְרוּצֶּה מֵהַתּוֹצָאוֹת וְאַף אֶחָד מֵהַסִּיפּוּרִים לֹא שָׂרַד.
מִגִּיל צָעִיר חָתַם עַל כָּל יְצִירוֹתָיו בְּשֵׁם וְלֶנְשְׁטֵיְין, מֵאַחַר שֶׁהֶאֱמִין שֶׁלְּשָׁם יֵשׁ צְלִיל מְכוּבָּד וּבֵינְלְאוּמִּי, שֶׁכֵּן מֵרֵאשִׁית דַּרְכּוֹ קִיוּוֹה שֶׁכְּתִיבָתוֹ תְּתוּרְגַּם לְגֶרְמָנִית שֶׁהָיְיתָה בְּעֵינָיו הַשָּׂפָה הָרִאשׁוֹנָה שֶׁל הַסִּפְרוּת, לַמְרוֹת שֶׁאֵין כָּל רֶמֶז לְכָךְ שֶׁאֵי פַּעַם קָרָא אֶת גַּתָה, תוֹמָאס מָאן, אוֹ כָּל סוֹפֵר גֶּרְמָנִי מֶרְכָּזִי אַחֵר. וְלֶנְשְׁטֵיְין הִתְמִיד בִּקְרִיאַת סְפָרִים מְתוּרְגָּמִים לַגֶּרְמָנִית, אַךְ מֵעוֹלָם לֹא נִיסָּה לִכְתּוֹב בַּשָּׂפָה מֵאַחַר שֶׁהִרְגִּישׁ שֶׁאֵין לוֹ שְׁלִיטָה מְלֵאָה בְּדִקְדּוּק הַגֶּרְמָנִי, בִּמְיוּחָד מִבְּחִינַת סֵדֶר הַמִּילִּים בַּמִּשְׁפָּט.

לְאַחַר שֶׁסִּייֵּם אֶת לִימּוּדָיו בַּגִּימְנַסְיָה, נִיסָּה וְלֶנְשְׁטֵיְין לְהִתְקַבֵּל לְשׁוּרוֹת אִרְגּוּן הַהֲגָנָה, אֲשֶׁר נִזְקָק לְמִסְפָּר רַב שֶׁל מִתְגַּיְּיסִים חֲדָשִׁים בְּעִקְבוֹת מְאוֹרְעוֹת תרפ"ט, אַךְ הוּא נִפְלַט מֵהָאִרְגּוּן כַּעֲבוֹר שָׁבוּעוֹת סְפוּרִים, לְאַחַר מִסְפַּר תַּקְרִיּוֹת שֶׁל אִי צִיּוּת לִמְפַקְּדָיו, אוֹ כְּפִי שֶׁתֵּיאֵר אוֹתָן לְאַחַר מִכֵּן, "חִילּוּקֵי דֵּעוֹת אִידֵיאוֹלוֹגִיִּים עִם הַמְּמוּנִּים עָלַי".
הָעוֹשֶׁר שֶׁל אָבִיו אֶפְשָׁר לְוַולֶנְשְׁטֵיְין לְהִימָּנַע מֵעֲבוֹדָה וְהוּא בִּילָּה אֶת מַרְבִּית זְמַנּוֹ בֵּין הַסְּפָרִים הָרַבִּים שֶׁל אָבִיו, אוֹ בִּישִׁיבָה בְּבָתֵּי קָפֶה וּקְרִיאַת הָעִיתּוֹנִים. הוּא עִישֵּׁן לְלֹא הֶרֶף, בְּיָדוֹ קָנָה עִישּׁוּן אָרוֹךְ שֶׁבֶּעָבָר הָיָה שַׁיָּיךְ לְאִמּוֹ, שֶׁהֶחֱזִיק בְּשָׁלוֹשׁ אֶצְבָּעוֹת כְּאִילּוּ הָיָה עֵט. הוּא לֹא נֶחֱשָׁב לְחַבֵּר בְּמַעְגַּל הַמְּשׁוֹרְרִים וְהַכּוֹתְבִים הַבּוֹהַמְיְינִי שֶׁל תֵּל אָבִיב, וּלְמַעֲשֶׂה הָיָה לוֹ רַק חָבֵר אֶחָד שֶׁהִתְרוֹעֵעַ בְּמַעְגָּל זֶה – אוּרִיאֵל הַלְפֵּרִין, מְשׁוֹרֵר וּמְתַרְגֵּם שֶׁחֵלֶק אֶת אַהֲבָתוֹ שֶׁל וְלֶנְשְׁטֵיְין לְמַדָּע בִּדְיוֹנִי. עַל פִּי הַלְפֵּרִין, בְּשָׁלָב מוּקְדָּם יַחֲסִית שֶׁל הַהֶיכֵּרוּת בֵּינֵיהֶם הִכְרִיז וְלֶנְשְׁטֵיְין בְּפִתְאוֹמִיּוּת שֶׁהוּא הֵבִין סוֹפִית שֶׁאֵין לוֹ כָּל בְּרֵירָה וְהוּא לֹא יָכוֹל לַעֲשׂוֹת דָּבָר מִלְּבַד לִהְיוֹת סוֹפֵר. "הַדֶּרֶךְ בָּהּ הוּא אָמַר זֹאת," נִזְכַּר הַלְפֵּרִין, "הָיְיתָה כְּאִילּוּ הוֹצִיא מִפִּיו דְּבַר מַר וְנִמְהָר, כְּאִילּוּ אָמַר אֲנִי מְתַכְנֵן לַהֲרוֹג אֶת עַצְמִי עוֹד הַלַּיְלָה." לַמְרוֹת שֶׁנִּיהֲלוּ שִׂיחוֹת רַבּוֹת הַנּוֹגְעוֹת לַסִּפְרוּת לִפְנֵי כֵן, שֶׁבָּהֶן הִבִּיעַ וְלֶנְשְׁטֵיְין אֶת דַּעְתּוֹ הַשְּׁלִילִית עַל הַסִּפְרוּת הָרֵיאָלִיסְטִית וְהָאוֹטוֹבִּיּוֹגְרָפִית שֶׁל זְמַנָּם, מֵעוֹלָם לֹא דִּיבֵּר וְלֶנְשְׁטֵיְין עַל הַכְּתִיבָה שֶׁלּוֹ לִפְנֵי הַכְרָזָה זוֹ, וְאַף פַּעַם לֹא הֶרְאָה לְהַלְפֵּרִין דָּבָר שֶׁכָּתַב. "לִפְנֵי כֵן כְּלָל לֹא יָדַעְתִּי בְּוַודָּאוּת אִם הוּא עוֹסֵק בִּכְתִיבָה," הוֹדָה הַלְפֵּרִין.
וְלֶנְשְׁטֵיְין כָּתַב בְּמַהֲלַךְ שְׁנוֹת הַשְּׁלוֹשִׁים – כְּכָל הַנִּרְאֶה נִיסְיוֹנוֹת נוֹסָפִים הַמְּבוּסָּסִים עַל נוּסְחָאוֹת מַדָּע בִּדְיוֹנִי שְׁחוּקוֹת – אַךְ לֹא הִשְׁלִים אֲפִילּוּ יְצִירָה אַחַת קְצָרָה שֶׁהָיְיתָה רְאוּיָה בְּעֵינָיו לְהוֹצָאָה לָאוֹר. אָבִיו נִפְטַר בְּ-1936 מֵהֶתְקֵף לֵב פִּתְאוֹמִי וְאִמּוֹ מֵתָה כַּעֲבוֹר כַּמָּה חוֹדָשִׁים מִמַּחֲלָה עֲלוּמָה.
בְּ-1939 קִיבֵּל וְלֶנְשְׁטֵיְין עוֹתֶק בְּגֶרְמָנִית שֶׁל "הַטִּירָה" מֵאֵת פְרַנְץ קַפְקָא כְּמַתְּנַת יוֹם הוּלֶּדֶת מֵהַלְפֵּרִין. כַּעֲבוֹר שָׁבוּעַ נִפְגַּשׁ עִמּוֹ בְּבֵית קָפֶה, הוֹדָה לוֹ מִקֶּרֶב לֵב, וְטָעַן בְּפָנָיו כִּי הַסֵּפֶר שִׁינָּה אֶת חַיָּיו. וּלֶנְשְׁטֵיין אָמַר לוֹ שֶׁלְּאַחַר שֶׁקָּרָא אֶת הַסֵּפֶר הוּא שַׁרְף אֶת כָּל מָה שֶׁאֵי פַּעַם כָּתַב וְהֵחֵל לַעֲבוֹד עַל מַשֶּׁהוּ חָדָשׁ לַחֲלוּטִין וְשׁוֹנֶה. לְאַחַר פְּגִישָׁה זוֹ לֹא רָאָה הַלְפֵּרִין אֶת וְלֶנְשְׁטֵיְין כַּמָּה חוֹדָשִׁים; כַּאֲשֶׁר נִפְגְּשׁוּ לְבַסּוֹף וְהַלְפֵּרִין הֶעֱלָה אֶת נוֹשֵׂא הַסֵּפֶר, הִבִּיט בּוֹ וְלֶנְשְׁטֵיְין בְּחַשְׁדָנוּת וְסִיפֵּק לוֹ תְּשׁוּבוֹת מִתְחַמְּקוֹת. הַפְּגִישׁוֹת שֶׁלָּהֶם נַעֲשׂוּ נְדִירוֹת יוֹתֵר עַד לְיוֹם אֶחָד בְּ-1942, כַּאֲשֶׁר וְלֶנְשְׁטֵיְין הִזְמִין אֶת הַלְפֵּרִין לְבֵיתוֹ עַל מְנַת לַחְגּוֹג עִמּוֹ אֶת הַהַשְׁלָמָה שֶׁל יְצִירַת הַמּוֹפֵת שֶׁלּוֹ. הַלְפֵּרִין הֵבִיא עִמּוֹ מַתָּנָה – תַּרְגּוּם לְגֶרְמָנִית שֶׁל הַסֵּפֶר "מִדְבַּר הַטָּטָארִים" מֵאֵת דִּינוֹ בּוֹצָאטִי.
"אָמַרְתִּי לוֹ שֶׁהַסֵּפֶר הִזְכִּיר לִי אֶת 'הַטִּירָה'," נִזְכַּר הַלְפֵּרִין, "וְשֶׁהוּא עוֹד עָלוּל לִמְצוֹא בּוֹ הַשְׁרָאָה לִיצִירַת הַמּוֹפֵת הַבָּאָה שֶׁלּוֹ. הוֹסַפְתִּי כַּמָּה מִילִּים עַל הָעֲלִילָה, קָצִין צָעִיר שֶׁשּׁוֹמֵר עַל מְצוּדָה עַתִּיקָה וּמַמְתִּין לְמִלְחָמָה. הוּא נָעַץ בִּי מַבָּט, חָטַף אֶת הַסֵּפֶר מִיְּדֵי וְהֵחֵל לְעַלְעֵל בּוֹ. אָז הוּא הִבִּיט בַּסֵּפֶר מִכָּל צְדָדָיו, כְּאִילּוּ מְדוּבָּר בְּעֶצֶם חִידָתִי, פָּתַח אוֹתוֹ בָּעַמּוּד הָרִאשׁוֹן וְהֵחֵל לִקְרוֹא מַמָּשׁ כָּךְ, בְּעָמְדוֹ בְּמֶרְכַּז הַחֶדֶר. אֲנִי פָּנִיתִי לַמִּטְבָּח לִמְזוֹג לְעַצְמִי מַשְׁקֶה וּכְשֶׁשַּׁבַּתִּי הוּא עֲדַיִין נִיצָּב שָׁם. הִתְיַישַּׁבְתִּי וְהִמְתַּנְתִּי וְהוּא הִמְשִׁיךְ לִקְרוֹא אֶת הַסֵּפֶר כִּמְעַט בְּלִי לָזוּז, וְרַק הֶעֱבִיר עַמּוּדִים. כַּעֲבוֹר כִּמְעַט שָׁעָה שֶׁל הַמְתָּנָה עָזַבְתִּי. בְּיוֹם הַמָּחֳרָת שָׁמַעְתִּי שֶׁבֵּיתוֹ נִשְׂרַף. הוּא סִיפֵּר לַמִּשְׁטָרָה שֶׁהוּא שַׁרְף כַּמָּה נְיָירוֹת וְשֶׁהָאֵשׁ הִתְפַּשְּׁטָה. הוּא נִפְגַּע מִשְּׁאִיפַת עָשָׁן וְנִשְׁלַח לְבֵית הַחוֹלִים לְמִסְפַּר יָמִים. בִּיקַּרְתִּי אוֹתוֹ שָׁם אַךְ הוּא סֵירֵב לְדַבֵּר אִיתִּי. לְאַחַר מִכֵּן לֹא רָאִיתִי אוֹתוֹ עוֹד."
לְאַחַר הַשְּׂרֵיפָה מָכַר וְלֶנְשְׁטֵיְין אֶת הַמִּגְרָשׁ הָרֵיק שֶׁבֵּיתוֹ עָמַד בּוֹ וְעָבַר לְהִתְגּוֹרֵר בַּחֶדֶר בִּמְלוֹן גִּינּוֹסָר שֶׁבִּשְׂדֵרוֹת רוֹטְשִׁילְד. הוּא בִּילָּה אֶת רוֹב יָמָיו בְּקָפֶה עֲטָרָה שֶׁבְּקוֹמַת הִכְנִיסָה, שָׁם קָרָא עִיתּוֹנִים וְעִישֵּׁן, וּכְכָל הַנִּרְאֶה לֹא כָּתַב דָּבָר. בְּמַהֲלַךְ תְּקוּפָה זוֹ הָיָה לוֹ רוֹמָן קָצָר עִם אִשְׁתּוֹ שֶׁל פָּקִיד בַּנְק, וְהוּא נִשְׁלַח לְבֵית הַחוֹלִים פַּעֲמַיִים בְּשֶׁל תַּסְמִינֵי הַרְעָלַת נִיקוֹטִין. הוּא נָכַח בִּפְגִישׁוֹת שֶׁל מִפְלָגוֹת וְאִרְגּוּנִים מִכָּל צִדֵּי הַמַּפָּה הַפּוֹלִיטִית – קוֹמוּנִיסְטִים, פְּרוֹגְרֵסִיבִים, סוֹצְיָאלִיסְטִים, רֵוִויזְיוֹנִיסְטִים, וַאֲפִילּוּ כְּנַעֲנִים – אַךְ לָרוֹב נָטַשׁ אוֹתָן כַּעֲבוֹר מִסְפַּר דַּקּוֹת לְאַחַר שֶׁנִּקְלַע לְוִויכּוּחִים סוֹעֲרִים עִם חַבְרֵיהֶם.
בְּ-1950 קָרָא וְלֶנְשְׁטֵיְין תַּרְגּוּם לְגֶרְמָנִית שֶׁל "1984" מֵאֵת ג'וֹרְג' אוֹרְוָול וָשׁוּב חָשׁ הַשְׁרָאָה. הוּא הֵחֵל לִכְתּוֹב פְּתָקִים רַבִּים הַמְּנַתְּחִים אֶת הָעוֹלָם שֶׁהוּצַּג בְּסִפְרוֹ שֶׁל אוֹרְוָול, וְחֶלְקָם נִשְׁמְרוּ. הוּא הָעַתִּיק פִּסְקָאוֹת שֶׁהִסְכִּים עִמָּן וְשִׁכְתֵּב חֲלָקִים שֶׁבָּהֶם הָיָה נִדְמֶה לוֹ שֶׁאוֹרְוּוּל טָעָה. בְּאַחַת הַהֶעָרוֹת כָּתַב וְלֶנְשְׁטֵיְין: "מִשְׁטָרִים טוֹטָלִיטָרִיִּים שֶׁבָּהֶם הַחוֹפֶשׁ נֶעְדָּר בְּאוֹפֶן מוּחְלָט וּבוֹטֶה לֹא יְכוֹלִים לְהִתְקַיֵּים, בְּכָל אוֹפֶן לֹא יוֹתֵר מִמֵּאָה שָׁנִים. מַעַרְכוֹת הַשִּׁלְטוֹן הַיְּחִידוֹת שֶׁשּׂוֹרֶדֶת הֵן בִּירוֹקְרָטִיּוֹת קַפִּיטָלִיסְטִיּוֹת פְּסֵאוּדוֹ-דֵּמוֹקְרָטִיּוֹת שֶׁבָּהֶן הַפְּרָט חוֹשֵׁב שֶׁיֵּשׁ לוֹ חוֹפֶשׁ מָלֵא, אַךְ בְּפוֹעַל חוֹפֶשׁ זֶה מוּגְבָּל עַל יְדֵי זְמִינוּתוֹ שֶׁל הַכֶּסֶף."
וְלֶנְשְׁטֵיְין רָצָה לִיצוֹר קֶשֶׁר עִם ג'וֹרְג' אוֹרְוָול וְלַחֲלוֹק אֶת מַחְשְׁבוֹתָיו וְהַשָּׂגוֹתָיו. הוּא פָּנָה אֶל מַכְּר דּוֹבֵר אַנְגְּלִית שֶׁיַּעֲזוֹר לוֹ לְנַסֵּחַ מִכְתָּב, אַךְ גִּילָּה מִמֶּנּוּ שֶׁהַסּוֹפֵר נִפְטַר מִסְפַּר חוֹדָשִׁים לִפְנֵי כֵן. לְאַחַר שְׁבוּעַיִים שֶׁל הִתְלַבְּטוּת הֶחֱלִיט וֹלֶנְשְׁטֵיְין לִכְתּוֹב רוֹמָן וְהִסְתַּגֵּר בְּחַדְרוֹ. כַּעֲבוֹר כַּמָּה חוֹדָשִׁים, כַּאֲשֶׁר נִסְגַּר מָלוֹן גִּינּוֹסָר, עָבַר וְלֶנְשְׁטֵיְין לְדִירַת חֶדֶר מֵעַל שׁוּק הַכַּרְמֶל הָרוֹעֵשׁ. הַשֵּׁם הַמְּקוֹרִי שֶׁנָּתַן לַיְּצִירָה שֶׁלּוֹ הָיָה "2050", וּבְשָׁלָב מְאוּחָר יוֹתֵר "טְיוּטָה לְעוֹלָם בִּשְׁנַת 2050". עַל פִּי רְשִׁימוֹתָיו, הוּא רָאָה בִּפְרוֹיֵקְט שִׂיא שֶׁל כָּל שְׁנוֹת הַקְּרִיאָה שֶׁלּוֹ, הַיְּצִירָה הַמַּקִּיפָה בְּיוֹתֵר שֶׁל הַסִּפְרוּת הַסְּפֵּקוּלָטִיבִית בַּאֲשֶׁר הִיא. "לְאַחֲרָיו," הוּא כָּתַב בִּרְשִׁימוֹתָיו, "אַף סוֹפֵר בַּעַל שֵׁם לֹא יָעֵז לְהַצִּיעַ חָזוֹן אַחֵר בְּנוֹגֵעַ לֶעָתִיד. אֶל מוּל הַר הַהוֹכָחוֹת שֶׁאַבְנָהּ, כָּל נִיסָּיוֹן לַעֲשׂוֹת כֵּן יִתְקַבֵּל בִּשְׂחוֹק וּבְבוּז."
הוּא הֵחֵל בִּבְחִינָה מְחוּדֶּשֶׁת שֶׁל כָּל מוּסְכָּמָה מוּכֶּרֶת בְּסוּגַת הַמַּדָּע הַבִּדְיוֹנִי, הֵן מִבְּחִינַת הִיתָּכְנוּת וְהֵן מִבְּחִינַת הִסְתַּבְּרוּת, וּבְכָךְ לְמַעֲשֶׂה נִפְטַר מֵרוּבָּן. עַד הַשָּׁנָה 2050, עַל פִּי הָרוֹמָן, כְּבָר הִגִּיעַ הָאָדָם הִגִּיעַ לַיָּרֵחַ, לֹא מָצָא שָׁם דָּבָר, וְשָׁב לְכַדּוּר הָאָרֶץ. אֲחֵרִים נִשְׁלְחוּ לַמְּשִׂימָה אֶל הַמַּאְדִּים, לֹא מָצְאוּ שָׁם דָּבָר, וּמֵתוּ בְּדַרְכָּם חֲזָרָה בְּשֶׁל חֲשִׂיפָה לִקְרִינָה קוֹסְמִית. נִיסְיוֹנוֹת נוֹסָפִים לַחֲקוֹר אֶת הֶחָלָל נִדְחוּ עַל הַסַּף. מִשְׁלָחוֹת הִגִּיעוּ לַתַּחְתִּית שֶׁל כָּל אוֹקְיָינוֹס, חָצוּ אֶת יַבֶּשֶׁת אַנְטְאַרְקְטִיקָה לְאוֹרְכָּהּ וּלְרוֹחְבָּהּ, חָקְרוּ כָּל מְעָרָה תַּת קַרְקָעִית וְאֶת מַעֲמַקָּיו שֶׁל אַחֲרוֹן הַגּ'וּנְגֵּלִים, אַךְ לֹא גִּילּוּ אַף יְצוּר מִתְקַדֵּם אוֹ חַיִּים אִינְטֵלִיגֶנְטִיִּים שֶׁאֵינָם אֱנוֹשִׁיִּים. הַמִּין הָאֱנוֹשִׁי דִּיבֵּר שָׂפָה אַחַת (גֶּרְמָנִית), חֵלֶק דָּת אַחַת (בַּעֲלַת סַמְמָנִים יִהוּדוֹ-נוֹצְרִיִּים), וְחַי בְּשָׁלוֹם.
הַהִתְפַּתְּחוּת הַטֶּכְנוֹלוֹגִית הָעִיקָּרִית שֶׁמּוּצֶּגֶת בְּרוֹמָן הִיא הַטַּל-כּוֹתֵב, שִׁילּוּב שֶׁל מְכוֹנַת כְּתִיבָה, מָסַךְ טֵלֵוִויזְיָה, וְטֵלֵפוֹן אֲשֶׁר אֶפְשָׁר לַאֲנָשִׁים לְתַקְשֵׁר וּלְשַׁגֵּר זֶה לָזֶה מְסָרִים כְּתוּבִים. בְּבֵיתָם צָפוּ אֲנָשִׁים בַּטֵּלֵוִויזְיוֹת צִבְעוֹנִיּוֹת עֲצוּמוֹת – "הַמָּסָךְ מִילֵּא קִיר שָׁלֵם בַּחֲדַר הַמְּגוּרִים, בְּעוֹד שְׁפוֹפֶרֶת הַקֶּרֶן הַקָּתוֹדִית שֶׁמֵּאֲחוֹרָיו מִילְּאָה חֶדֶר נוֹסָף." הַסֵּפֶר כּוֹלֵל אִיּוּרִים טֶכְנִיִּים מְפוֹרָטִים שֶׁל הַטַּל-כּוֹתֵב, שִׂרְטוּט שֶׁל בִּנְיַין דִּירוֹת שֶׁבּוֹ לְכָל דִּירָה יֵשׁ חֶדֶר פְּנִימִי אָטוּם הַמֵּכִיל אֶת רְכִיבֵי הַטֵּלֵוִויזְיָה, וְעוֹד תְּרֵיסַר מַפּוֹת וְאִיּוּרִים אֲחֵרִים. הַסֵּפֶר גַּם מֵכִיל סִדְרָה אֲרוּכָּה שֶׁל רְשִׁימוֹת וְטַבְלָאוֹת אַקְרָאִיּוֹת לִכְאוֹרָה, וּבֵינֵיהֶן פֵּירוּט הָאוּכְלוּסִיָּיה בִּשְׁלוֹשִׁים עָרִים גְּדוֹלוֹת מִשְּׁנַת 2020 עַד 2050, רְשִׁימָה שֶׁל כָּל 327 הַמְּחוֹזוֹת שֶׁהָעוֹלָם נֶחֱלָק אֲלֵיהֶם, רְשִׁימָה שֶׁל הַשֵּׁמוֹת הַפְּרָטִיִּים הַנְּפוֹצִים בְּיוֹתֵר, וְתַרְשִׁים מוּרְכָּב לְהַפְלִיא שֶׁל מַעֲרֶכֶת הַקְּשָׁרִים בֵּין 19 עַנְפֵי הַמֶּמְשָׁלָה הַמֶּרְכָּזִיִּים.
לְסַפֵּר, אֲשֶׁר בְּ-1952 כְּבָר זָכָה לְשֵׁם "מָחָר וּמָחָר וּמָחָר" (שֶׁהוּשְׁאַל מֵהַמַּחֲזֶה "מַקֶּבֶת" מֵאֵת שֵׁיְיקְסְפִּיר), אֵין כָּל עֲלִילָה מַמָּשִׁית. הַתֵּמָה הַמֶּרְכָּזִית, וְאוּלַי אַף הַדְּמוּת הַמֶּרְכָּזִית, הִיא הַבִּירוֹקְרַטְיָה אֲשֶׁר שׁוֹלֶטֶת בְּכָל פָּן בְּחַיֵּיהֶם הַיּוֹם-יוֹמַיִים שֶׁל הָאֶזְרָחִים. הַבִּיקּוֹרֶת הָעִיקָּרִית שֶׁל וְלֶנְשְׁטֵיְין כְּלַפֵּי "1984" הָיְיתָה שֶׁלְּדַעְתּוֹ הִצִּיג הַסֵּפֶר מֶמְשָׁלָה יוֹתֵר מִדַּי מְסוּדֶּרֶת וְאֵפֶקְטִיבִית, וּלְפִיכָךְ בִּלְתִּי מְצִיאוּתִית, לָכֵן בְּסִפְרוֹ הוּא יָצַר מַעֲרֶכֶת מוּרְכֶּבֶת וּבִלְתִּי יְעִילָה אֲשֶׁר פּוֹעֶלֶת לָרוֹב מִמְּנִיעִים חִיּוּבִיִּים, אֶלָּא שֶׁבְּשֶׁל חוּקִּים וְרִיטוּאָלִים נוּקְשִׁים נַעֲשִׂים הַתַּהֲלִיכִים הַפְּשׁוּטִים בְּיוֹתֵר מוּרְכָּבִים מֵאֵין כְּמוֹתָם.
כָּךְ לְמָשָׁל, וְלֶנְשְׁטֵיְין מַצִּיג סִיפּוּר שֶׁל מַזְכִּירָה הַמְּקַבֶּלֶת טוֹפֶס מְסוּיָּם שֶׁכַּוּוֹנָתוֹ בְּרוּרָה לְגַמְרֵי, אֶלָּא שֶׁלְּדַעְתָּהּ לֹא מוּלָא עַל פִּי הַדְּרִישׁוֹת הַמְּדוּיָּקוֹת שֶׁל הַמַּחְלָקָה, וּבִמְקוֹם לְאַשֵּׁר וּלְעַבֵּד אֶת הַטּוֹפֶס, הַמַּזְכִּירָה מְשִׁיבָה אוֹתוֹ לַשּׁוֹלֵחַ עִם פֶּתֶק הַדּוֹרֵשׁ שֶׁיַּגִּישׁ אֶת הַטּוֹפֶס שׁוּב בָּאוֹפֶן הָרָאוּי, אַךְ הַשּׁוֹלֵחַ לֹא נַעֲנָה לְבַקָּשָׁה זוֹ וּבִמְקוֹם זֹאת מַגִּישׁ תְּלוּנָה כְּנֶגֶד טַעֲנוֹתֶיהָ שֶׁל הַמַּזְכִּירָה, עִם אַסְמַכְתָּאוֹת מֵהַפְּרוֹטוֹקוֹל הַמַּחְלַקְתִּי שֶׁלּוֹ, אֲשֶׁר מוֹכִיחוֹת כִּי הַטּוֹפֶס אָכֵן מוּלָּא כָּרָאוּי, וּבְעִקְבוֹת כָּךְ מְפַקֵּחַ מִמִּשְׂרַד הַתֵּיאוּם הַבֵּין-מַחְלַקְתִּי נִקְרָא לִפְתּוֹר אֶת הַבְּעָיָה, וּמַחֲלִיט שֶׁלְּמַעֲשֶׂה הַבְּעָיָה נְעוּצָה בְּשִׁיטוֹת הַקָּטָלוֹג הַבִּלְתִּי-עִקְבִיּוּת שֶׁמְּיַישְּׂמוֹת שְׁתֵּי הַמַּחְלָקוֹת הַשּׁוֹנוֹת, אַךְ כַּאֲשֶׁר מוּבָא מְבַקֵּר מִמַּחְלֶקֶת הֶתְקֵנִים לִבְדּוֹק זֹאת הוּא חוֹלֵק עַל הַעֲרָכַת הַמְּפַקֵּחַ וְטוֹעֵן שֶׁלְּמַעֲשֶׂה מִסְפַּר הַמּוּנָּחִים אֲשֶׁר מוֹפִיעִים בַּטּוֹפֶס אֵינָם מוּגְדָּרִים בְּאוֹפֶן בָּרוּר וּמְסַפֵּק, וּלְשֵׁם כָּךְ מוּזְמָן בּוֹחֵן מִמַּחְלֶקֶת הַלֶּקְסִיקוֹלוֹגְיָה... וְכָךְ הַסִּיפּוּר מַמְשִׁיךְ לְהִתְגַּלְגֵּל, עַד אֵינְסוֹף, וְדָבָר לֹא מִתְבַּצֵּעַ.
בַּשָּׁלָב הָאַחֲרוֹן שֶׁל הַסִּיפּוּר, נְצִיגִים מִכָּל תִּשְׁעָה עָשָׂר עַנְפֵי הַמֶּמְשָׁלָה מְעוֹרָבִים בַּנּוֹשֵׂא, אַךְ לֹא מַצְלִיחִים לְהַגִּיעַ לְהַסְכָּמָה כָּלְשֶׁהִי בְּנוֹגֵעַ לְטוֹפֶס הַמְּדוּבָּר. לְמַעֲשֶׂה, נִדְמֶה כִּי לֹא נִיתָּן לִמְצוֹא אֲפִילּוּ שְׁנֵי אֲנָשִׁים בַּסִּיפּוּר אֲשֶׁר מַסְכִּימִים בְּנוֹגֵעַ לְעוּבְדָּה אַחַת בְּסִיסִית הַקְּשׁוּרָה לְטוֹפֶס. דּוּגְמָה זוֹ, אֲשֶׁר אוּלַי נִרְאֵית הוּמוֹרִיסְטִית כַּאֲשֶׁר הִיא מוּצֶּגֶת בְּתִמְצוּת, מְמַלֵּאת 217 עַמּוּדִים מִסִּפְרוֹ שֶׁל וְלֶנְשְׁטֵיְין. קְרִיאַת הָעַמּוּדִים הָאֵלֶּה הִיא מַאֲבָק מַתִּישׁ וּמְתַסְכֵּל אֲשֶׁר עָלוּל לְהוֹתִיר אֶת הַקּוֹרֵא נְטוּל תִּקְוָוה וּמְשׁוּכְנָע שֶׁהַנּוֹשֵׂא לְעוֹלָם לֹא יָכוֹל לְהִיפָּתֵר, וְשֶׁאוּלַי כָּל שְׁאָר הַמַּאֲמַצִּים הָאֱנוֹשִׁיִּים גַּם הֵם חַסְרֵי תּוֹעֶלֶת בְּאוֹתָהּ מִידָּה.
בָּחוֹדָשִׁים הָאַחֲרוֹנִים שֶׁל 1954, כַּאֲשֶׁר חָשׁ וְלֶנְשְׁטֵיְין שֶׁהוּא עוֹמֵד לְסַיֵּים אֶת סִפְרוֹ, הוּא הֵחֵל לִיצוֹר קֶשֶׁר עִם הוֹצָאוֹת סְפָרִים בְּתִקְוָוה שֶׁיִּרְצוּ לְפַרְסֵם אֶת הָרוֹמָן. רוֹב הַהוֹצָאוֹת דָּחוּ אוֹתוֹ מִיָּד, בֵּין אִם בְּשֶׁל הָרַעֲיוֹן הַבְּסִיסִי שֶׁל הַסֵּפֶר אוֹ מִפְּאַת הַתַּהֲלִיךְ הַמּוּרְכָּב שֶׁל הַדְפָּסָה וּכְרִיכָה שֶׁל סֵפֶר בֶּן אֶלֶף עַמּוּדִים הַמֵּכִיל טַבְלָאוֹת וְאִיּוּרִים רַבִּים, הַמַּבְטִיחִים כִּמְעַט בְּוַודָּאוּת שֶׁהַסֵּפֶר לֹא יַחֲזִיר אֶת הַהַשְׁקָעָה בּוֹ, וּמִן הַסְּתָם גַּם לֹא יָפִיק כָּל רֶוַוח. וֹלֶנְשְׁטֵיְין אַף שָׁלַח מִכְתָּבִים לְמִסְפַּר הוֹצָאוֹת לָאוֹר בְּגֶרְמַנְיָה, כְּשֶׁהוּא כּוֹתֵב בַּשָּׂפָה הַגֶּרְמָנִית בַּפַּעַם הָרִאשׁוֹנָה מִזֶּה 35 שָׁנָה, וּבָהֶם הִצִּיעַ שֶׁיִּשְׁכְּרוּ עֲבוּרוֹ מְתַרְגֵּם וִיפַרְסְמוּ אֶת סִפְרוֹ, אַךְ לֹא קִיבֵּל מֵהֶם תְּשׁוּבָה כָּלְשֶׁהִי.
בְּ-1955 רָכַשׁ מֵאִיר מִזְרָחִי, חַיָּיט נְעִים הֲלִיכוֹת וַחֲסַר הַשְׂכָּלָה שֶׁהָיָה לַמּוֹכֵר סְפָרִים, שְׁתֵּי הוֹצָאוֹת לָאוֹר שֶׁפָּשְׁטוּ אֶת הָרֶגֶל וְחִיפֵּשׂ עוֹרְכִים וּמְתַרְגְּמִים שֶׁיַּעַזְרוּ לוֹ לְהוֹצִיא לָאוֹר תַּרְגּוּמִים שֶׁל סִפְרֵי מִסְתּוֹרִין וְרוֹמָנִים רוֹמַנְטִיִּים זוֹלִים בִּכְרִיכָה רַכָּה. וְלֶנְשְׁטֵיְין נִפְגַּשׁ עִם מִזְרָחִי וְנִיסָּה לְשַׁכְנֵעַ אוֹתוֹ לְהוֹצִיא לָאוֹר אֶת הַסֵּפֶר שֶׁלּוֹ. מִזְרָחִי לֹא הֶאֱמִין שֶׁיֵּשׁ בְּיִשְׂרָאֵל שׁוּק לְמַדָּע בִּדְיוֹנִי, אֲבָל הִסְכִּים לְפַרְסֵם אֶת הַסֵּפֶר מֵאַחַר שֶׁהוּא לֹא נִזְקָק לַמְּתַרְגֵּם. כַּאֲשֶׁר הִסְבִּיר לוֹ וְלֶנְשְׁטֵיְין שֶׁאוֹרְכּוֹ שֶׁל הַסֵּפֶר הוּא יוֹתֵר מֵאֶלֶף עַמּוּדִים חָזַר בּוֹ מִזְרָחִי וְהִסְבִּיר שֶׁסְּפָרִים בִּכְרִיכָה רַכָּה לֹא יְכוֹלִים לְהַחֲזִיק עַמּוּדִים רַבִּים כָּל כָּךְ בְּלִי לְהִתְפָּרֵק. עִם זֹאת, לְבַסּוֹף הֵם הִגִּיעוּ לִפְשָׁרָה שֶׁעַל פִּיהָ יוּדְפַּס הַסֵּפֶר בַּחֲמִישָּׁה כְּרָכִים, כְּדֵי שֶׁיִּהְיֶה נוֹחַ יוֹתֵר לַקְּרִיאָה, וְגַם כְּדֵי לִגְדִיל אֶת הָרֶוַוח הַפּוֹטֶנְצִיָּאלִי מִמְּכִירָתוֹ, מֵאַחַר שֶׁנִּיתָּן לִמְכּוֹר כָּל כֶּרֶךְ בִּמְחִיר סֵפֶר רָגִיל.
חֲמֵשֶׁת הַכְּרָכִים פּוּרְסְמוּ בֵּין אוֹקְטוֹבֶּר וְדֵצֶמְבֶּר 1955, בִּכְרִיכוֹת שֶׁצּוּיְּרוּ בִּידֵי אַרְיֵה מוֹסְקוֹבִיץ', הַמְּאַיֵּיר הַקָּבוּעַ שֶׁל מִזְרָחִי. אֶפְשָׁר לְהַנִּיחַ שֶׁמִּזְרָחִי וּמוֹסְקוֹבִיץ' שְׁנֵיהֶם לֹא טָרְחוּ לִקְרוֹא אֶת הַסֵּפֶר מֵאַחַר שֶׁלֹּא הָיָה כָּל קֶשֶׁר בֵּין הַצִּיּוּרִים שֶׁעַל הַכְּרִיכוֹת לְתוֹכֶן הַסֵּפֶר. עֲבוּר הַכֶּרֶךְ הָרִאשׁוֹן, לְמָשָׁל, אִייֵּר מוֹסְקוֹבִיץ' אִישָּׁה בְּלוֹנְדִּינִית הַמַּחֲזִיקָה בְּרוּבָּהּ לֶיְיזֶר וּלְבוּשָׁה בַּחֲלִיפַת חָלָל שֶׁבְּאוֹפֶן תָּמוּהַּ מַצִּיגָה מַחְשׂוֹף נָדִיב בִּמְיוּחָד, עַל רֶקַע שֶׁל דְּיוּנוֹת סְגוּלּוֹת.
לְאַחַר שֶׁהַסְּפָרִים הוּדְפְּסוּ בִּילָּה וְלֶנְשְׁטֵיְין יוֹמַיִים בְּמַחְסַן הַסְּפָרִים שֶׁל מִזְרָחִי, שָׁם הִדְבִּיק אֶת חֲמֵשֶׁת הַכְּרָכִים זֶה לָזֶה, חֲזִית אֶל גַּב, כְּדֵי לִיצוֹר מֵהֶם סֵפֶר אֶחָד עָצוּם. הוּא שָׁב וְאָמַר לָעוֹבְדִים בַּמַּחְסָן שֶׁהוּא קִיבֵּל אִישּׁוּר לַעֲשׂוֹת זֹאת, אֲבָל כַּאֲשֶׁר הִגִּיעַ מִזְרָחִי וְרָאָה מָה מַעֲשָׂיו הוּא הִתְפָּרֵץ עָלָיו בְּזַעַם וְגֵירֵשׁ אוֹתוֹ, כְּשֶׁהוּא מַמְטִיר עָלָיו קְלָלוֹת בְּטוּרְקִית. לֹא הָיָה אֶפְשָׁר לְהַפְרִיד אֶת הַסְּפָרִים הַמּוּדְבָּקִים בְּלִי לַהֲרוֹס אֶת הַכְּרִיכוֹת, אָז מִזְרָחִי נֶאֱלַץ לִמְכּוֹר אוֹתָם כָּךְ, וּמְעַט מְאוֹד עוֹתָקִים נִמְכְּרוּ. רַק מְעַט יוֹתֵר נִמְכְּרוּ מֵהַסְּפָרִים הַבּוֹדְדִים, בְּעִיקָּר קָנוּ אוֹתָם בְּנֵי נוֹעַר בְּשֶׁל הָאִיּוּרִים הַמְּפַתִּים.
וְלֶנְשְׁטֵיְין שָׁלַח אֶת כָּל הַפְּתָקִים, הָרְשִׁימוֹת, וְהָאִיּוּרִים הַמְּקוֹרִיִּים שֶׁלּוֹ, עִם שְׁנֵי עוֹתָקִים מִסִּפְרוֹ וְהָעוֹתֶק שֶׁל "1984" שֶׁעִיטֵּר בְּהֶעָרוֹתָיו וְתִיקּוּנָיו, לַסִּפְרִיָּיה הַלְּאוּמִּית בִּירוּשָׁלַיִם. בְּמִכְתָּב שֶׁצֵּירֵף לַחֲבִילָה דָּרַשׁ שֶׁאַף אֶחָד לֹא יְעַיֵּין בִּרְשִׁימוֹתָיו, "עַד אֲשֶׁר אֲנִי אֶהְיֶה מֵת וּקְבוֹר אַרְבָּעִים שָׁנָה, אוֹ עַד אֲשֶׁר הֶחָזוֹן שֶׁלִּי יִתְגַּשֵּׁם, הַמּוּקְדָּם מֵבִין שְׁנֵיהֶם." וְלֶנְשְׁטֵיְין שָׁלַח עוֹתָקִים מִסִּפְרוֹ לְכָל מְבַקֵּר סִפְרוּת בַּעַל שֵׁם וּסְרָק אֶת הַבִּיקּוֹרוֹת בְּקַפְּדָנוּת כְּדֵי לִרְאוֹת אִם מִישֶׁהוּ הִזְכִּיר אֶת סִפְרוֹ, אַךְ לֹא מָצָא דָּבָר. הוּא הֵחֵל לְעַשֵּׁן אַף יוֹתֵר מִבֶּעָבָר, קוֹלוֹ נַעֲשֶׂה צוֹרֵם, עוֹרוֹ הֶאֱפִיר. בְּ-1968 אוּבְחַן בְּגוּפוֹ שֶׁל וְלֶנְשְׁטֵיְין סַרְטַן רֵיאוֹת.
בְּמַאי 1969 כָּתַב עָמוֹס גֶּפֶן, אֲשֶׁר לְאַחַר מִכֵּן תִּירְגֵּם מִסְפַּר יְצִירוֹת מַדָּע בִּדְיוֹנִי קְלָאסִיּוֹת, מַאֲמָר לִכְתַב הָעֵת הַפּוֹרְנוֹגְרָפִי לְמֶחֱצָה "בּוּל". הוּא קוֹנֵן בּוֹ עַל הַמַּעֲמָד הַשּׁוּלִי שֶׁל הַמַּדָּע הַבִּדְיוֹנִי בְּיִשְׂרָאֵל, וְצִייֵּן כִּבְדֶרֶךְ אַגַּב אֶת סִפְרוֹ שֶׁל וֹלֶנְשְׁטֵיְין כְּ"כִּישָּׁלוֹן מְהַדְהֵד". גֶּפֶן מַצִּיג סִיכּוּם קָצָר שֶׁל הַסֵּפֶר וּמַסְבִּיר כִּי "הַהַצְמָדוֹת הָעִיקֶּשֶׁת רַק לָמָּה שֶׁאֶפְשָׁרִי וְסָבִיר גּוֹרֶמֶת לַסּוֹפֵר לְהַזְנִיחַ אֶת הַפָּן הֶחָשׁוּב בְּיוֹתֵר שֶׁל הַמַּדָּע הַבִּדְיוֹנִי, שֶׁהוּא לְהַצִּיג רַעְיוֹן חָדָשׁ אֲשֶׁר יָכוֹל לְהַטִּיל אוֹר עַל הַמְּצִיאוּת שֶׁלָּנוּ." לֹא יָדוּעַ אִם וְלֶנְשְׁטֵיְין קָרָא אֵי פַּעַם בִּיקּוֹרֶת זוֹ.
בְּעֶשְׂרִים בְּיוּלִי 1969 הוּזְעֲקוּ מְכַבֵּי הָאֵשׁ לְכַבּוֹת שְׂרֵיפָה בַּחֲדַר הַצּוֹפֶה לְשׁוּק הַכַּרְמֶל. לְאַחַר שֶׁכִּיבּוּ אֶת הַלֶּהָבוֹת גִּילּוּ שְׂרִידִים מְפוּחָמִים שֶׁל גּוּפַת אָדָם. הַתַּחְקִיר הַמִּשְׁטַרְתִּי קָבַע שֶׁיַּעֲקֹב וְלֶנְשְׁטֵיְין נִרְדַּם עִם סִיגַרְיָה בּוֹעֶרֶת. הוּא נִקְבַּר לְמָחֳרָת, בְּשָׁעָה שֶׁעָשָׂה הָאָדָם אֶת צְעָדָיו הָרִאשׁוֹנִים עַל הַיָּרֵחַ נְטוּל הַחַיִּים.




https://www.shortstoryproject.com/he/story/%d7%99%d7%a2%d7%a7%d7%91-%d7%95%d7%9c%d7%a0%d7%a9%d7%98%d7%99%d7%99%d7%9f-%d7%94%d7%a2%d7%a8%d7%95%d7%aa-%d7%9c%d7%91%d7%99%d7%95%d7%92%d7%a8%d7%a4%d7%99%d7%94-%d7%a2%d7%aa%d7%99%d7%93%d7%99%d7%aa/
#כְּתִיבָה#מָדַ"בּ#שָׁנוּן