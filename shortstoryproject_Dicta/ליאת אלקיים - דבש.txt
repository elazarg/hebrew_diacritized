הִיא כָּל-כָּךְ שְׂמֵחָה שֶׁהַחֲתוּנָּה הִסְתַּיְּימָה. הַמְּכוֹנִית הַלֹּא-מְקוּשֶּׁטֶת עָצְרָה מוּל הַמָּלוֹן בִּקְצֵה הַטַּיֶּילֶת. הֵם יָצְאוּ וְהוּא הִתְחַבֵּק לְשָׁלוֹם עִם הֶחָבֵר הֲכִי טוֹב שֶׁלּוֹ, שֶׁנָּהַג. הִיא שָׁקְלָה אִם לִירוֹק עַל הֶחָבֵר שֶׁלּוֹ, שֶׁהֵצִיק לָהּ כָּל הַחֲתוּנָּה, וְהֶחֱלִיטָה שֶׁזֶּה לֹא הוֹלֵם אֶת הַוּוֹרוֹד-טַלְק שֶׁל הַשִּׂמְלָה שֶׁלָּהּ. בְּיָד אַחַת הִיא הֶחֱזִיקָה אֶת הַתִּיק הַקָּטָן, בַּיָּד הַשְּׁנִיָּיה אֶת הַמַּגָּשִׁיּוֹת הַכְּסוֹפוֹת עִם שְׁאֵרִיּוֹת הָאוֹכֶל מֵהַקֵּיְיטֵרִינְג. לוֹ הָיְתָה לָהּ יָד שְׁלִישִׁית הָיְתָה מַחֲזִיקָה אֶת הַמֵּצַח שֶׁלָּהּ, שֶׁאִייֵּם לִצְנוֹחַ אַרְצָה. הִיא בֵּירְכָה אֶת עַצְמָהּ עַל שֶׁאֵין לָהּ תִּסְרוֹקֶת מַגְדָּלִית עִם אַלְפֵי סִיכּוֹת שֶׁיִּדְרְשׁוּ שְׁעָתַיִים וָחֵצִי שֶׁל פְּלָיֶיהָ. הִיא הִרְגִּישָׁה הֵיטֵב אֶת שֶׁבַע כּוֹסוֹת הַוִּויסְקִי שֶׁשָּׁתְתָה, מְעַקְצְצוֹת בִּקְצוֹת אֶצְבְּעוֹתֶיהָ.
הַדָּבָר הֲכִי נֶחְמָד בְּתַפְקִיד הַכַּלָּה הָיָה שֶׁמִּישֶׁהוּ כָּל הַזְּמַן שָׁאַל אוֹתָהּ אִם הִיא רוֹצָה מַשֶּׁהוּ לִשְׁתּוֹת, וְהָיָה דֵּי לְצַיֵּין בְּאוֹזְנָיו אֶת מִילַּת הַקֶּסֶם "וִיסְקִי", וּמִיָּד זוֹ אוֹ זֶה הָיוּ מְחוּיָּבִים לְסַפֵּק לָהּ כּוֹס מְלֵאָה. הִיא גָּמְעָה אֶת הַדְּרִינָקִים שֶׁלָּהּ בְּקֶצֶב מְחוּשָּׁב, בְּהֶפְרֵשׁ שֶׁל עֶשְׂרִים דַּקּוֹת לְפָחוֹת. מֵאַחַר שֶׁאָכְלָה וְהִקְפִּידָה לְהִתְרַעֲנֵן בְּכוֹס מַיִם בֵּין מְנוֹת הָאַלְכּוֹהוֹל, לֹא הָיְתָה לָהּ בְּחִילָה. אוּלַי הָיָה זֶה תִּרְגּוּל שֶׁל שָׁנִים שֶׁלֹּא הִנִּיחַ לָהּ לְהִשְׂתַּכֵּר עַד אוֹבְדַן חוּשִׁים. הָרֹאשׁ קַל, הַחִיּוּךְ רָחָב – טִיפּ-טִיפָּה טִיפְּסִי. הִיא זָכְרָה חֲתוּנָּה שֶׁבָּהּ הַכַּלָּה הֵקִיאָה עַל עַצְמָהּ בַּשֵּׁירוּתִים. זָכְרָה חֲתוּנָּה שֶׁבָּהּ הֶחָתָן הִתְעַלֵּף וְדָפַק אֶת הָרֹאשׁ בַּמַּדְרֵגוֹת וּפָתַח אֶת הַשָּׂפָה, זָכְרָה חֲתוּנָּה שֶׁבָּהּ הָאַבָּא שֶׁל הֶחָתָן הִתְחִיל עִם הָאִמָּא שֶׁל הַכַּלָּה, חֲתוּנָּה שֶׁבָּהּ הֶחָבֵר הֲכִי טוֹב שֶׁל הֶחָתָן שָׁתָה מַסְפִּיק מֵהַוִּויסְקִי הַכָּחוֹל בְּבַקְבּוּק הַקָּטָן כְּדֵי לַעֲמוֹד עַל הַקָּצֶה שֶׁל בָּמַת הָרִיקּוּדִים, לִפְעוֹר אֶת הַפֶּה וּלְהָקִיא אֶת כָּל הָאָסָאדוֹ בְּקֶשֶׁת עַל הַפַּרְקֵט. הִיא זָכְרָה אֶת כָּל אֵלֶּה טוֹב-טוֹב וְשָׁמְרָה עַל עַצְמָהּ רֶגַע לִפְנֵי הַהִתְמוֹטְטוּת הָאוֹרֶבֶת.
בַּחֲתוּנָּה עַצְמָהּ הִיא רָקְדָה אֶת עַצְמָהּ לָדַעַת. הַצַּלֶּמֶת הֵעִידָה שֶׁבִּכְלָל לֹא הָיָה אֶפְשָׁר לִתְפּוֹס אוֹתָהּ שֶׁלֹּא בִּתְנוּעָה (וְהוֹסִיפָה מִשְׁפָּט שֶׁהֶחֱמִיץ אֶת לִבָּהּ: וְאֶת גַּם תָּמִיד מְמַצְמֶצֶת). אֲבָל עַכְשָׁיו, בַּכְּנִיסָה לַמָּלוֹן, בַּלּוֹבִּי, הִיא הָיְתָה חַיֶּיבֶת לַעֲמוֹד לְרֶגַע וְלִנְשׁוֹם כַּמָּה נְשִׁימוֹת עֲמוּקּוֹת, וְהַנִּבְרֶשֶׁת הָעֲנָקִית הִסְתּוֹבְבָה מֵעַל הָרֹאשׁ שֶׁלָּהּ בְּמִילְיוֹן אוֹרוֹת קְטַנִּים וּבוֹהֲקִים.
הוּא לֹא הֶחֱזִיק לָהּ אֶת הַיָּד בַּדֶּרֶךְ פְּנִימָה, עָסוּק עִם הַמַּגָּשִׁיּוֹת שֶׁלּוֹ, עִם הַזָּ'קֵט רָאלְף לוֹרֵן הַמְּקוּמָּט וּשְׂרִידֵי הַחוּלְצָה שֶׁהִסְכִּים לִלְבּוֹשׁ רַק כִּי בִּיקְּשָׁה. כְּשֶׁנִּכְנְסוּ לַמַּעֲלִית, הוּא נֶעֱמַד מוּל הַמַּרְאֶה וְהִסְתַּכֵּל עַל עַצְמוֹ, שָׁאַב אֶת הַלְּחָיַיִם פְּנִימָה, נוֹשֵׁךְ וּמַחֲזִיק אוֹתָן כְּמוֹ דּוּגְמָנִית. זוֹ הָיְתָה מֶחֱווֹה שֶׁהִכִּירָה וְסִימְּנָה. הוּא נָהַג לִנְשׁוֹךְ אֶת לֶחְיוֹ פְּנִימָה בְּכָל בּוֹקֶר, לְאַחַר שֶׁהִסְתָּרֵק כִּשְׁלוֹשִׁים פַּעַם וּבָחַן אֶת בָּבוּאָתוֹ, וְגַם בְּכָל פַּעַם שֶׁצִּילְּמוּ אוֹתוֹ. לָכֵן תָּמִיד נִרְאֶה בַּתְּמוּנוֹת כְּמִי שֶׁשְּׂפָתָיו מְכוּוָּצוֹת לִכְדֵי O קָטָן וְנָפוּחַ. עוֹר פָּנָיו בָּהִיר וְחִיוֵּור, וְרַדְרַד-אֲפַרְפַּר בְּנֵיאוֹן. אֵיזוֹ טָעוּת נוֹרָאִית הָיְתָה לִקְנוֹת לוֹ אֶת הַחוּלְצָה הַוְּורוּדָּה הַזּוֹ. וְעוֹד בְּשֵׁשׁ-מֵאוֹת שֶׁקֶל. מַפְתֵּחַ ה-וִי נָח עַל צַוּוֹארוֹ בַּאֲחִיזָה הֲדוּקָה, כִּמְעַט חוֹנֵק. הַמַּצָּב שֶׁלָּהּ, אַגַּב, הָיָה חָמוּר פִּי כַּמָּה, כָּךְ גִּילְּתָה בַּהֲצָצָה חֲטוּפָה בְּמַרְאַת הַמַּעֲלִית. מוּטָב הָיָה לְהִימָּנַע מִמַּבָּט חֲזִיתִי, לֹא לְהָעֵז אֲפִילּוּ. הָאִיפּוּר בְּקוֹשִׁי הֶחֱזִיק, רַק חֲלָקִים מִפָּנֶיהָ עוֹד לֹא נִכְנְעוּ, עִיגּוּל שֶׁל מֵיְיק-אַפּ בֵּז' סְבִיב הַנְּחִיר הַשְּׂמָאלִי, מֵצַח מְטוּיָּח בְּקַפְּדָנוּת, יָשָׁר וּמִפּוּלְס, שְׂפָתַיִים יְבֵשׁוֹת וּמִתְקַלְּפוֹת וְהַפֶּצַע עַל הַסַּנְטֵר. הוּא אוֹמְנָם אִיבֵּד מִנְּפִיחוּתוֹ אַךְ הָעוֹר הַיָּבֵשׁ סְבִיבוֹ הִתְחִיל נִבְקַע וּמִתְקַלֵּף. הִיא שָׁמְעָה נְקִישׁוֹת קְטַנְטַנּוֹת עַל הָרִצְפָּה שֶׁל הַמַּעֲלִית. כְּשֶׁהִתְכּוֹפְפָה, רָאֲתָה שֶׁהָיוּ אֵלֶּה חֲרוּזִים קְטַנִּים שֶׁנָּפְלוּ מֵחוּט שֶׁנִּקְרַע בְּתִיק הַוִּוינְטֶג' הָרָקוּם שֶׁלָּהּ.
כְּשֶׁהָלְכוּ לְאוֹרֶךְ הַמִּסְדְּרוֹן הַמְּרוּפָּד בַּשָּׁטִיחַ כָּחוֹל-יָם, שֶׁבֹּהַק בְּקָצֵהוּ בְּאוֹר יָרֵחַ עָגוֹל, תָּהֲתָה אִם יָרִים אוֹתָהּ בִּזְרוֹעוֹתָיו אֶל מֵעֵבֶר לְסַף הַדֶּלֶת, כַּמְּקוּבָּל בַּסְּרָטִים. כְּשֶׁהִגִּיעוּ לַדֶּלֶת נִרְאֶה שֶׁגַּם אִם הָיְתָה אֶפְשָׁרוּת כָּזוֹ, הִיא הִתְמַסְמְסָה בְּשֶׁל רַשְׁלָנוּתָהּ. בְּלַהַט הַהִתְאַרְגְּנוּת שֶׁל אַחֵר-הַצָּהֳרַיִים, תַּחַת הַדְּרָמָה שֶׁל הָאִיפּוּר, הַאִם הַמְּלַוֶּוה וְהַסֵּפֶר הַמְּלַהֵג וְהַמַּבְרִישׁ בְּקֶצֶב אָחִיד, לֹא בְּדַקָּה אִם יֵשׁ לָהּ מַפְתֵּחַ, וְעַכְשָׁיו, כְּמוֹ בְּאֶלֶף פְּעָמִים קוֹדֶם בְּחַיֶּיהָ, הִיא לֹא בֶּאֱמֶת זָכְרָה אִם לָקְחָה אוֹתוֹ. שְׁנֵיהֶם עָמְדוּ מוּל הַדֶּלֶת שֶׁל הַחֶדֶר הַנָּכוֹן, מֵהַצַּד הַלֹּא-נָכוֹן. הוּא הִבִּיט בָּהּ.
"אֵין לְךָ מַפְתֵּחַ לַחֶדֶר?"
הִיא כְּבָר יָדְעָה שֶׁלֹּא, וְגַם הוּא.
הַמַּבָּט שֶׁלּוֹ הָיָה עָיֵיף וּמְאוּכְזָב מִמֶּנָּה, כִּמְעַט כָּמוֹהָ, אֲבָל הִיא בְּכָל זֹאת עָשְׂתָה אֶת הַפְּעוּלָּה הַמִּתְחַיֶּיבֶת, זִיק שֶׁל תִּקְווֹה מְנַצְנֵץ בָּהּ, וּפִשְׁפְּשָׁהּ בַּתִּיק. הִיא דַּלְתָּהּ מֵהֶחָרִיט הַצַּר שְׂפָתוֹן, צְלָלִית לָעֵינַיִים בְּשַׂקִּית עִם מַקְּלוֹן אוֹזְנַיִים, אֶת הַסֵּלוֹלָרִי שֶׁשָּׁבַק, סִיכַּת רֹאשׁ וְאֶת הַסֶּרֶט שֶׁל הַזָּר. בִּזְמַן שֶׁהִמְשִׁיכָה לְפַשְׁפֵּשׁ בַּתִּיק הַקָּטָן וְהָרֵיק, מְחַפֶּשֶׂת בְּיֵיאוּשׁ אַחֵר רוֹכְסַן נִסְתָּר, כָּל דָּבָר, הוּא רָאָה חַדְרָנִית חוֹלֶפֶת וְנִיגַּשׁ אֵלֶיהָ בְּכַמָּה צְעָדִים מְתוּחֵי חָזֶה, מְבַקֵּשׁ, "אַתְּ יְכוֹלָה אוּלַי לְהַכְנִיס אוֹתָנוּ לַחֶדֶר, אֲנַחְנוּ לֹא מוֹצְאִים אֶת הַמַּפְתֵּחַ." הוּא הָיָה מְנוּמָּס מְאוֹד לְחַדְרָנִית, אֲפִילּוּ חִייֵּךְ, מֵפִיץ חוֹם. הַחַדְרָנִית מִלְמְלָה מִשְׁפָּט סָתוּם בְּרוּסִית. הוּא הֵשִׁיב לָהּ בְּרוּסִית וְקִיבֵּל בִּתְמוּרָה חִיּוּךְ, תְּשׁוּבָה קְצָרָה וּמְהִירָה וּנְגִיעָה פְּזוּרָה בַּשֵּׂיעָר. הִיא הִמְשִׁיכָה לְחַטֵּט בַּתִּיק בְּעוֹדָהּ מַבִּיטָה בּוֹ וּכְכָל הַנִּרְאֶה נָגְעָה בַּחוּט הַסּוֹרֵר וְכַמָּה עֶשְׂרוֹת חֲרוּזִים נוֹסָפִים הִתְפַּזְּרוּ בַּמִּסְדְּרוֹן. הוּא נִיגַּשׁ אֵלֶיהָ, פָּלַט אֲנָחָה, כְּמִי שֶׁצִּיפָּה לְכָךְ וְאַף לַגָּרוּעַ מִכָּךְ. וְאָז אָמַר, "חַיָּיבִים לָרֶדֶת לְמַטָּה לַלּוֹבִּי." הִיא הוֹרִידָה אֶת נַעֲלֵי הַבָּלֵט, שֶׁהָיוּ הַנַּעֲלַיִים הַמַּחֲלִיפוֹת, אַךְ כַּפּוֹת-רַגְלֶיהָ עֲדַיִין נָשְׂאוּ אֶת הַזִּיכָּרוֹן הַדּוֹאֵב שֶׁל חָמֵשׁ שָׁעוֹת עַל סַנְדְּלֵי כֶּסֶף גְּבוֹהִים, מְעַקְּלֵי קֶשֶׁת כַּף-הָרֶגֶל וּמִמַּעֲכֵי הַזֶּרֶת הַקְּטַנָּה. שְׁנֵיהֶם נִגְרְרוּ בְּמוֹרַד הַמִּסְדְּרוֹן, שֶׁקִּיבֵּל פִּתְאוֹם גָּוֶון אַחֵר, יָרוֹק.
כְּשֶׁיָּרְדוּ בַּמַּעֲלִית הִקְפִּידָה עַל עֵינַיִים מוּשְׁפָּלוֹת. צִיפּוֹרְנֵי רַגְלֶיהָ עֲדַיִין הָיוּ מוּשְׁלָמוֹת, מָנִיקוּר צָרְפָתִי עַל בָּסִיס וָרוֹד, אֲבָל קַו אָדוֹם כֵּהֶה הָיָה מָשׁוּךְ לְרוֹחַב כַּף-הָרֶגֶל בַּמָּקוֹם שֶׁבּוֹ הִתְעַלְּלָה בָּהּ רְצוּעַת הַסַּנְדָּל הַגָּבוֹהַּ, הַכָּסוּף. וְאָז הוּא לָקַח אֶת יָדָהּ בְּיָדוֹ, וְהִיא לֹא יָדְעָה יָדוֹ שֶׁל מִי מֵהֶם קָרָה וְשֶׁל מֵי חַמָּה.
בְּדֶלְפֵּק קַבָּלַת הַפָּנִים יָשַׁב פָּקִיד מִנּוֹזֵל. עֲרֵימָה שֶׁל נְיָירוֹת-טוּאָלֵט מְשׁוּמָּשִׁים נָחָה עַל הַשּׁוּלְחָן מוּלוֹ וְהוּא קִינֵּחַ אֶת אַפּוֹ הָאֲדַמְדַּם בִּתְרוּעָה גְּדוֹלָה. הוּא נִשְׁעָן עַל הַדֶּלְפֵּק וְשָׁתַק. הִיא אָמְרָה "לַבְּרִיאוּת. תִּשְׁמַע, אֵין לָנוּ מַפְתֵּחַ לַחֶדֶר."
הַפָּקִיד בָּחַן אֶת תּוֹכֶן הַטִּישׁוּ בָּעִנְיָין וְאָז שָׁאַל "וּבְאֵיזֶה חֲדַר אִתָּם?"
"219."
הִיא חָשְׁבָה, אֲפִילּוּ מִסְפַּר חֲדַר-הַמָּלוֹן שֶׁלָּהֶם לֹא זוּגִי. הַפָּקִיד חִיטֵּט בַּמַּחְשֵׁב וּבָאַף. "אֲנַחְנוּ עֲיֵיפִים," הִיא פְּלָטָה.
הַפָּקִיד אָמַד אוֹתָהּ מַטֵּה-מַעֲלֶה, תִּקְתֵּק עַל הַמִּקְלֶדֶת וְאָמַר: "אַף אֶחָד לֹא שִׁילֵּם עַל הַחֶדֶר הַזֶּה."
הַחוֹם טִיפֵּס מֵהַכְּאֵב שֶׁבְּכַפּוֹת-רַגְלֶיהָ עַד רֹאשָׁהּ, צוֹבֵעַ אוֹתָהּ בְּאָדוֹם שֶׁל מְבוּכָה. אִמָּא שֶׁלָּהּ שׁוּב שָׁכְחָה אוֹ שֶׁמָּא לֹא שִׁילְּמָה בְּכַוּוֹנָה. "אֲנִי יְכוֹלָה לְשַׁלֵּם," אָמְרָה בְּתוֹקֶף, "אֲבָל הַתִּיק שֶׁלִּי עִם הַכַּרְטִיס-אַשְׁרַאי בַּחֶדֶר וּבִשְׁבִיל זֶה אֲנִי צְרִיכָה לְהִיכָּנֵס."
הַפָּקִיד עִיקֵּם שָׂפָה. "אֵיךְ אֲנִי בִּכְלָל אֵדַע שֶׁזֶּה הַחֶדֶר שֶׁלָּכֶם?"
מְעַנְיֵין, לְכָךְ לֹא הָיָה לָהּ פִּתְרוֹן. "אֵין לִי מוּשָּׂג, בֶּאֱמֶת."
הוּא הִתְחִיל לִפְסוֹעַ הָלוֹךְ וָשׁוֹב בַּלּוֹבִּי שֶׁמֵּאֲחוֹרֶיהָ, צְעָדָיו הָרְחָבִים מְהַדְהֲדִים בָּאוּלָם הָרֵיק. חָתוּל בְּסוֹגֵר. הַפָּקִיד מָשַׁךְ בְּאַפּוֹ וְהִבִּיט בְּאוֹר, "בָּא לִי הָאַפְּצִ'י וְהוּא לֹא יוֹצֵא," צִייֵּן. הוּא פִּיהֵק. הִיא פִּיהֲקָה בַּחֲזָרָה. עַל דֶּלְפֵּק הַקַּבָּלָה נָחוּ סֵפֶל עִם סֵמֶל בֵּית-הַמָּלוֹן וּבוֹ תֶּה מַאֲפִיר וּשְׁתֵּי פְּרוּסוֹת לִימוֹן צָפוֹת בּוֹ. הַפָּקִיד הָרִים אֶת הַסֵּפֶל וּבָחַן מִקָּרוֹב אֶת תְּכוּלָתוֹ, הָיְתָה תְּשׁוּבָה בִּתָּהּ הַזֶּה, אֲבָל לֹא לַשְּׁאֵלָה שֶׁלָּהּ. הִיא אָמְרָה, "אֲנַחְנוּ אַחֲרֵי חֲתוּנָּה, כְּבָר הָיָה לִי מַפְתֵּחַ רַק שָׁכַחְתִּי לָקַחַת אוֹתוֹ. אֲנִי מְבַקֶּשֶׁת מִמְּךָ, תִּפְתּוֹר אֶת זֶה כְּבָר, תִּשְׁלַח מִישֶׁהוּ לַחֶדֶר, תִּרְאֶה שֶׁהַחֲפָצִים שֶׁלָּנוּ שָׁם, תִּרְאֶה אֶת הַשֵּׁם שֶׁלִּי עַל הַהַזְמָנָה."
הַפָּקִיד הִצְלִיחַ סוֹף-סוֹף לְהִתְעַטֵּשׁ בִּרְווֹחָה, אַךְ מֵאַחַר שֶׁלֹּא נִשְׁאַר לוֹ טִישׁוּ נָקִי בַּגָּלִיל, הוּא בָּחַר בִּקְפִידָה מֵאֶחָד הַמְּשׁוּמָּשִׁים שֶׁעַל הַשּׁוּלְחָן אֶת זֶה שֶׁהָיָה לוֹ זָנָב אָרוֹךְ וְנָקִי, וְקִינֵּחַ.
"דַּי כְּבָר, זוֹ חוּצְפָּה שֶׁלֹּא תְּתוֹאַר." הַקּוֹל שֶׁלָּהּ עָלָה וְעָלָה עַד שֶׁהִגִּיעַ לִיבָבָה כִּמְעַט, אֲבָל יְבָבָה קָרָה וּתְקִיפָה. "הַשָּׁעָה אַרְבַּע בַּבּוֹקֶר וַאֲנִי רוֹצֶה לַחֶדֶר שֶׁלִּי."
הִיא הִרְגִּישָׁה שֶׁהוּא מַנִּיחַ יָד עַל הַכָּתֵף שֶׁלָּהּ וְיָדְעָה שֶׁעֵינָיו צוֹפוֹת בָּהּ עַכְשָׁיו בְּמֵיאוּס. הִנֵּה הִיא נִכְנֶסֶת לְאֶחָד מֵאוֹתָם הֶתְקֵפִים. מִשּׁוּם מָה, אַנְשֵׁי שֵׁירוּת פְּשׁוּטִים תָּמִיד הָיוּ מוֹקֵד לְהִשְׁתּוֹלְלוּיוֹת בִּלְתִּי-מְבוּקָּרוֹת. פַּעַם רַבּוֹ כָּל-כָּךְ בְּמַעְבֶּדֶת הַתִּיקּוּן הַסֵּלוֹלָרִי מִשּׁוּם שֶׁהִיא צָעֲקָה עַל הַפְּקִידָה, שֶׁלֹּא טָרְחָה לוֹמַר לָהּ שֶׁכָּל מִסְפְּרֵי הַטֵּלֵפוֹן שֶׁלָּהּ יִימָּחֲקוּ עִם הַמַּעֲבָר לַמַּכְשִׁיר הֶחָדָשׁ. הוּא אָמַר לָהּ שֶׁהִיא לֹא יְכוֹלָה לְדַבֵּר כָּכָה לַאֲנָשִׁים. שֶׁזּוֹ גַּסּוּת רוּחַ. שְׁמָהּ הֵם כְּבָר עָשׂוּ. הֵם בְּסַךְ-הַכּוֹל עוֹשִׂים אֶת הָעֲבוֹדָה שֶׁלָּהֶם וְיֵשׁ לָהֶם דַּף וְהֵם עוֹשִׂים מָה שֶׁכָּתוּב בּוֹ, בְּדִיּוּק לְפִי הַסֵּדֶר וְאֵין שׁוּם צוֹרֶךְ לְהִתְנַהֵג כָּכָה. מָה נִכְנַס בָּהּ בְּדִיּוּק? לָמָּה לְדַבֵּר בֵּטוֹן מַשְׁפִּיל?
הִיא יָדְעָה כַּמָּה הוּא לֹא אוֹהֵב אֶת זֶה וְשֶׁזֶּה הַזְּמַן הֲכִי גָּרוּעַ לְהִתְנַהֵג כָּכָה וְחָשְׁקָה שִׁינַּיִים, הִתְאַמְּצָה לִשְׁתּוֹק. הַדְּמָמָה הַזּוֹ הֵבִיאָה עִמָּהּ בְּאֶלֶף דֵּצִיבֵּלִים אֶת הַצְּעָקָה שֶׁנִּשְׁמְעָה כְּאַזְעָקָה בְּתוֹךְ רֹאשָׁהּ. "זוֹ לֹא דֶּרֶךְ לְהִתְנַהֵג עִם לָקוֹחוֹת, זֶה לֹא שֵׁירוּת וְתַפְסִיק לְקַנֵּחַ אֶת הָאַף שֶׁלְּךָ עָלַי, יא אַנְטִיפָּת."
הַפָּקִיד הִבִּיט בָּהּ בָּעִנְיָין מְחוּדָּשׁ, כְּאִילּוּ שָׁמַע אוֹתָהּ, וּלְלֹא אוֹמֵר הוֹצִיא כַּרְטִיס פְּלַסְטִיק לָבָן, הִקִּישׁ מִסְפָּר, קִיבֵּל אוֹר יָרוֹק וְהִנִּיחַ אֶת כַּרְטִיס הַמַּפְתֵּחַ עַל הַדֶּלְפֵּק. כְּשֶׁעָלוּ שׁוּב בַּמַּעֲלִית הִתְחִילָה לְפַהֵק. פַּעַם קָרְאָה שֶׁמֶּשֶׁךְ הַזְּמַן שֶׁבּוֹ אָדָם נִדְבַּק בְּפִיהוּקוֹ שֶׁל אָדָם אַחֵר מֵעִיד עַל מִידַּת הָאֶמְפַּתְיָה שֶׁלּוֹ. הַכַּרְטִיס הוּשְׁחַל בֶּחָרִיץ וְהָאוֹר נִדְלַק – אָדוֹם. הוּא נִיסָּה שׁוּב, מְשַׁפְשֵׁף אֶת הַכַּרְטִיס עַל מִכְנָסָיו, אֲבָל הָאוֹר נוֹתַר אָדוֹם. הִיא אָמְרָה, "כּוֹס אָמֵק." הוּא אָמַר, "זֶה לֹא עוֹבֵד." הִיא הִתְיַישְּׁבָה עַל הַשָּׁטִיחַ וְהוּא אָמַר, "עִזְבִי, אֲנִי אֲטַפֵּל בָּזֶה." הִיא הִתְחִילָה לְלַקֵּט אֶת הַחֲרוּזִים שֶׁהִתְפַּזְּרוּ קוֹדֶם, כּוֹרַעַת עַל אַרְבַּע בַּשִּׂמְלָה שֶׁרַק נִרְאֲתָה אַוְורִירִית, בִּרְכֶּיהָ נִשְׂרָטוֹת. כְּשֶׁעָלָה שׁוּב, הָיְתָה שֶׁעוֹנָה אֶל הַקִּיר, מְקַרְקֶשֶׁת בַּתִּיק הֶעָמוּס חֲרוּזִים כְּאִילּוּ הָיָה רַעֲשָׁן. הִיא הָיְתָה זְקוּקָה לְרַעַשׁ הָרֶקַע כְּדֵי לֹא לַחֲשׁוֹב. הוּא הִתְיַישֵּׁב לֵידָה. "הוּא אָמַר שֶׁהוּא תֶּכֶף שׁוֹלֵחַ מִישֶׁהוּ."
"תּוֹדָה, פּוֹ," הִיא אָמְרָה.
פִּתְאוֹם חִייֵּךְ וְהִנִּיחַ אֶת רֹאשׁוֹ בְּחֵיקָהּ. הִיא לִיטְּפָה אֶת שַׁעֲרוֹ הַחֵלֶק וְאֶת לְחַיָּיו הַמְּחוּסְפָּסוֹת, הַשְּׁמַנְמַנּוֹת.
אַחֲרֵי מִסְפַּר דַּקּוֹת הִגִּיעַ נַעַר צָעִיר עִם צְרוֹר כַּרְטִיסֵי פְּלַסְטִיק וּפָתַח לָהֶם אֶת הַדֶּלֶת. הִיא כְּבָר לֹא זָכְרָה אֶת הָעִנְיָין עִם הַמִּפְתָּן, הוּא רָץ לְהַשְׁתִּין. עַל הַשּׁוּלְחָן נָבְלוּ הַפְּרָחִים בְּצֶבַע פּוּנְץ'-בָּנָנָה מֵהַצָּהֳרַיִים. בַּקְבּוּק הַשַּׁמְפַּנְיָה הַזּוֹלָה מִטַּעַם הַמָּלוֹן עָמַד עַל טַס כָּסוּף עַל הַמִּיטָּה, יָרוֹק, פּוֹשֵׁר וּמַאֲשִׁים. הִיא פָּתְחָה אֶת הַתִּיק הַגָּדוֹל וְהוֹצִיאָה בְּחֶרְדַּת קוֹדֶשׁ אֶת כּוּתּוֹנֶת-הַלַּיְלָה שֶׁקָּנְתָה. הוּא יָצָא מֵהַשֵּׁירוּתִים בַּתַּחְתּוֹנִים הַלְּבָנִים הַחֲדָשִׁים. יְרֵכָיו עָבוֹת אֲבָל שְׁרִירִיּוֹת. שְׂעָרוֹ לַח.
"אֵין לִי כּוֹחַ לְהִתְקַלֵּחַ, פּוֹ." הִיא הָיְתָה עֲסוּקָה כָּל-כָּךְ בְּכָל הַדְּבָרִים שֶׁהִיא צְרִיכָה לַעֲשׂוֹת עַכְשָׁיו, וּבַשְּׁאֵלָה אִם הוּא יִשְׁכַּב אִתָּהּ בָּעֶרֶב הַזֶּה וּמָה זֶה בִּכְלָל אוֹמֵר שֶׁחֲצִי עֶרֶב הוּא לֹא הִסְתַּכֵּל אֵלֶיהָ וְלֹא הִבִּיט בְּעֵינֶיהָ, שֶׁהִיא אָמְרָה "טוֹב, אֲנִי כֵּן הוֹלֶכֶת, בְּסֵדֶר?"
נִכְנְסָה לָאַמְבַּטְיָה עֲמוּסַת צִיּוּד, וְאָז יָצְאָה כִּי שָׁכְחָה אֶת מִבְרֶשֶׁת הַשִּׁינַּיִים. הוּא יָשַׁב עַל הַמִּיטָּה וְנָבַר בְּמַגָּשִׁית מֵהַקֵּיְיטֵרִינְג, לוֹעֵס אֶת שְׁאֵרִיּוֹת הַסְּטֵיְיק מֵהַתַּבְנִית הַכְּסוּפָה וּמְטַפְטֵף פִּיסּוֹת דָּם מְנַצְנְצוֹת מִשֶּׁמֶן עַל הַמִּיטָּה.
הִיא שָׁלְפָה אֶת כּוֹבַע הָרַחֲצָה מֵאֲרִיזַת הַפְּלַסְטִיק הַלְּבָנָה וְתָחֲבָה אֶת רַעֲמַת הַשֵּׂיעָר שֶׁלָּהּ תַּחְתָּיו, מְקַוּוֹה לִשְׁמוֹר עוֹד יוֹם אֶחָד שֶׁל שֵׂיעָר חֲתוּנָּתִי בּוֹהֵק. הִתְקַלְּחָה מַהֵר אֲבָל יְסוֹדִי, הִקְפִּידָה לִשְׁטוֹף אֶת אֵיבַר-הַמִּין, כּוֹלֵל הַשְּׂפָתַיִים, מוּכָנָה עִם סַכִּין-גִּילּוּחַ טָרִי לְבַעֵר שְׂעָרוֹת סוֹרְרוֹת בְּפִי-הַטַּבַּעַת, הִסְתַּבְּנָה בְּסַבּוֹן הַקָּשֶׁה שֶׁל הַמָּלוֹן, כִּי לְהָבִיא אֶחָד מֵהַבַּיִת נִרְאֶה לָהּ סִיכּוּן מְיוּתָּר שֶׁל לִכְלוּךְ. בָּחֲנָה אֶת פָּנֶיהָ בַּמַּרְאָה. הָעוֹר יָבֵשׁ מֵהַמֵּיְיק-אַפּ. צָרִיךְ קְרֵם לַחוּת. פִּשְׁפְּשָׁה בַּתִּיק. שָׁכְחָה לָקַחַת אוֹתוֹ אִתָּהּ. קִילְּפָה אֶת מַעְגַּל הָעוֹר הַיָּבֵשׁ סְבִיב הַפֶּצַע שֶׁעַל הַסַּנְטֵר, הִסְתַּכְּנָה בְּדִימּוּם, אַךְ כִּיסְּתָה אֶת הַבּוּשָׁה בַּמֵּיְיק-אַפּ. כַּמָּה רָצְתָה לְהֵירָאוֹת יָפֶה וְיוֹתֵר מִזֶּה רָצְתָה שֶׁיֹּאמַר לָהּ שֶׁהִיא יָפָה. חִייְּכָה לְעַצְמָהּ בַּמַּרְאֶה וְזֶה הָיָה עָלוּב. כְּנֶחָמָה, בָּחֲנָה אֶת בִּטְנָהּ, לְבָנָה, שְׁטוּחָה, תּוֹסֶסֶת מֵאֵדֵי הָאַלְכּוֹהוֹל. שְׁמָהּ לִיפְּגְּלוֹס אָדוֹם וְשָׁלְפָה מִשְׁקִית הַבַּד אֶת הַכּוּתּוֹנֶת, תַּחֲרָה קֵרָמִית לְבָנָה בְּאוֹרֶךְ הַבֶּרֶךְ, כִּמְעַט יָפָה מַסְפִּיק לְשַׁמֵּשׁ שִׂמְלַת כַּלָּה. רַק הַכְּתֵפִיּוֹת שְׁחוֹרוֹת, מִקְּטִיפָה רַכָּה. מַפְתֵּחַ הֶחָזֶה רָחָב. שִׁיקּוּף עָדִין שֶׁל פְּטָמוֹת וְרוּדּוֹת, מוֹתְנַיִים צָרוֹת מוּדְגָּשׁוֹת וּבִרְכַּיִים שְׁמַנְמַנּוֹת מוּסְתָּרוֹת. בְּתִקְווֹה שֶׁלֹּא נִרְדַּם, יָצְאָה אֵלָיו. הוּא כְּבָר שָׁכַב בַּמִּיטָּה, בְּגָדָיו זְרוּקִים בְּעִרְבּוּבְיָה עַל הַמַּצָּעִים, מַבָּטוֹ מְנוּמְנָם. אֲבָל הוּא חִייֵּךְ אֵלֶיהָ. תָּמִיד הֵגִיב הֵיטֵב לְתַחֲרָה. הוּא אָמַר לָהּ "בּוֹאִי" בְּקוֹל רַךְ וְחָמוּד שֶׁל יֶלֶד, וְהִיא שְׂמֵחָה שֶׁהוּא עֵר וְזָחֲלָה אֵלָיו בֵּין הַסְּדִינִים. בְּתוֹךְ שְׁנִיּוֹת הֵם כְּבָר לְכוּדִים. הוּא מִתַּחְתֶּיהָ, אַךְ נִרְאֶה שֶׁהוּא קָבַע אֶת הַתְּצוּרָה, לֹא הִיא. עֵינָיו מְזוּגָּגוֹת, עֵינֶיהָ מִתְכַּסּוֹת בָּדוּק. הוּא גְּמָר וְלֹא רָאָה. מִיָּד נִרְדַּם.
הִיא שִׁכְבָה לְצִדּוֹ וְאָמְרָה לְעַצְמָהּ, "בַּעֲלֵי, בַּעֲלֵי. בַּעֲלֵי. בַּעֲלֵי." שׁוּב. אוּלַי הַפַּעַם. אוּלַי בִּלְחִישָׁה. רַק בְּלֵב. בַּעֲלֵי, בַּעֲלֵי. זוֹ הָאֱמֶת. בֶּאֱמֶת. הִיא מְנַסָּה לְשַׁכְנֵעַ אֶת עַצְמָהּ.
מַסְקָנוֹת מֵהַחֲתוּנָּה רָצוֹת לְכָל עֵבֶר. יָכוֹל לִהְיוֹת שֶׁנִּילִי בְּהֵרָיוֹן? לָמָּה עִידַּן נָתָן לֵגָלִית לָשֶׁבֶת עָלָיו? לָמָּה רְווּיַת לֹא הִגִּיעָה? כַּמָּה הִיא עֲיֵיפָה. הִרְגִּישָׁה בְּסֵדֶר. לִפְנֵי חוֹדֶשׁ, בַּחֲתוּנָּה שֶׁל רִיקִי, הֵם הָיוּ כָּל-כָּךְ מְנוּתָּקִים זֶה מִזֶּה, מַרְקוֹ טָעַן שֶׁהוּא מַמָּשׁ נִכְנַס לַטְּרִיפּ בְּלִי לָגַעַת בַּגּ'וֹיְנְט, הוּא פָּשׁוּט צָף בְּתוֹךְ עַצְמוֹ וְרִיקִי כָּל הַזְּמַן הִתְחַבְּאָה עִם הַמַּשְׁאֵף בַּשֵּׁירוּתִים וּבָרְחָה מֵאֲחוֹתָהּ. בִּגְלָלָם הֵם דָּחוּ אֶת הַחֲתוּנָּה. אוּלַי זֶה הָיָה הַמּוֹעֵד שֶׁהֵם הָיוּ אֲמוּרִים לְהִתְחַתֵּן בּוֹ. לְכִי תֵּדְעִי. בֶּאֱמֶת, לְכִי. הִיא רוֹצֶה שֶׁזֶּה יִהְיֶה כְּמוֹ אֵצֶל מַרְקוֹ וְרִיקִי, שֶׁכָּל הַלַּיְלָה אָמְרוּ זֶה לָזֶה, אַתָּה זוֹכֵר אֵיךְ? רָאִיתָ ש-? אֵיזֶה כֵּיף הָיָה כָּשׁ-? שִׂמְחָה שֶׁהֵם לֹא סוֹפְרִים אֶת הַצֵּ'קִים כְּמוֹ גַּיְא וְאִילָנִית.
הִיא קָמָה וּמְמַלְּאָה אֶת הַמַּיִם בָּאַמְבַּטְיָה וָשׁוּב בָּאוֹת אֵלֶיהָ כָּל הַהַשְׁפָּלוֹת הַקְּטַנּוֹת בְּצַעֲדֵי פִּיתּוּי. אֵיךְ שִׁמְשׁוֹן אָמַר לוֹ "תַּנְחוּמַי", אֵיךְ מַרְקוֹ שָׁבַר בְּטָעוּת אֶת מַצְלֵמַת הַוִּוידֵיאוֹ וְאַף אֶחָד לֹא צִילֵּם אֶת הַטֶּקֶס, אֵיךְ גַּיְא עָשָׂה עֵינַיִים לֵגָלִית וּלְהִילָּה, וְאָז אִילָנִית הֲלָכָה בָּאֶמְצַע. אֵיךְ מִיקִי קָפְצָה בְּמָקוֹם כְּמוֹ צַעֲצוּעַ שָׁבוּר. וְאַבָּא וְאִמָּא שֶׁלָּהּ, שֶׁלֹּא הֶחֱלִיפוּ מִילָּה.
הוּא נִרְדַּם כְּמוֹ דִּיקְט וְהִיא לֹא מֵעַזָּה לְהָעִיר אוֹתוֹ, לִצְרוֹחַ. הִיא הָיְתָה עֵרָה וְעַצְבָּנִית, וּמַדָּדָהּ בְּרֹאשָׁהּ צְעָדִים וּרְגָעִים, מֵהַמִּיטָּה לָאַמְבַּטְיָה וָשׁוּב לַחֲדַר-הַשֵּׁינָה. הוֹרִידָה אֶת הַבַּיְּיבִי-דּוֹל הַמּוּכְתָּם בְּזֶרַע. חַיָּיבִים לָקוּם מָחָר בַּבּוֹקֶר. עַד אַחַת-עֶשְׂרֵה צָרִיךְ לְפַנּוֹת אֶת הַחֶדֶר, הוּא בֶּטַח רוֹצֶה לְהַסְפִּיק לַאֲרוּחַת הַבּוֹקֶר. הִיא הָיְתָה רוֹצֶה לְהֵירָדֵם פֹּה עַל הַשָּׁטִיחַ לְשָׁבוּעַ. לָבְשָׁה אֶת חוּלְצַת הֶחָתָן שֶׁלּוֹ, כִּפְתְּרָה בְּאִטִּיּוּת וְיָצְאָה לַמִּסְדְּרוֹן, מַקְפִּידָה לְהַשְׁאִיר אֶת הַדֶּלֶת פְּתוּחָה בְּעֶזְרַת בַּקְבּוּק הַשַּׁמְפַּנְיָה. הֲלָכָה עַל הַשָּׁטִיחַ הַיָּבֵשׁ עַל קְצוֹת הָאֶצְבָּעוֹת וְהִתְקַדְּמָה לַחַלּוֹן שֶׁבִּקְצֵה הַמִּסְדְּרוֹן. הַיָּרֵחַ הֵאִיר עַל רְצוּעַת הַחוֹף, שְׁלוֹשָׁה עֲצֵי דֶּקֶל וְתַחֲנַת-דֶּלֶק צְהוּבָּה אַחַת. הַשֶּׁמֶשׁ, בַּצַּד הַשֵּׁנִי, כְּבָר צָבְעָה אֶת הַשָּׁמַיִם בְּסָגוֹל. הִיא הִצְמִידָה אֶת הָאַף לַשִּׁמְשָׁה וְנִשְׁפֶּה, מְצַיֶּירֶת בְּאֶצְבַּע לֵב. וְאָז חָזְרָה לַחֶדֶר וְנִרְדְּמָה, כְּמוֹ תָּמִיד, מֵאֲחוֹרָיו, מְחַבֶּקֶת אוֹתוֹ אֵלֶיהָ. יָכוֹל לִהְיוֹת שֶׁהוּא תּוֹפֵס לָהּ אֶת הַיָּד אֲבָל גַּם אִם לֹא, זֶה לֹא מַמָּשׁ מְשַׁנֶּה.
בּוֹקֶר מַגִּיעַ עִם שֶׁמֶשׁ עַזָּה וְצוֹרֶבֶת. הִיא שָׁכְחָה לִסְגּוֹר אֶת הַתְּרִיס. הַכּוֹל צָהוֹב וְהַשֵּׂיעָר שֶׁלּוֹ מְנַצְנֵץ, כָּל שְׂעָרָהּ בְּצֶבַע אַחֵר. הִיא מְצִיצָה בַּשָּׁעוֹן שֶׁלְּצַד הַמִּיטָּה. לֹא הִתְעוֹרְרוּ בִּזְמַן לְבוּפָה. מַזָּל. עוֹד שָׁעָה צָרִיךְ לַעֲזוֹב. הִיא קָמָה לְמִקְלַחַת. צָרִיךְ שׁוּב לִשְׁטוֹף פָּנִים וּלְתַקֵּן אֶת הַקּוֹנְסִילֶר שֶׁעַל הַפֶּצַע. בָּא לָהּ לְפָחוֹת לָלֶכֶת לַבְּרֵיכָה. הִיא אוֹרֶזֶת אֶת הַלִּיפְּסְטִיק, הַבְּגָדִים שֶׁלּוֹ וְהַכּוּתּוֹנֶת. מְצַחְצַחַת שִׁינַּיִים וְגוֹנֶבֶת אֶת כָּל הַבַּקְבּוּקוֹנִים הַמְּהוּדָּרִים שֶׁל הַמָּלוֹן עִם הַסַּבּוֹן וְהַקּוֹנְדִּישְׁנֶר. אַחֵר כָּךְ הִיא לוֹבֶשֶׁת אֶת בֶּגֶד-הַיָּם הָאָדוֹם וּמַחְבִּיאָה אֶת הָעִיגּוּלִים הַשְּׁחוֹרִים מֵאֲחוֹרֵי מִשְׁקְפֵי-הַשֶּׁמֶשׁ הָעֲגוּלִּים שֶׁקָּנְתָה לִכְבוֹד יֶרַח הַדְּבַשׁ. הוּא מִתְעוֹרֵר וְיוֹרֵד אִיתָּהּ לְלֹא חֶמְדָּה. בְּרֵיכַת הַמָּלוֹן מְלֵאָה בִּילָדִים קְטַנִּים וּבְמִשְׁפָּחוֹת צוֹהֲלוֹת. צְלִילֵי הַדִּיסְקוֹ עוֹד מְהַדְהֲדִים בְּרֹאשָׁהּ. לְאַבֵּלֵי דֵּיי, לְאַבֵּלֵי דֵּיי, לַאֲבֵלֵי דֵּיי. נִכְנְסָה לְבַדָּהּ לַמַּיִם וְצִפָּה עַל הַגַּב עַד לִקְצֵה הַבְּרֵיכָה, שֶׁעוּצְּבָה כָּךְ שֶׁנִּרְאֲתָה כְּאִילּוּ מִיָּמֶיהָ נִשְׁפָּכִים הַיְישֵׁר אֶל תּוֹךְ הַיָּם הַתִּיכוֹן. הוּא נִיגַּשׁ וְעוֹמֵד מֵעָלֶיהָ, לְבַנְבַּן וּמֵטִיל צֵל, עֵינָיו מְצוּמְצָמוֹת. יֶלֶד זוֹרֵק עָלָיו כַּדּוּר צִבְעוֹנִי, וְהוּא פּוֹגֵעַ בְּיַשְׁבָנוֹ. הוּא מִסְתּוֹבֵב לְאָחוֹר בְּהַפְתָּעָה וְהַיֶּלֶד צוֹחֵק. הוּא מֵרִים אֶת הַכַּדּוּר וּבוֹעֵט בּוֹ אֶל מֵעֵבֶר לִקְצֵה הַבְּרֵיכָה וְאָז פּוֹנֶה לִשְׁאוֹל אִם יֵשׁ עָלֶיהָ כֶּסֶף לְאַרְטִיק, אֲבָל הִיא לֹא שׁוֹמַעַת, אוֹזְנֶיהָ מְלֵאוֹת בְּדִמְמַת מַיִם, מַמְשִׁיכָה לָצוּף עַד הַיָּם.



https://www.shortstoryproject.com/he/story/%d7%93%d7%91%d7%a9/
#אִירוֹנְיָה#חֲתוּנָּה#יִשְׂרְאֵלִי#כְּתִיבְהַנְשִׁיתְ#נָשִׁים