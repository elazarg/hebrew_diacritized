Historia morbi[1]
יוֹתֵר מִכָּל, אֲנִי שׂוֹנֵא אֶת הַשֶּׁמֶשׁ, קוֹלוֹת אֱנוֹשִׁיִּים רָמִים וְהַלְמוּת. הַלְמוּת דְּפִיקוֹת מְהִירוּת. עַד כְּדֵי כָּךְ אֲנִי חוֹשֵׁשׁ מֵאֲנָשִׁים, שֶׁאִם אֲנִי שׁוֹמֵעַ בָּעֶרֶב צְעָדִים וְקוֹלוֹת שֶׁל מִישֶׁהוּ אַחֵר בַּמִּסְדְּרוֹן, אֲנִי מַתְחִיל לִצְעוֹק. לָכֵן יֵשׁ לִי חֶדֶר מְיוּחָד, הֲכִי שֶׁקֶט וַהֲכִי טוֹב, מַס' 27, בִּקְצֵה קָצֵהוּ שֶׁל הַמִּסְדְּרוֹן. אִישׁ לֹא יָכוֹל לְהַגִּיעַ אֵלַיי. אֲבָל כְּדֵי לִשְׁמוֹר עַל בִּטְחוֹנִי עוֹד יוֹתֵר, הִתְחַנַּנְתִּי זְמַן רַב בִּפְנֵי אִיבְּן וְסִילְיֵיבִיץ' (בָּכִיתִי בְּפָנָיו), שֶׁיִּיתֵּן לִי אִישּׁוּר מוּדְפָּס. הוּא הִסְכִּים וְכָתַב שֶׁאֲנִי נִמְצָא תַּחַת חָסוּתוֹ וְשֶׁלְּאִישׁ אֵין זְכוּת לָקַחַת אוֹתִי. אִם כִּי לְמַעַן הָאֱמֶת, לֹא סָמַכְתִּי בִּמְיוּחָד עַל תּוֹקֶף חֲתִימָתוֹ. אָז הוּא הִכְרִיחַ אוֹתָם לְהַחְתִּים גַּם אֶת הַפְּרוֹפֵסוֹר וְהִטְבִּיעַ עַל הַנְּיָיר חוֹתֶמֶת עֲגוּלָּה כְּחוּלָּה. זֶה כְּבָר עִנְיָין אַחֵר לְגַמְרֵי. אֲנִי מַכִּיר מִקְרִים רַבִּים שֶׁבָּהֶם אֲנָשִׁים נִשְׁאֲרוּ בַּחַיִּים רַק בִּזְכוּת פֶּתֶק עִם חוֹתֶמֶת עֲגוּלָּה שֶׁנִּמְצָא בְּכִיסָם. אָמְנָם, אֶת הַפּוֹעֵל הַהוּא בֶּבֶּרְדִּינַסְק שֶׁלְּחַיָּו מֵרוּחָהּ בְּפִיחַ תָּלוּ עַל פָּנָס דַּוְוקָא אַחֲרֵי שֶׁמָּצְאוּ בְּמַגָּפוֹ פֶּתֶק מְקוּמָּט עִם חוֹתֶמֶת... אֲבָל זֶה דָּבָר אַחֵר לַחֲלוּטִין. הוּא הָיָה עֲבַרְיָין-בּוֹלְשֵׁבִיק, וְהַחוֹתֶמֶת הַכְּחוּלָּה הָיְתָה חוֹתֶמֶת פְּלִילִית. הִיא הוֹבִילָה אוֹתוֹ אֶל הַפָּנָס, וְהַפָּנָס נִהְיֶה סִיבַּת מְחֹלָתִי (הָסֵר דְּאָגָה מִלִּבְּךָ, אֲנִי יוֹדֵעַ הֵיטֵב שֶׁאֲנִי חוֹלֶה).
בְּעֶצֶם, עוֹד לִפְנֵי קוֹלָיָה מַשֶּׁהוּ קָרָה לִי. הָלַכְתִּי מִשָּׁם כְּדֵי לֹא לִרְאוֹת כֵּיצַד תּוֹלִים בֶּן אָדָם, אֲבָל הַפַּחַד הָלַךְ אִיתִּי בְּרַגְלַיִים רוֹעֲדוֹת. בְּאוֹתוֹ הַזְּמַן לֹא יָכוֹלְתִּי לַעֲשׂוֹת דָּבָר כַּמּוּבָן, אַךְ כָּעֵת הָיִיתִי אוֹמֵר בְּאוֹמֶץ:
"אֲדוֹנִי הַגֵּנֵרָל, אַתָּה לֹא בֶּן אָדָם! אֵיךְ אַתָּה מֵעֵז לִתְלוֹת אֲנָשִׁים!"
רַק מִכָּךְ אַתָּה יָכוֹל לְהַסִּיק שֶׁאֵינֶנִּי מוּג לֵב, הִזְכַּרְתִּי אֶת הַחוֹתֶמֶת לֹא מִשּׁוּם שֶׁאֲנִי פּוֹחֵד מֵהַמָּוֶות. הוֹ לֹא, אֵינֶנִּי מְפַחֵד מִמֶּנּוּ. אִירֶה בְּעַצְמִי, וְזֶה יִקְרֶה בְּקָרוֹב, מִשּׁוּם שֶׁקּוֹלָיָה יְחַסֵּל אוֹתִי. אִירֶה בְּעַצְמִי כְּדֵי לֹא לִרְאוֹת וְלֹא לִשְׁמוֹעַ אֶת קוֹלָיָה. הַמַּחֲשָׁבָה עַל כָּךְ שֶׁיָּבוֹאוּ אֲנָשִׁים אֲחֵרִים... נִתְעֶבֶת.
יָמִים עַל יָמִים אֲנִי שׁוֹכֵב עַל הַסַּפָּה וּמַבִּיט בְּעַד הַחַלּוֹן. מֵעַל הַגִּינָּה הַיְּרוּקָּה שֶׁלָּנוּ יֶשְׁנוֹ חָלָל רֵיק, מֵאֲחוֹרָיו מִפְלֶצֶת צְהוּבָּה בַּת שֶׁבַע קוֹמוֹת שֶׁמַּפְנָה אֵלַיי קִיר אָטוּם נְטוּל חַלּוֹנוֹת, וּמַמָּשׁ תַּחַת הַגַּג – רִיבּוּעַ עֲנָקִי חָלוּד. שֶׁלֶט. מַעְבֶּדֶת שִׁינַּיִים. בָּאוֹתִיּוֹת לִבְנוֹת. בַּהַתְחָלָה שָׂנֵאתִי אוֹתוֹ. אַחֵר כָּךְ הִתְרַגַּלְתִּי, וְאִם לְפֶתַע פִּתְאוֹם הָיוּ מוֹרִידִים אוֹתוֹ, הוּא הָיָה חָסֵר לִי. הוּא מְרַצֵּד לְנֶגֶד עֵינַיי כָּל הַיּוֹם, אֲנִי מִתְרַכֵּז בּוֹ וּמְהַרְהֵר בִּדְבָרִים חֲשׁוּבִים רַבִּים. אַךְ הָעֶרֶב יוֹרֵד. הָרָקִיעַ מַשְׁחִיר, הָאוֹתִיּוֹת הַלְּבָנוֹת נֶעֱלָמוֹת מִן הָעַיִן. אֲנִי מַאֲפִיר וּמִתְמוֹסֵס בְּתוֹךְ סְבַךְ קוֹדֵר כְּמוֹ מַחְשְׁבוֹתַיי. דִּמְדּוּמִים – הַשָּׁעָה הַמַּפְחִידָה וְצוֹפֶנֶת הָרַע בִּימָמָה. הַכּוֹל מִתְעַמְעֵם, הַכּוֹל מְטַשְׁטֵשׁ. חֲתַלְתּוּל גִ'ינְגִ'י חִיוֵּור פּוֹתֵחַ בַּשִּׁיטוּט הַיּוֹמִי שֶׁלּוֹ בַּמִּסְדְּרוֹנוֹת בְּצַעֲדֵי קְטִיפָה, וַאֲנִי צוֹרֵחַ מִדֵּי פַּעַם. אַךְ אֵינֶנִּי מַרְשָׁה שֶׁיַּדְלִיקוּ אֶת הַמְּנוֹרָה, מִשּׁוּם שֶׁאִם תִּדְלֵק הַמְּנוֹרָה, אֶבְכֶּה כָּל הָעֶרֶב וְאָנִיף אֶת יָדַיי בְּזַעֲקוֹת שֶׁבֶר. עָדִיף לְחַכּוֹת בְּהַכְנָעָה לָרֶגַע שֶׁבּוֹ תִּבְעַר הַתְּמוּנָה הַחֲשׁוּבָה בְּיוֹתֵר, הָאַחֲרוֹנָה, בַּחֲשֵׁכָה הַמַּרְעִידָה.
אִמִּי הַזְּקֵנָה אָמְרָה לִי:
"לֹא אַחֲזִיק מַעֲמָד עוֹד הַרְבֵּה זְמַן כָּכָה. אֲנִי רוֹאֶה  רַק שִׁיגָּעוֹן. אַתָּה הַבְּכוֹר, וַאֲנִי יוֹדַעַת שֶׁאַתָּה אוֹהֵב אוֹתוֹ. תַּחֲזִיר אֶת קוֹלָיָה. תַּחֲזִיר. אַתָּה הַבְּכוֹר."
שָׁתַקְתִּי.
אָז אַתְּ כָּל כְּמִיהוֹתֶיהָ וּכְאֵבֶה הִיא בִּיטְּאָה בַּמִּילִּים:
"תִּמְצָא אוֹתוֹ! אַתָּה מַעֲמִיד פָּנִים שֶׁאֵין מָה לַעֲשׂוֹת, אֲבָל אֲנִי מַכִּירָה אוֹתְךָ. אַתָּה חָכָם וּמֵבִין כְּבָר מִזְּמַן שֶׁכָּל זֶה טֵירוּף. תָּבִיא אוֹתוֹ אֵלַיי לְיוֹם אֶחָד. אֶחָד. אֲשַׁחְרֵר אוֹתוֹ שׁוּב."
הִיא שֶׁיִּקְרֶה. הַאִם הָיְתָה מְשַׁחְרֶרֶת אוֹתוֹ שׁוּב?
שָׁתַקְתִּי.
"אֲנִי רוֹצֶה רַק לְנַשֵּׁק אֶת עֵינָיו. הֲרֵי יַהַרְגוּ אוֹתוֹ בְּכָל מִקְרֶה. אֵינְךָ מֵבִין? הוּא הַיֶּלֶד שֶׁלִּי. מִמִּי עוֹד עָלַיי לְבַקֵּשׁ? אַתָּה הַבְּכוֹר. תָּבִיא אוֹתוֹ."
לֹא עָמַדְתִּי בָּזֶה. חָמַקְתִּי מִמַּבָּטָהּ וְאָמַרְתִּי:
"טוֹב."
אֲבָל הִיא תָּפְסָה אוֹתִי בְּשַׁרְווּלֵי וְסוֹבְבָה אוֹתִי כָּךְ שֶׁתּוּכַל לְהַבִּיט בְּפָנַיי.
"לֹא, תִּשְׂבַּע שֶׁתָּבִיא אוֹתוֹ בַּחַיִּים."
אֵיךְ אֶפְשָׁר לְהִישָּׁבַע שְׁבוּעָה כָּזֹאת?
אַךְ אֲנִי, מְטוֹרָף שֶׁכְּמוֹתִי, נִשְׁבַּעְתִּי:
"נִשְׁבָּע."
לְאִמִּי יֵשׁ לֵב חַלָּשׁ. עִם הַמַּחֲשָׁבָה הַזֹּאת נָסַעְתִּי. אֲבָל רָאִיתִי אֶת עַמּוּד הַפָּנָס הַמְּעוּקָּם בברדיינסק. אֲדוֹנִי הַגֵּנֵרָל, אֲנִי מַסְכִּים שֶׁפָּשַׁעְתִּי לֹא פָּחוֹת מִמְּךָ, אֲנִי נוֹשֵׂא בְּאַחְרָיוּת גְּדוֹלָה כְּלַפֵּי הָאָדָם הַמָּרוּחַ בַּפִּיחַ, אֲבָל אָחִי לֹא קָשׁוּר לְכָךְ. הוּא בֶּן תְּשַׁע-עֶשְׂרֵה.
אַחֲרֵי בְּרַדְיַינְסְק עָמַדְתִּי בִּנְחִישׁוּת בִּשְׁבוּעָתִי וּמָצָאתִי אוֹתוֹ לְיַד נַחַל קָטָן, בְּמֶרְחָק שֶׁל כְּעֶשְׂרִים קִילוֹמֶטְרִים. הָיָה יוֹם בָּהִיר בִּמְיוּחָד. בַּדֶּרֶךְ אֶל הַכְּפָר שֶׁהִדִּיף רֵיחַ שְׂרֵיפָה, הִתְקַדֵּם טוּר פָּרָשִׁים בְּתוֹךְ עַנְנַת אָבָק לְבָנָה עֲכוּרָה. הוּא רֶכֶב בִּקְצֵה הַשּׁוּרָה הָרִאשׁוֹנָה, וּמִצְּחִיַּית כּוֹבָעוֹ כִּיסְּתָה אֶת עֵינָיו. אֲנִי זוֹכֵר הַכּוֹל, הַדַּרְבָּן הַיְּמָנִי נָגַע בְּעִקְבּוֹ. רְצוּעַת כּוֹבַע הַמִּצְחִייָּה נִמְתְּחָה לְאוֹרֶךְ הַלֶּחִי וּמִתַּחַת לַסַּנְטֵר.
"קוֹלָיָה! קוֹלָיָה!" צָעַקְתִּי וְרַצְתִּי אֶל הַתְּעָלָה שֶׁבְּצַד הַדֶּרֶךְ.
הוּא נִרְעָד. מֵבִין הַשּׁוּרוֹת סוֹבְבוּ הַחַיָּילִים הַקּוֹדְרִים וְהַמְּיוּזָּעִים אֶת רָאשֵׁיהֶם.
"אָה, אָח!" הוּא צָעַק בִּתְשׁוּבָה. מִשּׁוּם מָה מֵעוֹלָם לֹא קָרָא לִי בִּשְׁמִי, אֶלָּא תָּמִיד אָח. אֲנִי מְבוּגָּר מִמֶּנּוּ בְּעֶשֶׂר שָׁנִים. וְהוּא תָּמִיד הִקְשִׁיב בִּתְשׂוּמֶת לֵב לִדְבָרַיי. "עַמּוּד. עַמּוּד כָּאן," הוּא הִמְשִׁיךְ, "לְיַד הַחוּרְשָׁה. אֲנַחְנוּ תֶּכֶף חוֹזְרִים. אֲנִי לֹא יָכוֹל לַעֲזוֹב אֶת הַגְּדוּד."
בִּקְצֵה הַחוּרְשָׁה, בְּמֶרְחָק מָה מֵחַיָּילֵי הַגְּדוּד שֶׁיָּרְדוּ מֵהַסּוּסִים, עִישְּׁנוּ בְּתַאֲווֹה. הָיִיתִי רָגוּעַ וְתַקִּיף. כָּל זֶה הָיָה טֵירוּף. אִימָּא צְדָקָה לַחֲלוּטִין.
לָחַשְׁתִּי לוֹ:
"אֵיךְ שֶׁתַּחְזְרוּ מֵהַכְּפָר, תִּסַּע אִיתִּי אֶל הָעִיר. וְאָז תֵּצֵא מִכָּאן וּלְעוֹלָם לֹא תַּחֲזוֹר."
"מָה קָרָה לְךָ, אָח?"
"שְׁתוֹק," אָמַרְתִּי, "שְׁתוֹק. אֲנִי יוֹדֵעַ עַל מָה אֲנִי מְדַבֵּר."
הַפָּרָשִׁים עָלוּ עַל סוּסֵיהֶם, הִתְנוֹדְדוּ וְטוֹפְפוּ לְעֵבֶר תִּימְרוֹת הֶעָשָׁן הַשְּׁחוֹרוֹת. בְּמֶרְחָק נִשְׁמָע הַלְמוּת. הַלְמוּת דְּפִיקוֹת מְהִירוּת.
מָה כְּבָר יָכוֹל לִקְרוֹת בְּשָׁעָה. הֵם יַחְזְרוּ. הִתְמַקַּמְתִּי וְהִמְתַּנְתִּי לְיַד הָאוֹהֶל עִם הַצְּלָב הָאָדוֹם.
כַּעֲבוֹר שָׁעָה רָאִיתִי אוֹתוֹ. הוּא שָׁב בְּאוֹתָהּ הַטְּפִיפָה. אֲבָל הַגְּדוּד לֹא הָיָה. רַק שְׁנֵי פָּרָשִׁים עִם כִּידוֹנִים רִכְבּוֹ מִצְּדָדָיו, וְאֶחָד מֵהֶם – הַיְּמָנִי – רָכַן אֶל אָחִי מִדֵּי פַּעַם בְּפַעַם, כְּאִילּוּ לָחַשׁ לוֹ מַשֶּׁהוּ. מִצְמַצְתִּי כְּנֶגֶד הַשֶּׁמֶשׁ וְהִבַּטְתִּי בְּתַהֲלוּכַת הַתַּחְפּוֹשׂוֹת הַמּוּזָרָה. הוּא הָלַךְ בְּכוֹבַע מִצַּחֶיהָ אָפוֹר, וְחָזַר בְּאָדוֹם. הַשֶּׁמֶשׁ שָׁקְעָה. נוֹתְרָה רַק צְלָלִית שְׁחוֹרָה מִכּוֹתֶרֶת בְּבוֹהַק. לֹא הָיָה שֵׂיעָר וְלֹא הָיָה מֵצַח. בִּמְקוֹמוֹ הָיָה כֶּתֶר אָדוֹם עִם בְּלִיטוֹת צְהוּבּוֹת.
אָחִי, הֶפְרֵשׁ, חָבוּשׁ כֶּתֶר אָדוֹם מְדוּבְלָל, יָשַׁב לְלֹא נִיעַ עַל גַּבֵּי סוּס מְיוּזָּע, וְאִלְמָלֵא תָּמַךְ בּוֹ הַפָּרָשׁ שֶׁמִּיָּמֵינוּ, הָיָה נִדְמֶה שֶׁהוּא בְּדַרְכּוֹ לַמִּצְעָד.
הַפָּרָשׁ יָשַׁב גֵּאֶה בָּאוּכָּף, אַךְ הוּא הָיָה עִיוֵּור וְאִילֵּם. שְׁנֵי כְּתָמִים אֲדוּמִּים וּפַסִּים מְרוּחִים הָיוּ בַּמָּקוֹם שֶׁלִּפְנֵי שָׁעָה זֹהַר בּוֹ זוּג עֵינַיִים צְלוּלוֹת...
הַפָּרָשׁ שֶׁמִּשְּׂמֹאל יָרַד מִסּוּסוֹ, תָּפַס בְּיַד שְׂמֹאל אֶת הַמּוֹשְׁכוֹת, וּבְיָמֵינוּ מָשַׁךְ בַּעֲדִינוּת בְּיָדוֹ שֶׁל קוֹלָיָה. הוּא הִתְנוֹדֵד.
קוֹל אָמַר:
"הַמִּתְנַדֵּב שֶׁלָּנוּ... חָטַף רְסִיס. חוֹבֵשׁ, קָרָא לְרוֹפֵא..."
הַשֵּׁנִי נֶאֱנַח וְאָמַר:
"אהממ... לָמָּה לִקְרוֹא לְרוֹפֵא, חָבֵר? מוּטָב שֶׁתָּבִיא כְּבָר כּוֹמֶר.
אָז הִתְעַבָּה הַמְעָטָה הַשָּׁחוֹר וְטַשְׁטֵשׁ אֶת הַכּוֹל, גַּם אֶת כִּיסּוּי הָרֹאשׁ...
הִתְרַגַּלְתִּי לְכָל. לַבִּנְיָין הַלָּבָן שֶׁלָּנוּ, לַדִּימְדּוּמִים, לֶחָתוּל הַגִּ'ינְגִּ'י שֶׁמִּתְגָּרֵד עַל מַשְׁקוֹף הַדֶּלֶת, אַךְ אֵינִי יָכוֹל לְהִתְרַגֵּל לְבִיקּוּרָיו. בַּפַּעַם הָרִאשׁוֹנָה שֶׁזֶּה קָרָה, כְּשֶׁעוֹד גַּרְתִּי לְמַטָּה בְּמִסְפָּר 63, הוּא יָצָא מִן הַקִּיר. הוּא חָבַשׁ אֶת הַכֶּתֶר הָאָדוֹם. לֹא הָיָה בָּזֶה שׁוּם דָּבָר מַפְחִיד. רָאִיתִי אוֹתוֹ כָּךְ בַּחֲלוֹמוֹת. אֲבָל יָדַעְתִּי שֶׁאִם הוּא חוֹבֵשׁ אֶת הַכֶּתֶר הָאָדוֹם סִימָן שֶׁהוּא מֵת. אַחַר כָּךְ הוּא דִּיבֵּר, הֵנִיעַ אֶת שְׂפָתָיו שֶׁהָיוּ מְצוּפּוֹת בְּדָם קָרוּשׁ. הוּא פִּישֵּׂק אוֹתָן לְאִטּוֹ, נַקַשׁ בַּעֲקֵבָיו, הֵנִיף אֶת יָדוֹ אֶל הַכֶּתֶר בַּהַצְדָּעָה וְאָמַר: "אָח, אֲנִי לֹא יָכוֹל לַעֲזוֹב אֶת הַגְּדוּד."
מֵאָז זֶה תָּמִיד אוֹתוֹ הַדָּבָר. הוּא בָּא לָבוּשׁ בְּחוּלְצַת הַמַּדִּים שֶׁלּוֹ, רְצוּעוֹת בְּהַצְלֵב, חֶרֶב צֶ'רְקֵסִית מְעוּקֶּמֶת וְדוֹרְבָנוֹת שׁוֹקְטִים, וְאוֹמֵר אֶת אוֹתוֹ הַדָּבָר. הַצְדָּעָה וְאָז: "אָח, אֲנִי לֹא יָכוֹל לַעֲזוֹב אֶת הַגְּדוּד."
אִי אֶפְשָׁר לְדַמְיֵין מָה הוּא עוֹלֵל לִי בַּפַּעַם הָרִאשׁוֹנָה! הוּא עוֹרֵר בֶּהָלָה בְּכָל הַמִּרְפָּאָה. כָּךְ אוֹ כָּךְ, הָיִיתִי מְחוּסָּל. אֲנִי חוֹשֵׁב בְּהִיגָּיוֹן: אִם הוּא חוֹבֵשׁ אֶת נֵזֶר הַקְּבוּרָה סִימָן שֶׁהוּא מֵת, וְאִם הַמֵּתִים בָּאִים לְשׂוֹחֵחַ אִיתִּי, מַשְׁמָע שֶׁהִשְׁתַּגַּעְתִּי.
כֵּן. הִנֵּה הַדִּמְדּוּמִים. הַשָּׁעָה לָתֵת אֶת הַדִּין. אֲבָל פַּעַם אַחַת קָרָה שֶׁנִּרְדַּמְתִּי, וְרָאִיתִי אֶת הַסָּלוֹן עִם רָהִיטֵי הַקְּטִיפָה הָאֲדוּמָּה הַמְּהוּהָה. הַכּוּרְסָה הַנּוֹחָה בַּעֲלַת הָרֶגֶל הַסְּדוּקָה. בְּמִסְגֶּרֶת מְאוּבֶּקֶת וּשְׁחוֹרָה הַדְּיוֹקָן עַל הַקִּיר. פְּרָחִים בַּמַּעֲמָדִים. הַפְּסַנְתֵּר הָיָה פָּתוּחַ, וְעָלָיו פַּרְטִיטוּרָה שֶׁל "פָאוּסְט". הוּא נִיצָּב בַּדֶּלֶת וְשִׂמְחָה פְּרָאִית נִיצְּתָה בְּלִבִּי. הוּא לֹא הָיָה פָּרָשׁ. הוּא הָיָה כְּפִי שֶׁהָיָה לִפְנֵי הַיָּמִים הָאֲרוּרִים. בַּמְּעִיל הַשָּׁחוֹר עִם הַמַּרְפֵּק הַמָּרוּחַ בְּסִיד. עֵינָיו הַחַיּוֹת צָחֲקוּ בְּשׁוֹבְבוּת, וְתַלְתַּל נָפַל עַל מִצְחוֹ. הוּא נָד לְעֶבְרִי:
"אָח, בּוֹא לַחֶדֶר שֶׁלִּי. אַרְאֶה לְךָ מַשֶּׁהוּ...!"
הָאוֹר שֶׁקֶּרֶן מֵעֵינָיו הֵאִיר אֶת הַסָּלוֹן וְעוֹל רִגְשֵׁי הָאָשָׁם נָמֵס בְּתוֹכִי. הַיּוֹם הָרָה הָאָסוֹן שֶׁבּוֹ אָמַרְתִּי לוֹ "לְךָ" מֵעוֹלָם לֹא הָיָה, לֹא הָיָה הַלְמוּת וְלֹא תִּימְרוֹת עָשָׁן. הוּא מֵעוֹלָם לֹא עָזַב, וְלֹא הָיָה פָּרָשׁ. הוּא נִיגֵּן בִּפְסַנְתֵּר,  הַקְּלִידִים הַלְּבָנִים הִצְטַלְצְלוּ, אֲלוּמַּת הָאוֹר הַזְּהוּבָה נִפְרְשָׂה עַל הַכּוֹל, וְקוֹלוֹ הָיָה חַי וְצוֹחֵק.
אַחֵר כָּךְ הִתְעוֹרַרְתִּי. וְאֵין שׁוּם דָּבָר. אֵין אוֹר, וְאֵין עֵינַיִים. לֹא חָלַמְתִּי חֲלוֹם כָּזֶה שׁוּב. וּכְבָר בְּאוֹתוֹ הַלַּיְלָה, עַל מְנַת לְהַכְבִּיד אֶת עוֹל יִיסּוּרַיי, הוּא בְּכָל זֹאת בָּא, בִּצְעָדִים חֲרִישִׁיִּים, הֶפְרֵשׁ בְּמַדֵּי צָבָא מְלֵאִים, וְאָמַר אֶת מָה שֶׁהֶחֱלִיט לוֹמַר לִי לְנַצֵּחַ.
הֶחְלַטְתִּי לָשִׂים לָזֶה סוֹף. אָמַרְתִּי לוֹ בְּתוֹקֶף:
"מָה אַתָּה,  הַתַּלְיָין הַנִּצְחִי שֶׁלִּי? לְשֵׁם מָה אַתָּה בָּא? אֲנִי מוֹדֶה בְּכוֹל. אֲנִי מֵסִיר מִמְּךָ אֶת הָאַשְׁמָה וְלוֹקֵחַ אוֹתָהּ עַל עַצְמִי, עַל כָּךְ שֶׁשָּׁלַחְתִּי אוֹתְךָ אֶל מוֹתְךָ. אֲנִי נוֹטֵל עַל עַצְמִי גַּם אֶת אַשְׁמַת הַתְּלִיָּיה. מֵאַחַר שֶׁאֲנִי מוֹדֶה בְּכָל זֶה, אָנָּא סְלַח לִי וְהַנַּח לִי לְנַפְשִׁי.
אֲנִי אוֹמֵר לְךָ, אֲדוֹנִי הַגֵּנֵרָל, הוּא שָׁתַק אֲבָל לֹא הָלַךְ.
אָז כֹּה מַר הָיָה לִי מִיִּיסּוּרַיי שֶׁבִּיקַּשְׁתִּי בְּכָל מְאוֹדִי שֶׁיָּבוֹא אֵלֶיךָ וְלוּ פַּעַם אַחַת וְיָנִיף אֶת יָדוֹ אֶל הַכֶּתֶר בַּהַצְדָּעָה. אֲנִי מַבְטִיחַ לָךְ שֶׁהָיִיתָ מְחוּסָּל, בְּדִיּוּק כָּמוֹנִי. בְּאִבְחָה אַחַת. אִם כִּי בְּעֶצֶם, אוּלַי גַּם אַתָּה לֹא בּוֹדֵד בַּלֵּילוֹת? מִי יוֹדֵעַ אִם הַהוּא הַמָּרוּחַ בַּפִּיחַ מֵהַפָּנָס בְּבַרְדְּיַינְסְק אֵינוֹ מְבַקֵּר אוֹתְךָ? אִם כָּךְ, אָז בְּצֶדֶק אֲנַחְנוּ סוֹבְלִים. אֲנִי שָׁלַחְתִּי אֶת קוֹלָיָה לְסַיֵּיעַ לָךְ בִּתְלִיָּיה, אֲבָל אַתָּה הוֹצָאַת אוֹתָהּ לַפּוֹעַל בְּעַצְמְךָ. בִּפְקוּדָּה בְּעַל פֶּה בִּלְבַד.
וּבְכֵן, הוּא לֹא הָלַךְ. אָז הִבְהַלְתִּי אוֹתוֹ בִּצְרָחָה. כּוּלָּם הִתְעוֹרְרוּ. הָאָחוֹת בָּאָה בְּרִיצָה, הֵעִירוּ אֶת אִיבְּן וְסִילֶיְיבִּיץ'. לֹא רָצִיתִי לְהַתְחִיל אֶת הַיּוֹם הַבָּא, אֲבָל לֹא נָתְנוּ לִי לִגְמוֹר אֶת עַצְמִי. קָשְׁרוּ אוֹתִי בִּרְצוּעוֹת בַּד, קָרְעוּ אֶת הַזְּכוּכִית מִידַּיי וְחָבְשׁוּ אוֹתִי. מֵאָז אֲנִי בְּמַס' 27. אַחֲרֵי שֶׁסִּימְּמוּ אוֹתִי נִהְיֵיתִי מְנוּמְנָם וְשָׁמַעְתִּי אֶת הָאָחוֹת אוֹמֶרֶת בַּמִּסְדְּרוֹן:
"מִקְרֶה אָבוּד."
זֶה נָכוֹן. אֲנִי אָבוּד. לַשָּׁוְוא אֲנִי מְחַכֶּה בְּיָגוֹן מְיַיסֵּר בִּשְׁעַת דִּימְדּוּמִים לַחֲלוֹם שֶׁיָּבוֹא – לַחֶדֶר הַיָּשָׁן וְהַמּוּכָּר וּלְאוֹר הָרוֹגַע מֵעֵינָיו הַשְּׁלֵווֹת. אַךְ כָּל זֶה אָבַד לְעוֹלָם. הַנֵּטֶל בִּלְתִּי פּוֹסֵק. וּבַלַּיְלָה אֲנִי מְחַכֶּה בְּהַכְנָעָה לְפָרֵשׁ הַמּוּכָּר בַּעַל הָעֵינַיִים הָעִיוְּורוֹת שֶׁיָּבוֹא וְיֹאמַר לִי בִּצְרִידוּת:
"אֲנִי לֹא יָכוֹל לַעֲזוֹב אֶת הַגְּדוּד."
כֵּן, אֲנִי אָבוּד. הוּא יְחַסֵּל אוֹתִי.





https://www.shortstoryproject.com/he/story/%d7%94%d7%9b%d7%aa%d7%a8-%d7%94%d7%90%d7%93%d7%95%d7%9d/
#אַחִים#חַיָּילִים#מִלְחָמָה#רוּסְיָה#רוסיההסובייטית