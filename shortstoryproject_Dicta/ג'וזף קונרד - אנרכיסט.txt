בַּשָּׁנָה הַהִיא עָשִׂיתִי כִּמְעַט חוֹדְשַׁיִים שְׁלֵמִים שֶׁל הָעוֹנָה הַשְּׁחוּנָה בְּאַחַת הַחַוּוֹת – חַוַּות הַבַּקָּר הַמֶּרְכָּזִית, לְמַעֲשֶׂה – שֶׁל חֶבְרָה מְפוּרְסֶמֶת לְיִיצּוּר תַּמְצִית בָּשָׂר.בִּי-אוֹ-אֵס. בו"ס. וַדַּאי רְאִיתֶם אֶת שְׁלוֹשׁ הָאוֹתִיּוֹת הַמּוּפְלָאוֹת הָאֵלֶּה בְּעַמּוּדֵי הַפִּרְסוּם שֶׁל מָגָזִינִים וְעִיתּוֹנִים, בְּחַלּוֹנוֹת רַאֲווֹה שֶׁל סוֹחֲרֵי מָזוֹן, וּבְלוּחוֹת הַשָּׁנָה הַבָּאָה שֶׁאַתֶּם מְקַבְּלִים בַּדּוֹאַר – בְּדַף שֶׁל חוֹדֶשׁ נוֹבֶמְבֶּר. הֵם מְפִיצִים גַּם עֲלוֹנִים, כְּתוּבִים בְּסִגְנוֹן מִתְלַהֵב עַד גִּיחוּךְ וּבְכַמָּה שָׂפוֹת, וּבָהֶם סְטָטִיסְטִיקָה עַל שְׁחִיטָה וְטֶבַח שֶׁיְּכוֹלָה לִגְרוֹם גַּם לְטוּרְקִי לְהַחֲוִויר. הָ"אָמָּנוּת" שֶׁמְּאַיֶּירֶת אֶת הַ"סִפְרוּת" הַזֹּאת מַצִּיגָה בִּצְבָעִים בּוֹרְקִים שׁוֹר גָּדוֹל וְזוֹעֵם רוֹמֵס נָחָשׁ צָהוֹב שֶׁמִּתְפַּתֵּל בַּדֶּשֶׁא יָרוֹק-אִזְמַרְגָּד עַל רֶקַע שָׁמַיִם בְּכָחוֹל יְרַקְרַק. זֶה אַכְזָרִי וְגַם אָלֵגוֹרִי. הַנָּחָשׁ מְסַמֵּל מַחֲלָה, חוּלְשָׁה – אוֹ אוּלַי סְתָם רָעָב, שֶׁהוּא-הוּא הַמַּחֲלָה הַכְרוֹנִית שֶׁל רוֹב הַמִּין הָאֱנוֹשִׁי. כּוּלָּם מַכִּירִים כַּמּוּבָן אֶת ב-ו-ס בע"מ, מוּצָרִים שֶׁאֵין כְּמוֹתָם: וִינוֹבּוֹס, גְּ'לִיבּוּס, וְהַמּוּצָר הַמּוּשְׁלָם הֶחָדָשׁ שֶׁאֵין דּוֹמֶה לוֹ, טְרִיבוּס, הַמַּצִּיעַ לָכֶם מָזוֹן שֶׁאֵינֶנּוּ רַק מְרוּכָּז בִּמְיוּחָד אֶלָּא גַּם מְעוּכָּל לְמֶחֱצָה. כָּזוֹ הִיא, מִתְבָּרֵר, הָאַהֲבָה שֶׁרוֹחֶשֶׁת הַחֶבְרָה בע"מ לִבְנֵי הָאָדָם – מִשְׁתַּוּוֹה לְאַהֲבַת אַבָּא וְאִמָּא פִּינְגְּוִוין לְגוֹזְלֵיהֶם הָרְעֵבִים.
מוּבָן שֶׁיֵּשׁ לְהִשְׁתַּמֵּשׁ בְּאוֹפֶן פְּרוֹדוּקְטִיבִי בְּהוֹן שֶׁל הַמְּדִינָה. אֵינִי יָכוֹל לוֹמַר דָּבָר נֶגֶד הַחֶבְרָה בע"מ. אַךְ דַּוְוקָא מִשּׁוּם שֶׁגַּם אֲנִי רוֹחֵשׁ רִגְשִׁי חִיבָּה לִבְנֵי אָדָם, מְצַעֶרֶת אוֹתִי שִׁיטַת הַפִּרְסוּם הַמּוֹדֶרְנִית. עִם כָּל הָרְאָיוֹת שֶׁזּוֹ מַצִּיגָה לְיַזָּמוּת, לְכוֹשֶׁר הַמְצָאָה, לְעַזּוּת מֵצַח וּלְתוּשִׁיָּיה שֶׁל אִינְדִּיבִידוּאָלִים מְסוּיָּמִים, הֲרֵי שֶׁהִיא מוֹכִיחָה לְדַעְתִּי אֶת שְׁכִיחוּתָהּ הָרְחָבָה שֶׁל הַצּוּרָה הַמֶּנְטָלִית הַבְּזוּיָה הַקְּרוּיָה נָאִיבִיּוֹת.
בַּחֲלָקִים שׁוֹנִים שֶׁל הָעוֹלָם הַמְּתוּרְבָּת וְהַלֹּא מְתוּרְבָּת כְּבָר נֶאֱלַצְתִּי לִבְלוֹעַ אֶת ב-ו-ס, פָּחוֹת אוֹ יוֹתֵר לְתוֹעַלְתִּי, אִם כִּי לְלֹא הֲנָאָה רַבָּה. כְּשֶׁמְּכִינִים אֶת הַתַּמְצִית הַזֹּאת עִם מַיִם חַמִּים וְשֶׁפַע שֶׁל פִּלְפֵּל שָׁחוֹר שֶׁמַּעֲלִים אֶת הַטַּעַם, הַתּוֹצָאָה אֵינֶנָּה בְּעֶצֶם בִּלְתִּי סְבִירָה. אַךְ אֶת הַפִּרְסוֹמוֹת שֶׁלָּהּ מֵעוֹלָם לֹא אָכַלְתִּי. אוּלַי מִפְּנֵי שֶׁהֵן לֹא מִתְאַמְּצוֹת מַסְפִּיק. הִנֵּה לְמֵיטַב זִיכְרוֹנִי הֵן אֵינָן מַבְטִיחוֹת עֲלוּמֵי נֶצַח לַמִּשְׁתַּמְּשִׁים בָּב-ו-ס, וְטֶרֶם נִטְעַן כִּי לְמוּצָרִים נִכְבָּדִים אֵלֶּה הַיְּכוֹלֶת לְהָקִים מֵתִים מֵעָפָר. וַאֲנִי תּוֹהֶה, לָמָּה לְהִצְטַנֵּעַ כָּךְ בְּאִיפּוּק? אִם כִּי סְבוּרָנִי שֶׁאוֹתִי גַּם בְּטִיעוּנִים כָּאֵלֶּה הֵם לֹא הָיוּ מַצְלִיחִים לִקְנוֹת. כִּי אֲנִי אוּלַי סוֹבֵל מִצּוּרָה מֶנְטָלִית בְּזוּיָה כָּלְשֶׁהִי (הֲרֵי אֵינִי אֶלָּא אָדָם), אֲבָל לֹא מִזּוֹ הַנְּפוֹצָה. אֲנִי אֵינֶנִּי נָאִיבִי.
אָכֵן הִשְׁתַּדַּלְתִּי כָּאן לַחֲשׂוֹף בִּבְהִירוּת אֶת הַהַצְהָרָה הַזֹּאת עַל אוֹדוֹתַי בְּהֶקְשֵׁר לַסִּיפּוּר שֶׁלְּהַלָּן. אֶת הָעוּבְדּוֹת בָּדַקְתִּי כְּכָל הָאֶפְשָׁר. מָצָאתִי אֶת קִטְעֵי הָעִיתּוֹנִים הַצָּרְפָתִיִּים, וְגַם דִּיבַּרְתִּי עִם מְפַקֵּד הַמִּשְׁמָר הַצְּבָאִי בְּאֵיל רוֹיָאל, הָאִי הַמַּלְכוּתִי – כְּשֶׁהִגַּעְתִּי בְּמַהֲלַךְ נְדוּדֵי לְקָאיֶין. אֲנִי מַאֲמִין כִּי הַסִּיפּוּר אֲמִיתִּי מֵעִיקָּרוֹ. מְדוּבָּר בְּסִיפּוּר שֶׁאִישׁ, לְדַעְתִּי, לֹא הָיָה מַמְצִיא עַל עַצְמוֹ, מֵאַחַר שֶׁאֵינֶנּוּ מַרְשִׁים אוֹ מַחֲמִיא וְאַף אֵינוֹ מַצְחִיק דַּיּוֹ לְהַעֲנִיק סִיפּוּק לְאֵיזוֹ יוּהֲרָה מְעוּוֶּתֶת.
עִנְיָינוֹ בִּמְכוֹנָאֵי שֶׁל סְפִינַת הַקִּיטוֹר הַשַּׁיֶּיכֶת לְחַוַּות הַבַּקָּר מֵרַאנְיוֹן שֶׁל חֶבְרַת ב-ו-ס בע"מ. חַוּוֹה זוֹ הִיא גַּם אִי – אִי בְּגוֹדֶל מָחוֹז קָטָן, הַמְּמוּקָּם בְּשֶׁפֶךְ נָהָר דְּרוֹם-אָמֵרִיקָנִי גָּדוֹל. אִי פִּרְאִי וּנְטוּל יוֹפִי, אֲבָל הָעֵשֶׂב הַצּוֹמֵחַ שָׁם בַּמִּישׁוֹרִים הַנְּמוּכִים נַיְּחֵן כַּנִּרְאֶה בִּסְגוּלּוֹת מְזִינוֹת וּבְטַעַם יוֹצֵא מִגֶּדֶר הָרָגִיל. בָּאִי הַזֶּה מְהַדְהֵד קוֹל גְּעִיָּיה שֶׁל אֵינְסְפוֹר עֲדָרִים – צְלִיל עָמוֹק וּמְיַיסֵּר מִתַּחַת לַשָּׁמַיִם הַפְּתוּחִים, הָעוֹלֶה כְּמוֹ מְחָאָה מִפְלַצְתִּית שֶׁל אֲסִירִים הַנִּידּוֹנִים לְמָוֶות. בַּיַּבֶּשֶׁת, מֶרְחָק שְׁלוֹשִׁים קִילוֹמֶטְרִים שֶׁל מֵי בּוֹץ מְרוּבָּבִים, שׁוֹכֶנֶת עִיר שֶׁשְּׁמָהּ, יֵשׁ לְצַיֵּין, הוֹרְטָה.
אֲבָל תְּכוּנָתוֹ הַמְּעַנְיֶינֶת בְּיוֹתֵר שֶׁל הָאִי הַזֶּה (שֶׁכְּמוֹתוֹ כְּמוֹשֶׁבֶת עוֹנָשִׁין שֶׁל בֵּקֶר שֶׁדִּינוֹ נִגְזַר) טְמוּנָה בֶּהֱיוֹתוֹ בֵּית גִּידּוּלוֹ הַיָּחִיד, כְּכָל הַיָּדוּעַ, שֶׁל פַּרְפַּר נָדִיר וִיפֵהפֶה. זַן שֶׁנְּדִירוּתוֹ רַבָּה עוֹד יוֹתֵר מִיּוֹפְיוֹ, מָה שֶׁאוֹמֵר עָלָיו לֹא מְעַט. הִזְכַּרְתִּי כְּבָר אֶת נְדוּדַי. בַּתְּקוּפָה הַהִיא נָסַעְתִּי מִטַּעַם עַצְמִי בִּלְבַד, וּבִמְתִינוּת שֶׁהִיא זָרָה לְיָמֵינוּ אֵלֶּה שֶׁל כַּרְטִיסִים לְמַסָּעוֹת סְבִיב הָעוֹלָם. הָיְיתָה לִי אֲפִילּוּ מַטָּרָה. אֲנִי בְּעֶצֶם –  "חָהּ, חָהּ, חָהּ! – רוֹצֵחַ פַּרְפָּרִים נוֹאָשׁ. חָהּ, חָהּ, חָהּ!"
בְּנִימָה זוֹ דִּיבֵּר עַל עִיסּוּקִי מַר הָארִי גִי, מְנַהֵל תַּחֲנַת הַבַּקָּר. נִדְמֶה הָיָה שֶׁהוּא מְיַיחֵס לִי אֶת הָאַבְּסוּרְד הַגָּדוֹל בְּיוֹתֵר בָּעוֹלָם. חֶבְרַת ב-ו-ס בע"מ, לְעוּמַּת זֹאת, יִיצְּגָה מִבְּחִינָתוֹ אֶת שִׂיא הֶישֵּׂגֶיהָ שֶׁל הַמֵּאָה הַתְּשַׁע עֶשְׂרֵה. אֲנִי מְשׁוּכְנָע שֶׁהוּא נָהַג לִישׁוֹן עִם חוֹתָלוֹת וְדוֹרְבָנוֹת לְרַגְלָיו. אֶת יָמָיו עָשָׂה עַל הָאוּכָּף, דָּהַר עַל פְּנֵי הַמִּישׁוֹרִים כְּשֶׁבְּעִקְבוֹתָיו שׁוּרָה שֶׁל רוֹכְבִים פִּרְאִיִּים לְמֶחֱצָה, שֶׁקָּרְאוּ לוֹ דּוֹן אֶנְרִיקֶה וְלֹא הָיְיתָה לָהֶם דֵּעָה מְפוֹרֶשֶׁת כָּלְשֶׁהִי עַל חֶבְרַת ב-ו-ס בע"מ שֶׁשִּׁילְּמָה אֶת מַשְׂכּוּרְתָּם. הוּא הָיָה מְנַהֵל מִצְטַיֵּין, אֲבָל אֵינֶנִּי מֵבִין לָמָּה הִרְגִּישׁ צוֹרֶךְ, כְּשֶׁנִּפְגַּשְׁנוּ בַּאֲרוּחוֹת, לְהַעֲנִיק לִי חֲבָטָה בַּגַּב וְלַחֲקוֹר בְּקוֹל רָם וּמַלְעִיג: "מָה מַצַּב הַסְּפּוֹרְט הַקַּטְלָנִי הַיּוֹם? הַפַּרְפָּרִים מִתְחַזְּקִים? חָהּ, חָהּ, חָהּ!" – מָה גַּם שֶׁהוּא גַּבָּהּ מִמֶּנִּי שְׁנֵי דּוֹלָרִים לְיוֹם עֲבוּר הָאֵירוּחַ שֶׁל חֶבְרַת ב-ו-ס בע"מ (בַּעֲלַת הוֹן שֶׁל 1,500,000 ליש"ט), סְכוּם כֶּסֶף שֶׁבְּלִי סָפֵק נִכְלַל בְּאוֹתָהּ שָׁנָה בְּמַאֲזַן הַחֶבְרָה. "אֵינֶנִּי חוֹשֵׁב שֶׁפָּחוֹת מִזֶּה יִהְיֶה הוֹגֵן כְּלַפֵּי הַחֶבְרָה שֶׁלִּי," הוּא צִייֵּן בִּרְצִינוּת תְּהוֹמִית, כַּאֲשֶׁר קָבַעְתִּי אִיתּוֹ אֶת תְּנָאֵי שְׁהוּתִי בָּאִי.
אִם אִינְטִימִיּוּת שֶׁל יַחֲסֵי מִין בְּהֶעְדֵּר כָּל רֶגֶשׁ חַבְרֵי לֹא הָיְיתָה נֶחֱשֶׁבֶת מְתוֹעֶבֶת, אָז גַּם הַהִתְלוֹצְצוּת שֶׁלּוֹ הָיְיתָה נֶחֱשֶׁבֶת בִּלְתִּי מַזִּיקָה. יְתֵרָה מִכָּךְ, הַבְּדִיחוֹת שֶׁלּוֹ לֹא הָיוּ מְשַׁעַשְׁעוֹת בִּמְיוּחָד. הֵן נִבְנוּ מְחַזְּרוֹת מַתִּישׁוֹת עַל מִשְׁפְּטֵי תֵּיאוּר הַמִּתְיַיחֲסִים לַאֲנָשִׁים בְּלִוְויַית פִּרְצֵי צְחוֹק. "רוֹצֵחַ פַּרְפָּרִים נוֹאָשׁ. חָהּ, חָהּ, חָהּ!" הָיָה דּוּגְמָה אַחַת לַשְּׁנִינוּת הַמּוּזָרָה שֶׁלּוֹ שֶׁהוּא עַצְמוֹ נֶהֱנֶה מִמֶּנָּה מְאוֹד. וּמִתּוֹךְ אוֹתוֹ הֲלוֹךְ רוּחַ שֶׁל הוּמוֹר אָנִין הוּא הַסָּב יוֹם אֶחָד אֶת תְּשׂוּמֶת לִבִּי אֶל מְכוֹנַאי סְפִינַת הַקִּיטוֹר, שָׁעָה שֶׁטִּיַּילְנוּ עַל הַשְּׁבִיל לְצַד הַמִּפְרָץ הַצַּר.
רֹאשׁוֹ וּכְתֵפָיו שֶׁל הָאִישׁ נִגְלוּ מֵעַל הַסִּיפּוּן שֶׁהָיוּ פְּזוּרִים עָלָיו שְׁלַל כְּלֵי עֲבוֹדָה שֶׁלּוֹ וְכַמָּה חֶלְקֵי מְכוֹנוֹת. הוּא עָסַק בְּתִיקּוּן הַמְּנוֹעִים. לְשֵׁמַע קוֹל צְעָדֵינוּ הוּא הָרִים בַּחֲשָׁשׁ פַּרְצוּף מְטוּנָּף בַּעַל סֶנְטֶר מְחוּדָּד וְשָׂפָם קָטָן וְנָאֶה. תָּוֵוי פָּנָיו הָעֲדִינִים, שֶׁעוֹד נִיתָּן הָיָה לְזַהוֹת מִתַּחַת לַכְּתָמִים הַשְּׁחוֹרִים, נִרְאוּ לִי אֲפוֹרִים וְחוֹלָנִיִּים בְּצֵל הַיְּרַקְרַק שֶׁהִטִּיל הָעֵץ הָעֲנָק שֶׁעַלְווֹתוֹ נִפְרְסָה מֵעַל הַסְּפִינָה אֲשֶׁר עָגְנָה קָרוֹב לַגָּדָה.
הָארִי גִי קָרָא לוֹ לְהַפְתָּעָתִי הַרְבֵּה "קְרוֹקוֹדִיל", בְּאוֹתָהּ נִימָה לַעֲגָנִית לְמֶחֱצָה וּמְאַיֶּימֶת לְמֶחֱצָה הָאוֹפְיָינִית לִזְחִיחוּת הַדַּעַת אֵצֶל אֲנָשִׁים נְעִימִים מִסּוּגוֹ:
"אֵיךְ מִתְקַדֶּמֶת הָעֲבוֹדָה, קְרוֹקוֹדִיל?"
הָיִיתִי צָרִיךְ עוֹד קוֹדֶם לָכֵן לוֹמַר שֶׁהָאֲרִי הֶחָבִיב לָמַד הֵיכָן שֶׁהוּא מִין צָרְפָתִית – בְּאֵיזוֹ מוֹשָׁבָה כַּנִּרְאֶה – וְשֶׁהוּא בִּיטֵּא אוֹתָהּ בְּמִין דִּיּוּק מְאוּלָּץ וְצוֹרֵם כְּאִילּוּ בִּיקֵּשׁ לְלַגְלֵג עַל הַשָּׂפָה. הָאִישׁ בַּסְּפִינָה מִיהֵר לַעֲנוֹת לוֹ בְּקוֹל נָעִים. בְּעֵינָיו הָיְיתָה רַכּוּת לַחָה, וְשִׁינָּיו הִבְהִיקוּ בְּלוֹבֶן מְסַנְוֵור בֵּין שְׂפָתַיִים דַּקּוֹת וּשְׁמוּטוֹת. הַמְּנַהֵל פָּנָה אֵלַי בְּקוֹל רָם וְעַלִּיז מְאוֹד וְהִסְבִּיר:
"אֲנִי קוֹרֵא לוֹ קְרוֹקוֹדִיל כִּי חֲצִי מֵחַיָּיו בַּמִּפְרָץ וְחֶצְיָים מִחוּצָה לוֹ. דּוּחַי – הֲבָנַת? אֵין פֹּה בָּאִי דּוּחַיִּים אֲחֵרִים מִלְּבַד קְרוֹקוֹדִילִים; אָז הוּא כַּנִּרְאֶה שַׁיָּיךְ לְזַן הַזֶּה – מָה? אֲבָל הָאֱמֶת הִיא שֶׁהוּא לֹא פָּחוֹת מֵאֶזְרָח אָנַרְכִיסְט מִבַּרְצְלוֹנָה."
"אֶזְרָח אָנַרְכִיסְט מִבַּרְצְלוֹנָה?" חָזַרְתִּי אַחֲרָיו כְּמוֹ טִיפֵּשׁ וְהִסְתַּכַּלְתִּי עַל הָאִישׁ. הוּא כְּבָר חָזַר לַעֲבוֹדָתוֹ בְּגוּמְחַת מְנוֹעַ הַסְּפִינָה, וְהִפְנָה אֵלֵינוּ אֶת גַּבּוֹ הַכָּפוּף. בִּתְנוּחָה זוֹ שָׁמַעְתִּי אוֹתוֹ מוֹחָה בְּקוֹלָנִיּוּת:
"אֲנִי אֲפִילּוּ לֹא יוֹדֵעַ סְפָרַדִּית."
"הֵי, מָה זֶה? אַתָּה מֵעֵז לְהַכְחִישׁ שֶׁמִּשָּׁם בָּאתָ?" יָרַד עָלָיו בִּפְרָאוּת הַמְּנַהֵל הַמִּצְטַיֵּין.
הָאִישׁ הִזְדַּקֵּף לְשֵׁמַע הַדְּבָרִים, שָׁמַט מִיָּדָיו מַפְתֵּחַ בְּרָגִים שֶׁזֶּה עַתָּה עָשָׂה בּוֹ שִׁימּוּשׁ וּפָנָה לְעֶבְרֵנוּ; אֲבָל רָעַד בְּכָל אֲבָרָיו.
"אֲנִי לֹא מַכְחִישׁ כְּלוּם, שׁוּם כְּלוּם!" אָמַר נִרְגָּשׁ.
הוּא הָרִים אֶת מַפְתֵּחַ הַבְּרָגִים וּפָנָה שׁוּב לַעֲבוֹדָתוֹ בְּלִי לְהַקְדִּישׁ לָנוּ יוֹתֵר תְּשׂוּמֶת לֵב כָּלְשֶׁהִי. הִסְתַּכַּלְנוּ עָלָיו עוֹד כְּדַקָּה וְהָלַכְנוּ מִשָּׁם.
"הוּא בֶּאֱמֶת אָנַרְכִיסְט?" שָׁאַלְתִּי כְּשֶׁיָּצָאנוּ מִטְּוַוח הַשְּׁמִיעָה שֶׁלּוֹ.
"מָה אִכְפַּת לִי מָה הוּא," הֵשִׁיב הַמְּנַהֵל הַמְּבַדֵּחַ שֶׁל חֶבְרַת בו"ס. "נָתַתִּי לוֹ אֶת הַשֵּׁם הַזֶּה כִּי כָּכָה הִתְאִים לִי לְסַוֵּוג אוֹתוֹ. זֶה טוֹב בִּשְׁבִיל הַחֶבְרָה."
"בִּשְׁבִיל הַחֶבְרָה!" קָרָאתִי וּמִיָּד עָצַרְתִּי בִּי.
"אֲהָהּ!" הוּא צָהַל, הָרִים אֶת פַּרְצוּפוֹ הַכַּלְבִּי הַפָּחוּס וּנְטוּל הַשְׁעָרוֹת, וּפִישֵּׂק אֶת רַגְלָיו הָרָזוֹת וְהָאֲרוּכּוֹת. "זֶה מַפְתִּיעַ אוֹתְךָ. אֲנִי מְחוּיָּב לִפְעוֹל לְטוֹבַת הַחֶבְרָה שֶׁלִּי. יֵשׁ לָהֶם הוֹצָאוֹת עֲצוּמוֹת. הִנֵּה – הַסּוֹכֵן שֶׁלָּנוּ בְּהוֹרָטָה סִיפֵּר לִי שֶׁהֵם מוֹצִיאִים חֲמִישִּׁים אֶלֶף לִירוֹת שְׂטֶרְלִינְג מִדֵּי שָׁנָה עַל פִּרְסוּם בְּכָל רַחֲבֵי הָעוֹלָם! הֲרֵי אִי אֶפְשָׁר לִהְיוֹת חַסְכָנִי מִדַּי כְּשֶׁמְּרִימִים שׁוֹאוֹ כָּזֶה. אָז תַּקְשִׁיב לִי. כְּשֶׁאֲנִי קִיבַּלְתִּי אֶת הַמָּקוֹם הַזֶּה לְיָדִי, לֹא הָיְיתָה לַחַוּוֹה סְפִינַת קִיטוֹר. אֲנִי בִּיקַּשְׁתִּי, וְהִמְשַׁכְתִּי לְבַקֵּשׁ בְּכָל הִתְכַּתְּבוּת, עַד שֶׁקִּיבַּלְתִּי אוֹתָהּ; אֲבָל הָאִישׁ שֶׁהֵם שָׁלְחוּ אִיתָּהּ נָטַשׁ אֶת הַתַּפְקִיד אַחֲרֵי חוֹדְשַׁיִים וְהִשְׁאִיר אֶת הַסְּפִינָה עוֹגֶנֶת לְיַד הַגֶּשֶׁר הַצָּף שֶׁל הוֹרְטָה. הִצִּיעוּ לוֹ מַשְׂכּוֹרֶת טוֹבָה יוֹתֵר בְּמִנְסָרָה לְיַד הַנָּהָר – יִימַּח שְׁמוֹ! וּמֵאָז זֶה כָּל הַזְּמַן חוֹזֵר עַל עַצְמוֹ. כָּל נַוּוֹד סְקוֹטִי אוֹ יַנְקִי שֶׁמַּחֲלִיט לִקְרוֹא לְעַצְמוֹ כָּאן מְכוֹנַאי מְקַבֵּל שְׁמוֹנֶה עֶשְׂרֵה לִירוֹת שְׂטֶרְלִינְג לְחוֹדֶשׁ, אִתָּהּ לֹא מַסְפִּיק לָזוּז וְהוּא כְּבָר מִתְקַפֵּל לוֹ, קָרוֹב לְוַודַּאי אַחֲרֵי שֶׁהִסְפִּיק לַהֲרוֹס מַשֶּׁהוּ. מִילָּה שֶׁלִּי שֶׁחֵלֶק מֵהָאוֹבְּיֶיקְטִים שֶׁקִּיבַּלְתִּי כָּאן בְּתוֹר מַפְעִילֵי מְנוֹעִים לֹא יָדְעוּ לְהַבְחִין בֵּין דָּוִד קִיטוֹר לַאֲרוּבָּה. אֲבָל הָאִישׁ הַזֶּה מֵבִין אֶת הָעֲבוֹדָה שֶׁלּוֹ, וַאֲנִי לֹא מְעוּנְיָין שֶׁהוּא יִסְתַּלֵּק. הֵבַנְתָּ?"
וּלְשֵׁם הַדְגָּשָׁה הוּא חָבַט לִי קַלּוֹת בֶּחָזֶה. הִתְעַלַּמְתִּי מִן הַהִתְנַהֲגוּת הַמְּשׁוּנֶּה שֶׁלּוֹ. רָצִיתִי רַק לָדַעַת מָה כָּל זֶה קָשׁוּר לִהְיוֹתוֹ שֶׁל הָאִישׁ אָנַרְכִיסְט.
"בְּחַיֶּיךָ!" לִגְלֵג הַמְּנַהֵל, "אִם אַתָּה רוֹאֶה פִּתְאוֹם בָּאִי בַּרְנָשׁ יָחֵף וּמוּזְנָח מִתְגַּנֵּב בֵּין הַשִּׂיחִים קָרוֹב לַיָּם, וּבוֹ בַּזְּמַן אַתָּה מַבְחִין בְּמֶרְחָק שֶׁל פָּחוֹת מִקִּילוֹמֶטֶר וָחֵצִי מֵהַחוֹף בְּמִפְרָשִׂית מְלֵאָה כּוּשִׁים מִתְרַחֶקֶת בִּמְהִירוּת, לֹא הָיִיתָ חוֹשֵׁב שֶׁהָאִישׁ הַזֶּה נָפַל מֵהַשָּׁמַיִם, נָכוֹן? וְאִם לֹא מֵהַשָּׁמַיִם זֶה יָכוֹל לִהְיוֹת רַק מִקָּאיֶין. אֲבָל אֲנִי נִשְׁאָר רָגוּעַ. אֵיךְ שֶׁרָאִיתִי אֶת הַמִּשְׂחָק הֶחָשׁוּד הַזֶּה אָמַרְתִּי לְעַצְמִי – 'אַסִּיר נִמְלָט'. הָיִיתִי בָּטוּחַ בְּזֶה מַמָּשׁ כְּמוֹ שֶׁאֲנִי רוֹאֶה אוֹתְךָ כָּרֶגַע עוֹמֵד כָּאן. אָז דִּרְבַּנְתִּי לְעֶבְרוֹ אֶת הַסּוּס שֶׁלִּי. הוּא הִתְיַיצֵּב מוּלִי עַל תְּלוּלִית חוֹל וְצָעַק: 'מִסֶּיהָ! מִסֶּיהָ! עָצוּר!' אֲבָל בָּרֶגַע הָאַחֲרוֹן נִשְׁבַּר וּבָרַח בְּרִיצָה. וַאֲנִי אוֹמֵר לְעַצְמִי, 'אַתָּה עוֹד תִּהְיֶה מְאוּלָּף אֶצְלִי לִפְנֵי שֶׁאֲנִי אֶגְמוֹר אִיתְּךָ.' אָז דָּהַרְתִּי אַחֲרָיו בְּלִי לְהַגִּיד מִילָּה, הֵסַטְתִּי אוֹתוֹ הֵנָּה וָהֵנָּה, דָּחַקְתִּי אוֹתוֹ לְכִיוּוּן הַחוֹף, וּבַסּוֹף לָכַדְתִּי אוֹתוֹ עַל לְשׁוֹן יַבָּשָׁה צָרָה, הָעֲקָבִים שֶׁלּוֹ בְּמַיִם וּמֵאֲחוֹרָיו רַק יָם וְשָׁמַיִם, וְהַסּוּס שֶׁלִּי בּוֹטֵשׁ בַּחוֹל וּמְטַלְטֵל אֶת הָרֹאשׁ שֶׁלּוֹ בְּמֶרְחַק מֶטֶר מִמֶּנּוּ.
"אָז הוּא שִׁילֵּב זְרוֹעוֹתָיו עַל חָזֵהוּ וְזָקַר אֶת הַסַּנְטֵר שֶׁלּוֹ בְּמִין יֵיאוּשׁ כָּזֶה; אֲבָל עֲלֵי הַצָּגוֹת שֶׁל קַבְּצָנִים לֹא עוֹשׂוֹת רוֹשֶׁם.
"'אַתָּה אַסִּיר נִמְלַט,' אֲנִי אוֹמֵר לוֹ.
"כְּשֶׁהוּא שָׁמַע צָרְפָתִית, הַסַּנְטֵר שֶׁלּוֹ נִשְׁמַט וּפָנָיו הִשְׁתַּנּוּ.
"'אֲנִי לֹא מַכְחִישׁ כְּלוּם,' הוּא אוֹמֵר וּמִתְנַשֵּׁף עֲדַיִין, כִּי הִקְפַּצְתִּי אוֹתוֹ כַּהוֹגֶן מוּל הַסּוּס שֶׁלִּי. שָׁאַלְתִּי אוֹתוֹ מָה הוּא עוֹשֶׂה שָׁם. הַנְּשִׁימָה שֶׁלּוֹ כְּבָר הִסְתַּדְּרָה, אָז הוּא הִסְבִּיר לִי שֶׁהוּא הִתְכַּוֵּון לְהַגִּיעַ לְאֵיזוֹ חַוּוֹה בַּסְּבִיבָה שֶׁעָלֶיהָ סִיפְּרוּ לוֹ (בֶּטַח הָאֲנָשִׁים עַל הַמִּפְרָשִׂית). שָׁמַעְתִּי אֶת זֶה וּפָרַצְתִּי בִּצְחוֹק רָם, וְהוּא נַעֲשָׂה לֹא שֶׁקֶט. אוּלַי רִימּוּ אוֹתוֹ? אוּלַי אֵין כָּאן שׁוּם חַוּוֹה בְּמֶרְחַק הֲלִיכָה?
צָחַקְתִּי וְצָחַקְתִּי. הוּא הָלַךְ בָּרֶגֶל, אָז בָּרוּר שֶׁעֵדֶר הַבַּקָּר הָרִאשׁוֹן שֶׁהָיָה נִתְקָל בּוֹ הָיָה דּוֹרֵס אוֹתוֹ לַחֲתִיכוֹת מִתַּחַת לְפַרְסוֹת. מִי שֶׁנִּקְלַע לְאֵזוֹר הַהַאֲכָלָה וְהוּא לֹא רָכוּב, אֵין לוֹ שׁוּם צֵל שֶׁל סִיכּוּי.
"'זֶה שֶׁנִּתְקַלְתִּי בְּךָ כָּכָה לְבַטֵּחַ הִצִּיל אֶת הַחַיִּים שֶׁלְּךָ,' אָמַרְתִּי. הוּא הָעִיר שֶׁאוּלַי זֶה נָכוֹן; אֲבָל לוֹ הָיָה נִדְמֶה דַּוְוקָא שֶׁרָצִיתִי לַהֲרוֹג אוֹתוֹ מִתַּחַת לְפַרְסוֹת הַסּוּס שֶׁלִּי. הִבְטַחְתִּי לוֹ שֶׁלֹּא הָיָה קַל מִזֶּה אִילּוּ זֹאת הָיְיתָה הַכַּוּוֹנָה שֶׁלִּי. אַחֵר כָּךְ הִגַּעְנוּ לְמֵעֵין מָבוֹי סָתוּם. לֹא הָיָה לִי מוּשָּׂג קָלוּשׁ מָה לַעֲשׂוֹת עִם הָאָסִיר הַזֶּה, מִלְּבַד לִזְרוֹק אוֹתוֹ לַיָּם. וְאָז עָלָה בְּדַעְתִּי לִשְׁאוֹל אוֹתוֹ בִּגְלַל מָה הִגְלוּ אוֹתוֹ. הוּא הִשְׁפִּיל אֶת רֹאשׁוֹ.
"'בִּגְלַל מָה?' אֲנִי אוֹמֵר לוֹ. 'גָּנְבָה, רֶצַח, אוֹנֶס, אוֹ מָה?' רָצִיתִי לִשְׁמוֹעַ מָה יֵשׁ לוֹ לוֹמַר לַהֲגַנָּתוֹ, אֲפִילּוּ שֶׁשִּׁיעַרְתִּי כַּמּוּבָן שֶׁהוּא יַמְצִיא אֵיזֶה שֶׁקֶר. אֲבָל הוּא רַק אָמַר –
"'מָה שֶׁבָּא לְךָ. אֲנִי לֹא מַכְחִישׁ כְּלוּם. אֵין שׁוּם טַעַם לְהַכְחִישׁ.'
"הִתְבּוֹנַנְתִּי בּוֹ בְּעִיּוּן וּפִתְאוֹם צָץ לִי בְּרֹאשׁ רַעְיוֹן.
"'יֵשׁ פֹּה גַּם אָנַרְכִיסְטִים,' אָמַרְתִּי, 'אוּלַי אַתָּה אֶחָד מֵהֶם.'
"'אֲנִי לֹא מַכְחִישׁ שׁוּם כְּלוּם, מִסֶּיהָ,' הוּא חָזַר וְאָמַר.
"הַתְּשׁוּבָה הַזֹּאת גָּרְמָה לִי לַחֲשׁוֹב שֶׁאוּלַי הוּא לֹא אָנַרְכִיסְט. אֲנִי מַאֲמִין שֶׁהַסַּהֲרוּרִיִּים הָאֵלֶּה דַּוְוקָא גֵּאִים בְּעַצְמָם. אִילּוּ הָיָה אֶחָד מֵהֶם, הָיָה וַדַּאי מוֹדֶה עַל הַמָּקוֹם.
"'מָה הָיִיתָ לִפְנֵי שֶׁנִּהְיֵיתָ אַסִּיר?'
"'פּוֹעֵל,' הוּא אוֹמֵר. 'פּוֹעֵל טוֹב אֲפִילּוּ.'
"בִּגְלַל זֶה הִתְחַלְתִּי לַחֲשׁוֹב שֶׁהוּא בְּכָל זֹאת כַּנִּרְאֶה אָנַרְכִיסְט. זֶה הֲרֵי הַמַּעֲמָד שֶׁמִּמֶּנּוּ רוּבָּם בָּאִים, לֹא? אֲנִי שׂוֹנֵא אֶת הַחַיּוֹת הָאֵלֶּה, פַּחְדָנִים שֶׁמַּשְׁלִיכִים פְּצָצוֹת. כִּמְעַט הֶחְלַטְתִּי כְּבָר לְסוֹבֵב עַל הַמָּקוֹם אֶת הַסּוּס שֶׁלִּי וּלְהַשְׁאִיר אוֹתוֹ שָׁם לִגְווֹעַ בְּרָעָב אוֹ לִטְבּוֹעַ, מָה שֶׁיִּתְחַשֵּׁק לוֹ. הוּא בֶּטַח לֹא יַחֲצֶה אֶת הָאִי וְלֹא יַחֲזוֹר לְהַטְרִיד אוֹתִי, לָזֶה הַבַּקָּר כְּבָר יִדְאַג. אֲנִי לֹא יוֹדֵעַ מָה גָּרַם לִי לִשְׁאוֹל –
"'אֵיזֶה מִין פּוֹעֵל?'
"לֹא שֶׁהָיָה לִי אִכְפַּת אִם הוּא יַעֲנֶה בִּכְלָל. אֲבָל כְּשֶׁהוּא הֵשִׁיב מִיָּד, 'מְכוֹנַאי, מִסֶּיהָ,' כִּמְעַט זִינַּקְתִּי מֵהָאוּכָּף מֵרוֹב הִתְרַגְּשׁוּת. הַסְּפִינָה רָבְצָה לָהּ זֶה שְׁלוֹשָׁה שָׁבוּעוֹת בַּמִּפְרָץ, מְנוּטְרֶלֶת וּמוּשְׁבֶּתֶת. חוֹבָתִי כְּלַפֵּי הַחֶבְרָה הָיְיתָה בְּרוּרָה. גַּם הוּא הִבְחִין בְּהַפְתָּעָה שֶׁלִּי, וּלְרֶגַע אֶחָד שְׁנֵינוּ בְּהִינּוֹ זֶה בָּזֶה כִּמְכוּשָּׁפִים.
"'עָלָה עַל הַסּוּס שֶׁלִּי מֵאֲחוֹרֵי,' אָמַרְתִּי לוֹ. 'אַתָּה תְּתַקֵּן אֶת סְפִינַת הַקִּיטוֹר שֶׁלִּי.'"
בָּאֵלֶּה הַמִּילִּים תֵּיאֵר לִי הַמְּנַהֵל הַנִּכְבָּד שֶׁל חַוַּות מֵרַאֲנִיּוֹן אֶת הוֹפָעָתוֹ שֶׁל הָאָנַרְכִיסְט לִכְאוֹרָה. הוּא רָצָה לְהַשְׁאִיר אוֹתוֹ אֶצְלוֹ – מִתּוֹךְ תְּחוּשַׁת חוֹבָתוֹ לַחֶבְרָה – וְקָרָא לוֹ בְּשֵׁם שֶׁיִּמְנַע מֵהָאִישׁ לְהַשִּׂיג עֲבוֹדָה כָּלְשֶׁהִי בְּהוֹרָטָה. כְּשֶׁהַבּוֹקְרִים שֶׁל הַחַוּוֹה יָצְאוּ לְחוּפְשָׁה, הֵם הֵפִיצוּ אֶת שְׁמוֹ בְּכָל הָעִיר. הֵם לֹא יָדְעוּ מָה זֶה אָנַרְכִיסְט, וְגַם לֹא מָה פֵּירוּשׁ בַּרְצְלוֹנָה. הֵם קָרְאוּ לוֹ הָאָנַרְכִיסְט מִבַּרְצְלוֹנָה כְּאִילּוּ זֶה שְׁמוֹ הַפְּרָטִי וְשֵׁם מִשְׁפַּחְתּוֹ. אֲבָל אַנְשֵׁי הָעִיר קָרְאוּ בָּעִיתּוֹנִים שֶׁלָּהֶם עַל הָאָנַרְכִיסְטִים בְּאֵירוֹפָּה, וְהִתְרַשְּׁמוּ מְאוֹד. אוֹתָהּ תּוֹסֶפֶת  מְבַדַּחַת, "מִבַּרְצְלוֹנָה", גָּרְמָה לְמַר הָארִי גִי לְגַחֵךְ בְּסִיפּוּק עָצוּם. "זֶה זַן רַצְחָנִי בִּמְיוּחָד, נָכוֹן אוֹ לֹא? כָּכָה הַחֶבְרֶ'ה שֶׁל הַמִּנְסָרָה עוֹד יוֹתֵר מְפַחֲדִים לְהִתְעַסֵּק אִיתּוֹ – הֵבַנְתָּ?" הוּא עָלַץ בְּגָלוּי. "בְּעֶזְרַת הַשֵּׁם הַזֶּה אֲנִי מַחֲזִיק בּוֹ טוֹב יוֹתֵר מִמַּצָּב שֶׁבּוֹ הָיִיתִי קוֹשֵׁר לוֹ אֶת הָרֶגֶל בְּשַׁרְשֶׁרֶת לַסִּיפּוּן הַסְּפִינָה."
"וְשִׂים לֵב," הוּא הוֹסִיף אַחֲרֵי הִשְׁתַּהוּת קַלָּה, "שֶׁהוּא לֹא מַכְחִישׁ אֶת זֶה. אֲנִי לֹא עוֹשֶׂה לוֹ שׁוּם עָוֶול. הוּא בְּכָל מִקְרֶה סוּג שֶׁל אָסִיר."
"אֲבָל אַתָּה בֶּטַח מְשַׁלֵּם לוֹ אֵיזוֹ מַשְׂכּוֹרֶת, לֹא?" שָׁאַלְתִּי.
"מַשְׂכּוֹרֶת! בִּשְׁבִיל מָה הוּא צָרִיךְ כָּאן כֶּסֶף? הוּא מְקַבֵּל אוֹכֶל מֵהַמִּטְבָּח שֶׁלִּי וּבְגָדִים מֵהַחֲנוּת. בָּרוּר שֶׁאַתֶּן לוֹ מַשֶּׁהוּ בְּסוֹף הַשָּׁנָה, אֲבָל אַתָּה מַעֲלֶה בְּדַעְתְּךָ שֶׁאַעֲסִיק אָסִיר וְאֶתֵּן לוֹ כֶּסֶף כְּמוֹ לְאָדָם יָשָׁר? אֲנִי דּוֹאֵג בְּרֹאשׁ וְרִאשׁוֹנָה לָאִינְטֵרֵסִים שֶׁל הַחֶבְרָה שֶׁלִּי."
נֶאֱלַצְתִּי לְהוֹדוֹת כִּי אֵין סָפֵק שֶׁחֲבֵרָה הַמּוֹצִיאָה חֲמִישִּׁים אֶלֶף לִירוֹת שְׂטֶרְלִינְג מִדֵּי שָׁנָה עַל פִּרְסוּם, מְחוּיֶּבֶת בְּחַסְכָנוּת מַחְמִירָה בְּיוֹתֵר. וּמְנַהֵל חַוַּות מֵרַאנְיוֹן נָהַם לְאוֹת הַסְכָּמָה.
"וַאֲנִי אַגִּיד לָךְ מָה," הוּא הִמְשִׁיךְ: "אִילּוּ הָיִיתִי בָּטוּחַ שֶׁהוּא אָנַרְכִיסְט וְהָיְיתָה לוֹ חוּצְפָּה לְבַקֵּשׁ מִמֶּנִּי כֶּסֶף, הָיִיתִי פָּשׁוּט בּוֹעֵט בּוֹ. אֵיךְ שֶׁלֹּא יִהְיֶה, שֶׁיֵּיהָנֶה לוֹ מֵהֶסְפֵּק. אֲנִי בְּהֶחְלֵט מוּכָן לְהַאֲמִין שֶׁהוּא לֹא עָשָׂה שׁוּם דָּבָר גָּרוּעַ יוֹתֵר מִלְּתָקוּעַ לְמִישֶׁהוּ סַכִּין – בִּנְסִיבּוֹת מַקְלוֹת – בְּסִגְנוֹן צָרְפָתִי, אַתָּה יוֹדֵעַ. אֲבָל הָרִיקָּבוֹן הַחַתְרָנִי הַבְּרוּטָלִי שֶׁל חִיסּוּל כָּל חוֹק וָסֵדֶר בָּעוֹלָם – זֶה כְּבָר מַרְתִּיחַ לִי אֶת הַדָּם. זֶה כְּמוֹ לִשְׁמוֹט אֶת הַקַּרְקַע מִתַּחַת לְרַגְלָיו שֶׁל כָּל אָדָם הָגוּן, מְכוּבָּד וְחָרוּץ. תַּאֲמִין לִי, חַיָּיבִים לְהָגֵן אֵיכְשֶׁהוּ עַל מַצְפּוּנוֹ שֶׁל כָּל מִי שֶׁיֵּשׁ לוֹ דָּבָר כָּזֶה – אֲנָשִׁים כָּמוֹךְ וְכָמוֹנִי; אַחֶרֶת כָּל בֶּן בְּלִייַּעַל פּוֹרֵעַ חוֹק שֶׁיַּגִּיעַ הִנֵּה עוֹד יֵיחָשֵׁב בְּכָל מוּבָן רָאוּי לֹא פָּחוֹת מִמֶּנִּי. מָה, לֹא נָכוֹן? אֵיזֶה אַבְּסוּרְד!"
הוּא נָעַץ בִּי מַבָּט נוֹקֵב. הִנְהַנְתִּי קַלּוֹת וּמִלְמַלְתִּי שֶׁיֵּשׁ בְּלִי סָפֵק דּוֹק שֶׁל אֱמֶת בְּהַשְׁקָפַת עוֹלָמוֹ.
עִיקַּר הָאֱמֶת שֶׁנִּיתָּן לְגַלּוֹת מִמִּקְרֵהוּ שֶׁל פּוֹל, הַמְּכוֹנַאי, הוּא שֶׁגַּם דָּבָר קָטָן עָלוּל לְהָבִיא לִידֵי חוּרְבָּנוֹ שֶׁל אָדָם.
"לֹא צָרִיךְ הַרְבֵּה בִּשְׁבִיל לַהֲרוֹס בֶּן אָדָם," הוּא אָמַר לִי עֶרֶב אֶחָד בְּצָרְפָתִית מְהוּרְהֶרֶת.
בְּצָרְפָתִית, מִשּׁוּם שֶׁהָאִישׁ הָיָה בִּכְלָל מִפָּרִיז וְלֹא מִבַּרְצְלוֹנָה. כְּשֶׁלֹּא הָיָה בָּעֶמְדָּה שֶׁלּוֹ הוּא הִתְגּוֹרֵר בִּמְרַאנְיוֹן בִּצְרִיף קָטָן עִם גַּג מַתֶּכֶת וְקִירוֹת קַשׁ. 'הָאָטֶלְיֶה שֶׁלִּי', הוּא קָרָא לוֹ. הָיָה לוֹ שָׁם שׁוּלְחַן עֲבוֹדָה. נָתְנוּ לוֹ כַּמָּה שְׂמִיכוֹת שֶׁל סוּסִים וְאוֹכֵף – לֹא שֶׁהִזְדַּמֵּן לוֹ אֵי פַּעַם לִרְכּוֹב, אֶלָּא מִפְּנֵי שֶׁמַּצָּעִים אֲחֵרִים לֹא נִמְצְאוּ בְּשִׁימּוּשָׁם שֶׁל עוֹבְדֵי הַחַוּוֹה, שֶׁהָיוּ כּוּלָּם בּוֹקְרִים. וְעַל צִיּוּד הָרְכִיבָה הַזֶּה הוּא יָשֵׁן, כְּמוֹ יְלִידֵי הָעֲרָבוֹת, בֵּין כְּלֵי הָעֲבוֹדָה שֶׁלּוֹ, בְּתוֹךְ גְּרוּטָאַת בַּרְזֶל קְטַנָּה, עִם סָדָן נַיָּיד לְרֹאשׁוֹ, מִתַּחַת לַשּׁוּלְחָן הָעֲבוֹדָה שֶׁהֶחֱזִיק אֶת רֶשֶׁת הַיַּתּוּשִׁים הַמְּטוּנֶּפֶת שֶׁלּוֹ.
מִדֵּי פַּעַם הֵבֵאתִי לוֹ כַּמָּה בַּדְּלִי נֵרוֹת שֶׁשָּׁמַרְתִּי מִן הָאַסְפָּקָה הַזְּעוּמָה שֶׁל בֵּית הַמְּנַהֵל. הוּא הָיָה אֲסִיר תּוֹדָה עַל כָּךְ. הוֹדָה שֶׁאֵינֶנּוּ אוֹהֵב לִשְׁכַּב בַּחוֹשֶׁךְ. הוּא הִתְלוֹנֵן שֶׁהַשֵּׁינָה בּוֹרַחַת מִמֶּנּוּ: "Le sommeil me fuit", הִכְרִיז בֵּטוֹן הָרָגִיל שֶׁלּוֹ, שֶׁל סְטוֹאִיּוּת מְבוּיֶּשֶׁת שֶׁשִּׁיוְּותָה לוֹ חָזוּת מְעוֹרֶרֶת אַהֲדָה וְנוֹגַעַת לַלֵּב. הִבְהַרְתִּי לוֹ שֶׁאֵינֶנִּי מְיַיחֵס חֲשִׁיבוּת רַבָּה מִדַּי לְעוּבְדָּה שֶׁהוּא אָסִיר.
וְכָךְ קָרָה שֶׁהוּא הִתְפַּתָּה עֶרֶב אֶחָד לְסַפֵּר עַל עַצְמוֹ. בְּכָל פַּעַם שֶׁבָּדַל הַנֵּר עַל קְצֵה שׁוּלְחָנוֹ נִשְׂרַף, הוּא מִיהֵר לְהַדְלִיק אַחֵר.
אֶת שֵׁירוּתוֹ הַצְּבָאִי עָשָׂה בְּחֵיל מַצָּב מִחוּץ לָעִיר, וּכְשֶׁסִּייֵּם חָזַר לְפָרִיז לַעֲסוֹק בַּמִּקְצוֹעַ שֶׁלּוֹ. בְּגַאֲווֹה מְסוּיֶּמֶת סִיפֵּר לִי שֶׁבְּתוֹךְ זְמַן קָצָר כְּבָר הִרְוִויחַ עֲשָׂרָה פְרַנְקִים לְיוֹם. הוּא חָשַׁב שֶׁבְּקָרוֹב יִפְתַּח עֵסֶק עַצְמָאִי וְיִתְחַתֵּן.
בְּשָׁלָב זֶה פָּלַט אֲנָחָה עֲמוּקָּה וְהִשְׁתַּתֵּק לְרֶגַע. לְבַסּוֹף חָזַר לְטוֹן הַסְּטוֹאִי שֶׁלּוֹ:
"נִרְאֶה שֶׁלֹּא מַמָּשׁ הִכַּרְתִּי אֶת עַצְמִי."
בְּיוֹם הוּלַּדְתּוֹ הָעֶשְׂרִים וַחֲמִישָּׁה הִצִּיעוּ שְׁנַיִים מֵחֲבֵרָיו שֶׁעָבְדוּ אִיתּוֹ בַּסַּדְנָה לְהַזְמִין אוֹתוֹ לַאֲרוּחַת עֶרֶב. תְּשׂוּמֶת הַלֵּב הַזֹּאת רִיגְּשָׁה אוֹתוֹ מְאוֹד.
"הָיִיתִי בָּחוּר מְיוּשָּׁב בְּדַעְתּוֹ," הוּא צִייֵּן, "אֲבָל אֲנִי לֹא פָּחוֹת יְדִידוּתִי מִכָּל אֶחָד אַחֵר."
הָאֵירוּעַ הִתְקַיֵּים בְּבֵית קָפֶה קָטָן בְּבּוֹלָווֹאר דֶּה לָה שֶׁאַפֶּל. הֵם שָׁתוּ בַּאֲרוּחַת הָעֶרֶב יַיִן מְיוּחָד. מְעוּלֶּה. הַכּוֹל הָיָה מְעוּלֶּה; וְהָעוֹלָם – כִּלְשׁוֹנוֹ – נִרְאֶה מָקוֹם מְצוּיָּן לִחְיוֹת בּוֹ. נִשְׁקָף לוֹ עָתִיד מוּצְלָח, הָיָה לוֹ קְצָת כֶּסֶף בַּצַּד, וְהוּא נֶהֱנֶה מֵחִיבָּתָם שֶׁל שְׁנֵי חֲבֵרִים מֵעוֹלִים. הוּא הִצִּיעַ לְשַׁלֵּם עַל כָּל הַמַּשְׁקָאוֹת אַחֲרֵי הָאֲרוּחָה, מָה שֶׁנִּרְאֶה אֲפִילּוּ מִתְבַּקֵּשׁ מִבְּחִינָתוֹ.
הֵם שָׁתוּ עוֹד יַיִן; שָׁתוּ לִיקֵרִים, קוֹנְיָאק, בִּירָה, וְאָז עוֹד לִיקֵרִים וְעוֹד קוֹנְיָאק. שְׁנֵי זָרִים שֶׁיָּשְׁבוּ בַּשּׁוּלְחָן סָמוּךְ הִסְתַּכְּלוּ עָלָיו, הוּא אָמַר, בְּמַבָּט חַבְרֵי כָּל כָּךְ, שֶׁהוּא הִזְמִין גַּם אוֹתָם לְהִצְטָרֵף לִמְסִיבָּה.
מִיָּמָיו לֹא שָׁתָה כָּל כָּךְ הַרְבֵּה. הוּא נִתְקַף רוֹמְמוֹת רוּחַ גְּבוֹהָה בִּמְיוּחָד וּמְעַנֶּגֶת כָּל כָּךְ, שֶׁכָּל אֵימַת שֶׁדָּעֲכָה מִיהֵר לְהַזְמִין עוֹד מַשְׁקָאוֹת.
"הָיָה נִדְמֶה לִי," אָמַר בְּדִיבּוּרוֹ הַשֶּׁקֶט וְהִשְׁפִּיל עֵינָיו אַרְצָה בַּצְּרִיף הָאַפְלוּלִי שֶׁהִתְמַלֵּא צְלָלִים, "שֶׁאֲנִי עוֹמֵד לְהַגִּיעַ לְמַדְרֵגַת אוֹשֶׁר גָּדוֹל וְנִפְלָא. רַק עוֹד מַשְׁקֶה אֶחָד, הִרְגַּשְׁתִּי, וְזֶה יִקְרֶה. גַּם הָאֲחֵרִים עָמְדוּ יָפֶה בַּקֶּצֶב שֶׁלִּי, כּוֹסִית מוּל כּוֹסִית."
אֲבָל מָה שֶׁקָּרָה הָיָה בִּלְתִּי רָגִיל. מַשֶּׁהוּ שֶׁאָמַר אֶחָד הַזָּרִים חִיסֵּל אֶת רוֹמְמוֹת רוּחוֹ. מַחֲשָׁבוֹת קוֹדְרוֹת, אֲפֵלוֹת, הֵצִיפוּ אֶת רֹאשׁוֹ. כָּל הָעוֹלָם מִחוּץ לְבֵית הַקָּפֶה נִרְאֶה לוֹ מָקוֹם אֵימְתָנִי וּמְרוּשָּׁע, שֶׁבּוֹ הָמוֹן עָנִי וּמְסַכֵּן נֶאֱלַץ לַעֲבוֹד וּלְהִשְׁתַּעְבֵּד רַק כְּדֵי שֶׁכַּמָּה אֲנָשִׁים יוּכְלוּ לִנְסוֹעַ בְּכִרְכָּרוֹת וְלִחְיוֹת חַיֵּי הוֹלֵלוּת בְּאַרְמוֹנוֹת. הוּא נִתְקַף בּוּשָׁה בָּאוֹשֶׁר שֶׁלּוֹ. הַצַּעַר עַל גּוֹרָלוֹ הָאַכְזָר שֶׁל הַמִּין הָאֱנוֹשִׁי קָרַע אֶת לִבּוֹ. בְּקוֹל חָנוּק מִיגּוּן הוּא נִיסָּה לְהַבִּיעַ אֶת רִגְשׁוֹתָיו. הוּא חוֹשֵׁב שֶׁבָּכָה וְקִילֵּל חֲלִיפוֹת.
שְׁנֵי הַמַּכָּרִים הַחֲדָשִׁים מִיהֲרוּ לְשַׁבֵּחַ אֶת מֶחָאָתוֹ הָאֱנוֹשִׁית. כֵּן. מִידַּת הָאִי-צֶדֶק בָּעוֹלָם הִיא אָכֵן שַׁעֲרוּרִיָּיתִית. וְיֵשׁ רַק דֶּרֶךְ אַחַת לְטַפֵּל בְּמַצָּבָהּ הָרָקוּב שֶׁל הַחֶבְרָה. לַהֲרוֹס אֶת כָּל הַחֲנוּת הָאֲרוּרָה. לְפוֹצֵץ אֶת כָּל הַהַצָּגָה הַמּוּשְׁחֶתֶת.
רָאשֵׁיהֶם רִיחֲפוּ מֵעַל לַשּׁוּלְחָן; הֵם לָחֲשׁוּ לוֹ דִּבְרֵי שִׁכְנוּעַ רְהוּטִים. אֵינֶנִּי סָבוּר שֶׁהֵם בֶּאֱמֶת צָפוּ אֶת הַתּוֹצָאָה. הוּא הָיָה שִׁיכּוֹר גָּמוּר – שָׁתוּי עַד טֵירוּף. פִּתְאוֹם הוּא זִינֵּק עַל הַשּׁוּלְחָן בְּיִלְלַת זַעַם. בָּעַט בְּבַקְבּוּקִים וּבְכוֹסוֹת וְצָרַח, "תֶּחִי הָאָנַרְכִיָּה! מָוֶות לְקַפִּיטָלִיסְטִים!" כָּךְ הוּא צָרַח שׁוּב וָשׁוּב. שִׁבְרֵי זְכוּכִית נָפְלוּ סְבִיבוֹ, כִּיסְאוֹת עָפוּ בָּאֲוִויר, אֲנָשִׁים אָחֲזוּ זֶה בִּגְרוֹנוֹ שֶׁל זֶה. הַמִּשְׁטָרָה הִסְתַּעֲרָה פְּנִימָה. הוּא הִכָּה, נֶשֶׁךְ, שָׂרַט וְנֶאֱבָק, עַד שֶׁמַּשֶּׁהוּ חָבַט בְּחוֹזְקָה בְּרֹאשׁוֹ...
הוּא חָזַר לְעַצְמוֹ בְּתָא מַעֲצָר שֶׁל הַמִּשְׁטָרָה – נִכְלָא בְּאַשְׁמַת תְּקִיפָה, קְרִיאוֹת הֲסָתָה וְתַעֲמוּלָה אָנַרְכִיסְטִית.
הוּא הַיָּשִׁיר בִּי עֵינַיִים לַחוּת וְנוֹצְצוֹת שֶׁנִּרְאוּ גְּדוֹלוֹת מְאוֹד בְּאוֹר הֶעָמוּם.
"זֶה הָיָה רַע, אֲבָל אֲפִילּוּ אָז עוֹד יָכוֹלְתִּי אֵיכְשֶׁהוּ לָצֵאת מִזֶּה, אוּלַי," אָמַר לְאִטּוֹ.
אֲנִי בְּסָפֵק, אֲבָל אִם הָיָה לוֹ סִיכּוּי כָּלְשֶׁהוּ הוּא חוּסַּל בִּידֵי עוֹרֵךְ דִּין סוֹצְיָאלִיסְט צָעִיר שֶׁהִתְנַדֵּב לָקַחַת עַל עַצְמוֹ אֶת הַהֲגָנָה עָלָיו. לַשָּׁוְוא הוּא הִסְבִּיר לוֹ שֶׁאֵינֶנּוּ אָנַרְכִיסְט; שֶׁהוּא מְכוֹנַאי שֶׁקֶט וּמְכוּבָּד וְכָל שְׁאִיפָתוֹ לַעֲבוֹד עֶשֶׂר שָׁעוֹת בַּיּוֹם בַּמִּקְצוֹעַ שֶׁלּוֹ. הוּא הוּצַּג בְּמִשְׁפָּט כְּקוֹרְבָּן הַחֶבְרָה, וּצְעָקוֹת הַשִּׁיכְרוּת שֶׁלּוֹ הוּצְּגוּ כְּבִיטּוּי לְסֵבֶל תְּהוֹמִי. עוֹרֵךְ הַדִּין רָצָה לְהִתְקַדֵּם, וְהַתִּיק הַזֶּה הָיָה בְּדִיּוּק מָה שֶׁנִּדְרַשׁ לוֹ כְּדֵי לָצֵאת לַדֶּרֶךְ. נְאוּם הַהֲגָנָה נִשְׁמָע נֶהֱדָר.
הַמִּסְכֵּן הִשְׁתַּתֵּק לְרֶגַע, לִעְלַע וְהִכְרִיז:
"קִיבַּלְתִּי אֶת הָעוֹנֶשׁ הַמְּרַבִּי לַעֲבֵירָה רִאשׁוֹנָה."
פָּלַטְתִּי אֵיזוֹ רְטִינָה כַּמִּתְבַּקֵּשׁ, וְהוּא הִשְׁפִּיל אֶת רֹאשׁוֹ וְשִׁילֵּב אֶת זְרוֹעוֹתָיו.
"כְּשֶׁשִּׁחְרְרוּ אוֹתִי מֵהַכֶּלֶא," הֵחֵל שׁוּב בַּעֲדִינוּת, "חָזַרְתִּי כַּמּוּבָן לַסַּדְנָה הַיְּשָׁנָה שֶׁלִּי. קוֹדֶם, הַבּוֹס שֶׁלִּי גִּילָּה כְּלַפֵּי חִיבָּה מְיוּחֶדֶת, אֲבָל כְּשֶׁרָאָה אוֹתִי עַכְשָׁיו הוֹרִיק מִפַּחַד וּבַיָּד רוֹעֶדֶת הֶרְאָה לִי אֶת הַדֶּלֶת."
עוֹדוֹ עוֹמֵד שָׁם בִּרְחוֹב, נָבוֹךְ וּמוּדְאָג, נִיגַּשׁ אֵלָיו גֶּבֶר בְּגִיל הָעֲמִידָה וְהִצִּיג אֶת עַצְמוֹ כְּמִי שֶׁגַּם הוּא מְכוֹנַאי. "אֲנִי יוֹדֵעַ מִי אַתָּה," אָמַר, "נָכַחְתִּי בַּמִּשְׁפָּט שֶׁלְּךָ. אַתָּה קוֹמְרָאד הָגוּן וּבַעַל דֵּעוֹת מוּצָקוֹת. אֲבָל לְרוֹעַ הַמַּזָּל כְּבָר לֹא תַּצְלִיחַ לִמְצוֹא עֲבוֹדָה בְּשׁוּם מָקוֹם. הַבּוּרְגָּנִים הָאֵלֶּה זוֹמְמִים לְהַרְעִיב אוֹתְךָ. זֹאת הַשִּׁיטָה שֶׁלָּהֶם. אַל תְּצַפֶּה כְּלָל לְרַחֲמֵי הָעֲשִׁירִים."
הַפְּנִיָּיה הַנְּעִימָה הַזּוֹ אֵלָיו בָּרְחוֹב עוֹדְדָה אוֹתוֹ מְאוֹד. נִרְאֶה כִּי הָיָה מִטִּבְעוֹ טִיפּוּס שֶׁזָּקוּק לִתְמִיכָה וּלְאַהֲדָה. הַמַּחֲשָׁבָה שֶׁלֹּא יַצְלִיחַ לִמְצוֹא עֲבוֹדָה מוֹטְטָה אוֹתוֹ לְגַמְרֵי. אִם אֲפִילּוּ הַבּוֹס שֶׁלּוֹ, שֶׁהִכִּיר אוֹתוֹ כְּפוֹעֵל מְיוּמָּן, שֶׁקֶט וּמְסוּדָּר, לֹא מוּכָן עַכְשָׁיו לִשְׁמוֹעַ מִמֶּנּוּ – מוּבָן שֶׁאַף אֶחָד אַחֵר לֹא יִרְצֶה אוֹתוֹ. בָּרוּר שֶׁלֹּא. הֲרֵי הַמִּשְׁטָרָה, שֶׁפּוּקַּחְתָּ עָלָיו עֵין, תִּזְדָּרֵז לְהַזְהִיר כָּל מַעֲסִיק שֶׁיִּשְׁקוֹל לָתֵת לוֹ הִזְדַּמְּנוּת. הוּא הִרְגִּישׁ פִּתְאוֹם חֲסַר יֶשַׁע כָּל כָּךְ, מְבוֹהָל וַחֲסַר תּוֹעֶלֶת; אָז הוּא הָלַךְ בְּעִקְבוֹת הַגֶּבֶר הַזֶּה לְבֵית קָפֶה סָמוּךְ, שָׁם פָּגַשׁ עוֹד כַּמָּה חֲבֵרִים טוֹבִים. הֵם הִבְטִיחוּ לוֹ שֶׁלֹּא יַנִּיחוּ לוֹ לִרְעוֹב, בֵּין אִם יַעֲבוֹד וּבֵין אִם לָאו. הֵם שָׁתוּ כּוּלָּם לְחַיֵּי תְּבוּסַת כָּל הַמַּעֲסִיקִים וּלְחַיֵּי קַעֲקוּעַ הַחֶבְרָה.
הוּא הִתְיַישֵּׁב וְנָשַׁךְ אֶת שְׂפָתוֹ הָעֶלְיוֹנָה.
"כָּכָה, אֲדוֹנִי, הָפַכְתִּי לְחַבֵּר," הוּא אָמַר. הוּא הֶעֱבִיר יָד רוֹעֶדֶת עַל מִצְחוֹ. "בְּכָל מִקְרֶה מַשֶּׁהוּ מְשׁוּבָּשׁ בָּעוֹלָם שֶׁבּוֹ אָדָם יָכוֹל לָלֶכֶת לְאִיבּוּד בִּגְלַל כּוֹסִית אַחַת מְיוּתֶּרֶת."
הוּא לֹא הָרִים כְּלָל אֶת עֵינָיו, אֲבָל יָכוֹלְתִּי לִרְאוֹת שֶׁמִּתַּחַת לַיֵּיאוּשׁ שֶׁלּוֹ הוּא מַתְחִיל לִהְיוֹת נִסְעָר. הוּא חָבַט בַּסַּפְסָל בְּכַף יָדוֹ הַפְּתוּחָה.
"לֹא!" הוּא צָעַק, "זֶה הָיָה קִיּוּם בִּלְתִּי אֶפְשָׁרִי! הַמִּשְׁטָרָה עָקְבָה אַחֲרֵי, הַקּוֹמְרָאדִים עָקְבוּ אַחֲרֵי, כְּבָר לֹא עָמַדְתִּי בִּרְשׁוּת עַצְמִי! הֲרֵי לֹא יָכוֹלְתִּי אֲפִילּוּ לָלֶכֶת לִמְשׁוֹךְ מֵהַבַּנְק כַּמָּה פְרַנְקִים שֶׁחָסַכְתִּי בְּלִי שֶׁאֵיזֶה קוֹמְרָאד יִסְתּוֹבֵב בַּפֶּתַח וְיַשְׁגִּיחַ שֶׁלֹּא נִמְלַטְתִּי מִשָּׁם! וְרוּבָּם הָיוּ בְּסַךְ הַכּוֹל פּוֹרְצִים. מֵהַסּוּג הֶחָכָם, אֲנִי מִתְכַּוֵּון. שָׁדְדוּ אֶת הָעֲשִׁירִים; אָמְרוּ שֶׁהֵם רַק מַחֲזִירִים לְעַצְמָם אֶת מָה שֶׁמַּגִּיעַ לָהֶם. כְּשֶׁשָּׁתִיתִי קְצָת, הֶאֱמַנְתִּי לָהֶם. וְהָיוּ בֵּינֵיהֶם גַּם שׁוֹטִים וּמְטוֹרָפִים. הַפָנָאטִים! כְּשֶׁהָיִיתִי שִׁיכּוֹר אָהַבְתִּי אוֹתָם. וּכְשֶׁשָּׁתִיתִי עוֹד יוֹתֵר כָּעַסְתִּי עַל כָּל הָעוֹלָם. זֶה מָה שֶׁהָיָה הֲכִי טוֹב. בְּזַעַם מָצָאתִי מִפְלָט לְאוּמְלָלוּת. אֲבָל אִי אֶפְשָׁר הֲרֵי לִהְיוֹת כָּל הַזְּמַן שִׁיכּוֹר – לֹא נָכוֹן, אֲדוֹנִי? וּכְשֶׁהָיִיתִי פִּיכֵּחַ פָּחַדְתִּי לִבְרוֹחַ מֵהֶם. הֵם הָיוּ שׁוֹחֲטִים אוֹתִי כְּמוֹ חֲזִיר."
הוּא שִׁילֵּב שׁוּב אֶת זְרוֹעוֹתָיו וְזָקַר בְּחִיּוּךְ מַר אֶת סַנְטֵרוֹ הַחַד.
"מַהֵר מְאוֹד הֵם אָמְרוּ לִי שֶׁהִגִּיעַ זְמַנִּי לָצֵאת לַעֲבוֹדָה. הָעֲבוֹדָה הָיְיתָה לִשְׁדּוֹד בַּנְק. אַחֵר כָּךְ יִזְרְקוּ פְּצָצָה כְּדֵי לַהֲרוֹס אֶת הַמָּקוֹם. תַּפְקִידִי בְּתוֹר מַתְחִיל הָיָה לִשְׁמוֹר בָּרְחוֹב מֵאֲחוֹרֵי הַבַּנְק וּלְהַשְׁגִּיחַ עַל תִּיק שָׁחוֹר שֶׁבְּתוֹכוֹ הַפְּצָצָה, עַד שֶׁיַּעֲשׂוּ בָּהּ שִׁימּוּשׁ. אַחֲרֵי הַפְּגִישָׁה שֶׁבָּהּ אִרְגְּנוּ אֶת הַסִּיפּוּר, אֵיזֶה קוֹמְרָאד נֶאֱמָן אֶחָד לֹא עָזַב אוֹתִי וְלוּ לְרֶגַע. לֹא הֵעַזְתִּי לִמְחוֹת; פָּחַדְתִּי שֶׁיְּחַסְּלוּ אוֹתִי בְּשֶׁקֶט שָׁם בַּחֶדֶר; רַק כְּשֶׁהִסְתּוֹבַבְנוּ בְּיַחַד תָּהִיתִי פִּתְאוֹם אִם לֹא עָדִיף לִי כְּבָר לְהַשְׁלִיךְ אֶת עַצְמִי לְסַן. אֲבָל לֹא הִסְפַּקְתִּי לְגַלְגֵּל אֶת זֶה בְּמַחֲשָׁבוֹת וּכְבָר חָצִינוּ אֶת הַגֶּשֶׁר, וְאַחַר כָּךְ לֹא הָיְיתָה לִי עוֹד הִזְדַּמְּנוּת כָּזֹאת."
לָאוֹר בְּדַל הַנֵּר, עִם תָּוֵוי פָּנָיו הַחַדִּים, הַשָּׂפָם הַקָּטָן וְהַפְּלוּמָתִי שֶׁלּוֹ וּפָנָיו הַסְּגַלְגַּלִּים, הוּא נִרְאֶה לְעִתִּים צָעִיר מְעוּדָּן וְעוֹלֶז, וְאַחַר כָּךְ זָקֵן לְמַדַּי, תָּשׁוּשׁ וּמָלֵא יָגוֹן בְּעוֹדוֹ מְהַדֵּק אֶת זְרוֹעוֹתָיו הַשְּׁלוּבוֹת אֶל חָזֵהוּ.
מֵאַחַר שֶׁהוּא הִשְׁתַּתֵּק חַשְׁתִּי כּוֹרַח לִשְׁאוֹל:
"נוּ, אָז אֵיךְ זֶה נִגְמַר?"
"בְּהַגְלָיָה  לְקָאיֶין," הוּא הֵשִׁיב.
נִדְמֶה שֶׁהֶאֱמִין כִּי מִישֶׁהוּ הִלְשִׁין עֲלֵיהֶם. הַמִּשְׁטָרָה הִתְנַפְּלָה עָלָיו בַּזְּמַן שֶׁהוּא שָׁמַר בָּרְחוֹב הָאֲחוֹרִי וְהַתִּיק בְּיָדוֹ. "הַמְּטוּמְטָמִים הָאֵלֶּה הִפִּילוּ אוֹתוֹ אַרְצָה בְּלִי לָשִׂים לֵב מָה יֵשׁ לוֹ בַּיָּד. הוּא הִתְפַּלֵּא אֵיךְ הַפְּצָצָה לֹא הִתְפּוֹצְצָה כְּשֶׁהוּא נָפַל. אֲבָל הִיא לֹא הִתְפּוֹצְצָה.
"נִיסִּיתִי לְסַפֵּר בְּבֵית הַמִּשְׁפָּט אֶת הַסִּיפּוּר שֶׁלִּי," הוּא הִמְשִׁיךְ, "אַב בֵּית הַדִּין נִרְאֶה מְשׁוּעֲשָׁע מִזֶּה. וְהָיוּ כַּמָּה אִידְיוֹטִים בַּקָּהָל שֶׁצָּחֲקוּ."
הִבַּעְתִּי אַתְּ תִּקְווֹתִי שֶׁגַּם כַּמָּה מֵהַחֲבֵרִים שֶׁלּוֹ נִתְפְּסוּ. הוּא הִצְטַמְרֵר קַלּוֹת וְאָז אָמַר לִי שֶׁשְּׁנַיִים מֵהֶם – סִימוֹן, הַמְּכוּנֶּה גַּם בִּיסְקְוִויט, הַמְּכוֹנַאי הַמְּבוּגָּר שֶׁפָּנָה אֵלָיו בִּרְחוֹב, וּבָחוּר בְּשֵׁם מַאֲפִיל, אֶחָד הַזָּרִים הָאוֹהֲדִים שֶׁשִּׁיבְּחוּ אֶת רִגְשׁוֹתָיו וְנִיחֲמוּ אוֹתוֹ בְּצַעֲרוֹ הַהוּמָנִיטָרִי בִּזְמַן שֶׁהוּא הִשְׂתַּכֵּר בְּבֵית הַקָּפֶה.
"כֵּן," הוּא הִמְשִׁיךְ בְּמַאֲמַץ-מָה, "זָכִיתִי לֵיהָנוֹת מֵחֶבְרָתָם בָּאִי סַן זֹ'וזֶף, בְּיַחַד עִם עוֹד שְׁמוֹנִים אוֹ תִּשְׁעִים אֲסִירִים. כּוּלָּנוּ סוּוַּגְנוּ בְּתוֹר מְסוּכָּנִים."
הָאִי סַן ז'וֹזֵף הוּא הַיָּפֶה מֵבִין אִיֵּי הַיְּשׁוּעָה. סַלְעִי וְיָרוֹק, עִם גֵּיאָיוֹת לֹא עֲמוּקִּים, שִׂיחִים, צִמְחִיָּיה סְבוּכָה, מַטָּעֵי עֲצֵי מַנְגּוֹ וְהַרְבֵּה עֲצֵי דֶּקֶל שְׂעִירִים. שִׁישָּׁה סוֹהֲרִים חֲמוּשִׁים בְּאֶקְדָּחִים וּבְרוֹבֵי קָרַבִּין מוּפְקָדִים שָׁם עַל שְׁמִירַת הָאֲסִירִים.
סְפִינַת שְׁמוֹנָה מְשׁוֹטִים מְשַׁמֶּשֶׁת שָׁם לַתִּקְשׁוֹרֶת בִּשְׁעוֹת הַיּוֹם, דֶּרֶךְ תַּעֲלֶה בְּרוֹחַב מֶטֶר וָחֵצִי, עִם הָאִי הַמַּלְכוּתִי שֶׁבּוֹ שׁוֹכֶנֶת עֶמְדָּה צְבָאִית. הִיא יוֹצֵאת לְהַפְלָגָה הָרִאשׁוֹנָה שֶׁלָּהּ בְּשֵׁשׁ בַּבּוֹקֶר. בְּאַרְבַּע אַחֵר הַצָּהֳרַיִים הִיא מְסַיֶּימֶת אֶת שֵׁירוּתָהּ וְנִגְרֶרֶת אֶל רָצִיף קָטָן בָּאִי הַמַּלְכוּתִי שֶׁבּוֹ כַּמָּה סִירוֹת קְטַנּוֹת יוֹתֵר וְשׁוֹמֵר. מִשָּׁעָה זוֹ וְעַד בּוֹקֶר הַמָּחֳרָת נוֹתַר הָאִי סַן זֹ'וזֶף מְנוּתָּק מִשְּׁאָר הָעוֹלָם, עִם הַסּוֹהֲרִים שֶׁמְּפַטְרְלִים לְפִי תּוֹר בִּשְׁבִיל שֶׁבֵּין מִשְׁכַּן הַסּוֹהֲרִים לִצְרִיפֵי הָאֲסִירִים, וְעִם הֲמוֹנֵי כְּרִישִׁים הַמְּפַטְרְלִים בְּרַחֲבֵי הַמַּיִם מִסָּבִיב.
עַל רֶקַע נְסִיבּוֹת אֵלֶּה תִּכְנְנוּ הָאֲסִירִים מֶרֶד. דָּבָר כָּזֶה טֶרֶם נוֹדַע בַּהִיסְטוֹרְיָה שֶׁל בֵּית הַסּוֹהַר, אַךְ לֹא הָיְיתָה זוֹ תּוֹכְנִית נְטוּלַת סִיכּוּיֵי הַצְלָחָה. הֵם תִּכְנְנוּ לְהַפְתִּיעַ אֶת הַסּוֹהֲרִים וְלִרְצוֹחַ אוֹתָם בְּמַהֲלַךְ הַלַּיְלָה, וְהַנֶּשֶׁק שֶׁלָּהֶם יְאַפְשֵׁר לָאֲסִירִים לִירוֹת בְּאַנְשֵׁי סְפִינַת הַמְּשׁוֹטִים כַּאֲשֶׁר זוֹ תַּגִּיעַ בַּבּוֹקֶר. אַחֲרֵי שֶׁיִּשְׁתַּלְּטוּ עַל סְפִינַת הַמְּשׁוֹטִים יִתְפְּסוּ עוֹד סִירוֹת, וְכוּלָּם יַחַד יַחְתְּרוּ מִשָּׁם לְאוֹרֶךְ הַחוֹף.
עִם רֶדֶת הַחֲשֵׁכָה, שְׁנֵי הַסּוֹהֲרִים הַתּוֹרָנִים עָרְכוּ כָּרָגִיל מְפַקֵּד לַאֲסִירִים. אַחֵר כָּךְ פָּנוּ לִסְקוֹר אֶת הַצְּרִיפִים כְּדֵי לְוַודֵּא שֶׁהַכּוֹל כַּשּׁוּרָה. בָּרֶגַע שֶׁהֵם נִכְנְסוּ הִתְנַפְּלוּ עֲלֵיהֶם, וְהֵם פָּשׁוּט נֶחְנְקוּ תַּחַת מִסְפָּרָם הָרַב שֶׁל תּוֹקְפֵיהֶם. אוֹר הַדִּמְדּוּמִים דָּעַךְ בִּמְהִירוּת. הָיָה לֵיל יָרֵחַ חָדָשׁ, וּסְעָרָה כְּבֵדָה וּשְׁחוֹרָה שֶׁהִתְחַשְּׁרָה מֵעַל הַחוֹף עוֹד הִגְבִּירָה אֶת עוֹמֶק חֶשְׁכַת הַלַּיְלָה. הָאֲסִירִים הִתְכַּנְּסוּ בַּשֶּׁטַח הַפָּתוּחַ וְדָנוּ בְּצַעַד הַבָּא שֶׁעֲלֵיהֶם לִנְקוֹט, הִתְוַוכְּחוּ בֵּינָם לְבֵין עַצְמָם בְּקוֹלוֹת מְהוּסִּים.
"וְאַתָּה לָקַחַת חֵלֶק בְּכָל זֶה?" שָׁאַלְתִּי.
"לֹא. יָדַעְתִּי כַּמּוּבָן מָה עוֹמֵד לְהִתְרַחֵשׁ. אֲבָל לָמָּה לִי לַהֲרוֹג אֶת הַסּוֹהֲרִים הָאֵלֶּה? לֹא הָיָה לִי שׁוּם דָּבָר נֶגְדָּם. רַק מֵהָאֲחֵרִים פָּחַדְתִּי. כִּי מָה שֶׁלֹּא יִקְרֶה, מֵהֶם לֹא אַצְלִיחַ לְהִימָּלֵט. יָשַׁבְתִּי לְבַדִּי עַל גֶּדֶם עֵץ כְּשֶׁרָאשֵׁי בֵּין יָדִי, בְּלֵב מְפַרְפֵּר מֵהַמַּחֲשָׁבָה עַל חוֹפֶשׁ שֶׁעָלוּל לִהְיוֹת לִי רַק לַעַג לָרָשׁ. פִּתְאוֹם קָלַטְתִּי בְּבֶהָלָה דְּמוּת אָדָם בִּשְׁבִיל לְיָדִי. הוּא עָמַד בִּדְמָמָה מוּחְלֶטֶת, וְאָז נִבְלְעָה דְּמוּתוֹ בַּלַּיְלָה. הָיָה זֶה כַּנִּרְאֶה הַסּוֹהַר הָרָאשִׁי שֶׁבָּא לִבְדּוֹק מָה קָרָה לִשְׁנַיִים מֵאֲנָשָׁיו. אִישׁ לֹא הִבְחִין בּוֹ. הָאֲסִירִים הִמְשִׁיכוּ לָרִיב עַל הַתּוֹכְנִיּוֹת שֶׁלָּהֶם. הַמַּנְהִיגִים לֹא הִצְלִיחוּ לְהַשְׁלִיט מִשְׁמַעַת. לְחִישׁוֹת עַזּוֹת בָּקְעוּ שָׁם מִקְּהַל הָאֲנָשִׁים בַּחוֹשֶׁךְ וְנִשְׁמְעוּ מַחֲרִידוֹת בְּיוֹתֵר.
"בְּסוֹפוֹ שֶׁל דָּבָר הֵם נֶחְלְקוּ לִשְׁתֵּי קְבוּצוֹת וְיָצְאוּ לַדֶּרֶךְ. כְּשֶׁהֵם עָבְרוּ עַל פָּנַי, קַמְתִּי מִמְּקוֹמִי תָּשׁוּשׁ וַחֲסַר תִּקְווֹה. הַשְּׁבִיל אֶל מִשְׁכַּן הַסּוֹהֲרִים הָיָה חָשׁוּךְ וְשֶׁקֶט, אֲבָל הַשִּׂיחִים מִשְּׁנֵי צִדָּיו רִשְׁרְשׁוּ קַלּוֹת. כָּעֵת רָאִיתִי לִפְנֵי אֲלוּמַּת אוֹר עֲמוּמָה. הַסּוֹהַר הָרָאשִׁי קָרֵב בִּזְהִירוּת עִם שְׁלוֹשָׁה מֵאֲנָשָׁיו בְּעִקְבוֹתָיו. אֶלָּא שֶׁהוּא לֹא הִצְלִיחַ לְחַפּוֹת כְּמוֹ שֶׁצָּרִיךְ עַל אוֹר הַפָּנָס שֶׁלּוֹ. גַּם הָאֲסִירִים רָאוּ אֶת קֶרֶן הָאוֹר הָעֲמוּמָה. נִשְׁמְעָה צְרָחָה פְּרָאִית וְנוֹרָאָה, וּמְהוּמָה פָּרְצָה עַל הַשְּׁבִיל הֶחָשׁוּךְ. יְרִיּוֹת, מַהֲלוּמּוֹת, אֲנָקוֹת: צַיִד הָאָדָם, צַיִד הַסּוֹהֲרִים, חָלַף עַל פְּנֵי לְעֵבֶר פָּנִים הָאִי, עַל רֶקַע קוֹלוֹת שִׂיחִים נִרְמָסִים, צַעֲקוֹת הָרוֹדְפִים וְזַעֲקוֹת הַנִּרְדָּפִים. נִשְׁאַרְתִּי לְבַדִּי. וַאֲנִי מַבְטִיחַ לְךָ, אֲדוֹנִי, הָיִיתִי פָּשׁוּט אָדִישׁ לְכָל זֶה. עָמַדְתִּי זְמַן-מָה בְּשֶׁקֶט, וְאַחַר כָּךְ פָּסַעְתִּי לְאוֹרֶךְ הַשְּׁבִיל עַד שֶׁנִּתְקַלְתִּי בְּרַגְלַי בְּמַשֶּׁהוּ קָשִׁיחַ. הִתְכּוֹפַפְתִּי וְהֵרַמְתִּי אֶקְדָּח שֶׁל סוֹהַר. בְּמִישּׁוּשׁ אֶצְבָּעוֹת הִרְגַּשְׁתִּי שֶׁהוּא טָעוּן בַּחֲמִישָּׁה כַּדּוּרִים. עִם מַשַּׁב הָרוּחַ הִגִּיעוּ לְאוֹזְנֵי קוֹלוֹת רְחוֹקִים שֶׁל אֲסִירִים שֶׁקָּרְאוּ זֶה לְזֶה, וְאָז רַעַם הִתְגַּלְגֵּל וְהִבְלִיעַ אֶת הֶמְיַית הָרוּחַ וְאֶת רִשְׁרוּשׁ הָעֵצִים. פִּתְאוֹם אוֹר פָּנָס גָּדוֹל חָצָה בְּרִיצָה אֶת הַשְּׁבִיל מוּלִי, נָמוּךְ מְאוֹד לִפְנֵי הַקַּרְקַע, וְחָשַׂף לְעֵינֵי חֲצָאִית שֶׁל אִישָּׁה עִם שׁוּלֵי סִינָּר.
"יָדַעְתִּי שֶׁזּוֹ וַדַּאי אֵשֶׁת הַסּוֹהַר הָרָאשִׁי. הֵם כַּנִּרְאֶה שָׁכְחוּ שֶׁהִיא נִמְצֵאת שָׁם. קוֹל יְרִיָּיה הָרָעִים מִכִּיוּוּן פָּנִים הָאִי, וְהִיא צָרְחָה לְעַצְמָהּ תּוֹךְ כְּדֵי רִיצָה. הִיא הִמְשִׁיכָה לָרוּץ וַאֲנִי בְּעִקְבוֹתֶיהָ, וְכָעֵת רָאִיתִי אוֹתָהּ שׁוּב. בְּיָד אַחַת הִיא מָשְׁכָה בְּחֶבֶל הַפַּעֲמוֹן הַגָּדוֹל הַתָּלוּי בִּקְצֵה מֵזַח הָעֲגִינָה, וּבְיָדָהּ הָאַחֶרֶת הֵנִיפָה מִצַּד לְצַד אֶת הַפָּנָס הַכָּבֵד. זֶהוּ הַסִּימָן הַמּוּסְכָּם בְּמִקְרֶה שֶׁזְּקוּקִים בַּלַּיְלָה לְעֶזְרַת הָאִי הַמַּלְכוּתִי. הָרוּחַ נָשְׂאָה אֶת הַצְּלִיל הַרְחֵק מִן הָאִי שֶׁלָּנוּ, וְאֶת אוֹר הַפָּנָס שֶׁהִיא הֵנִיפָה הִסְתִּירוּ בְּחוֹף הָעֵצִים הַמְּעַטִּים שֶׁלְּיַד מִשְׁכַּן הַסּוֹהֲרִים.
"הִתְקָרַבְתִּי אֵלֶיהָ מֵאָחוֹר. הִיא הִמְשִׁיכָה בְּלִי הֶרֶף, בְּלִי לְהַבִּיט הַצִּדָּה, כְּאִילּוּ אֵין אִישׁ מִלְּבַדָּהּ עַל הָאִי. אִישָּׁה אַמִּיצָה, אֲדוֹנִי. הַבָּזָק שֶׁל בָּרָק וְקוֹל רַעַם שִׁיבְּשׁוּ לְרֶגַע אֶת הַצְּלִיל וְאֶת אוֹר הָאִיתוּת, אֲבָל הִיא כְּלָל לֹא עָצְרָה, מָשְׁכָה בַּחֶבֶל וְהֵנִיפָה אֶת הַפָּנָס בְּקֶצֶב סָדִיר כְּמוֹ מְכוּנֶּה. אִישָּׁה נָאָה כְּבַת שְׁלוֹשִׁים – לֹא יוֹתֵר מִזֶּה. אֲנִי חָשַׁבְתִּי לְעַצְמִי, 'טוֹב לֹא יָצָא מֵהַלַּיְלָה הַזֶּה.' וְהֶחְלַטְתִּי שֶׁאִם אֶחָד מֵחַבְרֵי הָאֲסִירִים יַגִּיעַ הִנֵּה אֶל הַמֵּזַח – מָה שֶׁצָּפוּי הָיָה בְּקָרוֹב – אֲנִי אִירֶה בְּרֹאשָׁהּ וְאָז אִירֶה בְּעַצְמִי. הִכַּרְתִּי הֵיטֵב אֶת הַ'קּוֹמְרָאדִים'. הֲרַעְיוֹן הַזֶּה שֶׁלִּי הֶעֱנִיק לִי עִנְיָין בַּחַיִּים, אֲדוֹנִי; וּמִיָּד נְסוּגוֹתִי קְצָת לְאָחוֹר בִּמְקוֹם לְהִישָּׁאֵר עַל הַמֵּזַח הַפָּתוּחַ, וְהִשְׁתּוֹפַפְתִּי מֵאֲחוֹרֵי שִׂיחַ. לֹא הָיְיתָה לִי שׁוּם כַּוּוֹנָה לְהִיתָּפֵס לֹא מוּכָן וּלְהַנִּיחַ לְמִישֶׁהוּ לִמְנוֹעַ מִמֶּנִּי לַעֲשׂוֹת שֵׁירוּת נַעֲלֶה לְפָחוֹת לִיצוֹר אֱנוֹשִׁי אֶחָד לִפְנֵי מוֹתִי.
"אַךְ לֹא נוֹתַר לָנוּ אֶלָּא לְהַאֲמִין שֶׁהָאִיתוּת נִקְלַט, כִּי סְפִינַת הַמְּשׁוֹטִים מֵהָאִי הַמַּלְכוּתִי הִגִּיעָה בְּתוֹךְ זְמַן קָצָר לְהַפְלִיא. הָאִישָּׁה הִמְשִׁיכָה לְאוֹתֵת עַד שֶׁאוֹר הַפָּנָס שֶׁלָּהּ נָפַל עַל הַקָּצִין הָאַחְרַאי וְעַל כִּידוֹנֵי הַחַיָּילִים שֶׁעַל הַסִּירָה. רַק אָז הִיא הִתְיַישְּׁבָה וּפָרְצָה בִּבְכִי.
"הִיא כְּבָר לֹא הִזְדַּקְּקָה לִי. לֹא זַזְתִּי מִמְּקוֹמִי. חֵלֶק מֵהַחַיָּילִים הָיוּ לְלֹא זָ'קֵטִים, אֲחֵרִים בְּלִי מַגָּפַיִים, אֵיךְ שֶׁתָּפְסָה אוֹתָם הָאַזְעָקָה. הֵם עָבְרוּ בְּרִיצָה לְיַד הַשִּׂיחַ שֶׁלִּי. הַסְּפִינָה נִשְׁלְחָה בַּחֲזָרָה לְהָבִיא עוֹד תִּגְבּוֹרֶת; וְהָאִישָּׁה יָשְׁבָה לְבַדָּהּ וּבָכְתָה בִּקְצֵה הַמֵּזַח, כְּשֶׁהַפָּנָס נִיצָּב לְיָדָהּ עַל הַקַּרְקַע.
"וְאָז רָאִיתִי פִּתְאוֹם בְּאוֹר שֶׁבִּקְצֵה הַמֵּזַח מִכְנָסַיִים אֲדוּמִּים שֶׁל עוֹד שְׁנֵי גְּבָרִים. הוּכֵּיתִי בְּתַדְהֵמָה. גַּם הֵם הִתְחִילוּ לָרוּץ. בְּטוֹנִיקוֹת לֹא מְכוּפְתָּרוֹת שֶׁהִתְנַפְנְפוּ וּבְרָאשִׁים חֲשׂוּפִים. אֶחָד מֵהֶם הִתְנַשֵּׁף וְאָמַר לְאַחַר, 'קָדִימָה, קָדִימָה!'
"הִתְפַּלֵּאתִי מֵהֵיכָן לְכָל הָרוּחוֹת הֵם צָצוּ. פָּסַעְתִּי לְאִטִּי לְאוֹרֶךְ הַמֵּזַח הַקָּצָר. רָאִיתִי אֶת גּוּפָהּ שֶׁל הָאִישָּׁה מִיטַּלְטֵל מִבֶּכִי, וְשָׁמַעְתִּי יוֹתֵר וְיוֹתֵר בָּרוּר אֶת אַנְחוֹתֶיהָ, 'אוֹי, בַּעֲלֵי! בַּעֲלֵי הַמִּסְכֵּן! בַּעֲלֵי הַמִּסְכֵּן!' הִתְגַּנַּבְתִּי בְּשֶׁקֶט לְעֶבְרָהּ. הִיא לֹא שָׁמְעָה וְלֹא רָאֲתָה דָּבָר. הִיא כִּיסְּתָה אֶת רֹאשָׁהּ בַּסִּינָּר וְהִתְנוֹדְדָה קָדִימָה וַאֲחוֹרָה מֵרוֹב צַעַר. אֲבָל אֲנִי הִבְחַנְתִּי בְּסִירָה קְטַנָּה קְשׁוּרָה לִקְצֵה הַמֵּזַח.
"שְׁנֵי הַגְּבָרִים הָאֵלֶּה – הֵם נִרְאוּ כְּמוֹ מִשֶּׁ"קִים – הִגִּיעוּ כַּנִּרְאֶה בַּסִּירָה הַזֹּאת, אוּלַי מִפְּנֵי שֶׁאִיחֲרוּ לִסְפִינַת הַמְּשׁוֹטִים. מַדְהִים אֵיךְ מִתּוֹךְ תְּחוּשַׁת חוֹבָה הֵם הַפְּרוֹ כָּךְ אֶת הַתַּקָּנוֹת. וְעָשׂוּ דָּבָר מְטוּמְטָם – אֲפִילּוּ כְּשֶׁכְּבָר נִכְנַסְתִּי לַסִּירָה עֲדַיִין לֹא הֶאֱמַנְתִּי לְמַרְאֵה עֵינַי.
"חָתַרְתִּי לְאִטִּי לְאוֹרֶךְ הַחוֹף. עָנָן שָׁחוֹר רָבַץ מֵעַל אִיֵּי הַיְּשׁוּעָה. שָׁמַעְתִּי יְרִיּוֹת, צְעָקוֹת. מָצוֹד נוֹסָף הֵחֵל – צַיִד הָאֲסִירִים. הַמְּשׁוֹטִים הָיוּ אֲרוּכִּים מִדַּי וְלֹא נוֹחִים. הִתְקַשֵּׁיתִי לְהִתְמוֹדֵד אִיתָּם אַף שֶׁהֵסִירָה עַצְמָהּ הָיְיתָה קַלַּת מִשְׁקָל. אַךְ כְּשֶׁהִגַּעְתִּי לְעֶבְרוֹ הַשֵּׁנִי שֶׁל הָאִי, פָּרְצָה סוּפַת גֶּשֶׁם וְרוּחַ. לֹא הִצְלַחְתִּי לְהִתְקַדֵּם מוּלָהּ. הִנַּחְתִּי לַסִּירָה לְהִיסָּחֵף אֶל הַחוֹף וְקָשַׁרְתִּי אוֹתָהּ.
"הִכַּרְתִּי אֶת הַמָּקוֹם הַזֶּה. הָיְיתָה שָׁם סְכָכָה יְשֵׁנָה וּרְעוּעָה שֶׁנִּיצְּבָה לְיַד הַמַּיִם. עוֹדִי יוֹשֵׁב שָׁם מְכַוֵּוץ שָׁמַעְתִּי מִבַּעַד לְרַעֲשֵׁי הָרוּחַ וְהַמַּבּוּל קוֹלוֹת שֶׁל אֲנָשִׁים שֶׁמְּפַלְּסִים דַּרְכָּם בֵּין הַשִּׂיחִים. הֵם הֵגִיחוּ אֶל הַחוֹף – חַיָּילִים אוּלַי. הַבָּזָק שֶׁל בָּרָק לִידֵי הֵסֵב לִי הַקַּלָּה עַזָּה. שְׁנֵי אֲסִירִים!
"וּמִיָּד נִשְׁמַע קוֹל קוֹרֵא בְּתַדְהֵמָה. 'זֶה נֵס!' הָיָה זֶה קוֹלוֹ שֶׁל סִימוֹן, הַמּוּכָּר גַּם בַּשֵּׁם בִּיסְקְוִויט.
"וְקוֹל נוֹסָף נָהַם, 'מָה נֵס?'
"'הִנֵּה, יֵשׁ כָּאן סִירָה!'
"'הִשְׁתַּגַּעְתָּ כַּנִּרְאֶה, סִימוֹן! אֲבָל בְּכָל זֹאת, יֵשׁ כָּאן... סִירָה.'
"מֵרוֹב הִתְפַּעֲלוּת כַּנִּרְאֶה הֵם נֶאֶלְמוּ דּוֹם. הַגֶּבֶר הַשֵּׁנִי הָיָה מַאֲפִיל. עַכְשָׁיו הוּא דִּיבֵּר שׁוּב, בִּזְהִירוּת.
"'הִיא קְשׁוּרָה. בֶּטַח יֵשׁ כָּאן מִישֶׁהוּ.'
"אָמַרְתִּי לָהֶם מִתּוֹךְ הַסְּכָכָה: 'אֲנִי כָּאן.'
אָז הֵם נִכְנְסוּ, וְדַי מַהֵר נָתְנוּ לִי לְהָבִין שֶׁהֵסִירָה שֶׁלָּהֶם, לֹא שֶׁלִּי. 'אֲנַחְנוּ שְׁנַיִים,' אָמַר מַאֲפִיל, 'נֶגְדְּךָ. אַתָּה לְבַד.'
"יָצָאתִי לַשֶּׁטַח הַפָּתוּחַ כְּדֵי לְהִתְרַחֵק מֵהֶם, כִּי פָּחַדְתִּי לַחֲטוֹף מַהֲלוּמָּה פִּתְאוֹמִית בְּרֹאשׁ. יָכוֹלְתִּי לִירוֹת בָּהֶם שָׁם עַל הַמָּקוֹם, אֲבָל לֹא אָמַרְתִּי דָּבָר. כָּבַשְׁתִּי אֶת הַצְּחוֹק שֶׁעָלָה בִּגְרוֹנִי. עָשִׂיתִי אֶת עַצְמִי כָּנוּעַ מְאוֹד וְהִתְחַנַּנְתִּי שֶׁיָּחוּסוּ עָלַי. הֵם הִתְיַיעֲצוּ בֵּינֵיהֶם בְּקוֹלוֹת חֲרִישִׁיִּים עַל גּוֹרָלִי, בִּזְמַן שֶׁיָּדִי נָחָה עַל הָאֶקְדָּח מִתַּחַת לַחוּלְצָה שֶׁלִּי וְחַיֵּיהֶם הָיוּ נְתוּנִים לְחַסְדִּי. הִנַּחְתִּי לָהֶם לִחְיוֹת. רָצִיתִי שֶׁהֵם יַחְתְּרוּ בַּסִּירָה. הִסְבַּרְתִּי לָהֶם בָּעֲנָווֹה שִׁפְלַת רוּחַ שֶׁאֲנִי מֵבִין בְּטִיפּוּל בְּסִירוֹת, וְשֶׁאִם יֵשׁ שְׁלוֹשָׁה חוֹתְרִים, נוּכַל לָנוּחַ לְפִי תּוֹר. בַּסּוֹף הֵם הִשְׁתַּכְנְעוּ, וּבִזְמַן; עוֹד קְצָת וּכְבָר הָיִיתִי מִתְפַּקֵּעַ מֵהֶתְקֵף צְחוֹק."
בְּשָׁלָב זֶה הִתְלַבְּתָה הַהִתְרַגְּשׁוּת שֶׁלּוֹ. הוּא זִינֵּק מֵהַסַּפְסָל וְדִיבֵּר בְּנִפְנוּף זְרוֹעוֹת. הַצְּלָלִים הָעֲנָקִיִּים שֶׁל זְרוֹעוֹתָיו הִתְרוֹצְצוּ עַל פְּנֵי הַגַּג וְהַקִּירוֹת, וְהַצְּרִיף נִרְאֶה קָטָן מִכְּדֵי לְהָכִיל אֶת סַעֲרַת הַנֶּפֶשׁ שֶׁלּוֹ.
"אֲנִי לֹא מַכְחִישׁ כְּלוּם," הוּא הִתְפָּרֵץ, "הָיִיתִי בַּשָּׁמַיִם, אֲדוֹנִי. זָכִיתִי לִטְעוֹם מִן הָאוֹשֶׁר. אֲבָל שָׁתַקְתִּי. חָתַרְתִּי בְּתוֹרִי לְאוֹרֶךְ כָּל הַלַּיְלָה. הִתְקַדַּמְנוּ לְעֵבֶר הַיָּם הַפָּתוּחַ, תָּלִינוּ אֶת יְהָבֵנוּ עַל סְפִינָה שֶׁתַּעֲבוֹר שָׁם. זֶה הָיָה צַעַד הַרְפַּתְקָנִי. אֲנִי שִׁכְנַעְתִּי אוֹתָם לַעֲשׂוֹת אֶת זֶה. כְּשֶׁהַשֶּׁמֶשׁ זָרְחָה נִרְאֶה הַיָּם רְחַב יָדַיִים וְרָגוּעַ, וְאִיֵּי הַיְּשׁוּעָה נִיבְּטוּ רַק כִּכְתָמִים כֵּהִים מֵעַל רָאשֵׁי הַגַּלִּים. אֲנִי בְּדִיּוּק נִיוַּוטְתִּי. מַאֲפִיל, שֶׁחָתַר בְּחַרְטוֹם, פָּלַט קְלָלָה וְאָמַר, 'אֲנַחְנוּ חַיָּיבִים לָנוּחַ.'
"סוֹף סוֹף הִגִּיעַ זְמַנִּי לִצְחוֹק. וְצָחַקְתִּי כְּמוֹ שֶׁצָּרִיךְ, תַּאֲמִין לִי. תָּפַסְתִּי לִי אֶת הַבֶּטֶן וְהִתְגַּלְגַּלְתִּי בַּמָּקוֹם מוֹשָׁבִי. הַפָּנִים שֶׁלָּהֶם הָיוּ מְבוֹהָלִים כַּהוֹגֶן. 'מָה נִכְנַס בּוֹ, בְּחַיָּה?' מַאֲפִיל צוֹעֵק.
"וְסִימּוּן, שֶׁהָיָה הֲכִי קָרוֹב אֵלַי, אוֹמֵר לוֹ מֵעֵבֶר לִכְתֵפוֹ, 'הַשֵּׁד יִיקַּח אוֹתִי אִם אֲנִי לֹא חוֹשֵׁב שֶׁהוּא הִשְׁתַּגֵּעַ!'
"וְאָז הוֹצֵאתִי אֶת הָאֶקְדָּח. אֲהָהּ! בִּן רֶגַע הָעֵינַיִים שֶׁל שְׁנֵיהֶם נִהְיוּ הֲכִי מְאוּבָּנוֹת שֶׁאַתָּה יָכוֹל לְדַמְיֵין לְעַצְמְךָ. חָהּ, חָהּ! הֵם פָּחֲדוּ. אֲבָל חָתְרוּ. הוֹ, כֵּן, כָּל הַיּוֹם הֵם חָתְרוּ, נִרְאוּ לִפְעָמִים פִּרְאִיִּים וְלִפְעָמִים חֲלוּשִׁים. שׁוּם דָּבָר לֹא נֶעֱלַם מִמֶּנִּי כִּי הָיִיתִי חַיָּיב לִפְקוֹחַ עֲלֵיהֶם כָּל הַזְּמַן עֵין, וְלֹא – טְרַאח! – בִּשְׁנִיָּיה הֵם הָיוּ מִתְנַפְּלִים עָלַי. הִשְׁעַנְתִּי אֶת הַיָּד עִם הָאֶקְדָּח דְּרוּכָה עַל הַבֶּרֶךְ, וְנִיוַּוטְתִּי בַּיָּד הַשְּׁנִיָּיה. הַפַּרְצוּפִים שֶׁלָּהֶם הִתְחִילוּ לְהַעֲלוֹת שַׁלְפּוּחִיּוֹת. הַשָּׁמַיִם וְהַיָּם סְבִיבֵנוּ נִרְאוּ בּוֹעֲרִים בְּאֵשׁ, וְהַיָּם הֶעֱלָה אֵדִים בַּשֶּׁמֶשׁ. הַסִּירָה הַשְּׁמִיעָה קוֹלוֹת רְתִיחָה כְּשֶׁפִּילְּחָה אֶת הַמַּיִם. מַאֲפִיל הוֹצִיא לִפְעָמִים קֶצֶף מֵהַפֶּה וְלִפְעָמִים גָּנַח. אֲבָל הוּא חָתַר. לֹא הֵעֵז לְהַפְסִיק. כָּל הָעֵינַיִים שֶׁלּוֹ נִהְיוּ אֲדוּמּוֹת, וְהוּא נָשַׁךְ אֶת שְׂפָתוֹ הַתַּחְתּוֹנָה עַד זוֹב דָּם. סִימוֹן נִהְיֶה צָרוּד כְּמוֹ עוֹרֵב.
"'קוֹמְרָאד –' הוּא מַתְחִיל לוֹמַר.
"'שׁוּם קוֹמְרָאד אֵין כָּאן. אֲנִי הַבּוֹס שֶׁלְּךָ.'
"'אָז, בּוֹס,' הוּא אוֹמֵר, 'תֵּן לָנוּ לָנוּחַ, לְמַעַן הָאֱנוֹשׁוּת.'
"נָתַתִּי לָהֶם. הָיוּ שָׁם קְצָת מֵי גְּשָׁמִים שֶׁנִּקְווּ עַל קַרְקָעִית הַסִּירָה. הִרְשֵׁיתִי לָהֶם לַחֲטוֹף קְצָת. אֲבָל בָּרֶגַע שֶׁנָּתַתִּי אֶת הַפְּקוּדָּה 'קָדִימָה!' רָאִיתִי אוֹתָם מַחֲלִיפִים בֵּינֵיהֶם מַבָּטִים טְעוּנִים. הֵם חָשְׁבוּ שֶׁאֶהְיֶה חַיָּיב מָתַיְשֶׁהוּ לָלֶכֶת לִישׁוֹן! אֲהָהּ! אֲבָל אֲנִי לֹא רָצִיתִי לָלֶכֶת לִישׁוֹן. הָיִיתִי עֵרָנִי מִתָּמִיד. דַּוְוקָא הֵם נִרְדְּמוּ בָּאֶמְצַע הַחֲתִירָה, נָפְלוּ לְגַמְרֵי מֵהַמּוֹשָׁבִים, בְּזֶה אַחַר זֶה. הִנַּחְתִּי לָהֶם לִשְׁכַּב. כָּל הַכּוֹכָבִים כָּבוּ. הָיָה עוֹלָם שֶׁקֶט. הַשֶּׁמֶשׁ זָרְחָה. יוֹם חָדָשׁ. קָדִימָה! לַדֶּרֶךְ!
"הֵם חָתְרוּ גָּרוּעַ. הָעֵינַיִים שֶׁלָּהֶם הִתְגַּלְגְּלוּ וְהַלְּשׁוֹנוֹת שֶׁלָּהֶם הִשְׁתַּרְבְּבוּ הַחוּצָה. בְּאֶמְצַע הַבּוֹקֶר מַאֲפִיל קַרְקֹר: 'בּוֹא נִסְתַּעֵר עָלָיו, סִימוֹן. אֲנִי מַעֲדִיף כְּבָר שֶׁיִּירוּ בִּי וְזֶהוּ מֵאֲשֶׁר לָמוּת מִצָּמָא, מֵרָעָב וּמֵעֲיֵיפוּת מֵרוֹב חֲתִירָה.'
אֲבָל גַּם בַּזְּמַן שֶׁהוּא דִּיבֵּר הוּא חָתַר; וְגַם סִימוֹן הִמְשִׁיךְ לַחְתּוֹר. זֶה גָּרַם לִי לְחַיֵּיךְ. אָח! כַּמָּה שֶׁהַשְּׁנַיִים הָאֵלֶּה אָהֲבוּ אֶת הַחַיִּים בָּעוֹלָם הַמְּרוּשָּׁע שֶׁלָּהֶם, בְּדִיּוּק כְּמוֹ שֶׁאֲנִי אָהַבְתִּי אֶת הַחַיִּים שֶׁלִּי לִפְנֵי שֶׁהֵם הָרְסוּ לִי אוֹתָם עִם הַדִּיבּוּרִים שֶׁלָּהֶם. הִכְרַחְתִּי אוֹתָם לְהַמְשִׁיךְ עַד שֶׁהִגִּיעוּ לִתְשִׁישׁוּת מוּחְלֶטֶת, וְרַק אָז הִצְבַּעְתִּי עַל מְפָרְשֵׁי סְפִינָה בָּאוֹפֶק.
"אָה! הָיִיתָ צָרִיךְ לִרְאוֹת אוֹתָם קָמִים לִתְחִיָּיה וְנִרְתָּמִים שׁוּב לָעֲבוֹדָה שֶׁלָּהֶם! כִּי אֲנִי דָּאַגְתִּי שֶׁהֵם יַחְתְּרוּ לְעֵבֶר הַנָּתִיב שֶׁל הַסְּפִינָה הַזֹּאת. הֵם הִשְׁתַּנּוּ. וְלִי נֶעֶלְמוּ הָרַחֲמִים הָאֵלֶּה שֶׁקּוֹדֶם הִרְגַּשְׁתִּי כְּלַפֵּיהֶם. עִם כָּל דַּקָּה שֶׁעָבְרָה הֵם יוֹתֵר וְיוֹתֵר חָזְרוּ לְעַצְמָם. הֵם הִסְתַּכְּלוּ עָלַי בַּמַּבָּטִים שֶׁזָּכַרְתִּי הֵיטֵב. וְהָיוּ מְאוּשָּׁרִים. הֵם חַיְּיכוּ.
"'נוּ,' אוֹמֵר סִימּוּן, 'הָאֵנֶרְגִּיָּה שֶׁל הַבַּחוּרְצִ'יק הַזֶּה הִצִּילָה אֶת חַיֵּינוּ. אִילּוּלֵא הִכְרִיחַ אוֹתָנוּ, בַּחַיִּים לֹא הָיִינוּ חוֹתְרִים רָחוֹק כָּל כָּךְ עַד לְנָתִיב שֶׁל סְפִינוֹת. אֲנִי סוֹלֵחַ לְךָ, קוֹמְרָאד. אֲנִי מַעֲרִיץ אוֹתְךָ.'
"וּמַאֲפִיל נוֹהֵם מֵהַחַרְטוֹם: 'אֲנַחְנוּ חַיָּיבִים לְךָ הַכָּרַת תּוֹדָה עֲנָקִית, קוֹמְרָאד. אַתָּה בָּנוּי לִהְיוֹת מַנְהִיג.'
"קוֹמְרָאד! אֲדוֹנִי! אָח, אֵיזוֹ מִילָּה יָפָה. וְהֵם, אֲנָשִׁים כְּמוֹ הַשְּׁנַיִים הָאֵלֶּה, הָפְכוּ אוֹתָהּ לַאֲרוּרָה. הִסְתַּכַּלְתִּי עֲלֵיהֶם. זָכַרְתִּי אֶת הַשְּׁקָרִים שֶׁלָּהֶם, אֶת הַהַבְטָחוֹת שֶׁלָּהֶם, אֶת הָאִיּוּמִים שֶׁלָּהֶם וְאֶת כָּל יְמֵי הַסֵּבֶל שֶׁלִּי. לָמָּה הֵם לֹא יָכְלוּ לְהַנִּיחַ לִי לְנַפְשִׁי אַחֲרֵי שֶׁיָּצָאתִי מֵהַכֶּלֶא? הִסְתַּכַּלְתִּי עֲלֵיהֶם וְחָשַׁבְתִּי שֶׁכָּל עוֹד הֵם חַיִּים אֲנִי לְעוֹלָם לֹא אַצְלִיחַ לִהְיוֹת חוֹפְשִׁי. לְעוֹלָם. לֹא אֲנִי וְלֹא אֲחֵרִים כַּמּוּתִי בַּעֲלֵי לֵב חַם וְרֹאשׁ חַלָּשׁ. כִּי אֲנִי יוֹדֵעַ שֶׁאֵין לִי רֹאשׁ חָזָק, אֲדוֹנִי. זַעַם שָׁחוֹר הֵצִיף אוֹתִי – זַעַם שֶׁל שִׁיכְרוֹת קִיצוֹנִית – אֲבָל לֹא נֶגֶד עַוְולוֹת הַחֶבְרָה. הוֹ, לֹא!
"אֲנִי חַיָּיב לִהְיוֹת חוֹפְשִׁי!" צָעַקְתִּי בְּזַעְמִי.
"'תֶּחִי הַחֵירוּת!' צוֹרֵחַ הַבִּרְיוֹן הַזֶּה מַאֲפִיל. 'מָוֶות לְבוּרְגָּנִים שֶׁשּׁוֹלְחִים אוֹתָנוּ לְקָאיֶין! בְּקָרוֹב הֵם יָדְעוּ שֶׁאֲנַחְנוּ חוֹפְשִׁיִּים.'
"הַשָּׁמַיִם, הַיָּם, כָּל הָאוֹפֶק, הַכּוֹל כְּמוֹ הָאֵדִים, אָדוֹם-דָּם בַּסִּירָה כּוּלָּהּ. הָרַקּוֹת שֶׁלִּי פָּעֲמוּ בְּקוֹל רָם כָּל כָּךְ עַד שֶׁהִתְפַּלֵּאתִי שֶׁהֵם לֹא שׁוֹמְעִים. אֵיךְ זֶה שֶׁהֵם לֹא שָׁמְעוּ? אֵיךְ הֵם לֹא הֵבִינוּ?
"שָׁמַעְתִּי שֶׁסִּימוֹן שׁוֹאֵל: 'לֹא חָתַרְנוּ כְּבָר מַסְפִּיק רָחוֹק?'
"'כֵּן. מַסְפִּיק רָחוֹק,' אָמַרְתִּי. הִצְטַעַרְתִּי עָלָיו; רַק אֶת הַשֵּׁנִי שָׂנֵאתִי. הוּא גָּרַר אֶת הַמָּשׁוֹט שֶׁלּוֹ בַּאֲנָחָה רָמָה, וּכְשֶׁהֵרִים אֶת יָדוֹ כְּדֵי לִמְחוֹת אֶת מִצְחוֹ בַּאֲרֶשֶׁת פָּנִים שֶׁל מִי שֶׁסִּייֵּם אֶת עֲבוֹדָתוֹ, לָחַצְתִּי עַל הַדַּק הָאֶקְדָּח וְיָרִיתִי בּוֹ מֵעַל הַבֶּרֶךְ שֶׁלִּי, הַיְישֵׁר בְּלֵב.
"הוּא נָפַל וְרֹאשׁוֹ הִשְׁתַּלְשֵׁל מֵעַל דּוֹפֶן הַסִּירָה. לֹא הֵעַפְתִּי בּוֹ מַבָּט נוֹסָף. הַשֵּׁנִי פָּלַט זְעָקָה נוֹקֶבֶת. רַק צוֹוַחַת אֵימִים אַחַת. אַחֵר כָּךְ הַכּוֹל דָּמָם.
"הוּא יָרַד מֵהַמּוֹשָׁב וְכָרַע עַל בִּרְכָּיו וְהֵרִים לְפָנָיו אֶת כַּפּוֹת יָדָיו הַצְּמוּדוֹת בִּתְנוּחָה שֶׁל תְּחִינָּה. 'רַחֲמִים,' הוּא לָחַשׁ חֲלוּשׁוֹת. 'קוֹמְרָאד, רַחֵם עָלַי!'
"'אָה, קוֹמְרָאד," אָמַרְתִּי בְּקוֹל נָמוּךְ. 'כֵּן, קוֹמְרָאד, כַּמּוּבָן. טוֹב, אָז תִּצְעַק תֶּחִי הָאָנַרְכִיָּה.'
הוּא נוֹפֵף בִּזְרוֹעוֹתָיו, הָרִים פָּנָיו אֶל הַשָּׁמַיִם וּפִיו נִפְעַר רָחָב בִּזְעָקָה גְּדוֹלָה שֶׁל יֵיאוּשׁ. 'תֶּחִי הָאָנַרְכִיָּה! תֶּחִי –'
"הוּא הִתְמוֹטֵט כְּמוֹ עֲרֵמָה עִם כַּדּוּר בְּרֹאשׁ.
"הִשְׁלַכְתִּי אֶת שְׁנֵיהֶם מֵהַסִּירָה. גַּם אֶת הָאֶקְדָּח זָרַקְתִּי. אַחֵר כָּךְ יָשַׁבְתִּי בְּשֶׁקֶט. הָיִיתִי סוֹף סוֹף חוֹפְשִׁי! סוֹף סוֹף. לֹא הִבַּטְתִּי אֲפִילּוּ אֶל הַסְּפִינָה; לֹא הָיָה לִי אִכְפַּת; בֶּאֱמֶת, אֲנִי חוֹשֵׁב שֶׁכַּנִּרְאֶה נִרְדַּמְתִּי, כִּי פִּתְאוֹם שָׁמַעְתִּי צְעָקוֹת וּמָצָאתִי אֶת עַצְמִי כִּמְעַט מִתַּחַת לַמִּפְרָשִׂית. הֵם הֶעֱלוּ אוֹתִי אֶל הַסִּיפּוּן וְקָשְׁרוּ אֶת הַסִּירָה מֵאָחוֹר. הֵם הָיוּ כּוּלָּם שְׁחוֹרִים, חוּץ מֵהַקֶּפְּטֶן, שֶׁהָיָה מוּלְאָטוֹ. הוּא הַיָּחִיד שֶׁיָּדַע כַּמָּה מִילִּים בְּצָרְפָתִית. לֹא הִצְלַחְתִּי לְבָרֵר לְאָן מוּעָדוֹת פְּנֵיהֶם וְלֹא מִיהֵם. הֵם נָתְנוּ לִי כָּל יוֹם מַשֶּׁהוּ לֶאֱכוֹל; אֲבָל לֹא אָהַבְתִּי אֵיךְ שֶׁהֵם דִּיבְּרוּ עָלַי בַּשָּׂפָה שֶׁלָּהֶם. יָכוֹל לִהְיוֹת שֶׁהֵם חָשְׁבוּ לְהַשְׁלִיךְ אוֹתִי מֵהַסְּפִינָה כְּדֵי לְהִשְׁתַּלֵּט עַל הַסִּירָה. אֵיךְ אֲנִי יוֹדֵעַ? כְּשֶׁעָבַרְנוּ לְיַד הָאִי הַזֶּה שָׁאַלְתִּי אִם הוּא מְיוּשָּׁב. הֵבַנְתִּי מֵהַמּוּלְאָטוֹ שֶׁיֵּשׁ בּוֹ בִּנְיָין. תֵּיאַרְתִּי לְעַצְמִי שֶׁהֵם הִתְכַּוְּונוּ לְחַוּוֹה. אָז בִּיקַּשְׁתִּי מֵהֶם שֶׁיּוֹרִידוּ אוֹתִי עַל הַחוֹף וּבִתְמוּרָה יִשְׁמְרוּ לְעַצְמָם אֶת הַסִּירָה. נִדְמֶה לִי שֶׁזֶּה בְּדִיּוּק מָה שֶׁהֵם רָצוּ. אַתְּ כָּל הַשְּׁאָר אַתָּה כְּבָר יוֹדֵעַ."
לְאַחַר שֶׁהִשְׁמִיעַ אֶת הַמִּילִּים הָאֵלֶּה אִיבֵּד לְפֶתַע פִּתְאוֹם כָּל שְׁלִיטָה עַל עַצְמוֹ. הוּא פָּסַע בִּמְהִירוּת אָנֶה וָאָנָה עַד שֶׁפָּתַח לְבַסּוֹף בְּרִיצָה; זְרוֹעוֹתָיו נָעוּ כְּמוֹ טַחֲנַת רוּחַ וְצַעֲקוֹתָיו נִשְׁמְעוּ בְּמִידָּה רַבָּה כַּאֲחוּזּוֹת טֵירוּף. בְּרוּבָּן אָמַר שֶׁהוּא "לֹא מַכְחִישׁ כְּלוּם, שׁוּם כְּלוּם!" לֹא יָכוֹלְתִּי אֶלָּא לְהַנִּיחַ לוֹ לְהַמְשִׁיךְ בְּשֶׁלּוֹ, לָשֶׁבֶת בַּצַּד וּמִדֵּי פַּעַם לַחֲזוֹר וְלוֹמַר לוֹ, "תֵּירָגַע, תֵּירָגַע," עַד שֶׁסַּעֲרַת הַנֶּפֶשׁ שֶׁלּוֹ תִּדְעַךְ מֵאֵלֶיהָ.
עָלַי לְהוֹדוֹת גַּם כִּי נִשְׁאַרְתִּי שָׁם הַרְבֵּה אַחֲרֵי שֶׁהוּא כְּבָר זָחַל אֶל מִתַּחַת לְרֶשֶׁת הַיַּתּוּשִׁים שֶׁלּוֹ. הוּא הִתְחַנֵּן לִפְנֵי שֶׁלֹּא אֶעֱזוֹב אוֹתוֹ; אָז כְּמִי שֶׁנִּשְׁאַר עֵר לְיַד יֶלֶד חָרֵד, כָּךְ יָשַׁבְתִּי לְיָדוֹ – לְמַעַן הָאֱנוֹשׁוּת – עַד שֶׁהוּא נִרְדָּם.
בְּאוֹפֶן כְּלָלִי אֲנִי חוֹשֵׁב שֶׁהָיָה בּוֹ מִן הָאָנַרְכִיסְט הַרְבֵּה יוֹתֵר מִמָּה שֶׁהָיָה מוּכָן לְהוֹדוֹת בִּפְנֵי אוֹ בִּפְנֵי עַצְמוֹ; וְשֶׁמַּעֲבָר לְסַמְמָנִים הַמְּיוּחָדִים שֶׁל הַמִּקְרֶה שֶׁלּוֹ הוּא דָּמָה מְאוֹד לְאָנַרְכִיסְטִים רַבִּים אֲחֵרִים. לֵב חַם וְרֹאשׁ חַלָּשׁ – זֶה הַמַּפְתֵּחַ לַתַּעֲלוּמָה; וְעוּבְדָּה הִיא כִּי הַנִּיגּוּדִים הַחֲרִיפִים בְּיוֹתֵר וְהַסְּתִירוֹת הַקַּטְלָנִיּוֹת בְּיוֹתֵר בָּעוֹלָם מְצוּיוֹת בְּחָזֵהוּ שֶׁל כָּל אָדָם הַיּוֹדֵעַ מֵהֶם רְגָשׁוֹת וִיצָרִים.
מִבֵּירוּר אִישִׁי שֶׁעָרַכְתִּי אֲנִי יָכוֹל לְהָעִיד כִּי הַסִּיפּוּר עַל מֶרֶד הָאֲסִירִים הִתְרַחֵשׁ בִּמְדוּיָּק כְּפִי הוּא תֵּיאֵר אוֹתוֹ.
כַּאֲשֶׁר חָזַרְתִּי לְהוֹרְטָה מִקָּאיֶין וְרָאִיתִי שׁוּב אֶת "הָאָנַרְכִיסְט", הוּא לֹא נִרְאֶה טוֹב. נִרְאֶה תָּשׁוּשׁ יוֹתֵר, שַׁבְרִירִי עוֹד יוֹתֵר וְאָכֵן אָפוֹר מְאוֹד מִתַּחַת לְכִתְמֵי הַלִּכְלוּךְ מֵהָעֲבוֹדָה שֶׁלּוֹ. אֵין סָפֵק שֶׁבָּשָׂר הֶעְדֵּר הַמֶּרְכָּזִי שֶׁל הַחֶבְרָה (בְּצוּרָתוֹ כְּתַמְצִית) כְּלָל לֹא הֵיטִיב אִיתּוֹ.
נִפְגַּשְׁנוּ עַל הַגֶּשֶׁר הַצָּף בְּהוֹרְטָה; וַאֲנִי נִיסִּיתִי לְשַׁכְנֵעַ אוֹתוֹ לְהַשְׁאִיר שָׁם אֶת סְפִינַת הַקִּיטוֹר עוֹגֶנֶת בִּמְקוֹמָהּ וּלְהִתְלַוּוּת אֵלַי מִיָּידִית לְאֵירוֹפָּה. עוֹנֶג רַב הָיְיתָה גּוֹרֶמֶת לִי הַמַּחֲשָׁבָה עַל פָּנָיו הַמּוּפְתָּעוֹת וְהַסּוֹלְדוֹת שֶׁל הַמְּנַהֵל הַמִּצְטַיֵּין עִם הִיוּוֹדַע לוֹ שֶׁהַמִּסְכֵּן הַזֶּה נִמְלַט. אֲבָל הוּא סֵירֵב בְּעַקְשָׁנוּת בִּלְתִּי נִיתֶּנֶת לְעִרְעוּר.
"אַתָּה בֶּטַח לֹא מִתְכַּוֵּון תָּמִיד לִחְיוֹת כָּאן!" צָעַקְתִּי. הוּא נָד בְּרֹאשׁוֹ.
"אֲנִי אַמּוֹת כָּאן," אָמַר. וְאָז הוֹסִיף בְּקוֹל נוֹגַהּ, "רָחוֹק מֵהֶם."
לִפְעָמִים אֲנִי חוֹשֵׁב עָלָיו – שׁוֹכֵב בְּעֵינַיִים פְּקוּחוֹת עַל צִיּוּד הָרְכִיבָה שֶׁלּוֹ בַּצְּרִיף הַנָּמוּךְ הַגָּדוּשׁ בִּכְלֵי עֲבוֹדָה וּבִגְרוּטָאוֹת בַּרְזֶל – הָעֶבֶד הָאָנַרְכִיסְטִי שֶׁל חַוַּות מֵרַאֲנִיּוֹן, מַמְתִּין בְּהַשְׁלָמָה לְשֵׁינָה שֶׁ"בָּרְחָה" מִמֶּנּוּ, כְּפִי שֶׁנָּהַג לוֹמַר, בְּדַרְכּוֹ שֶׁלּוֹ יוֹצֵאת הַדּוֹפֶן.




https://www.shortstoryproject.com/he/story/%d7%90%d7%a0%d7%a8%d7%9b%d7%99%d7%a1%d7%98/
#אָמֵרִיקָה#אֶקְזֶסְטַנְצְיָאלִיסְטִי#נִיהִילִיזְם#פִילוֹסוֹפִי#קְלָאסִיקָה