שֶׁלֶג קַל יָרַד עַל בִּילְבָּאוּ. יָשַׁבְנוּ שָׁם מִתַּחַת לְמוּזֵיאוֹן גּוֹגֶנְהַיְים וְחִיכִּינוּ לַפְּתִיחָה. כַּמָּה מֶטְרִים מֵאִיתָּנוּ עָמַד הָאַדְרִיכָל הַנּוֹדָע פְרַנְק גֵּרִי וְהִתְבּוֹנֵן בְּעִיּוּן בַּמִּבְנֶה הַמְּפוֹאָר שֶׁתִּכְנֵן וְשֶׁהִקְנָה לוֹ תְּהִילַּת עוֹלָם. הַשֶּׁלֶג חָבַט בְּלִי קוֹל בִּירִיעוֹת הַטִּיטַנְיוּם וְהָיָה נִדְמֶה כְּאִילּוּ הָרוּחַ שֶׁהֵבִיאָה אֶת הַשֶּׁלֶג הַזֶּה נוּפַּחְתָּ אֲוִויר בִּמְפָרְשֵׁי הַמַּתֶּכֶת וְשֶׁבְּקָרוֹב יַפְלִיג הַמּוּזֵיאוֹן אֶל הַיָּם הַסָּמוּךְ בִּצְפוֹן דֶּרֶךְ מִפְרַץ בִּיסְקִיָּה וְצָפוֹנָה אֶל הַקּוֹטֶב. מִשָּׁם, חָשַׁבְנוּ הִיא וַאֲנִי, מַגִּיעַ כָּל הַשֶּׁלֶג הַזֶּה. הַמּוּזֵיאוֹן הַזֶּה הוּא דָּג גָּדוֹל שֶׁסָּעֲרָה פַּרְעֹה אֶת קַשְׂקַשָּׂיו, הִיא אָמְרָה לִי, וְגַם אַתָּה מִין דָּג כָּזֶה. אֲבָל אֵין דָּגִים וְאֵין קַשְׂקַשִּׂים מִטִּיטַנְיוּם. כַּמָּה הָיִיתָ רוֹצֶה לִהְיוֹת קַל כְּמוֹתוֹ, חָזָק כְּמוֹתוֹ, מָלֵא בַּצִּיּוּרִים. אֲבָל עַצְמוֹתֵינוּ נִשְׁבָּרוֹת וְעוֹרֵנוּ מֵחָלִיד, שֶׁלֹּא כְּמוֹתוֹ. שֶׁלֶד טִיטַנְיוּם וְעוֹר טִיטַנְיוּם, זֶה בִּלְתִּי אֶפְשָׁרִי. הָאַדְרִיכָל הַדָּגוּל צֶלַע לְעֶבְרֵנוּ וּמִקָּרוֹב נוֹכַחְנוּ לָדַעַת שֶׁלֹּא הָיָה זֶה פְרַנְק גֵּרִי אֶלָּא מִישֶׁהוּ אַחֵר. הוּא הָיָה מְאוֹד דּוֹמֶה לוֹ, לֹא פֶּלֶא שֶׁטָּעִינוּ בַּזִּיהוּי. הוּא אָמַר לָנוּ, מִבְּלִי שֶׁשָּׁאַלְנוּ, כֵּן, אֱמֶת, אֲנִי דּוֹמֶה לִפְרַנְק גֵּרִי. אֲנִי גַּם מִתְפַּרְנֵס מִזֶּה. אֲנִי שָׁנִים הָיִיתִי קַבְּצָן נוֹדֵד בְּחוֹפֵי בִּילְבָּאוּ, לִיקַּטְתִּי פֵּירוּרִים, נִיגַּנְתִּי בְּאָקוֹרְדְּיוֹן יָשֵׁן וְלִיקַּטְתִּי מַטְבְּעוֹת נְחוֹשֶׁת וְאָבֶץ. וְיוֹם אֶחָד הוֹפִיעַ כָּאן הַמּוּזֵיאוֹן, בֶּקַע כְּמוֹ אֲנִי לֹא יוֹדֵעַ מָה. הָלַכְתִּי בַּדֶּרֶךְ הָרְגִילָה הַבַּיְתָה וְהוּא פִּתְאוֹם הָיָה שָׁם. יוֹם לִפְנֵי כֵן – לֹא הָיָה, בָּנוּ אוֹתוֹ בַּלַּיְלָה. וּמִישֶׁהוּ צָעַק, הִנֵּה הַמָּאֶסְטְרוֹ. וּבִמְהֵרָה הֵבַנְתִּי שֶׁהֵם חוֹשְׁבִים שֶׁזֶּה אֲנִי תִּכְנַנְתִּי אֶת הַמּוּזֵיאוֹן. אֲנִי מוֹפִיעַ כָּאן מֵאָז. כָּל יוֹם. אֲנִי תּוֹפֵס קְבוּצוֹת לְסִיּוּרִים מוּדְרָכִים, אֲנִי מַסְבִּיר לָהֶם עַל הַתִּכְנוּן, עַל הַבִּנְיָין, עַל הֲפִילוֹסוֹפְיָה שֶׁל הַטִּיטַנְיוּם וְעַל הָרוּחַ הַנּוֹשֶׁבֶת בְּלִי הֶפְסֵק סְבִיב לַדְּפָנוֹת הַחִיצוֹנִיִּים. אֲנִי אָמְנָם כָּפִיל, אֲבָל לָמַדְתִּי אֶת הַבִּנְיָין וְאֶת הַתַּפְקִיד, נָכַחְתִּי בִּשְׁתֵּי הַדְרָכוֹת שֶׁל גֵּרִי בְּעַצְמוֹ, אֲנִי יָכוֹל הַיּוֹם לְתַכְנֵן בִּנְיָין בְּעַצְמִי, וַאֲנִי בְּבֵית, בַּלֵּילוֹת, אָכֵן יוֹשֵׁב וּמְתַכְנֵן, בְּבוֹא הַיּוֹם אַתֶּם תִּרְאוּ. הַתַּיָּירִים מִתְפַּלְּאִים שֶׁפְרַנְק גֵּרִי דּוֹבֵר סְפָרַדִּית וּבַאסְקִית רְהוּטוֹת, אֲבָל, שָׁמַעְתִּי שֶׁאוֹמְרִים, גָּאוֹן כָּזֶה, וַדַּאי אֵין לוֹ שׁוּם קוֹשִׁי בְּשָׂפוֹת. אֲנִי שׁוֹמֵעַ מָה שֶׁהֵם אוֹמְרִים, הַמְּבַקְּרִים, וּמְשַׁנֵּן אֶת זֶה, אֲנִי זוֹכֵר וּמוּסָר אֶת זֶה הָלְאָה עִם תּוֹסָפוֹת מִשְׁלֵי. הַמּוּזֵיאוֹן הַזֶּה הוּא דָּג גָּדוֹל שֶׁסָּעֲרָה פַּרְעֹה אֶת קַשְׂקַשָּׂיו, אָמַר. הוּא הַמֶּחֱוָוה הֲכִי גְּדוֹלָה שֶׁל מְגוּרֵי הַיַּבָּשָׁה אֶל הַמְּצוּלוֹת בָּהֶן אֵין וְלוּ בַּיִת אֶחָד, וְאֵין שׁוּם מוּזֵיאוֹן, וְאֵין צִיּוּר, וְאֵין כָּל פֶּסֶל, זוּלַת אוֹתָם פַּסָּלִים אֲשֶׁר הִפְלִיגוּ עַל גַּבֵּי סְפִינוֹת שֶׁנִּטְרְפוּ, וְהַפַּסָּלִים שֶׁהִתְנַשְּׂאוּ בְּחַרְטוּמֵּי אוֹתָן סְפִינוֹת כְּדֵי לְפַלֵּס נָתִיב. הַמּוּזֵיאוֹן הַזֶּה, הֵנִיף הָאַדְרִיכָל אֶת שְׁתֵּי כַּפּוֹת יָדָיו לְשֶׁלֶג, חוֹשֵׁב עַל הַיָּמִים – וְהֵם יָבוֹאוּ – שֶׁבָּהֶם יָם יְכַסֶּה אֶת כָּל אֵירוֹפָּה וּסְפָרַד. הַקַּרְחוֹנִים יִימַּסּוּ, הַמַּיִם יַעֲלוּ, וְטִיפּוֹת רִאשׁוֹנוֹת יְחַלְחֲלוּ אֶל כְּנִיסַת הָאוֹרְחִים הָרָאשִׁית. וּמִלְּמַעְלָה יָרַד שֶׁלֶג, כְּמוֹ עַכְשָׁיו, וְהוּא יַחֲבוֹט בְּלִי קוֹל בִּירִיעוֹת הַטִּיטַנְיוּם וְיִהְיֶה נִדְמֶה לָאֲנָשִׁים הַמְּעַטִּים שֶׁעוֹד יִתְגּוֹדְדוּ כָּאן כִּי בְּקָרוֹב יַפְלִיג הַמּוּזֵיאוֹן דֶּרֶךְ מִפְרַץ בִּיסְקִיָּה הָעוֹלֶה עַל גְּדוֹתָיו וְיַהֲרוֹס אֶל הַצָּפוֹן. הַמּוּזֵיאוֹן עָשׂוּי טִיטַנְיוּם, הַטִּיטַנְיוּם קַל וְהוּא יָצוּף כְּמוֹ תֵּיבַת נוֹחַ. הוּא עָמִיד וְיָגֵן עַל כּוּלָּנוּ בַּמַּסָּע הַקָּשֶׁה. אֲנִי, כִּמְתַכְנֵן שֶׁל הַבִּנְיָין הַזֶּה, אֵדַע אֶת צְפוּנוֹתָיו, אֲנִי אֶלְכּוֹד אֶת הָרוּחוֹת בְּמִפְרְשֵׂי טִיטַנְיוּם כַּבִּירִים וְאָנוּ נָשׁוּט צָפוֹנָה, אֶל הַמָּקוֹם בּוֹ הַמַּיִם הָעוֹלִים לֹא יְאַיְּימוּ עָלֵינוּ מִפְּנֵי שֶׁהֵם יִהְיוּ מַיִם קְפוּאִים. אֲנִי אֶשְׁלַח יוֹנָה לִבְדּוֹק הֵקֵלּוּ הַמַּיִם, וְהִיא תִּהְיֶה יוֹנָה צְחוֹרָה, וְעִם צֵאתָהּ מִצּוֹהֵר הַתֵּיבָה הִיא תֵּיעָלֵם וְזֶה יִהְיֶה לָנוּ הָאוֹת. מָחָאנוּ לוֹ כַּפַּיִים, חָשַׁבְנוּ שֶׁזֶּה הָיָה מוּצְלָח מְאוֹד. הוּא הֵסִיר אֶת כּוֹבָעוֹ וְרָמַז בְּסַנְטֵרוֹ עֲטוּר הַזִּיפִים הַלְּבָנִים. אֲבָל הָיוּ לָנוּ רַק שְׁטָרוֹת שֶׁל מֵאָה יוּרוֹ. הִבְטַחְנוּ שֶׁנִּיתָּן לוֹ מַשֶּׁהוּ אַחֲרֵי שֶׁיִּפְתְּחוּ אֶת הַקּוּפּוֹת וְנִפְרוֹט.
סִילִיקוֹן
בְּפֶסְטִיבַל הַסְּפָרִים הַבֵּינְלְאוּמִּי הָאַחֲרוֹן בִּמְיָאמִי הִבְחַנְתִּי, מִבַּעַד לְעַשֵּׁן הַסִּיגָרִים, בְּפִינָּה רְחוֹקָה שֶׁל הָאוּלָם הָעֲנָקִי, הַצָּבוּעַ כּוּלּוֹ שָׁחוֹר וְאָדוֹם, בְּסוֹפֵר הָאֵימָה הַנּוֹדָע, שֶׁמְּסַפְּרִים עָלָיו כִּי הִפְחִיד אֶת עַצְמוֹ כָּל כָּךְ בְּרַב-הַמֶּכֶר הָאַחֲרוֹן שֶׁלּוֹ עַד שֶׁנִּזְקָק לְאִשְׁפּוּז פְּסִיכִיאַטְרִי. הוּפְתַּעְתִּי לִרְאוֹת כִּי לֹא הָיָה הַשְּׁרִירָן הַשָּׁחוּם, בַּעַל הַחִיּוּךְ הַבּוֹהֵק וְהַשֵּׂיעָר הַמְּבָרַשְׁתִּי מִכְּרִיכוֹת סְפָרָיו; הַנְּעָרוֹת שֶׁסָּבְבוּ אוֹתוֹ תָּמִיד בַּתְּמוּנוֹת שֶׁבָּעִיתּוֹנִים – נַעֲרוֹת זוֹהַר בִּמְלוֹא מוּבַן הַמִּילָּה – הָפְכוּ לְנֶגֶד עֵינַיי לִשְׁתֵּי אֲחָיוֹת סִיעוּדִיּוֹת גְּרוּמוֹת; שִׁיעֲרוּ הַמְּבָרַשְׁתִּי הַקִּישֵּׁחַ הַשָּׁחוֹר כַּפֶּחָם שֶׁזִּיכָּה אוֹתוֹ בַּכִּינּוּי "הַקּוֹלוֹנֵל" הָיָה אָחוּז בְּיָדוֹ הָרוֹעֶדֶת, פֵּאָה נוֹכְרִית כְּפִי שֶׁהִתְבָּרֵר; שְׁרִירָיו הָעֲצוּמִים הָיוּ – לָחַשׁ לִי סוֹכֵן סִפְרוּתִי שֶׁל הוֹצָאָה מִתְחָרָה – הַדְבָּקַת פוֹטוֹשׁוֹפּ פְּרִימִיטִיבִית, וְהַחִיּוּךְ הַלָּבָן הוּשַּׂג בְּעֶזְרַת הַלְבָּשַׁת שִׁינֵּי סִילִיקוֹן שֶׁהוּא רָכַשׁ בְּכַמּוּיוֹת בַּחֲנוּיוֹת הַמּוּכָּרוֹת תַּחְפּוֹשׂוֹת שֶׁל עַרְפָּדִים. כָּל יוֹם הָיָה מַחֲלִיף שִׁינַּיִים, וְלִפְעָמִים אַחֲרֵי כָּל אֲרוּחָה. זֶה לֹא רַק הַשִּׁינַּיִים סִילִיקוֹן, אָמַר לִי הַסּוֹכֵן, הוֹ לֹא, זֶה עוֹד הַרְבֵּה יוֹתֵר. סוֹפֵר הָאֵימָה הַמְּפוּרְסָם לֹא הָיָה אֶלָּא שֶׁבֶר כְּלִי, מְפוּחָד כְּעַכְבָּר, וְרָעַד כְּעָלֶה נִידָּף כָּל אֵימַת שֶׁנִּדְחֲקוּ מֵעָרִיצוֹתָיו – נָשִׁים גְּדוֹלוֹת כָּל כָּךְ! זָעַק בְּאֵימָה אוֹתוֹ סוֹכֵן סִפְרוּתִי – כְּדֵי לְקַבֵּל אֶת חֲתִימָתוֹ הָרְצוּצָה. מִסְתַּבֵּר כִּי קוֹרְאָיו הַמּוּשְׁבָּעִים שֶׁל סוֹפֵר הָאֵימָה יוֹדְעִים אֶת הָאֱמֶת עַל אוֹדוֹתָיו, וּמַחֲלִיפִים בֵּינֵיהֶם תְּמוּנוֹת אֱמֶת שֶׁלּוֹ מִזֶּה שָׁנִים רַבּוֹת. הַיּוֹם אָנוּ יוֹדְעִים, אָמַר לִי הַסּוֹכֵן, הָיוּ אֵלּוּ כַּמָּה מִקּוֹרְאָיו שֶׁהֵפִיצוּ אֶת תְּמוּנוֹת הַתַּדְמִית וְאֶת סִרְטוֹנֵי הַפּוֹרֵנוּ הַנּוֹדָעִים שֶׁלּוֹ כְּדֵי לְהַעֲצִים אֶת הֲנָאַת הַטֵּקְסְט שֶׁלָּהֶם. לְמַעַן הָאֱמֶת, לָחַשׁ לִי הַסּוֹכֵן, וְהֶעֱבִיר צִיפּוֹרֶן קָרָה כְּבַרְזֶל עַל גַּבֵּי, לֹא הַסּוֹפֵר הַזֶּה הוּא שֶׁכָּתַב אֶת סִפְרֵי הָאֵימָה שֶׁלּוֹ, אֶלָּא מִישֶׁהוּ אַחֵר.
בְּדִיל
הָיָה לָנוּ גַּיִס שֶׁל גַּיִס שֶׁהָיָה חַיָּיל שֶׁל בְּדִיל. הוּא נִפְצַע קָשֶׁה בְּמִלְחֶמֶת לְבָנוֹן בְּרֵאשִׁית שְׁנוֹת הַשְּׁמוֹנִים, וּכְבָר חָשְׁבוּ לְוַותֵּר עָלָיו וְעַל שֵׁירוּתָיו הַקְּרָבִיִּים, אֲבָל הִתְגַּלּוּ עוֹדָפִים שֶׁל בְּדִיל בְּמַחְסְנֵי הַצָּבָא בְּסוֹף אוֹתָהּ שָׁנָה, וְיָצְקוּ לוֹ גּוּף. רֹאשׁוֹ נוֹתַר, כַּמּוּבָן, הָרֹאשׁ הַיָּשָׁן, אֲבָל גּוּפוֹ הָיָה מֵעַתָּה בּוֹהֵק וּמַתַּכְתִּי, כָּסוּף, וּכְשֶׁפָּשַׁט אֶת הַמַּדִּים הָיוּ רוֹאִים אֶת זֶה. וְהוּא פָּשַׁט אוֹתָם בְּכָל הִזְדַּמְּנוּת, וְגַם בֶּחוֹרָפִים. הוּא לֹא הִרְשָׁה לָנוּ לָגַעַת, שֶׁלֹּא יִתְפּוֹס קוּרוֹזְיָה, הוּא אָמַר. לָכֵן חִיכִּינוּ שֶׁהוּא יֵירָדֵם כְּדֵי לָגֶשֶׁת.
הִשְׁאִירוּ לוֹ לֵב וְרֵיאָה וּטְחוֹל סִמְלִי, אוּלַי עוֹד כַּמָּה אֵיבָרִים פְּנִימִיִּים. אֲבָל זֶה רַק כְּמוֹ מַזְכֶּרֶת, הוּא אָמַר. הֵם רַק מְאוּחְסָנִים בְּתוֹךְ קוּפְסַת הִבְדִּיל שֶׁהִיא אֲנִי, אָמַר. אֵין לָהֶם תַּפְקִיד מַשְׁמָעוּתִי. כְּשֶׁאַתָּה עוֹבֵר לִבְדִיל, אָמַר, אַתָּה עוֹבֵר לִבְדִיל. מִשְׁפָּט מוּזָר זֶה לִיוּוֹה אֶת יַלְדוּתִי. וְגַם אֲנִי רָצִיתִי "לַעֲבוֹר לִבְדִיל". מוּבָן שֶׁלֹּא יָדַעְתִּי מָה הַמַּשְׁמָעוּת שֶׁל זֶה. אֲבָל כְּשֶׁשִּׁיחַקְתִּי עִם צָבָא הִבְדִּיל שֶׁלִּי – אֲנִי חוֹשֵׁב שֶׁזֶּה הַגַּיִס-שֶׁל-גַּיִס הַהוּא קָנָה לִי עוֹד לִפְנֵי אוֹתָהּ פְּצִיעָה – דִּמְיַינְתִּי אֶת עַצְמִי שָׂרוּעַ בֵּינֵיהֶם עַל הַגְּבָעוֹת הָרְחוֹקוֹת שֶׁל שְׂדֵה הַקְּרָב. דִּמְיַינְתִּי בָּלוֹנִים גְּדוֹלִים שֶׁל הֶלְיוּם נוֹשְׂאֵי צֶפֵּלִינִים עֲשׂוּיֵי עוֹפֶרֶת. אוֹתוֹ קָרוֹב-רָחוֹק הוֹלִיךְ אוֹתָנוּ אֶל הַנִּיצָּחוֹן הַקַּל וְאֶל כִּיבּוּשׁ הַמּוּצָּבִים וְטִיהוּרָם. בְּעוֹד אָנוּ הָיִינוּ קְטַנְטַנִּים – בְּגוֹבַהּ אֶצְבַּע – הָיָה הוּא בְּגוֹבְהוֹ הָאֲמִיתִּי – מֶטֶר שְׁמוֹנִים, יָצוּק לְתַלְפִּיּוֹת, וּבְגוּפוֹ תְּלוּיִים לֵב וְרֵיאָה כְּמוֹ מֵימִיּוֹת, מִיטַּלְטְלִים.
נִזְכַּרְתִּי בְּאוֹתוֹ גִּיס-גַּיִס לָאַחֲרוֹנָה, שָׁנִים אַחֲרֵי שֶׁהוּא נִרְאֶה אֶצְלֵנוּ לָאַחֲרוֹנָה. כְּמוֹ בְּנֵי מִשְׁפָּחָה רַבִּים הָיְתָה תְּקוּפָה שֶׁהוּא הִפְצִיעַ בְּחַיֵּינוּ, אַךְ רוֹב הַיָּמִים הוּא נֶעֱלַם כְּמוֹ כּוֹכַב שָׁבִיט שֶׁפַּעַם ב- מַגִּיעַ וְזוֹרֵחַ בַּלֵּילוֹת מֵעַל לָאוֹפֶק הַמָּתוּחַ בֵּין הַסָּלוֹן וְהַמִּטְבָּח. נִזְכַּרְתִּי בּוֹ כְּשֶׁחִיפַּשְׂתִּי אֶת קוּפְסַת חַיָּילֵי הִבְדִּיל שֶׁלִּי בְּבֵית הוֹרַי כְּדֵי לְהַרְאוֹת לְיַלְדֵי, אַךְ לֹא מָצָאתִי. שָׁאַלְתִּי אֶת אִמִּי הֵיכָן הֵם, וְהַאִם הִיא זוֹכֶרֶת אֶת חוּט הִבְדִּיל הֶעָבֶה, אֶת הַמַּלְחֵם, שֶׁפַּעַם הִשְׁתַּמְּשָׁה בָּהֶם כְּדֵי לְהַלְחִים אוֹתוֹ כְּשֶׁהוּא נֶחְתַּךְ. יָשַׁבְנוּ לַאֲרוּחַת הַצָּהֳרַיִים וְאָכַלְנוּ, וְהִיא הִנִּיחָה אֶת מַזְלֵג הַכֶּסֶף הַכָּבֵד עַל הַשּׁוּלְחָן. הִיא הִתְפַּלְּאָה שֶׁרַק עַכְשָׁיו אַחֲרֵי שָׁנִים רַבּוֹת כָּל כָּךְ, נִזְכַּרְתִּי לִשְׁאוֹל. וְהִתְבָּרֵר שֶׁאוֹתוֹ קָרוֹב גּוּיַּס שֵׁנִית. לִפְנֵי שֶׁבַע שָׁנִים, בְּמִלְחֶמֶת לְבָנוֹן הַשְּׁנִיָּיה, בִּשְׁנַת 2006, קָרְאוּ לוֹ וְהוּא בָּא. אַחֲרֵי כָּל הַמַּתֶּכֶת שֶׁהִקְצוּ לוֹ, אָמַר לָהּ, לְאִמִּי, קְצָת לֹא נָעִים הָיָה לוֹ לְסָרֵב. אָמְנָם עָבַר אֶת גִּיל הַמִּילּוּאִים, אֲבָל בְּמַצָּבוֹ הֶעֱמִיד, הַלֹּא-מֵחָלִיד, יָדַע שֶׁלֹּא יְוַותְּרוּ עָלָיו בְּקַלּוּת. וְהִתְחַשֵּׁק לוֹ, אִם לוֹמַר אֶת הָאֱמֶת, לַעֲלוֹת שׁוּב לַמָּקוֹם שֶׁבּוֹ עָלָה עַל הַמּוֹקֵשׁ בַּמִּלְחָמָה שֶׁבָּהּ נִפְצַע, "לִסְגּוֹר מַעְגָּל", כָּךְ אָמַר, לְהִסְתַּעֵר עַל יְעָדִים וְכַדּוֹמֶה. וְהוּא בְּלֹא הִיסּוּס חָתַם עַל טוֹפֶס הִתְנַדְּבוּת. לְמַעַן הָאֱמֶת, אָמְרָה אִמִּי, וּמִמְּגֵרָה שֶׁלֹּא יָדַעְתִּי שֶׁקַּיֶּימֶת הוֹצִיאָה אֶת קוּפְסַת הַחַיָּילִים, כְּשֶׁהוּא הִגִּיעַ לְמַצָּב שֶׁל בְּדִיל נָטְשׁוּ אוֹתוֹ רוֹב בְּנֵי מִשְׁפַּחְתּוֹ הַקְּרוֹבָה. שְׁתֵּי בְּנוֹתָיו נֶחְפְּזוּ לְהַגֵּר לִנְיוּ זִילַנְד, כָּל אַחַת הִתְיַישְּׁבָה בְּאֶחָד מִשְּׁנֵי הָאִיִּים, לֹא יָדוּעַ מִי בְּאֵיזֶה אִי. הוּא נוֹתַר לְבַדּוֹ, אָז הוּא הָיָה מַגִּיעַ בְּעִיקָּר אֵלֵינוּ. אֲנִי לֹא יוֹדַעַת בְּדִיּוּק מָה הָיְתָה הַקִּרְבָה שֶׁלּוֹ אֵלֵינוּ, אָמְרָה אִמִּי, וּפָתְחָה אֶת הַקּוּפְסָה לְכִיוּוּנָהּ. "הוּא גַּיִס שֶׁל גַּיִס", אָמַרְתִּי, "לֹא?". "לֹא", הִיא עָנְתָה וְנָעֲצָה בִּי מִין מַבָּט מוּזָר. "מָה 'גַּיִס שֶׁל גַּיִס'. לֹא. אֵין דָּבָר כָּזֶה בִּכְלָל".
הוּא עָלָה עַל מַדִּים וְנָסַע בְּאוֹטוֹבּוּסִים לִלְבָנוֹן. נִיפְּקוּ לוֹ שׁוֹבְרִים. אָסְפוּ אוֹתוֹ בְּרֹאשׁ הַנִּקְרָה. הוּא הוּפְתַּע שֶׁלֹּא נָתְנוּ לוֹ נֶשֶׁק וְצִיּוּד אֲבָל הִמְתִּין בְּסַבְלָנוּת. יָדַע שֶׁלַּנִּיסָּיוֹן שֶׁלּוֹ – הֲלוֹא הוּא שָׁם חֶרֶשׁ אֶת כָּל הַוּוֹאדִיּוֹת, הַלֹּא הוּא שָׁם רִיסֵּס כְּמוֹ מִמַּטָּרָה – אֵין תַּחֲלִיף. שֵׂיעָר שֶׁהֵם רוֹצִים לִשְׁמוֹעַ מָה יֵשׁ לוֹ לוֹמַר וּלְיַיעֵץ, שָׁם בְּמִפְקֶדֶת הַשָּׂדֶה. וּמִי יוֹדֵעַ אִם לֹא אָרִיק וְרָפוּל יִהְיוּ שָׁם, כֵּן, כִּי גַּם אוֹתָם גִּייְּסוּ אוּלַי, לְהֵיעָזֵר בְּנִיסְיוֹנָם הָרַב, הָרְצִינִי. הוֹבִילוּ אוֹתוֹ בְּדַרְכֵי עָפָר, בְּנוֹף יָפֶה. הוּא לֹא הִרְגִּישׁ שֶׁהוּא עָבַר אֶת הַגְּבוּל הַצְּפוֹנִי בִּכְלָל, זֶה הָיָה נִרְאֶה לוֹ כְּמוֹ הַקִּיבּוּצִים שֶׁל אֶצְבַּע הַגָּלִיל. אֶלָּא שֶׁבָּעֲרוּ שָׁם כַּמָּה בִּנְיָינִים יוֹתֵר מֵהַצָּפוּי וּמִישֶׁהוּ צָרַח לֹא בְּעִבְרִית. הֵם הִגִּיעוּ לְמִין מִרְפָּאָה וְהִתְעַכְּבוּ. הוּא לֹא הֵבִין מָה הַבְּעָיָה, אָמְרוּ שֶׁחַיָּיבִים לִבְדּוֹק אוֹתוֹ לִפְנֵי הַיְּצִיאָה לַשֶּׁטַח. הַנּוֹהַל הָרָגִיל. וְהוּא הִתְפַּשֵּׁט בְּרָצוֹן, הִתְבַּדֵּחַ עִם הַטֶּכְנָאִים. נָתְנוּ לוֹ לִשְׁתּוֹת מַשֶּׁהוּ וְזֶהוּ, אָמְרָה אִמִּי וְסָגְרָה אֶת הַקּוּפְסָה. זֶה הָיָה הַסּוֹף שֶׁלּוֹ. הַנַּהָג שֶׁהוֹבִיל אוֹתוֹ הוּא אַחְיָין שֶׁל שֶׁכֵּן שֶׁלָּנוּ, הוּא סִיפֵּר לִי. פָּשׁוּט הִכְנִיסוּ אוֹתוֹ לַתַּנּוּר, הִתִּיכוּ אוֹתוֹ, הַחוֹם הַנִּדְרָשׁ נָמוּךְ לְמַדַּי, הָיוּ פָּשׁוּט צְרִיכִים אוֹתוֹ לְמַשֶּׁהוּ אַחֵר. לֹא, אֲנִי לֹא יוֹדַעַת לָמָּה, אוּלַי לַקּוּפְסָאוֹת שִׁימּוּרִים, אוּלַי לִפְתִילֵי הַלְחָמָה לְמַעְגָּלִים אֵלֶקְטְרוֹנִיִּים. לֹא חֲסַר. הִבְדִּיל שֶׁלּוֹ הָיָה רְכוּשׁ צְבָאִי, וְהוּא הֲרֵי חָתַם עַל הִתְנַדְּבוּת.



https://www.shortstoryproject.com/he/story/%d7%98%d7%99%d7%98%d7%a0%d7%99%d7%95%d7%9d/
#אַבְּסוּרְד#כְּתִיבָה