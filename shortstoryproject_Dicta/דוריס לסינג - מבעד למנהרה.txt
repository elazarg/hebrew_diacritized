בְּדַרְכּוֹ לַחוֹף בַּיּוֹם הָרִאשׁוֹן לְחוּפְשָׁה, עָצַר הַיֶּלֶד הָאַנְגְּלִי בְּאֶחָד מֵעִיקּוּלֵי הַשְּׁבִיל וְהִשְׁקִיף מַטֵּה אֶל מִפְרָץ פִּרְאִי וְסַלְעִי, וְאַחַר כָּךְ אֶל הַחוֹף הוֹמֶה הָאָדָם שֶׁהָיָה לוֹ מוּכָּר כָּל כָּךְ מְשַׁנִּים קוֹדְמוֹת. אִמּוֹ הִמְשִׁיכָה לִצְעוֹד לְפָנָיו, וּבְיָדָהּ תִּיק פַּסִּים סַסְגּוֹנִי. זְרוֹעָהּ הַפְּנוּיָה, שֶׁהִתְנוֹפְפָה בְּחוֹפְשִׁיּוּת, נִרְאֲתָה לְבָנָה מְאוֹד בַּשֶּׁמֶשׁ. הַנַּעַר הִבִּיט בִּזְרוֹעַ הַלְּבָנָה, הַחֲשׂוּפָה, וְהֵסֵב אֶת עֵינָיו, שֶׁזַּעַף כָּלְשֶׁהוּ הִסְתַּתֵּר בָּהֶן, אֶל הַמִּפְרָץ וְאַחַר כָּךְ שׁוּב אֶל אִמּוֹ.
כַּאֲשֶׁר הַבְּחִינָה שֶׁאֵינוֹ צוֹעֵד לְצִידָּהּ הִסְתּוֹבְבָה לְאָחוֹר. "אָה, הִנֵּה אַתָּה, גֵ'רִי!" אָמְרָה. הִיא נִרְאֲתָה קִצְרַת רוּחַ, אַחֵר כָּךְ חִייְּכָה. "מָה קָרָה, יַקִּירֵי, אַתָּה מַעֲדִיף לֹא לָלֶכֶת אִיתִּי? אַתָּה מַעֲדִיף..." הִיא כִּיוְּוצָה אֶת גַּבּוֹתֶיהָ, מִתְיַיסֶּרֶת אֲשֶׁר לְסוּגֵי הַבִּילּוּיִים שֶׁאוּלַי הוּא מִשְׁתּוֹקֵק לָהֶם בַּסֵּתֶר, וְשֶׁלֹּא עָלוּ בְּדִמְיוֹנָהּ מֵרוֹב שֶׁהָיְתָה עֲסוּקָה אוֹ פָּשׁוּט פְּזוּרַת נֶפֶשׁ. הֵיטֵב הִכִּיר אֶת הַחִיּוּךְ הַמְּיוּסָּר, הַמִּתְנַצֵּל הַזֶּה. הוּא נִמְלָא חֲרָטָה וּמִיהֵר לָרוּץ אַחֲרֶיהָ. וְאַף עַל פִּי כֵּן, בְּשָׁעָה שֶׁרָץ, הִבִּיט לְאָחוֹר אֶל הַמִּפְרָץ הַפִּרְאִי; וְכָל שְׁעוֹת הַבּוֹקֶר, כְּשֶׁשִּׂיחֵק בַּחוֹף הַמּוּגָן, חָשַׁב עָלָיו.
לְמָחֳרָת בַּבּוֹקֶר, כְּשֶׁהִגִּיעָה הַשָּׁעָה לְשִׁגְרַת הַטְּבִילָה בְּמַיִם וּבַשֶּׁמֶשׁ, אָמְרָה אִמּוֹ: "נִמְאַס לְךָ מֵהַחוֹף הָרָגִיל, גֵ'רִי? אַתָּה מַעֲדִיף לָלֶכֶת לְמָקוֹם אַחֵר?"
"לֹא, לֹא!" אָמַר בִּמְהִירוּת וְחִייֵּךְ אֵלֶיהָ בְּאוֹתוֹ יֵצֶר קָבוּעַ שֶׁל חֲרָטָה, שֶׁמִּין אַבִּירוּת הָיְתָה בּוֹ. וּבְכָל זֹאת, כְּשֶׁצָּעַד אִתָּהּ לְאוֹרֶךְ הַשְּׁבִיל פָּלַט פִּתְאוֹם, "הָיִיתִי רוֹצֶה לִבְדּוֹק אֶת הַסְּלָעִים שָׁם לְמַטָּה."
הִיא הָפְכָה בַּדָּבָר. הַמָּקוֹם נִרְאֶה פִּרְאִי, וְלֹא הָיָה שָׁם אִישׁ; אַף עַל פִּי כֵּן אָמְרָה, "וַדַּאי, גֵ'רִי. תִּהְיֶה שָׁם כַּמָּה שֶׁתִּרְצֶה, וּכְשֶׁיַּסְפִּיק לָךְ, בּוֹא לַחוֹף הַגָּדוֹל. אוֹ פָּשׁוּט תַּחֲזוֹר יָשָׁר לַוִּוילָה, אִם אַתָּה מַעֲדִיף." הִיא הִתְרַחֲקָה, וְאוֹתָהּ זְרוֹעַ חֲשׂוּפָה שֶׁהֶאֱדִימָה בַּשֶּׁמֶשׁ בַּיּוֹם הַקּוֹדֵם הִתְנוֹפְפָה לְצִידָּהּ. כִּמְעַט רָץ שׁוּב בְּעִקְבוֹתֶיהָ, כִּי הִרְגִּישׁ שֶׁבִּלְתִּי נִסְבָּל שֶׁתֵּלֵךְ לְבַדָּהּ, אַךְ לֹא עָשָׂה זֹאת.
וְהִיא חָשְׁבָה בֵּינְתַיִים, "הוּא בּוֹגֵר מַסְפִּיק כְּדֵי שֶׁלֹּא יִקְרֶה לוֹ כְּלוּם גַּם בִּלְעָדִי, זֶה בָּרוּר. אוּלַי אֲנִי מַחֲזִיקָה אוֹתוֹ צָמוּד מִדַּי?  לֹא טוֹב שֶׁיַּרְגִּישׁ שֶׁהוּא מוּכְרָח לִהְיוֹת אִיתִּי כָּל הַזְּמַן. אֲנִי צְרִיכָה לְהִיזָּהֵר."
הוּא הָיָה בֵּן יָחִיד, הַשָּׁנָה מָלְאוּ לוֹ אַחַת עֶשְׂרֵה. הִיא הָיְתָה אַלְמָנָה. וְהִיא הָיְתָה נְחוּשָׁה לֹא לִהְיוֹת מְגוֹנֶנֶת מִדַּי וְגַם לֹא לְהַחֲסִיר מִמֶּנּוּ אַהֲבָה. הִיא הִמְשִׁיכָה בְּדַרְכָּהּ לַחוֹף שֶׁלָּהּ אֲפוּפַת דְּאָגָה.
וְאִילּוּ גֵ'רִי, בָּרֶגַע שֶׁרָאָה שֶׁאִמּוֹ הִגִּיעָה לַחוֹף שֶׁלָּהּ, פָּנָה אֶל הַיְּרִידָה הִתְלוּלָה אֶל הַמִּפְרָץ. מִן הַמָּקוֹם שֶׁעָמַד בּוֹ, גָּבוֹהַּ בֵּין הַסְּלָעִים הַחוּמִים-אֲדוּמִּים, נִרְאֶה הַמִּפְרָץ כְּמַכְתֵּשׁ שֶׁל יָרוֹק כְּחַלְחַל רוֹגֵשׁ, מְעוּטָּר בְּלָבָן. כְּכָל שֶׁהִתְקַדֵּם, גִּילָּה כְּתָמִים שֶׁל סָגוֹל וְכָחוֹל כֵּהֶה יוֹתֵר בֵּין הַצּוּקִים וְהַמִּפְרְצוֹנִים הַסַּלְעִיִּים הַמְּשׁוּנָּנִים לְבֵין הָאֲדוֹוֹת הַמִּסְתַּלְסְלוֹת עַל פְּנֵי הַיָּם. לְבַסּוֹף, כְּשֶׁרָץ וְהֶחֱלִיק וּמֵעַד בְּמוֹרַד הַמֶּטְרִים הָאַחֲרוֹנִים, רָאָה אֶת קֶצֶף הַגַּלִּים הַלָּבָן וְאֶת תְּנוּעָתָם הַזּוֹהֶרֶת שֶׁל הַמַּיִם הָרְדוּדִים עַל הַחוֹל הַלָּבָן, וּמֵעֵבֶר לָזֶה, כָּחוֹל אָטוּם וְכָבֵד.
מִיָּד רָץ לַמַּיִם וְהִתְחִיל לִשְׂחוֹת. הוּא הָיָה שַׂחְיָין טוֹב. בִּמְהִירוּת הִתְקַדֵּם מֵעַל לְחוֹל הַבּוֹהֵק, מֵעַל אֵזוֹר בֵּינַיִים שָׁם נָחוּ הַסְּלָעִים כְּמִפְלָצוֹת דְּהוּיוֹת מִתַּחַת לִפְנֵי הַמַּיִם, וְאָז הִגִּיעַ אֶל הַיָּם הָאֲמִיתִּי, הַחַמִּים, וּבוֹ זְרָמִים קָרִים שֶׁהֵגִיחוּ לְפֶתַע מִן הַמַּעֲמַקִּים וְזִעְזְעוּ אֶת גּוּפוֹ.
כְּשֶׁהִרְחִיק עַד כְּדֵי כָּךְ שֶׁיָּכוֹל לְהַשְׁקִיף לְאָחוֹר לֹא רַק עַל הַמִּפְרָץ הַקָּטָן אֶלָּא גַּם מֵעֵבֶר לַצּוּק שֶׁבֵּינוֹ לְבֵין הַחוֹף הַגָּדוֹל, צָף בְּנוֹחוּת עַל הַמַּיִם וְחִיפֵּשׂ אֶת אִמּוֹ. הִנֵּה הִיא – כֶּתֶם שֶׁל צָהוֹב תַּחַת שִׁמְשִׁיָּיה שֶׁנִּרְאֲתָה כְּמוֹ פִּיסָּה שֶׁל קְלִיפַּת תַּפּוּז. הוּא שָׂחָה חֲזָרָה אֶל הַחוֹף. הוּקַל לוֹ לְגַלּוֹת שֶׁהִיא אָכֵן שָׁם, אֲבָל פִּתְאוֹם תָּקְפָה אוֹתוֹ תְּחוּשַׁת בְּדִידוּת.
בִּקְצֵה כַּף קָטָן שֶׁתָּחֵם אֶת הַמִּפְרָץ בְּצִדּוֹ הָאַחֵר הָיוּ זְרוּעִים כַּמָּה סְלָעִים. מֵעֲלֵיהֶם רָאָה חֲבוּרַת נְעָרִים מִתְפַּשְּׁטִים. הֵם יָרְדוּ בְּרִיצָה אֶל בֵּין הַסְּלָעִים, עֵירוּמִּים. הַיֶּלֶד הָאַנְגְּלִי שָׂחָה לְעֶבְרָם אַךְ שָׁמַר מֶרְחָק כִּמְטַוְּוחֵי אֶבֶן. הֵם הָיוּ בְּנֵי הַמָּקוֹם; כּוּלָּם הָיוּ שְׁזוּפִים, חוּמִים וַחֲלָקִים, וְהֵם דִּיבְּרוּ שָׂפָה שֶׁלֹּא הֵבִין. צוֹרֶךְ דָּחוּף לִהְיוֹת אִיתָּם, לִהְיוֹת מִשֶּׁלָּהֶם, שָׁטַף אֶת כָּל גּוּפוֹ. הוּא שָׂחָה וְהִתְקָרֵב עוֹד מְעַט; הֵם הִסְתּוֹבְבוּ וְהִבִּיטוּ בּוֹ בְּעֵינַיִים כֵּהוֹת, דְּרוּכוֹת וּמְצוּמְצָמוֹת. וְאָז חִייֵּךְ אֶחָד מֵהֶם וְנוֹפֵף בְּיָדוֹ. דַּי הָיָה בְּכָךְ. בִּן רֶגַע שָׂחָה אֲלֵיהֶם וְעָמַד לְצִדָּם עַל הַסְּלָעִים, מְחַיֵּיךְ בִּתְחִינָּה חַשְׁשָׁנִית, נוֹאֶשֶׁת. הֵם בָּרְכוּ אוֹתוֹ בִּצְעָקוֹת עַלִּיזוֹת; וְאָז, כְּשֶׁהִתְמִיד בְּחִיּוּכוֹ הַחַשְׁשָׁנִי, הַמְּבוּלְבָּל, הֵבִינוּ שֶׁהוּא זָר שֶׁתָּעָה וְהִתְרַחֵק מֵהַחוֹף שֶׁלּוֹ, וּמִיָּד נִשְׁתַּכֵּחַ מֵהֶם קִיּוּמוֹ. אֲבָל הוּא הָיָה מְאוּשָּׁר. הוּא הָיָה אִיתָּם.
הֵם הֵחֵלּוּ לִקְפּוֹץ שׁוּב וָשׁוּב מִמָּקוֹם גָּבוֹהַּ אֶל בְּאֵר מַיִם כְּחוּלָּה בֵּין סְלָעִים מְחוּסְפָּסִים וְחַדִּים. אַחֲרֵי שֶׁצָּלְלוּ וְעָלוּ שׁוּב מִן הַמַּיִם שָׂחוּ בַּחֲזָרָה, טִיפְּסוּ מַעְלָה וְחִיכּוּ לְתוֹרָם לִקְפּוֹץ שׁוּב. הֵם הָיוּ נְעָרִים בּוֹגְרִים יוֹתֵר, גְּבָרִים בְּעֵינֵי גֵ'רִי. הוּא קָפַץ, וְהֵם הִבִּיטוּ בּוֹ; וְכַאֲשֶׁר שָׁחָה חָזְרָה לִתְפּוֹס אֶת מְקוֹמוֹ פִּינּוּ לוֹ דֶּרֶךְ. הוּא הִרְגִּישׁ שֶׁקִּיבְּלוּ אוֹתוֹ וְקָפַץ שׁוּב בִּזְהִירוּת, בְּגַאֲוָוה.
כַּעֲבוֹר זְמַן מָה נִדְרַךְ בְּכִיר הַנְּעָרִים לִקְפִיצָה, צָלַל מַטֶּה אֶל תּוֹךְ הַמַּיִם, וְלֹא עָלָה מִתּוֹכָם. הָאֲחֵרִים עָמְדוּ סְבִיב וְהִשְׁקִיפוּ. לְאַחַר שֶׁחִיכָּה שֶׁיַּעֲלֶה וְיוֹפִיעַ הָרֹאשׁ הַחוֹם הַבּוֹהֵק, מִילֵּט גֵ'רִי זַעֲקַת אַזְהָרָה; הֵם הִבִּיטוּ בּוֹ בַּאֲדִישׁוּת וְהֵסֵבּוּ שׁוּב אֶת עֵינֵיהֶם אֶל הַמַּיִם. כַּעֲבוֹר שָׁעָה אֲרוּכָּה עָלָה הַנַּעַר בְּצִדּוֹ הָאַחֵר שֶׁל סֶלַע כֵּהֶה, וּפָלַט אֶת שְׁאֵרִית הָאֲוִויר מַרְאוֹתָיו בְּנֶתֶז מִשְׁתַּנֵּק וּבִקְרִיאַת נִיצָּחוֹן. מִיָּד קָפְצוּ פְּנִימָה כָּל הָאֲחֵרִים. רֶגַע אֶחָד הָיָה נִדְמֶה שֶׁהַבּוֹקֶר מָלֵא נְעָרִים מְפַטְפְּטִים; וּמִיָּד אַחֵר כָּךְ הִתְרוֹקְנוּ הָאֲוִויר וּפְנֵי הַמַּיִם. אַךְ מִבַּעַד לְכָחוֹל הַסָּמִיךְ הָיָה אֶפְשָׁר לְהַבְחִין בִּצְלָלִיּוֹת מִתְנוֹעֲעוֹת וּמְגַשְּׁשׁוֹת.
גֵ'רִי קָפַץ פְּנִימָה, חָלַף בִּמְהִירוּת עַל פְּנֵי לַהֲקַת הַשַּׂחְיָינִים הַתַּת-מֵימִיִּים, רָאָה חוֹמַת סֶלַע שְׁחוֹרָה מִתְנוֹסֶסֶת מֵעָלָיו, נָגַע בָּהּ וְעָלָה מִיָּד אֶל פְּנֵי הַשֶּׁטַח, שָׁם הִתְגַּלְּתָה הַחוֹמָה כְּמִכְשׁוֹל נָמוּךְ שֶׁהוּא יָכוֹל לְהַשְׁקִיף מֵעָלָיו. הוּא לֹא רָאָה אִישׁ; בַּמַּיִם מִתַּחְתָּיו נֶעֶלְמוּ צְלָלִיּוֹתֵיהֶם הַמְּטוּשְׁטָשׁוֹת שֶׁל הַשַּׂחְיָינִים. וּפִתְאוֹם, בְּזֶה אַחַר זֶה, עָלוּ הַנְּעָרִים בְּצִדּוֹ הָאַחֵר שֶׁל מִכְשׁוֹל הַסֶּלַע, וְהוּא הֵבִין שֶׁהֵם שָׂחוּ וְעָבְרוּ דֶּרֶךְ אֵיזֶה פֶּתַח אוֹ חוֹר בּוֹ. שׁוּב צָלַל מַטָּה. מִבַּעַד לַמַּיִם הַמְּלוּחִים הַצּוֹרְבִים לֹא הִצְלִיחַ לִרְאוֹת דָּבָר מִלְּבַד סֶלַע חֵלֶק. כַּאֲשֶׁר שָׁב וְעָלָה רָאָה שֶׁכָּל הַנְּעָרִים שׁוּב עוֹמְדִים עַל סֶלַע הַמַּקְפֵּצָה, נֶעֱרָכִים לַחֲזוֹר עַל מַעֲשֵׂה הַגְּבוּרָה. וְעַכְשָׁיו, בְּאֵימַת כִּישָּׁלוֹן, צָרַח אֲלֵיהֶם בְּאַנְגְּלִית, "תִּסְתַּכְּלוּ עָלַי! תִּסְתַּכְּלוּ!" וְהִתְחִיל לְבָטוּשׁ וּלְהַתִּיז בְּמַיִם כְּכֶלֶב מְטוּפָּשׁ.
הֵם הִבִּיטוּ מַטָּה בְּקַדְרוּת וּבְזַעַף. הוּא הִכִּיר אֶת הַבָּעַת הַזַּעַף הַזֹּאת. בְּרִגְעֵי כִּישָּׁלוֹן, כַּאֲשֶׁר הִשְׁתַּטָּה כְּדֵי לִמְשׁוֹךְ אֶת תְּשׂוּמַת לִבָּהּ שֶׁל אִמּוֹ, גָּמְלָה לוֹ בְּדִיּוּק בְּאוֹתוֹ מַבָּט בּוֹחֵן, נָבוֹךְ וְקוֹדֵר. מִבַּעַד לְבוּשָׁה הַיּוֹקֶדֶת, כְּשֶׁהַגִּיחוּךְ הַמִּתְחַנֵּן מָתוּחַ עַל פָּנָיו כְּצַלֶּקֶת שֶׁלֹּא יוּכַל לְהָסִיר לְעוֹלָם, הִשְׁקִיף אֶל קְבוּצַת הַנְּעָרִים הַחוּמִים הַמְּגוּדָּלִים שֶׁעַל הַסֶּלַע וְצָעַק, "בּוֹן ז'וּר! מַרְסֵי! אוֹ רוֹוָאר! מַסְיָיה, מַסְיָיה!"  כְּשֶׁהוּא כּוֹרֵךְ אֶת אֶצְבְּעוֹתָיו סְבִיב אוֹזְנָיו וּמְנַעְנֵעַ אוֹתָן.
מַיִם חַדְרוֹ אֶל פִּיו; הוּא נֶחֱנַק, שָׁקַע מַטָּה וְשָׁב וְעָלָה. הַסֶּלַע, שֶׁרַק רֶגַע לִפְנֵי כֵן הִכְבִּידוּ עָלָיו הַנְּעָרִים, הִזְדַּקֵּר כִּבְיָכוֹל מִן הַמַּיִם מֵרֶגַע שֶׁהוּסַר מִמֶּנּוּ מִשְׁקָלָם. כָּעֵת, בִּמְהִירוּת, רִיחֲפוּ מַטֵּה עַל פָּנָיו בְּדַרְכָּם אֶל תּוֹךְ הַמַּיִם; הָאֲוִויר הִתְמַלֵּא בְּגוּפִים צוֹנְחִים. הַסֶּלַע עָמַד רֵיק בְּאוֹר הַשֶּׁמֶשׁ הַלּוֹהֵט. הוּא סֵפֶר אַחַת, שְׁתַּיִים, שָׁלוֹשׁ...
כְּשֶׁהִגִּיעַ לַחֲמִישִּׁים כְּבָר הָיָה מְבוֹעָת. כּוּלָּם בְּוַודַּאי טוֹבְעִים תַּחְתָּיו, בַּמְּעָרוֹת הַמֵּימִיּוֹת שֶׁבְּסֶלַע! כְּשֶׁהִגִּיעַ לְמֵאָה לָטַשׁ אֶת מַבָּטוֹ אֶל הַמִּדְרוֹן הַשּׁוֹמֵם וְתָהָה אִם עָלָיו לִקְרוֹא לְעֶזְרָה. הוּא סֵפֶר מַהֵר יוֹתֵר, מַהֵר יוֹתֵר, כְּדֵי לְזָרֵז אוֹתָם, כְּדֵי לְהַעֲלוֹת אוֹתָם אֶל פְּנֵי הַשֶּׁטַח בִּמְהִירוּת, אוֹ לְהַטְבִּיעַ אוֹתָם בִּמְהִירוּת – הַכּוֹל עָדִיף עַל פְּנֵי אֵימַת הַסְּפִירָה עוֹד וְעוֹד בָּרִיק הַכָּחוֹל שֶׁל הַבּוֹקֶר. וְאָז, כְּשֶׁהִגִּיעַ לְמֵאָה וְשִׁשִּׁים, הִתְמַלְּאוּ הַמַּיִם שֶׁמֵּעֵבֶר לַסֶּלַע בִּנְעָרִים שֶׁעָלוּ וְצָפוּ כְּלִוְויָיתָנִים חוּמִים. הֵם שָׂחוּ חֲזָרָה אֶל הַחוֹף בְּלִי לְהָעִיף בּוֹ וְלוּ מַבָּט. הוּא טִיפֵּס וְעָלָה שׁוּב אֶל סֶלַע הַמַּקְפֵּצָה וְהִתְיַישֵּׁב, חָשׁ בְּחִסְפּוּס הָאֶבֶן הַלּוֹהֶטֶת תַּחַת יְרֵכָיו. הַנְּעָרִים אָסְפוּ בֵּינְתַיִים אֶת בִּגְדֵיהֶם וְרָצוּ לְאוֹרֶךְ הַחוֹף אֶל צוּק אַחֵר. הֵם הָלְכוּ כְּדֵי לְהִתְחַמֵּק מִמֶּנּוּ. הוּא בָּכָה בְּגָלוּי, אֶגְרוֹפָיו קְפוּצִים עַל עֵינָיו. לֹא הָיָה מִי שֶׁיִּרְאֶה אוֹתוֹ שָׁם, וְהוּא בָּכָה עַד שֶׁלֹּא יָכוֹל לִבְכּוֹת עוֹד.
נִדְמֶה הָיָה לוֹ שֶׁחָלַף זְמַן רַב, וְהוּא שָׂחָה אֶל הַמָּקוֹם שֶׁמִּמֶּנּוּ יָכוֹל לִרְאוֹת אֶת אִמּוֹ. כֵּן, הִיא עוֹד הָיְתָה שָׁם, כֶּתֶם צָהוֹב תַּחַת שִׁמְשִׁיָּיה כְּתוּמָּה. הוּא שָׁחָה בַּחֲזָרָה אֶל הַסֶּלַע הַגָּדוֹל, טִיפֵּס וְעָלָה וְאָז צָלַל לְתוֹךְ הַבְּרֵיכָה הַכְּחוּלָּה בֵּין שִׁינֵּי הַסֶּלַע הָאֵימְתָנִיּוֹת. מַטֵּה, מַטֶּה יָרַד, עַד שֶׁנָּגַע שׁוּב בְּחוֹמַת הַסֶּלַע. אֲבָל הַמֶּלַח צָרַב כָּל כָּךְ בְּעֵינָיו עַד שֶׁלֹּא רָאָה דָּבָר.
הוּא עָלָה אֶל פְּנֵי הַשֶּׁטַח, שָׂחָה אֶל הַחוֹף וְחָזַר לְוִוילָה לְחַכּוֹת לְאִמּוֹ. כַּעֲבוֹר זְמַן קָצָר הִתְקָרְבָה בְּאִיטִּיּוּת בְּמַעֲלֵה הַשְּׁבִיל, מְנוֹפֶפֶת בְּתִיק הַפַּסִּים שֶׁלָּהּ, וּזְרוֹעָהּ הַחֲשׂוּפָה, הַסְּמוּקָה, מִשְׁתַּלְשֶׁלֶת לְצִידָּהּ. "אֲנִי רוֹצֶה מִשְׁקְפֵי שְׂחִיָּיה," הִתְנַשֵּׁם, מַתְרִיס וּמַפְצִיר גַּם יַחַד.
הִיא שָׁלְחָה בּוֹ מַבָּט חוֹקֵר, סַבְלָנִי, וְאָמְרָה בְּקַלִּילוּת, "כֵּן, בְּוַודַּאי, יַקִּירֵי."
אֲבָל עַכְשָׁיו, עַכְשָׁיו, עַכְשָׁיו! הוּא צָרִיךְ אוֹתָם בְּרֶגַע זֶה, לֹא בְּשׁוּם זְמַן אַחֵר. הוּא נִדְנֵד וְהֵצִיק עַד שֶׁהָלְכָה אִתּוֹ לַחֲנוּת. בָּרֶגַע שֶׁקָּנְתָה אֶת מִשְׁקְפֵי הַשְּׂחִיָּיה, חָטַף אוֹתָם מִידָּה כְּאִילּוּ עָמְדָה לָקַחַת אוֹתָם לְעַצְמָהּ וְיָצָא בְּרִיצָה, בְּמוֹרַד הַשְּׁבִיל הַתָּלוּל אֶל הַמִּפְרָץ.
גֵ'רִי שָׂחָה אֶל מִכְשׁוֹל הַסֶּלַע הַגָּדוֹל, הִרְכִּיב אֶת מִשְׁקְפֵי הַשְּׂחִיָּיה וְקָפַץ פְּנִימָה. הַדַּף הַמַּיִם פָּרַץ אֶת אִיטּוּם הַגּוּמִי וְהַמִּשְׁקָפַיִים הִתְרוֹפְפוּ. הוּא הֵבִין שֶׁעָלָיו לְהַגִּיעַ אֶל בְּסִיס הַסֶּלַע בִּשְׂחִיָּיה מִפְּנֵי הַמַּיִם. הוּא הִצְמִיד הֵיטֵב אֶת הַמִּשְׁקָפַיִים, מִילֵּא אֶת רֵיאוֹתָיו וְצָף עַל הַמַּיִם, כְּשֶׁפָּנָיו מַטָּה. כָּעֵת יָכוֹל לִרְאוֹת. כְּאִילּוּ הָיוּ לוֹ עֵינַיִים מִסּוּג אַחֵר, עֵינֵי דָּג שֶׁחָשְׂפוּ עוֹלָם צָלוּל וְעָדִין וּמִתְנוֹעֵעַ בְּתוֹךְ הַמַּיִם הַבְּהִירִים.
מִתַּחְתָּיו, בְּמֶרְחַק שְׁנֵי מֶטְרִים בְּעֵרֶךְ, בָּהֲקָה בְּלוֹבְנָהּ קַרְקָעִית הַחוֹל, נְקִיֶּיהָ לְהַפְלִיא, וְעָלֶיהָ הַסִּלְסוּלִים הַקָּשִׁים וְהַיַּצִּיבִים שֶׁשִּׂרְטְטָה הַגֵּאוּת. שְׁתֵּי צְלָלִיּוֹת אֲפַרְפָּרוֹת נָעוּ שָׁם כְּמוֹ חֲתִיכוֹת אֲרוּכּוֹת, מְעוּגָּלוֹת, שֶׁל עֵץ אוֹ צִפְחָה. הוּא רָאָה אֶת הַדָּגִים מִתְקַדְּמִים זֶה אֶל זֶה, עוֹמְדִים דּוֹמֵם, עֵטִים לִפְנִים, סוֹטִים הַצִּידָּה וְחוֹזְרִים שׁוּב, כְּמוֹ בְּמָחוֹל. כַּמָּה סֶנְטִימֶטְרִים מֵעֲלֵיהֶם רִיצְּדוּ הַמַּיִם כְּאִילּוּ צָנְחוּ דַּרְכָּם פְּתִיתִים נוֹצְצִים . וָשׁוּב דָּגִים, רִיבּוֹא דְּגִיגוֹנִים בְּאוֹרֶךְ הַצִּיפּוֹרֶן שֶׁלּוֹ צָפוּ בְּמַיִם, וְכַעֲבוֹר רֶגַע חָשׁ בְּאֵינְסְפוֹר הַנְּגִיעוֹת הַקְּטַנְטַנּוֹת שֶׁלָּהֶם בְּגַפָּיו. כְּאִילּוּ שָׂחָה בֵּין שְׁבָבֵי כֶּסֶף. הַסֶּלַע הַגָּדוֹל שֶׁאוֹתוֹ חָצוּ הַנְּעָרִים הַבּוֹגְרִים הִזְדַּקֵּר מִתּוֹךְ הַחוֹל הַלָּבָן, חָשׂוּף, שָׁחוֹר, מְצוּיָּץ קַלּוֹת בְּאַצּוֹת יְרַקְרַקּוֹת. שׁוּם פֶּתַח לֹא נְגַלֶּה לוֹ. הוּא שָׂחָה מַטָּה עַד הַבָּסִיס.
שׁוּב וָשׁוּב עָלָה, מִילֵּא אֶת חָזֵהוּ אֲוִויר וְיָרַד בַּחֲזָרָה. שׁוּב וָשׁוּב גִּישֵּׁשׁ עַל פְּנֵי הַסֶּלַע, מִישֵּׁשׁ אוֹתוֹ, כִּמְעַט חִיבֵּק אוֹתוֹ מֵרוֹב הַצּוֹרֶךְ הַנּוֹאָשׁ שֶׁלּוֹ לִמְצוֹא אֶת הַכְּנִיסָה. וְאָז, בְּאַחַת הַפְּעָמִים, כְּשֶׁנִּצְמַד אֶל הַחוֹמָה הַשְּׁחוֹרָה עָלוּ וְצָפוּ בִּרְכָּיו, וְכַפּוֹת רַגְלָיו נֶהֶדְפוּ לְפָנִים וְלֹא נִתְקְלוּ בְּשׁוּם מִכְשׁוֹל. הוּא מָצָא אֶת הַפֶּתַח.
הוּא עָלָה אֶל פְּנֵי הַמַּיִם, טִיפֵּס בֵּין הָאֲבָנִים הַזְּרוֹעוֹת עַל מִכְשׁוֹל הַסֶּלַע עַד שֶׁמָּצָא אֶבֶן גְּדוֹלָה, חִיבֵּק אוֹתָהּ בִּזְרוֹעוֹתָיו וְקָפַץ לַמַּיִם. בִּזְכוּת הַמִּשְׁקוֹלֶת שֶׁבְּיָדָיו שָׁקַע מִיָּד לְקַרְקָעִית הַחוֹלִית. הוּא אָחַז בְּחוֹזְקָה בְּעוֹגֶן הָאֶבֶן שֶׁלּוֹ, שָׁכַב עַל צִדּוֹ וְחִיפֵּשׂ מִתַּחַת לְמַדַּף הַסֶּלַע הַכֵּהֶה אֶת הַמָּקוֹם שֶׁבּוֹ עָבְרוּ קוֹדֶם רַגְלָיו. כָּעֵת רָאָה אֶת הַמַּעֲבָר. הוּא הָיָה חָשׁוּךְ וּמְשׁוּנָּן, וְהוּא לֹא הִצְלִיחַ לְהַבִּיט עָמוֹק לְתוֹכוֹ. הוּא שָׁמַט אֶת הָעוֹגֶן שֶׁלּוֹ, אָחַז בְּשׁוּלֵי הַפֶּתַח וְנִיסָּה לִדְחוֹף אֶת עַצְמוֹ פְּנִימָה.
הוּא הִצְלִיחַ לְהַכְנִיס אֶת רֹאשׁוֹ, גִּילָּה שֶׁכְּתֵפָיו נִתְקָעוֹת, סוֹבֵב אוֹתָן הַצִּידָּה וְהִצְלִיחַ לְהִיכָּנֵס עַד הַמּוֹתְנַיִים. הוּא לֹא רָאָה שׁוּם דָּבָר לְפָנָיו. מַשֶּׁהוּ רַךְ וְדָבִיק נָגַע בְּפִיו; הוּא רָאָה צֶמַח כֵּהֶה נָע עַל פְּנֵי הַסֶּלַע הָאֲפַרְפַּר וְנִתְקָף בֶּהָלָה. הוּא חָשַׁב עַל תְּמָנוּנִים, עַל עֲשָׂבִים נִכְרָכִים. הוּא הָדַף אֶת עַצְמוֹ לְאָחוֹר, וּכְשֶׁנָּסוֹג הִתְגַּלְּתָה לוֹ רְצוּעַת אַצָּה תְּמִימָה מִתְנוֹעַעַת עַל פִּי הַמִּנְהָרָה. זֶה הִסְפִּיק לוֹ. הוּא עָלָה אֶל אוֹר הַשֶּׁמֶשׁ, שָׂחָה אֶל הַחוֹף וְשָׁכַב עַל סֶלַע הַמַּקְפֵּצָה, וְהִבִּיט מַטֵּה אֶל בְּאֵר הַמַּיִם הַכְּחוּלָּה. הוּא יָדַע שֶׁהוּא מוּכְרָח לִמְצוֹא אֶת דַּרְכּוֹ מִבַּעַד לַמְּעָרָה, אוֹ לְפַתֵּחַ, אוֹ לַמִּנְהָרָה, וּלְהַגִּיעַ לַצַּד הַשֵּׁנִי.
תְּחִילָּה, אָמַר בְּלִבּוֹ, עָלָיו לִלְמוֹד לִשְׁלוֹט בַּנְּשִׁימָה שֶׁלּוֹ. הוּא נִכְנַס לְמַיִם כְּשֶׁבְּיָדָיו אֶבֶן גְּדוֹלָה אַחֶרֶת, כְּדֵי שֶׁיּוּכַל לִשְׁכַּב בְּלִי מַאֲמָץ עַל קַרְקָעִית הַיָּם. הוּא סֵפֶר. אַחַת, שְׁתַּיִים, שָׁלוֹשׁ. בְּקֶצֶב יַצִּיב סֵפֶר, בְּעוֹדוֹ מַאֲזִין לִתְנוּעַת הַדָּם בֶּחָזֶה שֶׁלּוֹ. חֲמִישִּׁים וְאַחַת, חֲמִישִּׁים וּשְׁתַּיִים... הֶחָזֶה שֶׁלּוֹ כְּאֵב. הוּא הִרְפָּה מֵהָאֶבֶן וְעָלָה אֶל הָאֲוִויר. הוּא רָאָה שֶׁהַשֶּׁמֶשׁ הֵחֵלָּה לִשְׁקוֹעַ. בִּמְהִירוּת חָזַר אֶל הַוִּוילָה וּמָצָא שָׁם אֶת אִמּוֹ, אוֹכֶלֶת אֲרוּחַת עֶרֶב. הִיא אָמְרָה רַק, "נֶהֱנֵית?" וְהוּא אָמַר, "כֵּן".
כָּל אוֹתוֹ הַלַּיְלָה חָלַם הַיֶּלֶד עַל הַמְּעָרָה שֶׁבְּסֶלַע, וּבָרֶגַע שֶׁנִּגְמְרָה אֲרוּחַת הַבּוֹקֶר הָלַךְ לַמִּפְרָץ.
בָּעֶרֶב הַהוּא שָׁתַת דָּם רַב מַאפּוּ. בְּמַהֲלַךְ הַיּוֹם בִּילָּה שָׁעוֹת מִתַּחַת לַמַּיִם,  לוֹמֵד לַעֲצוֹר אֶת נְשִׁימָתוֹ, וְכָעֵת חָשׁ חוּלְשָׁה וּסְחַרְחוֹרֶת. אִמּוֹ אָמְרָה, "בִּמְקוֹמְךָ, יַקִּירֵי, לֹא הָיִיתִי מַגְזִימָה."
בַּיּוֹם הַהוּא וּלְמָחֳרָת אִימֵּן גֵ'רִי אֶת רֵיאוֹתָיו כְּאִילּוּ הַכּוֹל, כָּל חַיָּיו, כָּל מָה שֶׁהוּא עָשׂוּי לִהְיוֹת בֶּעָתִיד, תָּלוּי בָּזֶה. בַּלַּיְלָה שׁוּב דִּימֵּם אַפּוֹ, וְאִמּוֹ הִתְעַקְּשָׁה שֶׁלְּמָחֳרָת יָבוֹא אִתָּהּ. יְיַסֵּר אוֹתוֹ לְבַזְבֵּז יוֹם בָּאִימּוּן הַדַּקְדְּקָנִי שֶׁלּוֹ, אֲבָל הוּא נִשְׁאַר לְצִדָּהּ בַּחוֹף הָאַחֵר, שֶׁעַכְשָׁיו נִרְאֶה כְּמוֹ מָקוֹם לִילָדִים קְטַנִּים, מָקוֹם שֶׁבּוֹ אִמּוֹ יְכוֹלָה לִשְׁכַּב לְבַטֵּחַ בַּשֶּׁמֶשׁ. זֶה לֹא הָיָה הַחוֹף שֶׁלּוֹ.
הוּא לֹא בִּיקֵּשׁ רָשׁוּת, לְמָחֳרָת, לָלֶכֶת לַחוֹף שֶׁלּוֹ. הוּא הָלַךְ בְּטֶרֶם תַּסְפִּיק אִמּוֹ לִשְׁקוֹל אֶת כָּל הַחֶסְרוֹנוֹת וְהַיִּתְרוֹנוֹת הַסְּבוּכִים שֶׁל הָעִנְיָין. וְהוּא גִּילָּה שֶׁבִּזְכוּת יוֹם הַמְּנוּחָה הִתְאָרְכָה הַסְּפִירָה שֶׁלּוֹ בְּעֶשֶׂר. הוּא זָכַר שֶׁהַבָּנִים הַבּוֹגְרִים עָבְרוּ בַּסֶּלַע בִּזְמַן שֶׁסֵּפֶר עַד מֵאָה וְשִׁישִּׁים. וּבְיוֹם הַהוּא סֵפֶר מַהֵר, מֵרוֹב בֶּהָלָה. עַכְשָׁיו, אִם יְנַסֶּה, יוּכַל מִן הַסְּתָם לַעֲבוֹר בַּמִּנְהָרָה הָאֲרוּכָּה. אֲבָל הוּא הֶחְלִיט שֶׁלֹּא יְנַסֶּה עֲדַיִין. עִיקְּשׁוּת מְשׁוּנֶּה, מְאוֹד לֹא יַלְדוּתִית, מִין קוֹצֶר רוּחַ כָּבוּשׁ, גָּרְמוּ לוֹ לְחַכּוֹת. בֵּינְתַיִים שָׁכַב בִּמְצוּלוֹת עַל הַחוֹל הַלָּבָן, שֶׁהָיָה זְרוֹעַ בָּאֲבָנִים שֶׁהֵבִיא אִיתּוֹ מִלְּמַעְלָה, וּבָחַן אֶת הַכְּנִיסָה לַמִּנְהָרָה. הוּא הִכִּיר כָּל זִיז וּפִינָּה בָּהּ, עַד כַּמָּה שֶׁאִפְשְׁרָה לוֹ הָרְאוּת. כִּבְיָכוֹל כְּבָר חָשׁ בְּחַדּוּת שֶׁלָּהּ סְבִיב כְּתֵפָיו.
לְיַד הַשָּׁעוֹן בַּוִּוילָה, כְּשֶׁאִמּוֹ לֹא הָיְתָה בַּסְּבִיבָה, יָשַׁב וּמִדַּד זְמַנִּים. בְּתַדְהֵמָה, וְאַחַר כָּךְ בְּגַאֲוָוה, גִּילָּה שֶׁהוּא מְסוּגָּל לַעֲצוֹר אֶת נְשִׁימָתוֹ בְּמֶשֶׁךְ שְׁתֵּי דַּקּוֹת בְּלִי מַאֲמָץ. הַמִּלִּים "שְׁתֵּי דַּקּוֹת", שֶׁאוֹתָן אִישֵּׁר הַשָּׁעוֹן, קֵירְבוּ אוֹתוֹ אֶל הַהַרְפַּתְקָה שֶׁכָּל כָּךְ הָיְתָה נְחוּצָה לוֹ.
בְּעוֹד אַרְבָּעָה יָמִים, אָמְרָה אִמּוֹ בַּדֶּרֶךְ אַגַּב בְּאֶחָד הַבְּקָרִים, יִהְיֶה עֲלֵיהֶם לַחֲזוֹר הַבַּיְתָה. בַּיּוֹם לִפְנֵי שֶׁיַּעַזְבוּ, הוּא יַעֲשֶׂה אֶת זֶה. הוּא יַעֲשֶׂה אֶת זֶה גַּם בִּמְחִיר חַיָּיו, אָמַר לְעַצְמוֹ בִּנְחִישׁוּת. אֲבָל יוֹמַיִים לִפְנֵי שֶׁהָיוּ אֲמוּרִים לַעֲזוֹב – יוֹם שֶׁל נִיצָּחוֹן שֶׁבּוֹ הֶאֱרִיךְ אֶת הַסְּפִירָה בְּעוֹד חֲמֵשׁ-עֶשְׂרֵה – אַפּוֹ דִּימֵּם כָּל כָּךְ שֶׁהוּא הִסְתַּחְרֵר וְנֶאֱלַץ לִשְׁכַּב בְּרִפְיוֹן עַל הַסֶּלַע הַגָּדוֹל, כְּמוֹ אַצָּה, וּלְהַבִּיט בַּדָּם הָאָדוֹם הִסְמִיךְ שֶׁשָּׁתַת אֶל הַסֶּלַע וְזִרְזֵף אַט אַט אֶל הַיָּם. פַּחַד אָחַז בּוֹ. נַנִּיחַ שֶׁתִּתְקוֹף אוֹתוֹ סְחַרְחוֹרֶת בְּתוֹךְ הַמִּנְהָרָה? נַנִּיחַ שֶׁיָּמוּת שָׁם, לָכוּד? נַנִּיחַ – רֹאשׁוֹ הִסְתַּחְרֵר בַּשֶּׁמֶשׁ הַחַמָּה וְהוּא כִּמְעַט וִיתֵּר. הוּא חָשַׁב שֶׁיַּחֲזוֹר הַבַּיְתָה וְיִשְׁכַּב לָנוּחַ, וּבַקַּיִץ הַבָּא, אוּלַי, אַחֲרֵי שֶׁיִּגְדַּל בְּעוֹד שָׁנָה – אָז יַעֲבוֹר מִבַּעַד לְפַתֵּחַ.
אֲבָל גַּם לְאַחַר שֶׁהֶחֱלִיט, אוֹ חָשַׁב שֶׁהֶחֱלִיט, מָצָא אֶת עַצְמוֹ מִתְרוֹמֵם וּמִתְיַישֵּׁב עַל הַסֶּלַע וּמַבִּיט מַטֵּה אֶל תּוֹךְ הַמַּיִם; וְהוּא יָדַע שֶׁעַכְשָׁיו, בְּרֶגַע זֶה, כְּשֶׁאָפוּ זֶה אַךְ הִפְסִיק לְדַמֵּם, כְּשֶׁרֹאשׁוֹ עֲדַיִין כּוֹאֵב וּפוֹעֵם – זֶה הָרֶגַע שֶׁבּוֹ יְנַסֶּה. אִם לֹא יַעֲשֶׂה אֶת זֶה עַכְשָׁיו, הוּא לֹא יַעֲשֶׂה זֹאת לְעוֹלָם. הוּא רָעַד מֵרוֹב פַּחַד שֶׁלֹּא יַצְלִיחַ לַעֲבוֹר; וְהוּא רָעַד בְּאֵימָה מִפְּנֵי הַמִּנְהָרָה הָאֲרוּכָּה, הָאֲרוּכָּה תַּחַת הַסֶּלַע, מִתַּחַת לַיָּם. גַּם בְּאוֹר הַשֶּׁמֶשׁ בַּחוּץ, מִכְשׁוֹל הַסֶּלַע נִרְאֶה רָחָב מְאוֹד וְכָבֵד מְאוֹד; טוֹנוֹת שֶׁל סְלָעִים לָחֲצוּ וְהִכְבִּידוּ עַל הַמָּקוֹם שֶׁבּוֹ הִתְכַּוֵּון לַעֲבוֹר. אִם יָמוּת שָׁם, הוּא יִשְׁכַּב עַד שֶׁיּוֹם אֶחָד – אוּלַי רַק בַּשָּׁנָה הַבָּאָה – הַבָּנִים הַבּוֹגְרִים יָשֹׁחוּ פְּנִימָה וִיגַלּוּ שֶׁהַמַּעֲבָר חָסוּם.
הוּא הִרְכִּיב אֶת מִשְׁקְפֵי הַשְּׂחִיָּיה, הִידֵּק אוֹתָם הֵיטֵב, בָּדַק אֶת הָאִיטּוּם. יָדָיו רָעֲדוּ. אַחֵר כָּךְ בָּחַר בָּאֶבֶן הַגְּדוֹלָה בְּיוֹתֵר שֶׁיָּכוֹל לָשֵׂאת וְהֶחֱלִיק מֵעֵבֶר לִקְצֵה הַסֶּלַע עַד שֶׁמַּחֲצִית גּוּפוֹ טַבְלָה בַּמַּיִם הַקְּרִירִים, הַמַּקִּיפִים אוֹתוֹ מִכָּל עֵבֶר, וּמַחֲצִית מִמֶּנּוּ בַּשֶּׁמֶשׁ הַחַמָּה. הוּא נָשָׂא עֵינָיו פַּעַם אַחַת אֶל הַשָּׁמַיִים הָרֵיקִים, מִילֵּא אֶת רֵיאוֹתָיו פַּעַם, פַּעֲמַיִים, וְאַחַר כָּךְ שָׁקַע בִּמְהִירוּת לְקַרְקָעִית עִם הָאֶבֶן. הוּא הִנִּיחַ לָהּ וְהִתְחִיל לִסְפּוֹר. הוּא אָחַז בְּשׁוּלֵי הַפֶּתַח בְּיָדָיו וּמָשַׁךְ אֶת עַצְמוֹ פְּנִימָה, פִּיתֵּל כֹּה וָכֹה אֶת כְּתֵפָיו כְּפִי שֶׁזָּכַר שֶׁעָלָיו לַעֲשׂוֹת, וְהָדַף אֶת עַצְמוֹ לִפְנִים בְּרַגְלָיו.
כַּעֲבוֹר רֶגַע כְּבָר הָיָה לְגַמְרֵי בִּפְנִים, בְּתוֹךְ חוֹר קָטָן מוּקָּף סְלָעִים, מָלֵא מַיִם אֲפוֹרִים-צְהַבְהַבִּים. הַמַּיִם דָּחֲקוּ אוֹתוֹ מַעְלָה אֶל תִּקְרַת הַמִּנְהָרָה. הִיא הָיְתָה חַדָּה וְהִכְאִיבָה לוֹ בְּגַבּוֹ. הוּא מָשַׁךְ אֶת עַצְמוֹ הָלְאָה בְּיָדָיו – מַהֵר, מַהֵר – וְהִשְׁתַּמֵּשׁ בְּרַגְלָיו כְּבַמְּנוֹפִים. רֹאשׁוֹ נֶחְבַּט בְּמַשֶּׁהוּ; כְּאֵב חַד סִחְרֵר אוֹתוֹ. חֲמִישִּׁים, חֲמִישִּׁים וְאַחַת, חֲמִישִּׁים וּשְׁתַּיִים... לֹא הָיָה לוֹ שׁוּם אוֹר, וְהָיָה נִדְמֶה שֶׁהַמַּיִם לוֹחֲצִים עָלָיו בְּכָל כּוֹבֶד מִשְׁקָלוֹ שֶׁל הַסֶּלַע. שִׁבְעִים וְאַחַת, שִׁבְעִים וּשְׁתַּיִים... הוּא לֹא חָשׁ כָּל מַאֲמָץ בְּרֵיאוֹתָיו. הוּא הִרְגִּישׁ כְּמוֹ בָּלוֹן מְנוּפָּח, רֵיאוֹתָיו הָיוּ כָּל כָּךְ קַלּוּת וְנִינּוֹחוּת, אֲבָל רֹאשׁוֹ פַּעַם.
שׁוּב וָשׁוּב נִדְחַק אֶל הַתִּקְרָה הַמְּשׁוּנֶּנֶת, שֶׁהָיְתָה לֹא רַק חַדָּה אֶלָּא גַּם חֲלַקְלַקָּה וְרִירִית. וָשׁוּב חָשַׁב עַל תְּמָנוּנִים, וְתָהָה אִם יִתָּכֵן שֶׁהַמִּנְהָרָה מְלֵאָה אַצּוֹת שֶׁהוּא עָלוּל לְהִסְתַּבֵּךְ בָּהֶן. בַּעֲוִוית רַגְלַיִים מְבוֹהֶלֶת הָדַף אֶת עַצְמוֹ לִפְנִים, הִרְכִּין אֶת רֹאשׁוֹ וְשָׂחָה. יָדָיו וְרַגְלָיו נָעוּ בְּחוֹפְשִׁיּוּת, כְּמוֹ בְּמַיִם פְּתוּחִים. הַפֶּתַח הִתְרַחֵב כַּנִּרְאֶה. נִדְמֶה הָיָה לוֹ שֶׁהוּא שׂוֹחֶה מַהֵר, וְהוּא חָשַׁשׁ לְהֵיחָבֵל בְּרֹאשׁוֹ אִם הַמִּנְהָרָה תֵּיעָשֶׂה צָרָה יוֹתֵר.
מֵאָה, מֵאָה וְאַחַת... הַמַּיִם הִתְבַּהֲרוּ. תְּחוּשַׁת נִיצָּחוֹן הֵצִיפָה אוֹתוֹ. רֵיאוֹתָיו הֵחֵלּוּ לִכְאוֹב. עוֹד כַּמָּה תְּנוּעוֹת וְהוּא בַּחוּץ. הוּא סֵפֶר בִּפְרָאוּת; אָמַר מֵאָה וַחֲמֵשׁ עֶשְׂרֵה, וְאָז כַּעֲבוֹר זְמַן רַב, שׁוּב מֵאָה וַחֲמֵשׁ עֶשְׂרֵה. מַיִם צְלוּלִים, יְרַקְרַקִּים כְּאַבְנֵי חֵן, הִקִּיפוּ אוֹתוֹ מִכָּל עֵבֶר. וְאָז רָאָה, מֵעַל רֹאשׁוֹ, סֶדֶק אָנֹכִי שֶׁחָצָה אֶת הַסֶּלַע. אוֹר הַשֶּׁמֶשׁ שֶׁהִסְתַּנֵּן דַּרְכּוֹ חָשַׂף אֶת הַסֶּלַע הַכֵּהֶה הֶחָשׂוּף שֶׁל הַמִּנְהָרָה, צִדְפָּה אַחַת וִיחִידָה וְחוֹשֶׁךְ לִפְנִים.
הוּא הִגִּיעַ לִקְצֵה גְּבוּל הַיְּכוֹלֶת שֶׁלּוֹ. הוּא נָשָׂא אֶת עֵינָיו אֶל הַסֶּדֶק כְּאִילּוּ הָיָה מָלֵא אֲוִויר, וְלֹא מַיִם, כְּאִילּוּ יָכוֹל לְהַצְמִיד אֵלָיו אֶת פִּיו וְלִשְׁאוֹף אֲוִויר. מֵאָה וַחֲמֵשׁ עֶשְׂרֵה, שָׁמַע אֶת עַצְמוֹ אוֹמֵר בְּתוֹךְ רֹאשׁוֹ – אֲבָל אֶת זֶה כְּבָר אָמַר מִזְּמַן. הוּא מוּכְרָח לְהַמְשִׁיךְ הָלְאָה אֶל תּוֹךְ הַחוֹשֶׁךְ שֶׁלְּפָנָיו, אַחֶרֶת יִטְבַּע. רֹאשׁוֹ הִתְנַפֵּחַ, רֵיאוֹתָיו כִּמְעַט הִתְפּוֹצְצוּ. מֵאָה וַחֲמֵשׁ עֶשְׂרֵה, מֵאָה וַחֲמֵשׁ עֶשְׂרֵה, הָלְמוּ הַמִּלִּים בְּרֹאשׁוֹ, בְּיָד חֲלוּשָׁה נֶאֱחַז בִּסְלָעִים בַּחֲשֵׁכָה, מָשַׁךְ אֶת עַצְמוֹ לִפְנִים וְהוֹתִיר מֵאָחוֹר אֶת הַמִּרְוָוח הַקָּצָר שֶׁל מַיִם שְׁטוּפֵי שֶׁמֶשׁ. הוּא הִרְגִּישׁ שֶׁהוּא גּוֹוֵעַ. הַהַכָּרָה שֶׁלּוֹ הֵחֵלָּה לְהִתְעַרְפֵּל. בְּמַאֲמַצִּים גְּדוֹלִים הִתְקַדֵּם בַּחֲשֵׁכָה בֵּין רִגְעֵי חוֹסֶר הַכָּרָה. כְּאֵב אַדִּיר, הוֹלֵךְ וְתוֹפֵחַ, גָּדַשׁ אֶת רֹאשׁוֹ; וְאָז נִבְקְעָה הַחֲשֵׁכָה בְּפִיצוּץ שֶׁל אוֹר יָרוֹק. יָדָיו, שֶׁגִּישְּׁשׁוּ לִפְנִים, לֹא נִתְקְלוּ בִּכְלוּם; וְרַגְלָיו, שֶׁבָּעֲטוּ לְאָחוֹר, הָדְפוּ אוֹתוֹ הַחוּצָה, אֶל הַיָּם הַפָּתוּחַ.
הוּא צָף וְעָלָה אֶל פְּנֵי הַמַּיִם, פָּנָיו מוּפְנוֹת מַעְלָה אֶל הָאֲוִויר. הוּא הִתְנַשֵּׁם כְּמוֹ דָּג. הוּא הִרְגִּישׁ שֶׁכָּעֵת יִשְׁקַע וְיִטְבַּע; הוּא אֵינוֹ מְסוּגָּל לִשְׂחוֹת אֶת הַמֶּטְרִים הַסִּפּוּרִים חָזְרָה אֶל הַסֶּלַע. וְאָז אָחַז בּוֹ וּמָשַׁךְ אֶת עַצְמוֹ וְעָלָה עָלָיו. הוּא שָׁכַב עַל בִּטְנוֹ, מִתְנַשֵּׁם כּוּלּוֹ. הוּא לֹא רָאָה דָּבָר מִלְּבַד חֲשֵׁכָה קְרוּשָׁה מְפוּסְפֶּסֶת בְּאָדוֹם. עֵינָיו וַדַּאי הִתְפּוֹצְצוּ, חָשַׁב; הֵן מְלֵאוֹת דָּם. הוּא תָּלַשׁ אֶת מִשְׁקְפֵי הַשְּׂחִיָּיה וּנְחִיל דָּם זֶרֶם אֶל הַיָּם. אַפּוֹ הוּא שֶׁדִּימֵּם, וְהַדָּם מִילֵּא אֶת הַמִּשְׁקָפַיִים. שׁוּב וָשׁוּב חָפַן מַיִם מֵהַיָּם הַקָּרִיר הַמָּלוּחַ וְהִתִּיז אוֹתָם עַל פָּנָיו, וְלֹא יָדַע אִם דָּם הוּא טוֹעֵם אוֹ מֶלַח. כַּעֲבוֹר זְמַן מָה לִבּוֹ נִרְגַּע, עֵינָיו הִצְטַלְּלוּ, וְהוּא הִתְיַישֵּׁב. הוּא רָאָה אֶת הַבָּנִים הַמְּקוֹמִיִּים צוֹלְלִים וּמְשַׂחֲקִים בְּמֶרְחַק כַּמָּה מֵאוֹת מֶטְרִים. הוּא לֹא רָצָה אוֹתָם. הוּא רָצָה רַק לַחֲזוֹר הַבַּיְתָה וְלִשְׁכַּב לָנוּחַ.
כַּעֲבוֹר שָׁעָה קַלָּה שָׂחָה גֵ'רִי אֶל הַחוֹף וְחָזַר בְּאִיטִּיּוּת בְּמַעֲלֵה הַשְּׁבִיל אֶל הַוִּוילָה. הוּא הִשְׂתָּרֵעַ עַל מִיטָּתוֹ וְיָשַׁן, וְהִתְעוֹרֵר לְשֵׁמַע צְעָדִים עַל הַשְּׁבִיל בַּחוּץ. אִמּוֹ חָזְרָה. הוּא מִיהֵר לַחֲדַר הָרַחֲצָה, כִּי חָשַׁב שֶׁאָסוּר שֶׁתִּרְאֶה עַל פָּנָיו כִּתְמֵי דָּם אוֹ דְּמָעוֹת. הוּא יָצָא מֵחֲדַר הָרַחֲצָה וּפָגַשׁ אוֹתָהּ כְּשֶׁנִּכְנְסָה אֶל הַוִּוילָה בְּחִיּוּךְ, וְעֵינֶיהָ אוֹרוֹ.
"הָיָה לְךָ בּוֹקֶר נֶחְמָד?" שָׁאֲלָה וְהִנִּיחָה לְרֶגַע אֶת יָדָהּ עַל כְּתֵפוֹ הַחוֹמָה הַחֲמִימָה.
"כֵּן, כֵּן, תּוֹדָה," אָמַר.
"אַתָּה נִרְאֶה קְצָת חִיוֵּור." וְאָז, בְּחַדּוּת, בַּחֲרָדָה, "אֵיךְ נֶחְבַּלְתָּ בְּרֹאשׁ?"
"סְתָם, נֶחְבַּלְתִּי," אָמַר לָהּ.
הִיא הִתְבּוֹנְנָה בּוֹ בְּעִיּוּן. הוּא הָיָה מָתוּחַ; עֵינָיו הָיוּ מְזוּגָּגוֹת. זֶה הִדְאִיג אוֹתָהּ. וּמִיָּד אָמְרָה לְעַצְמָהּ, אוֹי, אֶל תַּגְזִימִי! שׁוּם דָּבָר לֹא יָכוֹל לִקְרוֹת לוֹ. הוּא שׂוֹחֶה כְּמוֹ דָּג.
הֵם יָשְׁבוּ יַחַד לֶאֱכוֹל אֲרוּחַת צָהֳרַיִים.
"אִמָּא," אָמַר, "אֲנִי יָכוֹל לְהִישָּׁאֵר מִתַּחַת לַמַּיִם שְׁתֵּי דַּקּוֹת – שָׁלוֹשׁ דַּקּוֹת, לְפָחוֹת..." זֶה עָלָה וּפֶרֶץ מִתּוֹכוֹ.
"בֶּאֱמֶת, יַקִּירֵי?" אָמְרָה. "אֲבָל לֹא הָיִיתִי מַגְזִימָה. אֲנִי לֹא חוֹשֶׁבֶת שֶׁאַתָּה צָרִיךְ לִשְׂחוֹת עוֹד הַיּוֹם."
הִיא הָיְתָה עֲרוּכָה לַהִתְנַגְּדוּת, אֲבָל הוּא נִכְנַע מִיָּד. הַהֲלִיכָה לַמִּפְרָץ הָיְתָה לָעִנְיָין חֲסַר כֹּל חֲשִׁיבוּת.






https://www.shortstoryproject.com/he/story/%d7%9e%d7%91%d7%a2%d7%93-%d7%9c%d7%9e%d7%a0%d7%94%d7%a8%d7%94/
#יַלְדוּת#מֶתַח