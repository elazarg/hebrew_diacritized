חַיָּילִים שֶׁל צְבָא הָרֶפּוּבְּלִיקָה הַגָּדוֹל  עוֹמְדִים לְאוֹרֶךְ פַּסֵּי הָרַכֶּבֶת. אֵלֶּה חַיָּילִים שֶׁל גֵּנֵרָל דּוֹדְג', שֶׁמַּשְׁגִּיחִים עַל הַמְּסִילָּה עַד שֶׁרַכֶּבֶת לִינְקוֹלְן תַּגִּיעַ. אִם אֲנִי עוֹמֶדֶת בְּזָוִוית הַנְּכוֹנָה, הַשּׁוּלַיִים שֶׁל הַכּוֹבַע שֶׁלִּי הֵם כְּמוֹ סַכֵּי עֵינַיִים וַאֲנִי לֹא רוֹאֶה בִּכְלָל אֶת הַחַיָּילִים. זֶה עֶרֶב אֲבִיבִי. בְּבֵית הַלִּילָךְ פּוֹרֵחַ. אִמָּא שֶׁלִּי עוֹנֶדֶת זִלְזֵל שֶׁמּוּצְמָד לַשִּׂמְלָה שֶׁלָּהּ בְּסִיכַּת מֵדַלְיוֹן. אֲנִי מְרִיחָה אוֹתוֹ, אֲפִילּוּ בְּדוֹחַק שֶׁל כָּל הָאֲנָשִׁים הָאֵלֶּה שֶׁמְּחַכִּים לָרַכֶּבֶת. אֲנִי מְרִיחָה אֶת הַלִּילָךְ, וְאֶת הָרֵיחַ שֶׁל יוֹתֵר מִדַּי אֲנָשִׁים דְּחוּסִים יַחַד, וְטַעַם קָלוּשׁ שֶׁל אֵפֶר בָּאֲוִויר. אֲנִי רוֹצֶה לָלֶכֶת הַבַּיְתָה, אֲבָל הַבַּיִת הַזֶּה כְּבָר לֹא שֶׁלָּנוּ. אֲנִי מַחֲלִיקָה וּמְיַישֶּׁרֶת אֶת הַשִּׂמְלָה הַשְּׁחוֹרָה שֶׁלִּי. עַל רָצִיף הָרַכֶּבֶת כּוּלָּנוּ בְּאֵבֶל.
הָרַכֶּבֶת תִּיקַּח אוֹתָנוּ לְסֵנְט לוּאִיס, וּמִשָּׁם נֵצֵא אֶל הַטֵּרִיטוֹרְיוֹת שֶׁל אוֹקְלָהוֹמָה. אוֹמְרִים שֶׁנֵּלֵךְ בָּרֶגֶל, אֲבָל אֲנִי לֹא יוֹדַעַת אֵיךְ אִמָּא שֶׁלִּי תַּעֲמוֹד בָּזֶה. הִיא בְּמַצָּב רַע מֵאָז חוֹרֶף 62'. אֲנִי בּוֹדֶקֶת אֶת הַתִּיק שֶׁלִּי, שֶׁבְּתוֹכוֹ הַמַּיִם וְהָאוֹכֶל שֶׁלָּנוּ.
"ג'וּלְיָה אָדֵלֶיְיד," אִמָּא שֶׁלִּי אוֹמֶרֶת, "אֲנִי חוֹשֶׁבֶת שֶׁאֲנַחְנוּ צְרִיכוֹת לָלֶכֶת הַבַּיְתָה."
"בָּאנוּ לְכָאן לַעֲלוֹת עַל הָרַכֶּבֶת," אֲנִי אוֹמֶרֶת בְּתַקִּיפוּת.
אֲנִי קְלָרָה, אֲחוֹתִי ג'וּלְיָה גְּדוֹלָה מִמֶּנִּי בְּאַחַת-עֶשְׂרֵה שָׁנָה. ג'וּלְיָה נְשׂוּאָה וְחַיָּה בְּטֶנְסִי. אִמָּא שֶׁלִּי מְמַצְמֶצֶת וְנוֹגַעַת בְּזַלְזַל הַלִּילָךְ שֶׁלָּהּ בְּחוֹסֶר בִּיטָּחוֹן. אִם לֹא אֶהְיֶה תְּקִיפָה אִיתָּהּ הִיא תַּמְשִׁיךְ עִם זֶה.
אֲנִי מְחַכֶּה. כְּשֶׁהָיִיתִי קְטַנָּה נִיסִּיתִי לְאַלֵּף אֶת הָאִישִׁיּוּת הַסּוֹרֶרֶת שֶׁלִּי, לְלַמֵּד אוֹתָהּ חֶסֶד נוֹצְרִי. אֱלוֹהִים לֹא שׁוֹלֵחַ לָנוּ שׁוּם דָּבָר שֶׁלֹּא נוּכַל לַעֲמוֹד בּוֹ. עַכְשָׁיו אֲנִי רַק מִשְׁתַּדֶּלֶת שֶׁלֹּא יִרְאוּ אוֹתָהּ עַל פָּנַיי, מִשְׁתַּדֶּלֶת שֶׁהָאִישִׁיּוּת שֶׁלִּי תִּישָּׁאֵר מְמוּשְׁמַעַת כְּלַפֵּי חוּץ. יֵשׁ רֶגֶשׁ בְּתוֹכִי, כַּעַס, שֶׁאֲנִי לֹא יְכוֹלָה בִּכְלָל לְבַטֵּא בַּמִּילִּים. מַשֶּׁהוּ שָׁם מִתְכּוֹפֵף, כְּמוֹ קֶשֶׁת, מִתְכּוֹפֵף וּמִתְכּוֹפֵף וּמִתְכּוֹפֵף –
"מָתַי נֵלֵךְ הַבַּיְתָה?" אִמָּא שֶׁלִּי שׁוֹאֶלֶת.
"עוֹד מְעַט," אֲנִי עוֹנָה כִּי זֶה קַל.
אֲבָל הִיא לֹא תִּזְכּוֹר וּבְעוֹד רֶגַע הִיא תִּשְׁאַל שׁוּב. וָשׁוּב וָשׁוּב, בְּמֶשֶׁךְ כָּל הַנְּסִיעָה הָאֲרוּכָּה-אֲרוּכָּה הַזֹּאת בְּרַכֶּבֶת לְסֵנְט לוּאִיס. אֲנִי מְנַסָּה לִהְיוֹת בַּת נוֹצְרִית, וַאֲנִי מַזְכִּירָה לְעַצְמִי שֶׁזֹּאת לֹא אַשְׁמָתָהּ שֶׁהַמִּלְחָמָה הָפְכָה אוֹתָהּ לְאִישָּׁה זְקֵנָה, אוֹ שֶׁהַשֵּׂכֶל שֶׁלָּהּ מָלֵא חוֹרִים וְכָל דָּבָר חָדָשׁ זוֹלֵג הַחוּצָה. אֲבָל זֹאת גַּם לֹא אַשְׁמָתִי. אֲנִי אֲפִילּוּ לֹא מְנַסֶּה לְרַסֵּן אֶת הָרְגָשׁוֹת שֶׁלִּי וַאֲנִי יוֹדַעַת שֶׁהֵם מְטַפְּסִים וּמַגִּיעִים אֶל פָּנַיי. הַדֶּרֶךְ הַיְּחִידָה לִהְיוֹת טוֹבָה הִיא לִהְיוֹת טוֹבָה מִבִּפְנִים וַאֲנִי לֹא כָּזֹאת. אֲנִי מְלֵאָה רְגָשׁוֹת לֹא נוֹצְרִיִּים. הַמַּצָּב שֶׁל אִמָּא שֶׁלִּי מַעֲמִיד אוֹתָהּ בְּנִיסָּיוֹן, וְהוּא מַעֲמִיד בְּנִיסָּיוֹן גַּם אוֹתִי.
הַלְּוַואי שֶׁהָיִיתִי מִישֶׁהִי אַחֶרֶת.
הָרַכֶּבֶת מִתְקַדֶּמֶת עַל הַפַּסִּים, מִתְנַשֶּׁפֶת, מִתְקָרֶבֶת לְאַט. זֹאת רַכֶּבֶת יְשֵׁנָה וּבְלוּיָה, אֲבָל אֲנִי יְכוֹלָה לִרְאוֹת שֶׁפַּעַם הִיא הָיְיתָה מוֹפֵת שֶׁל מְלֶאכֶת אוֹמָּנוּת צְנוּעָה וְרַבַּת יוֹפִי. מִתַּחַת לַאֲבַק צִבְעָהּ אָדוֹם-יַיִן כֵּהֶה. אוֹמְרִים שֶׁהַקַּטָּר נִבְנָה כְּדֵי שֶׁיְּשַׁמֵּשׁ אֶת הַנָּשִׂיא לִינְקוֹלְן, אֲבָל מֵאָז נִיסְיוֹן הַהִתְנַקְּשׁוּת בְּרִיאוּתוֹ רוֹפֶפֶת מִדַּי לִנְסִיעוֹת. אֲנָשִׁים מַתְחִילִים לְהִידָּחֵף אֶל שְׂפַת הָרָצִיף, גּוֹרְרִים אֶת הַתִּיקִים שֶׁלָּהֶם וְאֶת כָּל רְכוּשָׁם. אֲנִי לֹא יוֹדַעַת אֵיךְ אַצְלִיחַ לְהַעֲלוֹת אֶת הַמִּזְוָודָה שֶׁלָּנוּ. אִם זִיק הָיָה יָכוֹל לָבוֹא, לְפָחוֹת הָיִיתִי יְכוֹלָה לְוַודֵּא שֶׁיַּעֲמִיסוּ אוֹתָהּ, אֲבָל הַכּוּשִׁים חוֹפְשִׁיִּים עַכְשָׁיו וְאָסוּר שֶׁהֵם יַעַזְרוּ. בַּהוֹדָעָה הָיָה כָּתוּב שֶׁהַכּוּשִׁים שֶׁל הַמִּשְׁפָּחָה לֹא יְכוֹלִים לָבוֹא לַתַּחֲנָה, אִם כִּי אֲנִי רוֹאֶה אֶת פְּנֵיהֶם בַּקָּהָל פֹּה וָשָׁם.
הָרַכֶּבֶת עוֹצֶרֶת מִחוּץ לַתַּחֲנָה כְּדֵי לְהַעֲמִיס מַיִם.
"זֶה אַבָּא שֶׁלְּךָ?" אִמָּא שֶׁלִּי אוֹמֶרֶת בְּהִיסּוּס. "אַתְּ רוֹאֶה אוֹתוֹ עַל הָרַכֶּבֶת?"
"לֹא, אִמָּא," אֲנִי אוֹמֶרֶת. "אֲנַחְנוּ נוֹסְעוֹת בְּרַכֶּבֶת."
"אֲנַחְנוּ הוֹלְכוֹת לִפְגּוֹשׁ אֶת אַבָּא שֶׁלְּךָ?" הִיא שׁוֹאֶלֶת.
לֹא מְשַׁנֶּה מָה אוֹמֵר לָהּ, הִיא תִּשְׁכַּח אֶת זֶה בְּתוֹךְ כַּמָּה דַּקּוֹת, אֲבָל אֲנִי לֹא מְסוּגֶּלֶת לוֹמַר לָהּ כֵּן. אֲנִי לֹא מְסוּגֶּלֶת לוֹמַר שֶׁנִּפְגּוֹשׁ אֶת אַבָּא שֶׁלִּי, אֲפִילּוּ לֹא כְּדֵי לָתֵת לָהּ כַּמָּה רְגָעִים שֶׁל שִׂמְחָה.
"אֲנַחְנוּ הוֹלְכוֹת לִפְגּוֹשׁ אֶת אַבָּא שֶׁלְּךָ?" הִיא שׁוֹאֶלֶת שׁוּב.
"לֹא," אֲנִי אוֹמֶרֶת.
"לְאָן אֲנַחְנוּ נוֹסְעוֹת?"
כְּבָר הִסְבַּרְתִּי לָהּ הַכּוֹל בְּסַבְלָנוּת וְהִיא בָּכְתָה בְּכָל פַּעַם שֶׁהִסְבַּרְתִּי לָהּ. אֲנָשִׁים נִדְחָפִים עַל הָרָצִיף לְעֵבֶר הָרַכֶּבֶת, וַאֲנִי מְנַסֶּה לְהַחְלִיט אִם כְּדַאי שֶׁאָזִיז אֶת הַמִּזְוָודָה שֶׁלִּי אֶל קִדְמַת הָרָצִיף. לָמָּה דָּחוּף לָהֶם כָּל כָּךְ לַעֲלוֹת עַל הָרַכֶּבֶת? הִיא לוֹקַחַת אֶת כּוּלָּנוּ רָחוֹק מִכָּאן.
"לְאָן אֲנַחְנוּ נוֹסְעוֹת? ג'וּלְיָה אָדֵלֶיְיד, אַתְּ תַּעֲנִי לִי בְּרֶגַע זֶה," אִמָּא שֶׁלִּי אוֹמֶרֶת, וְהַקּוֹל שֶׁלָּהּ מָלֵא כָּל כָּךְ בְּרַעַד שֶׁהוּא לֹא מַמָּשׁ נִשְׁמָע כְּמוֹ הַקּוֹל שֶׁלָּהּ.
"אֲנִי קְלָרָה," אֲנִי אוֹמֶרֶת. "אֲנַחְנוּ נוֹסְעוֹת לְסֵנְט לוּאִיס."
"סֵנְט לוּאִיס," הִיא אוֹמֶרֶת. "אֲנַחְנוּ לֹא צְרִיכוֹת לִנְסוֹעַ לְסֵנְט לוּאִיס. לֹא נוּכַל לַעֲבוֹר דֶּרֶךְ אֲזוֹרֵי הַלְּחִימָה, ג'וּלְיָה, וַאֲנִי ... אֲנִי לֹא מַרְגִּישָׁה כָּל כָּךְ טוֹב. בּוֹאִי נַחֲזוֹר הַבַּיְתָה עַכְשָׁיו, זֶה מְטוּפָּשׁ."
אֲנַחְנוּ לֹא יְכוֹלוֹת לַחֲזוֹר הַבַּיְתָה. גֶּנֶרָל דּוֹדְג' הִבְהִיר שֶׁאִם לֹא נִתְיַיצֵּב עַל הָרָצִיף הַבּוֹקֶר וְנִדְאַג שֶׁיְּסַמְּנוּ אֶת הַשֵּׁמוֹת שֶׁלָּנוּ בָּרְשִׁימָה, הוּא יַעֲצוֹר אֶת כָּל הַגְּבָרִים בָּעֲיָירָה וְאָז הוּא יִיָּרֶה בְּכָל גֶּבֶר עֲשִׂירִי. הָעֲיָירָה יוֹדַעַת שֶׁכְּדַאי לְהַאֲמִין לוֹ. גֶּנֶרָל דּוֹדְג' הָיָה מְמוּנֶּה עַל הָרַכָּבוֹת לְוָושִׁינְגְּטוֹן, וְגַם אָז הוּא עָשָׂה אוֹתוֹ דָּבָר. הוּא עָצַר אֲנָשִׁים וְכָלָא אוֹתָם וּבְכָל פַּעַם שֶׁיָּרוּ עַל הָרַכֶּבֶת הוּא תָּלָה מִישֶׁהוּ.
נִשְׁמַעַת צְעָקָה וַאֲנִי רוֹאָה רַק אֶת הַקָּהָל נָע כְּמוֹ גַּל, גּוֹלֵשׁ אֶל מֵעֵבֶר לִשְׂפַת הָרָצִיף. כּוּלָּם פּוֹחֲדִים שֶׁלֹּא יִהְיֶה מָקוֹם. אֲנִי תּוֹפֶסֶת אֶת הַמִּזְוָודָה וַאֲנִי תּוֹפֶסֶת אֶת הַזְּרוֹעַ שֶׁל אִמָּא שֶׁלִּי וּמוֹשֶׁכֶת אֶת שְׁתֵּיהֶן. הַמִּזְוָודָה כְּבֵדָה כָּל כָּךְ שֶׁהָאֶצְבָּעוֹת שֶׁלִּי כּוֹאֲבוֹת, וּמִשְׁקַל הַמַּיִם וְהָאוֹכֶל שֶׁלָּנוּ מַכְבִּיד עַל זְרוֹעִי. אִמָּא שֶׁלִּי קְטַנָּה וּכְשֶׁאֲנִי מַשְׁכִּיבָה אוֹתָהּ בַּמִּיטָּה בַּלַּיְלָה הִיא זְעִירָה כְּמוֹ יַלְדּוֹנֶת, אֲבָל עַכְשָׁיו הִיא לֹא מוּכָנָה לָזוּז, מִתְנַגֶּדֶת לִמְשִׁיכָה שֶׁלִּי וּפוֹתַחַת פֶּה גָּדוֹל, פֹּה וָרוֹד מִבִּפְנִים וְרָטוֹב וּפְעוּר בִּילָלָה שֶׁאֲנִי בְּקוֹשִׁי מַצְלִיחָה לִשְׁמוֹעַ בְּתוֹךְ הֶהָמוֹן הַצּוֹעֵק. אֲנִי לֹא יוֹדַעַת אִם אֲנִי צְרִיכָה לְהַרְפּוֹת מֵהַמִּזְוָודָה כְּדֵי לִמְשׁוֹךְ אוֹתָהּ, וּלְרֶגַע אֲנִי חוֹשֶׁבֶת לְהַרְפּוֹת מֵאִמָּא שֶׁלִּי, שֶׁמִּישֶׁהוּ אַחֵר יַעֲלֶה אוֹתָהּ לָרַכֶּבֶת וַאֲנִי אֶמְצָא אוֹתָהּ אַחֵר כָּךְ.
גֶּבֶר אֶחָד בַּקָּהָל דּוֹחֵף אוֹתָהּ חָזָק מֵאָחוֹר. הַפָּנִים שֶׁלּוֹ מְעַוְּותוֹת בַּחַמָּה. עַל מָה הוּא כּוֹעֵס כָּל כָּךְ? אִמָּא שֶׁלִּי נוֹפֶלֶת עָלַיי, וְהֶהָמוֹן דּוֹחֵף אוֹתָנוּ. אֲנִי מִשְׁתַּדֶּלֶת לֹא לִשְׁמוֹט אֶת הַמִּזְוָודָה, אֲבָל הַכְּפָפוֹת שֶׁלִּי חֲלַקְלַקּוּת וַאֲנִי יְכוֹלָה לְהַחֲזִיק רַק בְּיָד יָמִין, בְּיַד שְׂמֹאל אֲנִי מְנַסָּה לְיַיצֵּב אֶת אִמָּא שֶׁלִּי. הַקָּהָל דּוֹחֵף מִכָּל הָעִבְרִים, מְנַסֶּה לַהֲדוֹף אוֹתָנוּ אֶל שְׂפַת הָרָצִיף.
הָרַכֶּבֶת צוֹפֶרֶת כְּאִילּוּ הִיא נוֹסַעַת. יֵשׁ צְעָקוֹת מִכָּל הַכִּיוּוּנִים. אִמָּא שֶׁלִּי נִדְחֶקֶת אֵלַיי, הַפָּנִים שֶׁלָּהּ לְחוֹצוֹת לֶחָזֶה שֶׁלִּי, מוּפְנוֹת מַעְלָה לְעֶבְרִי. הִיא כָּל כָּךְ מְפוּחֶדֶת. הַפָּנִים שֶׁלָּהּ לְחוֹצוֹת אֵלַיי בְּקִרְבָה לֹא הוֹלֶמֶת, כְּאִילּוּ הִיא הַיַּלְדָּה שֶׁלִּי. אִמָּא שֶׁלִּי הִיא כְּמוֹ הַיַּלְדָּה שֶׁלִּי. אֲנִי מִתְמַלֵּאת סְלִידָה וְאֵימָה. הַלַּחַץ עָלֵינוּ מִשְׁתַּחְרֵר מְעַט. אֲנִי עֲדַיִין מַחֲזִיקָה בַּמִּזְוָודָה. אֲנַחְנוּ נִהְיֶה בְּסֵדֶר. שֶׁהָאֲחֵרִים יִידָּחֲפוּ לָהֶם, אֲנִי אֲחַכֶּה וְאַעֲלֶה אֵיכְשֶׁהוּ אֶת הַמִּזְוָודָה. הֵם לֹא יַכְרִיחוּ אוֹתָנוּ לִנְסוֹעַ בְּיָדַיִים רֵיקוֹת.
הָעֵינַיִים שֶׁל אִמָּא שֶׁלִּי נֶעֱצָמוֹת. הַפָּנִים הַמְּקוּמָּטוֹת שֶׁלָּהּ מַבִּיטוֹת לְמַעְלָה וְהָעוֹר מִתַּחַת לְעֵינֶיהָ נִתְלֶה בִּשְׁנֵי כִּיסִים קְטַנִּים, כְּעֵין עַפְעַף שְׁנֵי, עִיוֵּור. הַכּוֹל כָּל כָּךְ מְשׁוּנֶּה וּמַחֲרִיד. יֵשׁ לִי הֶתְקֵף. הַלְּוַואי שֶׁהָיִיתִי בְּמָקוֹם שֶׁבּוֹ אֲנִי יְכוֹלָה לְהִסְתַּלֵּק וְלִסְגּוֹר אֶת הַחַלּוֹנוֹת. יֵשׁ לִי הֶתְקֵפִים כָּאֵלֶּה מֵאָז שֶׁהוֹדִיעוּ לָנוּ שֶׁאַבָּא שֶׁלִּי מֵת, רְגָעִים שֶׁבָּהֶם הַכֹּל מוּזָר וּמָלֵא אֵימָה.
מִישֶׁהוּ מֵאֲחוֹרַיי נִדְחָק אֶל הַגַּב שֶׁלִּי וַאֲנִי רוֹצֶה לְהַגִּיד שֶׁיִּפְנוּ מָקוֹם אֲבָל אֲנִי לֹא מְסוּגֶּלֶת. אֲנָשִׁים מִסְּבִיבֵנוּ צוֹרְחִים. אֲנִי לֹא רוֹאֶה שׁוּם דָּבָר מִלְּבַד הָאֲנָשִׁים שֶׁנִּדְחָפִים אֵלַיי. אֲנָשִׁים עֲדַיִין דּוֹחֲפִים, אֲבָל עַכְשָׁיו הֵם לֹא דּוֹחֲפִים אֶל צַד הָרָצִיף אֶלָּא אֶל הַחֲזִית, הֵיכָן שֶׁהָרַכֶּבֶת תִּהְיֶה כְּשֶׁיִּיתְּנוּ לָנוּ לַעֲלוֹת עָלֶיהָ. חַכּוּ, אֲנִי צוֹעֶקֶת, אֲבָל אֵין לִי שׁוּם דֶּרֶךְ לָדַעַת אִם בֶּאֱמֶת צָעַקְתִּי אוֹ לֹא. אֲנִי לֹא מַצְלִיחָה לִשְׁמוֹעַ שׁוּם דָּבָר עַד שֶׁהָרַכֶּבֶת שׁוֹרֶקֶת. הָרַכֶּבֶת זָזָה? הִכְנִיסוּ אֶת הָרַכֶּבֶת לַתַּחֲנָה? אֵין לִי דֶּרֶךְ לָדַעַת, לֹא בְּלִי לְהַרְפּוֹת מֵאִמָּא שֶׁלִּי וּמֵהַמִּזְוָודָה. אִמָּא שֶׁלִּי נִשְׁאֶבֶת לְמַטָּה אֶל תּוֹךְ הֶהָמוֹן. אֲנִי מַרְגִּישָׁה אֵיךְ הִיא מַחֲלִיקָה כְּנֶגֶד הַגּוּף שֶׁלִּי. הָעֵינַיִים שֶׁלָּהּ עֲצוּמוֹת. הִיא בּוּבָּה גְּדוֹלָה, רוֹפֶסֶת בִּזְרוֹעוֹתַיי. הִיא אֲפִילּוּ לֹא מְנַסָּה לַעֲמוֹד בְּכוֹחוֹת עַצְמָהּ. הִיא נִכְנְעָה לָרֶגַע הַזֶּה.
אֲנִי לֹא יְכוֹלָה עוֹד לְהַחֲזִיק בְּאִמָּא שֶׁלִּי וְגַם בַּמִּזְוָודָה. אָז אֲנִי מַרְפָּה מֵהַמִּזְוָודָה.
אוֹי אֱלוֹהִים הָרַחוּם וְהַחַנּוּן.
אֲנִי לֹא יוֹדַעַת אֵיךְ אַצְלִיחַ לַעֲבוֹר אֶת הָרֶגַע הַזֶּה.
הַקָּהָל סְבִיבִי הוּא דָּבָר שֶׁנִּלְחָץ אֵלַיי וְדוֹחֵף אוֹתִי לְמַעְלָה, מוֹשֵׁךְ אוֹתִי לְמַטָּה. אֲנִי לֹא מַצְלִיחָה לִנְשׁוֹם מֵרוֹב לַחַץ. אֲנִי רוֹאֶה הַבְּזָקִים מוּל הָעֵינַיִים, נִיצוֹצוֹת לְבָנִים, בּוֹהֲקִים מִדַּי, כְּמוֹ מַתֶּכֶת וּכְמוֹ אוֹר. הָרַגְלַיִים שֶׁלִּי לֹא נִמְצָאוֹת תַּחְתַּיי. הַקָּהָל סוֹחֵף אוֹתִי וְהָרַגְלַיִים שֶׁלִּי מֵאֲחוֹרַיי. אֲנִי לֹא מְסוּגֶּלֶת לַעֲמוֹד, לֹא מְסוּגֶּלֶת לִיפּוֹל. אֲנִי חוֹשֶׁבֶת שֶׁאִמָּא שֶׁלִּי צְמוּדָה אֵלַיי, אֲבָל אֵין לִי דֶּרֶךְ לָדַעַת, וּבְתוֹךְ הֶהָמוֹן הַזֶּה אֵין לִי מוּשָּׂג אֵיךְ הִיא מַצְלִיחָה לִנְשׁוֹם.
 אֲנִי חוֹשֶׁבֶת שֶׁאֲנִי עוֹמֶדֶת לָמוּת.
נִדְמֶה שֶׁכָּל הָרַעַשׁ סְבִיבִי הוּא כְּבָר לֹא רַעַשׁ. זֶה מַשֶּׁהוּ אַחֵר, יְסוֹד כָּלְשֶׁהוּ, כְּמוֹ מַיִם אוֹ מַשֶּׁהוּ שֶׁמַּקִּיף אוֹתִי וּמַכְנִיעַ אוֹתִי.
כָּכָה זֶה בְּמֶשֶׁךְ זְמַן רַב, עַד שֶׁבְּסוֹפוֹ שֶׁל דָּבָר הָרַגְלַיִים שֶׁלִּי נִמְצָאוֹת תַּחְתַּיי וַאֲנִי שֶׁעוֹנָה עַל אֲנָשִׁים. אֲנִי מַרְגִּישָׁה אֵיךְ אֲנִי שׁוֹקַעַת, אֲבָל לֹא מַצְלִיחָה לַעֲצוֹר בְּעַצְמִי. הָרָצִיף מוּצָק וְיַצִּיב. אֲנִי מַרְגִּישָׁה שֶׁכָּל הַגּוּף שֶׁלִּי חָבוּל וְחָבוּט.
אִמָּא שֶׁלִּי לֹא אִיתִּי. אִמָּא שֶׁלִּי הִיא צְרוֹר שֶׁל מַשֶּׁהוּ שָׁחוֹר עַל הָאָרֶץ, וַאֲנִי זוֹחֶלֶת אֵלֶיהָ. הַלְּוַואי שֶׁהָיִיתִי יְכוֹלָה לוֹמַר שֶׁאֲנִי זוֹחֶלֶת אֵלֶיהָ כִּי אֲנִי דּוֹאֶגֶת לְמַצָּבָהּ, אֲבָל בְּרֶגַע זֶה אֵין בִּי אֶלָּא טֶבַע חָיִיתִי בָּזוּי וַאֲנִי זוֹחֶלֶת אֵלֶיהָ כִּי הִיא שֶׁלִּי וְאֵין שׁוּם דָּבָר אַחֵר בָּעוֹלָם שֶׁשַּׁיָּיךְ לִי. הַחֲצָאִית שֶׁלָּהּ מְקוּמֶּטֶת וּמוּפְשֶׁלֶת וְרוֹאִים לָהּ אֶת הַקַּרְסוּלַּיִים וְהַשּׁוֹקַיִים. הַפָּנִים שֶׁלָּהּ שְׁחוֹרוֹת. בַּהַתְחָלָה אֲנִי חוֹשֶׁבֶת שֶׁזֶּה מַשֶּׁהוּ בַּבְּגָדִים שֶׁלָּהּ, אֲבָל אֵלֶּה הַפָּנִים שֶׁלָּהּ, כָּל כָּךְ מְלֵאוֹת בַּדָּם עַד שֶׁהִשְׁחִירוּ.
אֲנָשִׁים מַמְשִׁיכִים לַעֲלוֹת לָרַכֶּבֶת, אֲבָל יֵשׁ גַּם אֲנָשִׁים עַל הָרָצִיף סְבִיבֵנוּ, כָּאֵלֶּה שֶׁנּוֹתְרוּ מֵאָחוֹר. וּדְבָרִים אֲחֵרִים. כַּמּוּת מַפְתִּיעָה שֶׁל נַעֲלַיִים, כּוּלָּן בְּלוּיוֹת. גַּם שִׁכְמִיּוֹת. תִּיקִים. צְרוֹרוֹת וַאֲנָשִׁים.
אֲנִי מְנַסֶּה לְהָרִים אֶת זְרוֹעוֹתֶיהָ מֵעַל לְרֹאשָׁהּ, לְהַכְנִיס בְּכוֹחַ אֲוִויר לְרֵיאוֹתֶיהָ. הַזְּרוֹעוֹת שֶׁלָּהּ רָזוֹת, אֲבָל הֵן לֹא זָזוֹת לְאָן שֶׁאֲנִי רוֹצֶה. קָרָאתִי בָּעִיתּוֹן שֶׁהַנָּשִׂיא לִינְקוֹלְן הִפְסִיק לִנְשׁוֹם כְּשֶׁיָּרוּ בּוֹ, וְהָרוֹפֵא הָאִישִׁי שֶׁלּוֹ חִידֵּשׁ לוֹ אֶת הַנְּשִׁימָה. אֲבָל אוּלַי הָעִיתּוֹן טָעָה, וְאוּלַי זֶה יוֹתֵר מְסוּבָּךְ מִמָּה שֶׁהֵבַנְתִּי, אוֹ שֶׁאוּלַי זֶה לֹא תָּמִיד מַצְלִיחַ. הִיא לֹא נוֹשֶׁמֶת.
אֲנִי מִתְיַישֶּׁבֶת עַל הָרָצִיף וּמְנַסָּה לַחֲשׁוֹב מָה לַעֲשׂוֹת עַכְשָׁיו. הָרֹאשׁ שֶׁלִּי רֵיק מִמַּחֲשָׁבוֹת מוֹעִילוֹת. רֵיק מִתְּפִילּוֹת.
"גְּבִרְתִּי?"
זֶה חַיָּיל שֶׁל צְבָא הָרֶפּוּבְּלִיקָה הַגָּדוֹל.
"כֵּן, אֲדוֹנִי?" אֲנִי אוֹמֶרֶת. קָשֶׁה לְהִסְתַּכֵּל לְמַעְלָה אֵלָיו, לְהִסְתַּכֵּל לְמַעְלָה אֶל תּוֹךְ הַשֶּׁמֶשׁ.
הוּא מִשֶּׁתּוֹפֵף אֲבָל לֹא נוֹגֵעַ בָּהּ. לְפָחוֹת הוּא לֹא נוֹגֵעַ בָּהּ. "יֵשׁ לָכֵן מִישֶׁהוּ שֶׁנִּשְׁאַר כָּאן?"
כְּמוֹ בְּנֵי דּוֹדִים אוֹ מַשֶּׁהוּ? מִישֶׁהוּ שֶׁלֹּא מִתְיַיחֵס לַכּוּשִׁים שֶׁלּוֹ בְּצוּרָה 'מַרְדָנִית'? "לֹא כָּאן בָּעִיר," אֲנִי אוֹמֶרֶת.
"הִיא הָיְיתָה אִישָּׁה מַאֲמִינָה?" הוּא שׁוֹאֵל, בְּדַרְכּוֹ הַצְּפוֹנִית.
"כֵּן, אֲדוֹנִי," אֲנִי אוֹמֶרֶת. "הִיא הָיְיתָה מָתוֹדִיסְטִית, וְאַתֶּם צְרִיכִים לְדַבֵּר עִם הַמַּטִּיף. הַכּוֹמֶר רוֹבֵּרְט יוֹאַלְד, אֲדוֹנִי."
"אֲנִי אֶדְאַג לָזֶה, גְּבִרְתִּי. וְעַכְשָׁיו אַתְּ צְרִיכָה לַעֲלוֹת לָרַכֶּבֶת."
"וְלַעֲזוֹב אוֹתָהּ?" אֲנִי אוֹמֶרֶת.
"כֵּן גְּבִרְתִּי, הָרַכֶּבֶת תֶּכֶף יוֹצֵאת. אֲנִי מִצְטַעֵר גְּבִרְתִּי."
"אֲבָל אֲנִי לֹא יְכוֹלָה," אֲנִי אוֹמֶרֶת.
הוּא אוֹחֵז בַּמַּרְפֵּק שֶׁלִּי וְעוֹזֵר לִי לָקוּם עַל רַגְלַיי, וַאֲנִי מַנִּיחָה לוֹ.
"אֲנַחְנוּ לֹא בֶּאֱמֶת מוֹרְדִים," אֲנִי אוֹמֶרֶת. "לְאָן זִיק וְרֵיְיצְ'ל הָיוּ אֲמוּרִים לָלֶכֶת? הָיִינוּ אֲמוּרִים לִזְרוֹק אוֹתָם מֵהַבַּיִת?"
הוּא עוֹזֵר לִי לַעֲלוֹת לָרַכֶּבֶת. אֲנָשִׁים נוֹעֲצִים בִּי מַבָּטִים כְּשֶׁאֲנִי נִכְנֶסֶת, וַאֲנִי מְבִינָה שֶׁכַּנִּרְאֶה כּוּלִּי סְתוּרָה וּפְרוּעָה. אֲנִי עוֹמֶדֶת מוּל כָּל הַמַּבָּטִים שֶׁלָּהֶם, מְנַסָּה לְיַישֵּׁר אֶת הַכּוֹבַע שֶׁלִּי וּלְהַחֲלִיק אֶת הַשִּׂמְלָה. אֲנִי לֹא יוֹדַעַת מָה לַעֲשׂוֹת עִם הָעֵינַיִים אוֹ עִם הַיָּדַיִים שֶׁלִּי.
אֵין מוֹשָׁבִים פְּנוּיִים. הַאִם אֶצְטָרֵךְ לַעֲמוֹד עַד סֵנְט לוּאִיס? אֲנִי נֶאֱחֶזֶת בַּגַּב שֶׁל מוֹשָׁב כְּדֵי לֹא לִיפּוֹל. לְפֶתַע חַם וְהַכּוֹל רָחוֹק וַאֲנִי חוֹשֶׁבֶת שֶׁתֶּכֶף אֶתְעַלֵּף. הַקֵּיבָה שֶׁלִּי מִתְהַפֶּכֶת. אֲנִי נוֹשֶׁמֶת דֶּרֶךְ הַפֶּה, לֹא בְּטוּחָה אֲפִילּוּ שֶׁאֲנִי עֲדַיִין מַחֲזִיקָה בְּגַב הַמּוֹשָׁב.
אֲבָל אֲנִי לֹא נוֹפֶלֶת, הַשֶּׁבַח לָאֵל.
"זֶה לֹא לִינְקוֹלְן," מִישֶׁהוּ אוֹמֵר, קוֹל שֶׁל גֶּבֶר, עָשִׁיר וְעָמוֹק, וַאֲנִי נֶאֱחֶזֶת בַּמִּילִּים כְּמוֹ בְּחֶבֶל הַצָּלָה, מוֹשֶׁכֶת אֶת עַצְמִי בַּחֲזָרָה אֶל קְרוֹן הָרַכֶּבֶת, אֶל הָעוֹלָם. "זֶה סוארד. לְלִינְקוֹלְן כְּבָר אֵין יְכוֹלֶת לִמְשׁוֹל."
הָרַכֶּבֶת מְלֵאָה בְּרֵיחַ שֶׁל גּוּפִים וְשֶׁל צֶמֶר חַמִּים וּמְיוּזָּע. זֶה רֵיחַ שֶׁמְּאַיֵּים לְמוֹטֵט אוֹתִי, וְלָכֵן אֲנִי חַיֶּיבֶת לְהִתְרַכֵּז בִּנְשִׁימָה דֶּרֶךְ הַפֶּה. אֲנִי נוֹשֶׁמֶת בְּהִתְנַשְּׁפוּיוֹת קְטַנּוֹת, כְּמוֹ כֶּלֶב. הַחוֹם רוֹבֵץ עַל הָעוֹר שֶׁלִּי. אֵין אֲוִויר.
"בָּרוּר שֶׁלִּינְקוֹלְן כְּבָר לֹא מְסוּגָּל לִמְשׁוֹל, אֲבָל הַשַּׂחְקָן הָאָרוּר הַזֶּה עָשָׂה מִמֶּנּוּ קָדוֹשׁ כְּשֶׁהוּא יָרָה בּוֹ," אוֹמֵר קוֹל אַחֵר, "וְעַכְשָׁיו אַף אֶחָד לֹא מֵעֵז לְהִתְנַגֵּד לוֹ. לֹא מְשַׁנֶּה אִם הַמְּדִינִיּוּת שֶׁלּוֹ סְבִירָה אוֹ לֹא."
"אַתָּה טוֹעֶה," אוֹמֵר הָרִאשׁוֹן. "סוּאַרְד מוֹשֵׁל בִּמְקוֹמוֹ. לִינְקוֹלְן הוּא אִידְיוֹט. הוּא לֹא מְסוּגָּל לִמְשׁוֹל, תִּרְאֶה אֵיךְ הוּא נִיהֵל אֶת הַמִּלְחָמָה."
הַשֵּׁנִי נוֹחֵר בְּבוּז. "הוּא נִיצֵּחַ."
"לֹא," אוֹמֵר הָרִאשׁוֹן. "אֲנַחְנוּ הִפְסַדְנוּ, וְיֵשׁ הֶבְדֵּל, אֲדוֹנִי. אֲנַחְנוּ הִפְסַדְנוּ אַף עַל פִּי שֶׁהַצָּפוֹן לֹא הִצְלִיחַ לִמְצוֹא שׁוּם גֵּנֵרָל רָאוּי." אֲנִי מַכִּירָה טִיפּוּסִים כָּאֵלֶּה, כְּמוֹ הָרִאשׁוֹן. מִין טִיפּוּס שֶׁחוֹשֵׁב שֶׁהוּא מַבְרִיק, כָּזֶה שֶׁתָּמִיד יָדַע מָה הַנָּשִׂיא דֶּיְיוִויס הָיָה צָרִיךְ לַעֲשׂוֹת. אִם הֵם מְחַפְּשִׂים מוֹרָד מֵהַדָּרוֹם, פֹּה הֵם מָצְאוּ.
"גְּרַאנְט הָיָה רָאוּי. הוּא רַק לֹא הָיָה מַבְרִיק. כָּל אִישׁ צָבָא שֶׁהוּא לֹא אָלֶכְּסַנְדֶּר הַגָּדוֹל יֵירָאֶה כּוֹשֵׁל בְּהַשְׁוָואָה לַגֵּנֵרָל לִי."
"גְּרַאנְט הָיָה שַׁתְיָין," אוֹמֵר הָרִאשׁוֹן. "הַפְּקוּדִים שֶׁלּוֹ עָשׂוּ אֶת הָעֲבוֹדָה. הֵם הָיוּ בַּמִּלְחָמָה שָׁנִים. הֵם יָדְעוּ מָה לַעֲשׂוֹת."
כָּל כָּךְ חַם עַל הָרַכֶּבֶת. אֲנִי תּוֹהֶה כַּמָּה זְמַן יַעֲבוֹר עַד שֶׁהִיא תֵּצֵא לַדֶּרֶךְ.
אֲנִי תּוֹהָה אִם הַכּוֹמֶר יִכְתּוֹב לַאֲחוֹתִי בְּטֶנְסִי וִיסַפֵּר לָהּ עַל אִמָּא שֶׁלָּנוּ. הַלְּוַואי שֶׁהָרַכֶּבֶת הָיְיתָה נוֹסַעַת מִזְרָחָה לְטֶנְסִי וְלֹא צָפוֹנָה וּמַעֲרָבָה לְסֵנְט לוּאִיס.
הַמִּזְוָודָה שֶׁלִּי. כָּל מָה שֶׁיֵּשׁ לִי. הִיא עַל הָרָצִיף. אֲנִי מִסְתּוֹבֶבֶת וְנִיגַּשְׁתְּ לַדֶּלֶת. הִיא סְגוּרָה וַאֲנִי מְנַסָּה לְסוֹבֵב אֶת הַיָּדִית, אֲבָל הִיא סְגוּרָה חָזָק מִדַּי. אֲנִי מִסְתַּכֶּלֶת סְבִיבִי וּמְחַפֶּשֶׂת עֶזְרָה.
"זֶה נָעוּל," אוֹמֶרֶת אִישָּׁה בְּאָפוֹר. הִיא לֹא נִרְאֵית לֹא נֶחְמָדָה.
"הַדְּבָרִים שֶׁלִּי, הִשְׁאַרְתִּי אוֹתָם עַל הָרָצִיף," אֲנִי אוֹמֶרֶת.
"אוֹי, מְתוּקָה," הִיא אוֹמֶרֶת. "הֵם לֹא יִיתְּנוּ לָךְ לָצֵאת עַכְשָׁיו. הֵם לֹא מַרְשִׁים לְאַף אֶחָד לָרֶדֶת מֵהָרַכֶּבֶת."
אֲנִי מִסְתַּכֶּלֶת הַחוּצָה מֵהַחַלּוֹן, אֲבָל אֲנִי לֹא רוֹאֶה אֶת הַמִּזְוָודָה. אֲנִי רוֹאֶה כַּמָּה מֵהַחַיָּילִים וְלָכֵן אֲנִי מַכָּה בַּחַלּוֹן. אֶחָד מֵהֶם מֵעִיף מַבָּט לְמַעְלָה בַּכִּיוּוּן שֶׁלִּי, מִזְדַּעֵף, אֲבָל אָז הוּא מִתְעַלֵּם מִמֶּנִּי.
הָרַכֶּבֶת צוֹפֶרֶת כְּדֵי לְהוֹדִיעַ שֶׁהִיא תֶּכֶף יוֹצֵאת, וַאֲנִי מַכָּה בִּזְגוּגִית חָזָק יוֹתֵר. אִם רַק הָיִיתִי יְכוֹלָה לְנַפֵּץ אֶת הַזְּכוּכִית. הֵם לֹא מְבִינִים, הֵם הָיוּ עוֹזְרִים לִי אִילּוּ הָיוּ מְבִינִים. הָרַכֶּבֶת מִיטַּלְטֶלֶת לְרֶגַע וַאֲנִי מְאַבֶּדֶת שִׁיוּוּי מִשְׁקָל. הִיא שָׁם בַּחוּץ, אֵיפְשֶׁהוּ, עַל הָרָצִיף. בְּגָדִים בִּשְׁבִיל אִמָּא שֶׁלִּי וּבִשְׁבִילִי, שְׂמִיכוֹת, דְּבָרִים שֶׁנִּצְטָרֵךְ. דְּבָרִים שֶׁאֶצְטָרֵךְ.
הָרַכֶּבֶת יוֹצֵאת מֵהַתַּחֲנָה וַאֲנִי מַרְגִּישָׁה כָּל כָּךְ נוֹרָא שֶׁאֲנִי מִתְיַישֶּׁבֶת עַל הָרִצְפָּה, בְּתוֹךְ כָּל הַלִּכְלוּךְ מֵרַגְלֵי הָאֲנָשִׁים, וּמִתְיַיפַּחַת.
בַּהַתְחָלָה הָרַכֶּבֶת מִזְדַּחֶלֶת לְאַט, אֲבָל אַחֵר כָּךְ הִיא מַתְחִילָה לְהָאִיץ. הַקַּלָּאק-קְלָאק קָלָאק-קַלָּאק מְנַדְנֵד אוֹתִי כְּמוֹ עֲרִיסָה. זֶה לֹא הוֹלֵם, אֲבָל אֲנִי נוֹתֶנֶת לָרַכֶּבֶת לְעַרְסֵל אוֹתִי. אֲנִי בִּידֵי אֲחֵרִים עַכְשָׁיו וְאֵין בְּרֵירָה אֶלָּא לִהְיוֹת סַבְלָנִית. אֲנִי טוֹבָה בָּזֶה. כָּךְ הָיָה תָּמִיד, כָּל חַיֵּי. נִיסִּיתִי לִהְיוֹת יַלְדָּה טוֹבָה, אֲבָל מַשֶּׁהוּ בְּתוֹכִי לֹא הִתְכּוֹפֵף בַּכִּיוּוּן הַנָּכוֹן וּמֵעוֹלָם לֹא הִצְלַחְתִּי לִשְׁמוֹר עַל מֶזֶג נוֹצְרִי. וּבְכָל זֹאת כְּמוֹ תַּרְנְגוֹלֶת בַּחֲצַר, תָּמִיד הִתְרַכַּזְתִּי בַּדְּבָרִים הַקְּטַנִּים. דָּאַגְתִּי לְמָה שֶׁהָיָה מוּל עֵינַיי – קוֹדֶם הַבַּיִת, אַחֵר כָּךְ אִמָּא שֶׁלִּי. כְּשֶׁלֹּא הִצְלַחְנוּ לְהַשִּׂיג סוּכָּר, לָמַדְתִּי לְבַשֵּׁל בְּדִבְשָׁה וּבִדְבַשׁ. עַכְשָׁיו אֲנִי יוֹשֶׁבֶת וְנוֹתֶנֶת לָרֹאשׁ שֶׁלִּי לְהִתְרוֹקֵן וּמְנִיחָה לָרַכֶּבֶת לְעַרְסֵל אוֹתִי.
"יַלְדָּה," מִישֶׁהוּ אוֹמֵר. "יַלְדָּה."
הָאִישָּׁה בְּאָפוֹר מְנַסָּה לִלְכּוֹד אֶת תְּשׂוּמֶת לִבִּי כְּבָר זְמַן מָה, אֲבָל אֲנִי יוֹשֶׁבֶת וְנוֹתֶנֶת לְעַצְמִי לְהִתְעַרְסֵל.
"יַלְדָּה," הִיא אוֹמֶרֶת שׁוּב, "תִּרְצִי קְצָת מַיִם?"
כֵּן, אֲנִי מְבִינָה לְפֶתַע, אֲנִי רוֹצֶה. יֵשׁ לָהּ כד וְהִיא נוֹתֶנֶת לִי אוֹתוֹ שֶׁאֶלְגּוֹם מִמֶּנּוּ. "תּוֹדָה," אֲנִי אוֹמֶרֶת. "הֵבֵאנוּ מַיִם, אֲבָל אִיבַּדְנוּ אוֹתָם בִּצְפִיפוּת שֶׁהָיְיתָה עַל הָרָצִיף."
"יֵשׁ אִיתְּךָ מִישֶׁהוּ?" הִיא שׁוֹאֶלֶת.
"אִמָּא שֶׁלִּי," אֲנִי אוֹמֶרֶת, וּמַתְחִילָה שׁוּב לִבְכּוֹת. "הִיא זְקֵנָה, וְהָיָה כָּל כָּךְ צָפוּף עַל הָרָצִיף, וְהִיא נָפְלָה וְרָמְסוּ אוֹתָהּ."
"מָה שִׁמְךָ?" הָאִישָּׁה אוֹמֶרֶת.
"קְלָרָה קוֹרְבָּט," אֲנִי אוֹמֶרֶת.
"אֲנִי אֵלִיזַבֶּת לְאוּדֶן," הָאִישָּׁה אוֹמֶרֶת. "וְאַתְּ מוּזְמֶנֶת לִנְסוֹעַ אִיתִּי."
יֵשׁ בָּהּ מַשֶּׁהוּ, נְעִימוֹת פְּשׁוּטָה, שֶׁגּוֹרֵם לִי לִבְטוֹחַ בָּהּ. הִיא אִישָּׁה קְטַנָּה, עִם אַף קָטָן וְעֵינַיִים אֲפוֹרוֹת כְּמוֹ הַשִּׂמְלָה שֶׁלָּהּ. הִיא צְעִירָה מִכְּפִי שֶׁחָשַׁבְתִּי קוֹדֶם, אוּלַי בִּשְׁנוֹת הַשְּׁלוֹשִׁים לְחַיֶּיהָ?
"בַּת כַּמָּה אַתְּ? יֵשׁ לְךָ מִשְׁפָּחָה?" הִיא שׁוֹאֶלֶת.
"אֲנִי בַּת שְׁבַע-עֶשְׂרֵה. יֵשׁ לִי אָחוֹת, ג'וּלְיָה. אֲבָל הִיא כְּבָר לֹא גָּרָה בְּמִיסִיסִיפִּי."
"אֵיפֹה הִיא גָּרָה?" הָאִישָּׁה שׁוֹאֶלֶת.
"בְּבַיְץ' בלאף, לְיַד גֶ'קְסוֹן, טֶנְסִי."
הִיא מְנִידָה בְּרֹאשָׁהּ. "אֲנִי לֹא מַכִּירָה. זֶה מָקוֹם טוֹב?"
"אֲנִי חוֹשֶׁבֶת שֶׁכֵּן," אֲנִי אוֹמֶרֶת. "מֵהַמִּכְתָּבִים שֶׁלָּהּ נִשְׁמַע שֶׁזֶּה מָקוֹם טוֹב. אֲבָל לֹא רָאִיתִי אוֹתָהּ כְּבָר שֶׁבַע שָׁנִים." כַּמּוּבָן, אַף אֶחָד לֹא הָיָה יָכוֹל לִנְסוֹעַ בִּזְמַן הַמִּלְחָמָה. יֵשׁ לָהּ שְׁלוֹשָׁה יְלָדִים בְּטֶנְסִי. אֲחוֹתִי בַּת עֶשְׂרִים וּשְׁמוֹנָה, מְבוּגֶּרֶת כִּמְעַט כְּמוֹ הָאִישָּׁה הַזֹּאת. קָשֶׁה לְהַאֲמִין.
"הֱיִיתֶן קְרוֹבוֹת?" הִיא שׁוֹאֶלֶת.
אֲנִי לֹא יוֹדַעַת אִם הָיִינוּ קְרוֹבוֹת. אֲבָל הִיא אֲחוֹתִי. הִיא כָּל מָה שֶׁיֵּשׁ לִי עַכְשָׁיו. אֲנִי מְקַוֶּוה שֶׁהַכּוֹמֶר יִכְתּוֹב לָהּ עַל אִמָּא שֶׁלִּי, אֲבָל אֲנִי לֹא יוֹדַעַת אִם הוּא יוֹדֵעַ אֵיפֹה הִיא. אֶצְטָרֵךְ לִכְתּוֹב לָהּ. הִיא תַּחֲשׁוֹב שֶׁהָיִיתִי צְרִיכָה לְהַשְׁגִּיחַ טוֹב יוֹתֵר.
"אַתְּ נוֹסַעַת לְבַד?"
"אֲנִי נוֹסַעַת עִם מִישֶׁהוּ שֶׁיּוֹשֵׁב קְצָת בַּהֶמְשֵׁךְ. לֹא הִצְלַחְנוּ לִמְצוֹא מָקוֹם בְּיַחַד."
הִיא נוֹסַעַת עִם גֶּבֶר? לֹא בַּעֲלָהּ, אוּלַי אָחִיהָ? אֲבָל הִיא הָיְיתָה אוֹמֶרֶת אָח אִם לְזֶה הִיא הָיְיתָה מִתְכַּוֶּונֶת. אִישָּׁה שֶׁנּוֹסַעַת עִם גֶּבֶר. אִישָּׁה מְפוּקְפֶּקֶת, אֲנִי חוֹשֶׁבֶת לְעַצְמִי. יֵשׁ סִיפּוּרִים עַל נָשִׁים שֶׁנּוֹסְעוֹת בַּדְּרָכִים בְּתִקְוָוה לִמְצוֹא נְעָרוֹת לֹא נְשׂוּאוֹת כָּמוֹנִי. הֵן מִתְיַידְּדוֹת עִם הַנְּעָרוֹת הַצְּעִירוֹת וְאָז מְבִיאוֹת אוֹתָן לְבָתֵּי הַבּוֹשֶׁת שֶׁל נְיוּ אוֹרְלִינְס.
לְרֶגַע אֵלִיזַבֶּת לוֹבֶשֶׁת דְּמוּת מְאַיֶּימֶת. אֲבָל הָרַכֶּבֶת הַזֹּאת מְלֵאָה מוֹרְדִים מֵהַדָּרוֹם, אֵין כָּאן שׁוּם הִזְדַּמְּנוּת לַחֲטוֹף מִישֶׁהוּ. אֵלִיזַבֶּת הִיא כָּמוֹנִי, אִישָּׁה שֶׁאִיבְּדָה אֶת בֵּיתָהּ.
שְׁאֵרִית הַיּוֹם וְעוֹד לַיְלָה יַחְלְפוּ לִפְנֵי שֶׁנַּגִּיעַ לְסֵנְט לוּאִיס, וְאֵלִיזַבֶּת וַאֲנִי מְדַבְּרוֹת. אֲנַחְנוּ מְדַבְּרוֹת כְּמוֹ בִּשְׂפַת צוֹפֶן; בִּמְקוֹם לְדַבֵּר עַל הַבַּיִת אֲנַחְנוּ מְדַבְּרוֹת עַל גִּינּוּן, וַאֲנִי רוֹאֶה בְּדִמְיוֹנִי אֶת הַגִּינָּה בְּבֵית, מְנוּמְנֶמֶת לְקוֹל זִמְזוּם הַדְּבוֹרִים. הִיא תּוֹפֶרֶת שְׂמִיכוֹת טְלָאִים. אֲנִי לֹא, אֲבָל פַּעַם הָיִיתִי רוֹקֶמֶת גּוֹבְּלֵנִים, כָּךְ שֶׁאֲנַחְנוּ יְכוֹלוֹת לְדַבֵּר עַל תְּפִירָה וְכַמָּה קָשֶׁה בְּיָמֵינוּ לְהַשִּׂיג צְבָעִים. וַאֲנַחְנוּ מְדַבְּרוֹת עַל תִּיקּוּן בְּגָדִים וְאֵיךְ מִסְתַּדְּרִים עִם מָה שֶׁיֵּשׁ – כּוּלָּנוּ הִסְתַּדַּרְנוּ עִם מָה שֶׁיֵּשׁ בְּמֶשֶׁךְ זְמַן רַב כָּל כָּךְ.
כְּשֶׁמַּחֲשִׁיךְ, מִכֵּיוָון שֶׁאֵין לִי מוֹשָׁב, אֲנִי מַמְשִׁיכָה לָשֶׁבֶת בְּאוֹתוֹ מָקוֹם, לְיַד דֶּלֶת הָרַכֶּבֶת. אֲנִי כָּל כָּךְ עֲיֵיפָה, אֲבָל בַּחוֹשֶׁךְ הַדָּבָר הַיָּחִיד שֶׁאֲנִי מַצְלִיחָה לַחֲשׁוֹב עָלָיו הוּא הַפָּנִים שֶׁל אִמָּא שֶׁלִּי בְּתוֹךְ הֶהָמוֹן וּפִיהָ הַפָּתוּחַ בְּחוֹסֶר יֶשַׁע. אֲנִי לֹא רוֹצֶה לַחֲשׁוֹב עַל אִמָּא שֶׁלִּי, אֲבָל אֲנִי הוֹזָה מֵרוֹב עֲיֵיפוּת, מוּקֶּפֶת בַּחֲשֵׁכָה וּבְנַהֲמַת הָרַכֶּבֶת וּבַמִּלְמוּל מְרוּחָק שֶׁל קוֹלוֹת. אֲנִי יֶשְׁנָהּ בִּישִׁיבָה לְיַד דֶּלֶת הָרַכֶּבֶת, שֵׁינָה טְרוּפָה וַאֲפוּפַת תְּנוּדוֹת. יֵשׁ לִי חֲלוֹמוֹת כְּמוֹ בְּקַדַּחַת. בַּחֲלוֹמִי אֲנִי בְּבַיִת זָר, אֲבָל זֶה כִּבְיָכוֹל הַבַּיִת שֶׁלִּי, אֶלָּא שֶׁשּׁוּם דָּבָר לֹא נִמְצָא בְּמָקוֹם שֶׁהוּא אָמוּר לִהְיוֹת בּוֹ, וַאֲנִי מַתְחִילָה לְהַאֲמִין שֶׁבְּעֶצֶם נִכְנַסְתִּי לְבֵיתוֹ שֶׁל זֵר וְשֶׁבַּעֲלֵי הַבַּיִת יַחְזְרוּ וְיִמְצְאוּ אוֹתִי כָּאן. כְּשֶׁאֲנִי מִתְעוֹרֶרֶת וְחוֹזֶרֶת לִישׁוֹן, אֲנִי שׁוּב בְּבֵית הַזָּר הַזֶּה, מְחַפֶּשֶׂת בֵּין הַחֲפֵצִים.
אֲנִי מִתְעוֹרֶרֶת לִפְנֵי עֲלוֹת הַשַּׁחַר, מִבְּלִי שֶׁהִתְרַעֲנַנְתִּי הַרְבֵּה. הַכְּתֵפַיִים וְהַמּוֹתְנִיִּים וְהַגַּב שֶׁלִּי כּוֹאֲבִים בִּגְלַל הַתְּנוּחָה שֶׁבָּהּ אֲנִי שֶׁעוֹנָה, אֲבָל אֵין לִי כּוֹחַ לָקוּם. אֵין לִי כּוֹחַ לַעֲשׂוֹת שׁוּם דָּבָר חוּץ מֵאֲשֶׁר לְהַחֲזִיק מַעֲמָד. אֵלִיזַבֶּת מְנִידָה בְּרֹאשָׁהּ, לִפְעָמִים עֵרָה וְלִפְעָמִים יְשֵׁנָה, אֲבָל אַף אַחַת מֵאִתָּנוּ לֹא מְדַבֶּרֶת.
לְבַסּוֹף הָרַכֶּבֶת מָאטָה. אֲנַחְנוּ חוֹלְפִים בְּתוֹךְ עֲיָירָה, אֲבָל הָעֲיָירָה כְּמוֹ נִמְשֶׁכֶת עוֹד וְעוֹד. זֹאת כַּנִּרְאֶה סֵנְט לוּאִיס. אֲנַחְנוּ נֶעֱצָרִים וְעוֹמְדִים בַּמָּקוֹם. הַשֶּׁמֶשׁ עוֹלָה וּמַלְהִיטָה אֶת הַקָּרוֹן כְּמוֹ תַּנּוּר. הָאֲוִויר לֹא זָע. יֵשׁ כָּל כָּךְ הַרְבֵּה בִּנְיָינִים בְּסֵנְט לוּאִיס, וְכֹה רַבִּים מֵהֶם גְּבוֹהִים, שְׁתֵּי קוֹמוֹת, שֶׁאֲנִי תּוֹהֶה אִם הֵם חוֹסְמִים אֶת הָרוּחַ וּבִגְלַל זֶה הַכּוֹל דּוֹמֵם כָּל כָּךְ. אֲבָל לְבַסּוֹף הָרַכֶּבֶת מִיטַּלְטֶלֶת וַאֲנַחְנוּ מִזְדַּחֲלִים אֶל תּוֹךְ הַתַּחֲנָה.
אֲנִי יוֹרֶדֶת מֵהָרַכֶּבֶת בֵּין הָרִאשׁוֹנִים בִּזְכוּת מְקוֹמִי לְיַד הַדֶּלֶת. חַיָּיל פּוֹתֵחַ אֶת הַמַּנְעוּל וְצוֹעֵק לְכוּלָּנוּ לָצֵאת, אֲבָל הוּא הָיָה יָכוֹל לַחֲסוֹךְ לְעַצְמוֹ אֶת הַטִּרְחָה כִּי יֵשׁ נְהִירָה הַחוּצָה. אֲנִי נִישֵּׂאת קָדִימָה בְּרֹאשָׁהּ, אֲבָל מַצְלִיחָה לַעֲצוֹר בְּיַרְכְּתֵי הָרָצִיף. אֲנִי פּוֹחֶדֶת שֶׁאִיבַּדְתִּי אֶת אֵלִיזַבֶּת, אֲבָל אֲנִי רוֹאָה אוֹתָהּ בַּקָּהָל. הִיא נִשְׁעֶנֶת עַל זְרוֹעוֹ שֶׁל גֶּבֶר צָעִיר מִמֶּנָּה בְּמִגְבַּעַת עֲגוּלָּה. מַשֶּׁהוּ בְּהִילּוּכוֹ מַבְדִּיל אוֹתוֹ – הוּא נִמְרָץ וְרַעֲנָן לְמַרְאֶה אֲפִילּוּ אַחֲרֵי הַנְּסִיעָה הָאֲרוּכָּה.
אֲנִי כִּמְעַט מַנִּיחָה לָהֶם לַחֲלוֹף עַל פָּנַיי, אֲבָל הָאֶפְשָׁרוּת שֶׁאִיוּוֹתֵר לְבַד מְנִיעָה אוֹתִי לְהוֹשִׁיט יָד וְלָגַעַת בִּכְתֵפָהּ.
"הִנֵּה אַתְּ," הִיא אוֹמֶרֶת.
אֲנַחְנוּ מִצְטָרְפִים לָתוּר שֶׁל אֲנָשִׁים שֶׁמְּחַכִּים לְהִשְׁתַּמֵּשׁ בִּתְעָלָה. הָרֵיחַ מַחֲרִיד, אָמוֹנְיָה צוֹרֶבֶת שֶׁמַּעֲלֶה דְּמָעוֹת בָּעֵינַיִים. יֵשׁ קִיר שֶׁמַּפְרִיד בֵּין הַגְּבָרִים וְהַנָּשִׁים, אֲבָל הַנָּשִׁים כּוּלָּן יַחַד. אֲנִי כּוֹרַעַת, מְנַסָּה לֹא לְהַבְחִין בְּאַף אַחַת וּמִשְׁתַּדֶּלֶת שֶׁהַחֲצָאִיּוֹת שֶׁלִּי לֹא יִיגְּעוּ בְּטִינּוֹפֶת. זֶה כָּל כָּךְ נוֹרָא. זֶה יוֹתֵר גָּרוּעַ מִכָּל דָּבָר אַחֵר. אֲנִי מַרְגִּישָׁה כָּל כָּךְ נוֹרָא.
מָה אִם אִמָּא שֶׁלִּי הָיְיתָה כָּאן? מָה הָיִיתִי עוֹשָׂה? אֲנִי חוֹשֶׁבֶת שֶׁאוּלַי מוּטָב כָּךְ, אוּלַי זֹאת הָיְיתָה יַד אֱלוֹהִים. אֲבָל גַּם זֹאת מַחֲשָׁבָה נוֹרָאָה.
"יַלְדָּה," אֵלִיזַבֶּת אוֹמֶרֶת כְּשֶׁאֲנִי יוֹצֵאת, "הַכֹּל כַּשּׁוּרָה?"
"זֶה כָּל כָּךְ נוֹרָא," אֲנִי אוֹמֶרֶת. אָסוּר לִי לִבְכּוֹת, אֲבָל אֲנִי רַק רוֹצֶה לִהְיוֹת בַּבַּיִת וְלִהְיוֹת נְקִיָּיהּ. אֲנִי רוֹצֶה לְהִיכָּנֵס לַמִּיטָּה וְלִישׁוֹן.
הִיא מַצִּיעָה לִי לַחְמָנִיָּה.
"אַתְּ צְרִיכָה לַחֲסוֹךְ בְּאוֹכֶל," אֲנִי אוֹמֶרֶת.
"אַל תִּדְאֲגִי," אֵלִיזַבֶּת אוֹמֶרֶת. "יֵשׁ לָנוּ דַּי וְהוֹתֵר. "
אָסוּר לִי לָקַחַת אוֹתָהּ, אֲבָל אֲנִי כָּל כָּךְ רְעֵבָה. וְאַחֲרֵי שֶׁאֲנִי אוֹכֶלֶת קְצָת, אֲנִי מַרְגִּישָׁה קְצָת יוֹתֵר טוֹב.
אֲנִי מְנַסֶּה לְדַמְיֵין מָה יִהְיֶה בִּמְצוּדָה שֶׁנֵּלֵךְ אֵלֶיהָ. הַאִם יִהְיֶה לָנוּ מָקוֹם לִישׁוֹן, אוֹ שְׁאֵלָה יִהְיוּ צְרִיפֵי חַיָּילִים? אוֹ גָּרוּעַ מִזֶּה, אוֹהָלִים? אִם כִּי אַחֲרֵי הַלַּיְלָה בָּרַכֶּבֶת אֲנִי לֹא יְכוֹלָה לְדַמְיֵין שׁוּם דָּבָר שֶׁיִּהְיֶה גָּרוּעַ יוֹתֵר. אֲנִי מְשַׁעֶרֶת שֶׁאִם אֶצְטָרֵךְ לָגוּר זְמַן מָה בְּאוֹהֶל אֶסְתַּדֵּר עִם זֶה אֵיכְשֶׁהוּ.
"אֲנִי חוֹשֶׁבֶת שֶׁחוֹסֶר הַוַּודָּאוּת הַזֶּה כַּנִּרְאֶה גָּרוּעַ יוֹתֵר מִכָּל דָּבָר אַחֵר שֶׁנּוּכַל לִצְפּוֹת לוֹ בַּהֶמְשֵׁךְ," אֲנִי אוֹמֶרֶת לְאֵלִיזַבֶּת. הִיא מְחַיֶּיכֶת.
הִיא מַצִּיגָה אֶת בֶּן לִוְויָיתָהּ, מַיְיקֶל. הוּא דּוֹמֶה לָהּ מַסְפִּיק כְּדֵי לִהְיוֹת אָחִיהָ, אֲבָל אֲנִי לֹא חוֹשֶׁבֶת שֶׁהֵם אַחִים. אֲנִי מַחֲלִיטָה לֹא לִשְׁאוֹל; הֵם יְכוֹלִים לְסַפֵּר לִי אִם יִרְצוּ.
אֲנַחְנוּ עוֹמְדִים יַחַד בְּלִי לוֹמַר מִילָּה, וּפִתְאוֹם מִתְחוֹלֶלֶת הֲמוּלָּה כָּלְשֶׁהִי בַּהֶמְשֵׁךְ הָרָצִיף. זֹאת אִישָּׁה. שִׂמְלָתָהּ הַשְּׁחוֹרָה הִיא כְּמוֹ עָשָׁן. הִיא רָצָה לְאוֹרֶךְ הָרָצִיף, מִתְקָרֶבֶת לְעֶבְרֵנוּ. הָרָצִיף מָלֵא אֲנָשִׁים וּבְכָל זֹאת נִרְאֶה שֶׁשּׁוּם מִכְשׁוֹל לֹא עוֹמֵד בְּדַרְכָּהּ. "לֹא לֹא לֹא לֹא, אַל תִּגְּעוּ בִּי! יָדַיִים מְטוּנָּפוֹת! אַל תִּתְּנוּ לָהֶם לָגַעַת בָּכֶם! אַל תַּעֲלוּ עַל הָרַכָּבוֹת!"
אֲנָשִׁים סָרִים מִדְרָכָה. אֵיפֹה הַחַיָּילִים? הַבַּד שֶׁל שִׂמְלָתָהּ כֹּה מְהַוֶּה שֶׁהוּא מִתְפּוֹרֵר וְנִקְרָע בִּתְפָרִים. הַחֲצָאִית שֶׁלָּהּ שְׁחוֹרָה וְשַׁמְנוּנִית וּמְדוּבְלֶלֶת וּמוּכְתֶּמֶת. פָּנֶיהָ רָזוֹת כָּל כָּךְ. "חַיּוֹת! אֵין שָׁם כְּלוּם! לַאֲנָשִׁים אֵין אוֹכֶל! אֵין שָׁם כְּלוּם חוּץ מֵאִינְדִּיָּאנִים! הֵם שָׁלְחוּ אוֹתָנוּ לְהִתְיַישֵּׁב שָׁם אֲבָל לֹא הָיָה שָׁם כְּלוּם!" אֲנִי מְצַפֶּה שֶׁהִיא תַּחֲלוֹף עַל פָּנַיי בְּרִיצָה, אֲבָל הִיא תּוֹפֶסֶת אוֹתִי בִּזְרוֹעַ וְנֶעֱצֶרֶת וּמִסְתַּכֶּלֶת לִי בִּפְנִים. יֵשׁ לָהּ עֵינַיִים בְּהִירוּת, עֵינַיִים חִיוְּורוֹת בִּפְנִים הַכֵּהוֹת שֶׁלָּהּ. הִיא מְטוֹרֶפֶת.
"כּוּלָּנוּ גָּוַועְנוּ בְּרָעָב, אָז הָלַכְנוּ לַמְּצוּדָה, אֲבָל בִּמְצוּדָה לֹא הָיָה כְּלוּם. כּוּלְּכֶם תִּרְעֲבוּ עַד מָוֶות, כְּמוֹ שֶׁהֵם מַרְעִיבִים אֶת הָאִינְדִּיָּאנִים! הֵם יִיתְּנוּ לְכוּלָּנוּ לָמוּת! לֹא אִכְפַּת לָהֶם!" הִיא צוֹרַחַת לִי בַּפָּנִים וְהָרוֹק שֶׁלָּהּ נִיתַּז עָלַי, חַמִּים כְּמוֹ נְשִׁימָתָהּ. הַיָּד שֶׁלָּהּ כּוּלָּהּ גִּידִים וּזְרָדִים, אֲבָל הִיא כָּל כָּךְ חֲזָקָה שֶׁאֲנִי לֹא יְכוֹלָה לִבְרוֹחַ.
הַחַיָּילִים תּוֹפְסִים אוֹתָהּ וּמוֹשְׁכִים אוֹתָהּ מִמֶּנִּי. הַזְּרוֹעַ שֶׁלִּי כּוֹאֶבֶת בַּמָּקוֹם שֶׁבּוֹ הִיא אָחֲזָה בִּי. אֲנִי לֹא מַצְלִיחָה לַעֲמוֹד עַל רַגְלַיי.
אֵלִיזַבֶּת מוֹשֶׁכֶת אוֹתִי לַעֲמִידָה זְקוּפָה. "הִישָּׁאֲרִי לְיָדִי," הִיא אוֹמֶרֶת וּמַתְחִילָה לָלֶכֶת בַּכִּיוּוּן הַשֵּׁנִי לְאוֹרֶךְ הָרָצִיף. אֲנָשִׁים מְרִימִים רֹאשׁ, עוֹקְבִים בְּמַבָּטָם אַחֲרֵי הָאִישָּׁה הַצּוֹרַחַת.
הִיא מוֹשֶׁכֶת אוֹתִי אִיתָּהּ. אֲנִי לֹא מַפְסִיקָה לַחֲשׁוֹב עַל הַיָּד וְעַל פֶּרֶק הַיָּד שֶׁל הָאִישָּׁה, שֶׁהִשְׁחִירוּ מִזּוּהֲמָה. אֲנִי נִזְכֶּרֶת שֶׁהַפָּנִים שֶׁל אִמָּא שֶׁלִּי הָיוּ שְׁחוֹרוֹת כַּאֲשֶׁר שָׁכְבָה עַל הָרָצִיף. שְׁחוֹרוֹת כְּמוֹ מַשֶּׁהוּ שֶׁנִּרְקַב.
"הִנֵּה," אֵלִיזַבֶּת אוֹמֶרֶת לְיַד דֶּלֶת יְשֵׁנָה, צְבוּעָה בְּיָרוֹק אֲבָל שְׁחוּקָה כְּבָר. הַדֶּלֶת נִפְתַּחַת וַאֲנַחְנוּ נִכְנָסוֹת פְּנִימָה.
"מָה?" אֲנִי אוֹמֶרֶת. עֵינַיי מוּרְגָּלוֹת בְּאוֹר הַבּוֹקֶר הַבּוֹהַק וַאֲנִי לֹא מַצְלִיחָה לִרְאוֹת.
"שְׁמָהּ קְלָרָה," אֵלִיזַבֶּת אוֹמֶרֶת. "יֵשׁ לָהּ מִשְׁפָּחָה בְּטֶנְסִי."
"בּוֹאִי אִיתִּי," אוֹמֶרֶת אִישָּׁה אַחֶרֶת. הִיא נִשְׁמַעַת מְבוּגֶּרֶת יוֹתֵר. "גְּשִׁי הִנֵּה. אֵיפֹה הַדְּבָרִים שֶׁלָּהּ?"
חוֹטְפִים אוֹתִי. אוֹי, אֱלוֹהִים הָרַחוּם וְהַחַנּוּן, אֲנִי אַמּוֹת. אֲנִי פּוֹלֶטֶת אֲנַקֶּה.
"הַדְּבָרִים שֶׁלָּהּ אָבְדוּ, אִמָּא שֶׁלָּהּ נִמְחֲצָה לְמָוֶות עַל הָרָצִיף."
הָאִישָּׁה בַּחוֹשֶׁךְ מְצַקְצֶקֶת בְּאַהֲדָה. "מִסְכֵּנוֹנֶת. מַיְיקֶל כְּבָר הֵבִיא מִישֶׁהוּ?"
"עוֹד מְעַט," אֵלִיזַבֶּת אוֹמֶרֶת. "לְמַזָּלֵנוּ יֵשׁ מְהוּמָה."
אֲנִי מַתְחִילָה לִרְאוֹת מַשֶּׁהוּ. זֶה חֲדַר אִחְסוּן, מָלֵא בִּדְבָרִים שֶׁנִּנְטְשׁוּ. הָאִישָּׁה שֶׁאוֹחֶזֶת בִּזְרוֹעִי מְבוּגֶּרֶת יוֹתֵר. יֵשׁ כַּמָּה כִּיסְאוֹת שְׁבוּרִים וְשֶׁרִפְרֵף. הִיא מוֹשִׁיבָה אוֹתִי עַל כִּיסֵּא. הַאִם אֵלִיזַבֶּת הִיא בְּכָל זֹאת אִישָּׁה מְפוּקְפֶּקֶת?
"מִי אַתֶּן?" אֲנִי שׁוֹאֶלֶת.
"אֲנַחְנוּ יְדִידִים," אֵלִיזַבֶּת אוֹמֶרֶת. "אֲנַחְנוּ נַעֲזוֹר לְךָ לְהַגִּיעַ לַאֲחוֹתֵךְ."
אֲנִי לֹא מַאֲמִינָה לָהֶן. אֲנִי אֶגְמוֹר בִּנְיוּ אוֹרְלִינְס. אֵלִיזַבֶּת הִיא אָכֵן אִישָּׁה מְפוּקְפֶּקֶת.
אַחֲרֵי רֶגַע נִפְתַּחַת הַדֶּלֶת וְהַפַּעַם מוֹפִיעַ מַיְיקֶל עִם גֶּבֶר צָעִיר. "זֶה אֶנְדְרוּ," הוּא אוֹמֵר.
גֶּבֶר? מָה יֵשׁ לָהֶם לַעֲשׂוֹת עִם גֶּבֶר? זֶה מָה שֶׁעוֹצֵר אוֹתִי מִלּוֹמַר "נִבְרַח!"
אֶנְדְרוּ מְסוּנְוָור מֵהֶבְדֵּלֵי הַתְּאוּרָה, וַאֲנִי רוֹאֶה אֶת הַתַּדְהֵמָה מִתְפַּשֶּׁטֶת עַל פָּנָיו, כְּפִי שֶׁהִיא וַדַּאי מִתְפַּשֶּׁטֶת עַל פָּנַיי. "מָה קוֹרֶה פֹּה?" הוּא שׁוֹאֵל.
"אַתָּה בֵּין יְדִידִים," מַיְיקֶל אוֹמֵר, וְאוֹ שֶׁהוּא אוֹמֵר אֶת זֶה אַחֶרֶת מֵאֵלִיזַבֵּת, אוֹ שֶׁהַפַּעַם הָרֹאשׁ שֶׁלִּי פָּשׁוּט פָּנוּי לִשְׁמוֹעַ.
"קְוֵויְיקֵרִים?" אֶנְדְרוּ אוֹמֵר. "פְּעִילִים נֶגֶד עַבְדוּת?"
מַיְיקֶל מְחַיֵּיךְ. אֲנִי רוֹאֶה אֶת שִׁינָּיו לִבְנוֹת בַּחֲשֵׁכָה. "רַק יְדִידִים," הוּא אוֹמֵר.
פְּעִילִים לְבִיטּוּל הָעַבְדוּת. אֲנָשִׁים מְשׁוּגָּעִים שֶׁגּוֹנְבִים עֲבָדִים כְּדֵי לְשַׁחְרֵר אוֹתָם. הֵם בָּאוּ לַחֲטוֹף אוֹתָנוּ? אֲנַחְנוּ מוֹרְדִים מֵהַדָּרוֹם. אַף פַּעַם לֹא שָׁמַעְתִּי עַל קְוֵויְיקֵרִים שֶׁמְּבַקְּשִׁים נְקָמָה, אֲבָל כּוּלָּם יוֹדְעִים שֶׁמִּתְנַגְּדֵי הָעַבְדוּת מְשׁוּגָּעִים וְשֶׁהֵם מְסוּגָּלִים לַכּוֹל.
"נִצְטָרֵךְ לְחַכּוֹת כָּאן עַד שֶׁהֵם יַתְחִילוּ לְהוֹצִיא אֶת הָאֲנָשִׁים. עַד שֶׁנּוּכַל לָצֵאת כְּבָר יִהְיֶה עֶרֶב," אוֹמֶרֶת הָאִישָּׁה הַמְּבוּגֶּרֶת.
אֲנִי כָּל כָּךְ מְבוֹהֶלֶת; אֲנִי רַק רוֹצֶה לָלֶכֶת הַבַּיְתָה. אוּלַי אֲנִי צְרִיכָה לְנַסּוֹת לְהִשְׁתַּחְרֵר מֵהֶם וְלָרוּץ הַחוּצָה לְרָצִיף. יֵשׁ שָׁם חַיָּילִים שֶׁל הַצָּפוֹן. הַאִם הֵם יָגֵנּוּ עָלַיי? וְאָז מָה, לָלֶכֶת לַמְּצוּדָה בְּאוֹקְלָהוֹמָה?
הָאִישָּׁה הַמְּבוּגֶּרֶת שׁוֹאֶלֶת אֶת מַיְיקֶל אֵיךְ הִצְלִיחוּ לַעֲבוֹר אֶת הַשּׁוֹמְרִים מַהֵר כָּל כָּךְ, וְהוּא מְסַפֵּר לָהּ עַל הַמְּשׁוּגַּעַת. "פְּלִיטָה", הוּא קוֹרֵא לָהּ.
"הֵם פָּשׁוּט יִיקְּחוּ אוֹתָהּ בַּחֲזָרָה," אֵלִיזַבֶּת אוֹמֶרֶת וְנֶאֱנַחַת.
יִיקְּחוּ אוֹתָהּ בַּחֲזָרָה – כְּלוֹמַר הִיא בֶּאֱמֶת בָּאָה מֵאוֹקְלָהוֹמָה? הֵם מְדַבְּרִים עַל הַחוֹרֶף הַקָּשֶׁה שֶׁצָּפוּי לָנוּ. מַיְיקֶל אוֹמֵר שֶׁיֵּישְׁבוּ שָׁם אִינְדִּיָּאנִים מִוִּויסְקוֹנְסִין, אֲבָל אֵין לָהֶם אוֹכֶל וְהֵם גּוֹוְעִים מֵרָעָב עַל הַקְצָבוֹת מֶמְשַׁלְתִּיּוֹת כְּבָר כַּמָּה שָׁנִים. עַכְשָׁיו יִהְיוּ עוֹד אֲנָשִׁים. הֵם לֹא מוּכָנִים לַחוֹרֶף.
אֲנִי מַנִּיחָה שֶׁלֹּא הָיוּ הַרְבֵּה הַקְצָבוֹת בִּזְמַן הַמִּלְחָמָה. אֲפִילּוּ אֶת הַצְּבָאוֹת הָיָה קָשֶׁה לְהַאֲכִיל.
הֵם מַסְבִּירִים לְאֶנְדְרוּ וְלִי שֶׁאֲנַחְנוּ נִתְגַּנֵּב הַחוּצָה מִתַּחֲנַת הָרַכֶּבֶת הָעֶרֶב, אַחֲרֵי שֶׁיַּחֲשִׁיךְ. נִשְׁהֶה יוֹם אֶחָד אֵצֶל מִשְׁפָּחָה קְוֵויְיקֵרִית בְּסֵנְט לוּאִיס, וְאָז יִשְׁלְחוּ אוֹתָנוּ הָלְאָה לַמִּשְׁפָּחָה הַבָּאָה. כָּכָה יַעֲבִירוּ אוֹתָנוּ מִיָּד לְיָד, כְּמוֹ דַּלֵּי מַיִם בֵּין כַּבָּאִים, עַד שֶׁנַּגִּיעַ לַמִּשְׁפָּחוֹת שֶׁלָּנוּ.
הֵם קוֹרְאִים לְזֶה הַמְּסִילָּה הַמַּחְתַּרְתִּית.
אֲבָל אֲנַחְנוּ בַּעֲלֵי עֲבָדִים.
"עָוֶול הוּא עָוֶול," אוֹמֶרֶת אֵלִיזַבֶּת. "חֶלְקֵנוּ לֹא מְסוּגָּלִים לַעֲמוֹד מֵהַצַּד וְלִרְאוֹת אֲנָשִׁים גּוֹוְעִים בְּרָעָב."
"אֲבָל רַק שְׁנַיִים מִכָּל הָרַכֶּבֶת," אֶנְדְרוּ אוֹמֵר.
מַיְיקֶל נֶאֱנַח.
הָאִישָּׁה הַמְּבוּגֶּרֶת מְהַנְהֶנֶת. "זֶה לֹא צוֹדֵק."
אֵלִיזַבֶּת בָּחֲרָה בִּי כִּי אִמָּא שֶׁלִּי מֵתָה. אִם אִמָּא שֶׁלִּי לֹא הָיְיתָה מֵתָה גַּם אֲנִי הָיִיתִי שָׁם בַּחוּץ, בַּדֶּרֶךְ לִגְוָועַ בְּרָעָב עִם כָּל הַיֶּתֶר.
אֲנִי לֹא מַצְלִיחָה לְהִתְאַפֵּק וּמַתְחִילָה לִבְכּוֹת. אֲנִי לֹא אֲמוּרָה לְהַרְוִויחַ מֵהַמָּוֶות שֶׁל אִמָּא שֶׁלִּי. הָיִיתִי אֲמוּרָה לִשְׁמוֹר עָלֶיהָ.
"שְׁשְׁשְׁ, שֶׁשֵּׁשׁ," אוֹמֶרֶת אֵלִיזַבֶּת. "שְׁשְׁשְׁ, אַתְּ תִּהְיִי בְּסֵדֶר."
"זֶה לֹא צוֹדֵק," אֲנִי לוֹחֶשֶׁת. אֲנִי מְנַסֶּה לֹא לְדַבֵּר בְּקוֹל רָם – אָסוּר שֶׁיְּגַלּוּ אוֹתָנוּ.
"מָה, יַלְדָּה?"
"לֹא הֱיִיתֶם צְרִיכִים לִבְחוֹר אוֹתִי," אֲנִי אוֹמֶרֶת. אֲבָל אֲנִי בּוֹכֶה כָּל כָּךְ חָזָק שֶׁלֹּא נִרְאֶה לִי שֶׁהֵם יְכוֹלִים לְהָבִין אוֹתִי. אֵלִיזַבֶּת מְלַטֶּפֶת אֶת שַׁעֲרֵי וּמוֹחָה אֶת הַדְּמָעוֹת מִפָּנַיי. יִיתָּכֵן שֶׁזֹּאת הַפַּעַם הָאַחֲרוֹנָה שֶׁמִּישֶׁהוּ יַעֲשֶׂה בִּשְׁבִילִי אֶת הַדְּבָרִים הָאֵלֶּה. לַאֲחוֹתִי יֵשׁ שְׁלוֹשָׁה יְלָדִים מִשֶּׁלָּהּ, וְהִיא לֹא תִּצְטָרֵךְ עוֹד יַלְדָּה. יִהְיֶה עָלַי לַעֲבוֹד קָשֶׁה כְּדֵי לְהַרְוִויחַ אֶת מְחִיָּיתִי.
יֵשׁ בַּחֶדֶר שְׂמִיכוֹת וַאֲנַחְנוּ נִשְׁכָּבִים עַל הָרִצְפָּה הַקָּשֶׁה, כּוּלָּנוּ מִלְּבַד מַיְיקֶל, שֶׁיּוֹשֵׁב עַל כִּיסֵּא וְיָשֵׁן. אֲנִי יְשֵׁנָה וַחֲלוֹמוֹתַיי מְעַטִּים יוֹתֵר הַפַּעַם. אֲבָל כְּשֶׁאֲנִי מִתְעוֹרֶרֶת יֵשׁ לִי תְּחוּשָׁה שֶׁחָלַמְתִּי חֲלוֹמוֹת תְּזָזִיתִיִּים, אַף עַל פִּי שֶׁאֲנִי לֹא מַצְלִיחָה לִזְכּוֹר מָה הֵם הָיוּ.
הַכּוֹכָבִים נוֹצְצִים בְּאוֹר בָּהִיר כְּשֶׁאֲנַחְנוּ מִתְגַּנְּבִים לְבַסּוֹף הַחוּצָה מֵהַתַּחֲנָה. לַיְלָה מָלֵא כּוֹכָבִים. גַּם בְּטֶנְסִי יִהְיוּ אוֹתָם כּוֹכָבִים. הָרָצִיף רֵיק, הָרַכֶּבֶת וְהָאֲנָשִׁים אֵינָם. רַכֶּבֶת לִינְקוֹלְן חֲזָרָה דָּרוֹמָה בִּזְמַן שֶׁיֶּשְׁנוֹ, כְּדֵי לָקַחַת עוֹד אֲנָשִׁים מִמִּיסִיסִיפִּי.
"אַתֶּם תַּחְזְרוּ וְתַצִּילוּ עוֹד אֲנָשִׁים?" אֲנִי שׁוֹאֶלֶת אֶת אֵלִיזַבֶּת.
הַכּוֹכָבִים הֵם כְּרָזָה מֵאֲחוֹרֵי רֹאשָׁהּ הַשֶּׁקֶט. "נַצִּיל מָה שֶׁנּוּכַל," הִיא אוֹמֶרֶת.
זֶה לֹא הוֹגֵן שֶׁנִּבְחַרְתִּי. "אֲנִי רוֹצֶה לַעֲזוֹר," אֲנִי אוֹמֶרֶת לָהּ.
הִיא שׁוֹתֶקֶת לְרֶגַע. "אֲנַחְנוּ עוֹבְדִים רַק עִם אֲנָשִׁים מִשֶּׁלָּנוּ," הִיא אוֹמֶרֶת. יֵשׁ מַשֶּׁהוּ בְּקוֹלָהּ שֶׁלֹּא הָיָה שָׁם קוֹדֶם. מַשֶּׁהוּ חַד.
"מָה זֹאת אוֹמֶרֶת?" אֲנִי שׁוֹאֶלֶת.
"אֵין בֵּינֵינוּ בַּעֲלֵי עֲבָדִים," הִיא אוֹמֶרֶת וְהַקּוֹל שֶׁלָּהּ קַר.
אֲנִי מַרְגִּישָׁה כְּאִילּוּ הָיְיתָה לִי קַדַּחַת; עֲיֵיפָה, אֲבָל רָאשֵׁי צָלוּל. מֵעוֹלָם לֹא הָלַכְתִּי רָחוֹק כָּל כָּךְ בָּעֲיָירָה בְּלִי לָצֵאת מִגְּבוּלוֹתֶיהָ. הָרְחוֹבוֹת שֶׁל סֵנְט לוּאִיס רֵיקִים. יֵשׁ כַּמָּה אוֹרוֹת. בְּמֶרְחַק אִישָּׁה שָׂרָה, וְקוֹלָהּ צָלוּל וְנִישָּׂא בְּקַלּוּת בָּאֲוִויר הַלַּיְלָה. קוֹל יְפֵהפֶה.
"אֵלִיזַבֶּת," מַיְיקֶל אוֹמֵר, "הִיא רַק יַלְדָּה."
"הִיא צְרִיכָה לָדַעַת," אֵלִיזַבֶּת אוֹמֶרֶת.
"אָז לָמָּה הַצָּלָתָם אוֹתִי?" אֲנִי שׁוֹאֶלֶת.
"לֹא נִלְחָמִים בָּרוֹעַ בְּאֶמְצָעוּת רוֹעַ," אֵלִיזַבֶּת אוֹמֶרֶת.
"אֲנִי לֹא רָעָה!" אֲנִי אוֹמֶרֶת.
אֲבָל אַף אֶחָד לֹא עוֹנָה.






הַצָּבָא שֶׁהוּקַם עַל יְדֵי יוֹצְאֵי צִבְאוֹת הַצָּפוֹן לְאַחַר מִלְחֶמֶת הָאֶזְרָחִים בְּאַרְצוֹת הַבְּרִית.  

https://www.shortstoryproject.com/he/story/%d7%a8%d7%9b%d7%91%d7%aa-%d7%9c%d7%99%d7%a0%d7%a7%d7%95%d7%9c%d7%9f/
#הִיסְטוֹרִיהָאלְטְרַנְטִיבִית#מָדַ"בּ#סְפְּרוֹתָאמֵרִיקָאִיתְ#תֶרְבּוֹתָאמֵרִיקָאִית