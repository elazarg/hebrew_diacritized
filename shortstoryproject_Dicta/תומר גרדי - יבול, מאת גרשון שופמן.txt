גֵּרְשׁוֹן שׁוֹפְמַן נוֹלַד בִּשְׁנַת 1880 בְּרוּסְיָה הַלְּבָנָה וְנִפְטַר בִּשְׁנַת 1972 בְּיִשְׂרָאֵל הַצְּהוּבָּה. בֵּין רֵאשִׁיתוֹ לְסוֹפוֹ, חַי שׁוֹפְמַן מֶשֶׁךְ שְׁבַע-עֶשְׂרֵה שָׁנָה, בֵּין 1921 לְ-1938, בווצלסדורף, כְּפָר קָטָן לְיַד הָעִיר גְרָאץ שֶׁבְּאוֹסְטְרִיָּה. הוּא חַי שָׁם עִם אִשְׁתּוֹ אָנַנִי, נוֹלְדוּ לָהֶם שָׁם יַלְדֵיהֶם, הוּא כָּתַב שָׁם אֲחָדִים מִסִּיפּוּרָיו הַקְּצָרִים הַטּוֹבִים בְּיוֹתֵר וּפַרְסְמָם בְּכִתְבֵי-הָעֵת הָעִבְרִיִּים הַחֲשׁוּבִים שֶׁל הַתְּקוּפָה. אַנְשֵׁי הַסִּפְרוּת הָעִבְרִית בְּפָלֶסְטִינָה דָּחֲקוּ בְּשׁוֹפְמָן שֶׁיָּבוֹא לִחְיוֹת וְלִכְתּוֹב בֵּינָם, אֲבָל שׁוֹפְמָן הֶעֱדִיף אֶת הַכְּפָר לְיַד גְרָאץ.
אֶלָּא שֶׁהַחֶרֶב, כַּיָּדוּעַ, מְשַׁכְנַעַת מֵהָעֵט, וּמָה שֶׁלֹּא הִצְלִיחוּ לַעֲשׂוֹת אַלּוּפֵי הַמִּילָּה הָעִבְרִית, הִצְלִיחַ לַעֲשׂוֹת אָדוֹלְף הִיטְלֶר. שׁוֹפְמַן עָזַב אֶת גְרָאץ עִם מִשְׁפַּחְתּוֹ וְהִגִּיעַ בָּאוֹנִיָּה לִנְמַל יָפוֹ. עַל רְצִיפֵי הַנָּמֵל קִיבְּלוּ אֶת פָּנָיו בִּפְרָחִים וּבִנְאוּמִים כָּל הַמִּי-וָמִי שֶׁל הַסִּפְרוּת הָעִבְרִית. בַּמִּכְתָּב שֶׁכָּתְבָה לְשׁוֹפְמָן בִּתּוֹ, טְרוּדָה, הִיא מְסַפֶּרֶת לְשׁוֹפְמַן מִין בְּדִיחַת-שׁוֹאָה עַל עוֹלָם הַסִּפְרוּת שֶׁלָּנוּ: "קִיבְּלוּ אֶת שׁוֹפְמַן בְּפָלֶסְטִינָה כָּל כָּךְ יָפֶה, כְּמוֹ שֶׁקִּיבְּלוּ אֶת הִיטְלֵר בְּאוֹסְטְרִיָּה. לֹא מַצְחִיק?"
מֵאָז הַבִּיקּוּר הָרִאשׁוֹן שֶׁלִּי בִּגְרָאץ עִנְיָין אוֹתִי גֵּרְשׁוֹן שׁוֹפְמָן שֶׁל ווֹצְלַסְדוֹרֵף, שֶׁעַכְשָׁיו אֵינֶנּוּ כְּפָר קָטָן עוֹד אֶלָּא חֵלֶק מֵהָעִיר גְרָאץ עַצְמָהּ. אֶלָּא שֶׁהָעִנְיָין שֶׁהָיָה לִי בַּסּוּפֶּר הָעִבְרִי וּבְעִקְבוֹתָיו בָּעִיר הַזֹּאת לֹא הִתְמַמֵּשׁ, עַד שֶׁהִזְמִינוּ אוֹתִי מִבֵּית הַסּוֹפֵר שֶׁל הָעִיר גְרָאץ, לִכְבוֹד חֲגִיגוֹת חֲמֵשׁ-עֶשְׂרֵה שָׁנִים לְהִיוּוֹסְדוֹ, לְאַרְגֵּן בִּגְרָאץ סִיּוּר. הָאֶפְשָׁרוּת הַזֹּאת סִקְרְנָה אוֹתִי. אָדָם זָר לַמָּקוֹם, עוֹשֶׂה בַּמָּקוֹם, סִיּוּר לִילִידָיו. הִרְגַּשְׁתִּי וְעוֹדֶנִּי מַרְגִּישׁ, שֶׁזֶּהוּ תֵּיאוּר דֵּי מְדוּיָּק גַּם לָאוֹפֶן שֶׁבּוֹ אֲנִי כּוֹתֵב סִפְרוּת.
קִיבַּלְתִּי אֶת הַהַזְמָנָה וְהֶחְלַטְתִּי לְאַרְגֵּן סִיּוּר בְּעִקְבוֹת סִיפּוּר שֶׁלֹּא הִכַּרְתִּי, גֵּרְשׁוֹן שׁוֹפְמַן וְחַיָּיו בִּגְרָאץ. יָשַׁבְתִּי בִּמְכוֹן גְּנָזִים, אַרְכִיּוֹן הַסִּפְרוּת הָעִבְרִית שֶׁל אֲגוּדַּת הַסּוֹפְרִים, חִיפַּשְׂתִּי בַּמִּכְתָּבִים שֶׁקִּיבֵּל וְכָתַב שׁוֹפְמָן, עֵדוּת לְעִקְבוֹתָיו בִּגְרָאץ. הָאַרְכִיּוֹן הִתְגַּלָּה כְּאוֹצֵר. שׁוֹפְמָן הָיָה לָהוּט אַחֵר מְבַקְּרִים. בַּמִּכְתָּבִים שֶׁשָּׁלַח יֶשְׁנָם תֵּיאוּרִים מְפוֹרָטִים כֵּיצַד לְהַגִּיעַ אֶל בֵּיתוֹ. כָּל שֶׁהָיִינוּ צְרִיכִים לַעֲשׂוֹת – מַדְרִיךְ הַתַּיָּירִים הַזָּר וְהַתַּיָּירִים הַמְּקוֹמִיִּים – הָיָה לַעֲקוֹב אַחַר הוֹרָאוֹת הַהַגָּעָה שֶׁשָּׁלַח שׁוֹפְמָן לְמַכָּרָיו, בִּשְׁנוֹת הַ-20 וְהַ-30 שֶׁל הַמֵּאָה הַקּוֹדֶמֶת. בִּגְרָאץ, עָזְרוּ לִי לַחֲשׁוֹב וּלְתַכְנֵן אֶת הַסִּיּוּר בְּרִיטָה וַדָּאָם, סוֹפֶרֶת וְחוֹקֶרֶת, וְהַשַּׂחְקָן וֶרְנֶר הַאלְבָּאדֶל, שֶׁקָּרָא בְּסִיּוּר מִסִּיפּוּרָיו שֶׁל שֶׁל שׁוֹפְמָן, בְּתַרְגּוּם.
אֶלָּא שֶׁבַּדָּבָר נוֹסָף הָיָה לִי צוֹרֶךְ, כְּדֵי לָלֶכֶת אֶל הַמְּקוֹמוֹת שֶׁבָּהֶם חַי וְכָתַב גֵּרְשׁוֹן שׁוֹפְמַן, לִפְנֵי שֶׁהִבְרִיחוּ אוֹתוֹ הִיטְלֶר וְהַנָּאצִים הָאוֹסְטְרִים מֵהַמָּקוֹם שֶׁכָּל כָּךְ אָהַב. בְּשׁוּם פָּנִים וָאוֹפֶן לֹא הָיִיתִי מוּכָן לְאַרְגֵּן מִין אֵירוּעַ זִיכָּרוֹן מַמְלַכְתִּי וְעָגוּם, כָּזֶה שֶׁלְּכָל אוֹרְכּוֹ צְרִיכִים כּוּלָּם לַעֲטוֹת עַל עַצְמָם פַּרְצוּף עָצוּב, מָלֵא צַעַר עָמוֹק, עַד שֶׁהַטֶּקֶס סוֹף-סוֹף נִגְמַר. רָצִיתִי לִשְׂמוֹחַ עַל הַסִּפְרוּת שֶׁכָּתַב שׁוֹפְמָן בִּגְרָאץ, רָצִיתִי לַחְגּוֹג אֶת סִפְרוּתוֹ בַּמָּקוֹם שֶׁבּוֹ הוּא כָּתַב אוֹתָהּ, רָצִיתִי לָתֵת לָהּ חַיִּים, לֹא לִקְבּוֹר אוֹתָהּ. רָצִיתִי לַעֲשׂוֹת לִכְבוֹדוֹ לַחַיִּים, רָצִיתִי לְהַשִּׁיק כּוֹסוֹת שֶׁל שֶׁנֶּאֱפָס.
חִיפַּשְׂתִּי בִּכְתָבָיו שֶׁל שׁוֹפְמָן, בְּסִיפּוּרָיו, בְּמִכְתָּבָיו בָּאַרְכִיּוֹן, עֵדוּת לְאַהֲבָתוֹ לְמַשְׁקֶה, עֵדוּת שֶׁתִּתֵּן לִי תָּרוּץ אוֹ קְצֵה חוּט, לַעֲרוֹךְ לִכְבוֹדוֹ סִיּוּר שֶׁיִּהְיֶה גַּם מִשְׁתֶּה. אֶלָּא שֶׁעֵדוּת כָּזֹאת לֹא מָצָאתִי. אוֹ אָז הֶחְלַטְתִּי, שֶׁסִּיּוּר שֶׁמְּאַרְגֵּן סוֹפֵר אֶחָד לְסוֹפֵר אַחֵר, שְׁנֵי אֲנָשִׁים שֶׁאָמָּנוּתָם הִיא בְּדָיָה, יָכוֹל גַּם לְהָכִיל בְּדָיָה בְּתוֹכוֹ. אִם לֹא אֶמְצָא סִיפּוּר כָּזֶה, אוֹכֶל לְכָתְבוֹ מֵאֵת שׁוֹפְמָן, בְּדִיעֲבַד.
אֲנִי לֹא מוּמְחֶה לַפּוֹאֵטִיקָה שֶׁל גֵּרְשׁוֹן שׁוֹפְמָן, אֲבָל מִתּוֹךְ הֶיכֵּרוּתִי עִם סִגְנוֹנוֹ וְתָכְנֵיהֶם שֶׁל סִיפּוּרָיו, יָשַׁבְתִּי וְכָתַבְתִּי אֶת הַסִּיפּוּר הַזֶּה: יְבוּל, מֵאֵת גֵּרְשׁוֹן שׁוֹפְמָן. פִּסֵּאוֹדוֹאפִיגְרַפְיָה הִיא מָסוֹרֶת אֲרוּכַּת שָׁנִים שֶׁל כְּתִיבַת טֵקְסְט בִּשְׁמוֹ שֶׁל אָדָם אַחֵר. יֵשׁ דּוּגְמָאוֹת אֵין סְפוֹר לְמַעֲשֵׂי כְּתִיבָה כָּאֵלֶּה, סֵפֶר הַזּוֹהַר הוּא רַק אֶחָד מֵהֶם. עֲבוּר הֲמוֹנֵי בְּנֵי-אָדָם, הָעוּבְדָּה שֶׁאֶת סֵפֶר הַזּוֹהַר לֹא כָּתַב רַבִּי שִׁמְעוֹן בַּר-יוֹחַאי בַּמֵּאָה הַשְּׁנִיָּיה, אֶלָּא חֲבוּרַת חֲכָמִים בְּרָאשׁוּת ר' דִּי-לֵאוֹן בַּמֵּאָה הַשְּׁלוֹשׁ-עֶשְׂרֵה, לֹא מוֹרִידָה כְּהוּא זֶה מִכּוֹחוֹ שֶׁל הַסֵּפֶר וּמִקְּדוּשָּׁתוֹ. בַּהִיסְטוֹרְיָה שֶׁל הפסאודואפיגרפיה, הַשְּׁאֵלָה הַאִם אָכֵן כָּתַב אֶת הַטֵּקְסְט הָאָדָם שֶׁנִּטְעַן שֶׁכָּתַב אוֹתוֹ, מִשְׁנִית לַשְּׁאֵלָה, מָה עוֹשֶׂה הַטֵּקְסְט הַכָּתוּב בָּעוֹלָם. שְׁאֵלַת הַבַּעֲלוּת וְהַמָּקוֹר בַּמָּסוֹרֶת הַיָּפָה הַזֹּאת, שׁוּלִית. מִבְּחִינָתִי, הַסִּיפּוּר הַזֶּה, הִינּוֹ סִיפּוּר מֵעִזְּבוֹנוֹ שֶׁל גֵּרְשׁוֹן שׁוֹפְמָן. אֲנִי אֵינֶנִּי אֶלָּא מוֹצִיאוֹ-לָאוֹר, מוֹרֶה דַּרְכּוֹ הַשִּׁיכּוֹר.
יְבוּל, מֵאֵת גֵּרְשׁוֹן שׁוֹפְמַן
בַּקַּיִץ בּוֹקְעוֹת הַצְּרָעוֹת. כָּל יְמֵי הַחוֹרֶף מַחְבִּיאוֹת עַצְמָן הַמַּלְכוּת, מְחַכּוֹת לַקּוֹר שֶׁיַּחֲלוֹף, וְעִם בּוֹא הָאָבִיב מְטִילוֹת אֶת בֵּיצֵיהֶן. מִתּוֹךְ חֲרַכִּים בְּחוֹמוֹת, מְבִינוֹת לִקְלִיפּוֹת אִילָנוֹת נְבוּבִים, מִמְּחִילּוֹת שֶׁחָפְרוּ בָּאֲדָמָה שֶׁהַפְּשִׁירָה, קָם לִתְחִיָּה וּבוֹקֵעַ הַדּוֹר הֶחָדָשׁ. הַחֶרֶק הַמְּעוֹפֵף, שֶׁחַי עַל אֲדָמָה זוֹ מִיָּמִים-יָמִימָה, וְשֶׁמִּיָּמָיו לֹא רָאָה שֶׁלֶג.
פְּרִיחַת הָאָבִיב חָלְפָה, הָאֲוִויר רוֹחֵשׁ חַיִּים. מִינֵי חֲרָקִים מְזַמְזְמִים בָּאֲוִויר, יָמִים יָפִים לְטִיּוּל. הָאִיכָּר מָרִיצָ'נִיג עוֹמֵד וּמַבִּיט בַּעֲצֵי הַשְּׁזִיף עֲמוּסֵי הַפְּרִי הַסָּגוֹל שֶׁבְּחֶלְקַת אַדְמָתוֹ הַרְחָבָה. הַצְּרָעוֹת, הוּא אוֹמֵר לִי, מַאֲכִילוֹת צְעִירֵיהֶן בָּשָׂר, וּבְעַצְמָן אוֹכְלוֹת פְּרִי. מָחָר מַגִּיעִים שְׁלוֹשֶׁת בָּנָיו מֵהַכְּפָרִים הַקְּרוֹבִים, לַעֲזוֹר לוֹ לִקְטוֹף אֶת יְבוּל הַשְּׁזִיף. אִם יִישָּׁאֵר עַל הָעֵץ, יֹאכְלוּ אֶת פֵּירוֹתָיו הַצְּרָעוֹת, וּבִשְׁאַר הַפֵּירוֹת יַעֲלֶה רָקָב. יַעַזְרוּ לוֹ בָּנָיו מֶשֶׁךְ שָׁבוּעַ לִקְטוֹף אֶת הַפְּרִי מֵהָעֵץ. אֶת הַשְּׁזִיף בִּייֵּת הָאִיכָּר, מִירְצִ'ינְג אוֹמֵר, אֶת הַצִּרְעָה לֹא בִּייֵּת. אִם אַסְכִּים לָבוֹא לְסַיֵּיעַ לָהֶם, הוּא אוֹמֵר וּמַבִּיט בִּי, יִגְמוֹל לִי בְּעַיִן יָפָה. אֶת הַפְּרִי הַבָּכִיר הוּא שׁוֹלֵחַ לַשּׁוּק שֶׁבִּגְרָאץ, אֶת שְׁאָר הַיְּבוּל הוּא מְזַקֵּק וְשׂוֹרֵף וְנוֹתֵן בְּחָבִיּוֹת עֵץ. טַעַם כְּבוֹדוֹ פַּעַם שֶׁנֶּאֱפָס שְׁזִיפִים וּוֹצַלְסְדוֹרְפִי? אֵין כְּמוֹתוֹ, הוּא אוֹמֵר, בְּגַאֲווֹה שֶׁל אִיכָּר, בְּכָל הָעוֹלָם כּוּלּוֹ.
וּמִכֵּיווֹן שֶׁנַּפְשִׁי נִקְשְׁרָה בְּנַפְשׁוֹ שֶׁל הָאִיכָּר הַזֶּה וּבְהִלְכוֹתָיו הַכְּבֵדוֹת, הִגַּעְתִּי בְּבוֹקְרוֹ שֶׁל יוֹם הַמָּחָר אֶל חֶלְקַת שֶׁזִּיפָיו. הָאֲוִויר הַצָּלוּל מָלֵא חֲרָקִים שֶׁזִּמְזְמוּ וּמִלְּאוּ אֶת הַמַּטָּע בִּשְׁאוֹנָם. הוּא וּשְׁלוֹשֶׁת בָּנָיו כְּבָר הָיוּ עַל סוּלְּמוֹתֵיהֶם, סוּלָּם וְאִיכָּר עַל כָּל עֵץ, שַׂקֵּי בַּד גַּסִּים תְּלוּיִים לָהֶם עַל צִידָּם וְהֵם קוֹטְפִים אֶל תּוֹכָם אֶת הַפְּרִי הַסָּגוֹל. סוּלָּם חֲמִישִׁי לֹא הָיָה לָהֶם, וְכָךְ נָתַן בִּידֵי מִירְצִ'ינְג שֵׁק וּבִיקֵּשׁ שֶׁאֶקְטוֹף אֶת הַפֵּירוֹת הַנְּמוּכִים. מַחֲצִית הַיּוֹם עָבַדְנוּ כָּךְ יַחַד, עַד שֶׁבְּתוֹךְ אֶחָד הָעֵצִים כְּאֵב חַד דָּקַר בִּי וְאָז עוֹד דְּקִירוֹת רַבּוֹת. נַסְתִּי מִתּוֹךְ הָעֵץ הַהוֹמֶה. כִּתְפֵי נִתְקְלָה בַּקֵּן שֶׁל צְרָעוֹת. מֵרִיצָ'נִיג תָּמַךְ בִּי בַּדֶּרֶךְ חֲזָרָה אֶל בֵּיתִי, בְּעוֹד בְּנוֹ מְמַהֵר אֶל בֵּית-הַיַּיִן וְשָׁב אֶל בֵּיתִי מְבוּיָּשׁ, וּבְתוֹךְ כּוֹבָעוֹ לִבְנַת קֶרַח שֶׁאָשִׂים עַל עוֹרְפִּי וְגַבִּי.
יוֹמַיִים עָבְרוּ וְהִגִּיעַ שׁוּב מֵרִיצִ'ינְג אֵלַי, לְבוּשׁ בִּבְגָדָיו הַטּוֹבִים. מִתַּחַת זְרוֹעוֹ הָיָה לוֹ בַּקְבּוּק. שֶׁנֶּאֱפָס שְׁזִיפִים, הַמְּשׁוּבָּח שֶׁבִּמְשׁוּבָּח, עֶשְׂרִים שָׁנָה בְּחָבִית, הוּא אָמַר, נִרְגָּשׁ, וְהִגִּישׁ לִי אֶת מַתְּנָתוֹ. יָצָאתִי עִמּוֹ אֶל הַגְּזוּזְטְרָה, אֶל מוּל הַשֶּׁמֶשׁ הַשּׁוֹקַעַת מֵאֲחוֹרֵי הֶהָרִים, יָשַׁבְתִּי עִם הָאִיכָּר וּשְׁתֵּינוּ. 
כָּךְ אֲנִי חַי כָּאן. בְּיָד אַחַת אוֹחֵז בְּכָל הַנִּפְלָא וְהַנּוֹעֵם, בַּיָּד הַשְּׁנִיָּיה מְגָרֵד בָּשָׂר עַצְמִי מִכְּאֵב.


*דִּימּוּי: אִיבּוֹ וְלַצָּ'ב




https://www.shortstoryproject.com/he/story/%d7%99%d7%91%d7%95%d7%9c-%d7%9e%d7%90%d7%aa-%d7%92%d7%a8%d7%a9%d7%95%d7%9f-%d7%a9%d7%95%d7%a4%d7%9e%d7%9f/
#אִירוֹנְיָה#הִיסְטוֹרְיָה#יִשְׂרְאֵלִי