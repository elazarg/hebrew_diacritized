אַבּוּ מוּסְ'טַפַא עָצַר אֶת עֶגְלָתוֹ לְצַד הַמִּדְרָכָה, וְטָפַח בְּיָד גְּדוֹלָה וּסְדוּקָה עַל רֹאשׁ סוּסוֹ, אַחֵר כָּךְ פָּנָה לַחֲנוּת הַקְּרוֹבָה, וְהֵחֵל לָשֵׂאת עַל גַּבּוֹ שַׂקִּים עֲמוּסִים בְּעֵצִים לְהַסָּקָה, וְהֶעֱבִירָם לְעֶגְלָתוֹ.
הַסּוּס הָיָה עַצְבָּנִי לְלֹא סִיבָּה, וְכַעֲסוֹ הִתְפּוֹגֵג מְעַט כַּאֲשֶׁר מָצָא חֲתִיכָה מִקְּלִיפַּת אֲבַטִּיחַ, וְהֵחֵל לְכַרְסֵם אוֹתָהּ בְּשַׁלְוָוה.
לְפֶתַע הִבְחִין בְּיֶלֶד קָטָן הָעוֹמֵד לֹא הַרְחֵק מִמֶּנּוּ וּמַבִּיט בּוֹ בְּחִיּוּךְ. אָמַר הַסּוּס לְעַצְמוֹ: "אֵינֶנִּי מַכִּיר אוֹתוֹ. אֲבַעֵט בּוֹ אִם יִתְקָרֵב אֵלַי. אֲבַעֵט בּוֹ בְּעִיטָה חֲזָקָה, שֶׁתִּשְׁבּוֹר אֶת רֹאשׁוֹ".
כַּעֲבוֹר רֶגַע סִייֵּם הַסּוּס לְכַרְסֵם אֶת קְלִיפַּת הָאֲבַטִּיחַ, וְהִצְטַעֵר עַל כָּךְ, וְהֵחֵל לְהַבִּיט בְּכַעַס אֶל הַיֶּלֶד וְאָמַר לְעַצְמוֹ: "אֲבַעֵט בּוֹ".
בְּאוֹתָהּ שָׁעָה הָיָה אַבּוּ מוּסְ'טָפָא טָרוּד בְּהַעֲבָרַת שַׂקֵּי הָעֵצִים וּבְהַעֲמָסָתָם עַל הָעֲגָלָה.
הַסּוּס הָיָה תָּשׁוּשׁ, וְאָמַר לְעַצְמוֹ בְּהִתְמַרְמְרוּת: "אֵין צֶדֶק".
הַסּוּס נוֹלַד בָּעִיר, וּבִילָּה אֶת כָּל חַיָּיו בִּדְרָכֶיהָ הַמְּכוּסּוֹת אַסְפַלְט, וּמֵעוֹלָם לֹא עָזַב אוֹתָהּ. הוּא יָדַע, שֶׁאֲבוֹתָיו הַקַּדְמוֹנִים דָּהֲרוּ בְּחוֹפְשִׁיּוּת דֶּרֶךְ הַמִּדְבָּרִיּוֹת הָרְחָבִים, שֶׁאֵין בָּהֶם לֹא בִּנְיָינִים וְלֹא חוֹמוֹת מֵאֶבֶן, אֲבָל כּוּלָּם מֵתוּ.
הַיֶּלֶד הִתְכּוֹפֵף וְהֵרִים קְלִיפַּת אֲבַטִּיחַ שֶׁהָיְיתָה רְחוֹקָה מֵהַסּוּס, וְהִתְקָרֵב לְאַט. הַסּוּס חָשַׁב לְהִיסּוֹג,  אֲבָל אָזַר אוֹמֶץ וְנוֹתַר בִּמְקוֹמוֹ. הַיֶּלֶד הוֹשִׁיט אֶת קְלִיפַּת הָאֲבַטִּיחַ אֶל פִּי הַסּוּס. הַסּוּס הִיסֵּס רֶגַע קָט, וְאָז חָטַף אוֹתָהּ בְּמַפְתִּיעַ, וְהֵחֵל לְכַרְסֵם אוֹתָהּ בִּשְׂבִיעוֹת רָצוֹן, וְהִרְשָׁה לַיֶּלֶד לְלַטֵּף אֶת צַוּוֹארוֹ בְּיָד עֲדִינָה וּקְטַנָּה.
אַבּוּ מוּסְ'טַפַא סִייֵּם לְהַעֲבִיר אֶת שַׂקֵּי הָעֵצִים לָעֲגָלָה, וְכַאֲשֶׁר הִבְחִין בַּיֶּלֶד לְיַד הַסּוּס צָעַק אֵלָיו: "תִּתְרַחֵק, קוֹף".
אַחֵר כָּךְ הֵנִיף אֶת הַשּׁוֹט וְצִיוּוֹה עַל הַסּוּס לִנְסוֹעַ. אָז שָׁעַט הַסּוּס קָדִימָה וְגָרַר אֶת הָעֲגָלָה הַכְּבֵדָה בְּאִיטִּיּוּת.
הָעֲגָלָה נָסְעָה בְּכַמָּה רְחוֹבוֹת, וְכַעֲבוֹר זְמַן מָה הִגִּיעָה לִכְבִישׁ רָחָב, שֶׁמִּצָּדוּ הַיְּמָנִי נִיצָּבִים בָּתֵּי אֶבֶן.
בָּרֶגַע שֶׁנִּכְנְסָה הָעֲגָלָה לָרְחוֹב, חָסַם אֶת דַּרְכָּהּ שׁוֹטֵר, וּמִיָּד צָעַק אַבּוּ מוּסְ'טָפָא אֶל הַסּוּס: "הוֹוֹוֹוֹוֹיְסָה!".
אָמַר הַשּׁוֹטֵר: "אֵינְךָ יוֹדֵעַ, שֶׁאָסוּר לַעֲגָלוֹת לִנְסוֹעַ בַּכְּבִישׁ הַזֶּה?".
עָנָה אַבּוּ מוּסְ'טַפַא: "אֲנִי יוֹדֵעַ".
"אִם כָּךְ, לָמָּה בָּאתָ מִכָּאן?".
"הַסּוּס... הַבֵּט... הַסּוּס עָיֵיף מְאוֹד, וְאִם אֶעֱבוֹר דֶּרֶךְ הַכְּבִישׁ הַזֶּה, אֶחֱסוֹךְ לוֹ הֲלִיכָה מְרוּבָּה".
חֶמְלָה רַבָּה מִילְּאָה אֶת הַסּוּס.
אָמַר הַשּׁוֹטֵר: "אָסוּר לַעֲגָלוֹת לִנְסוֹעַ בַּכְּבִישׁ הַזֶּה. הוּא מְיוֹעָד רַק לִמְכוֹנִיּוֹת וְלַאֲנָשִׁים הַהוֹלְכִים בָּרֶגֶל".
עָנָה אַבּוּ מוּסְ'טַפַא: "אֲנִי יוֹדֵעַ".
אַבּוּ מוּסְ'טַפַא הִרְטִיב אֶת שְׂפָתָיו בִּלְשׁוֹנוֹ וְאָמַר: "הַסּוּס עָיֵיף, וְאִם יָמוּת אֲאַבֵּד אֶת פַּרְנָסָתִי, אַמּוֹת בְּרָעָב, יָמוּתוּ יְלָדַיי... יֵשׁ לִי אַרְבָּעָה יְלָדִים".
"חֲזוֹר עַל עִקְבוֹתֶיךָ, וְלֹא – אַעֲנִישׁ אוֹתְךָ עַל הֲפָרַת הַסֵּדֶר וְהַחוֹק".
"יֵשׁ לִי אַרְבָּעָה יְלָדִים, אֲפִילּוּ אֲבָנִים הֵם אוֹכְלִים".
אַבּוּ מוּסְ'טַפַא הַפָּלִיט צְחוֹק קָצָר יָבֵשׁ כְּאִילּוּ הָיָה סַכִּין קָטָן וְאַכְזָרִי, אַחֵר כָּךְ אָמַר: "אוֹמֵר לְךָ אֶת הָאֱמֶת... אֲנִי לֹא פּוֹחֵד עַל הַיְּלָדִים, אֲנִי פּוֹחֵד עַל אִימָּם".
שָׁאַל הַשּׁוֹטֵר בְּסַקְרָנוּת: "וּמַדּוּעַ אַתָּה פּוֹחֵד עָלֶיהָ?".
הָעֵצִים בְּצִדֵּי הַכְּבִישׁ הָיוּ יְרוּקִּים, וּמֵעַל הִשְׂתָּרְעוּ שָׁמַיִם רְחָבִים כְּחוּלִּים.
הֵשִׁיב אַבּוּ מוּסְ'טַפַא: "אֲנִי חוֹשֵׁשׁ, שֶׁאִם הַיְּלָדִים יִהְיוּ רְעֵבִים, יֹאכְלוּ אֶת אִימָּם. שִׁינֵּיהֶם אֵימְתָנִיּוֹת".
מְכוֹנִית עָבְרָה בִּמְהִירוּת גְּבוֹהָה. הַשּׁוֹטֵר שֶׁרַק בְּמַשְׁרוֹקִיתוֹ, אַךְ הַמְּכוֹנִית לֹא עָצְרָה. הַשּׁוֹטֵר הִסְפִּיק לְהַבְחִין בְּמִסְפַּר לוּחִית הָרִישּׁוּי לִפְנֵי שֶׁנֶּעֶלְמָה מֵעֵינוֹ, וְרָשַׁם אוֹתוֹ בְּמַחְבַּרְתּוֹ, וּפָנָה אֶל אַבּוּ מוּסְ'טָפָא בִּפְנִים אֲדוּמּוֹת מִכַּעַס וְאָמַר לוֹ: "קָדִימָה, חֲזוֹר עַל עִקְבוֹתֶיךָ".
"הַנַּח לִי לַעֲבוֹר רַק הַפַּעַם".
עָנָה הַשּׁוֹטֵר בְּתַקִּיפוּת: "לֹא שָׁמַעְתָּ מָה אָמַרְתִּי? חֲזוֹר עַל עִקְבוֹתֶיךָ".
"רַק פַּעַם אַחַת".
"חֲזוֹר עַל עִקְבוֹתֶיךָ. הַחוֹק הוּא חוֹק, וְאֵין טַעַם לְהִתְחַנֵּן".
"הַסּוּס עָיֵיף".
"חֲזוֹר עַל עִקְבוֹתֶיךָ".
"יִשְׁמוֹר עָלֶיךָ אַלְלָה לְמַעַן אִמֵּךְ".
"אֱלוֹהִים! אַל תִּשְׁמוֹר עָלַי! לֹא אֲנִי קָבַעְתִּי אֶת הַחוֹק. אֲנִי מְמַלֵּא פְּקוּדּוֹת שֶׁנִּיתְּנוּ לִי, וְעָלֶיךָ לְצַיֵּית".
אַבּוּ מוּסְ'טַפַא לֹא הוֹצִיא מִילָּה מִפִּיו. הוּא דִּמְיֵין לְעַצְמוֹ אֶת הַחוֹק כִּיצוּר עֲנָק בַּעַל אַלְפֵי יָדַיִים: הַחוֹק מְצַוֶּוה עַל הַשּׁוֹטֵר, וְהַשּׁוֹטֵר מְצַיֵּית, וְהַשּׁוֹטֵר מְצַוֶּוה עַל אַבּוּ מוּסְ'טָפָא, וְעָלָיו לְצַיֵּית.
אַבּוּ מוּסְ'טַפַא עָמַד מְהַסֵּס רְגָעִים אֲחָדִים, וְהַשּׁוֹטֵר צָעַק עָלָיו: "חֲזוֹר עַל עִקְבוֹתֶיךָ מִיָּד, וְלֹא – תִּתְחָרֵט".
אַבּוּ מוּסְ'טַפַא פָּנָה אֶל הָעֲגָלָה, וּבְאוֹתָהּ שָׁעָה הִגִּיעַ כַּעֲסוֹ שֶׁל הַסּוּס לִנְקוּדַּת הַשִּׂיא. הוּא אָסַף אֶת כָּל כּוֹחוֹתָיו וּפֶרֶץ בִּדְהָרָה מְטוֹרֶפֶת קָדִימָה. הַשּׁוֹטֵר נִבְהַל מֵהָעֲגָלָה הַשּׁוֹעֶטֶת לְעֶבְרוֹ, וְנִיסָּה לִקְפּוֹץ לַמִּדְרָכָה, אַךְ לֹא הִצְלִיחַ. הַסּוּס הִתְנַגֵּשׁ בּוֹ, וְהוּא נָפַל אַרְצָה שָׂרוּעַ עַל גַּבּוֹ, וּפַרְסוֹת הַסּוּס דַּרְכּוֹ עַל חָזֵהוּ, וּלְאַחַר מִכֵּן רָמְסוּ אוֹתוֹ וְהוּכְתְּמוּ בְּדָם אָדוֹם.
הַסּוּס הוּפְתַּע כַּאֲשֶׁר רָאָה שֶׁבְּעָלָיו אֵינוֹ שָׂמֵחַ אֶלָּא נִמְלָא בְּעָתָה וְאֵלֶם, וְהֵחֵל לִדְהוֹר וְלִבְרוֹחַ.
כַּעֲבוֹר רֶגַע הִתְאַסְּפוּ וּבָאוּ אֲנָשִׁים וְהִקִּיפוֹ אֶת הָעֲגָלָה, וּבְעֵינֵיהֶם פַּחַד מָהוּל בִּפְלִיאָה נִסְתֶּרֶת, כְּאִילּוּ הַשּׁוֹטֵר הַמָּחוּץ אֵינוֹ אֶלָּא גּוּף אִישָּׁה יָפָה.
הָאֲנָשִׁים לֹא הִתְפַּזְּרוּ אֶלָּא לְאַחַר שֶׁהִגִּיעוּ לִמְקוֹם הַשּׁוֹטְרִים, וְהֵם מִיהֲרוּ לַעֲצוֹר אֶת הָרוֹצֵחַ.
הַשּׁוֹפֵט נָהַג בְּצֶדֶק, וּבְאַחַד הַיָּמִים הוֹבֵל הַסּוּס עִם שַׁחַר לְכִיכַּר רֵאשִׁית, שֶׁנִּדְמֶה הָיָה לוֹ שֶׁהִיא כּוֹל מָה שֶׁנּוֹתַר מֵהָעֲרֵבוֹת.
הַסּוּס עָצַר בְּשִׂמְחָה, מִפְּנֵי שֶׁקּוֹדֶם לְהַגָּעָתוֹ לַכִּיכָּר חָצָה כְּבִישִׁים רְחָבִים, שֶׁנֶּאֱסַר עָלָיו לַעֲבוֹר בָּהֶם בֶּעָבָר, אוּלָם שִׂמְחָתוֹ לֹא אָרְכָה זְמַן רַב, שֶׁכֵּן תּוֹךְ זְמַן קָצָר הוּא נִתְלָה.  




https://www.shortstoryproject.com/he/story/%d7%94%d7%a9%d7%95%d7%98%d7%a8-%d7%95%d7%94%d7%a1%d7%95%d7%a1/
#אָלֵגוֹרְיָה#אָפֵל#פּוֹלִיטִי#פִילוֹסוֹפִי#רָשׁוּיוֹת