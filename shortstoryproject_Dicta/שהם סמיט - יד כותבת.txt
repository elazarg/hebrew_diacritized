"שְׁנִיָּה, חַיֶּיבֶת לִרְחוֹץ יָדַיִים," הִיא יָרְתָה אֵלָיו מִן הַכְּנִיסָה. הוּא נִפְנֶה מַצַּג הַמַּחְשֵׁב, חִיּוּךְ בְּעֵינָיו.
"קָרְתָה לִי תַּקְרִית," אָמְרָה כְּשֶׁשָּׁבָה וְנִכְנְסָה וְעָמְדָה, כָּעֵת קְרוֹבָה, לִפְנֵי שֶׁהִסְפִּיק לִשְׁאוֹל אֵיךְ הָיָה וְכוּ'. הִיא הִתְיַישְּׁבָה עַל הַסַּפָּה, עֲדַיִין בִּמְעִיל (שָׂעִיר, אָפוֹר, דּוֹמֶה בְּמִקְצָת לְכֶלֶב זָקֵן). הוּא הִתְיַישֵּׁב לְצִדָּהּ.
עַכְשָׁיו.
"אִם מוּכְרָחִים לְתַמְצֵת אֶת מָה שֶׁקָּרָה," אָמְרָה, "קָרָה שֶׁגֶּבֶר זָר נָגַע בִּי."
זֶהוּ. הַפְּצָצָה הוּטְּלָה. הִיא הִבִּיטָה בּוֹ, וּבְעָצְמָה נִבְהֲלָה מִן הָאֵפֵקְט שֶׁל אַרְבַּע הַמִּילִּים הַלָּלוּ – גֶּבֶר, זָר, נָגַע, בִּי. הָעוֹלָם הַמּוּכָּר שֶׁהָיוּ פָּנָיו נִרְעָד. "אֲבָל זֶה לְגַמְרֵי לֹא מָה שֶׁאַתָּה חוֹשֵׁב," מִיהֲרָה לְהוֹסִיף. "לֹא הָיִיתִי צְרִיכָה לְהִשְׁתַּמֵּשׁ בַּמִּילִּים הָאֵלֶּה. הֵן חֲזָקוֹת מִדַּי. הֵן... מְדוּיָּיקוֹת וּמִשֶּׁקָּרוֹת."
"אֲנִי לֹא מֵבִין."
"שְׁנִיָּה."
"לֹא. רֶגַע. מִישֶׁהוּ. גֶּבֶר," גַּם הוּא הָגָה אֶת הַמִּילִּים אַחַת אַחַת, כְּאִילּוּ כָּעֵת גַּם הוּא מִפְרַק מִטְעָן נָפִיץ, "נָגַע בְּךָ."
"כֵּן. אֲבָל זֶה בֶּאֱמֶת שׁוּם כְּלוּם. בְּכַף הַיָּד." כְּמוֹ מָה זֶה נִשְׁמָע? דִּיוּוּחַ עַל פְּצִיעָה קַלָּה.
"אָז לָמָּה אַתְּ מְסַפֶּרֶת לִי אֶת זֶה? לָמָּה רַצְתָּ לִרְחוֹץ יָדַיִים?"
"כִּי נִגְעַלְתִּי. רָצִיתִי לִשְׁטוֹף אֶת זֶה מֵעָלַי. אֲנִי אַסְבִּיר לְךָ. שְׁנִיָּיה. אַחֲלִיף בְּגָדִים."
"עַכְשָׁיו?"
"אָמַרְתִּי לָךְ. זֶה כְּלוּם."

*

הוּא פָּנָה אַחֲרֶיהָ לַחֲדַר הַשֵּׁינָה. הִתְיַישֵּׁב עַל הַמִּיטָּה הַזּוּגִית, עַל הַסִּימְבּוֹל הַזֶּה, בַּצַּד שֶׁלּוֹ. תְּלוּלִית הַכְּבִיסָה הַפֶּרְמָנֶנְטִית אַף הִיא הָיְיתָה שָׁם.
"דַּוְוקָא הִתְכַּוַּונְתִּי לְקַפֵּל – "
"עָשִׂיתָ מַסְפִּיק." אוֹי, זֶה נִשְׁמָע מְנוּכָּר. "הָמוֹן," חִייְּכָה אֵלָיו, "נָעִים לַחֲזוֹר הַבַּיְתָה."
כָּעֵת, מִמְּקוֹמוֹ, צָפָה בָּהּ. חוּלְצַת נַעֲלַיִים, פּוֹשֶׁטֶת מְעִיל, מְבַצַּעַת אֶת לַהֲטוּט הַקּוֹסְמוּת הַנָּשִׁית שֶׁל שְׁלִיפַת חֲזִיהָ מִשַּׁרְווּל. זוֹ הָאִינְטִימִיּוּת חָשַׁב. הַזְּכוּת לְהִתְבּוֹנֵן. הוּא אָהַב לְהִתְבּוֹנֵן בָּהּ. גַּם לֹא הָיָה אִיכְפַּת לוֹ שֶׁאֲחֵרִים מִתְבּוֹנְנִים. אַדְּרַבָּה, יִתְבּוֹנְנוּ לָהֶם, חוֹפְשִׁי. אֲבָל לָגַעַת –
"בְּעֶצֶם," אָמְרָה תּוֹךְ שֶׁהִיא מוֹשֶׁכֶת אֶל מַתַּנְיָה טְרֵנִינְג שֶׁהָיָה שֶׁלּוֹ וְהִתְכַּוֵּוץ, "זוֹ הָיְיתָה אִי הֲבָנָה. פָּשׁוּט אִי הֲבָנָה נוֹרָאִית וּמְבִיכָה."
וּכְשֶׁהִיא תְּסַפֵּר לוֹ, חָשְׁבָה בְּעוֹדָהּ מִשְׂתָּרַעַת מֵעֶבְרוֹ הַשֵּׁנִי שֶׁל קוֹנְגְּלוֹמֵרָט בִּגְדֵי הַמִּשְׁפָּחָה, הוּא מִיָּד יָבִין. אֲבָל לְשֵׁם כָּךְ, אָמְרָה, עָלֶיהָ לְסַפֵּר אֶת כָּל מָה שֶׁקָּרָה, מֵרֶגַע שֶׁהִגִּיעָה לַזִּירָה שֶׁבַּשִּׁגְרָה מְשַׁמֶּשֶׁת כְּמַרְתֵּף הוֹפָעוֹת, אָמְרָה הַיי לְכַמָּה מַכָּרִים, לֹא מָצְאָה אֶת עַצְמָהּ, הִתְיַישְּׁבָה בְּמֶרְחַק שְׁלוֹשָׁה כִּסְאוֹת רֵיקִים – מִתְקַפְּלִים וְלֹא נוֹחִים – מִמִּישֶׁהוּ שֶׁיָּשַׁב שָׁם וּבְאַפְלוּלִית קָרָא כְּתַב עֵת; אֶת כְּתַב הָעֵת שֶׁלִּכְבוֹדוֹ, אוֹ לְיֶתֶר דִּיּוּק לְרֶגֶל מוֹתוֹ, נֶעֱרַךְ הָעֶרֶב.
"הֵבַנְתִּי. הוּא קָרָא סִיפּוּר שֶׁלְּךָ."
"לֹא. וְהוּא גַּם לֹא פָּנָה אֵלַי. אֲנִי פָּנִיתִי אֵלָיו."
"הִתְחַלְתָּ אִיתּוֹ!"
"תֵּירָגַע. הוּא הָיָה אָדָם זָקֵן –"
"בֶּטַח זָקֵן בְּגִילִי..."
"זָקֵן לֹא בְּגִילְךָ," הִיא חִייְּכָה, אֲבָל יָדְעָה שֶׁאֵין דַּי בְּכָךְ. בָּאַחֲרוֹנָה נַעֲשָׂה פַּעַר הַגִּילִים בֵּינֵיהֶם לְנוֹשֵׂא רָגִישׁ. "הַיי," הִיא הִזְדַּקְּפָה, נָטְתָה מֵעַל הַכְּבִיסָה וְהִדְבִּיקָה לוֹ עַל שְׂפָתָיו נְשִׁיקָה מְרַפְרֶפֶת. כְּמוֹ לְהָבִיא פְּרָחִים אַחֲרֵי בְּגִידָה, הִיכָּה בָּהּ הַדִּימּוּי. הִיא נִיתְּקָה מִמֶּנּוּ.
"בֶּן כַּמָּה?"
"לֹא יוֹדַעַת. מְרוּפָּט כָּזֶה. הִזְכִּיר לִי אֶת דָּוִד אֲבִידָן."
"אָז פָּצַחְתָּ בְּשִׂיחָה עִם דָּוִד אֲבִידָן..."
"לָמָּה לֹא? זֶה הָיָה שְׁלַב הַמִּינַגְלִינְג שֶׁל הָעֶרֶב."
"אֲבָל אַתְּ מְתַעֶבֶת מִינְגְּלִינְג!"
"נָכוֹן. וּבְדִיּוּק בִּגְלַל זֶה הִתְיַישַּׁבְתִּי וְלֹא הִסְתּוֹבַבְתִּי  לְחַפֵּשׂ לְעַצְמִי מְבוּכוֹת."
"עַל מָה הָיָה לָכֶם לְדַבֵּר?"
"עַל הָרְאִיָּיה שֶׁלּוֹ. עַל הַיְּכוֹלֶת שֶׁלּוֹ לִקְרוֹא בָּאֲפֵלָה."
"בֶּטַח עָשָׂה אֶת עַצְמוֹ. הִמְתִּין לְאַחַת כָּמוֹךְ שֶׁתִּיפּוֹל בַּפַּח."
"אַתָּה מוּכָן לְהַפְסִיק לַחֲשׁוֹד בּוֹ וְלָתֵת לִי לְסַפֵּר."
"אֲבָל אָמַרְתָּ שֶׁגֶּבֶר זָר – "
"לֹא הוּא."

*

"לֹא הוּא? לֹא הוּא! הָרַגְתָּ אוֹתִי עַכְשָׁיו! אָז לָמָּה אַתְּ מְסַפֶּרֶת לִי עָלָיו?"
כְּדֵי שֶׁיָּבִין בְּאֵיזֶה אֲנָשִׁים מְדוּבָּר וּבְאֵיזוֹ אֲוִוירָה. שֶׁיָּבִין שֶׁעִם הָאִישׁ הַזֶּה, הָאָדָם-זָקֵן-הַזֶּה-מָה-יֵשׁ-לוֹ-בְּחַיָּיו, אֵפִי – זֶה הָיָה כְּמוֹ שִׂיחָה בְּתוֹר בְּקוּפַּת חוֹלִים.
"הוּא סִיפֵּר לִי שֶׁעָבַר נִיתּוּחַ לֶיְיזֶר. כְּמוֹ שֶׁלְּךָ יֵשׁ אֶת הַדִּיבּוּרִים עִם הָעוּבְדּוֹת שֶׁל 'וִיקְטוֹרִי' שֶׁמִּסְתַּחְבְּקוֹת אִיתְּךָ. הַהִיא מֵהַגְּבִינוֹת שֶׁחוֹלֶה עָלֶיךָ. מָה הַהֶבְדֵּל?"
"שְׁנֵי עִבְרִי הַדֶּלְפֵּק?"
"שְׁלוֹשָׁה כִּסְאוֹת זֶה לֹא מְרוּוָּח בָּטוּחַ?"
הָאֱמֶת, הִתְוַודְּתָה, כַּעֲבוֹר כַּמָּה דַּקּוֹת, כְּשֶׁהַשִּׂיחָה קָלְחָה, הִיא צִמְצְמָה אֶת הַמֶּרְחָק לִכְדֵי כִּסֵּא.
"יוֹפִי! אַתְּ לֹא קוֹלֶטֶת מָה אַתְּ מְשַׁדֶּרֶת? אִשָּׁה מִתְקָרֶבֶת לַגֶּבֶר."
"לֹא. אֲנִי מְסָרֶבֶת לִרְאוֹת אֶת זֶה כָּכָה. לֹא כָּל דָּבָר זֶה גֶּבֶר-אִשָּׁה. יֵשׁ נְסִיבּוֹת. הָיָה רַעַשׁ. לַבֶּנְאָדָם יֵשׁ בְּעָיַית שְׁמִיעָה, הַפְרָעַת קֶשֶׁב שֶׁלֹּא אוּבְחֲנָה בַּזְּמַן – "
 "הַרְבֵּה דְּבָרִים הוּא הִסְפִּיק לְסַפֵּר לְךָ. מָה אַתְּ סִיפַּרְתָּ לוֹ?"
"כִּמְעַט כְּלוּם. הִקְשַׁבְתִּי."
"אַתְּ נֶפֶשׁ טוֹבָה."
"הוּא הָיָה זָקוּק לְזֶה. הוּא אִישׁ חָבִיב, בּוֹדֵד, גָּרוּשׁ. הַשִּׂיחָה לֹא הָיְיתָה בִּלְתִּי מְעַנְיֶינֶת. כְּשֶׁאֲנָשִׁים מְסַפְּרִים עַל עַצְמָם זֶה תָּמִיד מְעַנְיֵין. כִּמְעַט תָּמִיד, אוֹקֵי, אִם לֹא נוֹפְלִים עַל טַרְחָנִים."
"סַבַּבָּה. מַכִּירִים אֶת הַנְּטִיָּיה שֶׁלְּךָ לְהִיתָּקַע עִם מִישֶׁהוּ בְּשִׂיחָה –"
"כָּכָה אַתָּה רוֹאֶה אֶת זֶה."
"כֵּן. אֲנִי מַעֲדִיף לְדַבֵּר עִם הַרְבֵּה אֲנָשִׁים. יוֹתֵר מִגְווֹן."
"אוֹקֵי," הִיא אָמְרָה וּנְשָׁמָה עָמוֹק. לִגְלוֹשׁ עַכְשָׁיו לִמְרִיבָה דִּיאָלֶקְטִית עַל אֵיזוֹ סוּגְיָיה כְּלָלִית יִהְיֶה כְּמוֹ לְהִתְמַלֵּא בְּלֶחֶם הַבַּיִת כְּשֶׁהַמָּנָה הָעִיקָּרִית בְּדֶרֶךְ. תַּחַת זֹאת, וְאַגַּב שִׁינּוּי טוֹן, הִיא סִיפְּקָה מִינֵי-וִידּוּי וְתָלְתָה אֶת נְטִיָּיתָהּ לְהַעֲדִיף שִׂיחַת יָחִיד בְּחוֹסֶר בִּיטְחוֹנָהּ, בִּתְחוּשַׁת הַשְּׁקִיפוּת וְאִי הַמַּמָּשׁוּת שֶׁפּוֹקֶדֶת אוֹתָהּ לֹא פַּעַם בְּאֵירוּעִים קוֹקְטַיְילִיִּים שֶׁכָּאֵלֶּה.
"הִרְגַּשְׁתִּי בִּלְתִּי נִרְאֵית."
"אַתְּ בִּלְתִּי נִרְאֵית?!"
"כָּךְ הִרְגַּשְׁתִּי. הַרְבֵּה פְּעָמִים אֲנִי מַרְגִּישָׁה – "
"וְאָז הוֹפִיעַ הַגֶּבֶר הַשֵּׁנִי?"
"הֶחָבֵר שֶׁלּוֹ, כֵּן."
"וּמֶה הָיָה שְׁמוֹ, מְנַשֶּׁה?"
"רָמִי, וְאוּלַי רָפִי?"
הִיא לֹא הָיְיתָה בְּטוּחָה. רָמִי, רָפִי, מַשֶּׁהוּ כָּזֶה. אֵפִי דִּיבֵּר בְּשֶׁקֶט. וְהָיָה רַעַשׁ. מוּזִיקָה. הַתָּכְנִית חֲצִי הִתְחִילָה, כָּךְ שֶׁזֶּה לֹא הָיָה הַזְּמַן לְדִיבּוּרִים. אֲבָל אֵפִי קְצָת הִשְׁוִויץ בָּהּ. אָמַר לְרָמִי-רָפִי בּוֹא תַּכִּיר אֶת הַסּוֹפֶרֶת –
"אַתְּ רוֹצֶה לוֹמַר שֶׁהֵם הִכִּירוּ אֶת שִׁמְךָ?"
"לִפְנֵי רֶגַע הִתְפַּלֵּאתָ שֶׁאֲנִי מַרְגִּישָׁה בִּלְתִּי נִרְאֵית. כֵּן, הֵם הִכִּירוּ. וְרָפִי-רָמִי, כְּשֶׁהוּא לָחַץ לִי אֶת הַיָּד, דָּבָר רִאשׁוֹן שֶׁהוּא אָמַר הָיָה: אֲנִי נִרְגָּשׁ לִלְחוֹץ יָד כּוֹתֶבֶת. זֶה קְצָת הִצְחִיק אוֹתִי, כְּאִילּוּ שֶׁהַיָּד הִיא אֵיזוֹ אִישִׁיּוֹת."
"חַנְפָן. וּמָה הַדָּבָר הַשֵּׁנִי שֶׁאָמַר?"
"שֶׁהַיָּד הַזֹּאת קְפוּאָה."

*

אוּלַי מִזֶּה הָיָה עָלֶיהָ לְהַתְחִיל. הַיָּד שֶׁלָּהּ הָיְיתָה קְפוּאָה וְרִמְפֵּי שֶׁבַּשָּׁלָב הַהוּא הָיָה סְתָם מִישֶׁהוּ שֶׁלּוֹחֵץ לָךְ אֶת הַיָּד, צִייֵּן שֶׁהִיא קְפוּאָה וְשֶׁאִם הִיא תַּרְשֶׁה לוֹ הוּא יְחַמֵּם אוֹתָהּ.
"וְהִסְכַּמְתָּ? אֲנִי לֹא מַאֲמִין!"
"הִיא הָיְיתָה מַמָּשׁ קְפוּאָה. הִרְגַּשְׁתִּי שֶׁהוּא מַפְשִׁיר אוֹתָהּ. שֶׁהוּא גּוּף חִימּוּם. מַכְשִׁיר."
"בַּת כַּמָּה אַתְּ?"

*

הָעוּבְדּוֹת. הִיא הֵבִינָה אֶת זֶה. הָעוּבְדּוֹת סִיפְּרוּ סִיפּוּר חַד מַשְׁמָעִי. אֲבָל בַּחֲווֹיָה הַפְּנִימִית שֶׁלָּהּ, וּבְכָךְ הִתְאַמְּצָה לְשַׁכְנֵעַ אוֹתוֹ, לֹא הָיָה שׁוּם דָּבָר מִינִי. שׁוּם דָּבָר. בַּת כַּמָּה הִיא? אַדְּרַבָּה! הִיא אִשָּׁה בַּת אַרְבָּעִים וְתֵשַׁע –
"לֹא פָאקִינְג שֵׁשׁ-עֶשְׂרֵה, פָאקִינְג אַרְבָּעִים וְתֵשַׁע!  וְהוּא כּוּלָּהּ גֶּבֶר מְבוּגָּר, אָדִיב – "
"מַמָּשׁ..."
וּמִלְּבַד זֹאת, בְּדִיּוּק בִּזְמַן הַהִתְרַחֲשׁוּת הַזּוֹ, לְחִיצַת הַיָּד הַמִּתְמַשֶּׁכֶת, הַתָּכְנִית הִתְחִילָה, וְאֵיזֶה בַּחוּרוֹן עָלָה עַל הַבָּמָה לִקְרוֹא –
"גֵיי, תָּנוּחַ דַּעְתְּךָ."
"וְאֶת הַיָּד שָׁכַחְתָּ אֵצֶל הֶחָבֵר."
"מַשֶּׁהוּ כָּזֶה."
"הוּא יָשַׁב עַל יָדְךָ?"
"הֶחָבֵר?"
"אֶלָּא מִי?"
כֵּן, בְּרֶוַוח-כִּסֵּא שֶׁהוֹתִירָה בֵּינָהּ לְבֵין דָּוִד אֲבִידָן, שֶׁכָּבַשׁ אֶת הַמָּקוֹם בַּהֲנָחַת מְעִיל. וְכָךְ הֶחָבֵר הִתְיַישֵּׁב בַּמָּקוֹם הַשָּׁמוּר וְדָוִד אֲבִידָן הוּרְחַק. עוּבְדָּה זוֹ נִקְלְטָה אֶצְלָהּ בְּאִיחוּר וְעוֹרְרָה בָּהּ צַעַר וְרֶגֶשׁ אַשְׁמָה כְּלַפֵּי דָּוִד אֲבִידָן.
"וְאָז?"
"עָבְרוּ עוֹד כַּמָּה שְׁנִיּוֹת אֲרוּכּוֹת, וְאוּלַי חֲצִי דַּקָּה, אוֹ יוֹתֵר –"
יוֹתֵר?!"
"אֵין לִי מוּשָּׂג. הִקְשַׁבְתִּי לִבְחוֹר עַל הַבָּמָה."
"אֵין לְךָ מוּשָּׂג כַּמָּה זְמַן הַיָּד שֶׁלְּךָ הָיְתָה בְּתוֹךְ כַּף יָד שֶׁל זָר? בְּעֵרֶךְ?"
"אֵין לִי אוּמְדָּן. אֲנִי יוֹדַעַת. זֶה נִשְׁמָע לֹא הֶגְיוֹנִי."
לֹא הֶגְיוֹנִי? הַדְּמוּת הַזֹּאת, הִיא, לֹא מְצַיֶּיתֶת לְנוֹרְמוֹת פְּסִיכוֹלוֹגִיּוֹת. אֲנָשִׁים לֹא מִתְנַהֲגִים כָּךְ בַּמְּצִיאוּת. זֶה לֹא אָמִין. אֲבָל עוּבְדָּה. כָּךְ בְּדִיּוּק זֶה קָרָה.
"אוֹקֵי...אֲבָל... מָתַי נִזְכֶּרֶת שֶׁיֵּשׁ לְךָ יָד?"
"נִזְכַּרְתִּי. פִּתְאוֹם הָאֲסִימוֹן נָפַל. שֶׁעָבַר זְמַן, שֶׁזֶּה... לֹא תַּקִּין –"
"וּפָשׁוּט נִיתֶּקֶת מִמֶּנּוּ?"
"כֵּן. זֶה הָיָה מֵבִיךְ. נִיעַרְתִּי אוֹתוֹ מֵעָלַי, בַּעֲדִינוּת, שֶׁלֹּא יִיפָּגַע וְאָמַרְתִּי 'זֶה מַסְפִּיק. הַפְּשָׁרָתִי. תּוֹדָה'"
"הַשֶּׁבַח לָאֵל!"
"רַק עַכְשָׁיו אֲנִי קוֹלֶטֶת שֶׁהַיָּד שֶׁלִּי שִׁימְּשָׁה כְּסִינֶקְדּוֹכָה –"
"אַתְּ הוֹנִיתָ אוֹתוֹ."
"הֵבַנְתִּי."
"הוּא עָזַב אוֹתְךָ בִּמְנוּחָה?"
"לֹא."

*

הוּא לֹא נָגַע בָּהּ. הַפָּעִיל מַאֲמַצִּים דִּיפְּלוֹמָטִיִּים. זָרַק מִשְׁפָּטִים. קִיוּוֹה לִתְגוּבָה. הִיא שָׁתְקָה. הִמְתִּינָה קְשׁוּיָה לְתוֹם הָעֶרֶב. אָמְרָה: סְלִיחָה, אֲנִי מוּכְרָחָה לִבְרוֹחַ.
"וְאַשְׁכָּרָה בָּרַחְתִּי."

*

"אַתָּה מֵבִין אוֹתִי, נָכוֹן? אַתָּה מַאֲמִין לִי שֶׁלֹּא הִרְגַּשְׁתִּי כְּלוּם? בַּהַתְחָלָה כְּלוּם וְאַחַר כָּךְ גּוֹעַל. וְאוּלַי זֶה גּוֹעַל מֵעַצְמִי שֶׁנָּתַתִּי לְדַבֵּר כָּזֶה לִקְרוֹת."
"אֲנִי מַאֲמִין לָךְ שֶׁאַתְּ מַאֲמִינָה בָּזֶה."
"אֲנִי מַבְטִיחָה לְךָ שֶׁלֹּא הָיָה בּוֹ שׁוּם דָּבָר מוֹשֵׁךְ."
"הָעוּבְדָּה הִיא שֶׁהָיָה לְךָ נָעִים בַּיָּד שֶׁלּוֹ."
עִם הָעוּבְדָּה הַזּוֹ הִיא לֹא יָכְלָה לְהִתְוַוכֵּחַ.




https://www.shortstoryproject.com/he/story/%d7%99%d7%93-%d7%9b%d7%95%d7%aa%d7%91%d7%aa/
#הוּמוֹרִיסְטִי#הִרְהוּרִים#יְחָסִים#יִשְׂרְאֵלִי#כְּתִיבָה#מִינִיּוּת#נָשִׁים