לִפְנֵי שֶׁמָּלְאוּ לְאֶלְיָקוּם שֶׁבַע שָׁנִים מָצָא לוֹ בַּת זוּג כִּלְבָבוֹ וְנִשְׁבַּע בְּלִבּוֹ לָשֵׂאת אוֹתָהּ לְאִישָּׁה. הִיא הָיְתָה עֲגַלְגַּלָּה מִכָּל צַד, וַאֲפִילּוּ חוֹטְמָהּ הָיָה עֲגַלְגַּל וְלֹא פָּרַץ יֶתֶר עַל הַמִּידָּה מִתּוֹךְ פָּנֶיהָ. יָפֶה הָיְתָה יוֹתֵר מִכָּל אִישָּׁה שֶׁרָאָה מִיָּמָיו, וְהָעוּבְדָּה שֶׁצָּלְעָה עַל יְרֵכָהּ רַק הוֹסִיפָה לָהּ נוֹפֶךְ שֶׁל רוֹךְ וְנָטְעָה בְּלִבּוֹ מַחֲשָׁבוֹת שׁוֹנוֹת מִתְּחוּמֵי הָאַבִּירוּת לְמִינֶיהָ.
הִיא בָּאָה לְבֵית הַסֵּפֶר לְהַחֲלִיף זְמַנִּית אֶת הַמּוֹרָה שֶׁחָלְתָה; וּמֵאַחַר שֶׁלֹּא הָיְתָה מוּסְמֶכֶת לְהוֹרָאָה הֶעֱסִיקָה אֶת הַיְּלָדִים בַּסִּיפּוּרִים שֶׁקָּרְאָה בְּאוֹזְנֵיהֶם מִתּוֹךְ סֵפֶר קָטָן, עַב כֶּרֶס, עֲגַלְגַּל כְּמוֹתָהּ. קוֹלָהּ הָיָה חַם, נָמוּךְ וּמְלַחֵשׁ, וִילָדִים רַבִּים נִרְדְּמוּ עַל סַפְסְלֵיהֶם. אֶלְיָקוּם הָיָה נוֹתַר אִיתָּהּ לְבַדּוֹ בַּחֶדֶר, אֵינוֹ מֵסִיר עֵינָיו מִמֶּנָּה; וּבַהֲצִיצָהּ מִפַּעַם לְפַעַם בַּחֲבוּרָה הַנִּרְדֶּמֶת, חָשָׁה אֶת מַבָּטוֹ כְּמִין לִקְלוּק שֶׁל כְּלַבְלַב נִרְגָּשׁ עַל לְחַיֶּיהָ וְהָיְתָה נֶחְפֶּזֶת לְהַשְׁפִּיל עֵינֶיהָ אֶל הַסֵּפֶר. מַבָּטוֹ הַלּוֹהֵט וְהַמְּטוֹרָף בְּמִקְצָת הֶעֱלָה סוֹמֶק קַל בָּעוֹר פָּנֶיהָ, שֶׁהָיָה חִיוֵּור, וּכְמוֹ אַבְקַת קֶמַח זְרוּיָה עָלָיו. אָז יְפַתֶּה בְּעֵינָיו שִׁבְעָתַיִים.
כַּמָּה יְלָדִים, שֶׁגָּרוּ בִּרְחוֹב יוֹנָה הַנָּבִיא, הַסָּמוּךְ לְבֵית הַסֵּפֶר, גִּילּוּ עַד מְהֵרָה שֶׁהַמַּחֲלִיפָה הָיְתָה, בְּעֶצֶם, רַק תּוֹפֶרֶת שֶׁהִתְגּוֹרְרָה לְבַדָּהּ בַּבַּיִת בֶּן חֶדֶר עַל שְׂפַת הַיָּם. גִּילּוּי זֶה הֵבִיא בְּעִקְבוֹתָיו כַּמָּה צִיּוּרִים וּכְתוּבוֹת עַל הַלּוּחַ שֶׁבַּכִּיתָּה. הַתּוֹפֶרֶת פָּרְצָה בִּבְכִי, קָמָה וְיָצְאָה אֶת הַחֶדֶר צוֹלַעַת יוֹתֵר מִתָּמִיד; וּבְעוֹד הַיְּלָדִים מְרִיעִים וְרוֹקְעִים בְּרַגְלֵיהֶם לְרֶגֶל הַנִּצָּחוֹן, הִתְאַמֵּץ אֶלְיָקוּם שֶׁלֹּא לְהַנִּיחַ לְדִמְעוֹתָיו לִפְרוֹץ, וּמִתּוֹךְ תְּחוּשַׁת אֵימָה פֶּן יִתְגַּלֶּה סוֹדוֹ נִיסָּה לַעֲטוֹת אֲרֶשֶׁת שֶׁל אֲדִישׁוּת וּפִיזּוּר הַדַּעַת. בַּפַּעַם הָרִאשׁוֹנָה טָעַם טַעְמָהּ שֶׁל בְּגִידָה וּבִיקֵּשׁ אֶת נַפְשׁוֹ לָמוּת. הַטַּעַם שֶׁל הֱיוֹת נִבְגַּד הָיָה יָדוּעַ לוֹ לְמַדַּי, אֶלָּא שֶׁעַתָּה גִּילָּה כִּי הַבּוֹגֵד סוֹבֵל וּמִתְיַיסֵּר יוֹתֵר.
הַתּוֹפֶרֶת לֹא שֶׁבָּהּ עוֹד אֶל בֵּית הַסֵּפֶר. שָׁנִים אֲחָדוֹת חָלְפוּ בְּטֶרֶם יַעַקְרוּ הוֹרָיו לִשְׁכוּנָה אַחֶרֶת וְהוּא – לְבֵית סֵפֶר אַחֵר.
וְכָאן תְּחִילָּתוֹ שֶׁל הַסִּיפּוּר – סִיפּוּר פְּגִישָׁתוֹ הַשְּׁנִיָּה שֶׁל אֶלְיָקוּם עִם כַּלָּתוֹ.
בִּהְיוֹתוֹ כְּבֶן שְׁתֵּים-עֶשְׂרֵה וְהוּא עֲדַיִין קְטַן קוֹמָה וּמִשְׁמֵשׁ טֶרֶף נוֹחַ לְתַעֲלוּלֵי הַיְּלָדִים – שֶׁנֶּהֱנוּ לִבְעוֹט בְּעַכּוּזוֹ מִפְּנֵי שֶׁלֹּא נִשְׁקְפָה מִבְּעָלָיו שׁוּם סַכָּנַת תַּגְמוּל – הִתְמָרֵד גּוּפוֹ עַל רוּחוֹ הָעַנְוְותָנִית וְהֵחֵל פּוֹרֵץ וְגָדֵל לְכָל צַד. הַכְּתֵפַיִים רָחְבּוֹ לְפֶתַע, הַזְּרוֹעוֹת נִתְעַבּוּ וְנִתְאָרְכוּ וְהָרַגְלַיִים דָּחֲקוּ וְהֶעֱלוּ אֶת קוֹמָתוֹ, עַד שֶׁבֶּהֱיוֹתוֹ קָרוֹב לְגִיל בַּר מִצְוָוה נִרְאֶה כְּבָחוּר בֶּן שְׁבַע-עֶשְׂרֵה, גָּבוֹהַּ אֲפִילּוּ מִן הַנְּעָרִים שֶׁעָמְדוּ לְסַיֵּים אוֹתָהּ שָׁנָה אֶת חוֹק לִימּוּדֵיהֶם בְּגִימְנַסְיָה "הֶרְצְלִיָּה".
כְּתוֹצָאָה מִתּוֹפַעַת טֶבַע שֶׁכָּזֹאת חָלוּ שִׁינּוּיִים אֲחָדִים בְּחַיָּיו. בְּנֵי גִּילוֹ הֵחֵלּוּ נוֹהֲגִים בּוֹ זְהִירוּת יְתֵרָה, וְאוֹתָם נְעָרִים שֶׁהִפְלִיאוּ מַכּוֹתֵיהֶם לִפְנֵי פָּחוֹת מִשָּׁנָה שָׁקְדוּ עַתָּה לְהַשְׁכִּיחַ אֶת פִּשְׁעֵיהֶם בְּגִינּוּנֵי יְדִידוּת מוּפְרָזִים, שֶׁהֶעֱצִיבוּ אֶת רוּחוֹ. נְעָרוֹת אֲחָדוֹת, מִן הַכִּיתּוֹת הַגְּבוֹהוֹת יוֹתֵר, רָמְזוּ רְמָזִים שֶׁאֶלְיָקוּם הַמּוּפְתָּע וְהַבִּלְתִּי מוּכָן סֵירֵב לְפַעְנָחָם. אֲבָל יְדִידוּת שֶׁל מַמָּשׁ לֹא הוּצְּעָה לוֹ, וְהוּא נוֹכֵחַ לָדַעַת כִּי הָאֵימָה שֶׁהוּא מֵטִיל עַתָּה עַל בְּנֵי גִּילוֹ, יַחַד עִם הַחִיבָּה הַמְּגוּשֶּׁמֶת שֶׁהִצִּיעוּ נְעָרוֹת מְגוּדָּלוֹת שָׁדַיִים וּמֵחוּצְפוֹת מַבָּט, גְּרוּעִים מִן הַמַּצָּב שֶׁבּוֹ הָיָה שָׁרוּי לִפְנֵי כֵן, בֶּהֱיוֹתוֹ מַטָּרָה לְתַעֲלוּלִים, אֲבָל מַטָּרָה בַּעֲלַת מַצְפּוּן שֶׁקֶט, כְּשֶׁכָּל הַצֶּדֶק, הַיּוֹשֶׁר וְהַהֲגִינוּת הָיוּ לְצִדּוֹ. יְדִיעוֹתָיו בְּסִיפּוּרֵי מַעֲשִׂיּוֹת הִסְפִּיקוּ לוֹ כְּדֵי שֶׁיַּשְׁוֶוה עַצְמוֹ לַבַּרְוָוזוֹן הַמְּכוֹעָר, שֶׁנַּעֲשָׂה בַּרְבּוּר יְפֵהפֶה בִּן לַיְלָה; אֶלָּא שֶׁבְּצַעַר רַב הִסִּיק, כִּי בְּנִיגּוּד לַמְּצוּפֶּה אֵין הַכֹּל מִתְאַהֲבִים בְּבַרְבּוּר, אַף לֹא קָדִים לְפָנָיו, גַּם לֹא מְבַקְּשִׁים אֶת סְלִיחָתוֹ. אוּלַי בַּחוּץ לָאָרֶץ נוֹהֲגִים כָּךְ, אֲבָל לֹא אֶצְלֵנוּ.
אַף עַל פִּי כֵּן הָיָה אִישׁ אֶחָד וְיָחִיד בְּכָל הַגִּימְנַסְיָה כּוּלָּהּ שֶׁנָּתַן אֶת דַּעְתּוֹ עַל הַיִּתְרוֹנוֹת הָאֲמִיתִּיִּים הַנּוֹבְעִים מִן הַמַּהְפָּךְ שֶׁנִּתְחוֹלֵל בְּגוּפוֹ שֶׁל אֶלְיָקוּם; הֲלֹא הוּא הַמּוֹרֶה לְהִתְעַמְּלוּת. אֶלְיָקוּם לֹא הִצְטַיֵּין, חָלִילָה, בְּאַף אֶחָד מִן הַמִּקְצוֹעוֹת הָאַתְלֵטִיִּים; אֶלָּא שֶׁעֶצֶם הֱיוֹתוֹ בִּקְבוּצַת הַגִּיל שֶׁבֵּין שְׁתֵּים-עֶשְׂרֵה לְאַרְבַּע-עֶשְׂרֵה עָשְׂתָה אוֹתוֹ מְנַצֵּחַ בְּכוֹחַ בְּכַמָּה תַּחֲרוּיוֹת. לְגַבֵּי אוֹתוֹ גִּיל הָיוּ רַגְלָיו אֲרוּכּוֹת לְהַפְלִיא וּמוּבְטָח לוֹ שֶׁיַּגִּיעַ רִאשׁוֹן בְּרִיצַת מָאתַיִים מֶטְרִים. וְהוּא הַדִּין בַּהֲדִיפַת כַּדּוּר בַּרְזֶל, בִּזְרִיקַת דִּיסְקוּס וּבַהֲטָלַת כִּידוֹן. כְּתֵפָיו הַמּוּצָקוֹת וּזְרוֹעוֹתָיו הַשְּׁרִירִיּוֹת יַבְטִיחוּ אֶת הַנִּצָּחוֹן אֲפִילּוּ בְּלִי אִימּוּנִים מְרוּבִּים. הַמּוֹרֶה לְהִתְעַמְּלוּת שֵׁשׁ עַל הַמְּצִיאָה וְיַעַד אֶת אֶלְיָקוּם כִּנְצִיגָהּ שֶׁל הַכִּיתָּה בְּאוֹתָם אַרְבָּעָה עֲנָפִים אוֹלִימְפִּיִּים.
הַמַּכַּבִּיָּה לְנוֹעַר אֲמוּרָה הָיְתָה לְהֵיעָרֵךְ בָּאָבִיב, וְעַד אָז נוֹתְרוּ כְּחוֹדְשַׁיִים, בָּהֶם גָּדַל אֶלְיָקוּם וְהָרָקִיעַ לְמַדְרֵגַת מֶלֶךְ הַכִּיתָּה. אַרְבָּעִים נְעָרִים וּנְעָרוֹת הָיוּ יוֹשְׁבִים בְּטֵלִים בְּשִׁיעוּרֵי הַהִתְעַמְּלוּת, בַּחֲצִי גּוֹרֶן עֲגוּלָּה, מִתְבּוֹנְנִים בַּכִּרְכּוּרִים שֶׁהָיָה הַמּוֹרֶה לְהִתְעַמְּלוּת מִכִּרְכָּר סְבִיב אֶלְיָקוּם, לְהַכְשִׁירוֹ לִמְשִׂימָתוֹ הַנַּעֲלֶה. נְעָרִים וּנְעָרוֹת מִכִּיתּוֹת אֲחֵרוֹת, שֶׁנִּתְמַזֵּל מַזָּלָם לְהִיזָּרֵק מִן הַשִּׁיעוּרִים, הָיוּ מִצְטָרְפִים לְמַעְגַּל הַמַּעֲרִיצִים וּמוֹלִיכִים אֶת שָׁמַע תּוֹקְפּוֹ וּגְבוּרָתוֹ אֶל שְׁאָר כִּיתּוֹת הַגִּימְנַסְיָה. בְּסוֹפוֹ שֶׁל דָּבָר נִתְפַּתָּה אֶלְיָקוּם לִרְאוֹת עַצְמוֹ כְּמִין מֶלֶךְ, אִם גַּם לֹא מִלֵּידָה.
עַד שֶׁהִגִּיעַ וּבָא הָעֶרֶב שֶׁלִּפְנֵי יוֹם הַמַּכַּבִּיָּה ­לְנוֹעַר.
בְּאוֹתוֹ עֶרֶב אָמוּר הָיָה אֶלְיָקוּם לִשְׁכַּב בְּמִיטָּתוֹ בְּשָׁעָה מוּקְדֶּמֶת מִן הָרָגִיל, כְּמִנְהַג הָאַתְלֵטִים; אֶלָּא שֶׁלִּפְנֵי כֵן שָׁב וְעָרַךְ לְצַד הַמִּיטָּה אֶת אֲבִיזְרֵי הַנִּצָּחוֹן: נַעֲלֵי עוֹר קַלּוֹת, שֶׁסּוּלְיוֹתֵיהֶן מְמוּסְמָרוֹת; גּוּפִיָּה צְחוֹרָה כְּשֶׁלֶג, שָׁאַל חֲזִיתָהּ נִתְפַּר סֵמֶל הַגִּימְנַסְיָה עַל שְׁלוֹשׁ אוֹתִיּוֹתָיו הַכְּחוּלּוֹת: ג.ע.ה.; דְּהַיְינוּ, "גִּמְנַסְיָה עִבְרִית הֶרְצְלִיָּה"; וְכֵן מִכְנְסֵי הַהִתְעַמְּלוּת הַתְּפוּרִים בַּד לָבָן, מְעוּמְלָן לְתִפְאֶרֶת, כְּשֶׁלִּשְׁנֵי צִדֵּי הַיְּרֵכַיִים תְּפוּרִים פַּסִּים כְּחוּלִּים, בְּרוֹחַב אַרְבָּעָה סֶנְטִימֶטְרִים, הַלֹּא הֵם צִבְעֵי הַדֶּגֶל הַלְּאוּמִּי.
בְּאוֹתָהּ שָׁעָה עָלְתָה מַחְשָׁבָה נָאָה בְּדַעְתּוֹ שֶׁל אֶלְיָקוּם לִמְדּוֹד אֶת הַמִּכְנָסַיִים; לִבּוֹ נִיבֵּא לוֹ. הַמִּכְנָסַיִים הַלָּלוּ, מִן הַשָּׁנָה שֶׁעָבְרָה, הָיוּ עַתָּה קְטַנִּים מִמִּידָּתוֹ. וְהַשָּׁעָה שֶׁבַע וָחֵצִי בָּעֶרֶב, הַחֲנוּיוֹת סְגוּרוֹת, הָעוֹלָם עוֹיֵן וְהָאֲדִישׁוּת – כָּרָגִיל – נוֹרָאָה. אִמּוֹ, לְמָשָׁל, סְבוּרָה לְתוּמָּהּ שֶׁאֶפְשָׁר לְהוֹפִיעַ בַּמַּכַּבִּיָּה גַּם בְּמִכְנְסֵי בֵּית הַסֵּפֶר הָרְגִילִים. אָבִיו סָבוּר שֶׁבֶּגֶד יָם יַסְפִּיק לְצוֹרְכֵי הַתַּחֲרוּת. לַשָּׁכֵן – צַלָּם בַּעַל סְטוּדְיוֹ – יֵשׁ בֶּן בּוֹגֵר וְלָבָן יֵשׁ מִכְנְסֵי הִתְעַמְּלוּת, אֶלָּא שֶׁהֵם כְּחוּלִּים עִם פַּסִּים אֲדוּמִּים, מִפְּנֵי שֶׁהוּא מִתְעַמֵּל בְּ"הַפּוֹעֵל", אוֹיְבוֹ הַמּוּשְׁבָּע שֶׁל "מַכַּבִּי".
אֶלְיָקוּם עוֹשֶׂה מַאֲמָץ נוֹאָשׁ וְאַחֲרוֹן: הוּא מוֹתֵחַ אֶת מִכְנְסֵי הַהִתְעַמְּלוּת שֶׁלּוֹ עַל יְרֵכָיו וְהֵם מִתְפּוֹצְצִים בִּתְפָרִים, הֵן מִן הַצַּד וְהֵן בָּאֶמְצַע, בִּמְחִילָה.
אָבִיו כּוֹעֵס; בְּנוֹ שֶׁל הַשָּׁכֵן שָׂמֵחַ לְאֵיד, וְרַק אִמָּא – כְּמוֹ בְּסִיפּוּרֵי הַמַּעֲשִׂיּוֹת – נֶחֱלֶצֶת לְהוֹשִׁיעַ אֶת בְּנָהּ. הִיא מוֹצֵאת חוּט בְּאַחַת הַמְּגֵירוֹת, מוֹדֶדֶת בּוֹ אֶת הֶיקֵּף הַמָּתְנַיִים שֶׁל אֶלְיָקוּם, וְחוֹתֶכֶת. מוֹדֶדֶת אֶת הֶיקֵּף הַיְּרֵכַיִים, וְחוֹתֶכֶת. מוֹדֶדֶת אֶת הָאוֹרֶךְ שֶׁמֶן הַמָּתְנַיִים וְעַד עֶשְׂרִים סֶנְטִימֶטְרִים לְמַעְלָה מִן הַבִּרְכַּיִים, וְחוֹתֶכֶת. וְכָךְ כְּשֶׁבְּיָדָהּ כַּמָּה חוּטִים, הִיא מִצְוָוה עַל אֶלְיָקוּם לִשְׁכַּב בְּמִיטָּתוֹ וּמַבְטִיחָה לוֹ כִּי עוֹד הַלַּיְלָה יִהְיוּ הַמִּכְנָסַיִים מוּכָנִים. וְהִיא יוֹצֵאת מִן הַבַּיִת.
אֶלְיָקוּם מְנַסֶּה לְהֵירָדֵם. הוּא סוֹמֵךְ עַל רְצוֹנָהּ הַטּוֹב שֶׁל אִמּוֹ, אֲבָל אֵין הוּא בָּטוּחַ שֶׁאָמְנָם תִּמְצָא בִּשְׁעַת לַיְלָה בַּעַל מְלָאכָה שֶׁיִּהְיֶה מוּכָן לְהֵירָתֵם לַמְּשִׂימָה. אוּלַי כְּדַאי לְחַכּוֹת עַד שֶׁאַבָּא יֵירָדֵם, וְאָז לָקוּם מִן הַמִּיטָּה וְלָלֶכֶת לְבֵיתוֹ שֶׁל הַמּוֹרֶה לְהִתְעַמְּלוּת. בְּסוֹפוֹ שֶׁל דָּבָר הוּא הָאִישׁ הַמְּעוּנְיָין בְּנִצָּחוֹן; שֶׁהֲרֵי אֶלְיָקוּם כְּלָל לֹא בִּיקֵּשׁ לְעַצְמוֹ כָּבוֹד וּתְהִילַּת אַתְלֵטִים. שֶׁיִּדְאַג הַמּוֹרֶה לַמִּכְנָסַיִים. יִדְאַג, בְּוַודַּאי – חוֹשֵׁב אֶלְיָקוּם בְּלִבּוֹ – אֲבָל מִנַּיִן יַשִּׂיג אוֹתָם? אַף שֶׁמּוּתָּר לְהַנִּיחַ כִּי לְמוֹרֵה הַהִתְעַמְּלוּת יֵשׁ הַשְׁפָּעָה מְסוּיֶּמֶת בְּעוֹלָם הַסְּפּוֹרְט, וְהוּא יִמְצָא עֵצָה. מִכָּל מָקוֹם אַבָּא אֵינוֹ נִרְדָּם, אֶלָּא מַרְתִּיחַ לְעַצְמוֹ כּוֹס תֶּה וּמִתְכּוֹנֵן לִקְרוֹא בָּעִיתּוֹן. עִתּוֹן אָרוּר זֶה יֵשׁ בּוֹ כְּמֵאָה עַמּוּדִים. מַדְפִּיסִים אוֹתוֹ בְּאָמֵרִיקָה, בְּיִידִישׁ; וּלְאָמֵרִיקָאִים לֹא חֲסַר כֶּסֶף. כָּל עִתּוֹן – כְּמוֹ סֵפֶר. אָמְנָם חֶצְיוֹ תְּמוּנוֹת, אֲבָל אַבָּא מְסוּגָּל לְהִתְבּוֹנֵן בִּתְמוּנָה אַחַת בְּמֶשֶׁךְ רֶבַע שָׁעָה. פַּעַם גִּילָּה בְּאַחַת הַתְּמוּנוֹת אֶת דּוֹדוֹ מִצַּד אִמּוֹ, כָּתַב מִכְתָּב לַמַּעֲרֶכֶת וְקִיבֵּל תְּשׁוּבָה שֶׁהַדּוֹד מֵת. אַחֵר כָּךְ קִיבֵּל מִכְתָּב נוֹסָף וּבוֹ נֶאֱמַר לוֹ, כִּי בְּסוֹפוֹ שֶׁל דָּבָר לֹא הָיָה זֶה דּוֹדוֹ אֶלָּא רוֹקְפְלֶר. מַשְׁמָע שֶׁדּוֹדוֹ חַי, וְהוּא מוֹסִיף לְחַפֵּשׂ אַחֲרָיו.
אֶלְיָקוּם נִרְדַּם וְרָאָה חֲלוֹמוֹת חוֹלְפִים לְנֶגֶד עֵינָיו בִּמְהִירוּת, וּמִתּוֹךְ כָּל חֲלוֹם וַחֲלוֹם קָפַץ לְעוּמָּתוֹ פַּרְצוּף פָּנִים מְלַגְלֵג; קָפַץ וְנֶעֱלַם. כְּשֶׁבִּיקֵּשׁ לִרְאוֹת מִקָּרוֹב מִי הוּא בַּעַל הַפַּרְצוּפִים – טָרְקוּ בְּפָנָיו אֶת הַדֶּלֶת וְהוּא הִתְעוֹרֵר מִקּוֹל הַדֶּלֶת הַנִּטְרֶקֶת, עִם שׁוּבָהּ שֶׁל אִמּוֹ. הַשָּׁעָה הָיְתָה קְרוֹבָה לַחֲצוֹת. מִכְנָסַיִים חֲדָשִׁים לֹא הָיוּ בְּיָדָהּ אֲבָל בְּשׂוֹרָה הָיְתָה בְּפִיהָ; בְּחָמֵשׁ בַּבּוֹקֶר יִהְיוּ מוּכָנִים. תּוֹפֶרֶת טוֹבַת לֵב נֶעֶתְרָה לְבַקָּשָׁתָהּ, אֶלָּא שֶׁהָיְתָה חַיֶּיבֶת לְסַיֵּים עֲבוֹדָה אַחֶרֶת. בְּחָמֵשׁ בַּבּוֹקֶר יֵלֵךְ אֶלְיָקוּם לְדִירָתָהּ שֶׁל אוֹתָהּ תּוֹפֶרֶת וִיקַבֵּל אֶת מִכְנָסָיו הַחֲדָשִׁים. הַמַּכַּבִּיָּה נִפְתַּחַת בְּשֶׁבַע בַּבּוֹקֶר; אַל דְּאָגָה, אֵפוֹא. וְלָמָּה לֹא תֵּלֵךְ אִמָּא אֶל הַתּוֹפֶרֶת? מִפְּנֵי שֶׁאֶלְיָקוּם עַצְמוֹ חַיָּיב לִמְדּוֹד אֶת הַמִּכְנָסַיִים. אוּלַי יִהְיֶה צוֹרֶךְ בְּשִׁינּוּיִים. וְגַם לְכָךְ יַסְפִּיק הַזְּמַן.
כֵּיוָון שֶׁכָּךְ, שׁוּב לֹא יָכוֹל לְהֵירָדֵם. מְבַקֵּשׁ הָיָה לְהִתְהַפֵּךְ עַל צִדּוֹ, שֶׁמָּא יֵירָדֵם בַּהֲסָבַת שְׂמֹאל; אֲבָל חָשַׁשׁ לְטַלְטֵל אֶת גּוּפוֹ יוֹתֵר מִדַּי, מִפְּנֵי שֶׁלִּקְרַאת הַתַּחֲרוּיוֹת חָשׁוּב לְשַׁמֵּר כָּל טִיפָּה שֶׁל כּוֹחַ. אִם יִתְהַפֵּךְ מִצַּד לְצַד, כֵּיצַד יְנַצֵּחַ?
בַּבּוֹקֶר הֵעִירָה אוֹתוֹ אִמּוֹ וְנָתְנָה בְּיָדוֹ אֶת כְּתוּבָּתָהּ שֶׁל הַתּוֹפֶרֶת. וּכְשֶׁעָמַד לִפְנֵי הַדֶּלֶת וְדָפַק עָלֶיהָ בַּלֵּב פּוֹעֵם, וּכְשֶׁנִּכְנַס פְּנִימָה, לְאַחַר שֶׁשָּׁמַע קוֹל אוֹמֵר "יָבוֹא" – רָאָה לְפָנָיו אֶת הַתּוֹפֶרֶת; אוֹתָהּ אִישָּׁה עֲגַלְגַּלָּה, שֶׁפָּנֶיהָ יָפוֹת לְהַפְלִיא, שֶׁעֵינֶיהָ – אֶת צִבְעָן רָאָה עַתָּה בַּפַּעַם הָרִאשׁוֹנָה לָאוֹר הַמְּנוֹרָה שֶׁעַל מְכוֹנַת הַתְּפִירָה שֶׁלָּהּ – הָיוּ חוֹמוֹת וּשְׂעָרָהּ זָהָב עָמוּם. עוֹר פָּנֶיהָ הָיָה חִיוֵּור כְּאָז, כְּמוֹ זָרוּי אַבְקַת קֶמַח, וְהִיא צְעִירָה קְצָת מִמָּה שֶׁהָיְתָה כְּשֶׁרָאָה אוֹתָהּ לָאַחֲרוֹנָה.
לְרֶגַע סָבוּר הָיָה שֶׁיָּשׁוּב עַל עֲקֵבָיו וְיִימָּלֵט מִן הַחֶדֶר; אֲבָל הִיא נוֹפְפָה לִקְרָאתוֹ מִכְנְסֵי הַהִתְעַמְּלוּת לְבָנִים, בַּעֲלֵי פַּסִּים כְּחוּלִּים בְּצָדֵיהֶם וְאָמְרָה בְּעַלִּיזוּת – אֲנִי מוּכָנָה. אַתָּה רוֹאֶה שֶׁאֲנִי מוּכָנָה; הִבְטַחְתִּי וְקִייַּמְתִּי.
הוּא רָצָה לוֹמַר – אֲנִי הוּא שֶׁהִבְטַחְתִּי, אֲבָל לֹא קִייַּמְתִּי עֲדַיִין. עַכְשָׁיו אֲקַיֵּים אֶת הִבְטַחְתִּי.
אֲבָל תְּחִילָּה חָשַׁב שֶׁעָלָיו לוֹמַר: – אַתְּ יוֹדַעַת מִי אַתְּ? אַתְּ יוֹדַעַת שֶׁאֶת הַמּוֹרָה הַמַּחֲלִיפָה שֶׁקָּרְאָה לָנוּ סִיפּוּרִים?
וְגַם זֹאת רָצָה לוֹמַר: – אַל תַּחְשְׁבִי שֶׁשָּׁכַחְתִּי אוֹתְךָ. אֲנִי רַק חָשַׁבְתִּי שֶׁשָּׁכַחְתִּי אוֹתְךָ, אֲבָל בֶּאֱמֶת לֹא שָׁכַחְתִּי.
וא צַעַד נָכְחוּ, הוֹשִׁיט יָדָיו אֶל הַמִּכְנָסַיִים וָשׁוּב עָלְתָה מַחֲשָׁבָה בְּלִבּוֹ כִּי בָּרֶגַע שֶׁיִּהְיוּ הַמִּכְנָסַיִים בְּיָדָיו יִימָּלֵט הַחוּצָה. אַךְ בִּמְקוֹם לְהִימָּלֵט אָמַר – אִמָּא שֶׁלִּי תְּשַׁלֵּם לָךְ. אֵין לִי כֶּסֶף.
הִיא חִייְּכָה, קָמָה מֵאֵצֶל מְכוֹנַת הַתְּפִירָה וְצָלְעָה לְעֵבֶר הַדֶּלֶת וְנַעֲלֶה אוֹתָהּ.
– עָלֶיךָ לִמְדּוֹד אוֹתָם. אוּלַי צָרִיךְ לְשַׁנּוֹת מַשֶּׁהוּ – אָמְרָה. אֲנִי אֵצֵא לַמִּטְבָּח וְאַתָּה תִּמְדּוֹד. טוֹב?
הִיא צָלְעָה לְעֵבֶר דֶּלֶת הַמִּטְבָּח וְהוּא חָשׁ בַּעֲלִיל כֵּיצַד הַחוֹם הָעוֹלֶה מִגּוּפָהּ הוֹלֵךְ וּמִתְרַחֵק מִמֶּנּוּ, כְּשֶׁהוּא נוֹתַר לְבַדּוֹ בְּחֶדֶר שֶׁהָיָה חַם עַד לְרֶגַע צֵאתָהּ, וְעַתָּה נִצְטַנֵּן לְפֶתַע.
– תַּגִּיד לִי כְּשֶׁתִּהְיֶה מוּכָן – אָמְרָה מִן הַמִּטְבָּח. הָיָה זֶה אוֹתוֹ קוֹל שֶׁזָּכַר. מְאוּמָה לֹא נִשְׁתַּנָּה. רַק זֹאת, שֶׁהָיְתָה צְעִירָה קְצָת יוֹתֵר. זֶה מִפְּנֵי שֶׁאֲנִי הִתְבַּגַּרְתִּי, הִסְבִּיר לְעַצְמוֹ.
הוּא הִצְמִיד אֶת מִכְנְסֵי הַהִתְעַמְּלוּת אֶל גּוּפוֹ מִבְּלִי לְלַבְּשָׁם וְסָבוּר הָיָה שֶׁמְּדִידָה כָּזֹאת תַּסְפִּיק לוֹ. אַךְ מִיָּד חָזַר בּוֹ. הַמַּחֲשָׁבָה שֶׁיִּהְיֶה נִיצָּב עָרוּם, וְלוּ לְרֶגַע אֶחָד, בְּמֶרְחַק דֶּלֶת מִמֶּנָּה, סִיחְרְרָה וְכָבְשָׁה אוֹתוֹ. הוּא פָּשַׁט מֵעָלָיו גַּם אֶת הַכְּתוֹנֶת, וְעָרוּם כִּבְיוֹם הִיוּוֹלְדוֹ נוֹתַר עוֹמֵד בַּחֶדֶר הַצּוֹנֵן. אַחֵר כָּךְ חָזַר וְלָבַשׁ בְּחִפָּזוֹן אֶת כּוּתָּנְתּוֹ וְרַק אָז מַדָּד אֶת מִכְנְסֵי הַהִתְעַמְּלוּת. הֵם תָּאֲמוּ אֶת יְרֵכָיו לְלֹא דּוֹפִי. הוּא נִיצָּב בְּפִישּׂוּק רַגְלַיִים, שׁוֹתֵק.
– אַתָּה כְּבָר מוּכָן? שְׁאֵלָה מִן הַמִּטְבָּח.
– זֶה בְּסֵדֶר – לָחַשׁ בְּקוֹל מְצַפְצֵף וְדָקִיק.
הִיא בָּאָה לִקְרָאתוֹ כְּבֵדָה וְאִטִּית, וְהוּא נֶאֱפַף וּנְחַבֵּק בְּמַעְגַּל הַחוֹם שֶׁהוֹלִיכָה עִמָּהּ, חוֹם גּוּפָהּ שֶׁל אִישָּׁה שֶׁעָלְתָה לֹא מִכְּבָר מִתּוֹךְ מִיטָּתָהּ, בְּחֶדֶר שֶׁהָיָה סָגוּר כָּל הַלַּיְלָה, סָפוּג רֵיחַ מַצָּעִים חַמִּים וְאַדְוַות רֵיחוֹ שֶׁל סַבּוֹן רַחֲצָה. וְעוֹד מַשֶּׁהוּ. מַשֶּׁהוּ מַשְׁנֵק, מְעוֹרֵר רָצוֹן לִצְעוֹק. אוּלַי הָיְתָה זוֹ הַבְּדִידוּת שֶׁלָּהּ.
– זֶה בְּסֵדֶר – חָזַר וְאָמַר, לְאַחַר שֶׁאוֹשֵׁשׁ אֶת קוֹלוֹ בְּשֶׁעוֹל קָטָן. לְגַמְרֵי בְּסֵדֶר. אַתְּ יוֹדַעַת שֶׁאֲנִי מַכִּיר אוֹתְךָ?
הַתּוֹפֶרֶת לֹא סָמְכָה עַל שִׁיפּוּטוֹ, כָּרְעָה עַל בִּרְכֶּיהָ וּבְיַד אֱמוּנָה מָשְׁכָה בַּחֲגוֹרַת הַמִּכְנָסַיִים יָמִינָה וּשְׂמֹאלָה, כְּדֵי לְהִיוּוֹכַח אִם אֵין הֵם צָרִים מִדַּי. אַחֵר כָּךְ הֶעֱבִירָה יָדָהּ עַל פְּנֵי הַפַּסִּים הַכְּחוּלִּים, שֶׁלֹּא גּוֹהֲצוּ כָּרָאוּי, מְיַישֶּׁרֶת אוֹתָם עַל יְרֵכָיו וּמוֹשֶׁכֶת בְּמַכְפֵּלָה, לִרְאוֹת אִם אֵין הֵם קְצָרִים אוֹ אֲרוּכִּים מִדַּי.
– אַתָּה מַכִּיר אוֹתִי? אָמְרָה כְּשֶׁסִּייְּמָה אֶת הַבְּדִיקָה, בְּעוֹדָהּ כּוֹרַעַת עַל יָדוֹ. אֲנִי חוֹשֶׁבֶת שֶׁכְּדַאי לְגַהֵץ אוֹתָם עוֹד פַּעַם אַחַת, כְּדֵי שֶׁיִּרְאוּ כַּמָּה הֵם חֲדָשִׁים וְיָפִים. מִנַּיִן אַתָּה מַכִּיר אוֹתִי?
– אַתְּ קָרָאת לִי סִיפּוּרִים בַּכִּיתָּה אֶלֶף, בְּבֵית סֵפֶר "גְּאוּלָּה".
קְרִיאַת בֶּהָלָה נִפְלְטָה מִפִּיהָ, כְּעֵין בְּלִיעַת אֲוִויר חֲטוּפָה. לֹא, לֹא – אָמְרָה; וּבִמְקוֹם שֶׁתָּקוּם מִכְּרִיעָתָהּ מָשְׁכָה כָּרִית מֵאֵצֶל הַקִּיר וְיָשְׁבָה עָלֶיהָ.
– זֶה לֹא יִיתָּכֵן – שֶׁבָּהּ וְאָמְרָה, מַבִּיטָה בּוֹ כִּמְעַט בְּפַחַד.
– כֵּן, כֵּן, אָמַר אֶלְיָקוּם, וְהַפַּעַם דִּיבֵּר בְּקוֹלוֹ הַטִּבְעִי. תְּגוּבָתָהּ הַנִּסְעֶרֶת נָסְכָה בּוֹ אוֹמֶץ. בְּוַודַּאי שֶׁכֵּן. אַתְּ בָּאתָ לְהַחֲלִיף מוֹרֶה חוֹלֶה, וְהָיִיתָ אִיתָּנוּ רַק כַּמָּה יָמִים, אוּלַי שָׁבוּעַ.
– אֲבָל אֵיךְ זֶה? – הִיא בָּחֲנָה אוֹתוֹ בְּקַפְּדָנוּת, כְּאִילּוּ בִּיקְּשָׁה לִמְצוֹא בְּגוּפוֹ הוֹכָחָה לִדְבָרָיו. הֲרֵי זֶה הָיָה לִפְנֵי כַּמָּה? לִפְנֵי שֵׁשׁ שָׁנִים, אוּלַי שֶׁבַע... אִילּוּ הָיִיתָ שָׁם, בַּכִּיתָּה הַהִיא, אַתָּה צָרִיךְ לִהְיוֹת עַתָּה בֶּן-שְׁתֵּים עֶשְׂרֵה אוֹ שְׁלוֹשׁ-עֶשְׂרֵה...
 אֲנִי כִּמְעַט בֶּן שְׁלוֹשׁ עֶשְׂרֵה – אָמַר, לֹא בְּלִי גַּאֲוָוה.
– אַתָּה? בֶּן שְׁלוֹשׁ עֶשְׂרֵה? הַחִיּוּךְ שָׁב אֶל פָּנֶיהָ. – אַתָּה לֹא בֶּן שְׁלוֹשׁ-עֶשְׂרֵה, אַתָּה לְפָחוֹת בֶּן שְׁבַע-עֶשְׂרֵה.
אִילּוּ הָיִיתִי בֶּן שְׁבַע-עֶשְׂרֵה, אָמַר אֶלְיָקוּם בְּלִבּוֹ, הָיִיתִי יָכוֹל, כְּמוֹ כְּלוּם, לִקְפּוֹץ עָלֶיךָ, יָשָׁר עַל הָרִצְפָּה, בִּמְקוֹם שֶׁאַתְּ יוֹשֶׁבֶת, וְהָיִיתִי יָכוֹל לְחַבֵּק אוֹתְךָ בְּכוֹחַ כָּזֶה, שֶׁהָיִיתָ מִתְפָּרֶקֶת לַחֲתִיכוֹת. הָיִיתָ נִבְהֶלֶת לִרְאוֹת כַּמָּה אֲנִי חָזָק. וְהָיִיתִי יָכוֹל לְסַפֵּר לְךָ שֶׁנִּשְׁבַּעְתִּי לְהִתְחַתֵּן אִיתְּךָ וְשֶׁאֲנִי מוּכָן, בָּרֶגַע שֶׁאֶפְשָׁר יִהְיֶה, לֹא חָשׁוּב מָתַי, אֲנִי מוּכָן, שֶׁכֹּה אָחִיהָ...
– זֶה לֹא אֲנִי צִייַּרְתִּי אֶת הַדְּבָרִים עַל הַלּוּחַ – אָמַר אֶלְיָקוּם. – אֲנִי נוֹרָא אָהַבְתִּי לִשְׁמוֹעַ אֶת הַסִּיפּוּרִים...
עֵינֶיהָ נִמְלְאוּ לְפֶתַע דְּמָעוֹת, וְהִיא קָמָה מִיְּשִׁיבָתָהּ וָשׁוּב הָיְתָה כּוֹרַעַת עַל בִּרְכֶּיהָ לְפָנָיו, כְּפִי שֶׁהָיְתָה בְּשָׁעָה שֶׁבָּדְקָה אֶת מִכְנְסֵי הַהִתְעַמְּלוּת. יָדֶיהָ, שֶׁכְּמוֹ נִשְׁלְחוּ לְרֶגַע נָכְחָה, שֶׁבּוֹ וְנִצְטַלְּבוּ עַל חָזֶה.
– אַתָּה, אַתָּה הָיִיתָ הַיֶּלֶד הַקָּטָן שֶׁכָּל הַזְּמַן הִבִּיט אֵלַי, כָּל הַזְּמַן, כְּשֶׁיָּשַׁבְתִּי שָׁם וְקָרָאתִי, וְכוּלָּם נִרְדְּמוּ?
– זֶה אֲנִי – אָמַר אֶלְיָקוּם. וְאִילּוּ הָיָה בֶּן שְׁבַע-עֶשְׂרֵה בֶּאֱמֶת הָיָה מוֹסִיף – וְשׁוּם דָּבָר לֹא הִשְׁתַּנָּה בֵּינֵינוּ מֵאָז... וְאִם אַתְּ מוּכָנָה, אָז אֲנִי גַּם כֵּן, מָתַי שֶׁתַּגִּידִי...
– אֵלַי – אָמְרָה – אֵלַי, כַּמָּה אֲנִי שְׂמֵחָה... אֲנִי רוֹצֶה לְהוֹדוֹת לְךָ, אַתָּה מַרְשֶׁה לִי? אֲנִי רוֹצָה לְחַבֵּק אוֹתְךָ.
אֶלְיָקוּם הָיָה יָכוֹל לָמוּת בְּאוֹתוֹ רֶגַע; אֲבָל מֵאַחַר שֶׁהָיָה נַעַר חָזָק מְאוֹד, אֲפִילּוּ לֹא הִתְעַלֵּף. וּבְאוֹתוֹ רֶגַע נָתַן בּוֹ הָאֱלֹהִים חֲכָמָה שֶׁלֹּא כְּגִילוֹ וְהוּא עָשָׂה אֶת הַדָּבָר הַנָּכוֹן בְּיוֹתֵר שֶׁיָּכוֹל הָיָה לַעֲשׂוֹתוֹ – הוּא עָצַם אֶת עֵינָיו וְשָׁתַק.
עַל בִּרְכֶּיהָ זָחֲלָה הַתּוֹפֶרֶת וְקִרְבָה אֵלָיו. בְּיָדֶיהָ הִקִּיפָה אֶת שׁוֹקָיו וְאֶת פָּנֶיהָ שִׁיקְּעָה בְּמִכְנְסֵי הַהִתְעַמְּלוּת הַחֲדָשִׁים, וְצִינַּת הַבַּד הַמְּעוּמְלָן וְהַקָּשֶׁה דִּגְדְּגָה מְעַט אֶת עוֹרָהּ הַחִיוֵּור, בְּעוֹד אֶלְיָקוּם מְלַטֵּף בִּשְׁתֵּי יָדָיו אֶת שֵׂיעָר רֹאשָׁהּ, שֶׁצִּבְעוֹ כְּזָהָב עָמוּם, וּבִרְכָּיו רוֹעֲדוֹת. אַף עַל פִּי שֶׁהָיָה נַעַר חָזָק מְאוֹד, לֹא הָיָה חָזָק עַד כְּדֵי כָּךְ שֶׁיּוּכַל לַעֲמוֹד אֵיתָן עַל רַגְלָיו שָׁעָה אֲרוּכָּה בְּמִין מַצָּב שֶׁכְּזֶה, מַצָּב חָדָשׁ לַחֲלוּטִין, שֶׁלְּפֶתַע נִרְאֶה בְּעֵינָיו טִבְעִי לְגַמְרֵי, אֲבָל קָשֶׁה מְאוֹד.
הַדְּבָרִים הַנִּפְלָאִים שֶׁנַּעֲשׂוּ בּוֹ בַּבּוֹקֶר הַהוּא נָטְלוּ אֶת הַכָּרָתוֹ לִכְדֵי רֶגַע; וּכְשֶׁשָּׁבָה אֵלָיו רוּחוֹ שָׁמַע אֶת הַקּוֹל שֶׁדִּיבֵּר בְּאוֹזְנָיו בִּימֵי יַלְדוּתוֹ הָרִאשׁוֹנִים, מְדַבֵּר וְאוֹמֵר – אֲהוּבִי הַקָּטָן, יַלְדֵי הַיָּקָר.
בַּיּוֹם הַהוּא עֲדַיִין לֹא יָדַע מָה לוֹמַר; וּבַיָּמִים הַבָּאִים, כְּשֶׁיָּדַע מָה לוֹמַר בְּמִקְרִים כָּאֵלֶּה, לֹא הָיוּ לוֹ הִזְדַּמְּנוּיוֹת רַבּוֹת לְכָךְ. שֶׁהֲרֵי יֵשׁ דְּבָרִים הַבָּאִים עָלֵינוּ רַק פַּעַם אַחַת וּלְעוֹלָם אֵינָם מִתְרַחֲשִׁים שֵׁנִית.
הַתּוֹפֶרֶת בִּישְּׁלָה לוֹ כּוֹס קָקָאוֹ בְּחָלָב וְהֵאִיצָה בּוֹ לְהֵיחָפֵז אֶל הָאוֹטוֹבּוּס שֶׁלְּיַד הַגִּימְנַסְיָה, כְּדֵי שֶׁיַּסְפִּיק לְהַגִּיעַ אֶל הָאִיצְטַדְיוֹן בַּזְּמַן; וְהוּא אָמְנָם רָץ דֶּרֶךְ חֲצֵרוֹת שֶׁבֵּין הָרְחוֹבוֹת יַעְבֵּץ וְקָלִישָׁר, דִּילֵּג עַל פְּנֵי גְּדֵרוֹת וְהִגִּיעַ בִּזְמַן לָאוֹטוֹבּוּס.

מוּל שִׁבְעַת אַלְפֵי עֵינַיִים נִיצָּב אֶלְיָקוּם בְּשׂוֹרַת הָרָצִים שֶׁבִּקְבוּצַת הַגִּיל שְׁתֵּים-עֶשְׂרֵה – אַרְבַּע-עֶשְׂרֵה, מִשִּׁכְמוֹ וּמַעֲלָה גָּבוֹהַּ מִכּוּלָּם, וּלְרֶגַע שָׁאַל אֶת עַצְמוֹ אִם לֹא רָאוּי לוֹ שֶׁיַּצְנִיעַ מְעַט קוֹמָתוֹ בֵּין עֲדַת הַפִּרְחָחִים וְהַזַּאֲטוּטִים שֶׁלְּיָמֵינוּ וְלִשְׂמֹאלוֹ. וּכְשִׁירָה הַמְּפַקֵּחַ מֵאֶקְדָּחוֹ, פֶּרֶץ אֶלְיָקוּם נָכְחוּ וְעַד מְהֵרָה עָלְתָה שַׁאֲגַת אַלְפֵי אֲנָשִׁים בְּאוֹזְנָיו. נִדְהָם מֵרַעַם הַקּוֹלוֹת הִבִּיט מֵעַל כְּתֵפוֹ אֶל עֵבֶר הַקָּהָל; וְרַק אָז הִבְחִין שֶׁכָּל הָרָצִים נוֹתְרוּ כַּעֲשָׂרָה מֶטְרִים מֵאֲחוֹרָיו. כַּדָּבָר הַזֶּה לֹא נִשְׁמַע בְּתוֹלְדוֹת הַסְּפּוֹרְט שֶׁל אֶרֶץ יִשְׂרָאֵל, מֵאָז נִיצְּחוּ הַמַּכַּבִּים אֶת הַיְּוָונִים. בְּאוֹתוֹ רֶגַע נִמְלָא לִבּוֹ שֶׁל אֶלְיָקוּם רַהַב וְשַׁחְצָנוּת, וְהוּא עָשָׂה דָּבָר אֲשֶׁר לֹא יֵיעָשֶׂה; דָּבָר שֶׁכִּמְדוּמֶּה רָאָה פַּעַם בַּסֶּרֶט שֶׁל צַ'ארְלִי צַ'פְּלִין וְאוּלַי שֶׁל בָּאסֵטֵר קִיטוֹן; הוּא עָצַר מִמְּרוּצָּתוֹ וְחִיכָּה עַד שֶׁנְּחִיל הַמִּתְחָרִים בּוֹ קְרָב כְּדֵי מֶטֶר מֵאֲחוֹרָיו; וְרַק אָז שָׁב לָרוּץ לִפְנֵי הַמַּחֲנֶה עַד שֶׁשּׁוּב הוֹתִיר אֶת כּוּלָּם מֵאֲחוֹרָיו כְּדֵי חֲמִישָּׁה-עָשָׂר מֶטְרִים וְהִגִּיעַ כִּמְנַצֵּחַ לְלֹא תַּקְדִּים.
הַקָּהָל פָּרַץ בִּשְׁאָגוֹת הֵידָד וְהֵעִיף בָּאֲוִויר מִמְחֲטוֹת, כּוֹבָעִים וּכְרִיכִים עֲטוּפִים בִּנְיָיר. חֲפָצִים אֲחֵרִים לֹא הָיוּ בַּיָּמִים הַהֵם בִּידֵי הָאֲנָשִׁים.
כְּשֶׁהִגִּיעַ תּוֹרוֹ לְהַטִּיל כִּידוֹן, הִקְפִּיד לָנוּעַ בְּאִטִּיּוּת, בְּלֹא מַאֲמָץ, מַפְגִּין לְעֵינֵי כָּל שֶׁהוּא מַשְׁקִיעַ רַק כְּדֵי מַחֲצִית כּוֹחוֹ, אִם לֹא לְמַטָּה מִזֶּה, בְּתַחֲרוּת פְּעוּטָה זוֹ, שֶׁאֵינָהּ לְפִי כְּבוֹדוֹ. כִּידוֹנוֹ נִנְעַץ כְּמֶטֶר וָחֵצִי לִפְנֵי כָּל הַכִּידוֹנִים. וְכֵן עָשָׂה כְּשֶׁהָדַף כַּדּוּר בַּרְזֶל וּכְשֶׁזָּרַק דִּיסְקוּס. נַעֲרֵי הַכִּיתָּה שֶׁלּוֹ פָּרְצוּ אֶל הַמִּגְרָשׁ, הֱרִימוּהוּ עַל כִּתְפֵיהֶם וְיָצְאוּ עִמּוֹ בְּתַהֲלוּכָה סְבִיב לַמַּסְלוּל, וְכָל הַקָּהָל שָׁאַג בְּקֶצֶב: אַל-יָא-קוּם, אֶל-יא-קוּם.
וְאָז, לְפֶתַע, זָכַר אֶת הַתּוֹפֶרֶת, כְּלוֹמַר: זֵכֶר, שֶׁשָּׁכַח אוֹתָהּ לַחֲלוּטִין; לֹא שֶׁשָּׁכַח אוֹתָהּ מַמָּשׁ, אֶלָּא שֶׁמֵּרוֹב רִיכּוּז בְּתַחֲרוּיוֹת לֹא הָיָה יָכוֹל לָתֵת דַּעְתּוֹ אֶלָּא עַל עִנְיָין אֶחָד. עִנְיָין, שֶׁכָּל כּוּלּוֹ הָיָה חֲסַר טַעַם לַחֲלוּטִין, אִילּוּ לֹא עָשָׂה הַכּוֹל לִכְבוֹדָהּ, כְּדֵי שֶׁתִּהְיֶה לָהּ נַחַת רוּחַ מִמֶּנּוּ. שֶׁהֲרֵי בֵּינְתַיִים אֵינוֹ יָכוֹל לַעֲשׂוֹת זוּלַת זֹאת שׁוּם דָּבָר לְמַעֲנָהּ, עַד שֶׁתַּגִּיעַ הַשָּׁעָה לְכָךְ. וּכְשֶׁתַּגִּיעַ הַשָּׁעָה לֹא יוּכַל שׁוּם כּוֹחַ שֶׁבָּעוֹלָם לַעֲצוֹר בַּעֲדוֹ מִלָּקַחַת אֶת הָאִישָּׁה הַזֹּאת. כַּמָּה טִיפֵּשׁ אַתָּה, אֶלְיָקוּם, עַל שֶׁלֹּא אָמַרְתָּ לָהּ לָבוֹא אִיתְּךָ לְאִיצְטַדְיוֹן. לָמָּה הַנָּחַת לָהּ לְהִישָּׁאֵר בְּחַדְרָהּ, כְּשֶׁיָּכוֹלְתָּ לְהַזְמִין אוֹתָהּ הִנֵּה, לַחֲזוֹת בְּמוֹ עֵינֶיהָ בְּמָה שֶׁאַתָּה מְעוֹלֵל לִכְבוֹדָהּ. אִילּוּ הָיְתָה כָּאן, הָיְתָה שׁוֹמַעַת אֶת הַקּוֹלוֹת, רוֹאָה אֶת הַתַּהֲלוּכָה וְנֶהֱנֵית.
יְכוֹלָה הָיְתָה לָשֶׁבֶת לָהּ בְּנַחַת, אֵי שָׁם עַל הַיָּצִיעַ, בְּמָקוֹם טוֹב, בָּאֶמְצַע, וּלְהַבִּיט. הָיְתָה יוֹשֶׁבֶת וְאוֹכֶלֶת שׁוֹקוֹלָד וּמִסְתַּכֶּלֶת. זֶה לֹא מְעַיֵּיף. וְאֶלְיָקוּם יַעֲשֶׂה אֶת הַמְּלָאכָה. הִיא אֵינֶנָּה צְרִיכָה לִנְקוֹף אֶצְבַּע. רַק לְהַבִּיט. וְאַחֲרֵי שֶׁתִּסְתַּיֵּים הַמַּכַּבִּיָּה יֵלֵךְ אֶל מְקוֹם מוֹשָׁבָה, וּבְלִי אוֹמֵר יַנִּיחַ עַל בִּרְכֶּיהָ אֶת אַרְבַּע הַמֵּדַלְיוֹת שֶׁלּוֹ. הֵן לֹא נְחוּצוֹת לוֹ, כַּמּוּבָן. אַחֵר כָּךְ יָקוּמוּ וְיֵלְכוּ. יְחַכּוּ קְצָת עַד שֶׁרוֹב הַקָּהָל יְפַנֶּה אֶת הָאִיצְטַדְיוֹן, כְּדֵי שֶׁלֹּא יִהְיֶה דּוֹחֵק רַב מִדַּי בַּיְּצִיאָה. הוּא יִתְמוֹךְ בִּזְרוֹעָהּ, כְּפִי שֶׁנּוֹהֲגִים בְּמִקְרִים כָּאֵלֶּה, וְשׁוּם אָדָם לֹא יַרְגִּישׁ בְּמַשֶּׁהוּ שֶׁאֵינוֹ כַּשּׁוּרָה. וְכִי מָה כָּאן כָּל כָּךְ לֹא רָגִיל? לֹא רְאִיתֶם אַף פַּעַם זוּג נֶאֱהָבִים מַהֲלָךְ שָׁלוּב זְרוֹעַ? וּבְכֵן, בְּבַקָּשָׁה מִכֶּם, פַּנּוּ דֶּרֶךְ. אַתֶּם רוֹאִים שֶׁלֹּא קַל לָהּ לָלֶכֶת. כָּל גְּבֶרֶת יֵשׁ בָּהּ כָּל מִינֵי חוּלְשׁוֹת וְכָל מִינֵי עִנְיָינִים עֲנוּגִּים. כֵּן, כָּל גְּבֶרֶת. גַּם הַצְּעִירָה בְּיוֹתֵר. אֲפִילּוּ כַּמָּה יַלְדוּת שֶׁבְּכִיָּתָהּ יֵשׁ לָהֶן צְדָדִים עֲנוּגִּים, לִפְעָמִים. אִילּוּ הָיְתָה אֵיזוֹ יַלְדָּה יְפֵהפִיָּה, לְמָשָׁל, מִתְקַשֶּׁה קְצָת בְּמַשֶּׁהוּ – אָז מָה? עַל אַחַת כַּמָּה וְכַמָּה, אִם הִיא לֹא יַלְדָּה מוּשְׁתֶּנֶת מֵהַכִּיתָּה הַחֲמִישִׁית, מֵאֵלֶּה שֶׁחוּץ מִלְּבַלְבֵּל אֶת הַמּוֹחַ וְלִרְקוֹד הֵן לֹא יוֹדְעוֹת שׁוּם דָּבָר. הַחֶבְרָה שֶׁלּוֹ, הָאִשָּׁה שֶׁלּוֹ לְעָתִיד, הִיא לֹא בְּדִיּוּק כָּזֹאת, תּוֹדָה לָאֵל. לָמָּה אַתֶּם כָּכָה מִסְתַּכְּלִים עָלֵינוּ כְּמוֹ גְּלָמִים? מִי אָמַר מַשֶּׁהוּ? אֲנִי מִיָּד נוֹתֵן לוֹ יָשָׁר בַּשִּׁינַּיִים וּמְפַצְפֵּץ לוֹ אֶת הַפַּרְצוּף. אַף מִילָּה! אַתֶּם שׁוֹמְעִים? מָה אַתֶּם בִּכְלָל יוֹדְעִים, תִּינוֹקוֹת מֵחוּרְבָּנִים? אֲנִי לֹא חָבֵר שֶׁלָּכֶם. אֵינֶנִּי רוֹצֶה לִהְיוֹת אִתְּכֶם. הִנִּיחוּ לִי, עָזְבוּ אוֹתִי, מְטוּמְטָמִים.
אֶלְיָקוּם הֵחֵל מִבַּעַט בְּרַגְלָיו וַחֲבֵרָיו הִנִּיחוּ לוֹ לִצְנוֹחַ מֵעַל כִּתְפֵיהֶם, מַבִּיטִים אַחֲרָיו בְּתַדְהֵמָה כְּשֶׁהוּא שׁוֹעֵט, כְּשִׁיכּוֹר לְעֵבֶר הַמֶּלְתָּחָה.
כְּשֶׁנּוֹתַר לְבַדּוֹ הֵסִיר מֵעָלָיו אֶת מִכְנְסֵי הַהִתְעַמְּלוּת, קִיפֵּל אוֹתָם בִּזְהִירוּת, הִתְבּוֹנֵן בָּהֶם זְמַן מָה, יָשַׁב עַל סַפְסַל הָאֶבֶן, הִטְמִין פָּנָיו בַּחֲבִילַת הַבַּד הַלְּבָנָה-כְּחוּלָּה וּפֶרֶץ בִּבְכִי.
כְּשֶׁשָּׁמַע קוֹלוֹת אֲנָשִׁים בַּחוּץ, קָפַץ אֶל הַדֶּלֶת וְנַעֲלֶה מִבִּפְנִים. לְכוּ מִכָּאן – קָרָא לְעֵבֶר הָאֲנָשִׁים שֶׁבַּחוּץ – תִּסְתַּלְּקוּ מִפֹּה, חֲתִיכוֹת זוֹנָה.
לְאַחַר זְמַן מָה שָׁכְכוּ הַקּוֹלוֹת שֶׁבַּחוּץ וְהָאִיצְטַדְיוֹן נִתְרוֹקֵן. אֶלְיָקוּם יָצָא אֶל הַמִּגְרָשׁ. הָיְתָה שְׁעַת צָהֳרַיִים וְאוֹר הַשֶּׁמֶשׁ צָרַב אֶת עֵינָיו, שֶׁלֹּא יָדְעוּ הַרְבֵּה שִׁינָּה מֵאָז יוֹם אֶתְמוֹל. הוּא הֵצִיץ סְבִיבוֹ עַל הַמּוֹשָׁבִים הָרֵיקִים וְהֵחֵל מַהֲלָךְ לְאוֹרֶךְ מַסְלוּל הָרִיצָה.
– אַל תַּחְשְׁבִי שֶׁהָיִיתִי מִתְבַּיֵּישׁ בְּךָ מִפְּנֵי שֶׁאַתְּ מְבוּגֶּרֶת, אוֹ אֲפִילּוּ מִפְּנֵי שֶׁאַתְּ צוֹלַעַת. אֲנִי לֹא מִתְבַּיֵּישׁ בְּךָ. אֲנִי אוֹהֵב אוֹתְךָ, אֲבָל הֵם לֹא מְבִינִים. הֵם הָיוּ עוֹשִׂים מִמְּךָ צְחוֹק, אִילּוּ הֵבֵאתִי אוֹתָהּ הִנֵּה. הֵם הָיוּ מְקַלְקְלִים הַכֹּל. לֹא שֶׁהַנִּצָּחוֹן חָשׁוּב לִי. אֲנִי מְצַפְצֵף עַל הַנִּצָּחוֹן. אֲבָל אֲנִי לֹא רוֹצֶה שֶׁהֵם יַעֲשׂוּ צְחוֹק מֵאִיתָּנוּ. אֲנִי לֹא מֵבִין לָמָּה, אֲבָל לֹא הָיָה לְךָ מָקוֹם כָּאן, הַיּוֹם. פָּשׁוּט לֹא הָיָה לְךָ מָקוֹם, וַאֲנִי חָרָא לְגַמְרֵי. אֲנִי פָּשׁוּט חָרָא. תִּרְאִי, עַכְשָׁיו אֲנִי אָרוּץ רַק בִּשְׁבִילְךָ, בְּלִי אַף אֶחָד. רַק אֲנִי וְאֶת. הִנֵּה, הַבִּיטִי.
וְאֶלְיָקוּם הוֹשִׁיט רֶגֶל שְׂמֹאל קָדִימָה, רֶגֶל יָמִין אֲחוֹרַנִּית, הִנִּיחַ כַּפּוֹת יָדָיו עַל הַמַּסְלוּל, הִשְׁמִיעַ אוֹת וְהֵחֵל רָץ. הוּא חָלַף עַל פְּנֵי הַמָּקוֹם שֶׁבּוֹ יָשְׁבָה הַתּוֹפֶרֶת וְנוֹפֵף לָהּ בְּיָדוֹ וְכֵן עָשָׂה כְּשֶׁחָזַר וְהִגִּיעַ לְאוֹתוֹ מָקוֹם בְּמַסְלוּל. הוּא רָץ בְּכָל כּוֹחוֹ, לֹא הֶעֱמִיד פָּנִים אֲדִישׁוּת, לֹא נִיסָּה לְהוֹנוֹת אֶת הַקָּהָל, לֹא הִשְׁתַּחֵץ כְּלַפֵּי שְׁאַר הָרָצִים, כְּדֶרֶךְ שֶׁעָשָׂה קוֹדֶם לָכֵן, בְּעַצְרוֹ וּבְהַנִּיחוֹ לָהֶם לְהִתְקָרֵב. הַפַּעַם שִׁיקֵּעַ אֶת כָּל כּוֹחוֹ, רָץ בְּכָל מְאוֹדוֹ וּבְכָל פַּעַם שֶׁחָלַף עַל פָּנֶיהָ נוֹפֵף לָהּ בְּיָדוֹ וְחִייֵּךְ; וְהִיא הֵשִׁיבָה לוֹ חִיּוּךְ; וּבְחַלָּפוֹ עַל פָּנֶיהָ בַּפַּעַם הַמִּי יוֹדֵעַ כַּמָּה, רָאָה שֶׁהִיא קָמָה מִמְּקוֹמָהּ, צוֹלַעַת וּבָאָה לִקְרָאתוֹ מֵבִין הַסַּפְסָלִים, יוֹרֶדֶת אֶל הַמִּגְרָשׁ וּמְחַכָּה לוֹ עַל הַמַּסְלוּל.
– דַּי – אָמְרָה וְאָחֲזָה בְּיָדוֹ.
שְׁנֵיהֶם צָנְחוּ יַחְדָּיו עַל הָאֲדָמָה, חַיְּיכוּ זֶה לָזֶה וְנִרְדְּמוּ.
כְּשֶׁהֵקִיץ מִשְׁנָתוֹ הָיְתָה הַשֶּׁמֶשׁ שׁוֹקַעַת.
הוֹרַי מִשְׁתַּגְּעִים מִדְּאָגָה, אָמַר בְּלִבּוֹ, מְפוּקָּח, מוּדְאָג, רָעָב וַאֲבָרָיו כּוֹאֲבִים. גּוּפוֹ הָיָה זוֹעֵק לְעוֹד שֵׁינָה, שֶׁתִּהְיֶה אֲרוּכָּה כְּכָל שֶׁתִּהְיֶה, וּבִלְבַד שִׁיקּוּם מִתּוֹכָהּ לְלֹא שׁוּם זִכְרוֹן. הוּא חָרֵד לַמַּחֲשָׁבָה, כִּי כַּאֲשֶׁר יָקוּם מִן הַשֵּׁינָה הַבָּאָה, יִהְיֶה אַחֵר.
אֲנִי רוֹצָה לִישׁוֹן עַכְשָׁיו וְלֹא לָקוּם לְעוֹלָם – אָמַר וּפִיהֵק מְמוּשָּׁכוֹת. – אֲנִי רוֹצָה לָמוּת.







https://www.shortstoryproject.com/he/story/%d7%94%d7%aa%d7%95%d7%a4%d7%a8%d7%aa/
#אַהֲבָה#אהבהצעירה#הִתְבַּגְּרוּת#ימיבית-סֵפֶר#יִשְׂרְאֵלִי#נוֹסְטַלְגִּיה#תֵּל-אָבִיב#תְּשׁוּקָה