עַד שֶׁגָּ'לָאל לֹא הוֹפֵךְ אֶת כָּל מָה שֶׁסְּבִיבוֹ אֵין הוּא יוֹדֵעַ שִׁיכָּרוֹן מַהוּ. הוּא הָיָה הַשֵּׁד מִשַּׁחַת שֶׁל הַכְּפָר. בְּכָל הִזְדַּמְּנוּת הָיָה מִתְנַפֵּל עַל לוּלֵי הַתַּרְנְגוֹלוֹת וּכְלוּבֵי הָאַרְנָבוֹת שֶׁל הַשְּׁכֵנִים וְאַחַר כָּךְ הָיִינוּ רוֹאִים אוֹתוֹ צוֹלֶה אוֹתָן בַּשָּׂדֶה כָּאן בַּסְּבִיבָה, סָמוּךְ לַיַּעַר, אוֹ עַל יַד הַנַּחַל. לֹא הָיָה מִי שֶׁיַּשְׁגִּיחַ עָלָיו. אָבִיו עָבַד בָּעִיר הַבִּירָה, וְלֹא הָיָה שָׁב אֶלָּא אַחַת לְחוֹדְשַׁיִים. לָכֵן הוּא הָיָה עוֹשֶׂה כָּל מָה שֶׁאֲנַחְנוּ חָשַׁשְׁנוּ לַעֲשׂוֹת, וְעַל כֵּן שָׂנֵאנוּ אוֹתוֹ. עֶצֶם הִזְכַּרְתָּ שְׁמוֹ הָיָה פַּעֲמוֹן אַזְעָקָה.
מֵאָז שֶׁגִּילָּה אֶת חַלּוֹן חֲדַר הַשֵּׁינָה שֶׁל אֵשֶׁת הַמּוּכְתָּר, הָפַךְ לַסִּיּוּט שֶׁלָּהּ. הָיָה מִתְגַּנֵּב וְעוֹבֵר מֵעַל גֶּדֶר הַבַּיִת וּמַשְׁלִיךְ עָלֶיהָ שַׂק מָלֵא עֶשְׂרוֹת צְפַרְדֵּעִים שֶׁאָסַף בַּנַּחַל בְּמֶשֶׁךְ יָמִים. כָּל הַכְּפָר הָיָה שׁוֹמֵעַ אֶת צְרָחוֹתֶיהָ, עַד שֶׁהַמּוּכְתָּר הֶאֱשִׁים אוֹתָהּ שֶׁהִיא מְשׁוּגַּעַת וְגֵירֵשׁ אוֹתָהּ.
אֲנִי, הַבִּלְתִּי-נִרְאֶה, עָסַקְתִּי בְּאוֹתָהּ עֵת בְּצֵיד צִיפּוֹרִים. הִתְרַגַּלְתִּי לִהְיוֹת בִּלְתִּי-נִרְאֶה כְּדֵי לָצוּד יוֹתֵר צִיפּוֹרִים. כְּכָל שֶׁהֵיטַבְתִּי לְהִתְחַבֵּא, צַדְתִּי יוֹתֵר. כְּשֶׁחָזַרְתִּי בַּפַּעַם הָרִאשׁוֹנָה מִן הַצַּיִד, הַצִּיפּוֹר קִיפְּצָה בְּתוֹךְ כִּיס הַמְּעִיל שֶׁלִּי, וְאָבִי חָשַׁד בְּמַשֶּׁהוּ, שֶׁכֵּן תְּנוּעוֹתַיי הָיוּ מוּזָרוֹת בְּמִקְצָת. הוּא עָצַר אוֹתִי:
"בּוֹא הִנֵּה! מָה אַתָּה מַסְתִּיר, יא...?" אָמַר וְהִתְכּוֹנֵן לְהַתִּיר אֶת חֲגוֹרָתוֹ. הוֹדֵיתִי. הוֹצֵאתִי אֶת הַצִּיפּוֹר מִכִּיסֵי וְאָמַרְתִּי:
"זֹאת צִיפּוֹר, בְּסַךְ הַכּוֹל צִיפּוֹר קְטַנָּה, אַבָּא. מָצָאתִי אוֹתָהּ לְיַד הַנַּחַל."
"אֵיךְ קוֹרְאִים לָהּ?"
"לֹא יוֹדֵעַ. צִיפּוֹר."
"צִיפּוֹר זֶה לֹא שָׁם."
בְּאוֹתוֹ יוֹם סִיפֵּר לִי אָבִי אֶת סִיפּוּר הַשֵּׁמוֹת: אֵיךְ אֱלוֹהִים חִילֵּק שֵׁמוֹת לִיצוּרִים. "בְּאוֹתוֹ הַלַּיְלָה, יא... אֱלוֹהִים הָיָה עַצְבָּנִי בִּגְלַל הָרַעַשׁ, וְלִיצוּרִים לֹא הָיוּ שֵׁמוֹת, וּבִגְלַל זֶה הוּא לֹא הָיָה יָכוֹל לָדַעַת מֵאֵיפֹה בָּא הָרַעַשׁ. הוּא אָסַף אֶת הַיְּצוּרִים, הוֹצִיא מֵהַתַּרְמִיל הַגָּדוֹל שֶׁלּוֹ חוֹפְנִים שֶׁל שֵׁמוֹת, וְהִתְחִיל לְחַלֵּק אוֹתָם בֵּינֵיהֶם, כְּמוֹ שֶׁאֲנִי הָיִיתִי מְחַלֵּק לְךָ וְלָאַחִים שֶׁלָּךְ פּוֹל קָלוּי חַם. כָּל אֶחָד מֵהֶם שָׁם אֶת הַשֵּׁם הַחַם שֶׁלּוֹ בַּכִּיס וְרָץ אִתּוֹ בִּזְהִירוּת," אָמַר אָבִי.
"בְּאוֹתוֹ לַיְלָה, יא בְּנֵי, הַשֵּׁמוֹת הָיוּ חַלָּשִׁים, כִּי הֵם עָזְבוּ אֶת הַתַּרְמִיל שֶׁל אֱלוֹהִים וְנִכְנְסוּ לְכִיסִים שֶׁל הַיְּצוּרִים, וְלָכֵן אָסוּר הָיָה לִיצוּרִים הַהֵם לַחֲשׂוֹף אוֹתָם לְשַׁמֵּשׁ כְּדֵי שֶׁלֹּא יִתְקַלְקְלוּ, וְכָל אֶחָד הָיָה צָרִיךְ לְטַפֵּל בַּשֵּׁם שֶׁלּוֹ בְּמָקוֹם חַמִּים. וּכְשֶׁהָשֵׁם הִתְחַזֵּק, הוּא הָיָה קוֹרֵא לוֹ, וְאִם הִרְגִּישׁ רֶטֶט, זֶה הָיָה סִימָן שֶׁהַשֵּׁם כְּבָר הִבְשִׁיל, וְהוּא הָיָה מְנַסֶּה אוֹתוֹ עַל הָאֲנָשִׁים הַקְּרוֹבִים אֵלָיו.
לִפְנֵי שֶׁסִּייֵּם אֶת סִיפּוּרוֹ הִזְהִיר אוֹתִי אָבִי מִפְּנֵי חֲשִׂיפַת שְׁמִי לְשַׁמֵּשׁ לִפְנֵי שֶׁיַּבְשִׁיל. כְּשֶׁמִּישַּׁשְׁתִּי אֶת שְׁמִי בַּכִּיס שֶׁלִּי נוֹכַחְתִּי שֶׁהוּא דּוֹמֵם. כְּצִיפּוֹר מֵתָה. הֶחְלַטְתִּי לִגְנוֹב אֶת הַשֵּׁם "גָ'לָאל" וְהִמְתַּנְתִּי לַהִזְדַּמְּנוּת לַעֲשׂוֹת זֹאת עַד שֶׁהִיא נִמְצְאָה לִי: שִׂיחַקְנוּ בְּכַדּוּר לְיַד בֵּית הַקְּבָרוֹת. גָ'לָאל עָזַב אֶת מִגְרַשׁ הַמִּשְׂחָקִים וְאֶת בְּגָדָיו וְנִכְנַס לְבֵית הַקְּבָרוֹת מִכִּיוּוּן מִזְרָח כְּדֵי לְהַשְׁתִּין, וַאֲנִי רַצְתִּי לְעֵבֶר בְּגָדָיו שֶׁלְּיַד חֲדַר הַהַלְבָּשָׁה שֶׁל הַשּׁוֹעֵר. רָאִיתִי אֶת הַשֵּׁם מִתְנוֹעֵעַ בַּכִּיס הַמִּכְנָסַיִים וְאָז נֶעֱצַר בַּכִּיס הַיְּמָנִי. לִיבִּי הָלַם בְּחוֹזְקָה: אֲנִי חַיָּיב לְסַיֵּים אֶת הָעִנְיָין בִּמְהִירוּת לִפְנֵי שֶׁגָּ'לָאל יַחֲזוֹר! הִכְנַסְתִּי אֶת יָדִי, הוֹצֵאתִי אֶת הַשֵּׁם שֶׁהָיָה נָתוּן בְּשַׂקִּית קְטַנָּה, שַׂמְתִּי אוֹתוֹ בְּכִיסֵי, וְרַצְתִּי אֶל בֵּית הַקְּבָרוֹת מִכִּיוּוּן מַעֲרָב. בַּדֶּרֶךְ הֵבַנְתִּי שֶׁגָּ'לָאל הוּא שָׁם גָּדוֹל וְהוּא מְמַלֵּא אֶת כִּיסֵי, וְגַם שַׂמְתִּי לֵב שֶׁלֹּא הִשְׁאַרְתִּי אֶת שְׁמִי בְּכִיסוֹ שֶׁל גָ'לָאל בִּמְקוֹם שְׁמוֹ, כְּפִי שֶׁהִתְכַּוַּונְתִּי לַעֲשׂוֹת, וְכָךְ נוֹתַר גָ'לָאל לְלֹא שָׁם, וּבְכִיסֵי הָיוּ שְׁנֵי שֵׁמוֹת.
חָזַרְתִּי הַבַּיְתָה הִסְתַּגַּרְתִּי בְּחַדְרֵי וְיָשַׁבְתִּי לְהִתְבּוֹנֵן בִּשְׁנֵי הַשֵּׁמוֹת הַמִּתְנוֹעֲעִים מִתַּחַת לָאָרִיג. אָבִי נִכְנַס. אָמַרְתִּי לוֹ: "צַדְתִּי שֵׁם חָדָשׁ. תִּרְאֶה, הוּא רָץ מַהֵר לְפֹה וּלְשֵׁם בְּתוֹךְ הַכִּיס הַשְּׂמָאלִי שֶׁלִּי." אָבִי כְּבָר מֵת כַּמָּה חוֹדָשִׁים לִפְנֵי כֵן. הוּא מֵת אַחֲרֵי שֶׁסִּיפֵּר לִי אֶת סִיפּוּר הַשֵּׁמוֹת, וּבְעֶצֶם דִּיבַּרְתִּי אֶל שְׁמוֹ שֶׁהִשְׁאִיר בַּכִּיס מְעִילוֹ הַתָּלוּי עַל יָדִית הַחַלּוֹן. הַשֵּׁם גָ'לָאל שֶׁגָּנַבְתִּי קִיפֵּץ כָּל הַזְּמַן כְּמוֹ חָתוּל בַּצַּד הַשְּׂמָאלִי שֶׁל הַמִּכְנָסַיִים שֶׁלִּי. הִכְנַסְתִּי אֶת יָדִי וְהוֹצֵאתִי אוֹתוֹ. הַשֵּׁם כְּבָר יָצָא מֵהַשַּׂקִּית, וְהָיָה רַךְ, רַךְ מְאוֹד. כְּשֶׁהִסְתַּכַּלְתִּי בּוֹ הוּא הָיָה צְפַרְדֵּעַ מְכוֹעֶרֶת שֶׁמְּעַפְעֶפֶת בְּעֵינֶיהָ וּמַשְׁמִיעָה קִרְקוּר נוֹרָא. הִשְׁלַכְתִּי אוֹתוֹ מִידַּי. מִישַּׁשְׁתִּי אֶת שְׁמִי בְּתוֹךְ הַכִּיס הַיְּמָנִי, וְנוֹכַחְתִּי שֶׁאֵין בּוֹ רוּחַ חַיִּים. הִשְׁלַכְתִּי גַּם אוֹתוֹ וְרַצְתִּי בְּלִי שָׁם. עַכְשָׁיו אֲנִי חָסֵר-שָׁם, וְכָל אֵימַת שֶׁקּוֹרְאִים בִּשְׁמִי הַיָּשָׁן, הָאֲוִויר מוֹחֵק אוֹתוֹ, וּמָה שֶׁמַּגִּיעַ אֵלַי הוּא הַמִּילָּה "יא" הַמַּקְדִּימָה אוֹתוֹ, וְאָז אֲנִי יוֹדֵעַ שֶׁמִּתְכַּוְּונִים אֵלַי. אֲפִילּוּ אִמִּי, בְּכָל פַּעַם שֶׁהִיא מְדַבֶּרֶת עָלַי, אוֹמֶרֶת: "זֶה שֶׁלֹּא קוֹרְאִים בִּשְׁמוֹ".  
אָבִי שָׁכַח לוֹמַר לִי שֶׁמֵּאָז שֶׁהַיְּצוּרִים קִיבְּלוּ שֵׁמוֹת, הוֹפִיעָה הַמַּלְשִׁינוֹת וְהַמַּלְשִׁינִים נָפוֹצוּ עַל פְּנֵי הָאֲדָמָה וְעַכְשָׁיו אֱלוֹהִים יוֹדֵעַ מֵאֵיפֹה בָּא הָרַעַשׁ. עַכְשָׁיו הוּא יוֹדֵעַ הַכּוֹל.



https://www.shortstoryproject.com/he/story/%d7%a7%d7%95%d7%a8%d7%90%d7%99%d7%9d-%d7%9c%d7%95-%d7%a6%d7%99%d7%a4%d7%95%d7%a8/
#אִירוֹנְיָה#אֶקָזִסְטַנְצִיָּאלִיסְטִי#הִרְהוּרִים#הִתְבַּגְּרוּת#יַלְדוּת#פּוֹלִיטִי#פִילוֹסוֹפִי