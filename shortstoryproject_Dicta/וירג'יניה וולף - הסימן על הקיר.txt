הָיָה זֶה אוּלַי אֶמְצַע יָנוּאָר הַשָּׁנָה, וַאֲנִי הֵרַמְתִּי אָז לָרִאשׁוֹנָה אֶת עֵינַיי וְרָאִיתִי אֶת הַסִּימָן עַל הַקִּיר. עַל מְנַת לִקְבּוֹעַ תַּאֲרִיךְ מִן הַהֶכְרֵחַ לִזְכּוֹר מָה רָאִיתָ. אֲנִי מְהַרְהֶרֶת עַתָּה אֵיפוֹא בְּאֵשׁ; בְּמַעֲטֶהָ הָאוֹר הַצָּהוֹב הַקָּבוּעַ עַל דַּף סִפְרֵי; בְּשָׁלוֹשׁ הַכְּרִיזַנְטָמוֹת בְּקַעֲרַת הַזְּכוּכִית הָעֲגוּלָּה עַל כַּרְכּוֹב הָאָח. כֵּן, וַדַּאי הָיָה זֶה חוֹרֶף, וְאָנוּ סִייַּמְנוּ זֶה עַתָּה תֶּה-מַנְחֶה, כִּי זָכוּר לִי שֶׁעִישַּׁנְתִּי סִיגַרְיָה כְּשֶׁהֵרַמְתִּי אֶת עֵינַיי וְרָאִיתִי אֶת הַסִּימָן עַל הַקִּיר בַּפַּעַם הָרִאשׁוֹנָה. הֵרַמְתִּי אֶת עֵינַיי מִבַּעַד לְעַשֵּׁן הַסִּיגַרְיָה וּמַבָּטִי שָׁהָה רֶגַע עַל הַפֶּחָמִים הַלּוֹהֲטִים, וְאוֹתָהּ הֲזָיָה נוֹשָׁנָה עַל דֶּגֶל הָאַרְגָּמָן הַמִּתְנוֹפֵף עַל מִגְדַּל הַטִּירָה עָלְתָה בְּדַעְתִּי, וְהִרְהַרְתִּי בְּאוֹרַחַת הָאַבִּירִים הָאֲדוּמִּים הָרוֹכְבִים בְּמַעֲלֵה הַסֶּלַע הַשָּׁחוֹר. הוּקַל לִי לְמַדַּי כְּשֶׁמַּרְאֶה הַסִּימָן קֶטַע אֶת הַהֲזָיָה, כִּי זוֹהִי הֲזָיָה נוֹשָׁנָה, הֲזָיָה אוֹטוֹמָטִית, שֶׁמְּקוֹרָהּ אוּלַי בְּיַלְדוּתִי. הַסִּימָן הָיָה סִימָן עָגוֹל קָטָן, שָׁחוֹר עַל גַּבֵּי הַקִּיר הַלָּבָן, כְּשִׁישָּׁה אוֹ שִׁבְעָה אִינְצִ'ים מֵעַל כַּרְכּוֹב הָאָח.
כַּמָּה מִזְדָּרְזוֹת מַחְשְׁבוֹתֵינוּ לְהִתְגּוֹדֵד סְבִיב חֵפֶץ חָדָשׁ, לַהֲרִימוֹ מְעַט, כִּנְמַלִּים הַנּוֹשְׂאוֹת אָנִיץ קַשׁ בְּקַדַּחְתָּנוּת שֶׁכָּזוֹ, וְאַחַר כָּךְ עוֹזְבוֹת אוֹתוֹ... אִם מַסְמֵר הוּא שֶׁיָּצַר אֶת הַסִּימָן הַזֶּה, לֹא יִיתָּכֵן שֶׁנּוֹעַד לַתְּמוּנָה, וַדַּאי נוֹעַד לְמִינִיאֲטוּרָה – הַמִּינִיאֲטוּרָה שֶׁל גְּבִירָה בַּעֲלַת תַּלְתַּלִּים לְבָנִים מְפוּדָּרִים, לְחַיִּים מְכוּסּוֹת אַבְקָה, וּשְׂפָתַיִים כְּצִיפּוֹרְנִים אֲדוּמִּים. חִיקּוּי כַּמּוּבָן, שֶׁכֵּן הָאֲנָשִׁים שֶׁגָּרוּ בַּבַּיִת לְפָנֵינוּ הָיוּ בּוֹחֲרִים תְּמוּנוֹת בְּדֶרֶךְ זוֹ – תְּמוּנָה יְשֵׁנָה לַחֶדֶר יָשָׁן. אֲנָשִׁים כָּאֵלֶּה הָיוּ – אֲנָשִׁים מְעַנְיְינִים מְאוֹד, וַאֲנִי חוֹשֶׁבֶת עֲלֵיהֶם כֹּה הַרְבֵּה, בִּמְקוֹמוֹת כֹּה מוּזָרִים, מִפְּנֵי שֶׁלְּעוֹלָם לֹא יֵירָאוּ שׁוּב, לְעוֹלָם לֹא יִיוּוֹדַע מָה קָרָה אַחֵר כָּךְ. הֵם רָצוּ לַעֲזוֹב אֶת הַבַּיִת מִפְּנֵי שֶׁרָצוּ לְשַׁנּוֹת אֶת סִגְנוֹן הָרִיהוּט, כָּךְ אָמַר הוּא, וּבְדִיּוּק כְּשֶׁהֵחֵל לוֹמַר שֶׁלְּדַעְתּוֹ צְרִיכָה הָאָמָּנוּת שֶׁיִּהְיוּ מֵאֲחוֹרֶיהָ אִידֵיאוֹת נִקְרַעְנוּ זֶה מִזֶּה, כְּפִי שֶׁאָדָם נִקְרַע מֵעַל הַגְבָּרַת הַזְּקֵנָה הָעוֹמֶדֶת לִמְזוֹג תֶּה וְהָאִישׁ הַצָּעִיר הָעוֹמֵד לַחֲבוֹט בְּכַדּוּר הַטֵּנִיס בְּגַנָּהּ הָאֲחוֹרִי שֶׁל וִילָה בְּפַרְבָּר הָעִיר, בְּשָׁעָה שֶׁהוּא חוֹלֵף עַל פְּנֵיהֶם בָּרַכֶּבֶת.
אַךְ אֲשֶׁר לְאוֹתוֹ סִימָן, אֵינֶנִּי בְּטוּחָה מֶה הָיָה; אֵינֶנִּי מַאֲמִינָה כִּי נוֹצַר אַחֲרֵי הַכּוֹל עַל-יְדֵי מַסְמֵר; הוּא גָּדוֹל מִדַּי, עָגוֹל מִדַּי, לְכָךְ. יָכוֹלְתִּי לָקוּם, אַךְ אִילּוּ קַמְתִּי וְהִתְבּוֹנַנְתִּי בּוֹ, עֶשֶׂר לְאַחַת שֶׁלֹּא הָיִיתִי מְסוּגֶּלֶת לִקְבּוֹעַ בְּוַודָּאוּת; מִפְּנֵי שֶׁבָּרֶגַע שֶׁדָּבָר עָשׂוּי, אֵין אִישׁ יוֹדֵעַ לְעוֹלָם כֵּיצַד קָרָה הַדָּבָר. הוֹ! אוֹי לִי, הַמִּסְתּוֹרִין שֶׁל הַחַיִּים! חוֹסֶר-הַדִּיּוּק שֶׁל הַמַּחֲשָׁבָה! בּוּרוּתָהּ שֶׁל הָאֱנוֹשׁוּת! עַל מְנַת לְהַרְאוֹת כַּמָּה מַעֲטֵה הַשְּׁלִיטָה שֶׁיֵּשׁ לָנוּ בִּנְכָסֵינוּ – אֵיזֶה עִנְיָין מִקְרֵי הֵם הַחַיִּים הַלָּלוּ אַחֲרֵי כָּל הַצִּיוִוילִיזַצְיָה שֶׁלָּנוּ – הָבָה וְאֶמְנֶה כַּמָּה מִן הַדְּבָרִים שֶׁאָבְדוּ בִּימֵי חַיֵּינוּ, וְרֵאשִׁית, כִּי אוֹבְדָן זֶה נִרְאֶה תָּמִיד הַמִּסְתּוֹרִי מִכּוּלָּם – אֵיזֶה חָתוּל יִנְגּוֹס, אֵיזוֹ חוּלְדָּה תְּכַרְסֵם – שָׁלוֹשׁ קוּפְסָאוֹת כְּחוּלּוֹת בְּהִירוֹת שֶׁל כֵּלִים לִכְרִיכַת סְפָרִים? וְהָיוּ גַּם כְּלוּבֵי הַצִּיפּוֹרִים, חִישּׁוּקֵי הַבַּרְזֶל, מַחְלִיקֵי הַפְּלָדָה, דְּלִי-הַפֶּחָמִים בְּסִגְנוֹן הַמַּלְכָּה אֵן, לוּחַ מִשְׂחָק הַבָּאגַאטְל, תֵּיבַת הַנְּגִינָה – כּוּלָּם נֶעֶלְמוּ, וְגַם תַּכְשִׁיטִים. אַבְנִי לְשֵׁם וְאִזְמַרְגָּדִים, הֵם מוּטָּלִים סְבִיב שׁוֹרְשֵׁי הַלֶּפֶת. אָה, אֵיזֶה עִנְיָין שֶׁל שִׁפְשׁוּף וְקִרְצוּף הוּא זֶה! פֶּלֶא הוּא שֶׁיֵּשׁ בִּכְלָל בְּגָדִים לְגוּפִי, שֶׁאֲנִי יוֹשֶׁבֶת מוּקֶּפֶת בְּרָהִיטִים מוּצָקִים בְּרֶגַע זֶה. הֵן אִם תְּבַקְּשִׁי לְהַשְׁווֹת אֶת הַחַיִּים לְמַשֶּׁהוּ, עָלַיִיךְ לִדְמוּתָם לְמִי שֶׁנִּישֵּׂאת בְּמִנְהֶרֶת הָרַכֶּבֶת הַתַּחְתִּית בִּמְהִירוּת שֶׁל חֲמִישִּׁים מֵיְיל בְּשָׁעָה – וְנוֹחֶתֶת מִן הֶעָבָר הַשֵּׁנִי בְּלֹא סִיכָּה אַחַת בְּשַׁעֲרָהּ! לְמִי שֶׁמּוּשְׁלֶכֶת לְרַגְלֵי הָאֵל עֵירוֹם וְעֶרְיָה! לְמִי שֶׁמִּתְגַּלְגֶּלֶת אַפַּיִים אַרְצָה בַּכְּרִי הָעִירִית כִּצְרוֹרוֹת הַנְּיָיר הַחוּמִים הַמּוּשְׁלָכִים מִבַּעַד לְצִינּוֹר בְּמִשְׂרַד הַדּוֹאַר! וּשְׂעָרָהּ מִתְנוֹפֵף מֵאָחוֹר כִּזְנָבוֹ שֶׁל סוּס מֵירוֹץ. כֵּן, דּוֹמֶה שֶׁזֶּה מְבַטֵּא אֶת מְהִירוּתָם שֶׁל הַחַיִּים, אֶת הַבִּזְבּוּז וְהַתִּיקּוּן הַנִּצְחִי; הַכּוֹל אַגָּבִי כָּל כָּךְ, הַכּוֹל אֲרָעִי כָּל כָּךְ...
אַךְ לְאַחַר הַחַיִּים. הִמְשִׁיכָה הָאִיטִּית מַטָּה שֶׁל גִּבְעוֹלִים יְרוּקִּים עָבִים כָּךְ שֶׁגְּבִיעַ הַפֶּרַח, בְּהִתְהַפְּכוּ, מֵצִיף אוֹתְךָ בְּאוֹר סָגוֹל וְאָדוֹם. מַדּוּעַ, אַחֲרֵי הַכּוֹל, לֹא יִיוּוֹלֵד הָאָדָם שָׁם כְּפִי שֶׁהוּא נוֹלַד כָּאן, חֲסַר אוֹנִים, חֲסַר מִלִּים, אֵינוֹ מְסוּגָּל לְמַקֵּד אֶת עֵינָיו, וְהוּא מְגַשֵּׁשׁ אַחֵר שׁוֹרְשֵׁי הָעֵשֶׂב, אַחֵר אֶצְבְּעוֹת רַגְלֵיהֶם שֶׁל הָעֲנָקִים? אֲשֶׁר לִקְבִיעָה מִי הֵם עֵצִים, מִי גְּבָרִים וְנָשִׁים, אוֹ אִם יֵשׁ דְּבָרִים כָּאֵלֶּה, אוֹתוֹ אָדָם לֹא יִהְיֶה בְּמַצָּב שֶׁיְּאַפְשֵׁר לוֹ לַעֲשׂוֹת זֹאת בְּמֶשֶׁךְ כַּחֲמִישִּׁים שָׁנָה. דָּבָר לֹא יִהְיֶה, אֶלָּא מֶרְחָבִים שֶׁל אוֹר וְחוֹשֶׁךְ, חֲצוּיִים בְּגִבְעוֹלִים עָבִים, וּמְעַט גָּבוֹהַּ מִשָּׁם, אוּלַי, כְּתָמִים שֶׁצּוּרָתָם כִּוְורָדִים וְצִבְעָם אֵינוֹ מוּגְדָּר – וְרוּדִּים וּכְחוּלִּים מְעוּרְפָּלִים – אֲשֶׁר, עִם חֲלוֹף הַזְּמַן, יִהְיוּ בְּרוּרִים יוֹתֵר, יִהְיוּ – אֵינֶנִּי יוֹדַעַת לָמָּה...
וְעִם זֹאת הַסִּימָן עַל הַקִּיר אֵינוֹ חוֹר כְּלָל. יִיתָּכֵן שֶׁנִּגְרַם אֲפִילּוּ עַל-יְדֵי עֶצֶם שָׁחוֹר עָגוֹל כָּלְשֶׁהוּ, לְמָשָׁל עָלָה וֶרֶד קָטָן, שֶׁנּוֹתַר מִיְּמוֹת הַקַּיִץ, וַאֲנִי, שֶׁאֵינֶנִּי עֲקֶרֶת-בַּיִת עֵרָנִית בְּיוֹתֵר – רָאוּ אֶת הָאָבָק עַל כַּרְכּוֹב הָאָח, לְמָשָׁל, אוֹתוֹ אָבָק אֲשֶׁר, כָּךְ אוֹמְרִים, קָבַר תַּחְתָּיו אֶת טְרוּיָה שָׁלוֹשׁ פְּעָמִים, וְרַק שִׁבְרֵי חֲרָסִים סֵירְבוּ כָּלִיל לְהִיכָּחֵד, כְּפִי שֶׁתִּרְצוּ לְהַאֲמִין.
הָעֵץ מִחוּץ לַחַלּוֹן מַקִּישׁ בְּעֶדְנָה רַבָּה עַל הַזְּגוּגִית... אֲנִי רוֹצֶה לְהַרְהֵר בַּשֶּׁקֶט, בְּשַׁלְווֹה, בְּרַחֲבוּת, שֶׁאִישׁ לֹא יַפְרִיעֵנִי, שֶׁלֹּא אֶצְטָרֵךְ כְּלָל לָקוּם מִכִּיסְּאִי, שֶׁאַחְלִיק קַלּוֹת מְדַבֵּר אֶל מִשְׁנֵהוּ, לְלֹא כָּל תְּחוּשַׁת עוֹיְנוּת, אוֹ מִכְשׁוֹל. אֲנִי רוֹצֶה לִשְׁקוֹעַ עָמוֹק יוֹתֵר וְיוֹתֵר, לְהִתְרַחֵק מִפְּנֵי הַשֶּׁטַח וּמֵעוּבְדוֹתָיו הַנִּפְרָדוֹת וְהַקָּשׁוֹת. כְּדֵי לִמְצוֹא תְּמִיכָה לְעַצְמִי, הִנִּיחוּ לִי לְהֵיאָחֵז בְּרַעְיוֹן הָרִאשׁוֹן הַחוֹלֵף לְיָדִי... שֶׁיְיקְסְפִּיר... טוֹב, הוּא יִסְכּוֹן כְּכָל אֶחָד אַחֵר. אָדָם שֶׁהוֹשִׁיב עַצְמוֹ אֵיתָן בַּכּוּרְסָה, וְהִתְבּוֹנֵן בְּאֵשׁ, כָּךְ – מֶטֶר רַעֲיוֹנוֹת צָנַח לְלֹא הֶרֶף מַרְקִיעַ גָּבוֹהַּ מְאוֹד אֶל תּוֹךְ מַחֲשַׁבְתּוֹ. הוּא סָמַךְ אֶת מִצְחוֹ בְּיָדוֹ, וַאֲנָשִׁים שֶׁהִבִּיטוּ פְּנִימָה מִבַּעַד לַדֶּלֶת הַפְּתוּחָה – כִּי הַתְּמוּנָה הַזֹּאת אֲמוּרָה לְהִתְרַחֵשׁ בְּעֶרֶב קַיִץ – אַךְ מָה מִשֶּׁמֵּעֵם כָּל זֶה, הַבִּדְיוֹן הַהִיסְטוֹרִי הַזֶּה! אֵין הוּא מְעַנְיֵין אוֹתִי כְּלָל. הַלְּוַואי שֶׁיָּכוֹלְתִּי לִמְצוֹא נְתִיב מַחֲשָׁבָה נָעִים, נְתִיב שֶׁיֶּאֱצוֹל לִי בַּעֲקִיפִין מְהֵימָנוּת, כִּי אֵלֶּה הֵן הַמַּחֲשָׁבוֹת הַנְּעִימוֹת בְּיוֹתֵר, וְהֵן שְׁכִיחוֹת מְאוֹד גַּם בְּמַחֲשָׁבוֹת הָאֲנָשִׁים הַצְּנוּעִים שֶׁצִּבְעָם כְּצֶבַע הָעַכְבָּר, הַמַּאֲמִינִים בֶּאֱמֶת וּבְתָמִים שֶׁאֵינָם אוֹהֲבִים לִשְׁמוֹעַ אֶת שִׁבְחָם בִּפְנֵיהֶם. אֵין אֵלֶּה מַחֲשָׁבוֹת הַמְּשַׁבְּחוֹת אֶת הָאָדָם יְשִׁירוֹת; זֶה יוֹפְיָין; הֵן מַחֲשָׁבוֹת כָּאֵלֶּה:
"וְאָז נִכְנַסְתִּי לַחֶדֶר. הֵם שׂוֹחֲחוּ עַל בּוֹטָנִיקָה. אָמַרְתִּי שֶׁרָאִיתִי פֶּרַח גָּדֵל עַל עֲרֵימַת אַשְׁפָּה בְּמִגְרַשׁ בַּיִת יָשָׁן בקינגסוויי. הַזֶּרַע, אָמַרְתִּי, וַדַּאי נִטְמַן בִּימֵי מַלְכוּתוֹ שֶׁל צַ'רְלְס הָרִאשׁוֹן. אִילּוּ פְּרָחִים גָּדְלוּ בִּימֵי מַלְכוּתוֹ שֶׁל צַ'רְלְס הָרִאשׁוֹן?" שָׁאַלְתִּי – (אַךְ אֵינֶנִּי זוֹכֶרֶת אֶת הַתְּשׁוּבָה). פְּרָחִים גְּבוֹהִים וְלָהֶם אוּלַי גְּדִילִים סְגוּלִּים. וְכָךְ זֶה מַמְשִׁיךְ. וְכָל אוֹתוֹ זְמַן אֲנִי מַלְבִּישָׁה אֶת דְּמוּת עַצְמִי בְּמַחְשַׁבְתִּי, בְּאַהֲבָה, בִּגְנֵיבָה, וְאֵינִי מִתְפַּעֶלֶת מִמֶּנָּה בְּגָלוּי, כִּי אִילּוּ כָּךְ עָשִׂיתִי, הָיִיתִי תּוֹפֶסֶת אֶת עַצְמִי, וּמוֹשִׁיטָה תֶּיכֶף אֶת יָדִי לִיטּוֹל סֵפֶר מִתּוֹךְ הֲגַנָּה עַצְמִית. אָכֵן, מוּזָר אֵיךְ אָדָם מָגֵן אִינְסְטִינְקְטִיבִית עַל דִּימּוּי עַצְמוֹ מֵהַאֲלָהָה אוֹ מִכָּל שִׁימּוּשׁ אַחֵר הֶעָלוּל לְהוֹפְכוֹ לְמִגּוֹחֵךְ, אוֹ לְשׁוֹנָהּ כָּל כָּךְ מִן הַמָּקוֹר עַד שֶׁאִי אֶפְשָׁר עוֹד לְהַאֲמִין בּוֹ. וְשֶׁמָּא אַחֲרֵי הַכּוֹל אֵין זֶה מוּזָר כָּל כָּךְ? זוֹהִי שְׁאֵלָה בַּעֲלַת חֲשִׁיבוּת עֶלְיוֹנָה. נַנִּיחַ שֶׁהַמַּרְאֶה מִתְנַפֶּצֶת, הַדִּימּוּי נֶעֱלַם, וְהַדְּמוּת הָרוֹמַנְטִית הָאֲפוּפָה יָרוֹק מֵעִמְקֵי הַיַּעַר שׁוּב אֵינָהּ שָׁם, רַק אוֹתָהּ קְלִיפַּת אָדָם כְּפִי שֶׁאֲחֵרִים רוֹאִים אוֹתוֹ – מָה חֲסַר-אֲוִויר, רָדוּד, קֶרַח, בּוֹלֵט נַעֲשָׂה הָעוֹלָם! עוֹלָם שֶׁאֵין לִחְיוֹת בּוֹ. כְּשֶׁאֲנַחְנוּ עוֹמְדִים זֶה מוּל זֶה בְּאוֹמְנִיבּוּסִים וּבְרַכָּבוֹת תַּחְתִּיּוֹת אָנוּ מַבִּיטִים בִּרְאִי; מִכָּאן הָעֲמִימוּת, בּוֹהַק הַזְּכוּכִיּוֹת, בְּעֵינֵינוּ. וְסוֹפְרֵי הֶעָתִיד יַכִּירוּ יוֹתֵר וְיוֹתֵר בַּחֲשִׁיבוּת הַהִשְׁתַּקְּפוּיוֹת הַלָּלוּ, כִּי יֵשׁ כַּמּוּבָן לֹא הִשְׁתַּקְּפוּת אַחַת אֶלָּא מִסְפָּר אֵינְסוֹפִי כִּמְעַט; אֵלֶּה הֵם הַמַּעֲמַקִּים שֶׁאוֹתָם יַחְקְרוּ, אֵלֶּה מַחֲזוֹת-הַתַּעְתּוּעִים שֶׁיִּרְדְּפוּ, וּבְמִידָּה הוֹלֶכֶת וְגוֹבֶרֶת יִימָּנְעוּ מִתֵּיאוּר הַמְּצִיאוּת בְּסִיפּוּרֵיהֶם, יִרְאוּ בִּידִיעָתָהּ מַשֶּׁהוּ מוּבָן מֵאֵלָיו, כְּפִי שֶׁעָשׂוּ הַיְּווֹנִים וְאוּלַי שֶׁיְיקְסְפִּיר – אַךְ הַכְלָלוֹת אֵלֶּה חַסְרוֹת-עֵרֶךְ עַד מְאוֹד. דַּי בַּצְּלִיל הַצְּבָאִי שֶׁל הַמִּלָּה. הוּא מַזְכִּיר מַאַמְרֵי מַעֲרֶכֶת, שָׂרֵי מֶמְשָׁלָה – קְבוּצָה שְׁלֵמָה שֶׁל דְּבָרִים שֶׁבְּיַלְדוּתְךָ חָשַׁבְתָּ שֶׁהֵם הַדָּבָר עַצְמוֹ, הַדָּבָר הַתִּקְנִי, הַדָּבָר הָאֲמִיתִּי, שֶׁמִּמֶּנּוּ לֹא תּוּכְלִי לְהִינָּתֵק אֶלָּא אִם תִּסְתַּכְּנִי בְּמָארֶה שֶׁאֵין לָהּ שָׁם. הַכְלָלוֹת מַחֲזִירוֹת אוֹתְךָ אֵיכְשֶׁהוּ לְיוֹם א' בְּלוֹנְדוֹן, לְטִיּוּלֵי מַנְחֶה שֶׁל יוֹם א', לִסְעוּדוֹת צָהֳרַיִים שֶׁל יוֹם א', וְגַם דַּרְכֵי דִּיבּוּר עַל מֵתִים, בְּגָדִים וְהֶרְגֵּלִים – כְּמוֹ הַהֶרְגֵּל לָשֶׁבֶת יַחַד בְּחֶדֶר אֶחָד עַד שָׁעָה מְסוּיֶּמֶת, אַף שֶׁאִישׁ לֹא אָהַב זֹאת. הָיָה חוֹק לְכָל דָּבָר. הַחוֹק לְמַפּוֹת-הַשּׁוּלְחָן בִּתְקוּפָה מְסוּיֶּמֶת זוֹ גֶּזֶר שֶׁיִּהְיוּ עֲשׂוּיוֹת אֲרִיגִים מְעוּטָּרִים וַעֲלֵיהֶם מְדוֹרִים קְטַנִּים צְהוּבִּים, כְּפִי שֶׁנִּיתָּן לִרְאוֹת בְּתַצְלוּמֵי הַמִּרְבָּדִים אֲשֶׁר בִּפְרוֹזְדוֹרֵי אַרְמוֹנוֹת הַמְּלָכִים. מַפּוֹת שׁוּלְחָן מִסּוּג אַחֵר לֹא הָיוּ מַפּוֹת שׁוּלְחָן אֲמִיתִּיּוֹת. מָה מְזַעְזֵעַ, וְעִם זֹאת מָה נִפְלָא הָיָה לְגַלּוֹת שֶׁאוֹתָם דְּבָרִים אֲמִיתִּיִּים, סְעוּדוֹת יוֹם א', טִיּוּלֵי יוֹם א', בָּתֵּי-כְּפָר וּמַפּוֹת-שׁוּלְחָן לֹא הָיוּ אֲמִיתִּיִּים לַחֲלוּטִין, לְמַעֲשֶׂה הָיוּ מֵעֵין תַּעְתּוּעַ, וְהַמְּאֵרָה שֶׁיָּרְדָה עַל רֹאשׁ הַכּוֹפֶר בָּהֶם הָיְיתָה רַק תְּחוּשָׁה שֶׁל חֵירוּת לֹא-חוּקִּית. מָה תּוֹפֵס עַתָּה אֶת מְקוֹמָם שֶׁל הַדְּבָרִים הָאֵלֶּה אֲנִי שׁוֹאֶלֶת אֶת עַצְמִי, אוֹתָם דְּבָרִים אֲמִיתִּיִּים תִּקְנִיִּים? גְּבָרִים אוּלַי, אִם אַתְּ אִישָּׁה; נְקוּדַּת הַמַּבָּט הַזְּכָרִית הַשּׁוֹלֶטֶת בְּחַיֵּינוּ, הַקּוֹבַעַת אֶת הַתֶּקֶן, הַמְּבַסֶּסֶת אֶת טַבְלַת הַקְּדִימוּיוֹת שֶׁל וִיטְקָאר, אֲשֶׁר מֵאָז הַמִּלְחָמָה הָפְכָה, אֲנִי מַנִּיחָה, מִין תַּעְתּוּעַ בְּעֵינֵי גְּבָרִים וְנָשִׁים רַבִּים, וּבִמְהֵרָה, יֵשׁ לְקַוּוֹת, יִיזָּרֵק בְּזִלְזוּל לַפַּח הָאַשְׁפָּה אֲשֶׁר אֵלָיו מַגִּיעִים הַתַּעְתּוּעִים, מִזְנוֹנֵי הַמָּהָגוֹנִי וְהֶדְפֵּסֵי לָאַנְדְּסִיר, אֵלִים וְשֵׁדִים, שָׁאוּל וְכַיּוֹצֵא בָּאֵלֶּה, וּמוֹתִירִים אֶת כּוּלָּנוּ בִּתְחוּשָׁה מִשֶּׁכֵּרַת שֶׁל חֵירוּת לֹא-חוּקִּית – אִם הַחֵירוּת קַיֶּימֶת...
בְּאוֹרוֹת מְסוּיָּמִים אוֹתוֹ סִימָן עַל הַקִּיר נִרְאֶה כְּאִילּוּ הוּא בּוֹלֵט מַמָּשׁ מִתּוֹךְ הַקִּיר. וְהוּא גַּם אֵינוֹ עָגוֹל לְגַמְרֵי. אֵינֶנִּי יְכוֹלָה לִהְיוֹת בְּטוּחָה, אֲבָל דּוֹמֶה שֶׁהוּא מֵטִיל צֵל מוּחָשִׁי, מְרַמֵּז כִּי אִם אַעֲבִיר אֶצְבַּע עַל פְּנֵי אוֹתוֹ קֶטַע בַּקִּיר, בִּנְקוּדָּה מְסוּיֶּמֶת הִיא תַּעְפִּיל וְתֵרֵד עַל פְּנֵי תֵּל קָטָן, תֵּל חֵלֶק כְּאוֹתָם תִּלֵּי קְבָרִים עַל רָמוֹת הַמִּרְעֶה הַדְּרוֹמִיּוֹת, אֲשֶׁר, כָּךְ אוֹמְרִים, הֵן מַצֵּבוֹת אוֹ מַחֲנוֹת. מֵבִין הַשְּׁנַיִים הָיִיתִי מַעֲדִיפָה שֶׁיִּהְיוּ מַצֵּבוֹת, כִּי כְּרוּב הָאַנְגְּלִים אֲנִי מִתְאַוֶּוה לְמֵלַנְכּוֹלְיָה וּסְבוּרָה שֶׁבְּסוֹף טִיּוּל טִבְעִי לַחֲשׁוֹב עַל הָעֲצָמוֹת הַשְּׂרוּעוֹת מִתַּחַת לָעֵשֶׂב... חַיָּיב לִהְיוֹת סֵפֶר כָּלְשֶׁהוּ עַל כָּךְ. חוֹקֵר-עַתִּיקוֹת כָּלְשֶׁהוּ חֵפֶר בְּוַודַּאי אֶת הָעֲצָמוֹת הָאֵלֶּה וְנָתַן לָהֶן שָׁם... אֵיזֶה מִין אָדָם הוּא חוֹקֵר-הָעַתִּיקוֹת, אֲנִי תּוֹהֶה. קוֹלוֹנֵלִים-בְּדִימוֹס בְּדֶרֶךְ כְּלָל, הָיִיתִי אוֹמֶרֶת, הַמּוֹלִיכִים חֲבוּרוֹת שֶׁל פּוֹעֲלִים קְשִׁישִׁים עַד הַפִּסְגָּה כָּאן, בּוֹחֲנִים רִגְבֵי אֲדָמָה וְאֶבֶן וּמַחֲלִיפִים מִכְתָּבִים עִם לִשְׁכַּת הַכְּהוּנָּה הַסְּמוּכָה, אֲשֶׁר, בִּהְיוֹתָהּ פְּתוּחָה בִּשְׁעַת אֲרוּחַת הַבּוֹקֶר, מַשְׁוֶוה לָהֶם הַרְגָּשַׁת חֲשִׁיבוּת, וְהַשְׁווֹאַת רָאשֵׁי-הַחֵץ מַצְרִיכָה מַסָּעוֹת חוֹצֵי-שָׂדוֹת אֶל הָעֲיָירוֹת הַכַּפְרִיּוֹת, צוֹרֶךְ נָעִים גַּם לָהֶם וְגַם לִנְשׁוֹתֵיהֶם הַקְּשִׁישׁוֹת, הַמְּבַקְּשׁוֹת לִרְקוֹחַ רִיבַת שְׁזִיפִים אוֹ לְנַקּוֹת אֶת חֲדַר הָעֲבוֹדָה, וְיֵשׁ לָהֶן סִיבּוֹת רַבּוֹת לִדְאוֹג שֶׁהַשְּׁאֵלָה הַגְּדוֹלָה הַזּוֹ שֶׁל מַחֲנֶה אוֹ מַצָּבָהּ תִּישָּׁאֵר תְּלוּיָה וְעוֹמֶדֶת לָעַד, בְּעוֹד שֶׁהַקּוֹלוֹנֵל עַצְמוֹ מַרְגִּישׁ פִילוֹסוֹפִי לְהַנְעִים בְּצוֹבְרוֹ עֵדוּיוֹת לִשְׁתֵּי פָּנֶיהָ שֶׁל הַשְּׁאֵלָה. אָמְנָם נָכוֹן, בְּסוֹפוֹ שֶׁל דָּבָר הוּא נוֹטֶה לְהַאֲמִין בַּמַּחֲנֶה; וּלְנוֹכַח מִתְנַגְּדָיו הוּא מְחַבֵּר קוּנְטְרֵס שֶׁאוֹתוֹ יִקָּרֵא בְּאוֹזְנֵי הָאֲסֵיפָה הָרֶבַע-שְׁנָתִית שֶׁל הָאֲגוּדָּה הַמְּקוֹמִית, אֶלָּא שֶׁאָז מִכְּהוֹ הַשָּׁבָץ, וְהִרְהוּרָיו הַמּוּדָעִים הָאַחֲרוֹנִים אֵינָם נְתוּנִים לְאִשְׁתּוֹ אוֹ לְיַלְדּוֹ, אֶלָּא לַמַּחֲנֶה וּלְרֹאשׁ-הַחֵץ הַזֶּה, הַמּוּנָּח עַתָּה בַּתֵּיבָה בַּמּוּזֵיאוֹן הַמְּקוֹמִי, לְצַד כַּף רַגְלָהּ שֶׁל רוֹצַחַת סִינִית, קוֹמֶץ מַסְמְרִים אֵלִיזַבְתָּנִיִּים, הַרְבֵּה מְאוֹד צִינּוֹרוֹת חוֹמֶר מִתְּקוּפַת טִיוֹדוֹר, שָׁבַר חֶרֶס רוֹמָאִי, וְכוֹס הַיַּיִן שֶׁמִּמֶּנָּה שָׁתָה נֶלְסוֹן – הַמּוֹכִיחִים אֵינֶנִּי יוֹדַעַת מָה.
לֹא, לֹא, דָּבָר אֵינוֹ מוּכָח, דָּבָר אֵינוֹ יָדוּעַ. וְאִילּוּ קַמְתִּי עַל רַגְלַיי בְּרֶגַע זֶה מַמָּשׁ וִוידֵּאתִי כִּי הַסִּימָן עַל הַקִּיר הוּא בְּעֶצֶם – מָה אוֹמֵר? – רֹאשׁוֹ שֶׁל מַסְמֵר עֲנָק יָשָׁן, שֶׁנִּנְעַץ לִפְנֵי מָאתַיִים שָׁנָה, וַאֲשֶׁר עַתָּה, בְּשֶׁל שְׁחִיקָה סַבְלָנִית שֶׁל דּוֹרוֹת רַבִּים שֶׁל מְשָׁרְתוֹת, גִּילָּה אֶת רֹאשׁוֹ מֵעַל שִׁכְבַת הַצֶּבַע, וְהוּא זוֹכֶה לְהַבִּיט לָרִאשׁוֹנָה בַּחַיִּים הַמּוֹדֶרְנִיִּים לְמַרְאֵה הַחֶדֶר לְבֶן-הַקִּירוֹת וְהַמּוּאָר בְּאֵשׁ הָאָח, מָה הֶעֱלִיתִי בְּיָדִי? יֶדַע? חוֹמֶר לְהִרְהוּרִים נוֹסָפִים? אֲנִי יְכוֹלָה לַחֲשׁוֹב בִּישִׁיבָה לֹא פָּחוֹת מֵאֲשֶׁר בַּעֲמִידָה. וּמַהוּ יֶדַע? מֵהֶם אֲנָשֵׁינוּ הַמְּלוּמָּדִים אִם לֹא צֶאֱצָאֵי הַמְּכַשְּׁפוֹת וְהַמִּתְבּוֹדְדִים שֶׁהִשְׁתּוֹפְפוּ בִּמְעָרוֹת וּבַחוֹרְשִׁים וְרָקְחוּ עֲשָׂבִים, חָקְרוּ חַדַּפִּים וְהֶעֱלוּ עַל הַכְּתָב אֶת שְׂפַת הַכּוֹכָבִים? וְאָנוּ מְמַעֲטִים לְכַבְּדָם כְּכָל שֶׁמִּתְמַעֲטוֹת אֱמוּנוֹת-הַהֶבֶל שֶׁלָּנוּ וְגוֹבֵר הַכָּבוֹד שֶׁאָנוּ רוֹחֲשִׁים לַיּוֹפִי וְלִבְרִיאוּת הַנֶּפֶשׁ... כֵּן, אֶפְשָׁר לְהַעֲלוֹת עַל הַדַּעַת עוֹלָם נָעִים עַד מְאוֹד. עוֹלָם שֶׁקֶט וּרְחַב-יָדַיִים, וּפְרָחָיו כֹּה אֲדוּמִּים וּכְחוּלִּים בַּשָּׂדוֹת הַפְּתוּחִים. עוֹלָם לְלֹא פְּרוֹפֵסוֹרִים אוֹ מוּמְחִים אוֹ עַקְרוֹת-בַּיִת שֶׁצְּדוּדִיּוֹת שׁוֹטְרִים לָהֶן, עוֹלָם שֶׁהַמַּחֲשָׁבָה יְכוֹלָה לְפִלְחוֹ כְּפִי שֶׁהַדָּג מְפַלֵּחַ אֶת הַמַּיִם בִּסְנַפִּירוֹ, לוֹחֵךְ אֶת גִּבְעוֹלֵי שׁוֹשַׁנִּי-הַמַּיִם, הַמִּשְׁתַּלְשְׁלוֹת מֵעַל קָנִים שֶׁל בֵּיצֵי-יָם לִבְנוֹת... כַּמָּה שָׁלֵיו כָּאן לְמַטָּה, מְעוּגָּן בְּמֶרְכַּז הָעוֹלָם וּמַבִּיט מַעֲלֶה מִבַּעַד לַמַּיִם הָאֲפוֹרִים עַל הֶבְהֵקֵי הָאוֹר הַפִּתְאוֹמִיִּים שֶׁבָּהֶם וְהִשְׁתַּקְּפוּיוֹתֵיהֶם – אִלְמָלֵא הָאַלְמָנָךְ שֶׁל וִיטָאקֶר – אִלְמָלֵא טַבְלַת הַקְּדִימוּיוֹת!
עָלַיי לִקְפּוֹץ מִמְּקוֹמִי וּלְהִיוּוֹכַח בְּמוֹ עֵינַיי מַהוּ בֶּאֱמֶת אוֹתוֹ סִימָן עַל הַקִּיר – מַסְמֵר, עָלָה וֶרֶד, סֶדֶק בָּעֵץ?
כָּאן עוֹסֶקֶת שׁוּב אִמָּא-טֶבַע בַּמִּשְׂחָק הַנּוֹשָׁן שֶׁל שִׁימּוּר עַצְמִי. הֲלוֹךְ מַחְשָׁבָה זֶה, הִיא מִבְּחִינָה, מְאַיֵּים בְּבִזְבּוּז אֵנֶרְגִּיָּה סְתָם, אֲפִילּוּ בַּהִתְנַגְּשׁוּת כָּלְשֶׁהִי עִם הַמְּצִיאוּת, כִּי מִי יוּכַל אֵי-פַּעַם לִנְקוֹף אֶצְבַּע נֶגֶד טַבְלַת הַקְּדִימוּיוֹת שֶׁל וִיטָאקֶר? הָאַרְכִיבִּישׁוֹף מִקַּאנְטְרְבֶּרִי וְאַחֲרָיו הַשּׁוֹפֵט הָעֶלְיוֹן; אַחֵר הַשּׁוֹפֵט הָעֶלְיוֹן הָאַרְכִיבִּישׁוֹף מִיּוֹרְק. הַכּוֹל אַחֲרֵי מִישֶׁהוּ, זוֹהִי הֲפִילוֹסוֹפְיָה שֶׁל וִיטָאקֶר; וְהַדָּבָר הַגָּדוֹל הוּא לָדַעַת מִי אַחֲרֵי מִי. וִיטָאקֶר יוֹדֵעַ, וְהַנִּיחִי לְזֹאת, כָּךְ מְיַיעֶצֶת אִמָּא-טֶבַע, לְעוֹדֵד אוֹתְךָ בִּמְקוֹם לְעוֹרֵר אֶת חֲמָתְךָ; וְאִם אֵינְךָ יְכוֹלָה לְהִתְעוֹדֵד, אִם חַיֶּיבֶת אֶת לְנַפֵּץ אֶת שְׁעַת הַשַּׁלְווֹה הַזֹּאת, חִשְׁבִי עַל הַסִּימָן עַל הַקִּיר.
אֲנִי מְבִינָה אֶת מִשְׂחָקָהּ שֶׁל אִמָּא-טֶבַע – כֵּיצַד הִיא מְזָרֶזֶת לַעֲשׂוֹת מַעֲשֶׂה עַל מְנַת לָשִׂים קֵץ לְכָל מַחְשָׁבָה הַמְּאַיֶּימֶת לְהַסְעִיר אוֹ לְהַכְאִיב. מִכָּאן, אֲנִי מַנִּיחָה, נוֹבֵעַ הַבּוּז הַקַּל שֶׁאָנוּ רוֹחֲשִׁים לְאַנְשֵׁי הַמַּעֲשֶׂה – אֲנָשִׁים, אָנוּ מַנִּיחִים, שֶׁאֵינָם חוֹשְׁבִים. עִם זֹאת אֵין כָּל פְּסוּל לָשִׂים סוֹף פָּסוּק לְמַחְשָׁבוֹת לֹא-נְעִימוֹת עַל-יְדֵי הִתְבּוֹנְנוּת בְּסִימָן עַל הַקִּיר.
וְאָכֵן עַתָּה, לְאַחַר שֶׁנָּעַצְתִּי בּוֹ אֶת עֵינַיי, אֲנִי מַרְגִּישָׁה שֶׁנֶּאֱחַזְתִּי בַּקֶּרֶשׁ בְּלֵב יָם; אֲנִי מַרְגִּישָׁה תְּחוּשָׁה מְסַפֶּקֶת שֶׁל מְצִיאוּת הַהוֹפֶכֶת בְּאַחַת אֶת שְׁנֵי הָאַרְכִיבִּישׁוֹפִים וְאֶת הַשּׁוֹפֵט הָעֶלְיוֹן לְצִלְלֵי צְלָלִיּוֹת. כָּאן יֵשׁ מַשֶּׁהוּ מוּגְדָּר, מַשֶּׁהוּ מַמָּשִׁי. וְכָךְ, כְּשֶׁאַתְּ נֵעוֹרָה מֵחֲלוֹם זְווֹעָה בַּחֲצוֹת הַלַּיְלָה, אַתְּ נֶחְפֶּזֶת לְהַעֲלוֹת אוֹר וְשׁוֹכֶבֶת בִּרְגִיעָה, סוֹגֶדֶת לְשִׁידַת הַמְּגֵירוֹת, סוֹגֶדֶת לַמּוּצָקוּת, סוֹגֶדֶת לַמְּצִיאוּת, סוֹגֶדֶת לְעוֹלָם הַלֹּא-אִישִׁי שֶׁהוּא הוֹכָחָה לְקִיּוּם אַחֵר מִשֶּׁלָּנוּ. זֶה הַדָּבָר שֶׁאַתְּ רוֹצָה לִהְיוֹת בְּטוּחָה בּוֹ... כְּלֵי-עֵץ הֵם דָּבָר שֶׁנָּעִים לַחֲשׁוֹב עָלָיו. מְקוֹרָם בְּאִילָן; וְאִילָנוֹת גְּדֵלִים, וְאֵין אָנוּ יוֹדְעִים כֵּיצַד הֵם גְּדֵלִים. שָׁנִים עַל שָׁנִים הֵם גְּדֵלִים, בְּלֹא לָתֵת אֶת דַּעְתָּם עָלֵינוּ, בַּכְּרִי מִרְעֶה, בַּיְּעָרוֹת, לִגְדוֹת נְהַר – דְּבָרִים שֶׁנָּעִים לַחֲשׁוֹב עֲלֵיהֶם. הַפָּרוֹת מַצְלִיפוֹת תַּחְתָּם בְּזַנְבוֹתֵיהֶן בִּשְׁעוֹת מַנְחֶה חַמּוֹת; הֵם מַשְׁוִוים לִנְהָרוֹת צֶבַע כֹּה יָרוֹק עַד שֶׁכַּאֲשֶׁר סוֹפִית צוֹלֶלֶת אַתְּ מְצַפֶּה לִרְאוֹת שֶׁכָּל נוֹצוֹתֶיהָ יְרוּקּוֹת בַּעֲלוּתָהּ שׁוּב עַל פְּנֵי הַמַּיִם. אֲנִי אוֹהֶבֶת לַחֲשׁוֹב עַל הַדָּגִים הַמִּתְנוֹעֲעִים עַל פְּנֵי הַזֶּרֶם כִּדְגָלִים פְּרוּשִׁים בָּרוּחַ; וְעַל חִיפּוּשִׁיּוֹת-מַיִם הָעוֹרְמוֹת לְאִטָּן כִּיפּוֹת שֶׁל בּוֹץ עַל קַרְקָעִית הַנָּהָר. אֲנִי אוֹהֶבֶת לַחֲשׁוֹב עַל הָאִילָן עַצְמוֹ: תְּחִילָּה הַתְּחוּשָׁה הַיַּבָּשָׁה הַקְּרוֹבָה שֶׁל הֱיוֹת עֵץ; וְאַחַר כָּךְ שְׁחִיקַת הַסְּעָרָה; וְאַחַר כָּךְ הַבִּצְבּוּץ הָאִיטִּי וְהַנִּפְלָא שֶׁל הַמּוֹהֵל. אֲנִי אוֹהֶבֶת גַּם לַחֲשׁוֹב עָלָיו בְּלֵילוֹת חוֹרֶף, כְּשֶׁהוּא נִיצָּב בְּשָׂדֶה רֵיק וְכָל עָלָיו מִצְטַנְּפִים, וְשׁוּם חֵלֶק רַךְ אֵינוֹ נֶחֱשָׂף לְכַדּוּרֵי הַבַּרְזֶל שֶׁל הַיָּרֵחַ, תּוֹרָן עֵירוֹם עַל פְּנֵי הָאֲדָמָה מט לִיפּוֹל כָּל הַלַּיְלָה. שִׁירַת הַצִּיפּוֹרִים נִשְׁמַעַת וַדַּאי רָמָה מְאוֹד וּמוּזָרָה בְּיוּנִי; וּמָה קַר וַדַּאי מַגָּעוֹ לְרַגְלֵי הַחֲרָקִים, כְּשֶׁהֵם מִתְקַדְּמִים בְּעָמָל רַב בְּמַעֲלֵה קִמְטֵי הַקְּלִיפָּה, אוֹ מִתְחַמְּמִים עַל חוּפַּת הַיָּרָק הַדַּקָּה שֶׁל הֶעָלִים, וּמַבִּיטִים הַיְישֵׁר לְפָנִים בְּעֵינַיִים אֲדוּמּוֹת כְּיַהֲלוֹמִים מְלוּטָּשִׁים... בְּזֶה אַחַר זֶה פּוֹקְעִים הַסִּיבִים תַּחַת לַחֲצָהּ הַקַּר הֶעָצוּם שֶׁל הָאֲדָמָה, וְאָז בָּאָה הַסְּעָרָה הָאַחֲרוֹנָה, וְהוּא נוֹפֵל וַעֲנָפָיו הָעֶלְיוֹנִים נִנְעָצִים שׁוּב עָמוֹק בַּקַּרְקַע. וְגַם כָּךְ, הַחַיִּים לֹא תַּמּוּ; עֲדַיִין יֵשׁ לָאִילָן מִילְיוֹן חַיִּים סַבְלָנִיִּים, זְהִירִים, עַל פְּנֵי הָעוֹלָם כּוּלּוֹ, בַּחֲדָרֵי-מִיטּוֹת, בָּאוֹנִיּוֹת, עַל הַמִּדְרָכָה, בִּסְפִּינֵי חֲדָרִים שֶׁבָּהֶם מְסִיבִּים גְּבָרִים וְנָשִׁים לְאַחַר תֵּה-מִנְחָה וּמְעַשְּׁנִים סִיגַרְיוֹת. הוּא מָלֵא מַחֲשָׁבוֹת שַׁלְוַות, מַחֲשָׁבוֹת מְאוּשָּׁרוֹת, הָאִילָן הַזֶּה. הָיִיתִי רוֹצֶה לִיטּוֹל כָּל אַחַת לְחוּד – אֲבָל מַשֶּׁהוּ מַפְרִיעַ... הֵיכָן הָיִיתִי? בַּמֶּה עָסַקְנוּ בִּכְלָל? אִילָן? נְהַר? רָמוֹת הַמִּרְעֶה? הָאַלְמָנָךְ שֶׁל וִיטָאקֶר? שְׂדוֹת הָעִירִית? אֵינִי זוֹכֶרֶת דָּבָר. הַכּוֹל נָע, נוֹפֵל, מַחֲלִיק, נֶעֱלַם... יֵשׁ הִתְפָּרְצוּת עֲצוּמָה שֶׁל חוֹמֶר. מִישֶׁהוּ עוֹמֵד מֵעָלַי וְאוֹמֵר –
"אֲנִי יוֹצֵא לִקְנוֹת עִיתּוֹן."
"כֵּן?"
"לַמְרוֹת שֶׁאֵין טַעַם בִּקְנִיַּית עִיתּוֹנִים... שׁוּם דָּבָר לֹא קוֹרֶה. לַעֲזָאזֵל הַמִּלְחָמָה הַזֹּאת; אֲרוּרָה הַמִּלְחָמָה הַזֹּאת!... אֲבָל בְּכָל זֹאת אֲנִי לֹא מֵבִין לָמָּה צָרִיךְ לִהְיוֹת לָנוּ חִילָּזוֹן עַל הַקִּיר."
אָה, הַסִּימָן עַל הַקִּיר! הָיָה זֶה חִילָּזוֹן.







https://www.shortstoryproject.com/he/story/%d7%94%d7%a1%d7%99%d7%9e%d7%9f-%d7%a2%d7%9c-%d7%94%d7%a7%d7%99%d7%a8/
#