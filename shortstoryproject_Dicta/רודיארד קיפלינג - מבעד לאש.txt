בְּאֶחָד מִיַּעֲרוֹת הַהִימָלָאיָה, בְּצֵל אַלּוֹנִים מְכוּסֵּי טַחַב, רֶכֶב הַשּׁוֹטֵר, וְשַׁמָּשׁוֹ טָפַף בְּעִקְבוֹתָיו.
"אֵיזֶה עֵסֶק מְכוֹעָר, בְּהַר סִינְגֶּ'," אָמַר הַשּׁוֹטֵר. "הֵיכָן הֵם?"
"עֵסֶק מְכוֹעָר בְּהֶחְלֵט," אָמַר בְּהַר סִינְגֶּ', "וּבְנוֹגֵעַ לָהֶם, אֵין סָפֵק כִּי הֵם נִצְלִים כָּעֵת בְּאֵשׁ חַמָּה יוֹתֵר מִכָּל הַמְּדוּרוֹת שֶׁהוּדְלְקוּ אֵי פַּעַם מֵעַנְפֵי עֲצֵי מַחַט."
"בּוֹא נְקַוֶּוה שֶׁלֹּא, בְּהַר סִינְג'" אָמַר הַשּׁוֹטֵר, "כִּי לְמַעֵט הַהֶבְדֵּלִים בֵּין גֶּזַע לְגֶזַע, הֲרֵי זֶה סִיפּוּרָהּ שֶׁל פְרַנְצֶ'סְקָה דֶּה-רִימִינִי."
בְּהַר סִינְגֶּ' לֹא יָדַע דָּבָר עַל פְרַנְצֶ'סְקָה דֶּה-רִימִינִי, לָכֵן שָׁמַר עַל שְׁתִיקָה עַד שֶׁהִגִּיעוּ אֶל קָרַחַת הַיַּעַר שֶׁל שׂוֹרְפֵי הַפֶּחָם. הַלֶּהָבוֹת הַדּוֹעֲכוֹת אָמְרוּ "וַיְט, וַיְט, וַיְט," בְּעוֹדָן רוֹקְדוֹת וּמְלַחֲשׁוֹת מֵעַל הָאֵפֶר הַלָּבָן. הָיְתָה זוֹ וַדַּאי שְׂרֵפָה אַדִּירָה, כְּשֶׁבָּעֲרָה בִּמְלוֹא עוֹצְמָתָהּ. אַנְשֵׁי דּוּנְּגָה-פֹּה, שֶׁמֵּעֵבֶר לְעֵמֶק, רָאוּ אוֹתָהּ קוֹרֶצֶת וְלוֹהֶטֶת מִבַּעַד לְחֶשְׁכַת-הַלַּיִל, וְאָמְרוּ שֶׁשּׂוֹרְפֵי הַפֶּחָם בְּקוֹדְרוֹ שׁוֹתִים לְשׁוֹכְרָה. אֲבָל הָיוּ אֵלֶּה רַק סָאקֵט סִינְג', טוּרַאי מִגְּדוּד הַהוֹבָלָה שֶׁל חֵיל הָרַגְלִים הַיְּלִידִי שֶׁל פַּנְגָ'אב, וַאֲתִירָהּ, אִישָּׁה – בּוֹעֲרִים, בּוֹעֲרִים, בּוֹעֲרִים.
כָּךְ קָרָה הַדָּבָר, וְיוֹמָנוֹ שֶׁל הַשּׁוֹטֵר יְאַמֵּת אֶת דְּבָרַיי.
אַתִּירָהּ הָיְתָה אִשְׁתּוֹ שֶׁל מֵאִדּוֹ, שׂוֹרֵף-פֶּחָם בַּעַל עַיִן אַחַת וְאוֹפִי מְרוּשָּׁע. שָׁבוּעַ אַחֲרֵי הַחֲתוּנָּה הִיכָּה אֶת אֲתִירָהּ בָּאֵלֶּה כְּבֵדָה. כַּעֲבוֹר חוֹדֶשׁ, סָאקֵט סִינְג', טוּרַאי שֶׁקִּיבֵּל חוּפְשָׁה מֵהַגְּדוּד וְהָיָה בְּדַרְכּוֹ אֶל הַגְּבָעוֹת הַצּוֹנְנוֹת, עָבַר בְּקוֹדְרוֹ וְחִישְׁמֵל אֶת תּוֹשָׁבֵי הַכְּפָר בְּסִיפּוּרֵי תְּהִילָּה בְּשֵׁירוּת הַמֶּמְשָׁלָה, וְהַכָּבוֹד שֶׁרָחַשׁ לוֹ הַקּוֹלוֹנֵל סָאהִיב-בֵּהָאדוּר בִּכְבוֹדוֹ וּבְעַצְמוֹ. וּדְסַדְמוֹנָה הִקְשִׁיבָה לְאוֹתֵלוֹ, כְּפִי שֶׁהִקְשִׁיבוּ דִּסְדְּמוֹנוֹת בְּרַחֲבֵי עוֹלָם כּוּלּוֹ, וּבְעוֹדָהּ מַקְשִׁיבָה, הִתְאַהֲבָה.
"יֵשׁ לִי אִישָּׁה מִשֶּׁלִּי," אָמַר סָאקֶט סִינְג', "אִם כִּי זֶה לֹא מְשַׁנֶּה, כְּשֶׁחוֹשְׁבִים עַל כָּךְ. עָלַי לַחֲזוֹר לִגְדוּד בְּעוֹד זְמַן מָה, וְאֵינִי יָכוֹל לִהְיוֹת עָרִיק, בְּכַוּוֹנָתִי לִהְיוֹת מְפַקֵּד מִבְצָר."
בְּהִימָלָאיָה אֵין גִּרְסָה לָשִׁיר:
"אוֹתְךָ לֹא הָיִיתִי אוֹהֵב כָּךְ, יַקִּירָה,
אִם לֹא הָיִיתִי אוֹהֵב אֶת כְּבוֹדִי אַף יוֹתֵר."
אֲבָל סָאקֵט סִינְגִּ' כִּמְעַט הִמְצִיא אַחַת כָּזוֹ.
"לֹא נוֹרָא," אָמְרָה אֲתִירָהּ, "תִּישָּׁאֵר אִיתִּי, וְאֵם מֵאָדוּ יְנַסֶּה לְהַכּוֹת אוֹתִי, תַּכֶּה אוֹתוֹ אִתָּהּ."
"טוֹב מְאוֹד," אָמַר סָאקֵט סִינְגִּ', וְהִיכָּה אֶת מְאַדּוֹ לְלֹא רַחֵם, לַהֲנָאָתָם שֶׁל כָּל שׂוֹרְפֵי הַפֶּחָם בְּקוֹדְרוֹ.
"זֶה מַסְפִּיק," אָמַר סָאקֶט סִינְג', בְּעוֹדוֹ מְגַלְגֵּל אֶת מְאַדּוֹ בְּמוֹרַד הַגִּבְעָה. "עַכְשָׁיו יִהְיֶה לָנוּ שֶׁקֶט." אֲבָל מֵאִדּוֹ חָזַר וְטִיפֵּס בְּמַעֲלֵה הַשִּׁיפּוּעַ הַמְּכוּסֶּה עֵשֶׂב, וְאָרַב לְיַד בִּקְתָּתוֹ בְּמַבָּט זוֹעֵם.
"הוּא יַכֶּה אוֹתִי לַמָּוֶות," אָמְרָה אַתִּירָהּ לְסָאקֵט סִינְג'. "עָלֶיךָ לָקַחַת אוֹתִי מִכָּאן."
"תִּהְיֶה מְהוּמָה בִּמְגוּרֵי הַחַיָּילִים. אִשְׁתִּי תִּתְלוֹשׁ אֶת זִקְנֵי, אֲבָל אֵין דָּבָר," אָמַר סָאקֶט סִינְג', "אֶקַּח אוֹתְךָ מִכָּאן."
בִּמְגוּרֵי הַחַיָּילִים הָיְתָה מְהוּמָה גְּדוֹלָה, וּבִזְקֵנוֹ שֶׁל סָאקֵט סִינְגִּ' מָשְׁכוּ כַּהוֹגֶן, וְאִשְׁתּוֹ שֶׁל סָאקֵט סִינְגְּ' הָלְכָה לָגוּר עִם אִמָּהּ וְלָקְחָה אֶת הַיְּלָדִים. "זֶה בְּסֵדֶר," אָמְרָה אַתִּירָהּ, וְסָאקֶט סִינְג' אָמַר, "כֵּן, זֶה בְּסֵדֶר."
מֵאִדּוֹ לְבַדּוֹ נוֹתַר אֵפוֹא בַּבִּקְתָּה שֶׁהִשְׁקִיפָה אֶל דּוֹנַגָּהּ-פֹּה שֶׁמֵּעֵבֶר לְעֵמֶק, וּמֵאָז שַׁחַר הַיָּמִים, מֵעוֹלָם לֹא חָשׁ אִישׁ כָּל אַהֲדָה לַבְּעָלִים חַסְרֵי מַזָּל כָּמוֹהוּ.
הוּא הָלַךְ אֶל גָּ'אסִין דְּיֵיז, הָאִישׁ-הַמְּכַשֵּׁף שֶׁהֶחֱזִיק בְּרֹאשׁוֹ שֶׁל "הַקּוֹף הַמִּדְבָּר".
"הֶחְזֵר לִי אֶת אִשְׁתִּי," אָמַר מֵאִדּוֹ.
"אֵינִי יָכוֹל," אָמַר גָּ'אסִין דְּיֵיז, "עַד שֶׁתִּגְרוֹם לַנָּהָר הַסּוּטְלַג' שֶׁבְּעֵמֶק לִזְרוֹם מַעְלָה, אֶל דּוּנְּגָה-פֹּה."
"בְּלִי חִידוֹת," אָמַר מֵאִדּוֹ, וְנוֹפֵף בְּגַרְזֶן מֵעַל רֹאשׁוֹ הַלָּבָן שֶׁל גָּ'אסִין דְּיֵיז.
"תֵּן אֶת כָּל כַּסְפְּךָ לְרָאשֵׁי הַכְּפָר," אָמַר גָּ'אסִין דְּיֵיז, "וְהֵם יִכָּנְסוּ אֶת מוֹעֶצֶת הַכְּפָר, וְהַמּוֹעָצָה תְּפַרְסֵם הוֹדָעָה שֶׁאִשְׁתְּךָ חַיֶּיבֶת לַחֲזוֹר."
וְכָךְ מָסַר מֵאָדוּ אֶת כָּל חֶסְכוֹנוֹתָיו עַל פְּנֵי הָאֲדָמָה, שֶׁהִסְתַּכְּמוּ בְּעֶשְׂרִים וְשִׁבְעָה רוּפִי, שְׁמוֹנָה אָנָה, שְׁלוֹשָׁה פאיסה וְשַׁרְשֶׁרֶת כֶּסֶף, לַמּוֹעָצָה שֶׁל קוֹדְרוֹ. וּנְבוּאָתוֹ שֶׁל גָּ'אסִין דְּיֵיז הִתְגַּשְּׁמָה.
הֵם שָׁלְחוּ אֶת אָחִיהָ שֶׁל אֲתִירָהּ לַגְּדוּד שֶׁל סָאקֵט סִינְג', לִקְרוֹא לַאֲתִירָה לָשׁוּב לְבֵיתָהּ. סָאקֵט סִינְגִּ' בָּעַט בּוֹ עַד שֶׁהִקִּיפוּ פַּעַם אַחַת אֶת מְגוּרֵי הַחַיָּילִים וְאַחַר כָּךְ הֶעֱבִירוּ לִידֵי מְפַקֵּד הַמִּבְצָר, וְהוּא הִצְלִיף בּוֹ בַּחֲגוֹרָה.
"חִזְרִי!" צָרַח אָחִיהָ שֶׁל אֲתִירָהּ.
"לְאָן?" אָמְרָה אֲתִירָהּ.
"אֶל מֵאִדּוֹ," אָמַר.
"לְעוֹלָם לֹא," אָמְרָה.
"אִם כָּךְ, גָּ'אסִין דְּיֵיז יִשְׁלַח קְלָלָה וְאֶת תִּקְמְלִי כִּקְלִיפַּת עֵץ בָּאָבִיב," אָמַר אָחִיהָ שֶׁל אֲתִירָהּ. אֲתִירָהּ חָשְׁבָה עַל הַדְּבָרִים בִּשְׁנָתָהּ.
לְמָחֳרָת בַּבּוֹקֶר סָבְלָה מִשִּׁגָּרוֹן. "אֲנִי מַתְחִילָה לִקְמוֹל כִּקְלִיפַּת עֵץ בָּאָבִיב," הִיא אָמְרָה. "זוֹ קִלְלָתוֹ שֶׁל גָּ'אסִין דְּיֵיז."
וְהִיא אָכֵן הֵחֵלָּה לִקְמוֹל, כִּי לִבָּהּ הִתְיַיבֵּשׁ מְפַחֵד, וְאֵלֶּה הַמַּאֲמִינִים בִּקְלָלוֹת מֵתִים מִקְּלָלוֹת. סָאקֵט סִינְג' גַּם הוּא הָיָה מְפוּחָד, מִפְּנֵי שֶׁאָהַב אֶת אֲתִירָהּ יוֹתֵר מֵחַיָּיו שֶׁלּוֹ. חָלְפוּ חוֹדְשַׁיִים, וְאָחִיהָ שֶׁל אֲתִירָהּ עָמַד שׁוּב מִחוּץ לִמְגוּרֵי הַגְּדוּד וִילֵל, "אֲהָא, אַתְּ קָמְלָה, חִזְרִי הַבַּיְתָה."
"אֲנִי אֶחֱזוֹר," אָמְרָה אֲתִירָהּ.
"מוּטָב שֶׁתַּגִּידִי שֶׁאֲנַחְנוּ נַחֲזוֹר," אָמַר סָאקֶט סִינְגִּ'.
"כֵּן, אֲבָל מָתַי?" אָמַר אָח שֶׁל אֲתִירָהּ.
"בְּעוֹד יוֹם אֶחָד, מוּקְדָּם מְאוֹד בַּבּוֹקֶר," אָמַר סָאקֶט סִינְג', וְהוּא פָּסַע בִּכְבֵדוּת, לְהַגִּישׁ לְקוֹלוֹנֵל סָאהִיב בֵּהָאדוּר בַּקָּשָׁה לְחוּפְשָׁה שֶׁל שָׁבוּעַ.
"אֲנִי קָמְלָה כִּקְלִיפַּת עֵץ בָּאָבִיב," נֶאֶנְחָה אֲתִירָהּ.
"בְּקָרוֹב תַּרְגִּישִׁי טוֹב יוֹתֵר," אָמַר סָאקֶט סִינְג', וְהוּא סִיפֵּר לָהּ אֶת אֲשֶׁר עַל לִבּוֹ, וְהַשְּׁנַיִים צָחֲקוּ יַחַד בְּרָכוֹת, מִפְּנֵי שֶׁאָהֲבוּ זֶה אֶת זֶה. מֵאוֹתָהּ שָׁעָה הָלַךְ וְהִשְׁתַּפֵּר מַצָּבָהּ שֶׁל אֲתִירָהּ.
הֵם יָצְאוּ יַחְדָּיו לַדֶּרֶךְ, נָסְעוּ בְּרַכֶּבֶת בַּמַּחְלָקָה הַשְּׁלִישִׁית, כְּפִי שֶׁאִפְשְׁרוּ הַנְּהָלִים, וְאַחַר כָּךְ בְּעֶגְלַת מַסָּע אֶל הַגְּבָעוֹת הַנְּמוּכוֹת, וְאַחַר כָּךְ בָּרֶגֶל אֶל הַגְּבוֹהוֹת. אֲתִירָהּ שָׁאֲפָה אֶת רִיחֵם שֶׁל עֲצֵי הַמַּחַט בַּגְּבָעוֹת שֶׁלָּהּ, גִּבְעוֹת הַהִימָלָאיָה הַלַּחוּת.
"כַּמָּה טוֹב לִחְיוֹת," אָמְרָה אֲתִירָהּ.
"הָא!" אָמַר סָאקֵט סִינְג'. "הֵיכָן הַדֶּרֶךְ לְקוֹדְרוֹ וְהֵיכָן בֵּיתוֹ שֶׁל שׁוֹמֵר הַיְּעָרוֹת?..."
"הוּא עָלָה אַרְבָּעִים רוּפִי לִפְנֵי שְׁתֵּים-עֶשְׂרֵה שָׁנָה," אָמַר שׁוֹמֵר הַיְּעָרוֹת וּמָסַר לוֹ אֶת הָרוֹבֶה.
"הִנֵּה עֶשְׂרִים," אָמַר סָאקֵט סִינְג', "וְאַתָּה חַיָּיב לָתֵת לִי אֶת הַקְּלִיעִים הַטּוֹבִים בְּיוֹתֵר שֶׁיֶּשְׁנָם."
"כַּמָּה נִפְלָא לִחְיוֹת," אָמְרָה אַתִּירָהּ בְּעֶרְגָּה, שׁוֹאֶפֶת אֶת נִיחוֹחַ עֲצֵי הַמַּחַט הַמְּכוּסִּים טַחַב; וְהֵם הִמְתִּינוּ עַד שֶׁיָּרַד הַלַּיְלָה עַל קוֹדְרוֹ וְעַל דּוּנְּגָה-פֹּה.
מֵאִדּוֹ עָרַם אֶת הָעֵצִים הַיְּבֵשִׁים לִשְׂרֵיפַת הַפֶּחָם הַקְּרוֹבָה עַל תֵּל שֶׁמֵּעַל לְבֵיתוֹ.
"יָפֶה מִצִּדּוֹ שֶׁל מֵאִדּוֹ שֶׁחָסַךְ מֵאִתָּנוּ אֶת הַטִּרְחָה," אָמַר סָאקֵט סִינְג' כְּשֶׁנִּתְקַל בַּעֲרֵימָה, שֶׁקּוֹטְרָהּ הָיָה חֲצִי מֶטֶר רָבוּעַ וְגוֹבְהָהּ כְּמֶטֶר וּמֶחֱצָה. "עָלֵינוּ לְהַמְתִּין עַד שֶׁיַּעֲלֶה הַיָּרֵחַ."
כְּשֶׁעָלָה הַיָּרֵחַ כָּרְעָה אֲתִירָהּ עַל עֲרֵימַת הָעֵצִים. "אִילּוּ רַק הָיָה זֶה רוֹבֶה סְנַיְידֶּר מֶמְשַׁלְתִּי," אָמַר סָאקֵט סִינְג' בְּתִסְכּוּל, וְצִמְצֵם אֶת עֵינָיו לְכִיוּוּן קְנֵה הָרוֹבֶה הַמְּיוּשָּׁן שֶׁל שׁוֹמֵר הַיְּעָרוֹת.
"מַהֵר," אָמְרָה אַתִּירָהּ, וְסָאקֶט סִינְג' פָּעַל בִּמְהִירוּת; אֲבָל אֲתִירָהּ כְּבָר לֹא מִיהֲרָה עוֹד. וְאָז הוּא הִצִּית אֶת הַמְּדוּרָה בְּאַרְבַּע פִּינּוֹתֶיהָ וְטִיפֵּס לְרֹאשָׁהּ, טוֹעֵן מֵחָדָשׁ אֶת הָרוֹבֶה.
לְשׁוֹנוֹת הָאֵשׁ הֵצִיצוּ מִבַּעַד לְבוּלֵי הָעֵץ הַגְּדוֹלִים וּמֵעַל לָעֲנָפִים הַכְּרוּתִים. "הַמֶּמְשָׁלָה צְרִיכָה לְלַמֵּד אוֹתָנוּ לִלְחוֹץ עַל הַהֶדֶק בַּבְּהוֹנוֹת," אָמַר סָאקֵט סִינְגִּ' בְּחוּמְרָה אֶל הַיָּרֵחַ. הָיְתָה זוֹ אַבְחָנָתוֹ הַצִּיבּוּרִית הָאַחֲרוֹנָה שֶׁל טוּרַאי סָאקֶט סִינְג'.
כַּעֲבוֹר יוֹם אֶחָד, מוּקְדָּם מְאוֹד בַּבּוֹקֶר, בָּא מֵאִדּוֹ אֶל מְדוּרַת הַמֵּתִים וְצָוַוח בִּיגוֹן כַּבִּיר, אַחֵר כָּךְ רָץ מִשָּׁם, לִתְפּוֹס אֶת הַשּׁוֹטֵר שֶׁסִּייֵּר בַּמָּחוֹז.
"הַמַּמְזֵר הֶרֶס פֶּחָם עֵץ בְּשֹׁוִוי אַרְבָּעָה רוּפִי," הִשְׁתַּנֵּק מֵאִדּוֹ. "הוּא גַּם הָרַג אֶת אִשְׁתִּי וְהִשְׁאִיר מִכְתָּב שֶׁאֲנִי לֹא יָכוֹל לִקְרוֹא, קָשׁוּר לַעֲנַף עֵץ מַחַט."
בִּכְתַב הַיָּד הַנּוּקְשָׁה וְהָרִשְׁמִי שֶׁנִּלְמַד בְּבֵית הַסֵּפֶר הַגְּדוּדִי, כָּתַב טוּרַאי סָאקֶט סִינְג':
"הִנִּיחוּ לָנוּ לְהִישָּׂרֵף יַחַד, אִם דְּבַר מָה יִישָּׁאֵר , כִּי אָמַרְנוּ אֶת הַתְּפִילּוֹת הַנִּדְרָשׁוֹת. כְּמוֹ כֵן הִטַּלְנוּ קְלָלָה עַל מֵאִדּוֹ וּמִלָּאק, אָחִיהָ שֶׁל אֲתִירָהּ, שְׁנֵיהֶם אֲנָשִׁים רָעִים. מָסְרוּ אֶת כְּבוֹדִי לְקוֹלוֹנֵל סָאהִיב בֵּהָאדוּר."
הַשּׁוֹטֵר הִבִּיט זְמַן רַב וּבְסַקְרָנוּת בְּמִיטַּת הַכְּלוּלוֹת הָעֲשׂוּיָה אֵפֶר אָדוֹם וְלָבָן, שֶׁעָלֶיהָ הָיָה מוּנָּח, שָׁחוֹר וְדוֹמֵם, קְנֵה הָרוֹבֶה שֶׁל שׁוֹמֵר הַיְּעָרוֹת. בְּהֶיסַּח דַּעַת שָׁלַח אֶת דּוּרְבַּן עָקְבוּ לְתוֹךְ בּוּל עֵץ חָרוּךְ לְמֶחֱצָה, וְגִצִּים הִתְפַּצְּחוּ וְעָפוּ כְּלַפֵּי מַעְלָה. "אֲנָשִׁים בִּלְתִּי רְגִילִים בְּיוֹתֵר," אָמַר הַשּׁוֹטֵר.
"וְיוֹ, וְיוֹ, אוֹ-הָיוּ," אָמְרוּ הַלֶּהָבוֹת הַקְּטַנּוֹת.
הַשּׁוֹטֵר כָּלַל בְּיוֹמָנוֹ אֶת הָעוּבְדּוֹת הַיַּבָּשׁוֹת בִּלְבַד, כִּי מֶמְשֶׁלֶת פַּאנְג'בּ אֵינָהּ מְעוֹדֶדֶת רוֹמַנְטִיקָה.
"וּמִי יְשַׁלֵּם לִי אֶת אַרְבַּעַת הָרוֹפִי?" אָמַר מֵאִדּוֹ.




https://www.shortstoryproject.com/he/story/%d7%9e%d7%91%d7%a2%d7%93-%d7%9c%d7%90%d7%a9/
#אֵהבְהַטְרֵגִית#קִינְאָה#קְלָאסִיקָה