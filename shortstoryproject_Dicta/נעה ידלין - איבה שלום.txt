1.
עֶשְׂרִים וְאֶחָד לִשְׁמִינִי תִּשְׁעִים וְחָמֵשׁ, קַו 26, אַרְבָּעָה. עֶשְׂרִים וַחֲמִישִׁי לִשְׁנֵי תִּשְׁעִים וְשֵׁשׁ, קַו 18, עֶשְׂרִים וְשִׁישָּׁה. שְׁלִישִׁי לִשְׁלִישִׁי תִּשְׁעִים וְשֵׁשׁ, קַו 18, תִּשְׁעָה עָשָׂר. זֶה קַל: שָׁלוֹשׁ, שָׁלוֹשׁ, שְׁמוֹנֶה עֶשְׂרֵה, תְּשַׁע עֶשְׂרֵה. צָרִיךְ רַק לִזְכּוֹר אֶת הַשָּׁנָה. תִּשְׁעִים וְשֵׁשׁ?
הִיא הוֹרִידָה אֶת עֵינֶיהָ אֶל הַמָּסָךְ בִּזְהִירוּת, מְבַקֶּשֶׁת לִלְכּוֹד אֶת הַשּׁוּרָה הַנְּכוֹנָה, רַק לְוַודֵּא שֶׁזָּכְרָה נָכוֹן, הִיא לֹא רוֹצָה לְרַמּוֹת, אֲבָל הַשּׁוּרוֹת בַּטַּבְלָה רַבּוֹת כָּל כָּךְ, תִּשְׁעִים וְשֵׁשׁ תִּשְׁעִים וְשֵׁשׁ תִּשְׁעִים וְשֶׁבַע תִּשְׁעִים וּשְׁמוֹנֶה, וְהִנֵּה בֶּאֱמֶת כְּבָר סוֹטֶה הָעַיִן לְשׁוּרָה סְמוּכָה, מִדְרְחוֹב בֶּן יְהוּדָה (פִּיגּוּעַ מְשׁוּלָּשׁ) חֲמִישָּׁה, רְבִיעִי לַתְּשִׁיעִי תִּשְׁעִים וְשֶׁבַע, הִיא לֹא זָכְרָה אֶת זֶה אֲבָל זֶה בְּסֵדֶר, אֶת שְׁנַת תִּשְׁעִים וְשֶׁבַע הִיא עוֹד לֹא שִׁינְּנָה, וְהִיא נוֹדֶדֶת שׁוּרָה אַחַת לְמַעְלָה, כֵּן, תִּשְׁעִים וְשֵׁשׁ, הִיא זָכְרָה מְצוּיָּן, יֵשׁ לָהּ סִיכּוּי טוֹב בַּמִּבְחָן הַזֶּה, וּמְעוֹדֶדֶת הִיא מַתְחִילָה מֵחָדָשׁ, וְעַכְשָׁיו כּוֹלֵל שְׁלוֹשִׁים לִשְׁבִיעִי תִּשְׁעִים וְשֶׁבַע שׁוּק מַחֲנֵה יְהוּדָה, פִּיגּוּעַ כָּפוּל, שִׁשָּׁה עֶשֶׂר, וּרְבִיעִי לַתְּשִׁיעִי תִּשְׁעִים וְשֶׁבַע מִדְרְחוֹב בֶּן יְהוּדָה מְשׁוּלָּשׁ חֲמִישָּׁה. הִיא צְרִיכָה בִּכְלָל לִזְכּוֹר אֶת הַכָּפוּל, הַמְּשׁוּלָּשׁ? הִיא סָקְרָה בִּזְרִיזוּת אֶת הַמִּסְמָךְ, "DOC.פִּיגוֹעִיפּ" – זֶה נִיחֵם אוֹתָהּ אֵיכְשֶׁהוּ, גַּם הַמַּזְכִּירָה שֶׁהִיא אֲמוּרָה לְהַחֲלִיף, זֹאת שֶׁתִּבְחַן אוֹתָהּ עַל הַטַּבְלָה מָחֳרָתַיִים, גַּם הִיא כַּנִּרְאֶה טָעֲתָה לִפְעָמִים, אֲבָל יֵשׁ טָעוּיוֹת וְיֵשׁ טָעוּיוֹת – וְהִיא רוֹאָה שֶׁאֵין הַרְבֵּה כָּאֵלֶּה, כְּפוּלִים-מְשׁוּלָּשִׁים, אוּלַי שְׁלוֹשָׁה-אַרְבָּעָה, וּמִמֵּילָא הִיא מְבִינָה שֶׁאֵין בְּרֵירָה, אֵלֶּה הַפִּיגּוּעִים הַחֲזָקִים בֶּאֱמֶת, זֶה לֹא הַמָּקוֹם לִזְרוֹק זַיִן.
סוֹגְרַיִים קְטַנִּים – חוֹבְקִים סִפְרָהּ, 1 – בִּישְּׂרוּ עַל הִתְרַחֲשׁוּת בַּלְּשׁוֹנִית הַכְּחוּלָּה שֶׁל פֶיְיסְבּוּק, שֶׁקָּבְרָה בְּתַחְתִּית הַמָּסָךְ. הִיא הִנִּיחָה אוֹתָהּ שָׁם עַל תֶּקֶן פֶּרֶס: כְּשֶׁתַּגִּיעַ לִשְׁנַת 2000, הִבְטִיחָה לְעַצְמָהּ, כְּשֶׁתִּגְמוֹר לְשַׁנֵּן אֶת הֶעָשׂוֹר הָרִאשׁוֹן, תּוֹלִיךְ לְשָׁם אֶת הָעַכְבָּר, תַּגְדִּיל אֶת הַחַלּוֹן לִכְדֵי מָסָךְ שָׁלֵם, תִּבְדּוֹק מָה הִתְחַדֵּשׁ אֵצֶל הַחֲבֵרִים שֶׁלָּהּ וְתַרְשֶׁה לַתְּנוּעָה הַחַיָּה, הַמְּנַחֶמֶת, הָעוֹלָה מִן הָעַמּוּד הַמִּתְעַדְכֵּן לִרְמוֹס תַּחְתֶּיהָ אֶת הָעַמּוּדוֹת הַשְּׁחוֹרוֹת וּלְגָרֵשׁ קְצָת אֶת הַמָּוֶות. עַל אַף שֶׁהִיא רַק בְּתִשְׁעִים וְשֶׁבַע הִיא מִתְפַּתָּה לְהָצִיץ מָה קוֹרֶה שָׁם, אוּלַי כִּי הִיא חוֹשֶׁדֶת שֶׁזֶּה לֹא הַפְּרָס שֶׁקִּיוְּותָה לוֹ, וּבֶאֱמֶת אַרְנוֹן כּוֹתֵב בְּצָ'אט, לֹא נִרְאֶה לִי שֶׁאֲנִי כְּבָר אַגִּיעַ הַיּוֹם... שְׁפוֹךְ, וְהַהוֹדָעָה נִדְמֵית לָהּ עַקְמוּמִית, הַשָּׁלוֹשׁ נְקוּדּוֹת, הַשָּׁפוּךְ, וְהִיא מִתְנַפֶּלֶת עַל הַמִּקְלֶדֶת אֲבָל נְקוּדַּת הַהִתְחַבְּרוּת לְצָ'אט כְּבָר לֹא יְרוּקָּה, וְהִיא מִתְחָרֶטֶת עַל רֶגַע שֶׁל תִּקְוָוה מְיוּתֶּרֶת בְּטֶרֶם חָמְקָה מִפִּיגּוּעִים נְקוּדָּה דּוֹק, וּבֵינְתַיִים אַרְנוֹן כְּבָר פָּלַשׁ לְשֵׁינָה, אוֹ גָּרוּעַ מִזֶּה, הוּא עֵר עַכְשָׁיו מֵאֲחוֹרֵי נְקוּדָּה אֲדוּמָּה.
הִיא חוֹשֶׁבֶת בְּכוֹחַ עַל הַהֲרוּגִים חַסְרֵי הַשֵּׁם שֶׁלָּהּ, עוֹד לֹא לְגַמְרֵי שֶׁלָּהּ, עוֹד לֹא קִיבְּלָה אֶת הָעֲבוֹדָה, עֶשְׂרִים וְאֶחָד בְּאוֹגוּסְט תִּשְׁעִים וְחָמֵשׁ קַו עֶשְׂרִים וְשֵׁשׁ אַרְבָּעָה, עֶשְׂרִים וַחֲמִישִׁי בְּפֶבְּרוּאָר תִּשְׁעִים וְשֵׁשׁ קַו שְׁמוֹנֶה עֶשְׂרֵה עֶשְׂרִים וְשִׁשָּׁה, מְנַסֶּה לְהִתְרַכֵּז בַּאֲסוֹנָן שֶׁל נָשִׁים חַסְרוֹת צוּרָה, אֲבָל אַרְנוֹן לֹא בָּא, הוּא לֹא בָּא, וַאֲסוֹנָהּ הַקָּטָן, הֶעָלוּב, גּוֹאֶה בְּלִבָּהּ שׁוּב וָשׁוּב, עַד שֶׁלֹּא נוֹתַר שָׁם מָקוֹם לְשׁוּם דָּבָר מִלְּבַדּוֹ.
ג'וֹשׁוּעַ שָׂרַט אֶת הַדֶּלֶת. הִיא שָׁמְרָה אֶת הַקּוֹבֶץ עַל הֲדֶסְקְטוֹפּ, כְּאִילּוּ עֲלוּלִים הַמֵּתִים לָקוּם מֵאֲחוֹרֵי גַּבָּהּ, לְהִתְמַעֵט אוֹ לְהִתְרַבּוֹת, לָשִׂים לְלַעַג שְׁעַת שִׁינּוּן שְׁלֹמֹה, וְיָצְאָה אֵלָיו בְּעַד לְחָרָךְ צַר בַּדֶּלֶת, הוֹדֶפֶת בַּעֲדִינוּת אֶת בִּטְנוֹ בְּרַגְלָהּ עַד שֶׁסָּגְרָה אֶת הַדֶּלֶת מֵאֲחוֹרֶיהָ וְהֵרִימָה אוֹתוֹ בִּשְׁתֵּי יָדֶיהָ וְהוֹשִׁיבָה אוֹתוֹ לְצִדָּהּ עַל הַסַּפָּה בַּסָּלוֹן. אֲבָל הֶחָתוּל קָם מִתַּחַת לֵידָה הַנְּחוּשָׁה לְלַטְּפוֹ וּלְהוֹשִׁיבוֹ וּלְהַצְמִיתוֹ אֶל הַמּוֹשָׁב, וְהָלַךְ שׁוּב אֶל דֶּלֶת הַחֶדֶר, וְהִיא הֵרִימָה אוֹתוֹ שׁוּב וְהוּא הִשְׁתַּחְרֵר מֵאֲחִיזָתָהּ וְדִידָּה מְאוּכְזָב אֶל הַמִּרְפֶּסֶת.
הִיא הִתְבַּיְּישָׁה עַל שִׂמְחָתָהּ בְּאֵין רוֹאָה: מֵאָז הִתְחִילָה לָצֵאת עִם אַרְנוֹן לִפְנֵי כִּמְעַט שְׁלוֹשָׁה שָׁבוּעוֹת הָיוּ שְׁעוֹתֶיהָ בַּבַּיִת נְתוּנוֹת לְמַאֲבָק בְּחָתוּל, שֶׁבִּיקֵּשׁ לְהִיכָּנֵס לַחֶדֶר דֶּרֶךְ הָרֶגֶל; אֲבָל אַרְנוֹן הָיָה אָלֶרְגִּי, "שֶׁאֵין דְּבָרִים כָּאֵלֶּה", וְתֵיאֵר לָהּ אֵיךְ פָּנָיו מִתְנַפְּחוֹת וּנְשִׁימָתוֹ מִתְקַצֶּרֶת בְּכָל פַּעַם שֶׁנִּקְרֶה חָתוּל עַל דַּרְכּוֹ, וְרַק כְּשֶׁנִּשְׁבְּעָה שֶׁגַּם בְּהֵיעָדְרוֹ מִן הַבַּיִת יוּרְחַק הֶחָתוּל מֵחֲדֵרָה וְנִקְיוֹנוֹ יִישָּׁמֵר, רַק אָז הִסְכִּים לָבוֹא.
בְּבִיקּוּרוֹ הָרִאשׁוֹן כָּאן סִיפְּרָה לְאַרְנוֹן שֶׁגּ'וֹשׁוּעַ שַׁיָּיךְ בִּכְלָל לְשׁוּתָּפָהּ שֶׁלָּהּ. מִמֵּילָא מָה הַסִּיכּוּי שֶׁיַּצְלִיחַ בֵּינֵיהֶם, וְאִם יַצְלִיחַ זֶה כְּבָר לֹא יֶשְׁנָהּ: לֹא הֶחָתוּל יַפְרִיד בֵּינֵיהֶם. אֶת בִּגְדֵי הַשֵּׁינָה שֶׁלָּהּ, הַסְּפוּגִים בְּשַׂעֲרוֹתָיו שֶׁל הֶחָתוּל, הִיא כָּלְאָה לְיֶתֶר בִּטָּחוֹן בְּשַׂקִּית גְּדוֹלָה מִחוּץ לַחֶדֶר, בְּתוֹךְ אָרוֹן מְרוּחָק בִּקְצֵה הַמִּסְדְּרוֹן, וְלָבְשָׁה בִּמְקוֹמָם חוּלְצָה חֲדָשָׁה, לֹא מְסוּכֶּנֶת.
כָּעֵת נִדְמֶה לָהּ שֶׁהֶחָתוּל מַתְחִיל לְוַותֵּר, עַל אַף שֶׁהִרְוִויחַ אֶת זְכוּיוֹתָיו בְּיוֹשֶׁר. אֲבָל הַיְּחָסִים שֶׁלָּהּ עִם אַרְנוֹן פָּשׁוּט תְּלוּיִים בָּזֶה, וְלִבָּהּ מְיַיסֵּר אוֹתָהּ פָּחוֹת מִשֶּׁצִּיפָּתָהּ.
לִפְעָמִים, כְּשֶׁהִרְגִּישָׁה שֶׁאַהֲבָתָהּ אֶל אַרְנוֹן מוּפְרֶזֶת, שֶׁמּוּטָב לָהּ לְהִישָּׁמֵר מֵהִתְאַהֲבוּיוֹת כָּאֵלֶּה, הָיְתָה מְדַמְיֶינֶת אֶת פָּנָיו שֶׁל אַרְנוֹן מִתְנַפְּחִים וְאֶת קוֹמָתוֹ מִתְכַּוֶּוצֶת, מַגְחִיכָה אוֹתוֹ בְּכוֹחַ עַד שֶׁגַּם חוֹכְמָתוֹ תִּקְטַן וּפָנָיו הַיָּפִים יֹאבְדוּ כָּל חֵן. אֲבָל מַהֵר מְאוֹד פָּקַע קְפִיץ הַדִּמְיוֹן, וְאַרְנוֹן הָיָה חוֹזֵר לְמִידּוֹתָיו.
    2.
תְּשִׁיעִי לִשְׁמִינִי אַלְפַּיִים וְאַחַת, סָבָארוֹ, חֲמִישָּׁה עָשָׂר; שְׁלִישִׁי לַתְּשִׁיעִי אַלְפַּיִים וְאַחַת, רְחוֹב הַנְּבִיאִים, לְלֹא, אֱנוֹשׁ אֶחָד. בַּהַתְחָלָה נִיסְּתָה לְשַׁנֵּן גַּם אֶת מִסְפַּר הַפְּצוּעִים, זֶה הוֹפִיעַ שָׁם, בַּטַּבְלָה, אֲבָל דֵּי מַהֵר הִיא רָאֲתָה שֶׁזֶּה לֹא הוֹלֵךְ, זֶה לֹא נוֹרְמָלִי, וְהֶחֱלִיטָה לְדַלֵּג עַל פִּיגּוּעִים בְּלִי הֲרוּגִים – בַּטַּבְלָה הֵם כּוּנּוּ "לְלֹא" – וּלְפַצּוֹת אֶת הַפִּיגּוּעַ אוֹ אֶת מַעֲסִיקֶיהָ הַפּוֹטֶנְצִיָּאלִיִּים בְּשִׁינּוּן הַפְּצוּעִים קָשֶׁה וֶאֱנוֹשׁ, גַּם אִם לֹא הָיוּ הֲרוּגִים בִּכְלָל.
הַמֶּרְכָּז לְטִיפּוּל בְּנִפְגְּעֵי פְּעוּלּוֹת אֵיבָה שֶׁכֵּן בְּבֵית אֶבֶן רְחַב מִידּוֹת בַּמּוֹשָׁבָה הַגֶּרְמָנִית, שֶׁשָּׁלַט מַלְבְּנִי גָּדוֹל שֶׁנִּתְלָה בַּחֲזִיתוֹ הִבְדִּילוּ בְּגַסּוּת מִשְּׁכֵנָיו. מְנַהֵל הַמֶּרְכָּז, זֶה שֶׁנָּתַן לָהּ אֶת הַמְּשִׂימָה הַזֹּאת, הָיָה גֶּבֶר רָזֶה וְצָעִיר לְהַפְתִּיעַ. הוּא הִזְכִּיר לָהּ אֶת הַבַּחוּרִים שֶׁהָיוּ מִסְתּוֹבְבִים בַּקַּמְפּוּס בְּחוּלְצוֹת עִם לוֹגוֹ שֶׁל מִפְלְגוֹת מֶרְכָּז, מְחַלְּקִים הַזְמָנוֹת לִמְסִיבּוֹת הֲמוֹנִיּוֹת אוֹ לִכְנָסִים שֶׁל תָּאֵי סְטוּדֶנְטִים, צְעִירִים בְּכוֹחַ. הוּא אָמַר, אֲנַחְנוּ בּוֹנִים פֹּה אֶת הַמֶּרְכָּז עַל פִּי מוֹדֵל אָמֵרִיקָאִי, וּבֶאֱמֶת הָיָה הַמָּקוֹם מוּאָר מְאוֹד, עִיצּוּבוֹ חָדָשׁ לְהַפְתִּיעַ, כְּאִילּוּ הָיוּ פְּעוּלּוֹת הָאֵיבָה פְּרוֹיֵקְט סְטַארְט-אַפְּ נוֹצֵץ. בַּמּוֹדָעָה נִכְתַּב: דְּרוּשָׁה פְּקִידָה/מְנַהֶלֶת מִשְׂרַד, הַמּוֹדָעָה פּוֹנֶה לִשְׁנֵי הַמִּינִים כְּאֶחָד.
הֵם הִתְיַישְּׁבוּ בְּחֶדֶר צְדָדִי וְהוּא סָגַר אַחֲרֵיהֶם אֶת הַדֶּלֶת. לַשָּׁוְוא חִיפְּשָׂה סְבִיבָהּ סִימָנִים שֶׁל מָוֶות – תַּצְלוּמִים שְׁחוֹרִי-מִסְגֶּרֶת עַל הַקִּיר, קְלָסְרִים עִם קִטְעֵי אַרְכִיּוֹן עַל הַמַּדָּף – אֲבָל הֵעָדְרָם לֹא הֵקֵל עָלֶיהָ, לְהֶפֶךְ; הִיא יָדְעָה שֶׁהוּא מוּכְרָח לִהְיוֹת שָׁם, הַמָּוֶות, אוֹרֵב בְּאֵיזוֹ פִּינָּה, וְהֶעֱדִיפָה שֶׁיִּרְאֶה כְּבָר אֶת פָּנָיו. הַמְּנַהֵל שָׁאַל: אִם הָיִיתָ יְכוֹלָה לְבַקֵּשׁ תְּכוּנָה נוֹסֶפֶת, שֶׁאֵין לְךָ, אֵיזוֹ תְּכוּנָה הָיִיתָ מְבַקֶּשֶׁת? הִיא אָמְרָה: אָסֶרְטִיבִיּוֹת. הוּא הִבִּיט בָּהּ רֶגַע אָרוֹךְ מִדַּי, כִּמְבַקֵּשׁ לְהִיזָּכֵר בְּאֵיזוֹ טֶכְנִיקָה שֶׁל רֵיאָיוֹן עָלָיו לִנְקוֹט עַכְשָׁיו, וְשָׁאַל, וְאִם הָיִיתָ יְכוֹלָה לְוַותֵּר עַל תְּכוּנָה? וְהִיא אָמְרָה, קְצָת אוֹבְּסֵסִיבִיּוֹת אוּלַי, לְהַשְׁקִיעַ אֶת כָּל כּוּלִּי בְּאוֹפֶן מוּגְזָם בְּמַטָּרָה, וְהוּא וִידֵּא, אָז עַל זֶה הָיִיתָ מְוַותֶּרֶת, וְהִיא אָמְרָה, נִרְאֶה לִי, בְּמַחֲשָׁבָה רִאשׁוֹנָה, וְהוּא אָמַר, חֶבֶל, אוֹבְּסֵסִיבִיּוֹת זֶה דַּוְוקָא דָּבָר שֶׁאֲנַחְנוּ מַעֲרִיכִים כָּאן.
פִּתְאוֹם, בַּחֶדֶר הַקָּטָן וְהַשֶּׁקֶט הַזֶּה, נִדְמֶה לָהּ שֶׁהִיא נֶחֱשֶׂפֶת בְּעֵירוּמָּה: בַּחוּרָה חַיָּה לְהַחֲרִיד, בְּרִיאָה לְהַרְגִּיז, שֶׁלֹּא אִכְפַּת לָהּ מִכְּלוּם, לְמַעֵט אוּלַי מֵאַרְנוֹן וּמַעֲצָמָה. הוּא אָמַר, טוֹב, רִיכֵּז לְפָנָיו כַּמָּה דַּפִּים וְהִבִּיט בָּהּ בִּשְׁהוּת אַחֲרוֹנָה, וְהִיא בִּיקְּשָׁה לוֹמַר, תֵּן לִי אֶת הָעֲבוֹדָה הַזֹּאת וְלֹא תִּתְחָרֵט, כְּמוֹ בִּסְרָטִים, אֲבָל פִּתְאוֹם זֶה נִשְׁמָע לָהּ כְּמוֹ הַבְטָחָה לְמַשֶּׁהוּ לֹא הוֹלֵם, וְרֶגַע לֹא יָדְעָה מָה בִּכְלָל מוּנָּח שָׁם, בֵּינֵיהֶם, בְּמֶרְכַּז הַשּׁוּלְחָן, אִם זֶה הַמָּוֶות שֶׁחִיפְּשָׂה עַל הַקִּירוֹת, עַל הַפַּרְקֵטִים, אוֹ אוּלַי סְתָם, גּוּשׁ שֶׁל הַדָּבָר הַזֶּה שֶׁיּוֹשֵׁב תָּמִיד בֵּין בַּחוּרָה לִבְחוֹר, גַּם כְּשֶׁשִּׂיחָתָם רְגִילָה. הוּא אָמַר, בְּיוֹם רְבִיעִי אַתֶּם נִפְגָּשִׁים עִם אִילָנָה, הַמְּנַהֶלֶת מִשְׂרַד שֶׁלָּנוּ, וּלְפֶתַע הֵבִינָה שֶׁהִיא בְּתַחֲרוּת, שֶׁהִיא לֹא הַיְּחִידָה, בֵּינְתַיִים אֲנַחְנוּ נִיתָּן לְךָ קְצָת חוֹמֶר לִלְמוֹד בְּעַל פֶּה, שֶׁתַּכִּירִי אֶת הַמְּאֻטָּרֶיהָ, מָה שֶׁנִּקְרָא, מַגִּיעִים לְכָאן אֲנָשִׁים שֶׁעָבְרוּ דְּבָרִים לֹא פְּשׁוּטִים וְאֶת צְרִיכָה לָדַעַת עַל מָה מְדוּבָּר. אִילָנָה כְּבָר תַּסְבִּיר לְךָ.
הִיא נִשְׁלְחָה אֶל מְנַהֶלֶת הַמִּשְׂרָד, שֶׁסִּימְּנָה לָהּ בְּאֶצְבְּעוֹתֶיהָ "רֶגַע" וְאָמְרָה אֶל הַשְּׁפוֹפֶרֶת אֵיבָה שָׁלוֹם. הִיא הִבִּיטָה בָּהּ בְּשָׁעָה שֶׁטִּיפְּלָה בְּעִנְיָינָיו שֶׁל מִישֶׁהוּ, מַנִּיחָה אֶת הַשְּׁפוֹפֶרֶת עַל שׁוּלְחָנָהּ וְנוֹדַדְתָּ בֵּין הַחֲדָרִים. לָמָּה הִיא עוֹזֶבֶת אֶת הָעֲבוֹדָה הַזֹּאת? אוּלַי בְּיוֹם רְבִיעִי תּוּכַל לִשְׁאוֹל אוֹתָהּ, לִפְנֵי אוֹ אַחֲרֵי הַמִּבְחָן. לְבַסּוֹף הִנִּיחָה הִפְקִידָה אֶת הַשְּׁפוֹפֶרֶת עַל כֵּנָה. מִיָּד נִשְׁמַע צִלְצוּל נוֹסָף. הִיא אָמְרָה, אֵיבָה שָׁלוֹם לְהַמְתִּין רֶגַע, וְאָמְרָה לָהּ: אֲנִי אִתְּךָ.
3.
שְׁמוֹנָה עָשָׂר לַשִּׁישִּׁי אַלְפַּיִים וּשְׁתַּיִים, קַו שְׁלוֹשִׁים וּשְׁתַּיִים, תְּשַׁע עֶשְׂרֵה; תְּשַׁע עֶשְׂרֵה לַשִּׁישִּׁי אַלְפַּיִים וּשְׁתַּיִים, הַגִּבְעָה הַצָּרְפָתִית, שִׁבְעָה.
אַחֵר הַצָּהֳרַיִים, כְּשֶׁחָזְרָה מֵהָרֵיאָיוֹן, הָיְתָה לָהֶם שִׂיחָה מַרְגִּיזָה. כָּךְ הִיא כִּינְּתָה אוֹתָהּ, כְּאִילּוּ הִיא וְאַרְנוֹן בֶּאֱמֶת שָׁוִוים, אֲבָל בֶּאֱמֶת חִיכְּתָה בְּקוֹצֶר רוּחַ לִגְזַר דִּינוֹ, וְנִידּוֹנָה בֵּינְתַיִים לִישׁוֹן לְבַד, מְקַוֶּוה שֶׁבְּכָךְ תַּם הָעוֹנֶשׁ.
הִיא סִיפְּרָה לוֹ עַל הַתַּפְקִיד, פְּקִידָה לוּכְסַן מְנַהֶלֶת מִשְׂרָד בַּמֶּרְכָּז לְטִיפּוּל בְּנִפְגְּעֵי פְּעוּלּוֹת אֵיבָה, זֶה אַרְבָּעִים שֶׁקֶל לְשָׁעָה, שֶׁזֶּה מְטוֹרָף, זֶה יוֹצֵא יוֹתֵר מֵהַמֶּלְצָרוּת וּמַשְׁאִיר לָהּ כִּמְעַט שְׁלוֹשָׁה יָמִים לָאוּנִיבֶרְסִיטָה, וְהוּא שָׁאַל, אָז קִיבַּלְתָּ אֶת זֶה? וְהִיא אָמְרָה, נִרְאֶה לִי שֶׁהֵם הִתְלַהֲבוּ מִמֶּנִּי, אַף שֶׁלֹּא יָדְעָה אִם זֶה נָכוֹן, אֲנִי נִפְגֶּשֶׁת מָחֳרָתַיִים עִם הַמְּנַהֶלֶת מִשְׂרָד, בֵּינְתַיִים הֵם נָתְנוּ לִי דַּף נְתוּנִים לִלְמוֹד עַל כָּל הַפִּיגּוּעִים שֶׁהָיוּ בִּירוּשָׁלַיִם, בָּא לִי לָמוּת, וְהוּא אָמַר, אַתְּ לֹא רְצִינִית, וְהִיא שְׂמֵחָה רֶגַע, הִנֵּה הִיא מַצְלִיחָה לְעוֹרֵר בּוֹ עִנְיָין אֲמִיתִּי, וְהוּא שָׁאַל, מָה, כְּאִילּוּ לִלְמוֹד בְּעַל פֶּה? וְהִיא אָמְרָה, נִרְאֶה לִי, וְהוּא שָׁאַל, אֶת הַתַּאֲרִיכִים, אֶת שְׁמוֹת הַהֲרוּגִים, אֶת מָה? וְהִיא אָמְרָה, הִגְזַמְתָּ, אֶת מָה שֶׁיֵּשׁ בַּטַּבְלָה שֶׁהֵבִיאוּ לִי, זֶה תַּאֲרִיכִים נִדְמֶה לִי וּמִסְפַּר הֲרוּגִים, לֹא יוֹדַעַת, עוֹד לֹא פָּתַחְתִּי אֶת הַקּוֹבֶץ. הוּא אָמַר, אֶת הַפָלַסְטִינִים שֶׁצַּהַ"ל מוֹרִיד בַּשְּׁטָחִים אֲנִי מֵבִין שֶׁלֹּא נָתְנוּ לָכֶם לִלְמוֹד, וּבְבַת אַחַת הִיא הִתְחָרְטָה, הִיא מוּכָנָה לֹא לַעֲבוֹד יוֹתֵר אַף יוֹם אַף פַּעַם, רַק שֶׁהַשִּׂיחָה הַזֹּאת תִּתְבַּטֵּל, רַק שֶׁתִּימָּחֵק, וְהִיא אָמְרָה, בָּרוּר שֶׁלֹּא, אֶלָּא מָה, כָּכָה הִיא שִׁינְּתָה בִּשְׁבִילוֹ אֶת הַטּוֹן בִּן רֶגַע, וְהוּא אָמַר, וְאֶת סַבַּבָּה עִם זֶה, וְהִיא אָמְרָה, אֲנִי לֹא סָבְבָה עִם זֶה, אֲבָל זֹאת עֲבוֹדָה, סְתָם עֲבוֹדָה, וְהוּא אָמַר, סְתָם עֲבוֹדָה זֶה לֹא, עֲבוֹדָה שֶׁמְּשַׁנְּנִים בָּהּ הֲרוּגִים בְּפָאקִינְג פִּיגּוּעֵי הִתְאַבְּדוּת זוֹ לֹא סְתָם עֲבוֹדָה, וְהִיא אָמְרָה, לֹא יוֹדַעַת, בָּאִים לְשֵׁם אֲנָשִׁים שֶׁנֶּהֶרְגוּ לָהֶם אֲנָשִׁים, אֲנִי צְרִיכָה לְקַבֵּל אוֹתָם, אֲנִי לֹא אַגִּיד לְבֶנְאָדָם חַכֵּה שְׁנִיָּה וְאַתְחִיל לַעֲשׂוֹת לוֹ וִיקִיפֶּדְיָה עַל הַפִּיגּוּעַ, וְחוּץ מִזֶּה גַּם סְתָם נִרְאֶה לִי שֶׁהֵם רוֹצִים לִרְאוֹת שֶׁאֲנִי רְצִינִית בַּעֲבוֹדָה, זֶה כְּמוֹ לְשַׁנֵּן תַּפְרִיטִים כְּדֵי לְהִתְקַבֵּל לַעֲבוֹדָה בְּמִסְעָדָה, לָדַעַת כַּמָּה חָרִיף יֵשׁ בְּכָל מָנָה, וְהוּא אָמַר, מָה זֶה, בְּדִיּוּק אוֹתוֹ דָּבָר, וְהִיא אָמְרָה, אֲנִי צוֹחֶקֶת.
הוּא אָמַר, יֵשׁ בָּךְ מַשֶּׁהוּ נוֹרָא מִמְסָדִי, אַתְּ יוֹדַעַת? וְהִיא אָמְרָה, מָה, אַף שֶׁשָּׁמְעָה הֵיטֵב, וְהוּא אָמַר, יֵשׁ בָּזֶה מַשֶּׁהוּ נוֹרָא מִמְסָדִי.
הִתְחַשֵּׁק לָהּ לוֹמַר לוֹ שֶׁהֶחָתוּל דַּוְוקָא כֵּן שֶׁלָּהּ, וְהִיא שֶׁיִּקְרֶה לוֹ מֵהָרֶגַע הָרִאשׁוֹן, כְּשֶׁרָאָה אֶת הֶחָתוּל וְסִיפֵּר אֵיךְ פַּעַם הוּא הִגִּיעַ כִּמְעַט לְאִשְׁפּוּז בִּגְלַל חֲתוּלִים כָּאֵלֶּה, וְשֶׁבְּנִיגּוּד לְמָה שֶׁאָמְרָה לוֹ הִיא גַּם מְעַשֶּׁנֶת מֵאֲחוֹרֵי גַּבּוֹ, וּמַזָּל שֶׁהִיא עוֹשָׂה כָּכָה, כִּי רַק בִּזְכוּת זֶה הִיא שׁוֹמֶרֶת עַל פָאסוֹן, חוֹתֶכֶת לִפְעָמִים אֶת הַפְּגִישָׁה בָּאֶמְצַע רַק כִּי הִיא חַיֶּיבֶת סִיגַרְיָה, וּמְחַטֵּאת אֶת הַפֶּה אַחֲרֵי כֵן, מֵחַטַּאת וּמְחַטֵּאת וּמְחַטֵּאת עַד שֶׁלֹּא נִשְׁאַר לָהּ כְּבָר טַעַם. אֲבָל הִיא לֹא אָמְרָה כְּלוּם.
אַחַת עֶשְׂרֵה לַשִּׁישִּׁי אַלְפַּיִים וְשָׁלוֹשׁ, קַו אַרְבַּע עֶשְׂרֵה אָלֶ"ף, שִׁבְעָה עָשָׂר; תְּשַׁע עֶשְׂרֵה לִשְׁמִינִי אַלְפַּיִים וְשָׁלוֹשׁ, קַו שְׁתַּיִים, עֶשְׂרִים וּשְׁלוֹשָׁה.
בָּעֶרֶב שֶׁלִּפְנֵי הַמִּבְחָן הוּא בָּא. הוּא שָׁאַל אִם גָּמְרָה לִלְמוֹד, וְהִיא אָמְרָה שֶׁלֹּא מַמָּשׁ אֲבָל כְּבָר אֵין לָהּ כּוֹחַ, לַמְרוֹת שֶׁסִּייְּמָה. הֵם רָאוּ קְצָת טֵלֵוִויזְיָה בְּלֶפְּטוֹפּ בַּמִּיטָּה, וּבַסּוֹף לֹא הִזְמִינוּ שׁוּם דָּבָר לֶאֱכוֹל. הִיא שָׁאֲלָה אִם הוּא לֹא מַרְגִּישׁ טוֹב אוֹ מַשֶּׁהוּ, וְהוּא אָמַר, מַמָּשׁ לֹא, סְתָם בַּיָּמִים הָאַחֲרוֹנִים אֲנִי בְּמַצַּב רוּחַ קְצָת מוּזָר. הִיא שְׁאֵלָה, זֶה קָשׁוּר אֵלַי? וְהוּא אָמַר, קְצָת, כְּאִילּוּ, בַּמּוּבָן מְסוּיָּם אֲנִי מְקַנֵּא בָּךְ. הִיא הִסְתַּכְּלָה בּוֹ בְּתִקְוָוה קְטַנָּה וְהוּא אָמַר, הַיְּכוֹלֶת הַזֹּאת, לְכַבּוֹת אֶת הַמּוֹחַ, לֹא לִשְׁאוֹל שְׁאֵלוֹת, לְדַקְלֵם מָה שֶׁאוֹמְרִים לְךָ, לָקַחַת אֶת הַכֶּסֶף וְלַחֲזוֹר הַבַּיְתָה לְעָרֵב מוּל הַטֵּלֵוִויזְיָה – נִרְאֶה לִי שֶׁזֶּה הוֹפֵךְ אֶת הַחַיִּים לְהַרְבֵּה יוֹתֵר פְּשׁוּטִים.
הוּא לֹא הִבִּיט בָּהּ כְּשֶׁדִּיבֵּר, עֵינָיו נְעוּצוֹת בַּמָּסָךְ. הִיא הִבִּיטָה בּוֹ עוֹד רֶגַע וְיִיחֲלָה שֶׁיַּחֲזוֹר בּוֹ, שֶׁיָּפִיס אֶת הָעֶלְבּוֹן, אֲבָל צְדוּדִיתוֹ לֶעָגָה לָהּ.
כְּשֶׁנִּרְדַּם, קָמָה מֵהַמִּיטָּה וְהָלְכָה בַּמִּסְדְּרוֹן הָאָרוֹךְ עַד קִדְמַת הַדִּירָה, פָּתְחָה אֶת דַּלְתוֹת הַמִּזְנוֹן הַחוֹם שֶׁהִשְׁאִיר שָׁם בַּעַל הַבַּיִת וְהוֹצִיאָה שַׂקִּית נַיְילוֹן, קְשׁוּרָה בְּקֶשֶׁר נָחוּשׁ מִדַּי. הִיא קָרְעָה אוֹתָהּ בְּיָדֶיהָ וְחִילְּצָה אֶת חוּלְצַת הַשֵּׁינָה הַיְּשָׁנָה שֶׁלָּהּ, מְגוֹאֶלֶת בְּשַׂעֲרוֹתָיו שֶׁל הֶחָתוּל. הִיא לָבְשָׁה אֶת הַחוּלְצָה וְחָזְרָה אֶל הַמִּיטָּה. לִבָּהּ הָלַם בְּשֶׁקֶט. שְׁבִיעִי לַחֲמִישִׁי, אַלְפַּיִים וּשְׁלוֹשׁ עֶשְׂרֵה.

*



https://www.shortstoryproject.com/he/story/%d7%90%d7%99%d7%91%d7%94-%d7%a9%d7%9c%d7%95%d7%9d/
#אַהֲבָה#הוּמוֹרִיסְטִי#יְחָסִים#יִשְׂרְאֵלִי#כְתִיבְהַנְשִׁית#מָוֶות#מִלְחָמָה#סָאטִירָה