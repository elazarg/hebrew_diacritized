בְּקַיִץ 1977 עָבַרְתָּ לָגוּר לְמֶשֶׁךְ חוֹדֶשׁ בְּאֶחָד הָעָם 90 בְּתֵל אָבִיב. הַקַּיִץ הָיָה קַיִץ. בְּאֶחָד הָעָם 90 לֹא הָיָה מַזְגָן.
הַכְּנִיסָה לַבִּנְיָין הָיְיתָה נְמוּכָה, מִתְקַלֶּפֶת, לֹא מַזְמִינָה. מִשְּׂמֹאל הָיְיתָה חֲנוּת סְתוּמָה, מֵעֵין מִכְבָּסָה-גהצניה. וְאוּלַי הָיְיתָה זוֹ בִּכְלָל רַפָּדֶיהָ. הַמַּדְרֵגוֹת הָיוּ בְּדוּגְמָה תֵּל אֲבִיבִית חוֹמָה, מְעוּיֶּנֶת, מִתְקַלֶּפֶת.
הַדִּירָה הָיְיתָה עַל הַגַּג. הָיוּ שָׁם שְׁנֵי חֲדָרִים בְּנוּיִים בְּנִפְרָד, בְּמֶרְחָק רַב זֶה מִזֶּה, וּבָאֶמְצַע, גַּם כֵּן בָּנוּי בְּנִפְרָד, חֲדַר שֵׁירוּתִים קָטָן שֶׁבּוֹ הָיְיתָה גַּם מִקְלַחַת. נִכְנֶסֶת קוֹדֶם לְחֶדֶר אֶחָד. לֹא יָדַעְתָּ שֶׁל מִי הָיָה הַחֶדֶר. הָיָה בָּרוּר שֶׁלֹּא גָּרוּ בּוֹ זְמַן רַב, אוּלַי אֲפִילּוּ שָׁנִים. הַחֶדֶר לֹא הָיָה גָּדוֹל. מִיטָּה, שׁוּלְחַן, כִּיסֵּא, אֲרוֹן וְכִיּוֹר קָטָן שֶׁלּוּחַ עֵץ לְיָדוֹ. זֶה הַמִּטְבָּח. כָּךְ הָיָה גַּם בַּחֶדֶר הַשֵּׁנִי.
יָשַׁבְתָּ עַל הַמִּיטָּה בְּאֶחָד הַחֲדָרִים, נִקְרָא לוֹ הָרִאשׁוֹן. זֶה הָיָה הַחֶדֶר הָרִאשׁוֹן שֶׁאֵלָיו נִכְנֶסֶת. אִם גָּר פֹּה מִישֶׁהוּ, חָשַׁבְתָּ, אֵיךְ הוּא הִסְתַּדֵּר עִם שְׁנֵי חֲדָרִים רְחוֹקִים כָּל כָּךְ זֶה מִזֶּה? וּבַחוֹרֶף, אֵיךְ הוּא הָלַךְ לְהִתְקַלֵּחַ? עִם מִטְרִיָּה?
בָּאתָ עִם מִזְוָודָה וְעִם כַּמָּה בְּגָדִים לְהַחְלָפָה. כָּאָמוּר, הָיִיתָ אָמוּר לִהְיוֹת שָׁם רַק חוֹדֶשׁ אֶחָד. בְּדֶלֶת הָאָרוֹן הָיָה רְאִי, וּמִתַּחְתָּיו חוּט לַעֲנִיבוֹת. הָרְאִי לֹא הָיָה סָדוּק, אֶלָּא מְטוּשְׁטָשׁ, כְּאִילּוּ מִישֶׁהוּ עָבַר דַּרְכּוֹ אֶל הַצַּד הַשֵּׁנִי. לֹא הָיְיתָה שׁוּם עֲנִיבָה עַל חוּט הָעֲנִיבוֹת.
מֵרָחוֹק מְאוֹד, אוּלַי מִיְּרוּשָׁלַיִם, הִגִּיעוּ צְלִילֵי נָבָל. אֵיךְ יָכוֹלְתָּ לְהַבְחִין, בְּמֶרְחָק כָּזֶה, בִּצְלִילֵי נָבָל? כָּל מִי שֶׁהֶאֱזִין לְוִוילְהַלְמִינָה בּוֹכְרֵר יָכוֹל הָיָה לְהַבְחִין בִּצְלִילֵי נָבָל, גַּם מִמֶּרְחָק רַב.
יָשַׁבְתָּ שָׁם זְמַן מָה. בְּדִידוּת כָּזֹאת שֶׁהִרְגַּשְׁתָּ שָׁם, עַל גַּג שְׁנֵי הַחֲדָרִים, לֹא תַּרְגִּישׁ, חָשַׁבְתָּ, וְלֹא הִרְגַּשְׁתָּ מֵעוֹלָם. יְכוֹלֶת לָצֵאת, לָשֶׁבֶת בְּבֵית קָפֶה, לְטַיֵּיל בַּיָּם. אֲבָל לֹא עָשִׂיתָ כְּלוּם. הִתְמַכַּרְתָּ לְאוֹתָהּ הַבְּדִידוּת, שֶׁנֵּימָה שׁוֹנָה, גֶּרְמָנִית עַל פִּי הַצְּלִילִים, הָיְיתָה בָּהּ.
לְבַסּוֹף, כְּשֶׁכְּבָר הָיָה עֶרֶב, קַמְתָּ וְהַדְלָקַת אוֹר. הַנּוּרָה הָיְיתָה חֲשׂוּפָה. אֵיכְשֶׁהוּ צִיפִּיתָ לָזֶה. בְּאוֹר הַחַד חִיפַּשְׂתָּ בִּמְגֵירוֹת הָאָרוֹן, בִּמְגֵירַת הַשּׁוּלְחָן, בָּרֶבַע מֶטֶר שֶׁל מָה שֶׁהָיָה אָמוּר לִהְיוֹת הַמִּטְבָּח. לֹא מָצָאתָ כְּלוּם. רַצְתָּ לַחֶדֶר הַשֵּׁנִי אֲחוּז גַּעְגּוּעִים. גַּם שָׁם חִיפַּשְׂתָּ בְּקַדַּחְתָּנוּת. לֹא יָדַעְתָּ מָה אַתָּה מְחַפֵּשׂ. אוּלַי תַּצְלוּמִים, מַשֶּׁהוּ בִּכְתָב, חֵפֶץ כָּלְשֶׁהוּ שֶׁיָּעִיד עַל חַיִּים, עַל זֶה שֶׁמִּישֶׁהוּ הָיָה שָׁם לְפָנֶיךָ.
הַחֲדָרִים הָיוּ רֵיקִים מִכָּל עֵדוּת, כְּאִילּוּ בָּאוּ כָּךְ, נִפְרָדִים זֶה מִזֶּה, עִם הַשֵּׁירוּתִים בְּאֶמְצַע, מֵעוֹלָם אַחֵר, אוּלַי מְדוּיַּטְשְׁלַנְד, וְנָחֲתוּ כָּךְ עַל גַּג בְּתֵל אָבִיב.
הָיָה מוּקְדָּם. אוּלַי שֵׁשׁ אוֹ שֶׁבַע בָּעֶרֶב. מִזַּפַּת הַגַּג עָלָה חוֹם שֶׁרַק הָלַךְ וְגָבַר עִם הַחֲשֵׁיכָה. נִרְדֶּמֶת כְּפִי שֶׁהָיִיתָ, בִּבְגָדֶיךָ וּבִנְעָלֶיךָ. לֹא הָיוּ חֲלוֹמוֹת. זֶה הָיָה קֵץ הַזְּמַן.
כְּשֶׁהִתְעוֹרַרְתָּ כְּבָר לֹא הָיִיתָ שָׁם. הָיִיתָ בָּעִיר אַחֶרֶת, כַּעֲבוֹר כְּאַרְבָּעִים שָׁנָה. יְכוֹלֶת לִשְׁאוֹל קוֹדֶם מִי גָּר שָׁם, לֹא שָׁאַלְתָּ, מֵהַסְסָנוּת אוֹ מֵחוֹסֶר רָצוֹן שֶׁהַיֶּדַע יְנַפֵּץ אֶת הַמִּסְתּוֹרִין. הִרְגַּשְׁתָּ שֶׁאַתָּה מְחַלֵּל חַיִּים אֲחֵרִים כְּשֶׁאַתָּה מִתְפָּרֵץ כָּךְ אֶל הַחֲדָרִים הַסְּגוּרִים, הַשְּׁקוּעִים בַּשֵּׁינָה, נִצְלִים בְּחוֹם הַשֶּׁמֶשׁ שֶׁלֹּא מַרְפָּה.
שִׂנְאַת אוֹתָם. הֵם עָמְדוּ אֲדִישִׁים, חֵירְשִׁים, עִיוְּורִים. יְכוֹלֶת לְהָבִין שָׁם מַשֶּׁהוּ עַל חַיֶּיךָ. לֹא עָשִׂיתָ כְּלוּם.
בְּחִיפּוּשׂ בָּאִינְטֶרְנֵט, שֶׁאָז לֹא הָיָה אֲפִילּוּ חֲלוֹם, נִתְקֶלֶת בְּלִי שׁוּם אַזְהָרָה בַּתַּצְלוּם שֶׁל הַכְּנִיסָה לְאֶחָד הַעַם 90, כְּפִי שֶׁהָיְיתָה אָז. מַשֶּׁהוּ שֶׁלֹּא מִכָּאן נִפְעַר מוּל עֵינֶיךָ. רָאִיתָ אוֹתָם יוֹשְׁבִים זֶה לְיַד זֶה כִּמְעַט בִּדְמָמָה. הַקַּיִץ הָיָה קַיִץ.
זְמַן וּמֶרְחָב נָצְצוּ סְבִיבְךָ, כְּאֵדֵי הַחוֹם שֶׁעָלוּ מִזַּפַּת הַגַּג. יָדַעְתָּ כְּבָר אָז שֶׁהָאָדָם אֵינֶנּוּ אֶלָּא הָאֲנָשִׁים שֶׁפָּגַשׁ. פָּחוֹת מִזֶּה הַסְּפָרִים שֶׁקָּרָא. עוֹד פָּחוֹת מִזֶּה הָאֲנָשִׁים שֶׁיָּכוֹל הָיָה לִפְגּוֹשׁ, שֶׁחָמְקוּ מִן הָאוֹטוֹבִּיּוֹגְרַפְיָה בִּגְלַל הַהִיסְטוֹרְיָה, אֲבָל כִּמְעַט שֶׁפָּגַשׁ אוֹתָם. עַל כָּל פָּנִים אֶפְשָׁר הָיָה לִרְאוֹת אֶת צֶלֶם בִּרְאִי סָדוּק, וּלְשֶׁלְּבָם בִּמְהִירוּת בַּבִּיּוֹגְרַפְיָה. הַדֶּרֶךְ הָאַחֶרֶת, זוֹ שֶׁאַתָּה הוֹלֵךְ בָּהּ עַכְשָׁיו, קָשֶׁה יוֹתֵר.
מִתְבָּרֵר שֶׁעַל הַגַּג גָּרוּ שְׁנֵי גְּבָרִים. בְּחֶדֶר אֶחָד גָּר מַקְס צְוַויְג, בַּחֶדֶר הַשֵּׁנִי גָּר פָּאוּל אֶנְגֶּלְמָן. לִפְעָמִים, בְּשׁוֹךְ הַחוֹם, הָיָה מִצְטָרֵף אֲלֵיהֶם מַקְס בְּרוֹד. הֵם דִּיבְּרוּ גֶּרְמָנִית. בְּכָל פַּעַם בָּרְאוּ מֵחָדָשׁ אֶת דָּוִיטְשְׁלַנְד עַל הַגַּג שֶׁל אֶחָד הָעָם 90. כַּאֲשֶׁר בָּאתָ אַתָּה, כְּבָר לֹא יָכוֹלְתָּ לִרְאוֹת אֶת מַפַּת דָּוִיטְשְׁלַנְד, שֶׁנִּפְרְשָׂה שָׁם כְּגַג שְׁנֵי. הָיִיתָ צָעִיר מִדַּי וְלֹא רָצִיתָ לִרְאוֹת דָּבָר מִלְּבַד גּוּף עֵירוֹם שֶׁל גֶּבֶר צָעִיר כָּמוֹךָ. הָרְאִיָּיה, שֶׁהָיְיתָה כְּמוֹ מַרְאֶה, הָיְיתָה חֲשׁוּבָה לְךָ פָּחוֹת מֵהַסֵּקְס.
הָיִיתָ יוֹצֵא לְגַג לְבַד, עֵירוֹם, בְּאוֹר הַיָּרֵחַ. הַגֵּיאוֹגְרַפְיָה כִּיסְּתָה אוֹתְךָ בְּרֶשֶׁת שֶׁל מֵתִים. עִם הַזְּמַן הַמֵּתִים הוֹפְכִים לְרֶשֶׁת דְּקִיקָה שֶׁל כִּיסּוּפִים. הִיא לֹא תּוֹפֶסֶת מָקוֹם, אֲבָל הִיא תּוֹפֶסֶת אוֹתְךָ; בִּיקְּשָׁה לָקַחַת אוֹתְךָ לְגֶרְמַנְיָה שֶׁל שְׁנוֹת הָעֶשְׂרִים שֶׁל הַמֵּאָה שֶׁעָבְרָה, אֲבָל הִתְנַגַּדְתָּ. רָצִיתָ אֶת הַגֶּבֶר הָעֵירוֹם, אוֹתוֹ יְוָונִי שֶׁטִּייֵּל בָּאָרֶץ, שֶׁפָּגַשְׁתָּ לְיַד קִיּוֹסְק מִיצֵי הַפֵּירוֹת בְּפִינַּת דִּיזֶנְגוֹף-בֶּן גּוּרְיוֹן. לֹא הָיָה לְךָ כּוֹחַ לְמַקְס צְוַויְג אוֹ לְבֶן דּוֹדוֹ שַׁטְפָן, לְמַקְס בְּרוֹד, לְקַפְקָא, לְוִויטְגֶנְשְׁטֵיין. הַגּוּף הָעֵירוֹם שֶׁל הַיְּוָונִי זֹהַר בְּאוֹר הַיָּרֵחַ. מַפַּת הַמֵּתִים בָּאָה וְרָצְתָה לְכַסּוֹת אוֹתוֹ. הוּא הוֹצִיא מֵהַתִּיק שֶׁלּוֹ אוּזוֹ. מָה יָפוֹ הַלֵּילוֹת בִּכְנַעַן.
אֶנְגֶּלְמָן הָיָה אַדְרִיכָל. הוּא נִבְחַר לִבְנוֹת אֶת הַבַּיִת הַמְּפוֹאָר שֶׁל מַרְגָּרֶטֶה, אֲחוֹתוֹ שֶׁל וַיְטְגֶנְשְׁטֵיְין. מָה בֵּית, אַרְמוֹן וְיַנַּאי. אֶנְגֶּלְמָן הִתְחִיל לְתַכְנֵן וְאָז הֵחֵל וַיְטְגֶנְשְׁטֵיְין לְהִתְעָרֵב. לְמַעֲשֶׂה, הוּא זֶה שֶׁתִּיכְנֵן אֶת הַבַּיִת. הַבַּיִת הַמּוּשְׁלָם. לֹא רָאִיתָ אוֹתוֹ אָז, אֲבָל אַתָּה רוֹאֶה אוֹתוֹ עַכְשָׁיו. הַתְּרִיסִים, לְמָשָׁל, יוֹרְדִים אֶל הָרִצְפָּה בְּעֶזְרַת מָנוֹעַ חַשְׁמַלִּי.
מִשְׁפַּחַת וַיְטְגֶנְשְׁטַייְן הָיְיתָה אַחַת הַמִּשְׁפָּחוֹת הָעֲשִׁירוֹת בְּיוֹתֵר בְּאֵירוֹפָּה, אַחֲרֵי הָרוֹטֵשִׁילָדִים. בְּשָׁלָב מְסוּיָּם הָיָה לוּדְוִויג הָאָדָם הֶעָשִׁיר בְּיוֹתֵר בְּאֵירוֹפָּה. הוּא זָרַק אֶת הַכֶּסֶף. הוּא עָבַד כְּגַנָּן. הוּא עָבַד בְּבֵית חוֹלִים בְּלוֹנְדוֹן, וְתַפְקִידוֹ הָיָה לְחַלֵּק תְּרוּפוֹת לַחוֹלִים. הוּא הִמְלִיץ לָהֶם לֹא לָקַחַת אוֹתָן. תְּמוּרַת תְּעוּדָה הַמְּעִידָה שֶׁהַמִּשְׁפָּחָה הִיא רַק רֶבַע יְהוּדִית, שִׁלְּמוּ הִוִּויטְגֶנְשְׁטֵיינִים לְהִיטְלֶר אֶלֶף וְשֶׁבַע מֵאוֹת קִילוֹ בְּזָהָב וּכְסָפִים נוֹסָפִים. וַיְטְגֶנְשְׁטֵיְין וְהִיטְלֵר לָמְדוּ בְּאוֹתוֹ בֵּית סֵפֶר יְסוֹדִי, אֲבָל סָפֵק אִם נִפְגְּשׁוּ.
הָרֶשֶׁת נִפְתַּחַת עַכְשָׁיו. מֵעֶבְרָהּ אַתָּה רוֹאֶה אֶת מַקְס צְוִויג וְאֶת בֶּן דּוֹדוֹ שַׁטְפָן צְוַויְג. שַׁטְפָן כְּבָר הָיָה מְפוּרְסָם מְאוֹד אָז. הוּא לֹא יָדַע שֶׁיִּתְאַבֵּד כַּעֲבוֹר עֶשְׂרִים שָׁנָה בָּעִיר פֶּטְרוֹפֵאוֹלִיס, שֶׁלֹּא שָׁמַע עָלֶיהָ מִיָּמָיו.
מַקְס צְוִויְג כָּתַב מַחֲזוֹת. בְּאֶחָד מֵהֶם, "דְּוִידֶּיהָ", הָעַרְבִים הַתּוֹקְפִים אֶת הַיְּהוּדִים הֵם לוֹחֲמֵי חוֹפֶשׁ הַנֶּאֱבָקִים עַל עַצְמָאוּתָם. הַמַּחֲזוֹת הוּצְּגוּ רַק בַּקִּיבּוּצִים, לַמְרוֹת שֶׁיְּדִידוֹ, מַקְס בְּרוֹד, שֶׁהָיָה הַמְּמוּנֶּה עַל הָרֶפֶּרְטוּאָר בְּ"הַבִּימָה" הִמְלִיץ עֲלֵיהֶם לַתֵּיאַטְרוֹן הַלְּאוּמִּי. הוּא הָיָה יוֹעֵץ שֶׁאַף פַּעַם לֹא שָׁמְעוּ לַעֲצוֹתָיו.
תֵּיאַטְרוֹן "הַבִּימָה" לֹא רָחוֹק מֵאֶחָד הָעָם 90. לִפְעָמִים מַקְס הָיָה בָּא לְמַקְס. אִם אֶנְגֶּלְמָן הָיָה שָׁם, הָיוּ יוֹשְׁבִים שְׁלוֹשְׁתָּם. קָפֶה שֶׁהוּכַן עַל מַדַּף הַמִּטְבָּח. אוּלַי שְׁטְרוּדֶל. הֵם לֹא הָלְכוּ לְאֶחָד מִבָּתֵּי הַקָּפֶה בְּבֶן יְהוּדָה שֶׁטְּרַאסָּה. מִבְּחִינָתָם יָכְלוּ לְהִישָּׁאֵר כָּל חַיֵּיהֶם עַל הַגַּג בְּאֶחָד הָעָם 90. מִמֵּילָא הַכֹּל הָיָה אָבוּד: אֶרֶץ נוֹרָאָה וְחוֹל שֶׁעָף כְּמוֹ אַרְבֶּה. חוֹם בִּלְתִּי פּוֹסֵק. יָם קָרוֹב כָּל הַזְּמַן, כִּמְעַט כְּמוֹ הַטְרָדָה. גַּסּוּת הָרוּחַ  מִסָּבִיב. וּבְכָל זֹאת כָּל זֶה לֹא הָיָה חָשׁוּב – מִדָּוִישְׁטְלֵנְד כְּבָר נִישָּׂא אֵפֶר יְהוּדִים עַל כַּנְפֵי נְשָׁרִים מֵעַל אֶחָד הָעָם 90. הַכֹּל כְּבָר הִתְחִיל לִהְיוֹת גָּלוּת בְּתוֹךְ גָּלוּת.
אֶנְגֶּלְמָן הָיָה הַקָּרוֹב בְּיוֹתֵר לְוִויטְגֶנְשְׁטֵיְין. הֵם עָבְדוּ יַחַד עַל תּוֹכְנִית בֵּית אֲחוֹתוֹ בְּמֶשֶׁךְ שְׁנָתַיִים. הוּא חָזַר לִפְעָמִים עַל דְּבָרִים שֶׁאָמַר יְדִידוֹ: "הָיִיתִי צָרִיךְ לִהְיוֹת כּוֹכָב בַּשָּׁמַיִים, וּבִמְקוֹם זֶה אֲנִי תָּקוּעַ כָּאן עַל הָאֲדָמָה." מַקְס צְוַויְג הָיָה מְהַנְהֵן. כּוֹתֵב מַחֲזוֹת בְּגֶרְמָנִית. חַי מֵהַיָּד לְפֹה, כְּמוֹ כָּל הַיֵּיקִים, אַף שֶׁפַּעַם הָיוּ לָהֶם נְכָסִים, מְשָׁרְתִים, עָתִיד. עֲתִידוֹ שֶׁל מַחֲזַאי שֶׁכּוֹתֵב בְּגֶרְמָנִית עַל לוֹחֲמֵי חוֹפֶשׁ שֶׁיּוֹפִיעוּ כַּעֲבוֹר שִׁבְעִים שָׁנָה וְיִיקָּרְאוּ "מְחַבְּלִים" הָיָה עָגוּם. הַשְּׁנַיִים, לִפְעָמִים הַשְּׁלוֹשָׁה, כִּמְעַט שָׁרוּ, אֲבָל לֹא. אִם הָיוּ נוֹלָדִים בְּרוּסְיָה, אוּלַי הָיוּ שָׂרִים. הֵם לֹא שָׁרוּ. אֲבָל כְּשֶׁיָּשְׁבוּ זֶה מוּל זֶה עַל הַגַּג, הִתְרַחֲקוּ מֵהַגַּג וּמֵהָעִיר וּמֵהָאָרֶץ, וְהָיוּ שׁוּב בִּשְׁנוֹת הָעֶשְׂרִים שֶׁל וִיאַנֶּה אוֹ הַמְבּוּרְג.
וְאָז בָּאָה וִילְהַלְמִינָה בּוֹכְרֵר. הִיא נִשְׁלְחָה לָקַחַת אִיתָּהּ אֶת מַקְס צְוַויְג עָלַי נָבָל. יֵשׁ תְּמוּנָה שֶׁלָּהּ, כְּבַת עֶשְׂרִים. נַעֲרָה יְפֵהפִיָּיה עִם צַמּוֹת בְּלוֹנְדִּינִיּוֹת אֲסוּפּוֹת, מְנַגֶּנֶת בְּאֵיזֶה מָקוֹם אֶת הַסְּקֶרְצוֹ מַס' 2 שֶׁל שׁוֹפָן. כְּכָל שֶׁיְּכוֹלֶת, חִיפַּשְׂתָּ עַכְשָׁיו בָּאִינְטֶרְנֵט אֶת הַבִּיצּוּעִים שֶׁל הַסְּקֶרְצוֹ מָס' 2 שֶׁל שׁוֹפָן. הַקְדָּשַׁת אֶת הַחִיפּוּשׂ הַזֶּה לְוִוילְהַלְמִינָהּ בּוֹכְרֵר. הִיא תְּנַגֵּן אֶת הַסְּקֶרְצוֹ כַּעֲבוֹר שָׁנָה בַּדִּירָה בְּרָמַת גַּן, שֶׁנֶּאֱלַצְתָּ לַעֲזוֹב לַחוֹדֶשׁ בַּקַּיִץ הַהוּא לְטוֹבַת אֶחָד הַעַם, וְאַחַר כָּךְ חָזַרְתָּ אֵלֶיהָ.
כַּאֲשֶׁר בָּאָה וִילְהַלְמִינָה לָקַחַת אֶת מַקְס, הוּא כְּבָר הָיָה בֶּן שִׁישִּׁים. הִיא הָיְיתָה בַּת חֲמִישִּׁים וּשְׁתַּיִים. הַצַּמּוֹת הָלְכוּ בַּדֶּרֶךְ כָּל צַמּוֹת. לְמַקְס הָיוּ עֲנִיבוֹת רַבּוֹת עַל חוּט הָעֲנִיבוֹת שֶׁבָּאָרוֹן. זֶה כָּל מָה שֶׁיָּכוֹל הָיָה לַעֲשׂוֹת כְּדֵי לְגַוֵּון. הָיְיתָה לוֹ חֲלִיפָה אַחַת. אֲפוֹרָה. וִילְהַלְמִינָה, שֶׁנִּקְרְאָה עַל שָׁם מַלְכַּת הוֹלַנְד, בִּיקְּשָׁה מִשְּׁנֵי הַגְּבָרִים לְהָבִיא אֶת הַנָּבָל  מֵהַצְּרִיף  הַסָּמוּךְ שָׁם הָיוּ עוֹשִׂים מִדַּיי פַּעַם הַצָּגוֹת. הַנָּבָל הָיָה נָתוּן בְּכִיסּוּי בַּד דְּמוּי עוֹר בְּצֶבַע שָׁחוֹר. הֵם נָשְׂאוּ אֶת אֲרוֹן הַמֵּתִים לְאוֹרֶךְ רְחוֹב אֶחָד הָעָם עַד אֶחָד הָעָם 90. הֵם יָדְעוּ מִי בֶּאֱמֶת נִמְצָא בַּאֲרוֹן הַמֵּתִים שֶׁנָּשְׁאוּ כָּךְ. הֵם הֶעֱלוּ אֶת הַנָּבָל לַגַּג. הִיא נִיגְּנָה אֶת הַסְּקֶרְצוֹ מַס' 2 שֶׁל שׁוֹפָן. מַקְס הִתְאַהֵב בָּהּ, וְהִיא בּוֹ. אַחֵר כָּךְ יַעַבְרוּ לִירוּשָׁלַיִם.
כַּאֲשֶׁר חָזַרְתָּ לְדִירַת הַקֶּבַע בְּרָמַת גַּן, בָּאָה כָּאָמוּר וִילְהַלָּמִינָה בִּוכְרֵר לְנַגֵּן אֶת הַסְּקֶרְצוֹ בַּחֶדֶר שֶׁלָּךְ. בַּעֲלַת הַבַּיִת הִזְמִינָה אוֹתָהּ לִכְבוֹד יוֹם הוּלַּדְתְּךָ הַ-23. וִילְהַלָּמִינָה בָּאָה עִם גֶּבֶר שֶׁנִּרְאֶה עַרְבִי, וְנָשָׂא אֶת הַנָּבָל. לְפִי הוֹרָאוֹתֶיהָ הוּא הִצִּיב אֶת הַנָּבָל בַּמָּקוֹם שֶׁבּוֹ הָיִיתָ יוֹשֵׁב אַחֲרֵי סֵקְס וַעֲבוֹדָה, מַתִּיז דַּיּוֹ אֲדוּמָּה עַל הַקִּירוֹת וְנִשְׁבַּע לִנְסוֹעַ לַמֶּרְחַקִּים.
יוֹם רָדַף יוֹם. אוֹתוֹ שׁוּלְחָן, אוֹתָם אֲנָשִׁים, אוֹתָהּ עֲבוֹדָה. לִפְעָמִים נִיתְּקוּ מִגַּג רָחוֹק רְסִיסֵי כּוֹכַב שָׁבִיט. לִפְעָמִים בָּא וִיטְגֶנְשְׁטֵייְן, כְּפִי שֶׁפָּאוּל אַנְדַּלְמָן הִכִּיר אוֹתוֹ. גַּם פָּאוּל הָיָה בָּא. וְגַם שַׁטְפָן צְוַויְג. כּוּלָּם הוֹפִיעוּ עַל בִּימַת תֵּיאַטְרוֹן הַבּוּבּוֹת שֶׁלָּךְ. שַׁטְפָן עָמַד עִם הַשֶּׁלֶט הַקָּבוּעַ שֶׁלּוֹ, "יְהוּדִי בְּדֶרֶךְ מִקְרֶה". הַנָּאצִים לָקְחוּ מִמֶּנּוּ הַכֹּל. מֵעַל הַכֹּל, אֶת הָאֲחִיזָה בַּשָּׂפָה. שְׂפָתוֹ הוּכְרְזָה כְּלֹא שְׂפָתוֹ. הַגֶּרְמָנִית שַׁיֶּיכֶת לַגֶּרְמָנִים.
אַתָּה רוֹאֶה תְּחִילָּה אֶת שְׁתֵּי מִיטּוֹת הַבַּרְזֶל הַצָּרוֹת הַמּוּזָזוֹת כָּךְ שֶׁיִּהְיוּ צְמוּדוֹת. שַׁטְפָן בֶּן שִׁישִּׁים. שַׁרְלוֹטֶה "לוּטָה" אַלְטְמַן בַּת שִׁישִּׁים וְחָמֵשׁ. הֵם נִכְנָסִים לְאִטָּם לַבִּימָה. הַבּוּבָּנַאי מוֹשֵׁךְ אוֹתָם אֶל הַמִּיטּוֹת. אוֹתוֹ בּוּבָּנַאי מַעֲלֶה לִידֵיהֶם בַּקְבּוּקוֹן שֶׁל תְּרוּפוֹת שֵׁינָה. וְאָז, אֵין שַׁטְפָן צְוַויְג, אֵין לוּטָה אַלְטְמַן.
שְׁלוֹשָׁה מֵאֶחָיו שֶׁל וִיטְגֶנְשְׁטֵייְן, הוֹמוֹסֶקְסוּאָלים כָּמוֹהוּ, הִתְאַבְּדוּ. הֵם מוֹפִיעִים בְּזֶה אַחַר זֶה עַל הַבִּימָה, קָדִים וְנֶעֱלָמִים. וַיְטְגֶנְשְׁטֵיְין לֹא הִתְאַבֵּד, כִּי הָיָה עָלָיו לָתֵת לְעוֹלָם אֶת הַמִּשְׁפָּט שֶׁלּוֹ. הַמִּשְׁפָּט שֶׁבִּזְכוּתוֹ הוּא זָכוּר עַד עַכְשָׁיו בְּקֶרֶב רַבִּים. לֹא שֶׁזֶּה חָשׁוּב. אֲבָל מָה שֶׁהָרַבִּים זוֹכְרִים הוּא הָעִיקָּר. מָה שֶׁזּוֹכְרִים בָּאוּנִיבֶרְסִיטָאוֹת מְכוּסֶּה אָבָק. הֵן שׁוֹקְעוֹת בְּתוֹךְ הָאִינְטֶרְנֵט בִּבְלִי דַּעַת. נֶאֱחָזוֹת  בְּחֶלְקוֹת הַנַּדְלָ"ן הַמְּעוּלּוֹת שֶׁלָּהֶן בְּכָל עָרֵי הָעוֹלָם. אֵין לָהֶן סִיכּוּי. הֵן יֵיהָרְסוּ וְתַחְתֵּיהֶן יִיבָּנוּ רַבֵּי קוֹמוֹת. אוּלַי יִהְיֶה שֶׁלֶט זִיכָּרוֹן קָטָן שֶׁיָּעִיד עַל כָּךְ שֶׁאוּנִיבֶרְסִיטָה נִיצְּבָה כָּאן. כְּלָבִים יַשְׁתִּינוּ עָלָיו. כָּל אוֹתָן תֵּיאוֹרְיוֹת מוּפְרָכוֹת שֶׁהוּפְרְכוּ שׁוּב וָשׁוּב, הַפֵּירוּק וְהַהַרְכָּבָה מֵחָדָשׁ, תּוֹרַת הָאֵין וְרַעֲיוֹן הֲיֵשׁ –  "מוּל מָה שֶׁאִי אֶפְשָׁר לוֹמַר, רָאוּי לִשְׁתּוֹק."
לְוִויטְגֶנְשְׁטֵיין הָיוּ מְאַהֲבִים  יָפִים לְהַפְלִיא. גַּם הוּא עַצְמוֹ הָיָה יָפֶה בִּנְעוּרָיו. אַחֵר כָּךְ בָּא הַטְּרַקְטְטוֹס וְהִתְחִיל לְשַׁגֵּעַ אוֹתוֹ. כְּנֶגֶד זֶה הוּא נִלְחָם כַּאֲרִי. הוּא בִּיקֵּשׁ לָמוּת, וּבִמְקוֹם זֶה קִיבֵּל אוֹתוֹת גְּבוּרָה שֶׁהִדְהִימוּ אוֹתוֹ. כְּכָל שֶׁרָצָה לָמוּת יוֹתֵר, כָּךְ קִיבֵּל יוֹתֵר מֵדַלְיוֹת. וְאִילּוּ אַתָּה בִּיקַּשְׁתָּ אֶת הַחַיָּה הַגַּבְרִית, הַהִיּוּלִית, הַמְּסוּכֶּנֶת, הַמַּסְרִיחָה. הַרְחֵק מִכָּל הָרְשָׁתוֹת שֶׁל הַיֶּדַע הַמְּזוּיָּף, חָשַׁבְתָּ, מִכָּל הַמַּחֲשָׁבוֹת וְהַנִּיסּוּחִים הַמְּסוּבָּכִים. מָה יֵשׁ כָּאן לְסַבֵּךְ? כּוּלָּם בָּאִים מַטִּיפָה סְרוּחָה. נֶאֱבָקִים עַל הַפְרָיָיה. מָה יֵשׁ בֶּאֱמֶת בְּתוֹךְ אֲרוֹן הַמֵּתִים שֶׁנָּשְׁאוּ מֵתִים זֶה כְּבָר בִּרְחוֹב אֶחָד הָעָם?
אֶנְגֶּלְמָן אָמַר לִצְוִויג בְּדוּמִיָּה שֶׁל קַיִץ רָחוֹק אוֹ אוּלַי בִּסְתָיו שֶׁבּוֹ כְּבָר נִשְׁבָּה רוּחַ קְרִירָה, אֶת מָה שֶׁשָּׁמַע מִיְּדִידוֹ וִיטְגֶנְשְׁטֵייְן: "הַכֹּל", אָמַר וַיְטְגֶנְשְׁטֵיְין, "חַיִּים הִיּוּלִיִּים, הַנֶּאֱבָקִים לִפְרוֹץ הַחוּצָה."
הַחַיִּים הַהִיּוּלִיִּים, הַטֵּירוּף שֶׁל אֵלֶּה שֶׁנִּשְׁאֲרוּ בְּדָוִיטְשְׁלַנְד, הַשִּׁיגָּעוֹן שֶׁל אֵלֶּה שֶׁעָזְבוּ, לֹא פָּרְצוּ, לְהֶפֶךְ -הִשְׁתָּאוּ עַד טֵירוּף. אֵיךְ יִתָּכֵן שֶׁגֶּרְמַנְיָה, דָּוִיטְשְׁלַנְד שֶׁלָּהֶם, גֶּרְמַנְיָה שֶׁל הַשִּׁירָה, גֶּרְמַנְיָה שֶׁל בֶּרְלִין, בֶּרְלִין שֶׁל אוֹנְטֶר דָּן לְיַנְדָּן, תְּעוֹלֵל לָהֶם דָּבָר כָּזֶה. לֹא בְּגִידָה. גֶּרְמַנְיָה זֹאת מָנְעָה מֵהֶם אֶת הַדָּבָר שֶׁנּוֹעֲדוּ לוֹ: לְהִיכָּנֵס לַהִיסְטוֹרְיָה שֶׁלָּהּ. וְאוּלַי גָּרוּעַ מִכָּל: הִיא מָנְעָה מֵהֶם לִהְיוֹת גֶּרְמָנִים. מָה מָנְעָה, אָסְרָה. וְהֵם לֹא יָכְלוּ לִהְיוֹת מַשֶּׁהוּ אַחֵר. הֵם לֹא יָדְעוּ לִהְיוֹת מַשֶּׁהוּ אַחֵר.
הַמְּדִינָה הַצְּעִירָה שֶׁבָּהּ מָצְאוּ אֶת עַצְמָם צְוִויְג, בְּרוֹד וְאֶנְגֶּלְמָן נֶאֶלְצָה לָשֵׂאת עַל גַּבָּהּ אֶת עוֹל עָבְרָה בְּעַל כּוֹרְחָהּ. בַּמֶּרְחַקִּים נִשְׁמְעוּ הֵדֵי קוֹנְצֶרְטִים, הַצָּגוֹת, שִׁירָה. הָעִנְיָין נָדוּן לְכִישָּׁלוֹן. הִיא הִסְכִּימָה לָקַחַת מִן הֶעָבָר דְּבָרִים קַלִּילִים בִּלְבַד, וְאִילּוּ הֵם נוֹלְדוּ בְּגֶרְמַנְיָה וְהָיוּ אֲמוּרִים לִהְיוֹת חֵלֶק מִן הַתַּרְבּוּת הַגֶּרְמָנִית, לָשִׁיר בְּמַקְהֵלָה עִם הִיטְלֵר בַּשּׁוּרָה הָאַחֲרוֹנָה, אִם הָיוּ נוֹתְנִים לוֹ בַּשִּׁיר אוֹ רַק לַעֲשׂוֹת עִם הַשְּׂפָתַיִים בְּתוֹר פִיהְרֵר. הֵם הָיוּ אֲמוּרִים לִחְיוֹת וְלָמוּת בְּגֶרְמַנְיָה, לֹא לָבוֹא לְאֶרֶץ חַמָּה וּמְשׁוּגַּעַת שֶׁלֹּא עוֹרְרָה בָּהֶם שׁוּם עִנְיָין. אוּלַי הֵם יָכְלוּ לְחָשְׁבוֹ עַל מַקְס צְוַויֶּיג שֶׁיָּמוּת בֵּירוּלִים בְּ-1992. הוֹ וִילְהַלָּמִינָה.
וְהִנֵּה בִּמְקוֹם זֶה, אֶחָד הָעָם 90. מֵיְין גּוֹט, אֵיזוֹ הַשְּׁפֵלָה. אֵיזוֹ טְרָגֶדְיָה. הֵם יָשְׁבוּ עַל הַגַּג וְהִסְתַּכְּלוּ לְעֵבֶר דָּוִיטְשְׁלַנְד. הֵם עָרְכוּ חִישּׁוּבִים מְדוּיָּקִים, אֶנְגֶּלְמָן הָיָה אַחֲרֵי הַכֹּל מְהַנְדֵּס-אַדְרִיכָל, כָּךְ שֶׁיָּדְעוּ בְּדִיּוּק בְּאֵיזוֹ נְקוּדָּה עַל הַגַּג מוּפְנוֹת פְּנֵיהֶם לְעֶבְרָהּ. וְהֵם אָכֵן חָיוּ בְּגֶרְמָנִית. הַשָּׂפָה, מִשְׂחֲקֵי הַשָּׂפָה, הַהִתְבּוֹנְנוּת, הַמַּרְאוֹת בִּרְאִי, מִשְׂחֲקֵי הַמְּלָכִים, אֲפִילּוּ הַיָּם, הָיוּ שֶׁל דָּוִיטְשְׁלַנְד.
לִפְעָמִים  הָיָה בָּא בְּרוֹד. זוֹעֵם עַל כָּךְ שֶׁשּׁוּב דָּחוּ הַמְלָצָה שֶׁלּוֹ בְּ"הַבִּימָה". גַּם הוּא הָיָה מוֹצֵא לְעַצְמוֹ מָקוֹם בְּדִיּוּק בִּנְקוּדָּה, אוֹ בַּמִּישׁוֹר, שֶׁנִּשְׁקַף אֶל דָּוִיטְשְׁלַנְד. כְּמוֹ הַמִּזְרָח אֵצֶל הַיְּהוּדִים. הַאִם גַּם הֵם הָיוּ יְהוּדִים? כֵּן, כֵּן, אֲבָל דָּוִיטְשְׁלַנְד. הָיוּ יוֹשְׁבִים בְּשׁוּרָה, שְׁלוֹשֶׁת הָאַבִּירִים שֶׁעַל הֲגַנַּת הַמּוֹלֶדֶת, וְשׁוֹתְקִים. וְאִילּוּ בְּדָוִיטְשְׁלַנְד רָצְחוּ יְהוּדִים בְּרַעַל שֶׁהִמְצִיא פְרִיץ הָאֵבֶר לְמַטָּרָה אַחֶרֶת.
לִפְעָמִים הָיָה בָּא קַפְקָא. הוּא הָיָה מֵבִיא אִיתּוֹ אֶת אֲרוֹן הַמֵּתִים הֶעָשׂוּי בַּד שָׁחוֹר, וְגַם יוֹצֵא מִמֶּנּוּ. אַחַר כָּךְ הָיָה שׁוֹכֵב עַל בִּרְכֵּיהֶם שֶׁל שְׁלוֹשֶׁת הָאָבוֹת, וְהֵם הָיוּ מִסְתַּכְּלִים בּוֹ בְּחִיבָּה. רַגְלָיו עַל בִּרְכֵּי אֶנְגֶּלְמָן, גָּבוּ עַל בִּטְנוֹ שֶׁל מַקְס, רֹאשׁוֹ עַל חָזֵהוּ שֶׁל מַקְס הַשֵּׁנִי. בְּרוֹד הָיָה מְלַטֵּף אֶת רֹאשׁוֹ שֶׁל קַפְקָא וְאוֹמֵר לוֹ, קַח סוּכָּרִיָּה, אֲנִי אֶשְׂרוֹף אֶת הַסְּפָרִים שֶׁלְּךָ, כְּאִילּוּ. וִילְהַלָּמִינָה נִיגְּנָה לָהֶם, מֵרָחוֹק, מִיְּרוּשָׁלַיִם – כִּי כְּבָר עָבְדָה בְּתִזְמוֹרֶת רָשׁוּת הַשִּׁידּוּר – אֶת הַסְּקֶרְצוֹ מַס' 2 שֶׁל שׁוֹפָן.
וְאַתָּה, בִּמְקוֹם לְחַפֵּשׂ אֶת הַלֹּא נִרְאֶה שֶׁהָיָה קָרוֹב כָּל כָּךְ וּלְהִסְתַּכֵּל בְּמָה שֶׁמֵּעֵבֶר לְכָךְ, לֶאֱחוֹז בְּשׁוּלֵי הַקֶּסֶם שֶׁל מַקְס וְשֶׁל פָּאוּל וְשֶׁל מַקְס הַשֵּׁנִי, רָצִיתָ מָה שֶׁרָצִיתָ וְעָשִׂיתָ מָה שֶׁרָצִיתָ. גְּבָרִים מִיָּוָון וּמִיָּפוֹ וּמִקִּרְיַית שָׁלוֹם בָּאוּ לְאֶחָד הָעָם 90. אֵלֶּה נִכְנְסוּ לְתוֹךְ כִּיסּוּי הָרְפָאִים שֶׁל נָבָל שֶׁנָּדַם מִזְּמַן. אֵלֶּה יָצְאוּ. אֶפְשָׁר הָיָה לִרְאוֹת בְּכָךְ סִימָן שֶׁל גְּאוּלָּה. הָיִיתָ אִיתָּם לִפְעָמִים בַּחֶדֶר שֶׁל מַקְס. לִפְעָמִים בַּחֶדֶר שֶׁל פָּאוּל. בְּלָאו הֲכִי לֹא יָדַעְתָּ אֵיפֹה הַחֶדֶר שֶׁל מַקְס, אֵיפֹה הַחֶדֶר שֶׁל פָּאוּל.



https://www.shortstoryproject.com/he/story/%d7%90%d7%97%d7%93-%d7%94%d7%a2%d7%9d-90/
#אוּרְבָּנִי#הוֹמוֹסֶקְסוּאָלִיּוּת#הִרְהוּרִים#יִשְׂרְאֵלִי#תֵּל-אָבִיב#תִּסְכּוּל#תְּשׁוּקָה