כְּשֶׁמִּסְתַּכְּלִים בִּדְבָרִים מִן הַצַּד הַחִיצוֹנִי, הַכֹּל נִרְאֶה כְּמוֹ מִין מִשְׂחַק הַרְכָּבָה צִבְעוֹנִי. פְּסֵיפָס שֶׁל מַדְבֵּקוֹת־מְחִירִים מְכַסָּה אֶת הַמּוּצָרִים בְּסוּפֶּרְמַרְקֶט: הֲכִי יְשָׁנוֹת בְּלָבָן, אֵלֶּה מִלִּפְנֵי שְׁבוּעַיִים בְּצָהוֹב, הַחֲדָשׁוֹת בְּאָדוֹם. עַל פַּחִיּוֹת הַשִּׁימּוּרִים זְרוֹעוֹת גַּם מַדְבֵּקוֹת יְרוּקּוֹת מִלִּפְנֵי חוֹדְשַׁיִים, אֲבָל מְחִיר מִלִּפְנֵי חוֹדְשַׁיִים הוּא כְּבָר פָּרֵהִיסְטוֹרְיָה.
מְחִירֵי הַנְּסִיעָה בְּאוֹטוֹבּוּס עוֹלִים כָּל כַּמָּה חוֹדָשִׁים. בַּיּוֹם שֶׁהֵם עוֹלִים מְקַבֶּלֶת רָאִיסָה מִן הַנַּהָג אַרְבָּעָה כַּרְטִיסִים – שְׁנַיִים בִּשְׁבִילָהּ, שְׁנַיִים בִּשְׁבִיל גֶנְיָה. אֶת שְׁנֵי הַכַּרְטִיסִים שֶׁמּוֹשִׁיטָה לָהּ רָאִיסָה – הָאֶחָד עִם הַמְּחִיר הַיָּשָׁן, הָאַחֵר עִם תּוֹסֶפֶת הַמְּחִיר – מַכְנִיסָה גֶנְיָה לַכִּיס מְעִילָה.
כָּכָה זֶה נִמְשַׁךְ שָׁבוּעַ־שְׁבוּעַיִים, עַד שֶׁכְּבָר מַדְפִּיסִים כַּרְטִיסִים עִם הַמְּחִיר הֶחָדָשׁ, וְהַנֶּהָג, בִּתְגוּבָה עַל הַ"פַּעֲמַיִים" הַלָּאקוֹנִי שֶׁל רָאִיסָה, מוֹשִׁיט לָהּ שְׁנֵי כַּרְטִיסִים. אֲבָל גֶנְיָה, אַחֲרֵי שְׁנָתַיִים בָּאָרֶץ, כְּבָר יוֹדַעַת שֶׁזֶּה לֹא יֶאֱרַךְ זְמַן רַב – כִּי בְּקָרוֹב מְאוֹד יַעֲלוּ הַמְּחִירִים שׁוּב, וְרַאִיסַה שׁוּב תְּקַבֵּל אַרְבָּעָה כַּרְטִיסִים וְתַעֲבִיר לָהּ שְׁנַיִים. הִיא תִּשְׁאַל אֶת רָאִיסָה מָה גּוֹבַהּ הַתּוֹסֶפֶת, כִּי אֶת הַמְּחִירִים שֶׁעַל הַכַּרְטִיסִים הִיא כְּבָר לֹא יְכוֹלָה לִקְרוֹא. אֶת הַכֶּסֶף הִיא תַּחֲזִיר לְרַאִיסַה בְּקַלּוּת – הִיא מְזַהָה אֶת הַמַּטְבְּעוֹת לְפִי הַגּוֹדֶל.
מֵירוֹץ הַכַּרְטִיסִים הָרוֹדְפִים אַחֵר הַמְּחִירִים, וְהַמְּחִירִים בּוֹרְחִים מֵהֶם, מַזְכִּיר גַּם הוּא מְשַׂחֵק. אִם מִסְתַּכְּלִים בַּצַּד הַחִיצוֹנִי.
הַבְּעָיָה עִם הַצַּד הַחִיצוֹנִי שֶׁל הַדְּבָרִים הִיא שֶׁגַּנֶּיהָ כְּבָר בְּקוֹשִׁי רוֹאָה אוֹתוֹ. הַקָּטָרַקְט שֶׁלָּהּ הוּא בִּשְׁתֵּי הָעֵינַיִים. הוּא לֹא מַסְפִּיק מְפוּתָּח, הִסְבִּיר הָרוֹפֵא בְּעִבְרִית וּבִתָּהּ תִּירְגְּמָה, יִהְיֶה אֶפְשָׁר לְנַתֵּחַ רַק בְּעוֹד שְׁנָתַיִים. בֵּינְתַיִים תֵּלְכִי בִּזְהִירוּת, הַמִּשְׁקָפַיִים יְשַׁפְּרוּ אֶת הַמַּצָּב רַק קְצָת.
הַמִּשְׁקָפַיִים בְּהֶחְלֵט מְשַׁפְּרִים אֶת הַמַּצָּב רַק קְצָת. גֶנְיָה הוֹלֶכֶת בִּזְהִירוּת. גַּם אֶת הָרְצָפוֹת וְאֶת הַשֵּׁירוּתִים הִיא שׁוֹטֶפֶת בִּזְהִירוּת בְּכָל הַקּוֹמוֹת שֶׁלָּהּ – 12 עַד 14; בִּזְהִירוּת אֲבָל טוֹב, אַף־אֶחָד לֹא מִתְלוֹנֵן. בְּסוֹף הַיּוֹם הִיא פּוֹגֶשֶׁת אֶת רָאִיסָה (קוֹמוֹת 15 עַד 17). רָאִיסָה מְחַיֶּיכֶת אֵלֶיהָ בְּפַטְרוֹנוּת. כַּפּוֹת יָדֶיהָ מוּנָחוֹת עַל מוֹתְנֶיהָ, זְרוֹעוֹתֶיהָ זוּג קְשָׁתוֹת הַמְּחוּבָּרוֹת אֶל גּוּפָהּ כְּמוֹ יָדִיּוֹת אַל מֵחָם.
"תִּבְחֲרִי צַד", הִיא אוֹמֶרֶת.
גֶנְיָה מַשְׁחִילָה אֶת יָדָהּ לְתוֹךְ אַחַת הַקְּשָׁתוֹת. הַמַּדְרֵגוֹת הַיּוֹרְדוֹת מִבֵּית IBM אֶל הָרְחוֹב הֵן רֶצֶף אָחִיד וְתָלוּל, וְהֵן יוֹרְדוֹת אוֹתוֹ אַנְגָאזָ'ה, כְּפִי שֶׁאוֹמֶרֶת רָאִיסָה.
הֵן חוֹצוֹת אֶת הָרְחוֹב וּמַמְתִּינוֹת. בְּדֶרֶךְ־כְּלָל אוֹסֶפֶת אוֹתָן הַמְּכוֹנִית הַכְּחוּלָּה שֶׁל פָּאבֶל וּמְבִיאָה אוֹתָן אֶל הַשְּׁכוּנָה. אֲבָל לִפְעָמִים פָּאבֶל עוֹבֵד עַד מְאוּחָר, וְאָז הֵן מִצְטָרְפוֹת אֶל קְבוּצַת הָאֲנָשִׁים שֶׁמַּמְתִּינָה לְאוֹטוֹבּוּס. עַד שֶׁהוּא מַגִּיעַ כְּבָר גְּדוֹלָה הַקְּבוּצָה דַּיָּיהּ לְהִישָּׁאֵב אֶל תּוֹךְ הָאוֹטוֹבּוּס בְּלַחַץ עַצְבָּנִי. הָאַחֲרוֹנִים שֶׁעָלוּ נִדְחָסִים פְּנִימָה, כִּתְפֵיהֶם מְעַכְּבוֹת אֶת הַדֶּלֶת הַקִּדְמִית וְזוֹ נִסְגֶּרֶת מֵאֲחוֹרֵיהֶם בַּמַּאֲמָץ, וְהַנֶּהָג, כְּבָר תּוֹךְ כְּדֵי נְסִיעָה, מַמְשִׁיךְ לְנַקֵּב כַּרְטִיסִיּוֹת, לִמְכּוֹר כַּרְטִיסִים, וְלִקְרוֹא מִדֵּי פַּעַם "מִי עוֹד לֹא שִׁילֵּם" לְעֵבֶר הַקְּבוּצָה שֶׁעֲדַיִין מִיטַּלְטֶלֶת כְּלוּאָה בֵּינוֹ לְבֵין הַדֶּלֶת.
רָאִיסָה הִיא שֶׁהִסְבִּירָה לְגַנֶּיהָ מָה צוֹעֵק הַנַּהָג. גֶנְיָה נִיחֲשָׁה אֶת זֶה בְּעַצְמָהּ, אֲבָל רָאִיסָה אוֹהֶבֶת לְהַסְבִּיר, אָז גֶנְיָה עָשְׂתָה הַבָּעָה שֶׁל "אֲהָא, עַכְשָׁיו הֵבַנְתִּי", וְהִמְשִׁיכָה לַחֲשׁוֹב אֶת מַחְשְׁבוֹתֶיהָ. הִיא חָשְׁבָה כַּמָּה הִיא עֲיֵיפָה, וְכַמָּה גַּם הַנַּהָג בֶּטַח עָיֵיף. הִיא חָשְׁבָה שֶׁבַּדּוֹחַק הַזֶּה אֵין לוֹ מוּשָּׂג מִי שִׁילֵּם, רָאִיסָה יָכְלָה לְשַׁלֵּם עַל אָדָם אֶחָד כְּמוֹ שֶׁהִיא יָכְלָה לְשַׁלֵּם עַל שְׁלוֹשָׁה. הִיא חָשְׁבָה שֶׁהוּא צָרִיךְ לְנַחֵשׁ אֶת הַמִּתְחַמְּקִים מִתַּשְׁלוּם כְּמוֹ שֶׁהִיא מְנַחֶשֶׁת אֶת הַמַּדְרֵגוֹת בְּרִדְתָּהּ אֶל הָרְחוֹב.
פָּאבֶל, הַבֵּן שֶׁל רָאִיסָה, עוֹבֵד בְּחֶבְרַת בִּיטּוּחַ שֶׁנִּמְצֵאת בַּבִּנְיָין הַסָּמוּךְ לְבַיִת IBM, זֶה שֶׁנִּרְאֶה כְּמוֹ אוֹנִיָּיה לְבָנָה וְאֶת שְׁמוֹ גֶנְיָה שָׁכְחָה. רָאִיסָה אָמְרָה לָהּ אֶת הַשֵּׁם כְּבָר מִזְּמַן, וְהִיא זוֹכֶרֶת שֶׁזֶּה שָׁם קַל, אֲבָל רָאִיסָה אָמְרָה לָהּ אוֹתוֹ לְאַט־לְאַט, הֲבָרָה אַחֲרֵי הֲבָרָה, כְּאִילּוּ גֶנְיָה מְפַגֶּרֶת, וְגַנֶּיהָ פִּתְאוֹם נֶעֶלְבָה כָּל־כָּךְ, עַד שֶׁשָּׁכְחָה אוֹתוֹ מִיָּד. הַבִּנְיָינִים עוֹמְדִים זֶה לְצַד זֶה, הָאֶחָד כְּמוֹ טִיל מוּכָן לְשִׁיגּוּר, הָאַחֵר כְּמוֹ אוֹנִיָּיה הָעֲרוּכָה לְהַפְלָגָה, כְּאִילּוּ מוּכָנִים לָקַחַת אוֹתָהּ לְמָקוֹם אַחֵר, וְהִיא מִתְאַמֶּצֶת לְהַמְצִיא מָקוֹם שֶׁאֵלָיו הֵם יְכוֹלִים לָקַחַת אוֹתָהּ.
בֵּינְתַיִים הָאוֹטוֹבּוּס לוֹקֵחַ אוֹתָהּ הַבַּיְתָה, יַחַד עִם רָאִיסָה שֶׁקְּבוּצַת תַּלְמִידוֹת נִדְחָפוֹת הַפְּרֵידָה מִמֶּנָּה. גֶנְיָה מַקְשִׁיבָה לָרַדְיוֹ שֶׁל הַנַּהָג וּמְנַסֶּה לְזַהוֹת מִלִּים, אֲבָל מְזַהֶה רַק "שָׁלוֹם", "לְבָנוֹן", "אִינְפְלַצְיָה", שׁוּב "לְבָנוֹן", וְכַמָּה פְּעָמִים "מַר אֲרִידוֹר". הִיא מַגִּיעָה הַבַּיְתָה.
בִּתָּהּ שֶׁל גֶנְיָה אָנָה, חֲתָנָהּ, וְגֶנְיָה־עַצְמָהּ הֵם שָׁלוֹשׁ חוּלְיוֹת בְּמֵעֵין שַׁרְשֶׁרֶת־מָזוֹן שֶׁגַּנֶּיהָ הִיא הַחוּלְיָה הַנְּחוּתָה בְּיוֹתֵר שֶׁבָּהּ. כְּשֶׁחֲתָנָהּ שֶׁל גֶנְיָה עַצְבָּנִי, הוּא צוֹעֵק עַל אָנָה, וְאָז אָנָה מִתְרַגֶּזֶת וְצוֹעֶקֶת עַל גֶנְיָה. גֶנְיָה לֹא צוֹעֶקֶת עַל אַף־אֶחָד. כְּשֶׁהִיא מַגִּיעָה הַבַּיְתָה, הִיא מְנַקֶּה, תּוֹלָה כְּבִיסָה וּמְגַהֶצֶת. כְּשֶׁחֲתָנָהּ מַגִּיעַ הַבַּיְתָה, נֶעֱלֶמֶת גֶנְיָה בַּחֲדֵרָה אוֹ נִמְלֶטֶת אֶל רָאִיסָה.
"הַגַּן הַכָּחוֹל" – גִּינַּת שַׁעֲשׁוּעִים שֶׁמִּתְּקָנֶיהָ צְבוּעִים בְּכָחוֹל – הִיא הַדָּבָר הַיָּחִיד שֶׁמַּפְרִיד בֵּין הַבִּנְיָין שֶׁל גֶנְיָה לַבִּנְיָין שֶׁל רָאִיסָה. גֶנְיָה חוֹצֶה אֶת הַגַּן וּמְצַלְצֶלֶת בָּאִינְטֶרְקוֹם.
בְּנָהּ שֶׁל רָאִיסָה פָּאבֶל, כָּלְתָה, נֶכְדָּה, וְרַאִיסַה־עַצְמָהּ הֵם שַׁרְשֶׁרֶת שֶׁרַאִיסַה הִיא הַחוּלְיָה הַמְּיוּחֶסֶת בְּיוֹתֵר שֶׁבָּהּ. רָאִיסָה אַף־פַּעַם לֹא צוֹעֶקֶת, אֲבָל הָרָהִיטִים בַּבַּיִת נִקְנוּ לְפִי טַעְמָהּ, הָאֲרוּחוֹת מִתְבַּשְּׁלוֹת עַל־פִּי הַנְחָיוֹתֶיהָ, וְכָלְתָה תֵּלֵד יֶלֶד נוֹסָף כְּשֶׁרַאִיסַה תַּגִּיד לָהּ.
גֶנְיָה הִיא בַּת־חָסוּתָהּ שֶׁל רָאִיסָה, לָכֵן מַעֲמָדָהּ בְּבַיִת זֶה אֵיתָן. כְּשֶׁהִיא מַגִּיעָה, מַפְסִיקָה כָּלְתָה שֶׁל רָאִיסָה לְקַפֵּל כְּבִיסָה, שׁוֹאֶלֶת אוֹתָהּ אֵיזוֹ רִיבָה הִיא רוֹצָה עִם הַתֶּה, וּמַמְתִּינָה בְּסַבְלָנוּת לִתְשׁוּבָתָהּ. כָּל הָעֶרֶב רָאִיסָה מַסְבִּירָה לְגַנֶּיהָ דְּבָרִים. גֶנְיָה מַקְשִׁיבָה לָהּ, אֲרֶשֶׁת פָּנֶיהָ אוֹמֶרֶת, "כֵּן, עַכְשָׁיו אֲנִי מְבִינָה", אַף־עַל־פִּי שֶׁהִיא לֹא מַמָּשׁ מְבִינָה אֵיךְ תּוּכַל לִגְרוֹם לְאָנָה לְהַפְסִיק לְפַחֵד שֶׁבַּעֲלָהּ יַעֲזוֹב אוֹתָהּ, אוֹ לַעֲנוֹת לַחֲתָנָהּ שֶׁלֹּא, לֹא רַק מִילְיוֹנֵרִים מוֹרִידִים אֶת הַמַּיִם אַחֲרֵי שֶׁהֵם עוֹשִׂים בְּסַךְ־הַכֹּל פִּיפִּי, אוֹ לִלְמוֹד עִבְרִית כְּשֶׁהִיא לֹא מַצְלִיחָה לִקְרוֹא שׁוּם אוֹת.
"תִּלְמְדִי כָּמוֹנִי, מַשְׁמִיעָה", אוֹמֶרֶת רָאִיסָה. אֲבָל גֶנְיָה לֹא יְכוֹלָה. תָּמִיד הָיָה הַזִּיכָּרוֹן שֶׁלָּהּ וִיזוּאָלִי, הִיא עוֹנָה, וְעַכְשָׁיו, עִם הָעֵינַיִים הָאֵלֶּה, אֵיךְ תִּקְרָא.
הַטּוֹן הַסַּמְכוּתִי שֶׁל רָאִיסָה הָיָה יָכוֹל, בִּזְמַנִּים טוֹבִים יוֹתֵר, לְקוֹמֵם אֶת גֶנְיָה, אֲבָל הַזְּמַנִּים הַטּוֹבִים שַׁיָּיכִים לְעֵבֶר. הַפַּטְרוֹנוּת שֶׁל רָאִיסָה אוֹהֶדֶת וַחֲדוּרַת כַּוּוֹנוֹת טוֹבוֹת, וְאַהֲדָה הִיא מִצְרָךְ נָדִיר בְּחַיֶּיהָ הַנּוֹכְחִיִּים שֶׁל גֶנְיָה. הִיא אוֹהֶבֶת אֶת בִּיקּוּרֶיהָ אֵצֶל רָאִיסָה.
בְּחַיֶּיהָ הַקּוֹדְמִים, גֶנְיָה לֹא עָבְדָה. בַּעֲלָהּ נִיהֵל חֲנוּת כֹּל־בּוֹ גְּדוֹלָה וּפִירְנֵס אֶת הַמִּשְׁפָּחָה לְלֹא קוֹשִׁי. יָמֶיהָ הָיוּ שְׁלֵוִוים. הַיַּלְדָּה גָּדְלָה, הָעוֹזֶרֶת הִגִּיעָה פַּעֲמַיִים בְּשָׁבוּעַ, וְגַנֶּיהָ הִתְמַסְּרָה בְּנַחַת לְעִיסּוּקָהּ הָאָהוּב – דִּפְדּוּף בְּאַלְבּוֹמֵי אָמָּנוּת. בִּמְיוּחָד הִתְרַשְּׁמָה מִמְּגָרֵיט. כְּשֶׁאָנָה הִתְחַתְּנָה וְעָזְבָה אֶת הַבַּיִת, הָפְכוּ חַיֶּיהָ קַלִּים עוֹד יוֹתֵר. הַשָּׁנִים עָבְרוּ, הַנְּכָדִים בּוֹשְׁשׁוּ לְהִיוּוֹלֵד. זֹאת הָיְתָה אַכְזָבָה גְּדוֹלָה עִם נֶחָמָה־פּוּרְתָּא לְצִידָּהּ: פְּנַאי וְחַיִּים נוֹחִים הִמְשִׁיכוּ לִהְיוֹת מְנַת־חֶלְקָהּ שֶׁל גֶנְיָה. יוֹם אֶחָד קִיבְּלָה טֵלֵפוֹן מֵהַכֹּל־בּוֹ שֶׁל בַּעֲלָהּ. הוּא נִפְטַר מִדּוֹם לֵב.
בַּעֲלָהּ שֶׁל גֶנְיָה הָיָה רוּסִי. עַכְשָׁיו, אָמַר חֲתָנָהּ, שׁוּם דָּבָר לֹא קוֹשֵׁר אוֹתָם עוֹד לָאָרֶץ הַמְּפַגֶּרֶת הַזֹּאת. גֶנְיָה וּבִתָּהּ הִיסְּסוּ. גֶנְיָה כְּבָר לֹא הָיְתָה צְעִירָה, רְאִיָּיתָהּ הֵחֵלָּה לְהִשְׁתַּבֵּשׁ. אֲבָל חֲתָנָהּ הִבְהִיר שֶׁהוּא נוֹסֵעַ לְיִשְׂרָאֵל, וּמִכָּאן הָיָה בָּרוּר שֶׁגַּם אָנָה תִּיסַּע. לֹא נוֹתְרָה לְגַנֶּיהָ שׁוּם בְּרֵירָה. הִיא הִצְטָרְפָה אֲלֵיהֶם.
יִיתָּכֵן שֶׁהַהַחְלָטָה לָגוּר יַחַד הָיְתָה שְׁגוּיָה. הִיא יָכְלָה לָגוּר לְבַד בְּדִירַת חֶדֶר, אֲבָל אָז בִּתָּהּ וַחֲתָנָהּ הָיוּ מְקַבְּלִים דִּירַת שְׁנֵי חֲדָרִים, וַחֲתָנָהּ רָצָה שְׁלוֹשָׁה. עַכְשָׁיו הֵם גָּרִים יַחַד בְּדִירַת שְׁלוֹשָׁה חֲדָרִים, וּבְכָל פַּעַם שֶׁחֲתָנָהּ נִכְנָס אַחֲרֶיהָ לְשֵׁירוּתִים, הוּא צוֹעֵק לָהּ שֶׁהֵם לֹא מִילְיוֹנֵרִים, וְהִיא מַבִּיטָה בְּפָנֶיהָ הַמְּבוֹהָלוֹת שֶׁל אָנָה וְשׁוֹתֶקֶת. הוּא עוֹבֵד בַּתַּעֲשִׂיָּיה הָאֲוִוירִית עַד מְאוּחָר וְחוֹזֵר הַבַּיְתָה תָּשׁוּשׁ, אֲבָל יֵשׁ לוֹ מֶרֶץ בִּלְתִּי־נִדְלֶה לְחִישּׁוּבֵי הוֹצָאוֹת. כָּל עֶרֶב הוּא שׁוֹאֵל אֶת גֶנְיָה אֵיךְ הִיא הִגִּיעָה הַבַּיְתָה. בַּיָּמִים שֶׁהִיא מַגִּיעָה בְּאוֹטוֹבּוּס, פָּנָיו זְעוּפוֹת בִּמְיוּחָד – הִנֵּה עוֹד הוֹצָאָה שֶׁהָיָה אֶפְשָׁר לַחֲסוֹךְ אִם לֹא הֲפָאבֶל הַקַּמְצָן עִם הַשָּׁעוֹת הַנּוֹסָפוֹת שֶׁלּוֹ.
גֶנְיָה פּוֹרֶשֶׁת לְחַדְרָהּ. הַטֵּלֵוִויזְיָה בַּסָּלוֹן, אֲבָל הִיא־עַצְמָהּ לֹא רְצוּיָה שָׁם, בָּזֶה אֵין לָהּ כָּל סָפֵק. הָרַדְיוֹ הַיָּחִיד בַּדִּירָה הוּא חֵלֶק מִמַּעֲרֶכֶת סְטֶרֵיאוֹ הַנִּמְצֵאת גַּם הִיא בַּסָּלוֹן. רַדְיוֹ נוֹסָף – אֲפִילּוּ קָטָן, גֶנְיָה לֹא צְרִיכָה מַעֲרֶכֶת – אֵין לָהֶם, כִּי הֵם לֹא מִילְיוֹנֵרִים. הִיא מְצִיצָה הַחוּצָה דֶּרֶךְ הַחַלּוֹן.
"הַגַּן הַכָּחוֹל" מְאוֹתֵת לָהּ "בּוֹאִי, תַּעַבְרִי דַּרְכִּי, תְּצַלְצְלִי בָּאִינְטֶרְקוֹם, רָאִיסָה תְּקַבֵּל אוֹתְךָ יָפֶה". אֲבָל גֶנְיָה כְּבָר הָיְתָה אֶצְלָהּ אֶתְמוֹל, וְשִׁלְשׁוֹם, וּבִתְחִילַּת הַשָּׁבוּעַ. הֲרֵי אִי־אֶפְשָׁר לִיפּוֹל כָּכָה עַל אֲנָשִׁים כָּל יוֹם.
הִיא פּוֹתַחַת סֵפֶר וּמַבִּיטָה בַּפַּסִּים הָאֲפוֹרִים שֶׁהָיוּ פַּעַם שׁוּרוֹת שֶׁל אוֹתִיּוֹת. מְקָרֶבֶת אֶל הַסֵּפֶר זְכוּכִית מַגְדֶּלֶת, וְכָל פַּס הוֹפֵךְ עַתָּה לִקְפִיץ שָׁחוֹר שֶׁקִּרְעֵי עֲרָפֶל לָבָן הִסְתַּבְּכוּ בֵּין פִּיתּוּלָיו. הִיא סוֹגֶרֶת אֶת הַסֵּפֶר. הָאַלְבּוֹמִים אֵינָם, מְגָרֵיט נִשְׁאַר בְּרוּסְיָה. הִיא הוֹלֶכֶת לִישׁוֹן. בַּחֲלוֹמוֹתֶיהָ רוֹאָה גֶנְיָה בֵּיצָה לְבָנָה עֲנָקִית כְּלוּאָה בְּתוֹךְ כְּלוּב. לְעִתִּים הוֹפֶכֶת הַבֵּיצָה לְצִיפּוֹר אֲפוֹרָה גְּדוֹלָה שֶׁמִּפַּרְפֶּרֶת בֵּין הַסּוֹרְגִים, אַחֵר־כָּךְ שׁוּב מַלְבִּינָה וְהוֹפֶכֶת לְבִיצָּה.
בַּבְּקָרִים הֵן נוֹסְעוֹת לַעֲבוֹדָה עִם פָּאבֶל. רָאִיסָה יוֹשֶׁבֶת לְצִדּוֹ וְכָל הַדֶּרֶךְ מַסְבִּירָה לוֹ דְּבָרִים. מִמְּקוֹמָהּ בַּמּוֹשָׁב הָאֲחוֹרִי רוֹאֶה גֶנְיָה אֶת פָּנָיו בַּמַּרְאָה. אֲרֶשֶׁת אֲדִיבָה שֶׁל "כֵּן, עַכְשָׁיו הֵבַנְתִּי" נְסוּכָה עֲלֵיהֶם. כְּמוֹ מֵאֲחוֹרֵי צְעִיף מֶשִׁי לָבָן שָׁקוּף לְמֶחֱצָה חוֹלְפִים עַל־פָּנֶיהָ הָרְחוֹבוֹת. בְּהַמְתָּנָה בָּרַמְזוֹר נִשְׁמָעִים מֵהַמְּכוֹנִיּוֹת הַסְּמוּכוֹת צְלִילֵי רַדְיוֹ. גֶנְיָה מַטֵּה אוֹזֶן. שׁוּב "מַר אֲרִידוֹר", "לְבָנוֹן", "אִינְפְלַצְיָה". שְׁאָר הַמֶּלֶל זוֹרֵם כְּמוֹ הַפַּסִּים הָאֲפוֹרִים בְּסֵפֶר: רַעַשׁ אִילֵּם וְזָר שֶׁאֵינוֹ אוֹמֵר דָּבָר.
הַקָּטָרַקְט, שֶׁהֵמִיט עַל גֶנְיָה סוּג שֶׁל עִיוּוֹרוֹן, גְּזַר עָלֶיהָ גַּם סוּג שֶׁל חֵירְשׁוּת. הִיא מְנַסָּה לְחַלֵּק אֶת רְצוּעַת הַמֶּלֶל לַחֲתִיכוֹת, לְזַהוֹת מִלִּים, לְנַחֵשׁ אוֹ לְהִיזָּכֵר בְּמַשְׁמָעוּתָן. כְּבָר כַּמָּה פְּעָמִים הִסְבִּירָה לָהּ רָאִיסָה מָה פֵּירוּשָׁהּ שֶׁל מִלָּה כָּזֹאת אוֹ אַחֶרֶת, אֲבָל הַכֹּל לַשָּׁוְוא. עוֹד כְּשֶׁהָיְתָה נַעֲרָה, בְּשִׁיעוּרֵי הָאַנְגְּלִית בְּבֵית־הַסֵּפֶר, לָמְדָה רַק מִקְּרִיאָה, לֹא מַשְׁמִיעָה.
כְּמוֹ בְּכָל הַבְּקָרִים, גַּם בַּבּוֹקֶר הַזֶּה מַפְנֶה רָאִיסָה מִדֵּי פַּעַם אֶת רֹאשָׁהּ אֶל הַמּוֹשָׁב הָאֲחוֹרִי וּמְחַיֶּיכֶת אֶל גֶנְיָה חִיּוּךְ מְעוֹדֵד. אֲבָל הַפַּעַם חֲדָשָׁה מַרְעִישָׁה בְּפִיהָ:
"אַתְּ יוֹדַעַת, גָּנִיצֵ'קָה, אֲנַחְנוּ עוֹבְרִים דִּירָה".
"עוֹבְרִים דִּירָה? לָמָּה? לְאָן?"
רָאִיסָה מַסְבִּירָה – דִּירָה יוֹתֵר גְּדוֹלָה, אֵזוֹר יוֹתֵר טוֹב, בְּכָל־זֹאת, חוֹלוֹן טוֹבָה יוֹתֵר מֵהַשְּׁכוּנָה שֶׁלָּהֶם.
"הִזְדַּמְּנוּת טוֹבָה, הֶחְלַטְנוּ מַהֵר, נַעֲבוֹר כְּבָר בְּעוֹד חוֹדֶשׁ", מְדַוַּוחַת רָאִיסָה, "אֲבָל אַל תִּדְאֲגִי, נַמְשִׁיךְ לְהִתְרָאוֹת בַּעֲבוֹדָה. וְגַם אַחֲרֵי הָעֲבוֹדָה תָּבוֹאִי אֵלַי, תָּבוֹאִי כְּאִילּוּ אַתְּ מַמְשִׁיכָה לָגוּר בַּבַּיִת עַל־יָד, אַתְּ שׁוֹמַעַת?!"
כָּל הַחוֹדֶשׁ שׁוֹמַעַת גֶנְיָה אֶת סִיפּוּרֵי הָאֲרִיזָה שֶׁל רָאִיסָה. סוּג שֶׁל קֵהוּת־חוּשִׁים אוֹחֵז בָּהּ. מוּפְנֶמֶת הָיְתָה תָּמִיד, אַךְ הַבִּידוּד בַּבַּיִת נַעַל אוֹתָהּ בְּתוֹךְ עַצְמָהּ עַל סוֹגֵר וּבְרִיחַ. רָאִיסָה הִיא חֲבֶרְתָּהּ הַיְּחִידָה, וְגַם אוֹתָהּ סָפֵק אִם הָיְתָה מַכִּירָה אִם לֹא הָיוּ עוֹבְדוֹת יַחַד וּמְגַלּוֹת שֶׁהֵן שְׁכֵנוֹת.
מַעֲבַר הַדִּירָה שֶׁל רָאִיסָה מַכָּה בְּגֶנְיָה כְּפַטִּישׁ כָּבֵד. כַּמּוּבָן, רָאִיסָה תִּשְׂמַח לְהַמְשִׁיךְ לְאָרֵחַ אוֹתָהּ, אֲבָל מִי יִיתֵּן לְגֶנְיָה לִנְסוֹעַ אֵלֶיהָ? חֲתָנָהּ, כְּשֶׁשָּׁמַע עַל הַמַּעֲבָר, חִישֵּׁב מִיָּד אֶת הָעֲלִיָּיה הַצְּפוּיָה בְּהוֹצָאוֹת – הֲרֵי הַטְּרֵמְפּ עִם פָּאבֶל אָבוּד עַכְשָׁיו! הוּא נָתַן בְּגֶנְיָה מַבָּט שֶׁל תּוֹכֵחָה, הִשְׁלִיךְ אֶת הָעֵט עַל הַשּׁוּלְחָן, וְנָקַב בִּסְכוּם שֶׁיַּעֲלוּ לָהֶם עַכְשָׁיו נְסִיעוֹתֶיהָ.
"נֵיאָלֵץ לִקְנוֹת לְךָ כַּרְטִיסִיָּיה חוֹדְשִׁית, וְגַם הִיא בְּקוֹשִׁי תַּסְפִּיק", פֶּסֶק.
גֶנְיָה מְדַמְיֶינֶת אֶת הַסְּצֵנָה שֶׁתִּתְחוֹלֵל אִם תּוֹצִיא כֶּסֶף נוֹסָף עַל הַחֲזָרָה מִבֵּיתָהּ שֶׁל רָאִיסָה, וְיוֹדַעַת שֶׁחַיֵּי הַחֶבְרָה שֶׁלָּהּ נִגְמְרוּ.
בֵּינְתַיִים עוֹשֶׂה רָאִיסָה אִימּוּנִים לִקְרַאת נְסִיעָתָהּ הָעַצְמָאִית שֶׁל גֶנְיָה בְּאוֹטוֹבּוּסִים.
"רַק כַּרְטִיסִיָּיה. שֶׁהַנַּהָג לֹא יַעֲבוֹד עָלַיִיךְ עִם הָעוֹדֶף. וְתִיזָּהֲרִי כְּשֶׁאַתְּ עוֹלֶה לָאוֹטוֹבּוּס, יֵשׁ כָּאֵלֶּה עִם שְׁתֵּי מַדְרֵגוֹת וְכָאֵלֶּה עִם שָׁלוֹשׁ!"
אַתְּ מְסַפֶּרֶת לִי, חוֹשֶׁבֶת גֶנְיָה, אֲנִי אַלּוּפָה בִּסְפִירַת מַדְרֵגוֹת.
"לֹא יְרַמּוּ אוֹתִי, אֲנִי מַכִּירָה מַטְבְּעוֹת לְפִי הַגּוֹדֶל", הִיא אוֹמֶרֶת לְרַאִיסַה בְּשֶׁמֶץ שֶׁל גַּאֲוָוה פְּגוּעָה.
בַּיּוֹם הָרִאשׁוֹן לְאַחַר הַמַּעֲבָר שֶׁל רָאִיסָה, בְּדִיּוּק בְּאֶחָד בְּחוֹדֶשׁ, מֵעִיר הַשָּׁעוֹן אֶת גֶנְיָה כָּרָגִיל בְּשֵׁשׁ. אֲבָל כְּשֶׁהִיא פּוֹקַחַת אֶת הָעֵינַיִים, הִיא מְגַלָּה שֶׁהָאָהִיל הַתָּלוּי מֵעַל רֹאשָׁהּ טָס הַצִּידָּה בִּמְהִירוּת עֲצוּמָה. כָּךְ גַּם הַתְּמוּנָה שֶׁעַל הַקִּיר, כָּךְ גַּם הַחַלּוֹן. כָּל הַיּוֹם וְכָל הַיָּמִים שֶׁלְּאַחַר־מִכֵּן מִסְתַּחְרֶרֶת כָּל סְבִיבָתָהּ לְלֹא רַחֲמִים, וּכְשֶׁגַּנֶּיהָ קָמָה, נִסְחַף גַּם גּוּפָהּ אֶל תּוֹךְ הַסִּחְרוּר וְנִזְרַק בְּעוֹצְמָה לְכִיוּוּן הַטִּיסָה הַמְּטוֹרֶפֶת. הִיא נֶאֱחֶזֶת בַּקִּירוֹת כְּדֵי לֹא לִיפּוֹל. הָרוֹפְאָה קוֹבַעַת: וִירוּס. זֶה יַעֲבוֹר לְבַד.
זֶה עוֹבֵר לְבַד אַחֲרֵי עֲשָׂרָה יָמִים. חֲתָנָהּ בְּדִילֵמָה – הַאִם עֲדַיִין כְּדַאי לִקְנוֹת לָהּ כַּרְטִיסִיָּיה חוֹדְשִׁית? הוּא מַחְשֵׁב אֶת מִסְפַּר הַנְּסִיעוֹת שֶׁנּוֹתַר לָהּ הַחוֹדֶשׁ – לַעֲבוֹדָה וּבַחֲזָרָה, כָּפוּל מִסְפַּר יְמֵי הָעֲבוֹדָה. "זֶה כְּבָר לֹא כְּדַאי", הוּא מְמַלְמֵל.
בַּבּוֹקֶר, לָרִאשׁוֹנָה בְּלִי רָאִיסָה, הִיא מַמְתִּינָה לָאוֹטוֹבּוּס. כְּשֶׁהוּא מַגִּיעַ, יֵשׁ כְּבָר אֲנָשִׁים רַבִּים בַּתַּחֲנָה. הִיא עוֹלָה בַּמַּדְרֵגוֹת, מוּצְמֶדֶת בְּכוֹחַ אֶל הַנּוֹסְעִים שֶׁמִּלְּפָנֶיהָ, נִדְחֶפֶת עַל־יְדֵי אֵלֶּה שֶׁמֵּאֲחוֹרֶיהָ. הָאוֹטוֹבּוּס מַתְחִיל לִנְסוֹעַ. הַנַּהָג קוֹטֵף בִּמְהִירוּת כַּרְטִיסִיּוֹת מִתּוֹךְ יָדַיִים אַלְמוֹנִיּוֹת, מִנֶּקֶב, מוּכָּר כַּרְטִיסִים, מַחֲזִיר עוֹדֶף.
"מִי עוֹד לֹא שִׁילֵּם?" הוּא צוֹעֵק כָּל כַּמָּה שְׁנִיּוֹת.
גֶנְיָה, כְּהֶרְגֵּלָהּ, חוֹשֶׁבֶת כַּמָּה קָשֶׁה לוֹ לְנַחֵשׁ מִי מִשְׁתַּמֵּט מִתַּשְׁלוּם. בְּדוֹחַק הַזֶּה אִישׁ לֹא יָדַע אִם שִׁילַּמְתָּ עַל שְׁלוֹשָׁה אוֹ לֹא שִׁילַּמְתָּ כְּלָל.
הָאֲנָשִׁים מִתְקַדְּמִים פְּנִימָה בְּמַעֲבָר. גֶנְיָה וְעוֹד אִשָּׁה עוֹלוֹת מִדַּרְגָּה נוֹסֶפֶת, תֵּיקוֹ שֶׁל הָאִישׁ שֶׁמֵּאֲחוֹרֶיהָ תָּקוּעַ בְּגַבָּהּ. כֶּסֶף קָטָן אֵין לָהּ. הִיא מְכִינָה שְׁטָר. פַּחַד צוֹנֵן מִפְּנֵי הַנְּסִיעָה לְבַד תּוֹקֶף אוֹתָהּ. הֲכִי בָּטוּחַ זֶה לַעֲשׂוֹת הַכֹּל כְּפִי שֶׁהָיְתָה עוֹשָׂה רָאִיסָה.
גֶנְיָה מוֹשִׁיטָה לַנַּהָג אֶת הַשְּׁטָר. רָאִיסָה תָּמִיד גַּם אוֹמֶרֶת מַשֶּׁהוּ. מִלָּה מְסוּיֶּמֶת. כַּנִּרְאֶה מִסְפַּר הַתַּחֲנוֹת, כִּי אוּלַי זֶה קוֹבֵעַ אֶת הַמְּחִיר. נוּ, כֵּן, בֶּטַח, הִיא אוֹמֶרֶת תָּמִיד "פַּעֲמַיִים".
"פַּעֲמַיִים", אוֹמֶרֶת גֶנְיָה לַנַּהָג.
הַנַּהָג מוֹשִׁיט לָהּ שְׁנֵי כַּרְטִיסִים, דּוֹחֵף לְתוֹךְ יָדָהּ עוֹדֵף, וּכְבָר מְנַקֵּב אֶת הַכַּרְטִיסִיָּיה שֶׁל הָאִשָּׁה שֶׁלְּיָדָהּ וְשֶׁל הָאִישׁ שֶׁמֵּאֲחוֹרֶיהָ וְשֶׁל מִישֶׁהוּ בִּלְתִּי־נִרְאֶה מֵהַמַּדְרֵגוֹת מֵאָחוֹר.
גֶנְיָה מַבִּיטָה בְּכַרְטִיסִים מְבוּלְבֶּלֶת. בִּזְמַן שֶׁהָיְתָה חוֹלָה כַּנִּרְאֶה שׁוּב הֶעֱלוּ אֶת הַמְּחִירִים. מְעַנְיֵין בְּכַמָּה. אֲבָל הַמִּסְפָּרִים שֶׁעַל הַכַּרְטִיסִים נִרְאִים מְטוּשְׁטָשִׁים וְלֹא בְּרוּרִים. רַק כְּשֶׁמִּתְפַּנֶּה מָקוֹם־יְשִׁיבָה וְהִיא בּוֹחֶנֶת אֶת הָעוֹדֶף, הִיא נִדְהֶמֶת לְגַלּוֹת: אוֹ שֶׁהַנַּהָג הֶחֱזִיר לָהּ פָּחוֹת מִדַּי כֶּסֶף, אוֹ שֶׁהַמְּחִיר עָלָה בְּמֵאָה אָחוּז. הִיא יוֹשֶׁבֶת בִּמְקוֹמָהּ מְהַסֶּסֶת. צָרִיךְ לָגֶשֶׁת לְנַהָג, לִשְׁאוֹל אוֹתוֹ. בֶּטַח! אֵיךְ בְּדִיּוּק? בְּאֵיזוֹ שָׂפָה? הִיא מִסְתַּכֶּלֶת אִם יֵשׁ בַּסְּבִיבָה מִישֶׁהוּ מֵרוּסְיָה שֶׁיְּתַרְגֵּם, הִיא מְזַהָה אֶת הָרוּסִים לְפִי הַפָּנִים. הִנֵּה אָדָם בְּמִגְבַּעַת נוּקְשָׁה וּמְעוּגֶּלֶת, הוּא חַיָּיב לִהְיוֹת רוּסִי.
אֲבָל תְּחוּשַׁת בּוּשָׁה כְּבֵדָה מִשְׁתַּלֶּטֶת עָלֶיהָ. הִיא מִן־הַסְּתָם טוֹעֶה בְּמַשֶּׁהוּ בְּסִיסִי. הַמְּצִיאוּת נִיצֶּבֶת מוּלָהּ מִסְתּוֹרִית כִּדְמוּת רְעוּלַת פָּנִים. אוּלַי הַמַּדָּד קָפַץ בְּעֶשְׂרוֹת אֲחוּזִים, וְכוּלָּם יוֹדְעִים אֶת זֶה חוּץ מִמֶּנָּה. אוּלַי הִיא טוֹעָה בְּזִיהוּי הַמַּטְבְּעוֹת. זֶה יִהְיֶה מֵבִיךְ כָּל־כָּךְ. הָאִישׁ שֶׁחַיָּיב לִהְיוֹת רוּסִי מַבִּיט בָּהּ מִתַּחַת לְשׁוּלֵי מִגְבַּעְתּוֹ כְּשֶׁהִיא יוֹרֶדֶת מִן הָאוֹטוֹבּוּס.
אֶת הָרְצָפוֹת בַּקּוֹמוֹת 12 עַד 14 הִיא שׁוֹטֶפֶת בַּמִּשְׁנָה זְהִירוּת. שְׂרִידֵי הַסְּחַרְחוֹרֶת עֲדַיִין בְּתוֹכָהּ, מְאַיְּימִים לִזְרוֹק אֶת גּוּפָהּ אֶל הַשַּׁיִשׁ הַמַּבְרִיק.
רָאִיסָה אֵינֶנָּה. לִפְנֵי יוֹמַיִים הִיא הִתְקַשְּׁרָה לְגֶנְיָה וְסִיפְּרָה שֶׁשְּׁכֶנְתָּהּ הַחֲדָשָׁה הִצִּיעָה לָהּ עֲבוֹדָה: לְטַפֵּל בְּאִמָּהּ הַזְּקֵנָה.
"זֶה כְּדַאי לִי, גֶּנִיצֶ'קָה", הִסְבִּירָה רָאִיסָה בְּלַהַט, "זֶה פֹּה תֶּיכֶף, לֹא צָרִיךְ לִנְסוֹעַ לְשׁוּם מָקוֹם, וּכְשֶׁהַנֶּכֶד חוֹזֵר מִבֵּית־הַסֵּפֶר, אֲנִי כָּאן. אָז הִסְכַּמְתִּי. כְּבָר אָמַרְתִּי שָׁם בַּעֲבוֹדָה שָׁלוֹם לְכוּלָּם. אֲבָל אֲנַחְנוּ נַמְשִׁיךְ לְהִתְרָאוֹת, אַחֲרֵי הָעֲבוֹדָה תָּבוֹאִי עִם פֶּאבְּלִיק. בַּחֲזָרָה תִּיקְּחִי אוֹטוֹבּוּס עַד לָהּ גְּרָדֶיהָ, זֶה אַחַת־שְׁתַּיִים, הַתַּחֲנָה פֹּה. וּמִשָּׁם זֶה כְּבָר לֹא בְּעָיָה, כָּל קַו שֶׁעוֹבֵר נוֹסֵעַ לַבַּיִת שֶׁלְּךָ".
אַחַת־שְׁתַּיִים, אֲבָל אֶצְלֵנוּ הַכֹּל סִפּוּר, זֶה שְׁנֵי אוֹטוֹבּוּסִים בְּמָקוֹם אֶחָד. אֲנַחְנוּ לֹא מִילְיוֹנֵרִים, דִּיקְלֵם לְגֶנְיָה קוֹלוֹ שֶׁל חֲתָנָהּ.
בַּהַפְסָקָה הִיא בּוֹחֶנֶת אֶת הַמְּנַקּוֹת הָאֲחֵרוֹת שֶׁהִתְאַסְּפוּ בַּמִּטְבָּחוֹן. אַף־אַחַת לֹא מְדַבֶּרֶת רוּסִית, אַף־אַחַת לֹא יְכוֹלָה לְהַגִּיד לָהּ אִם מְחִירֵי הַנְּסִיעָה הִתְיַיקְּרוּ.
"רָאִיסָה יוֹק!" אוֹמֶרֶת לְגַנֶּיהָ אַחַת הַמְּנַקּוֹת וּפוֹרֶצֶת בִּצְחוֹק סָפֵק־ יְדִידוּתִי סָפֵק־שָׂמֵחַ־לְאֵיד.
"יוֹק" זֶה בֶּטַח "הֲלָכָה" בְּעִבְרִית, חוֹשֶׁבֶת גֶנְיָה בְּהַמְתִּינָהּ לָאוֹטוֹבּוּס בְּדַרְכָּהּ הַבַּיְתָה. מַשְׂכּוּרְתָּהּ נִכְנֶסֶת יָשָׁר לְחֶשְׁבּוֹן הַבַּנְק הַמְּשׁוּתָּף שֶׁלָּהּ עִם בִּתָּהּ וַחֲתָנָהּ. בְּאַרְנָקָהּ מוּנָּח הַכֶּסֶף שֶׁהִקְצִיב לָהּ חֲתָנָהּ עַד סוֹף הַחוֹדֶשׁ בִּשְׁבִיל הַקְּנִיּוֹת בַּמַּכּוֹלֶת וְהַנְּסִיעוֹת. הִיא שׁוֹלֶפֶת מִתּוֹכוֹ שְׁטָר נוֹסָף.
"פַּעֲמַיִים", הִיא אוֹמֶרֶת לַנַּהָג מִכּוֹתֶרֶת טַבַּעַת צְפוּפָה שֶׁל נוֹסְעִים, וּמְקַוֶּוה שֶׁהָאֵירוּעַ מֵהַבּוֹקֶר יִתְגַּלֶּה כְּחַד־פַּעֲמִי.
אֲבָל הוּא מוֹשִׁיט לָהּ שְׁנֵי כַּרְטִיסִים וּמַחֲזִיר עוֹדֶף שֶׁמְּלַמֵּד עַל הִתְיַיקְּרוּת שֶׁל מֵאָה אָחוּז.
"הַנְּסִיעוֹת בְּאוֹטוֹבּוּסִים עָלוּ?" הִיא שׁוֹאֶלֶת אֶת בִּתָּהּ.
"מָה אֲנִי יוֹדַעַת? הַלֶּחֶם עָלָה, בֶּטַח גַּם הַנְּסִיעוֹת עָלוּ", הִיא עוֹנָה.
בִּתָּהּ עוֹבֶדֶת בִּסְנִיף הַבַּנְק הַשְּׁכוּנָתִי, כָּךְ שֶׁבְּאוֹטוֹבּוּסִים כִּמְעַט אֵינָהּ נוֹסַעַת. בַּעֲרָבִים הַמְּעַטִּים שֶׁהִיא וּבַעֲלָהּ יוֹצְאִים, הֵם נוֹסְעִים בִּמְכוֹנִיתָם.
"מָה אֲנִי יוֹדַעַת", חוֹזֶרֶת אָנָה עַל דְּבָרֶיהָ בְּעֶצֶב.
אַנְיִיצְ'קָה שֶׁלִּי, חוֹשֶׁבֶת גֶנְיָה, לָמָּה הָפַכְתָּ. הָיִיתָ עַלִּיזָה כְּצִיפּוֹר כְּשֶׁהָיִיתָ יַלְדָּה.
אֶת חֲתָנָהּ אֵינָהּ מְעִיזָּה לִשְׁאוֹל עַל הַמְּחִירִים.
הַיָּמִים בְּלִי רָאִיסָה בּוֹדְדִים מַתְמִיד. אִישׁ לֹא מְדַבֵּר עִם גֶנְיָה בָּעֲבוֹדָה. רַק הַמְּנַקָּה הַצַּחְקָנִית אוֹמֶרֶת בְּכָל פַּעַם "רָאִיסָה יוֹק!" וּפוֹרֶצֶת בִּצְחוֹק.
גַּם בַּבַּיִת לֹא מְדַבְּרִים הַרְבֵּה. חֲתָנָהּ וּבִתָּהּ בְּקוֹשִׁי מְדַבְּרִים זֶה עִם זֶה, לֹא כָּל שֶׁכֵּן עִם גֶנְיָה. הִיא מְסַיֶּימֶת אֶת עֲבוֹדוֹת הַבַּיִת וּפוֹרֶשֶׂת לְחַדְרָהּ, עֲיֵיפָה, קְהָת־חוּשִׁים, כְּבָר לֹא מוּפְתַּעַת מֵהִתְיַיקְּרוּת הַנְּסִיעָה, מַבִּיטָה בְּגַעְגּוּעִים בְּ"גַּן הַכָּחוֹל".
בַּחֲלוֹמוֹתֶיהָ בַּלֵּילוֹת נוֹגֵס אָדָם בְּצִיפּוֹר יֶפֶת־נוֹצוֹת, דָּמָה מְטַפְטֵף עַל צַוְּוארוֹנוֹ הַלָּבָן.
בְּכָל פַּעַם שֶׁגַּנֶּיהָ יוֹצֵאת מֵהָעֲבוֹדָה וּמַמְתִּינָה לְאוֹטוֹבּוּס, מְרַחֵף בַּיִת IBM גָּבוֹהַּ מֵעָלֶיהָ חוֹם־אֲדַמְדַּם, מְחוֹרָר בְּחַלּוֹנוֹת מְרוּבָּעִים צְפוּפִים, כְּמוֹ יַעֲרַת־דְּבַשׁ עֲנָקִית שֶׁהוּצְאָה מֵהֶקְשֵׁרָהּ. הַבִּנְיָין הַסָּמוּךְ נִרְאֶה עַתָּה כִּסְלִיל נִפְרַם שֶׁל רְצוּעוֹת נְיָיר לִבְנוֹת. בְּמַבָּט בּוֹחֵן רוֹאִים שֶׁצּוּרָתוֹ צוּרַת רֹאשׁ אָדָם עֲנָק.
בְּכָל פַּעַם שֶׁהָאוֹטוֹבּוּס מַגִּיעַ, מִתְלַבֶּטֶת גֶנְיָה אִם לַעֲלוֹת אוֹ לְהַמְתִּין לְפָאבֶל. פָּאבֶל יָכוֹל לָקַחַת אוֹתָהּ לַמָּקוֹם הַמְּיוּחָל שֶׁבּוֹ יִשְׁאֲלוּ אוֹתָהּ עִם אֵיזוֹ רִיבָה הִיא רוֹצָה אֶת הַתֶּה, וְרַאִיסַה כָּל הָעֶרֶב תַּסְבִּיר לָהּ דְּבָרִים, וְגַנֶּיהָ תַּקְשִׁיב לָהּ בְּהַבָּעָה שֶׁל "כֵּן, עַכְשָׁיו הֵבַנְתִּי". גֶנְיָה תְּסַפֵּר עַל הַמַּבָּט הַמְּבוֹהָל בְּעֵינֵי בִּתָּהּ כְּשֶׁבְּיָמִים קָרִים בִּמְיוּחָד תּוֹפֵס אוֹתָהּ חֲתָנָהּ רוֹחֶצֶת כֵּלִים בְּמַיִם חַמִּים. רָאִיסָה תַּגִּיד לָהּ שֶׁתִּיזָּהֵר כְּשֶׁהִיא יוֹרֶדֶת בַּמַּדְרֵגוֹת. גֶנְיָה...
אֲבָל כָּאן עוֹלִים בְּזִיכְרוֹנָהּ הַחִישּׁוּבִים הַמְּדוּיָּקִים שֶׁל חֲתָנָהּ, הַסְּכוּם הַחוֹדְשִׁי שֶׁהוּקְצַב לָהּ הַהוֹלֵךְ וְאוֹזֵל, וְהִיא מְדַמְיֶינֶת אֶת הַסְּקַנְדָּל שֶׁיִּתְחוֹלֵל אִם יִסְתַּבֵּר שֶׁעָשְׂתָה נְסִיעוֹת מְיוּתָּרוֹת.
הִיא עוֹלָה לְאוֹטוֹבּוּס.
"פַּעֲמַיִים", הִיא אוֹמֶרֶת לַנַּהָג וְנוֹסַעַת הַבַּיְתָה.








https://www.shortstoryproject.com/he/story/%d7%a4%d7%a2%d7%9e%d7%99%d7%99%d7%9d/
#אוּרְבָּנִי#בְּדִידוּת#חֲבָרוֹת#יִשְׂרְאֵלִי#נִיכּוּר#רֵיאָלִיזְם