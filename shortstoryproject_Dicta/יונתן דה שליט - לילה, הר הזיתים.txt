"מָה לַעֲשׂוֹת עִם הַגּוּפָה, אֲדוֹנִי?" שָׁאַל סֵמֶל פִּיטֶר לוֹנְג אֶת הַשּׁוֹפֵט. קוֹלוֹ הָיָה שֶׁקֶט אַךְ רִשְׁמִי וּבָרוּר, וְנִמְסְכוּ בּוֹ כָּבוֹד וְהִשְׁתַּתְּפוּת בְּצַעַר. זֶה עַתָּה בִּישֵּׂר לַשּׁוֹפֵט אֶלְיָשָׁר עַל הַיְרַצְּחָהּ שֶׁל בִּתּוֹ.
פָּנָיו שֶׁל הַשּׁוֹפֵט אֶלְיָשָׁר הָיוּ חִיוְּורִים וּמְתוּחִים. הַקְּמָטִים שֶׁמִּסָּבִיב לְעֵינָיו נִרְאוּ עֲמוּקִּים כְּמוֹ עֲרוּצֵי וָאדִי בְּאוֹר הַחַלָּשׁ. סַנְטֵרוֹ רָעַד לְהֶרֶף עַיִן, אַךְ תְּשׁוּבָתוֹ נִמְסְרָה בִּנְחִישׁוּת מַתַּכְתִּית. "תַּעֲשׂוּ אִיתָּהּ מָה שֶׁאַתֶּם רוֹצִים," הַחַוּוֹה בְּיַד יְמִינוֹ, כְּאוֹמֵר, אֵין לִי עִנְיָין בָּהּ. מֵאָז הִתְחַתְּנָה אֶסְתֵּר עִם הַצַּנְחָן הַבְּרִיטִי הָאָרוּר לֹא הָיָה לוֹ כָּל קֶשֶׁר עִמָּהּ. אֲנָשָׁיו דִּיוְּוחוּ לוֹ מִדֵּי פַּעַם עַל דְּבָרִים שֶׁשָּׁמְעוּ אוֹדוֹתֶיהָ, עַל כָּךְ שֶׁנִּרְאֲתָה בְּחֶבְרַת בַּעֲלָהּ בְּקַבָּלַת פָּנִים בְּאַרְמוֹן הַנְּצִיב, עַל כָּךְ שֶׁהִזְמִינָה שִׂמְלָה חֲדָשָׁה מְתוּפֶּרֶת נֶחֱשֶׁבֶת בְּתֵל אָבִיב, עַל כָּךְ שֶׁנָּסְעָה לְאַנְגְּלִיָּה לִשְׁלוֹשָׁה חוֹדָשִׁים, וְחָזְרָה בְּמָטוֹס יְמֵי גָּדוֹל שֶׁנָּחַת בַּכִּנֶּרֶת, מוּל טְבֶרְיָה, בְּדַרְכּוֹ הָאֲרוּכָּה לְהוֹדּוּ. עַל כָּל עִדְכּוּן שֶׁקִּיבֵּל הֵגִיב בִּגְנִיחָה, אֲפִילּוּ לֹא טוֹרֵחַ לְהוֹדוֹת לְעוֹזֵר הַמִּשְׁפָּטִי אוֹ לְסוֹכֶנֶת הַבַּיִת שֶׁמָּסְרוּ לוֹ אֶת הָעִדְכּוּן הָאַחֲרוֹן. בַּשָּׁנָה הָאַחֲרוֹנָה כִּמְעַט לֹא שָׁמַע עָלֶיהָ דָּבָר. וּבַחוֹדְשַׁיִים הָאַחֲרוֹנִים, מֵאָז שֶׁהִתְקַבְּלָה בָּאוּמּוֹת הַמְּאוּחָדוֹת הַהַחְלָטָה עַל חֲלוּקַּת אֶרֶץ יִשְׂרָאֵל, שָׁקַע בְּמִפְגָּשִׁים וּבְדִיּוּנִים שֶׁנִּמְשְׁכוּ אֶל תּוֹךְ הַלַּיְלָה. יֵשׁ מְדִינָה לְהָקִים, יֵשׁ הֲכָנוֹת לַעֲשׂוֹת. הוּא לֹא הֶאֱמִין שֶׁאֶסְתֵּר וּבַעֲלָהּ יִישָּׁאֲרוּ בְּאֶרֶץ יִשְׂרָאֵל לְאַחַר שֶׁהַמְּדִינָה הָעִבְרִית תָּקוּם. הֵם בְּוַודַּאי יַעַבְרוּ לְאַנְגְּלִיָּה, אוֹ לָעִיר הַנִּידַּחַת הַזּוֹ בִּסְקוֹטְלַנְד שָׁם גָּרָה מִשְׁפַּחְתּוֹ שֶׁל הַקָּצִין שֶׁלָּקַח מִמֶּנּוּ אֶת בִּתּוֹ. מִמֶּרְחָק כָּזֶה גַּם הַשְּׁמוּעוֹת וְהַדִּיוּוּחִים יַפְסִיקוּ לְהַגִּיעַ. וְטוֹב שֶׁכָּךְ. וְעַכְשָׁיו אֶסְתֵּר מֵתָה. הִיא וּבַעֲלָהּ נִרְצְחוּ בְּפַאֲתֵי הַמּוֹשָׁבָה הַגֶּרְמָנִית, קִילוֹמֶטְרִים סְפוּרִים מֵהַמָּקוֹם בּוֹ הוּא נִמְצָא כָּעֵת, עָמוֹק בְּתוֹךְ כּוּרְסָתוֹ, לִבּוֹ מְרוּסָּק אַךְ עֵינָיו מְסָרְבוֹת לִדְמוֹעַ.
הַהַלְוָויָה נֶעֶרְכָה בַּלַּיְלָה. בִּירוּשָׁלַיִם לֹא מְלִינִים אֶת הַמֵּת. מִלְּבַד אַנְשֵׁי חֶבְרָה קַדִּישָׁא רַק אָדָם אֶחָד הִשְׁתַּתֵּף בְּהַלְוָויָה: יַרְדֵּנָה, אֲחוֹתָהּ הַצְּעִירָה שֶׁל אֶסְתֵּר. בְּאוֹר הַנֵּר שֶׁהֶחֱזִיק הָרַב הַצָּעִיר נִרְאוּ פָּנֶיהָ רַק מִפַּעַם לְפַעַם, כְּמוֹ בִּרְאִינוֹעַ. פָּנִים צְעִירִים וּנְחוּשִׁים, שֵׂיעָר קָצָר עִם קְווּצּוֹת שׁוֹבָבוֹת, עֲלֶטֶת הַלַּיְלָה מַסְתִּירָה לְפֶתַע אֶת הַפָּנִים הַיָּפִים, וָשׁוּב אוֹר הַנֵּר הַמְּהַבְהֵב בַּצִּנְצֶנֶת הַזְּכוּכִית מֵאִיר אֶת לְחַיָּה הִבְהִירָה, מְנַצְנֵץ בְּעֵינֶיהָ הַכֵּהוֹת. הָרַב הוֹבִיל אֶת הַמַּסָּע, נוֹשְׂאֵי הָאֲלוּנְקָה מִיהֲרוּ בְּעִקְבוֹתָיו, קוֹלוֹת חֲפִירָה בַּסֶּלַע נִשְׁמְעוּ מֵרָחוֹק, מְצַיְּינִים בְּהִדְהוּדָם אֶת הַמָּקוֹם אֵלָיו הֵם צְרִיכִים לְהַגִּיעַ. מֵרָחוֹק הִבְזִיקָה לְהֶרֶף עַיִן כִּיפַּת הַסֶּלַע, הָעוֹפֶרֶת הַכֵּהָה הֶחֱזִירָה בִּמְעוּמְעָם אֶת אוֹר הַיָּרֵחַ, שֶׁהָלַךְ וְנֶעֱלַם מֵאֲחוֹרֵי הָעֲנָנִים. אוֹרוֹת קְלוּשִׁים הֵאִירוּ מִכִּיוּוּן הָעִיר הָעַתִּיקָה. רוּחַ קָרָה נָשְׁבָה, מְסִיטָה שׁוּב אֶת הָעֲנָנִים, מְאַפְשֶׁרֶת לְטִיפּוֹת יָרֵחַ לִזְלוֹג שׁוּב עַל הָעִיר הַיְּשָׁנָה. בְּרוֹשׁ גָּבוֹהַּ הִתְנַדְנֵד שָׁחוֹר עַל רֶקַע שָׁמַיִם אֲפֵלִים, רֵיחַ דַּק שֶׁל שְׂרֵיפָה וְאָבָק נִישָּׂא עַל גַּבֵּי זֶרֶם צִינָּה, עוֹטֵף אֶת יַרְדֵּנָה בְּעֶצֶב עָמוֹק.
***
תֵּשַׁע שָׁנִים לִפְנֵי כֵן, הָיְיתָה זוֹ יַרְדֵּנָה שֶׁיָּשְׁבָה נִרְגֶּשֶׁת בַּחֶדֶר הָאֲחוֹרִי בַּסָּלוֹן הַכָּלוֹת שֶׁל גְּבֶרֶת רוֹזֶנְטַל, מִתְבּוֹנֶנֶת בְּהַעֲרָצָה בְּגוּפָהּ הַתָּמִיר שֶׁל אֲחוֹתָהּ אֶסְתֵּר וּבְיָדֶיהָ הַמְּיוּמָּנוּת שֶׁל הַגְּבֶרֶת, מְרַפְרְפוֹת עַל גּוּפָהּ שֶׁל אֲחוֹתָהּ, מְסַמְּנוֹת בְּסִיכּוֹת קְפָלִים נִסְתָּרִים בְּשִׂמְלַת הַכְּלוּלוֹת הַמְּפוֹאֶרֶת, שֶׁאוֹתָהּ תִּלְבַּשׁ בַּחֲתוּנָּתָהּ עִם הָאָדוֹן הַצָּעִיר יִצְחָק טוֹלֵדָנוֹ, בְּעוֹד שָׁבוּעַ בְּדִיּוּק. הָיוּ אֵלֶּה שְׁתֵּי מִשְׁפָּחוֹת רְאוּיוֹת זוֹ לְזוֹ, מִשְׁפַּחַת אֶלְיָשָׁר וּמִשְׁפַּחַת טוֹלֵדָנוֹ. מִשְׁפָּחוֹת וָתִיקוֹת בְּאֶרֶץ יִשְׂרָאֵל, זוֹ מִטְּבֶרְיָה וְזוֹ מִיְּרוּשָׁלַיִם. יִצְחָק טוֹלֵדָנוֹ הָיָה עֶלֶם נָאָה לְמַרְאֵה, גַּם אִם הָיָה רָזֶה מִדַּי. הוּא סִייֵּם שְׁנָתַיִים לִפְנֵי כֵן אֶת לִימּוּדָיו בְּבֵית הַסֵּפֶר לְמִסְחָר בְּבֵיירוּת, וְהִשְׁתַּלֵּב בְּעִסְקֵי הַבַּדִּים שֶׁל אָבִיו.
"הוּא יִהְיֶה לְךָ בַּעַל מְצוּיָּן," אָמַר אָבִיהָ לְאֶסְתֵּר, כְּשֶׁיָּשְׁבוּ לְעֵת עֶרֶב בַּחֲדַר הָאוֹרְחִים הַמְּהוּדָּר בְּבֵיתָם בִּרְחוֹב הַנְּבִיאִים. יַרְדֵּנָה יָשְׁבָה עַל שְׁרַפְרַף נָמוּךְ וּמְרוּפָּד בְּפִינַּת הַחֶדֶר, כִּמְעַט נִסְתֶּרֶת מֵעֵינֵיהֶם.
"אֲנִי צְרִיכָה עוֹד זְמַן כְּדֵי לְהַחְלִיט," אָמְרָה אֶסְתֵּר. "נִפְגַּשְׁתִּי אִיתּוֹ בְּסַךְ הַכּוֹל פַּעֲמַיִים, וְגַם זֶה בְּנוֹכְחוּת כָּל בְּנֵי הַמִּשְׁפָּחָה. בְּקוֹשִׁי הֶחֱלַפְתִּי אִיתּוֹ מִלָּה אַחַת בִּפְרָטִיּוּת. אֲנִי צְרִיכָה לְגַלּוֹת מָה אֲנִי מַרְגִּישָׁה כְּלַפָּיו."
"זֶה לֹא עִנְיָין שֶׁל רְגָשׁוֹת," אָמַר אָבִיהָ בְּבִיטּוּל. "רְגָשׁוֹת בָּאִים וְהוֹלְכִים. הוּא יְפַרְנֵס אוֹתְךָ בְּכָבוֹד, מִשְׁפַּחְתּוֹ מְכוּבֶּדֶת, קוֹמָה שְׁלֵמָה תַּעֲמוֹד לִרְשׁוּתְכֶם בְּבֵית הוֹרָיו. אַתְּ לֹא צְרִיכָה שׁוּם זְמַן כְּדֵי לְהַחְלִיט. הַהַחְלָטָה כְּבָר הִתְקַבְּלָה."
"אֲנִי נוֹסַעַת לִטְבֶרְיָה מָחָר," אָמְרָה אֶסְתֵּר לְיַרְדֵּנָה, כְּשֶׁיָּצְאוּ מִסְּלוֹן הַכָּלוֹת.
"אֲבָל הַחֲתוּנָּה בְּעוֹד שָׁבוּעַ ..."
 "אַתְּ חוֹשֶׁבֶת שֶׁאֲנִי לֹא יוֹדַעַת? אֲבָל אֲנִי רוֹצֶה לְקַבֵּל אֶת בִּרְכָתָהּ שֶׁל סָבְתָא רָחֵל. אַתְּ יוֹדַעַת שֶׁהִיא לֹא תּוּכַל לְהַגִּיעַ לַחֲתוּנָּה, וַאֲנִי חַיֶּיבֶת לִרְאוֹת אוֹתָהּ לִפְנֵי כֵן. מִי יוֹדֵעַ אִם זוֹ לֹא תִּהְיֶה הַפַּעַם הָאַחֲרוֹנָה שֶׁאֶרְאֶה אוֹתָהּ."
"אַל תְּדַבְּרִי כָּכָה," דְּמָעוֹת עָלוּ בְּעֵינֶיהָ שֶׁל יַרְדֵּנָה. מַבָּטָהּ שֶׁל אֶסְתֵּר הָיָה נוּקְשֶׁה וְנָחוּשׁ.
אֶסְתֵּר חָזְרָה מִטְּבֶרְיָה אַחֲרֵי אַרְבָּעָה יָמִים. בִּשְׁעַת אַחֵר צָהֳרַיִם נְעִימָה הִיא שָׁתְתָה תֶּה בַּחֲדַר הָאוֹכֶל בְּבֵית הוֹרָיו שֶׁל יִצְחָק טוֹלֵדָנוֹ, בְּעוֹד יִצְחָק הוֹלֵךְ סְבִיב הַשּׁוּלְחָן, חוֹלֵף פַּעַם אַחַר פַּעַם מֵאֲחוֹרֵי גַּבָּהּ.
"יִצְחָק, הַכּוֹל בְּסֵדֶר?"
"לָמָּה אַתְּ שׁוֹאֶלֶת? בֶּטַח שֶׁהַכּוֹל בְּסֵדֶר. מָה יָכוֹל לִהְיוֹת לֹא בְּסֵדֶר??", אָמַר בְּקוֹל רוֹעֵד, וְהִמְשִׁיךְ לָלֶכֶת סְחוֹר-סְחוֹר. נִבְרֶשֶׁת הַבְּדוֹלַח הַמְּפוֹאֶרֶת נָצְצָה בְּאַלְפֵי אוֹרוֹת מֵעַל שׁוּלְחַן הָעֵץ הַכָּבֵד.
"אַתָּה מַפְחִיד אוֹתִי. מָה קָרָה? תַּגִּיד לִי!"
יִצְחָק הֵשִׁיב בִּצְעָקָה: "מָה קָרָה לִי? מָה קָרָה לִי? הוּא, הוּא נָתַן לְךָ אֶת בִּרְכָתוֹ לַחֲתוּנָּה? הוּא נָתַן לְךָ אֶת בִּרְכָתוֹ?" הוּא נוֹפֵף בַּתַּצְלוּם שֶׁהֶחֱזִיק בְּיָדוֹ.
"חִיטַּטְתָּ לִי בַּחֲפָצַיי?" לִבָּהּ נָפַל כְּשֶׁרָאֲתָה אֶת הַתַּצְלוּם בְּיָדוֹ. הָיְיתָה זוֹ תְּמוּנָתוֹ שֶׁל בֶּן כָּתְתָה מִיְּמֵי לִימּוּדֶיהָ בְּבֵית הַסֵּפֶר הַתִּיכוֹן בִּטְבֶרְיָה. יַעֲקֹב בֶּן צְבִי, מְחַיֵּיךְ בִּמְשׁוּבָה לַמַּצְלֵמָה, שִׁינָּיו בּוֹהֲקוֹת, שִׁיעֲרוּ הַבָּהִיר פָּרוּעַ. "חִיטַּטְתָּ לִי בִּדְבָרִים? אֵיךְ הֵעַזְתָּ?"
"אֵיךְ הֵעַזְתִּי?" קוֹלוֹ שֶׁל יִצְחָק הָפַךְ לַצְּוָוחָה. "אֵיךְ הֵעַזְתִּי??" דְּמָעוֹת זָלְגוּ מֵעֵינָיו, בְּעוֹמְדּוֹ רוֹעֵד מֵעֶבְרוֹ הַשֵּׁנִי שֶׁל הַשּׁוּלְחָן. הוּא שָׁלַף מִכִּיסוֹ אֶקְדָּח קָטָן. מַחְשָׁבָה מוּזָרָה עָלְתָה בְּרֹאשָׁהּ: כְּבָר רָאִיתִי אֶת הָאֶקְדָּח הַזֶּה, בִּמְגֵירַת הַשּׁוּלְחָן שֶׁל אָבִיו שֶׁל יִצְחָק. יֵשׁ לוֹ קַת מְהוּדֶּרֶת, מְצוּפֶּה צֶדֶף. יִצְחָק כֵּיוָון אֶת הָאֶקְדָּח לְעֵבֶר פֶּלֶג גּוּפָהּ הָעֶלְיוֹן וְיָרָה. הַיְּרִיָּיה הַשְּׁנִיָּיה פִּיצְּחָה אֶת גּוּלְגּוֹלְתּוֹ שֶׁלּוֹ. חֶלְקֵי עֶצֶם וּמוֹחַ הִתְפַּזְּרוּ עַל הַקִּיר שֶׁמֵּאֲחוֹרָיו, מְצַיְּירִים פֶּרַח אָפוֹר אֲדַמְדַּם עַל הַסִּיד הַלָּבָן, מַכְתִּימִים אֶת הָאוֹרְלוֹגִין הַגָּדוֹל.
***
בְּעוֹד גּוּפָתָהּ שֶׁל אֲחוֹתָהּ נִטְמֶנֶת בְּחֶשְׁכַת הַלַּיְלָה בַּמִּדְרוֹן הַסַּלְעִי שֶׁל הַר הַזֵּיתִים, חָשְׁבָה יַרְדֵּנָה כַּמָּה חֲבָל שֶׁהַתִּלְיוֹן הַכָּבֵד שֶׁהִצִּיל אֶת חַיֶּיהָ שֶׁל אֶסְתֵּר כְּשֶׁיִּצְחָק יָרָה בָּהּ, יָרָה בָּהּ וְהִתְאַבֵּד, לֹא הִצִּיל אוֹתָהּ גַּם הַפַּעַם. הִיא יָשְׁבָה אָז לְצַד מִיטָּתָהּ שֶׁל אֲחוֹתָהּ בְּבֵית הַחוֹלִים הֲדַסָּה שֶׁבְּהַר הַצּוֹפִים, וְהֶחֱזִיקָה בְּיָדָהּ אֶת הַתִּלְיוֹן הַמְּעוּטָּר, עָשׂוּי כֶּסֶף, אוֹתוֹ נָתְנָה לְאֶסְתֵּר אִמּוֹ שֶׁל יִצְחָק טוֹלֵדָנוֹ מִייָּד לְאַחַר אֲרוּסֵיהֶם. "אִם הַתִּלְיוֹן לֹא הָיָה מֵסִיט אֶת הַכַּדּוּר מִמַּסְלוּלוֹ, הוּא הָיָה חוֹדֵר הַיָּשָׁר לְלִבָּהּ שֶׁל אֲחוֹתֵךְ," אָמַר לָהּ הָרוֹפֵא שֶׁנִּיתֵּחַ אֶת אֶסְתֵּר. "הוּא הִצִּיל אֶת חַיֶּיהָ. תִּשְׁמְרִי עָלָיו," הוּא אָמַר, מַעֲבִיר אֶת הַתִּלְיוֹן הַמְּחוֹרֵר אֶל כַּף יָדָהּ.
הִיא נִמְנְמָה בַּכִּסֵּא שֶׁלְּיַד מִיטַּת אֲחוֹתָהּ, מַחֲזִיקָה אֶת יָדָהּ הַלַּחָה, עֵינֶיהָ שֶׁל אֶסְתֵּר מְרַפְרְפוֹת מִתַּחַת לְעַפְעַפֶּיהָ הַסְּגוּרִים, נְשִׁימוֹתֶיהָ חֲרִישִׁיּוֹת וּרְדוּדוֹת.
***
אֶסְתֵּר הֶחְלִימָה בִּמְהִירוּת. הִיא אָרְזָה אֶת חֲפָצֶיהָ בְּשָׁלוֹשׁ מִזְוָודוֹת גְּדוֹלוֹת וְנָסְעָה לִטְבֶרְיָה. הִיא עָזְבָה אֶת יְרוּשָׁלַיִם בְּלִי לוֹמַר דָּבָר לְמִשְׁפַּחְתָּהּ וְלַחֲבֵרֶיהָ. רַק יַרְדֵּנָה קִיבְּלָה מִמֶּנָּה גְּלוּיָה שֶׁנִּשְׁלְחָה מִבֵּית הַדּוֹאַר הַמֶּרְכָּזִי שֶׁל יְרוּשָׁלַיִם, בִּקְצֵה רְחוֹב יָפוֹ. אָחוֹת אֲהוּבָה, נִכְתַּב בָּהּ, יִקְרֶה שֶׁלִּי. אֵינֶנִּי יְכוֹלָה לְהִישָּׁאֵר בָּעִיר הַזֹּאת, בְּוַודַּאי תָּבִינִי. וְאֵינֶנִּי יְכוֹלָה לָשֵׂאת אֶת שְׁתִיקָתוֹ הַמְּגִנָּה שֶׁל אָבִינוּ. טוֹב יִהְיֶה לְכוּלָּם שֶׁאֶהְיֶה רְחוֹקָה. אֶכְתּוֹב לְךָ, אֵינֶנִּי נֶעֱלֶמֶת. אֲנִי רַק צְרִיכָה לִמְצוֹא אֶת הַשֶּׁקֶט שֶׁאֲנִי זְקוּקָה לוֹ. שְׁמָרֵי עַל עַצְמְךָ, יַקִּירַת לִבִּי.
***
"לֹא מוֹצֵא חֵן בְּעֵינֶיךָ לְךָ לְזִיכֵּל". אֶסְתֵּר שָׁתְתָה בַּהֲנָאָה אֶת הַקָּפֶה הַחַם וְחִייְּכָה לְנוֹכַח הַכְּתוֹבֶת שֶׁעַל הַקִּיר. בְּכָל פַּעַם שֶׁהָיָה לָהּ קְצָת זְמַן פָּנוּי נָהֲגָה לָשֶׁבֶת בְּקָפֶה 'עֲטָרָה', בִּרְחוֹב בֶּן יְהוּדָה 7. מִמּוּל, בַּבַּיִת מִסְפַּר 6, שֶׁכֵּן 'זִיכַּל', הַקָּפֶה הַמִּתְחָרֶה. 'עֲטָרָה' הָיָה הוֹמֶה כְּדַרְכּוֹ. כּוּלָּם דִּיבְּרוּ עַל הַמִּלְחָמָה. יוֹתֵר מִשְּׁנָתַיִים חָלְפוּ מֵאָז שֶׁפָּרְצָה, וְסוֹפָהּ לֹא נִרְאֶה לָעַיִן. רוֹמֶל הוֹבִיל אֶת כּוֹחוֹתָיו מִנִּיצָּחוֹן לַנִּיצָּחוֹן, וְאִם לֹא יִהְיֶה מִי שֶׁיַּעֲצוֹר אוֹתוֹ הוּא עוֹד יַגִּיעַ לְקָהִיר וּמִשָּׁם, חָלִילָה, לְאֶרֶץ יִשְׂרָאֵל. יֶלֶד קָטָן שֶׁיָּשַׁב עִם אִמּוֹ וְשָׁתָה שׁוֹקוֹ חַם, שְׂפָתוֹ הָעֶלְיוֹנָה מְכוּסָּה שָׂפָם שֶׁל קַצֶּפֶת, הִבִּיט בְּהַעֲרָצָה בְּאֶסְתֵּר וּבְמַדֵּי הַצָּבָא שֶׁלָּבְשָׁה. הִיא שֶׁבָּהּ לִירוּשָׁלַיִם מִבְּלִי לוֹמַר דָּבָר לְמִשְׁפַּחְתָּהּ, נַהֶגֶת מַשָּׂאִית בִּיחִידַת תּוֹבָלָה כְּבֵדָה שֶׁל הַצָּבָא הַבְּרִיטִי. מִבְּסִיסָהּ יָצְאָה לִנְסִיעוֹת אֲרוּכּוֹת, תָּמִיד בְּשַׁיָּירָה מְאוּבְטַחַת, עַד קָהִיר הִיא הִגִּיעָה. כּוֹחוֹת גְּדוֹלִים שֶׁל הַצָּבָא הַבְּרִיטִי הִתְקַבְּצוּ בְּמִצְרַיִם. כַּמָּה קְטַנָּה וְנִידַּחַת נִרְאֲתָה לָהּ יְרוּשָׁלַיִם בְּהַשְׁוָואָה לְגוֹדְלָהּ הֶעָצוּם שֶׁל קָהִיר, לְשֶׁאוּנָּה הַבִּלְתִּי פּוֹסֵק וְלַהֲמוֹנֵי הָאֲנָשִׁים שֶׁמִּילְּאוּ אֶת רְחוֹבוֹתֶיהָ כְּמוֹ גַּלֵּי יָם הָרוֹכְבִים זֶה עַל גַּבֵּי זֶה, בְּלִי הַפְסָקָה. אַךְ עַד כַּמָּה שֶׁהָעִיר הָיְיתָה צְפוּפָה וְסוֹאֶנֶת, הִיא נִגְדְּעָה בְּאַחַת. הַמַּעֲבָר לַמִּדְבָּר הַשּׁוֹמֵם וְהָאֵינְסוֹפִי תָּמִיד הִפְתִּיעַ אֶת אֶסְתֵּר בְּחַדּוּתוֹ. מִמְּעַרְבּוֹלֶת שֶׁל רֵיחוֹת וּצְבָעִים הָפַךְ הַכּוֹל, בְּלִי הַתְרָעָה מוּקְדֶּמֶת, לְמִישׁוֹר צָהוֹב וְיָבֵשׁ, מְנוּקָּד בְּרִבְבוֹת כְּלִי רֶכֶב וּמִלְחָמָה. נֶעֱרָכִים לַקְּרָבוֹת הַגְּדוֹלִים בַּמַּעֲרָב.
***
אֶת קֶפְּטֶן גֵ'יְימְס סְטִירְלִינְג הִכִּירָה אֶסְתֵּר בַּלּוֹבִּי הַמְּפוֹאָר שֶׁל מְלוֹן הַמֶּלֶךְ דָּוִד. חֶבְרָה מֵהַיְּחִידָה הִפְצִירָה בָּהּ לְהִתְלַוּוֹת אֵלֶיהָ לְנֶשֶׁף שֶׁעָרַךְ הַצָּבָא לִקְצִינָיו בָּעִיר.
"אֲבָל אֲנַחְנוּ לֹא קְצִינוֹת," הִיסְּסָה אֶסְתֵּר.
מַרְג'וֹרִי הֵשִׁיבָה לָהּ בְּנֶחְרָצוּת: "כְּשֶׁיִּרְאוּ שְׁתֵּי נָשִׁים צְעִירוֹת וְיָפוֹת בִּשְׂמָלוֹת מְהוּדָּרוֹת וְתַכְשִׁיטִים נוֹצְצִים, הֵם לֹא יַעְצְרוּ אוֹתָנוּ וְלֹא יִבְדְּקוּ לָנוּ אֶת הַדְּרָגוֹת. לְהֵיפֶךְ, הֵם יָצִיצוּ מֵעֵבֶר לִכְתֵפֵינוּ כְּדֵי לִרְאוֹת אִם יֵשׁ עוֹד כָּמוֹנוּ. לֹא מַתְאִים לָךְ לְהַסֵּס, אֶסְתֵּר, הֲרֵי יֵשׁ בְּךָ רוּחַ הַרְפַּתְקָנִית שֶׁמַּסְפִּיקָה לְעֶשֶׂר בַּחוּרוֹת!"
אֶסְתֵּר הִשְׁתַּכְנְעָה בְּקַלּוּת. הִיא לָבְשָׁה אֶת הַשִּׂמְלָה הַיְּחִידָה שֶׁהָיְיתָה בִּרְשׁוּתָהּ, שִׂמְלָה בְּצֶבַע כָּחוֹל פְּרוּסִי בַּעֲלַת מַחְשׂוֹף נָאֶה. הִיא עָנְדָה סִיכַּת יַהֲלוֹמִים זוֹהֶרֶת שֶׁקִּיבְּלָה מִסַּבָּתָהּ רָחֵל, זָכְרָה לִבְרָכָה.
גֵ'יְימְס זִיהָה אוֹתָהּ מֵהַקָּצֶה הַשֵּׁנִי שֶׁל הָאוּלָם, דַּרְגוֹתָיו מַבְהִיקוֹת, כּוֹבַע הַקְּצִינִים בְּיָדָיו. הוּא פָּסַע בְּבִיטָּחוֹן לְרוֹחְבּוֹ שֶׁל הַשָּׁטִיחַ הֶעָבֶה וְשָׁאַל אִם אֶפְשָׁר לְהַזְמִין אוֹתָהּ לְמַשְׁקֶה. מַרְג'וֹרִי שֶׁעָמְדָה לְצִידָּהּ דָּחֲקָה בָּהּ בַּחֲשַׁאי בְּמַרְפְּקָהּ.
לְאַחַר חוֹדֶשׁ הֵם נִישְּׂאוּ בַּכְּנֵסִיָּה הַסְּקוֹטִית הַצּוֹפֶה אֶל גֵּיא בֶן הִינּוֹם. גֵ'יְימְס, בֶּן הָעִיר סְטִירְלִינְג, שֶׁאֶת שְׁמָהּ נָשָׂא כְּשֵׁם מִשְׁפַּחְתּוֹ, לֹא יָכוֹל הָיָה לַחֲשׁוֹב עַל מָקוֹם הוֹלֵם יוֹתֵר. דּוֹדוֹ הַמְּפוּרְסָם, דֶּיְוִויד סְטִירְלִינְג, מְיַיסֵּד כּוֹחוֹת הָאֲוִויר הַמְּיוּחָדִים שֶׁל הַצָּבָא הַבְּרִיטִי, שֶׁלָּחַם עִם אֲנָשָׁיו בִּצְפוֹן אַפְרִיקָה, הִגִּיעַ בְּטִיסָה מְיוּחֶדֶת מִקָּהִיר כְּדֵי לְהִשְׁתַּתֵּף בַּחֲתוּנָּה. אֶסְתֵּר נִכְנְסָה לְלִבּוֹ בָּרֶגַע שֶׁרָאָה אוֹתָהּ, אוֹפְיוֹ הַלּוֹחֲמָנִי קָלַט מִייָּד אֶת גַּלֵּי נַפְשָׁהּ הַפְּרוּעָה.
יַרְדֵּנָה הָיְיתָה הַיְּחִידָה מִבְּנֵי הַמִּשְׁפָּחָה לָהּ הוֹדִיעָה אֶסְתֵּר עַל נִישּׂוּאֶיהָ. בִּגְלוּיָה שֶׁשָּׁלְחָה לָהּ כָּתְבָה לָהּ: אֲנִי מְאוּשֶּׁרֶת, אָחוֹת קְטַנָּה שֶׁלִּי, אַךְ לֹא אוֹכֶל לִהְיוֹת מְאוּשֶּׁרֶת בֶּאֱמֶת אִם לֹא תָּבוֹאִי לַחֲתוּנָּה. אַל תַּחְשְׁשִׁי, אֱלוֹהִים אוֹהֵב אֶת כָּל הָאֲנָשִׁים שֶׁיֵּשׁ אַהֲבָה בְּלִבָּם, וּכְנֵסִיָּה הִיא מָקוֹם לֹא פָּחוֹת טוֹב מִכָּל מָקוֹם אַחֵר לְהַכְרִיז בְּפָנָיו עַל אַהֲבָתֵנוּ.
אֶת זֵר הַפְּרָחִים הַצָּנוּעַ שֶׁהֶחֱזִיקָה בְּיָדָהּ, זָר שֶׁל פִּרְחֵי בַּר רֵיחָנִיִּים, נָתְנָה לָהּ אֶסְתֵּר כְּשֶׁיָּצְאוּ מֵהַכְּנֵסִיָּיה אֶל הָאֲוִויר הַיְּרוּשַׁלְמִי הַבָּשׂוּם, אֲוִויר שֶׁל בֵּין עַרְבִיִּים, שֶׁהִתְעַרְבְּבוּ בּוֹ רֵיחוֹת אוֹרָנִים וְרֵיחוֹת מְדַבֵּר.
***
אַתְּ  'אַבְנֵר' נָהֲגָה אֶסְתֵּר לִפְגּוֹשׁ בְּחַדְרֵי הָאוֹסֶף הַזּוֹאוֹלוֹגִי שֶׁל הֲפָקוּלְטָה לְמַדְּעֵי הַמָּתֵמָטִיקָה וְהַטֶּבַע בְּהַר הַצּוֹפִים. שָׁם, בֵּין פּוּחְלָצִים שֶׁל נָמֵר מִמִּדְבַּר יְהוּדָה, חֲזִירִי בַּר, תַּנִּים וּצְבִי אֶרֶץ יִשְׂרְאֵלִי, צִנְצָנוֹת שֶׁבָּהֶם נְחָשִׁים וְעַקְרַבִּים בְּפוֹרְמָלִין, וְתֵיבוֹת זְכוּכִית מְלֵאוֹת בְּפַרְפָּרִים צִבְעוֹנִיִּים, נָהַג אַבְנֵר לְתַחְקֵר אֶת אֶסְתֵּר וּלְתַדְרְכָהּ לִקְרַאת מְשִׂימוֹתֶיהָ הַבָּאוֹת. אַבְנֵר הָיָה פָּעִיל בְּשֵׁירוּת הַיְּדִיעוֹת שֶׁל הַהֲגָנָה. יְחִידוֹת הש"י חוּלְּקוּ לְמַחְלָקוֹת מִקְצוֹעִיּוֹת, אַחַת מֵהֵן הִתְמַחֲתָה בְּאִיסּוּף מֵידָע מִמְּקוֹרוֹת שֶׁשֵּׁירְתוּ בְּשִׁלְטוֹן הַמַּנְדָּט הַבְּרִיטִי. זוֹ הָיְיתָה מַחְלַקְתּוֹ שֶׁל הַגֶּבֶר הַצָּעִיר בֶּן הַשְּׁלוֹשִׁים, דּוֹקְטוֹרַאנְט לְזוֹאוֹלוֹגְיָה בִּשְׁעוֹת הַיּוֹם וּפָעִיל "הַהֲגָנָה" לְעֵת לַיְלָה, שֶׁכִּינּוּיוֹ הַמַּחְתַּרְתִּי הָיָה 'אַבְנֵר'.
אַבְנֵר פָּנָה אֶל אֶסְתֵּר וּבִיקֵּשׁ אֶת סִיּוּעָהּ, זְמַן קָצָר לְאַחַר שֶׁסִּייְּמָה אֶת קוּרְס נֶהָגֵי הַמַּשָּׂאִיּוֹת שֶׁל הַצָּבָא הַבְּרִיטִי. כְּשֶׁסִּיפְּרָה לוֹ לְיָמִים עַל הֶיכֵּרוּתָהּ עִם קֶפְּטֶן גֵ'יְימְס סְטִירְלִינְג חִיבֵּק אוֹתָהּ כְּמוֹ אָח גָּדוֹל, הִבִּיט בְּחִיבָּה אֶל תּוֹךְ עֵינֶיהָ הַכֵּהוֹת, הַנִּרְגָּשׁוֹת, וּבְלִבּוֹ חָשַׁב שֶׁקֶּשֶׁר עִם קְצִין צַנְחָנִים מַבְטִיחַ, וְעוֹד אַחְיָינוֹ שֶׁל דֶּיְוִויד סְטִירְלִינְג שֶׁשָּׁמְעוּ כְּבָר יָצָא לְמֵרָחוֹק, בְּוַודַּאי יוּכַל לְהוֹעִיל לְמַאֲבָק.
אֶסְתֵּר רָמְזָה לְגֵ'יְימְס שֶׁיֵּשׁ לָהּ קֶשֶׁר עִם חֲבוּרָה שֶׁל צְעִירִים וּצְעִירוֹת הַפּוֹעֲלִים לַהֲגָנַת הַיִּישּׁוּב. אָמְנָם, עִם גִּיּוּסָהּ לַצָּבָא, יְכוֹלְתָּהּ לְהַמְשִׁיךְ לִפְעוֹל פָּחֲתָה מְאוֹד, אֲבָל, הִיא "מַמְשִׁיכָה לַעֲזוֹר הֵיכָן שֶׁרַק אֶפְשָׁר." הִיא לֹא נְקֵבָה בַּשֵּׁם הַמְּפוֹרָשׁ שֶׁל 'הַהֲגָנָה' וּבְוַודַּאי לֹא סִיפְּרָה עַל קְשָׁרֶיהָ עִם הש"י. אֲבָל הִיא לֹא יָכְלָה לְהִינָּשֵׂא לֶאֱהוֹב לִבָּהּ כְּשֶׁהִיא מַסְתִּירָה לַחֲלוּטִין אֶת פְּעִילוּתָהּ וְאֶת נֶאֱמָנוּתָהּ לִבְנֵי עַמָּהּ. גֵ'יְימְס לֹא חָקַר אֶת אֶסְתֵּר וְלֹא בִּיקֵּשׁ פְּרָטִים נוֹסָפִים. הוּא רַק אָמַר בְּפַשְׁטוּת שֶׁהָעוּבְדָּה שֶׁהִיא פְּעִילָה הִינָּהּ מוּבֶנֶת מֵאֵלֶיהָ, וְכִי לֹא הָיָה מְצַפֶּה לְדַבֵּר אַחֵר מָאשָׁה שֶׁכְּמוֹתָהּ. "גַּם בִּגְלַל זֶה הִתְאַהַבְתִּי בְּךָ," אָמַר בְּלַהַט, וְהוֹסִיף כִּבְדֶרֶךְ אַגַּב שֶׁאִם יוּכַל לְסַיֵּיעַ לָהּ בַּמֵּידָע שֶׁיֵּשׁ לוֹ חֲשִׁיבוּת, הוּא לֹא יְהַסֵּס לַעֲשׂוֹת זֹאת. "מִשְׁפַּחְתְּךָ מֵעַכְשָׁיו הִיא מִשְׁפַּחְתִּי," אָמַר, לַמְרוֹת שֶׁמִּכּוּלָּם הוּא זָכָה לְהַכִּיר רַק אֶת יַרְדֵּנָה. עַל אָבִיהָ שָׁמַע כַּמּוּבָן, הֲרֵי הוּא שׁוֹפֵט נוֹדַע בִּירוּשָׁלַיִם וּקְצִין מִשְׁטָרָה בָּכִיר בַּגָּלִיל בַּעֲבָרוֹ. מִשְּׁתִיקָתָהּ הַכּוֹאֶבֶת שֶׁל אֶסְתֵּר הֵבִין שֶׁהִיא לֹא הֵעֵזָּה לְסַפֵּר לְאָבִיהָ עַל הַקֶּשֶׁר שֶׁנִּרְקַם בֵּינֵיהֶם. אַף עַל פִּי כָּךְ הוּא הָיָה מְשׁוּכְנָע שֶׁאָבִיהָ יוֹדֵעַ עַל הֶיכֵּרוּתָם, הוֹלְכֵי רָכִיל הֲרֵי לֹא חֲסֵרִים גַּם בִּירוּשָׁלַיִם. הוּא קִיוּוֹה שֶׁעִם הַזְּמַן, אוּלַי אַחֲרֵי שֶׁיִּיוּוֹלְדוּ נֶכֶד אוֹ נֶכְדָּהּ רִאשׁוֹנִים, תַּפְשִׁיר חוֹמַת הָעוֹיְנוּת הַקְּפוּאָה. הַמַּבָּט הַחַם שֶׁשָּׁלְחָה אֵלָיו יַרְדֵּנָה בְּטֶקֶס הַחֲתוּנָּה, וְהַחִיבּוּק הַשָּׂמֵחַ שֶׁקִּיבֵּל מִמֶּנָּה רָמְזוּ לוֹ שֶׁאוּלַי הַדָּבָר בֶּאֱמֶת יָכוֹל לִקְרוֹת.
***
כַּמָּה גַּעְגּוּעִים הָיוּ בְּמִכְתָּבֶיהָ שֶׁל אֶסְתֵּר לַאֲחוֹתָהּ הַקְּטַנָּה. חוֹדְשַׁיִים אַחֲרֵי הַנִּיצָּחוֹן הַגָּדוֹל עַל גֶּרְמַנְיָה הִפְלִיגוּ אֶסְתֵּר וְגֵ'יְימְס לִבְרִיטַנְיָה. גֵ'יְימְס קִיבֵּל תַּפְקִיד זְמַנִּי בְּמִשְׂרַד הַמִּלְחָמָה בְּלוֹנְדוֹן, וּבְחַג הַמּוֹלָד הָרִאשׁוֹן לְאַחַר שֶׁתַּמָּה הַמִּלְחָמָה נָסַע עִם אִשְׁתּוֹ הַצְּעִירָה לַסְטִירָלִינְג, עִיר הוּלַּדְתּוֹ, כְּדֵי שֶׁמִּשְׁפַּחְתּוֹ כּוּלָּהּ תּוּכַל לְהַכִּירָהּ.
הִתְפַּעֲלוּתָהּ שֶׁל אֶסְתֵּר מִלּוֹנְדוֹן הָיְיתָה גְּדוֹלָה, לַמְרוֹת שֶׁהָעִיר הִתְקַשְּׁתָה לְהִתְאוֹשֵׁשׁ מֵהַשָּׁנִים הַקָּשׁוֹת שֶׁעָבְרוּ עָלֶיהָ. יוֹפְיָיהּ הַקּוֹדֵר שֶׁל סְקוֹטְלַנְד עָצַר אֶת נְשִׁימָתָהּ. יַחַד עִם זֹאת, גַּעְגּוּעֶיהָ לְאֶרֶץ יִשְׂרָאֵל, לִירוּשָׁלַיִם, לַאֲחוֹתָהּ יַרְדֵּנָה, לַחֲבֵרִים שֶׁהִשְׁאִירָה מֵאָחוֹר, לֹא פָּחֲתוּ עִם הַיָּמִים וְהֶחוֹדָשִׁים שֶׁחָלְפוּ. הֵם רַק הִתְעַצְּמוּ וְהוּעְמְקוּ, לָפְתוּ אֶת נַפְשָׁהּ וְהֵסֵבּוּ לָהּ כְּאֵב שֶׁהָיָה כִּמְעַט פִיזִי.
הִיא שִׁיתְּפָה אֶת יַרְדֵּנָה בְּרִגְשׁוֹתֶיהָ, בִּכְמִיהָתָהּ לְרֵיחָהּ הָרָטוֹב, הֶחָרִיף, שֶׁל יְרוּשָׁלַיִם בַּחוֹרֶף וְלַיּוֹבֶשׁ הַלּוֹהֵט שֶׁלָּהּ בַּקַּיִץ, שֶׁהָפַךְ עִם רֶדֶת הַלַּיְלָה לְצִינָּה מְעוֹרֶרֶת לֵב. הִיא שָׁאֲלָה עַל אֲנָשִׁים שֶׁהִכִּירָה, וְהִזְכִּירָה אֶת יַעֲקֹב, בַּעַל הַמַּכּוֹלֶת הַקְּטַנָּה שֶׁלְּיַד בֵּיתָם, אֶת וַרְדָּה, הַמֶּלְצָרִית מְטִילַת הָאֵימָה מִקָּפֶה 'עֲטָרָה' וְאֶת פְּרוֹפֵסוֹר מִינְץ, אִישׁ שֶׁכּוּלּוֹ רוּחַ וּפִיזּוּר נֶפֶשׁ, שֶׁהִתְגּוֹרֵר לְבַדּוֹ בַּדִּירָה מוּלָם.
גֵ'יְימְס הָיָה עֵר לְגַעְגּוּעֶיהָ. גַּם נַפְשׁוֹ שֶׁלּוֹ נִקְשְׁרָה בִּירוּשָׁלַיִם. הוּא תָּהָה מָה יַעֲשֶׂה כְּשֶׁיָּבוֹא הַיּוֹם בּוֹ יִסְתַּיֵּים הַמַּנְדָּט הַבְּרִיטִי עַל אֶרֶץ יִשְׂרָאֵל, הַאִם יוּכַל לִמְצוֹא אֶת מְקוֹמוֹ מִחוּץ לַצָּבָא, בָּאָרֶץ שֶׁאֵינָהּ שֶׁלּוֹ, בַּחֶבְרָה שֶׁתִּזְכּוֹר תָּמִיד שֶׁהוּא הָיָה נְצִיגוֹ שֶׁל שִׁלְטוֹן זָר. אֲבָל הַיּוֹם הַזֶּה נִרְאֶה לוֹ רָחוֹק, וְעַד שֶׁיָּבוֹא הוּא יְנַסֶּה לַחֲזוֹר וּלְשָׁרֵת אֶת אַרְצוֹ בְּפָלֶשְׂתִּינָה.
כְּשֶׁבְּיֵשֶׁר לְאֶסְתֵּר כִּי הוּא יְמַלֵּא תַּפְקִיד בְּצַוְותּוֹ הָאִישִׁי שֶׁל הַנְּצִיב הָעֶלְיוֹן, וְשֶׁבְּעוֹד שְׁלוֹשָׁה חוֹדָשִׁים הֵם יַחְזְרוּ לִירוּשָׁלַיִם, לֹא הָיָה סוֹף לְאוֹשְׁרָהּ.
***
בִּשְׁמוֹנֶה בְּיָנוּאָר 1948 נִרְצְחוּ אֶסְתֵּר לְבֵית אֶלְיָשָׁר וְגֵ'יְימְס סְטִירְלִינְג בִּירִיּוֹת אֶקְדָּח בְּפַאֲתֵי הַמּוֹשָׁבָה הַגֶּרְמָנִית, לֹא רָחוֹק מִפַּסֵּי הָרַכֶּבֶת. הֶאֱפִילָה יָרְדָה בִּמְהִירוּת וְכִיסְּתָה אֶת גּוּפוֹתֵיהֶם, רוּחַ קְפוּאָה כּוֹפְפָה אֶת צַמְּרוֹת עֲצֵי הָאוֹרֶן, יִלְלַת תַּנִּים הִדְהֲדָה מִמִּזְרָח.
***
מְפַקֵּחַ בִּילּוּשׁ גָּרְהֵם רוֹבֵּרְטְס עַיֵּין בְּדוּחַ סִיכּוּם הַחֲקִירָה שֶׁשָּׁלַף בִּתְנוּעָה יְגֵעָה מִמְּכוֹנַת הַכְּתִיבָה שֶׁעַל שׁוּלְחָנוֹ. הוּא כְּבָר הִתְרַגֵּל לְכָךְ שֶׁבִּמְכוֹנָה זוֹ הָאוֹת t תָּמִיד הָיְיתָה גְּבוֹהָה בְּמִילִימֵטֶר אוֹ שְׁנַיִים מֵהָאוֹתִיּוֹת הָאֲחֵרוֹת, וּבְמוּבָן מְסוּיָּם אַף הִתְגָּאָה בְּכָךְ, וְרָאָה בְּ-t הַקּוֹפֶצֶת מֵעֵין חֲתִימָה נִסְתֶּרֶת שֶׁל סִגְנוֹנוֹ. אַךְ הוּא לֹא הָיָה גֵּאֶה בַּדּוּחַ הַזֶּה, שֶׁסִּיכֵּם אֶת חֲקִירַת הָרֶצַח שֶׁל בְּנֵי הַזּוּג סְטִירְלִינְג, מִכֵּיוָון שֶׁנֶּאֱלַץ לְהַמְלִיץ לִסְגּוֹר אֶת הַתִּיק בְּהֵיעָדֵר רְאָיוֹת. הוּא לֹא אָהַב לְהִיכָּשֵׁל בַּחֲקִירוֹת כָּלְשֶׁהֵן, בְּוַודַּאי שֶׁלֹּא בַּחֲקִירוֹת רֶצַח, וְהוּא אָהַב עוֹד פָּחוֹת לְהִיכָּשֵׁל בַּחֲקִירַת רֶצַח שֶׁבָּהּ הַקּוֹרְבָּן הָיָה בֶּן לְמִשְׁפָּחָה מְפוּרְסֶמֶת. הַמְּמוּנִּים עָלָיו דָּרְשׁוּ תּוֹצָאוֹת וְהוּא לֹא הָיָה מְסוּגָּל לְסַפְקָן. בִּנְסִיבּוֹת אֲחֵרוֹת הָיָה מַמְלִיץ לְהַשְׁאִיר אֶת הַתִּיק פָּתוּחַ, אַךְ חָלְפוּ יוֹתֵר מֵאַרְבָּעָה חוֹדָשִׁים מֵאָז בּוּצַּע הַפֶּשַׁע, מִשְׁטֶרֶת הַמַּנְדָּט הַבְּרִיטִי עָמְדָה לַעֲזוֹב תּוֹךְ שָׁבוּעוֹת סְפוּרִים אֶת פָּלֶשְׂתִּינָה, וּכְכָל שֶׁחֲקִירַת הָרֶצַח הָיְיתָה חֲשׁוּבָה בְּעֵינָיו, הַמְּאוֹרָעוֹת הַהִיסְטוֹרִיִּים הָפְכוּ אוֹתוֹ לְעוֹד הֶעָרַת שׁוּלַיִים בְּסִיפּוּר גָּדוֹל בְּהַרְבֵּה.
הוּא עַיֵּין בְּפִסְקַת הַסִּיּוּם שֶׁל הַדּוּחַ שֶׁכָּתַב. לֹא הָיָה זֶה הַסִּגְנוֹן הַיָּבֵשׁ וְהָעִנְיָינִי שֶׁאִפְיֵין אֶת כְּתִיבָתוֹ בְּדֶרֶךְ כְּלָל. אֲבָל הוּא הִרְגִּישׁ שֶׁבְּיָמִים כֹּה סוֹעֲרִים מוּתָּר לוֹ לַחֲרוֹג בִּמְעַט מֵהַסִּגְנוֹן הַמְּקוּבָּל בְּמִסְמָכִים מִשְׁטַרְתִּיִּים.
"כִּיוּוּנֵי הַחֲקִירָה בְּתִיק זֶה הָיוּ מְגֻוּוֹנִים. הַנִּרְצַחַת גּוּנְּתָה וְהוּחְרְמָה עַל יְדֵי בְּנֵי מִשְׁפַּחְתָּהּ בְּשֶׁל נִישּׂוּאֶיהָ לִקְצִין צָבָא בְּרִיטִי, שֶׁנֶּחֱשַׁב בְּעֵינֵיהֶם נָצִיג שֶׁל שִׁלְטוֹן כּוֹבֵשׁ וְעוֹיֵן. מִשְׁפַּחְתָּהּ שֶׁל הַמְּנוּחָה הִינָּהּ וָתִיקָה וּמְכוּבֶּדֶת בְּקֶרֶב הַיְּהוּדִים, וְיָדוּעַ עַל מָסוֹרֶת שֶׁל קַנָּאוּת הָעוֹלָה עַד כְּדֵי נִקְמַת דָּם בְּקֶרֶב מִשְׁפָּחוֹת אֵלֶּה, בְּעִיקָּר כָּאֵלֶּה שֶׁשּׁוֹרְשֵׁיהֶן בַּחֲבָרוֹת עַרְבִיּוֹת. הָעוּבְדָּה שֶׁאָבִיהָ שֶׁל הַמְּנוּחָה הָיָה קְצִין מִשְׁטָרָה בָּכִיר בְּעַצְמוֹ, וְכַיּוֹם הוּא שׁוֹפֵט רַם מַעֲלָה, לֹא פָּסְלָה כִּיוּוּן חֲקִירָה זֶה. נַהֲפוֹךְ הוּא. אֲבָל בְּדִיקוֹת דִּיסְקְרֵטִיּוֹת הֶעֱלוּ שֶׁלִּכְבוֹד הַשּׁוֹפֵט עַצְמוֹ אָלִיבִּי מוּשְׁלָם, שֶׁכֵּן הוּא יָשַׁב בַּדִּין מוּל אוּלָם מָלֵא קָהָל בְּעֵת שֶׁבּוּצַּע הָרֶצַח. כַּמּוּבָן שֶׁיָּכוֹל הָיָה לְשַׁגֵּר לִמְשִׂימָה מִי מִטַּעֲמוֹ, אַךְ בְּקֶרֶב מוֹדִיעֵינוּ בָּעוֹלָם הַתַּחְתּוֹן, וְגַם בְּמַעְגָּלִים נִרְחָבִים, לֹא רַק בְּקֶרֶב עֲבַרְיָינֵי יְרוּשָׁלַיִם, לֹא נָפוֹצוּ אֲפִילּוּ שְׁמוּעוֹת שֶׁיָּכְלוּ לְחַזֵּק אֶפְשָׁרוּת זוֹ.
כִּיוּוּן חֲקִירָה נוֹסָף הָיָה שֶׁהָרֶצַח בּוּצַּע עַל יְדֵי אַחַת הַכְּנוּפְיוֹת הַיְּהוּדִיּוֹת, הָרוֹאוֹת בְּעַיִן רָעָה הִתְרוֹעֲעוּת שֶׁל נָשִׁים יְהוּדִיּוֹת עִם בְּרִיטִים בִּכְלָל וְעִם אַנְשֵׁי כּוֹחוֹת הַבִּיטָּחוֹן בִּפְרָט. יְדוּעִים מִקְרִים שֶׁל הִתְנַכְּלוּת וְאַף הִתְעַלְּלוּת שֶׁל בִּרְיוֹנִים מִכְּנוּפִיּוֹת שְׁטֵרְן וּבְגִין בְּנָשִׁים כָּאֵלֶּה, אַךְ לֹא הָיָה תַּקְדִּים שֶׁל פְּגִיעָה שֶׁעָלְתָה עַד כְּדֵי רֶצַח. יִיתָּכֵן כַּמּוּבָן שֶׁעַל רֶקַע הָאֵירוּעִים הַהִיסְטוֹרִיִּים וּבְיָמִים שֶׁל אַלִּימוּת גּוֹבֶרֶת מִכָּל הַסּוּגִים גַּם הַנְּקָמָה בְּנָשִׁים יְהוּדִיּוֹת שֶׁקָּשְׁרוּ אֶת גּוֹרָלָן בִּנְצִיגֵי הַשִּׁלְטוֹן תַּעֲלֶה מַדְרֵגָה, אַךְ לְכִיוּוּן חֲקִירָה זֶה לֹא נִמְצְאוּ תִּימּוּכִין. פָּנֵינוּ בַּצִּינּוֹרוֹת הָרִשְׁמִיִּים  לְשֵׁירוּת הַבִּיטָּחוֹן הַמַּכִּיר מִקָּרוֹב אֶת הַכְּנוּפִיּוֹת וּפְעִילוּתָן, וְגַם לוֹ לֹא הָיָה כָּל מֵידָע שֶׁיָּכוֹל הָיָה לִתְמוֹךְ בְּתֵזָה זוֹ.
נִבְחֲנוּ כַּמּוּבָן הַמְּנִיעִים הַפְּלִילִיִּים הַמְּקוּבָּלִים בְּמִקְרֵי רֶצַח. בָּחֲנוּ אֶת מַעְגַּל הַמַּכָּרִים שֶׁל בְּנֵי הַזּוּג, בָּדַקְנוּ מִי עָשׂוּי לְהַרְוִויחַ כַּסְפִּית מִמּוֹתָם, חָקַרְנוּ לְעוֹמֶק הַאִם יֵשׁ מִישֶׁהוּ שֶׁעוּיַּן אֶת בְּנֵי הַזּוּג אוֹ אֶחָד מֵהֶם, עַד כְּדֵי רְצִיחָתָם מִמַּאֲרָב. לֹא הִצְלַחְנוּ גַּם בְּכִיוּוּן זֶה. אֲנִי שָׂמֵחַ לְצַיֵּין כִּי כָּל שֶׁלָּמַדְנוּ עַל בְּנֵי הַזּוּג סְטִירְלִינְג הָיָה שֶׁמְּדוּבָּר בְּזוּג צְעִירִים מְקוּבָּל וְאָהוּב. גֵ'יְימְס הָיָה קָצִין הָגוּן וּמוֹעֳרָךְ, הַיָּדוּעַ בְּאוֹמֶץ לִבּוֹ וּבְנֶאֱמָנוּתוֹ לַאֲנָשָׁיו; אֶסְתֵּר הָיְיתָה אִשָּׁה מְלֵאַת שִׂמְחַת חַיִּים, נוֹעֶזֶת וְהַרְפַּתְקָנִית, בַּעֲלַת הִיסְטוֹרְיָה אִישִׁית, אֵיךְ לוֹמַר, צִבְעוֹנִית בְּמִקְצָת. אַךְ כָּל מִי שֶׁשּׂוֹחַחְנוּ עִמּוֹ הִתְיַיחֵס אֵלֶיהָ בְּחִיבָּה וּבְאַהֲבָה. בְּנֵי מִשְׁפַּחְתָּהּ סֵירְבוּ לְשַׁתֵּף פְּעוּלָּה בַּחֲקִירָתָם, וְלֹא דִּיבְּרוּ עָלֶיהָ מִטּוֹב וְעַד רַע. רַק אֲחוֹתָהּ הַצְּעִירָה דִּיבְּרָה אִתָּנוּ בְּגִילּוּי לֵב, וּדְבָרֶיהָ הָיוּ מְלֵאִים בְּאַהֲבָה וְצַעַר. אֵין לָנוּ סִיבָּה לְהַנִּיחַ שֶׁהָרֶצַח בּוּצַּע מִמְּנִיעִים פְּלִילִיִּים כָּלְשֶׁהֵם.
 אֵלֶּה יָמִים שֶׁל אַלִּימוּת מִתְגַּבֶּרֶת, שֶׁל עוֹיְנוּת גָּדְלָה וְהוֹלֶכֶת בֵּין עַרְבִים וִיהוּדִים. אֵין יוֹם שֶׁעוֹבֵר בָּאָרֶץ הַקָּשֶׁה הַזֹּאת מִבְּלִי שֶׁיַּהַרְגוּ בְּנֵי אָדָם רַק בִּגְלַל הִשְׁתַּיְּיכוּתָם לַקְּבוּצָה הַיְּרִיבָה. כְּנוּפְיוֹת הוֹרְגוֹת זוֹ בָּזוֹ, וּפוֹגְעוֹת לְלֹא הַבְחָנָה בְּעוֹבְרֵי אוֹרַח תְּמִימִים.
כְּשֶׁיָּצְאוּ אֶסְתֵּר וְגֵ'יְימְס לְטִיּוּל לְעֵת עֶרֶב בְּפַאֲתֵי הַשְּׁכוּנָה בָּהּ הִתְגּוֹרְרוּ, גֵ'יְימְס לֹא לָבַשׁ אֶת מַדָּיו. הֵם נִרְאוּ כְּמוֹ כָּל זוּג יְהוּדִי אַחֵר. אֲנִי מַנִּיחַ שֶׁלְּרוֹעַ מַזָּלָם הֵם נִצְפּוּ עַל יְדֵי חַבְרֵי כְּנוּפְיָה עַרְבִים שֶׁיָּצְאוּ בְּאוֹתוֹ עֶרֶב לִפְגּוֹעַ בִּיהוּדִים. מַדּוּעַ? כִּי זֶה מָה שֶׁקּוֹרֶה בָּחוֹדָשִׁים הָאַחֲרוֹנִים, עוֹד יוֹתֵר מִתָּמִיד. רָצָה הַגּוֹרָל וְהָיוּ הֵם אֵלֶּה שֶׁחַיֵּיהֶם קוּפְּדוּ. אֵלֶּה יָמִים שֶׁבָּהֶם הוֹרְגִים לְלֹא הַבְחָנָה, וְהַזּוּג הַצָּעִיר וְהַיָּפֶה הַזֶּה נִקְלַע לְלֹא כַּוּוֹנַת מְכַוֵּון לְלִבּוֹ שֶׁל מַאֲרָב. 
לְאַחַר שֶׁלֹּא מָצָאנוּ תִּימּוּכִין לָרֶצַח עַל רֶקַע מָה שֶׁמְּכוּנֶּה 'כָּבוֹד הַמִּשְׁפָּחָה' אוֹ לְרֶצַח עַל יְדֵי כְּנוּפְיַית טֵרוֹר יְהוּדִית כָּזוֹ אוֹ אַחֶרֶת, וּלְאַחַר שֶׁלֹּא מָצָאנוּ כָּל מֵנִיעַ פְּלִילִי 'מְקוּבָּל' לָרֶצַח, לֹא נוֹתַר לִי אֶלָּא לְהַגִּיעַ לַמַּסְקָנָה שֶׁאֶסְתֵּר וְגֵ'יְימְס הֵם קוֹרְבָּנוֹת שֶׁל כּוֹחוֹת הִיסְטוֹרִיִּים גְּדוֹלִים, שֶׁכְּדַרְכָּם סוֹחֲפִים בִּנְתִיבָם בְּנֵי אָדָם רְגִילִים, מִבְּלִי שֶׁיַּעַצְרוּ וְלוּ לְרֶגַע בְּמַסְלוּלָם. הֵם לֹא יִהְיוּ הַקּוֹרְבָּנוֹת הָאַחֲרוֹנִים."
***
יוֹם חוֹרֶף סַגְרִירִי בִּירוּשָׁלַיִם, לְעֵת עֶרֶב. הַשָּׁנָה הִיא 2015. שִׁשִּׁים וְשֶׁבַע שָׁנִים חָלְפוּ מֵאָז הָרֶצַח הַכָּפוּל. בֵּית הַקְּבָרוֹת בְּהַר הַזֵּיתִים מוּזְנָח, מַצֵּבוֹת לֹא מְעַטּוֹת מְנוּתָּצוֹת. הַזָּהָב שֶׁל כִּיפַּת הַסֶּלַע בּוֹהֵק בְּחִיוּוֹרוֹן. כִּיפַּת הָעוֹפֶרֶת שֶׁל מִסְגַּד אֶל-אַקְצֶה בּוֹלַעַת אֶת אוֹר הַשֶּׁמֶשׁ הַקָּלוּשׁ. יְרוּשָׁלַיִם פְּרוּשָׂה עַל הָרֶיהָ כְּכָל שֶׁהָעַיִן יְכוֹלָה לִרְאוֹת. בְּרוֹשִׁים כֵּהִים מִתְכּוֹפְפִים בָּרוּחַ. חֲבוּרַת אֲנָשִׁים קְטַנָּה מִתְקַבֶּצֶת לְיַד אֶחָד הַקְּבָרִים. אֵלֶּה הֵם אַחְיָינֶיהָ שֶׁל אֶסְתֵּר אֶלְיָשָׁר, מְבוּגָּרִים בְּהַרְבֵּה מִמְּמַנֶּה בְּיוֹם מוֹתָהּ. הַמַּצֵּבָה לְיָדָהּ הִתְאַסְּפוּ אֵינָהּ נוֹשֵׂאת אֶת שְׁמָהּ שֶׁל אֶסְתֵּר, אַךְ מֶחְקָר שֶׁעָשָׂה אֶחָד הָאַחְיָינִים בְּרִישּׁוּמֵי חֶבְרוֹת הַקַּדִּישָׁא הַפּוֹעֲלוֹת בְּהַר הַזֵּיתִים גִּילָּה שֶׁקָּבְרָה נִמְצָא מַמָּשׁ מִתַּחַת לַקֶּבֶר סְבִיבוֹ עָמְדוּ, שֶׁנּוֹסַף לְיָמִים מֵעָלָיו. בַּשָּׁנִים בָּהֶם הָיָה הַר הַזֵּיתִים תַּחַת שִׁלְטוֹן יַרְדֵּנִי אִי אֶפְשָׁר הָיָה לְחַפֵּשׂ אֶת קִבְרָהּ שֶׁל אֶסְתֵּר, וְיַרְדֵּנָה, שֶׁהָיְיתָה הַיְּחִידָה מֵהַמִּשְׁפָּחָה שֶׁהִשְׁתַּתְּפָה בְּהַלְוָויָה, נִפְטְרָה בְּגִיל צָעִיר לְהַכְאִיב, וְלֹא הָיָה אֶת מִי לִשְׁאוֹל. הַזְּמַן נָקַף, וְרַק בַּשָּׁנִים הָאַחֲרוֹנוֹת הֵחֵל אֶחָד הָאַחְיָינִים לְהִתְחַקּוֹת אַחַר סוֹדוֹת חַיֶּיהָ שֶׁל אֶסְתֵּר וּבְתוֹךְ כָּךְ לְנַסּוֹת לִמְצוֹא אֶת מְקוֹם קְבוּרָתָהּ. יַרְדֵּנָה, הָאָחוֹת הַצְּעִירָה, הָאֲהוּבָה, הָלְכָה לְעוֹלָמָהּ, אַךְ בִּתָּהּ, הַנּוֹשֵׂאת אֶת שְׁמָהּ, נִמְצְאָה עִם שְׁאָר הָאַחְיָינִים, וְלִבָּהּ, כְּמוֹ לִבָּהּ שֶׁל אִמָּהּ, יָצָא אֶל אֶסְתֵּר. "בָּאנוּ בְּאִיחוּר לַחֲלוֹק לְךָ כָּבוֹד אַחֲרוֹן," נָשָׂא דְּבָרִים הַמְּבוּגָּר שֶׁבַּחֲבוּרָה הַקְּטַנָּה. נֶאֶמְרוּ כַּמָּה מִשְׁפָּטִים, אֲבָל אַף אֶחָד לֹא אָמַר קַדִּישׁ. רַק יַרְדֵּנָה לָחֲשָׁה אֶת הַמִּלִּים בְּלִבָּהּ. יִתְגַּדֵּל וְיִתְקַדֵּשׁ שְׁמָהּ רָבָא. הַחֲשֵׁיכָה נָפְלָה עַל הָהָר בַּחֲטָף, וְגֶשֶׁם הִתְחִיל לָרֶדֶת. לָאוֹר פָּנָסֵי כִּיס יָרְדָה הַחֲבוּרָה בְּטוּר עוֹרְפִּי מִבֵּית הַקְּבָרוֹת. רָאשֵׁיהֶם מוּרְכָּנִים, מִי בִּגְלַל הַגֶּשֶׁם וְהָרוּחַ, מִי בִּגְלַל הַצַּעַר וְהַבּוּשָׁה. וּבְכָל זֹאת, רְאִי אֶסְתֵּר, לָחֲשָׁה יַרְדֵּנָה לְלֹא קוֹל לְדוֹדָתָהּ, כָּל אַחְיָינֶיךָ הִתְקַבְּצוּ וּבָאוּ לִכְבוֹדְךָ, לִזְכּוֹר אוֹתְךָ בְּאַהֲבָה וְלוֹמַר לְךָ הִנֵּה אֲנַחְנוּ, מִשְׁפַּחְתְּךָ.    
 



https://www.shortstoryproject.com/he/story/%d7%9c%d7%99%d7%9c%d7%94-%d7%94%d7%a8-%d7%94%d7%96%d7%99%d7%aa%d7%99%d7%9d/
#אַהֲבָה#הִיסְטוֹרְיָה#זִכְרוֹנוֹת#יִשְׂרְאֵלִי#מָוֶות#מִלְחָמָה#מֶתַח