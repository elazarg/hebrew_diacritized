(הַתַּרְגּוּם מוּקְדָּשׁ בְּכָבוֹד וּבְהוֹקָרָה רַבָּה לִפְרוֹפֵסוֹר שָׂשׂוֹן סוֹמֵךְ, שֶׁתִּרְגֵּם אֶת הַסִּיפּוּר לָרִאשׁוֹנָה בִּשְׁנַת 1977)
"אָז תַּגִּיד שֶׁהִיא מִתְכַּוֶּונֶת לָצֵאת מִכָּאן, אֲדוֹנִי," צָעַק הַשּׁוֹטֵר הַיִּשְׂרְאֵלִי שֶׁנִּיצָּב בְּחִיבּוּק יָדַיִים בְּשַׁעַר מַנְדֶּלְבָּאוּם כְּשֶׁהִסְבַּרְתִּי לוֹ שֶׁבָּאנוּ עִם אִימָּא וְשֶׁהִיא "בַּדֶּרֶךְ לְהִיכָּנֵס לְשֵׁם אַחֲרֵי שֶׁקִּיבְּלָה אִישּׁוּר",  וְהִצְבַּעְתִּי לְעֵבֶר הַצַּד הַיַּרְדֵּנִי שֶׁל הַשַּׁעַר.
הַיָּמִים הָיוּ יְמֵי שִׁלְהֵי הַחוֹרֶף, כְּשֶׁהַשֶּׁמֶשׁ כְּבָר מַשְׁקִיפָה עַל הָאָבִיב. הֵיכָן שֶׁנִּשְׁאַר עָפָר בֵּין הַהֲרִיסוֹת הוּא הָיָה מְכוּסֶּה יָרָק, וּמֵימֵינוּ וּמִשְּׂמֹאלוֹ הֲרִיסוֹת. יְלָדִים מְסוּלְסְלֵי פֵּיאוֹת הִשְׁתַּעְשְׁעוּ בֵּינוֹת לַהֲרִיסוֹת וּלְיָרָק וְעוֹרְרוּ אֶת פְּלִיאָתָם שֶׁל הַיְּלָדִים שֶׁבָּאוּ אִתָּנוּ לְהִיפָּרֵד מִסַּבָּתָם: "בָּנִים עִם צַמּוֹת? אֵיךְ אֶפְשָׁר?"
בַּתָּוֶוךְ, רְחָבָה גְּדוֹלָה שֶׁל אַסְפַלְט מְאוּבָּק בְּלֵב הַשְּׁכוּנָה שֶׁשְּׁמָהּ הַמּוּכָּר לָנוּ הוּא מוּסְרָרָה. שְׁנֵי שְׁעָרִים יֵשׁ לָהּ לָרְחָבָה הַזֹּאת, שַׁעַר שֶׁל "כָּאן" וְשַׁעַר שֶׁל "שֵׁם", שְׁנֵיהֶם עֲשׂוּיִים מֵחָבִיּוֹת פַּח מְלֵאוֹת אֲבָנִים וּצְבוּעוֹת בְּסִיד לָבָן. כָּל שַׁעַר רָחָב דַּיּוֹ לְמַעֲבָר שֶׁל מְכוֹנִית "יוֹצֵאת" אוֹ מְכוֹנִית "נִכְנֶסֶת".
הַשּׁוֹטֵר אִנְפֵּף וְסִינֵּן מִבֵּין שִׁינָּיו אֶת הַמִּילָּה "יְצִיאָה" וְהִתְכַּוֵּון בְּכָךְ לְלַמְּדֵנִי שִׁיעוּר: הַיְּצִיאָה, לֵאמוֹר, הַיְּצִיאָה מִגַּן עֵדֶן, הִיא הַדָּבָר הֶחָשׁוּב וְלֹא הַכְּנִיסָה לַ"שָׁם"!  גַּם שׁוֹטֵר הַמֶּכֶס לֹא רָצָה  כַּנִּרְאֶה שֶׁנַּחֲמִיץ אֶת הַלֶּקַח. שֶׁכֵּן כַּאֲשֶׁר הִתְנַשַּׁקְנוּ עִם אִימָּא לִפְרֵידָה, אָמַר: "מִי שֶׁיּוֹצֵא מִכָּאן לֹא חוֹזֵר אַף פַּעַם"!
אֲנִי חוֹשֵׁב שֶׁהִרְהוּרִים דּוֹמִים רָדְפוּ גַּם אֶת אִימָּא בְּיָמֶיהָ הָאַחֲרוֹנִים עִמָּנוּ. כַּאֲשֶׁר הִתְאַסְּפוּ הַיְּדִידִים וּבְנֵי הַמִּשְׁפָּחָה בְּבֵיתָהּ עֶרֶב הַנְּסִיעָה לִירוּשָׁלַיִם, אָמְרָה: "זָכִיתִי לִרְאוֹת בְּמוֹ עֵינַי, בְּעוֹדֶנִּי בַּחַיִּים, אֶת הַבָּאִים לְנִיחוּם הַמִּתְאַבְּלִים עָלַי." וּבַבּוֹקֶר, כְּשֶׁיָּרַדְנוּ בְּמוֹרַד הַסִּמְטָה הִתְלוּלָה אֶל הַמְּכוֹנִית, פָּנְתָה לְאָחוֹר וְהוֹרְתָה בְּיָדָהּ אֶל עֲצֵי הַזַּיִת וְהַמְּשַׁמֵּשׁ הַיְּבֵשִׁים וְאֶל מִפְתַּן הַבַּיִת וְתָהֲתָה: "עֶשְׂרִים שָׁנָה גַּרְתִּי פֹּה, וְכַמָּה פְּעָמִים עָלִיתִי וְיָרַדְתִּי בַּסִּמְטָה הַזֹּאת!"
כְּשֶׁעָבְרָה הַמְּכוֹנִית לְיַד בֵּית הַקְּבָרוֹת שֶׁבְּפַרְווֹר הָעִיר, פָּנְתָה וְקָרְאָה אֶל קְרוֹבֶיהָ וְאֶל יְדִידֶיהָ הַמֵּתִים: "מַדּוּעַ לֹא הִתְמַזֵּל מַזָּלִי לְהִיקָּבֵר כָּאן? וּמִי יַנִּיחַ פְּרָחִים עַל קֶבֶר נֶכְדָּתִי?" בִּשְׁנַת 1940, כְּשֶׁ"עָלְתָה לְרֶגֶל" לִירוּשָׁלַיִם, נִיבֵּא לָהּ מַגִּיד עֲתִידוֹת שֶׁהִיא עֲתִידָה לָמוּת בְּעִיר הַקּוֹדֶשׁ. הַאִם תִּתְמַמֵּשׁ נְבוּאָתוֹ בְּסוֹפוֹ שֶׁל דָּבָר?
בַּת שִׁבְעִים וְחָמֵשׁ הִיא וַעֲדַיִין לֹא הִתְנַסְּתָה בָּרְגָשׁוֹת הָאֵלֶּה שֶׁלּוֹפְתִים אֶת הַלֵּב וּמְפוֹרְרִים אוֹתוֹ. הָרְגָשׁוֹת הָאֵלֶּה שֶׁמַּשְׁאִירִים רֵיקָנוּת בַּנֶּפֶשׁ וּמוּעָקָה בֶּחָזֶה, כְּמוֹ יִיסּוּרֵי מִצָּפוֹן. גַּעְגּוּעִים לַמּוֹלֶדֶת. אֲבָל אִילּוּ נִשְׁאֲלָה מָה הַמַּשְׁמָעוּת שֶׁל הַמִּילָּה הַזֹּאת, "מוֹלֶדֶת", הָיְיתָה מִתְבַּלְבֶּלֶת, כְּמוֹ שֶׁהִתְבַּלְבְּלָה בָּאוֹתִיּוֹת שֶׁל הַמִּילָּה הַזֹּאת כְּשֶׁנִּתְקְלָה בָּהּ בְּסֵפֶר הַתְּפִילָּה: הַאִם מוֹלֶדֶת הִיא הַבַּיִת, גִּיגִית הַכְּבִיסָה וּמַכְתֵּשׁ הַקּוּבָּה שֶׁיָּרְשָׁה מֵאִמָּהּ (כְּשֶׁרָצָתָהּ לָקַחַת אִתָּהּ אֶת גִּיגִית הַכְּבִיסָה צָחֲקוּ עָלֶיהָ, אֲבָל אֶת מַכְתֵּשׁ הַקּוּבָּה אֲפִילּוּ לֹא הֵעֵזָּה לַעֲלוֹת בְּדַעְתָּהּ לָקַחַת), וְאוּלַי מוֹלֶדֶת הִיא הַקְּרִיאוֹת שֶׁל הַחַלְבָנִית שֶׁמַּכְרִיזָה עַל מַרְכּוּלְתָּהּ בַּבּוֹקֶר, אוֹ צִלְצוּלֵי הַפַּעֲמוֹן שֶׁל מוֹכֵר הַנֵּפְט, אוֹ הַשִּׁיעוּל שֶׁל בַּעֲלָהּ הַחוֹלֶה בְּקַצֶּרֶת וְלֵילוֹת הַכְּלוּלוֹת שֶׁל בָּנֶיהָ, שֶׁיָּצְאוּ מֵעַל הַמִּפְתָּן הַזֶּה לָגוּר עִם נְשׁוֹתֵיהֶם וְהִנִּיחוּ אוֹתָהּ לְבַדָּהּ!
הַמִּפְתָּן הַזֶּה, מִפְתַּן הַבַּיִת שֶׁעַכְשָׁיו הִיא מַבִּיטָה עָלָיו בַּפַּעַם הָאַחֲרוֹנָה! שֶׁיְּסַפֵּר וְיָעִיד! כַּמָּה פְּעָמִים עָמְדָה עָלָיו לְהִיפָּרֵד מִבָּנֶיהָ הַחֲתָנִים וְשָׂרָה לָהֶם וְהִיא נֶחְנֶקֶת בְּדִמְעוֹתֶיהָ:
"הֵבֵאתִי אוֹתְךָ מְסַבֵּךְ הַשִּׂיחִים, גּוֹזֵל קָטָן עֵירוֹם —  לִימַּדְתִּי אוֹתְךָ לָשִׁיר, לְקַנֵּן וְלָעוּף לַמָּרוֹם — לַשָּׁוְוא טָרַחְתִּי, אִתָּהּ גָּדַלְתָּ, נוֹצוֹת הִצְמַחְתָּ – וְהִנֵּה פָּרָשַׁת כָּנָף וּפָרַחְתָּ.
אִילּוּ נֶאֱמַר לָהּ שֶׁכָּל זֶה הוּא "הַמּוֹלֶדֶת", לֹא הָיְתָה מְבִינָה יוֹתֵר מִשֶּׁהַבֵּינָהּ קוֹדֶם לָכֵן. אֲבָל עַכְשָׁיו, כְּשֶׁהִיא מַשְׁקִיפָה עַל "שֶׁטַח הַהֶפְקֵר" וּמְחַכֶּה שֶׁיְּסַמְּנוּ לָהּ לִצְעוֹד קָדִימָה, הִיא פּוֹנָה אֶל בִּתָּהּ וְאוֹמֶרֶת: "מִתְחַשֵּׁק לִי לָשֶׁבֶת עוֹד פַּעַם אַחַת אַחֲרוֹנָה עַל הַמִּפְתָּן הַזֶּה!"
אָחִיהָ הַזָּקֵן, שֶׁבָּא מִן הַכְּפָר לְהִיפָּרֵד מִמֶּנָּה, נָד בְּרֹאשׁוֹ לְלֹא הֶרֶף וּפָנָיו מַבִּיעוֹת כְּאֵב וּתְמִיהָה. הַ"דָּבָר" הַמִּסְתּוֹרִי הַזֶּה, שֶׁאֲחוֹתוֹ מְקוֹנֶנֶת עַל שֶׁהִיא מַשְׁאִירָה אוֹתוֹ מֵאָחוֹר וְאֵינָהּ יְכוֹלָה לָקַחַת אוֹתוֹ אִתָּהּ — דָּבָר זֶה יָקָר מְאוֹד גַּם לְלִבּוֹ.
 אָמַר לוֹ שֶׁכֵּן שֶׁלָּנוּ:
"אֲבָל בְּסוֹף אַתָּה תַּחְתּוֹם לָהֶם עַל חוֹזֵה הַמְּכִירָה כִּי הַחוֹק לְצִידָּם".
הַזָּקֵן הַכַּפְרִי פָּנָה אֵלַי וְאָמַר:
"שָׁמַע, בֶּן אֲחוֹתִי, פַּעַם אַחַת שָׁמַרְנוּ בַּמַּקְשָׁה, אֲנִי וְאָבִי וְאָחִי הַקָּטָן. פִּתְאוֹם נָחֲתָה עַל הַשָּׂדֶה לַהֲקַת חוֹגְלוֹת. אָחִי מִיהֵר לָקַחַת רוֹבֶה צַיִד, כְּאִילּוּ הוּא גֶּבֶר. אָבִי הִתְעַלֵּף מִצְּחוֹק. אַתָּה זוֹכֵר אֵיךְ הָיָה סַבָּא שֶׁלְּךָ צוֹחֵק? 'שָׁמַע יֶלֶד, צַיִד חוֹגְלוֹת הוּא עִיסּוּק לִגְבָרִים!' אֲבָל הַקָּטָן שֶׁלָּנוּ הָיָה עַקְשָׁן. כַּעֲבוֹר שָׁעָה הוּא חָזַר אֵלֵינוּ וּבְיָדוֹ, הַפְלֵא וָפֶלֶא, חוֹגְלָה חַיָּה. הִשְׁתּוֹמַמְנוּ. וְהוּא, הַשּׁוֹבָב הַקָּטָן, רָקַד וְהִתְגָּאָה בִּשְׁלַל שֶׁלּוֹ. אָבִי קָרָא: 'אֲבָל לֹא שָׁמַעְנוּ קוֹל יְרִיָּיה!' הַצַּיָּיד הַקָּטָן עָנָה לוֹ: 'כִּישַּׁפְתִּי אֶת הָרוֹבֶה, אַבָּא!'; וְאוֹתִי הוּא הִשְׂבִּיעַ בַּאֲבִי-אֲבוֹת-אֲבוֹתַי שֶׁלֹּא אֲגַלֶּה אֶת הַסּוֹד לְאָבִינוּ: הוּא רָאָה אֶת הָעוֹף הַמִּסְכֵּן בֵּין מַלְתְּעוֹתָיו שֶׁל חָתוּל גָּדוֹל וְרָץ וְרָץ אַחֲרֵי הֶחָתוּל מָשִׁיחַ אֶל שִׂיחַ וּבֵין קְנֵי הַתִּירָס, עַד שֶׁחִילֵּץ אוֹתוֹ. זֶהוּ, וְעַכְשָׁיו הֵם מְצַפִּים מִמֶּנִּי שֶׁאֶחְתּוֹם עַל מִסְמַךְ מְכִירָה שֶׁל הַזִּיכְרוֹנוֹת הָאֵלֶּה? כַּמָּה חַסְרֵי אוֹנִים הַחוּקִּים שֶׁלָּהֶם!
עֵצָה לִי אֵלֶיךָ, שֶׁלֹּא תָּבוֹא לְשַׁעַר מַנְדֶּלְבָּאוּם בְּלִוְויַית יְלָדִים. לֹא מִפְּנֵי שֶׁהַבָּתִּים הַהֲרוּסִים וְהַנְּטוּשִׁים מְפַתִּים אוֹתָם לְחַפֵּשׂ בָּהֶם אֶת מְנוֹרַת הַקְּסָמִים וְאֶת הַרְפַּתְקָאוֹת עַלְאָא' אָלָדִין. וְלֹא מִפְּנֵי שֶׁהַפֵּאוֹת הַמְּסוּלְסָלוֹת מַעֲלוֹת עַל שִׂפְתֵיהֶם שְׁאֵלוֹת שֶׁעֲלוּלוֹת לְסַבֵּךְ אוֹתְךָ בְּמַצָּב בְּיֵשׁ. לֹא, אֶלָּא מִפְּנֵי שֶׁבִּרְחוֹב הַמּוֹבִיל אֶל שַׁעַר מַנְדֶּלְבָּאוּם לֹא פּוֹסֶקֶת, אַף לֹא לְרֶגַע, תְּנוּעַת הַמְּכוֹנִיּוֹת הַחוּצוֹת אוֹתוֹ בִּמְהִירוּת אֵירוֹפִּית בְּבוֹאָן "מִשָּׁם" אוֹ בְּצֵאתָן "מִכָּאן" – מְכוֹנִיּוֹת אָמֵרִיקָאִיּוֹת מְפוֹאָרוֹת שֶׁנּוֹסְעֵיהֶן לְבוּשִׁים בְּהִידּוּר, בַּחֲלִיפוֹת מְטוּפָּחוֹת וּבְחוּלְצוֹת צִבְעוֹנִיּוֹת, אוֹ בְּמַדֵּי צָבָא שֶׁנִּתְפְּרוּ כְּדֵי לְהַתְאִים שֶׁיִּישָּׁפְכוּ עֲלֵיהֶן טִיפּוֹת וִיסְקִי וְלֹא טִיפּוֹת דָּם.
הַמְּכוֹנִיּוֹת הָאֵלֶּה הֵן שֶׁל אַנְשֵׁי שְׁבִיתַת הַנֶּשֶׁק, וַעֲדוֹת הַפִּיקּוּחַ, הָאוּ"ם וְהַשַּׁגְרִירִים וְהַקּוֹנְסוּלִים שֶׁל מְדִינוֹת הַמַּעֲרָב, רַעְיוֹתֵיהֶם וְהַטַּבָּחִים שֶׁל רַעְיוֹתֵיהֶם, וְהַ"בָּרִים" וְהַיְּפֵהפִיּוֹת שֶׁלָּהֶם. הֵן נֶעֱצָרוֹת לְשָׁעָה קַלָּה עַל יָד "הַשַּׁעַר שֶׁלָּנוּ" כְּדֵי שֶׁנָּהֳגֵיהֶן יוּכְלוּ לְהַחֲלִיף בִּרְכוֹת שָׁלוֹם עִם הַשּׁוֹטֵר "שֶׁלָּנוּ", כְּדַרְכָּם שֶׁל בְּנֵי תַּרְבּוּת, וְאַחַר כָּךְ חוֹצוֹת אֶת "שֶׁטַח הַהֶפְקֵר", נֶעֱצָרוֹת לְשָׁעָה קַלָּה עַל יָד "הַשַּׁעַר שֶׁלָּהֶם", כְּדֵי שֶׁנָּהֳגֵיהֶן יוּכְלוּ לְהַחֲלִיף בִּרְכוֹת שָׁלוֹם עִם הַשּׁוֹטֵר "שֶׁלָּהֶם", כְּדַרְכָּם שֶׁל בְּנֵי תַּרְבּוּת, וּלְכַבֵּד זֶה אֶת זֶה בַּחֲפִיסוֹת סִיגַרְיוֹת, לְהִתְלוֹצֵץ זֶה עִם זֶה וְכַדּוֹמֶה. נֶעֱרֶכֶת פֹּה תַּחֲרוּת בֵּין יִשְׂרָאֵל וְיַרְדֵּן, וְהַהֶפֶךְ נָכוֹן גַּם כֵּן.  
עַל הָאֲנָשִׁים הָאֵלֶּה לֹא חָל חוֹק הַמָּוֶות הַקּוֹבֵעַ: "הַיּוֹצֵא אֵינוֹ חוֹזֵר", וְאַף לֹא חוֹק גַּן עֵדֶן: "הַנִּכְנָס אֵינוֹ יוֹצֵא". כָּבוֹד הַמַּשְׁקִיף יָכוֹל לִסְעוֹד אֶת אֲרוּחַת הַצָּהֳרַיִים בִּמְלוֹן פִילָדֶלְפְיָה וְאֶת אֲרוּחַת הָעֶרֶב בִּמְלוֹן עֵדֶן, וְהַחִיּוּךְ הַמְּנוּמָּס לֹא סָר מֵעַל פָּנָיו לֹא בַּבּוֹקֶר וְלֹא בָּעֶרֶב.
כְּשֶׁפָּנְתָה אֲחוֹתִי אֶל הַחַיָּיל הָעוֹמֵד לְיַד "הַשַּׁעַר שֶׁלָּנוּ" בְּבַקָּשָׁה שֶׁיָּרְשָׁה לָהּ לְלַוּוֹת אֶת אִמָּהּ עַד הַשַּׁעַר הַיַּרְדֵּנִי, הֵשִׁיב הַחַיָּיל: "אָסוּר, גְּבִירְתִּי!"
"אֲבָל אֲנִי רוֹאֶה אֶת הַזָּרִים הָאֵלֶּה נִכְנָסִים וְגַם יוֹצְאִים כְּאִילּוּ הֵם בַּבַּיִת שֶׁלָּהֶם, וַאֲפִילּוּ עוֹד יוֹתֵר."
"לְכָל אֶחָד מוּתָּר לְהִיכָּנֵס וְלָצֵאת דֶּרֶךְ הַשְּׁעָרִים הָאֵלֶּה חוּץ מֵאֲשֶׁר לִבְנֵי הָאָרֶץ, גְּבִירְתִּי הַנִּכְבָּדָה."
 וְהַשּׁוֹטֵר אָמַר:  "אֲבַקֶּשְׁכֶם לְהִתְרַחֵק מֵהַכְּבִישׁ. זֶה כְּבִישׁ רָאשֵׁי סוֹאֵן." וְקֶטַע אֶת דִּיבּוּרוֹ כְּדֵי לְהַחֲלִיף דְּבָרִים עִם נוֹסְעֵי מְכוֹנִית שֶׁהִגִּיעָה (הַאִם זוֹ הָיְתָה מְכוֹנִית "יוֹצֵאת" אוֹ "נִכְנֶסֶת"?) וְכוּלָּם צָחֲקוּ, הֵם אֵלָיו וְהוּא אֲלֵיהֶם. אֲבָל אֲנַחְנוּ לֹא הֵבַנּוּ מָה מַצְחִיק כָּאן.
"יֵשׁ סוֹף לְכָל דָּבָר, אֲפִילּוּ לִשְׁעַת פְּרֵידָה!" אָמַר שׁוֹטֵר הַמֶּכֶס.
מִן הַשַּׁעַר "שֶׁלָּנוּ" יָצְאָה אִישָּׁה זְקֵנָה, נִשְׁעֶנֶת עַל מְקִלָּה, לְעֵבֶר הַשַּׁעַר "שֶׁלָּהֶם", וְהִתְחִילָה לַחֲצוֹת אֶת "שֶׁטַח הַהֶפְקֵר" כְּשֶׁהִיא מַפְנָה מִזְּמַן לִזְמַן אֶת רֹאשָׁהּ וּמְנַפְנֶפֶת בְּיָדָהּ, וּמִתְקַדֶּמֶת הָלְאָה. לָמָּה עַכְשָׁיו, דַּוְוקָא עַכְשָׁיו, הִיא נִזְכֶּרֶת בִּבְנָהּ שֶׁמֵּת לִפְנֵי שְׁלוֹשִׁים שָׁנָה כְּשֶׁנָּפַל לָהּ בֵּין הַיָּדַיִים מֵהָאִינְטַרְסוּל? וְלָמָּה עַכְשָׁיו, דַּוְוקָא עַכְשָׁיו, הִיא מַרְגִּישָׁה נְקִיפוֹת מַצְפּוּן.
מֵבִין הַהֲרִיסוֹת, בַּצַּד שֶׁמִּמּוּל, הֵגִיחַ חַיָּיל גְּבַהּ קוֹמָה, לְרֹאשׁוֹ כַּאֲפִיָּיה וְעָקָאל, וְקִיבֵּל אֶת פְּנֵי הַזְּקֵנָה "הַנִּכְנֶסֶת" וְנֶעֱמַד לְדַבֵּר אִתָּהּ. שְׁנֵיהֶם הִבִּיטוּ לְעֶבְרֵנוּ.
אֲנַחְנוּ עָמַדְנוּ כָּאן, עִם הַיְּלָדִים שֶׁלָּנוּ, וְנִפְנַפְנוּ בְּיָדֵינוּ. לְפָנֵינוּ עָמַד חַיָּיל גְּבַהּ קוֹמָה, גְּלוּי רֹאשׁ, וְדִיבֵּר אִתָּנוּ. אֲנַחְנוּ הִבַּטְנוּ לְעֶבְרָם, וְהוּא אָמַר לָנוּ שֶׁאִי אֶפְשָׁר לְהִתְקַדֵּם אֲפִילּוּ צַעַד אֶחָד נוֹסָף.
לָמָּה הוּא אָמַר לָנוּ: "הִיא כְּאִילּוּ עָבְרָה עַכְשָׁיו אֶת עֵמֶק הַמָּוֶות שֶׁאֵין מִמֶּנּוּ חֲזָרָה. זוֹ מְצִיאוּת שֶׁל מִלְחָמָה, גְּבוּלוֹת וְשֶׁל שַׁעַר מַנְדֶּלְבָּאוּם. אֲבַקֶּשְׁכֶם לִפְנוֹת מָקוֹם לְמַעֲבַר מְכוֹנִית שֶׁל אוּ"ם!"
פִּתְאוֹם נֶחֱלַץ מִתּוֹכֵנוּ גּוּף קָטָן מָלֵא חַיִּים, כְּמוֹ כַּדּוּר שֶׁנִּבְעַט מֵרַגְלוֹ שֶׁל כַּדּוּרַגְלָן מִצְטַיֵּין לְעֵבֶר שְׂעָרָהּ שֶׁל הַקְּבוּצָה הַיְּרִיבָה, וְהַדָּבָר הַקָּטָן הַזֶּה רָץ קָדִימָה, חָצָה אֶת רַחֲבַת "שֶׁטַח הַהֶפְקֵר", וַאֲנַחְנוּ רָאִינוּ, נֶאֱלָמִים דּוֹם מֵרוֹב תַּדְהֵמָה, שַׁבְּתַי הַקְּטַנָּה הִיא שֶׁרָצָה אֶל סָבָתָהּ וְקוֹרֵאת: סָבְתָא, סָבְתָא!" הִנֵּה הִיא עוֹבֶרֶת אֶת "שֶׁטַח הַהֶפְקֵר", הִנֵּה הִיא מַגִּיעָה אֶל סָבָתָהּ וְסָבָתָהּ מְחַבֶּקֶת אוֹתָהּ בִּזְרוֹעוֹתֶיהָ.
מֵרָחוֹק רָאִינוּ אֶת הַחַיָּיל בְּכַאֲפִיָּיה וּבַעֲקָאַל מַשְׁפִּיל אֶת רֹאשׁוֹ אַרְצָה. עֵינַיִים חַדּוֹת לִי וְרָאִיתִי אוֹתוֹ חוֹפֵר בְּרַגְלוֹ בָּאֲדָמָה. וְאִילּוּ הַשּׁוֹטֵר שֶׁעָמַד בְּחִיבּוּק יָדַיִים בְּפֶתַח מִשְׂרָדוֹ נִכְנַס אֶל הַמִּשְׂרָד, וְשׁוֹטֵר הַמֶּכֶס פִּשְׁפֵּשׁ בְּכִיסָיו וְחִיפֵּשׂ מַשֶּׁהוּ שֶׁכַּנִּרְאֶה אָבַד לוֹ פִּתְאוֹם.
 אֵיזֶה דָּבָר מוּפְלָא קָרָה פֹּה עַכְשָׁיו? יַלְדָּה קְטַנָּה חָצְתָה אֶת "עֵמֶק הַמָּוֶות שֶׁאֵין מִמֶּנּוּ חֲזָרָה" וְחָזְרָה מִמֶּנּוּ וּבִיטְּלָה אֶת הַ"מְצִיאוּת שֶׁל מִלְחָמָה, גְּבוּלוֹת, וְשַׁעַר מַנְדֶּלְבָּאוּם".
יַלְדָּה בּוּרָה שֶׁאֵינָהּ מְבִינָה אֶת הַהֶבְדֵּל בֵּין הַחַיָּיל בְּכַאֲפִיָּיה וְעָקֵאל וּבֵין הַחַיָּיל גְּלוּי הָרֹאשׁ. אֵיזוֹ  תְּמִימוֹנֶת! כֵּיווֹן שֶׁרָאֲתָה שֶׁהִיא לֹא מַפְלִיגָה אֶל מֵעֵבֶר לַיָּם לַאֲרָצוֹת אֲחֵרוֹת, דִּימְּתָה לָהּ שֶׁעוֹדֶנָּה בְּאַרְצָהּ. הִיא רָאֲתָה שֶׁבַּצַּד הָאַחֵר עוֹמֵד אָבִיהָ וּבַצַּד הָאַחֵר עוֹמֶדֶת סָבָתָהּ, אָז לָמָּה שֶׁלֹּא תִּתְרוֹצֵץ בֵּינֵיהֶם כְּאַוַּות נַפְשָׁהּ כְּמוֹ שֶׁהָיְתָה רְגִילָה לַעֲשׂוֹת יוֹמְיוֹם? בְּיִיחוּד שֶׁלְּנַגֵּד עֵינֶיהָ מְכוֹנִיּוֹת חוֹצוֹת אֶת "שֶׁטַח הַהֶפְקֵר" הָלוֹךְ וָשׁוֹב , מַמָּשׁ כְּמוֹ הַמְּכוֹנִיּוֹת לְיַד בֵּיתָהּ. פֹּה מְדַבְּרִים עִבְרִית, וְשָׁם עַרְבִית. וְגַם הִיא מְדַבֶּרֶת בִּשְׁתֵּי הַשָּׂפוֹת: בַּשָּׂפָה הָאַחַת עִם נִינָה וּבְאַחֶרֶת עִם סוּסוֹ.
שׁוֹטֵר הַמֶּכֶס נוֹאָשׁ כַּנִּרְאֶה מִלִּמְצוֹא אֶת "מָה שֶׁאִיבֵּד" (יֵשׁ סוֹף לְכָל דָּבָר, אֲפִילּוּ לְמַצָּב בְּיֵשׁ), שֶׁכֵּן כְּשֵׁם שֶׁהִתְחִיל בִּמְלֶאכֶת הַחִיפּוּשׂ הַמַּתִּישָׁה כָּךְ גַּם חָדַל מִמֶּנָּה פִּתְאוֹם, וְאָז כִּעְכֵּעַ בִּגְרוֹנוֹ וְאָז אָמַר לַחַיָּיל כְּמִשְׁתַּתֵּף בְּאֶבְלוֹ: "יַלְדָּה בּוּרָה..."
"אֲבַקֶּשְׁכֶם, רַבּוֹתַי, לְהִתְרַחֵק מֵהַכְּבִישׁ, שֶׁלֹּא יִיפּוֹל אֶחָד הַיְּלָדִים שֶׁלָּכֶם בֵּין גַּלְגַּלֵּי הַמְּכוֹנִיּוֹת שֶׁנּוֹסְעוֹת פֹּה בִּמְהִירוּת, כְּמוֹ שֶׁאַתֶּם רוֹאִים."
וְהוּא הִתְרַחֵק רִאשׁוֹן.
וּבְכֵן, אַתָּה מֵבִין לָמָּה יָעַצְתִּי לְךָ לֹא לָבוֹא לְשַׁעַר מַנְדֶּלְבָּאוּם בְּלִוְויַית יְלָדִים? כִּי הַהִיגָּיוֹן שֶׁלָּהֶם פָּשׁוּט, לֹא מְסוּבָּךְ. אֲבָל כַּמָּה הוּא בָּרִיא!
 



https://www.shortstoryproject.com/he/story/%d7%a9%d7%a2%d7%a8-%d7%9e%d7%a0%d7%93%d7%9c%d7%91%d7%90%d7%95%d7%9d/
#הִיסְטוֹרְיָה#ספרותערבית#עַרְבִי-יִשְׂרְאֵלִי#פּוֹלִיטִי