אֲנִי יוֹשֵׁב עַכְשָׁיו בְּמוֹנִית שֶׁעוֹמֶדֶת בְּטוּר שֶׁל מְכוֹנִיּוֹת לִפְנֵי הַמַּחְסוֹם הַצְּבָאִי הַיִּשְׂרְאֵלִי עָטָארָה, בְּדַרְכֵי לִשְׁכֶם לִפְגִישָׁה עִם אַלְמָנָה יָפָה שֶׁהִכַּרְתִּי בְּפֶיְיסְבּוּק. אֲנִי קוֹלֵט שֶׁהַתִּזְמוּן שֶׁל הַבִּיקּוּר בִּשְׁכֶם לְהַיּוֹם הָיָה מַמָּשׁ לֹא לָעִנְיָין, כִּי בַּמַּחְסוֹם זָעֲתָרָה הָיְתָה פְּעוּלַּת הַקִּרְבָה שֶׁנֶּהֶרְגוּ בָּהּ מִתְנַחֲלִים.
הַדְּרָכִים זְרוֹעוֹת מַחְסוֹמִים וְהַמִּתְנַחֲלִים זוֹעֲמִים, וַאֲנִי, שֶׁאֲנִי בֶּן אָדָם אִימְפּוּלְסִיבִי וַחֲסַר סַבְלָנוּת מִטִּבְעִי, מֵת לִפְגּוֹשׁ אֶת הָאַלְמָנָה. זוֹ כָּתְבָה לִי שֶׁהִיא רוֹצָה לְסַפֵּר לִי אֶת סִיפּוּר חַיֶּיהָ, כְּדֵי שֶׁאֲחַבֵּר מִמֶּנּוּ רוֹמָן. הִיא מְבַקֶּשֶׁת לְשַׁחְרֵר אוֹתִי מֵהָעִינּוּי שֶׁל הַצּוֹרֶךְ לְהַמְצִיא הִתְרַחֲשׁוּיוֹת  סוּרֵיאָלִיסְטִיּוֹת, כִּי בַּחַיִּים שֶׁלָּהּ יֵשׁ הִתְרַחֲשׁוּיוֹת כָּאֵלֶּה מִן הַמּוּכָן.
"אַתָּה פָּשׁוּט תַּעֲלֶה אוֹתָן עַל הַכְּתָב, אֲדוֹנִי הַסּוֹפֵר, הַדְּבָרִים הַמְּשׁוּנִּים קָרוּ וְהֵם מוּכָנִים, תִּצְטָרֵךְ רַק לְעַצֵּב אוֹתָם קְצָת וּלְקַצֵּץ פֹּה וָשָׁם." 
הָיִיתִי לָהוּט מְאוֹד לִפְגּוֹשׁ אֶת הָאַלְמָנָה, לֹא כְּדֵי לְהַקְשִׁיב לַסִּיפּוּר שֶׁלָּהּ כְּמוֹ שֶׁמִּשְׁתַּמֵּעַ מִמָּה שֶׁכָּתַבְתִּי: "אֲנִי מְקַבֵּל עֶשְׂרוֹת מֶיְילִים בְּחוֹדֶשׁ מִנָּשִׁים שֶׁאֲנִי לֹא מַכִּיר, שֶׁכּוֹתְבוֹת לִי שֶׁחַיֵּיהֶן מַתְאִימִים לָעֲלִילָה שֶׁל רוֹמָן" – כִּי אִם כְּהִתְכּוֹנְנוּת לִטְרוֹף אוֹתָהּ, כִּי לְעִתִּים קְרוֹבוֹת סָלְלוּ הַנְּסִיבּוֹת הַכּוֹזְבוֹת הָאֵלֶּה אֶת הַדֶּרֶךְ לְמִפְגָּשׁ גּוּפָנִי פִּרְאִי.
הֲמוֹנִית מִתְקַדֶּמֶת לְאַט, אֲנִי יָכוֹל לִרְאוֹת מֵעֵבֶר לִכְתֵפוֹ שֶׁל הַנּוֹסֵעַ שֶׁלִּפְנֵי חַיָּילִים יִשְׂרְאֵלִיִּים סוֹטְרִים לִצְעִירִים. הוֹצֵאתִי אֶת הָאַרְנָק שֶׁלִּי וּבָדַקְתִּי שֶׁלֹּא שָׁכַחְתִּי אֶת תְּעוּדַת הַזֶּהוּת.  
לִפְנֵי הַחַיָּילִים רָעַדְתִּי מִבּוּשָׁה וּמְפַחֵד כַּאֲשֶׁר דָּרְשׁוּ מִמֶּנִּי לְהָרִים אֶת הַחוּלְצָה כְּדֵי לִבְדּוֹק שֶׁאֲנִי לֹא נוֹשֵׂא חוֹמְרֵי נֶפֶץ עַל הַמּוֹתְנַיִים. סֵירַבְתִּי בְּנִימוּס. הֵם דָּרְשׁוּ שֶׁאוֹרִיד אֶת הַמִּכְנָסַיִים קְצָת מִתַּחַת לַמּוֹתְנַיִים, וּבִנְקוּדָּה הַזֹּאת כִּמְעַט נָפַלְתִּי אַרְצָה מֵרוֹב אֵימָה, וְהָיָה עָלַי לַעֲשׂוֹת מַשֶּׁהוּ.
"חַיָּיל, אֲנִי פָלַסְטִינִי שֶׁכּוֹתֵב סִיפּוּרִים קְצָרִים."
הַחַיָּיל הִבִּיט אֲרוּכּוֹת בִּפְנֵי.
"אֲבָל אֲנִי לֹא אוֹהֵב סִיפּוּרִים קְצָרִים, אֲנִי אוֹהֵב סִיפּוּרִים אֲרוּכִּים. אֵין לְךָ מַזָּל הַיּוֹם."
הָיִיתִי בְּמַצָּב מֵבִיךְ מְאוֹד, מֵאֲחוֹרֵי אֶלֶף מְכוֹנִיּוֹת שֶׁנָּהֳגֵיהֶן וְנוֹסְעֵיהֶן לוֹטְשִׁים אֶת עֵינֵיהֶם לִרְאוֹת מָה קוֹרֶה לִפְנֵיהֶם, כִּמְעַט שָׁמַעְתִּי אֶת מָה שֶׁכּוּלָּם  אוֹמְרִים: "יא חָרָאם", וְלִפְנֵי חַיָּיל שֶׁלֹּא אוֹהֵב סִיפּוּרִים קְצָרִים, בְּיָדוֹ יֵשׁ אֵלֶּה וּבְעֵינַיִים שֶׁלּוֹ רוֹאִים שֶׁהוּא מְשׁוּעֲמָם מֵרֹאשׁ וְלֹא פּוֹחֵד מִשּׁוּם דָּבָר. הַחַיָּיל דָּרַשׁ מִמֶּנִּי שׁוּב לְהוֹרִיד אֶת הַמִּכְנָסַיִים כְּדֵי לְוַודֵּא שֶׁאֲנִי אָדָם חַף מִפֶּשַׁע. בַּנְּקוּדָּה הַזֹּאת כִּמְעַט נָפַלְתִּי אַרְצָה מֵרוֹב חֲרָדָה, וְהָיָה עָלַי לַעֲשׂוֹת מַשֶּׁהוּ.
"שָׁמַע חַיָּיל, קָרָאתָ אֶת הַסֵּפֶר "נַהַג הָאוֹטוֹבּוּס שֶׁרָצָה לִהְיוֹת אֱלוֹקִים" מֵאֵת אֶדְגָר קֶרֶת?
"מָה אָמַרְתָּ? אֶתְגַּר קֶרֶת? בֶּאֱמֶת קָרָאתָ אֶת אֶתְגַּר קֶרֶת? וּוָאו, אִם כָּכָה גַּם אַתָּה אוֹהֵב אֶת אֶתְגַּר קֶרֶת, כָּמוֹנִי. זֶהוּ, קָדִימָה, לְךָ כְּבָר."
כָּכָה נִיצַּלְתִּי בִּזְכוּת אֶדְגָר קֶרֶת, הַסּוֹפֵר הַיִּשְׂרְאֵלִי הַמְּפוּרְסָם שֶׁקָּרָאתִי סִיפּוּרִים שֶׁלּוֹ בְּתַרְגּוּם לְעַרְבִית. הֶחְלַטְתִּי לְהִשְׁתַּמֵּשׁ בַּתַּכְסִיס הַזֶּה בְּכָל מַחְסוֹם צְבָאִי יִשְׂרְאֵלִי בְּתוֹר הֲגַנָּה מֵהַשִּׁפְלוּת. הֲמוֹנִית הִמְשִׁיכָה לִנְסוֹעַ לְאַט אַחֲרֵי מֵאוֹת מְכוֹנִיּוֹת אֲחֵרוֹת, וְלִפְנֵי מַחְסוֹם עִיּוּן אֶל-חראמייה הוֹצֵאתִי אֶת הַתְּעוּדָה שֶׁלִּי וְהִתְכּוֹנַנְתִּי לְעוֹד הַשְּׁפֵלָה. הַחַיָּיל הָיָה גָּבוֹהַּ מְאוֹד וּבְלוֹנְדִּינִי מְאוֹד, וְנִרְאֶה כְּבֶן שְׁלוֹשִׁים. בְּעֵינָיו הַכְּחוּלּוֹת רָאִיתִי עֶשְׂרוֹת סִיפּוּרִים שֶׁל אֶדְגָר קֶרֶת שֶׁנִּקְרְאוּ, וְשָׁמַעְתִּי אֶת קוֹלוֹת הַהִתְרַשְּׁמוּת וְהַהִתְפַּעֲלוּת שֶׁלּוֹ מִן הָעוֹלָם שֶׁל קֶרֶת.
"מָה שִׁמְךָ?
"זַיַאד."
"מָה אַתָּה עוֹבֵד?"
"מוֹרֶה."
"לְאֵיפֹה אַתָּה הוֹלֵךְ?
"לִשְׁכֶם."
"אֶת מִי בְּדִיּוּק אַתָּה רוֹצֶה לִרְאוֹת?"
"אַלְמָנָה יָפָה."
"עַל מָה תְּדַבְּרוּ?"
"עַל הַחַיִּים שֶׁלָּנוּ וְעַל סִפְרוּת וְאוּלַי עַל סֵקְס."
"מָה עוֹד?"
"נְשׂוֹחֵחַ עַל הַסִּיפּוּרִים שֶׁל הַסּוֹפֵר הַיִּשְׂרְאֵלִי אֶדְגָר קֶרֶת."
אַחֲרֵי הַמִּילִּים הָאֵלֶּה צִיפִּיתִי לִרְאוֹת בְּפָנָיו שֶׁל הַחַיָּיל הַקַּלָּה בְּמֶתַח אוֹ הִיסּוּס, אֲבָל הוּא הִמְשִׁיךְ אֶת הַחֲקִירָה הַשַּׁחְצָנִית שֶׁלּוֹ עַל הַבִּיקּוּר שֶׁלִּי בִּשְׁכֶם, וְהִתְחַלְתִּי לִקְלוֹט שֶׁהַפַּעַם אֵין בְּכוֹחוֹ שֶׁל אֶדְגָר קֶרֶת לְהַצִּיל אוֹתִי. הַחַיָּיל דָּרַשׁ מִמֶּנִּי לַחֲזוֹר אֶל הַמְּכוֹנִיּוֹת וּלְהוֹרוֹת לִנְהָגִים לְכַבּוֹת אֶת הַמְּנוֹעִים.   
הַדָּם רָתַח בְּעוֹרְקֵי. זֶה שִׂיא הַהֶפְקֵרוּת כְּלַפֵּי סוֹפֵר שֶׁמְּחַבֵּר סִיפּוּרִים קְצָרִים, הוּא מַעֲדִיף לָמוּת וְלֹא לְמַלֵּא אֶת הַפְּקוּדָּה הַזֹּאת.
"אֲנִי לֹא יָכוֹל לְמַלֵּא אֶת הַפְּקוּדָּה שֶׁלְּךָ, חַיָּיל, כִּי אֲנִי סוֹפֵר שֶׁכּוֹתֵב סִיפּוּרִים קְצָרִים, וְסוֹפְרִים שֶׁכּוֹתְבִים סִיפּוּרִים קְצָרִים לֹא מְמַלְּאִים פְּקוּדּוֹת שֶׁל חַיָּילִים."
עֶשְׂרוֹת רַגְלַיִים וְיָדַיִים שֶׁל הַחַיָּילִים נִיתְּכוּ מִן הַשָּׁמַיִים עַל פְּנֵי וְגַבִּי וּבִטְנִי, בּוֹעֲטוֹת וְסוֹטְרוֹת. מָצָאתִי אֶת עַצְמִי בִּידֵיהֶם שֶׁל נוֹסְעִים פָלַסְטִינִים שֶׁנָּשְׁאוּ אוֹתִי בָּרֶגֶל אֶל מְכוֹנִית שֶׁל אָדָם שֶׁהִתְנַדֵּב לְהַסִּיעַ אוֹתִי אֶל בֵּית הַחוֹלִים הַקָּרוֹב בְּיוֹתֵר.
לִפְנֵי הַשַּׁעַר שֶׁל בֵּית הַחוֹלִים רַמַאלְלַה הִצִּיבוּ חַיָּילֵי הַכִּיבּוּשׁ מַחְסוֹם וְעֶרְכּוֹ חִיפּוּשׂ עַל הַנִּכְנָסִים וְהַיּוֹצְאִים. הֵם כִּיוְּונוּ אֶת הָרוֹבִים אֶל רָאשֵׁי הַמְּדַמֵּם.
"לְאָן אַתָּה הוֹלֵךְ?"
"לְקַבֵּל טִיפּוּל, חַיָּיל."
"מִי הִרְבִּיץ לְךָ?"
"הַשּׂוֹנְאִים שֶׁל הַסִּיפּוּר הַקָּצָר. וְאֵלֶּה שֶׁלֹּא קָרְאוּ אֶת אֶדְגָר קֶרֶת!"
"אֶדְגָר קֶרֶת? וּוָאו, אֲנַחְנוּ אוֹהֲבִים אֶת הַסּוֹפֵר הַזֶּה, אֲבָל מֵאֵיפֹה אַתָּה מַכִּיר אוֹתוֹ?"
"זֶה סִיפּוּר אָרוֹךְ, חַיָּיל, תֵּן לִי לְהִיכָּנֵס כְּדֵי שֶׁיַּעַצְרוּ אֶת הַדִּימּוּם בְּרֹאשׁ שֶׁלִּי."
עַל יַד הַמִּיטָּה שֶׁלִּי בְּבֵית הַחוֹלִים שִׁכְבָה אִישָּׁה יָפָה עַל מִיטָּה אַחֶרֶת, וְגַם לָהּ הָיָה פֶּצַע בְּרֹאשׁ.
"מֵאֵיפֹה אַתְּ, גְּבִרְתִּי, וּמָה הַסִּיפּוּר שֶׁל הַפֶּצַע שֶׁיֵּשׁ לְךָ בְּרֹאשׁ?"
"הַחַיָּילִים שֶׁל מַחְסוֹם עָטָארָה רִיסְּקוּ לִי אֶת הָרֹאשׁ כִּי סֵירַבְתִּי שֶׁיַּעֲשׂוּ עָלַי אֶת הַחִיפּוּשׂ הַמַּשְׁפִּיל שֶׁלָּהֶם, שֶׁלֹּא רָאוּי לְאַלְמָנָה שֶׁהוֹלֶכֶת לִפְגּוֹשׁ סוֹפֵר מְפוּרְסָם שֶׁהִתְנַדֵּב לַחֲבֵר רוֹמָן סוּרֵיאָלִיסְטִי עַל יְסוֹד סִיפּוּר הַחַיִּים הָעֲשִׁירִים שֶׁלָּהּ.



https://www.shortstoryproject.com/he/story/%d7%a1%d7%95%d7%a4%d7%a8-%d7%a9%d7%9e%d7%97%d7%91%d7%a8-%d7%a1%d7%99%d7%a4%d7%95%d7%a8%d7%99%d7%9d-%d7%a7%d7%a6%d7%a8%d7%99%d7%9d-%d7%9c%d7%90-%d7%9e%d7%9e%d7%9c%d7%90-%d7%a4%d7%a7%d7%95%d7%93%d7%95/
#אַבְּסוּרְד#אִירוֹנְיָה#אַלִּימוּת#יִשְׂרְאֵלִי-פָלַסְטִינִי#כְּתִיבָה#סְפְּרוֹתְעַרְבִּית