כְּשֶׁהָאַחִים סִייְּמוּ לֶאֱסוֹף אֶת בַּקְבּוּקֵי הַבִּירָה מִמְּגוּרֵי הָעוֹבְדִים שֶׁלְּיַד הַמִּנְסָרָה, הֵם פָּנוּ אֶל הַיַּעַר שֶׁמֵּאֲחוֹרֵי בֵּיתָם וְאָכְלוּ אוּכְמָנִיּוֹת-בַּר עַד שֶׁבִּטְנֵיהֶם הִתְפַּקְּעוּ וּקְצוֹת אֶצְבְּעוֹתֵיהֶם הוּכְתְּמוּ בְּסָגוֹל.
"סַתְכֵּל." בֶּן כָּרַע עַל בֶּרֶךְ אַחַת, הַחַוּוֹה אֶקְדָּח בְּיָדוֹ וְכֵיווֹן אֶל אַנְקוֹר שֶׁיָּשַׁב עַל עָנָף. "בּוּם!" הַצִּיפּוֹר הִתְעוֹפְפָה בֵּין הָעֵצִים וּבָרְחָה. כְּשֶׁהַיְּלָדִים הָיוּ בְּיַעַר, בֶּן דִּיבֵּר הָמוֹן עַל רוֹבֵי אֲוִויר.
"אַל תַּבְהִיל אוֹתָם," אָמַר הֶנְרִי. אִמָּא שֶׁלָּהֶם הֶחֱזִיקָה בַּמִּטְבָּח שְׁלוֹשָׁה כְּלוּבֵי צִיפּוֹרִים – בְּאֶחָד פְּרוּשִׁים, בְּאֶחָד תּוּכּוֹנִים וּבְאֶחָד תּוֹכִי אַפְרִיקָאִי אָפוֹר – וְהֶנְרִי אָהַב לִנְעוֹץ אֶצְבַּע בֵּין סוֹרְגֵי הַכְּלוּבִים וּלְלַטֵּף אֶת בִּטְנֵיהֶם אוֹ לָחוּשׁ בִּדְקִירוֹת הַקְּצָרוֹת שֶׁל מַקּוֹרֵיהֶם. נִדְמֶה הָיָה לוֹ לְהֶנְרִי שֶׁהֵם מְנַסִּים לִבְרוֹחַ מִדֵּי בּוֹקֶר. עִם אוֹר רִאשׁוֹן שָׁמַע אוֹתָם מְטַפְּחִים בְּכַנְפֵיהֶם, מִצְטַוְּוחִים וְנֶחְבָּטִים בִּכְלוּבֵי הַמַּתֶּכֶת. עַד אֲרוּחַת הַצָּהֳרַיִים כְּבָר נִרְגְּעוּ וּבָעֶרֶב יֶשְׁנוֹ. בַּבּוֹקֶר שָׂרְרָה תָּמִיד בַּמִּטְבָּח הֲמוּלָּה גְּדוֹלָה שֶׁל הַצִּיפּוֹרִים וּמְכוֹנַת הַקָּפֶה וְהָאַחִים.
"זֶה לֹא אֲמִיתִּי," אָמַר בֶּן. הוּא עָמַד מוּל הֶנְרִי וְכֵיווֹן אֶת נִשְׁקוֹ אֶל הָעַיִן הַחֲבוּלָה שֶׁל הֶנְרִי. "בֵּנְג!"
הֶנְרִי נִרְתַּע וְהֵסִיט אֶת מַבָּטוֹ.
"תַּחְתּוֹנִית בַּכְיָינִית," אָמַר בֶּן. כָּךְ קָרָא אֲבִיהֶם לִגְבָרִים שֶׁזִּלְזֵל בָּהֶם. כְּשֶׁהֶנְרִי שָׁמַע אֶת הַמִּילָּה הַזֹּאת, תָּמִיד חָשַׁב עַל הַתַּחְתּוֹנִים שֶׁל אִמָּא שֶׁלּוֹ, אֵלֶּה שֶׁצִּבְעָם קָרָמֵל וְהֵם מַגִּיעִים עַד מֵעַל לַטַּבּוּר. בֶּן הָרִים שְׁנֵי מַקְלוֹת וְסִחְרֵר אוֹתָם בֵּין אֶצְבְּעוֹתָיו כְּאִילּוּ הָיוּ נוֹנְצָ'אקוֹת וְאֶת רַגְלָיו סוֹבֵב בִּבְעִיטוֹת מַעְגָּלִיּוֹת. הוּא כִּיוּוּן מַקֵּל אֶל עֵינוֹ הַנְּפוּחָה שֶׁל הֶנְרִי. "עֲדַיִין כּוֹאֵב?" זוֹ הָיְיתָה הַפַּעַם הָרִאשׁוֹנָה שֶׁבֶּן אָמַר עַל כָּךְ מַשֶּׁהוּ.
"לֹא," שִׁיקֵּר הֶנְרִי. הָאֵזוֹר סְבִיב עֵינוֹ לָבַשׁ גָּוֶון שֶׁל סָגוֹל עָמוֹק, וְהַבּוֹקֶר, כְּשֶׁהֶנְרִי הִסְתַּכֵּל בַּמַּרְאָה וּפַקַּח בְּכוֹחַ אֶת הָעַפְעַף, רָאָה שֶׁהַקַּרְנִית מְכוּסֶּה בְּקוּרִים דָּמִיִּים. בְּאוֹתוֹ יוֹם עָמַד בֶּן מֵעֶבְרָהּ הָאַחֵר שֶׁל גֶּדֶר הָרֶשֶׁת שֶׁל בֵּית הַסֵּפֶר וְצִפָּה בִּילָדִים שֶׁצָּעֲקוּ הוֹמוֹ וְרָדְפוּ אַחֲרֵי הֶנְרִי בַּשָּׂדֶה לְכִיוּוּן הָעֵצִים. הֶנְרִי חָשַׁב שֶׁיִּמְצָא בַּיַּעַר הָמוֹן מְקוֹמוֹת מַחֲבוֹא. מַשֶּׁהוּ בְּתוֹכוֹ הֶאֱמִין שֶׁבָּרֶגַע שֶׁיַּגִּיעַ לְקַו הָעֵצִים, הוּא יֵיעָלֵם אוֹ יְנַתֵּר גָּבוֹהַּ אֶל בֵּין הָעֲנָפִים יְרוֹקֵי הָעֵד כְּבֶן-כָּנָף.
"זֶה מִכָּאן," אָמַר בֶּן כְּשֶׁהַשְּׁבִיל הִתְפַּצֵּל. הֵם חִיפְּשׂוּ מְעָרָה שֶׁמָּצְאוּ אֶתְמוֹל, מֵאֲחוֹרֵי קָרַחַת הַיַּעַר וּמֵעֵבֶר לְנַחַל. לְהֶנְרִי אָסוּר הָיָה לַחֲצוֹת אֶת הַנָּחַל כִּי לֹא הָיָה שַׂחְיָין טוֹב, אֲבָל בֵּן תָּמִיד יָדַע לְשַׁכְנֵעַ אוֹתוֹ לַעֲשׂוֹת דְּבָרִים, לְמָשָׁל לִתְחוֹב שִׁישָּׁה בּוֹטְנִים לְתוֹךְ הָאַף. אֶת רוּבָּם הִצְלִיחַ הֶנְרִי לִפְלוֹט בִּנְשִׁיפָה, אֲבָל שְׁנֵי הָאַחֲרוֹנִים חִייְּבוּ אוֹתָם לָגֶשֶׁת לְמִיּוּן.
הַפַּעַם לָקְחוּ אִתָּם גַּפְרוּרִים, שֶׁאוֹתָם סָחֲבוּ מִתָּא הַכְּפָפוֹת בִּמְכוֹנִית שֶׁל אִמָּם. הַמְּעָרָה הָיְיתָה חֲשׁוּכָה כָּלִיל וּבַפַּעַם הַקּוֹדֶמֶת נִקְרְעָה חוּלְצַת הַטְּרִיקוֹ הָאֲהוּבָה שֶׁל הֶנְרִי בִּזְמַן שֶׁזָּחַל הַחוּצָה, אַחֲרֵי שֶׁבֶּן פָּלַט צְווֹחָה שֶׁטִּשְׁטְשָׁה לוֹ אֶת עוֹר הַתּוֹף. בֶּן הִתְכַּוֵּון רַק לְהִתְגָּרוֹת בּוֹ, אֲבָל בָּאֲפֵלָה הַגְּמוּרָה שֶׁשָּׂרְרָה בַּמְּעָרָה נִדְמֶה הָיָה לְהֶנְרִי שֶׁהוּא מַרְגִּישׁ פַּרְווֹה גַּסָּה שֶׁל דֹּב מִתְחַכֶּכֶת בְּלֵחָיו.
עַתָּה נִרְאֶה לְעֵינֵיהֶם הַנַּחַל שֶׁהִתְפַּתֵּל בֵּין עֵצִים נוֹטְפֵי אֵזוֹב וּבֵן רָץ קָדִימָה, בּוֹסֵס בְּמַיִם וְיָצָא מֵהֶעָבָר הָאַחֵר כְּשֶׁהוּא רָטוּב עַד לְשַׁד עַצְמוֹתָיו. הוּא פָּשַׁט אֶת חוּלְצָתוֹ וְסָחַט אוֹתָהּ וְשָׁב וְלָבַשׁ אוֹתָהּ כְּשֶׁהוּא מַחֲלִיק אֶת בַּד הַכּוּתְנָה הַמְּקוּמָּט עַל חָזֵהוּ. "אֲנַחְנוּ צְרִיכִים לַפִּיד," צָעַק מֵעֵבֶר לַמַּיִם וְהֵחֵל לְלַקֵּט עֲשָׂבִים יְבֵשִׁים וּזְרָדִים. הֶנְרִי סְרָק אֶת הַנַּחַל לְכָל אוֹרְכּוֹ וְנִיסָּה לִמְצוֹא מְקוֹם חֲצִיָּיה בָּטוּחַ. פֹּה וָשָׁם הָיוּ הַמַּיִם עֲמוּקִּים וְהִסְתַּחְרְרוּ קַלּוֹת בִּנְקוּדּוֹת שֶׁבָּהֶן יָצְרוּ הַסְּלָעִים מְעַרְבּוֹלוֹת. הֶנְרִי חָצָה אֶת הַפֶּלֶג לְאוֹרֶךְ קַו שֶׁל סְלָעִים גְּדוֹלִים וּפָסַע בִּזְהִירוּת עַל הָאֲבָנִים הַיְּרוּקּוֹת הַחֲלַקְלַקּוֹת. הוּא נִיסָּה לֹא לְדַמְיֵין שֶׁהוּא נוֹפֵל לַמַּיִם וְנִסְחָף עַד הָאוֹקְיָינוֹס. מִדַּי קַיִץ, בַּיּוֹם הָרִאשׁוֹן בָּאֲגַם, הָיָה אֲבִיהֶם מִסְתַּכֵּל בִּשְׁעוֹנוֹ וּמוֹדֵד אֶת הַזְּמַן שֶׁנִּדְרָשׁ לָבָן לִשְׂחוֹת לְאוֹרֶךְ קַו הַחוֹף. הוּא הָיָה מַשְׁוֶוה אֶת הַתּוֹצָאָה לַתּוֹצָאָה שֶׁל הַשָּׁנָה הַקּוֹדֶמֶת וְרוֹשֵׁם אֶת הַמִּסְפָּרִים בְּפִנְקַס קָטָן שֶׁהֶחֱזִיק בַּכִּיס חוּלְצָתוֹ. הֶנְרִי הָיָה עוֹמֵד עַל הַחוֹף וְצוֹפֶה. הוּא הָיָה נִשְׁעָן עַל רַגְלוֹ שֶׁל אֲבִיהֶם וּמַנִּיחַ לְגוּפוֹ לְהִתְרוֹפֵף עַד שֶׁיָּדָיו וְרַגְלָיו הִשְׁתַּלְשְׁלוּ כְּאִילּוּ הָיָה חוֹלֶה אוֹ עָיֵיף נוֹרָא. כְּשֶׁבֵּן יָצָא מִן הַמַּיִם הָיָה אֲבִיהֶם שׁוֹלֵף זְנַב עִיפָּרוֹן כְּדֵי לִרְשׁוֹם וְטוֹפֵחַ עַל שֶׁכְּמוֹ, וְהֶנְרִי הָיָה מְנַעֵר מֵעַצְמוֹ אֶת טִיפּוֹת הַמַּיִם שֶׁנָּשְׁרוּ עָלָיו.
כְּשֶׁהֶנְרִי הִגִּיעַ לִכְנִיסָה לַמְּעָרָה כְּבָר כָּרַע בֵּן עַל יָדָיו וּבִרְכָּיו, חֲצִי גּוּפוֹ בִּפְנִים וְהַלַּפִּיד הַכָּבוּי תַּחַת זְרוֹעוֹ. הֶנְרִי מִיהֵר לָבוֹא בְּעִקְבוֹתָיו וְהִתְנַגֵּשׁ בְּטָעוּת בַּאֲחוֹרָיו. "אַל תִּידָּבֵק אֵלַי, בְּסֵדֶר?" אָמַר בֶּן וְהֵחֵל לִבְעוֹט בּוֹ. אַחַת הַבְּעִיטוֹת פָּגְעָה בְּאַפּוֹ שֶׁל הֶנְרִי, עוֹרְרָה בּוֹ עִיטּוּשׁ וְשִׁילְּחָה עֲוִוית שֶׁל כְּאֵב בְּעֵינוֹ.
הַמְּחִילָה הַמּוֹבִילָה אֶל תּוֹךְ הַמְּעָרָה הָיְיתָה צָרָה, וְכַאֲשֶׁר זָחֲלוּ דַּרְכָּהּ חָסְמוּ גּוּפֵיהֶם אֶת כָּל הָאוֹר הַבָּא מִבַּחוּץ.
"יֵשׁ פֹּה דּוּבִּים?" שָׁאַל הֶנְרִי וְחָשׁ זִיפֵי רְפָאִים עַל עוֹרוֹ.
"הַחוֹר קָטָן מִדַּי, טֶמְבֵּל." קוֹלוֹ שֶׁל בֶּן הָיָה עָמוּם.
הַסֶּלַע הַלַּח חִיבֵּק אֶת הָאַחִים כַּאֲשֶׁר נֶחְלְצוּ מִן הַמַּעֲבָר וְלֹא רָאוּ דָּבָר, וְאָז פִּתְאוֹם נֶעֶלְמוּ הַקִּירוֹת הַקָּרִים. הָאֲוִויר נַעֲשֶׂה שׁוֹפֵעַ יָרָק, קָרִיר וְרָחָב. הֶנְרִי גִּישֵּׁשׁ בְּיָדוֹ בֶּחָלָל הֶחָשׁוּךְ וְלֹא חָשׁ דָּבָר. הֵם יָשְׁבוּ רֶגַע שׁוֹתְקִים בֶּחָלָל הָרֵיק, קְרוֹבִים זֶה לָזֶה, בִּרְכֵּיהֶם צְמוּדוֹת. הֶנְרִי נִיסָּה לְהַרְגִּיעַ אֶת נְשִׁימָתוֹ כְּדֵי שֶׁתִּישָּׁמַע רְגִילָה – הַמְּעָרָה הִגְבִּירָה כָּל צְלִיל קָטָן. בֶּן הִדְלִיק גַּפְרוּר וְהַלֶּהָבָה הַדַּקָּה הִבְהֲבָה וּבְקוֹשִׁי הֵאִירָה אֶת הַמַּעְגָּל הַקָּטָן בֵּין שְׁנֵיהֶם. הוּא קֵירֵב אֶת הַגַּפְרוּר אֶל הַלַּפִּיד וְהַלֶּהָבָה זֵעָה וְאָז תָּסְסָה וְכָבְתָה. הוּא הִצִּית גַּפְרוּר שֵׁנִי וְהַלַּפִּיד נִדְלַק, בָּעַר בְּעוֹז וּמִילֵּא אֶת הֶחָלָל בְּעָשָׁן שֶׁרֵיחוֹ כְּחָצִיר שָׂרוּף.
"אֲנִי לֹא מַאֲמִין." הָאוֹר הַמּוּזָר שֶׁל הָאֵשׁ עִיוּוּת אֶת פָּנָיו שֶׁל בֶּן שֶׁעָמַד וְנוֹפֵף בְּלַפִּיד סָבִיב סָבִיב. "זֶה מַדְהִים."
הַמְּעָרָה הָיְיתָה מַעְגָּל כִּמְעַט מוּשְׁלָם שֶׁל קִירוֹת סֶלַע חֲלָקִים עִם קַרְקָעִית מְאוּבֶּקֶת חֲרוּצַת גּוּמּוֹת.
"מַדְהִים," אָמַר הֶנְרִי, אֲבָל הַמּוּעָקָה שֶׁחָשׁ בְּבִטְנוֹ לֹא נֶעֶלְמָה כְּשֶׁהִבִּיט בִּצְלָלִים הַחַדִּים הַחוֹלְפִים עַל פָּנָיו שֶׁל בֶּן.
כְּמֶטֶר אוֹ שְׁנַיִים מֵהָאַחִים נָפַל מַשֶּׁהוּ מִן הַתִּקְרָה וְנָחַת לְרַגְלֵיהֶם. הֵם הִתְקָרְבוּ וְהִבִּיטוּ מִלְּמַעְלָה אֶל הַגּוּשׁ הַכֵּהֶה, וְאָז הֵרִימוּ אֶת עֵינֵיהֶם וְגִילּוּ מֵעֲלֵיהֶם מַרְבָד שָׁחוֹר רוֹטֵט. עוֹד לִפְנֵי שֶׁמּוֹחוֹ שֶׁל הֶנְרִי הִסְפִּיק לִקְלוֹט מָה רוֹאוֹת עֵינָיו, הִפִּיל בֶּן אֶת הַלַּפִּיד וְזִינֵּק הַחוּצָה מִן הַמְּעָרָה. בָּעֲלָטָה הַגְּמוּרָה שֶׁשָּׂרְרָה עַתָּה הָלַם הַמַּרְאֶה בְּהֶנְרִי כְּמוֹ בֶּרֶךְ הַנִּשְׁלַחַת אֶל בֶּטֶן – תִּקְרַת הַמְּעָרָה רָחֲשָׁה עַכְבִישִׁים שְׁחוֹרִים גְּדוֹלִים. הֶנְרִי פָּנָה לָרוּץ הַחוּצָה אַךְ לֹא רָאָה לְפָנָיו שׁוּם אוֹר. לְרֶגַע תָּהָה אִם מַשֶּׁהוּ גָּרַם לוֹ לְהִסְתּוֹבֵב קוֹדֶם וְעַכְשָׁיו הוּא רַק מַעֲמִיק אֶל תּוֹךְ הַמְּעָרָה פְּנִימָה. זְרוֹעוֹתָיו רָעֲדוּ כְּשֶׁגִּישֵּׁשׁ בָּאֲפֵלָה וְנִיסָּה לְהָבִין אֵיפֹה הוּא נִמְצָא. הוּא נָגַע בְּמַשֶּׁהוּ רַךְ, שָׁלַח אֶת יָדוֹ וְחָשׁ אֶת הָאָרִיג הַנּוּקְשֶׁה שֶׁל זָ'קֵט הַגִּ'ינְס שֶׁל בֶּן, נָגַע בִּכְתֵפָיו הַגַּרְמִיּוּת. הֶנְרִי דָּחַק בְּגַבּוֹ שֶׁל אָחִיו אֲבָל בֶּן הִתְנַגֵּד בְּעַקְשָׁנוּת וְחָסַם אֶת הַיְּצִיאָה בְּגוּפוֹ. גְּרוֹנוֹ שֶׁל הֶנְרִי נִשְׁנַק וַאֲנָקָה חֲנוּקָה בָּקְעָה מִתּוֹכוֹ – קוֹל חָיִיתִי. "בְּנֵי, תֵּן לִי לָצֵאת." הֶנְרִי רָעַד עַתָּה בְּכָל גּוּפוֹ וּדְמָעוֹת זָלְגוּ עַל לְחַיָּיו. "בְּבַקָּשָׁה." צַעֲקוֹתָיו הָפְכוּ לַצְּווֹחוֹת נוֹאָשׁוֹת וְהִדְהֲדוּ בְּכָל רַחֲבֵי הַמְּעָרָה עַד שֶׁנִּדְמֶה הָיָה שֶׁכְּלָל אֵינָן שֶׁלּוֹ. הוּא נֶחְבַּט בַּקִּירוֹת כְּאַחַת הַצִּיפּוֹרִים הַכְּלוּאוֹת בַּכְּלוּבִים עִם עֲלוּת הַיּוֹם. וְאָז, פִּתְאוֹם, הַכּוֹל נִפְתַּח – אוֹר זֶרֶם סְבִיב גּוּפוֹ שֶׁל הֶנְרִי וְהוּא הֵגִיחַ מַפְתֵּחַ הַמְּחִילָה, שָׂרוּעַ בֶּעָפָר וּזְרוֹעוֹתָיו מִתְנַפְנְפוֹת מֵעַל גּוּפוֹ.
"תּוֹרִיד אוֹתָם מִמֶּנִּי," צוֹוֵחַ הֶנְרִי. "תּוֹרִיד אוֹתָם."
"אֵין שָׁם כְּלוּם," אָמַר בֶּן, גֵּווֹ כָּפוּף וְעֵינָיו דּוֹמְעוֹת מֵרוֹב צְחוֹק. הוּא מָחָה אֶת הַדְּמָעוֹת שֶׁצִּייְּרוּ פַּסִּים עַל לְחַיָּיו, וְיָדָיו הַמְּלוּכְלָכוֹת הוֹתִירוּ עַל פָּנָיו רְצוּעוֹת שֶׁל צִבְעֵי מִלְחָמָה. הֶנְרִי יָדַע שֶׁשּׁוּם דָּבָר לֹא קָרָה וּבְכָל זֹאת לֹא הִצְלִיחַ לְהַפְסִיק לִצְעוֹק וְעֵינָיו הָיוּ פְּרוּעוֹת וּפְעוּרוֹת אֶל הַיַּעַר הַסּוֹבֵב אוֹתָם. בֵּן לְפַת אֶת כְּתֵפָיו וְטִלְטֵל אוֹתָן. "דַּי, סָתוּם כְּבָר." אֲבָל הֶנְרִי לֹא חָדַל. "סָתוּם כְּבָר, סָתוּם כְּבָר, תַּחְתּוֹנִית בַּכְיָינִית שֶׁכָּמוֹךְ," אָמַר בֶּן וְהָדַף אֶת הֶנְרִי אַרְצָה.
הֶנְרִי הִתְיַישֵּׁב בֶּעָפָר וְטַעַם שֶׁל דָּם עַל לְשׁוֹנוֹ. "אַתָּה אָמוּר לִשְׁמוֹר עָלַי," אָמַר וְנִיסָּה לִכְבּוֹשׁ אֶת יִפְחוֹתָיו.
"אַתָּה צָרִיךְ לִלְמוֹד לִשְׁמוֹר עַל עַצְמְךָ," אָמַר בֶּן. "אַחֶרֶת אֲנָשִׁים תָּמִיד יַגִּידוּ עָלֶיךָ דְּבָרִים."
הֶנְרִי הִשְׁתַּתֵּק וּבֵן הִשְׁאִיר אוֹתוֹ יוֹשֵׁב עַל הָאֲדָמָה וְהָלַךְ הַבַּיְתָה לְבַדּוֹ.
בִּזְמַן אֲרוּחַת הָעֶרֶב הִתְנוֹעֵעַ בֶּן בָּאִי-שֶׁקֶט בְּכִיסְּאוֹ וְכִמְעַט הִפִּיל אוֹתוֹ פַּעֲמַיִים, עַד שֶׁאֲבִיהֶם שָׁאַל אִם הוּא צָרִיךְ לָלֶכֶת לַשֵּׁירוּתִים וְאִמָּם הֵטִיחָה אֶת הַמַּזְלֵג בַּשּׁוּלְחָן וְגָרְמָה לַאֲחֵיהֶם הַתִּינוֹק אֵלַי לִצְחוֹק. וְאָז פָּלַט בֵּן אֶת הַסּוֹד וְסִיפֵּר עַל הַמְּעָרָה שֶׁגִּילּוּ, כָּל הַפְּרָטִים – הַמְּחִילָה הַסְּמוּיָה שֶׁמָּצָא, הַלַּפִּיד שֶׁהֵכִין, הָעַכְבִישִׁים הָעֲנָקִיִּים שֶׁשָּׂרַף. הוּא דִּילֵּג עַל הַחֵלֶק שֶׁבּוֹ הֶנְרִי בָּכָה. לְמַעַן הָאֱמֶת הוּא סִיפֵּר אֶת הַסִּיפּוּר כְּאִילּוּ הֶנְרִי לֹא הָיָה שָׁם כְּלָל, וְהֶנְרִי הָיָה צָרִיךְ לִצְעוֹק כְּדֵי לִגְבּוֹר עַל קוֹלוֹת הָאֲחֵרִים: "גַּם אֲנִי הָיִיתִי שָׁם, שֶׁתֵּדְעוּ לָכֶם." הֶנְרִי חָטַף פְלִיק מִפְּנֵי שֶׁחָצָה אֶת הַנַּחַל וְגַם בֶּן חָטַף פְלִיק מִפְּנֵי שֶׁנָּתַן לוֹ לַחֲצוֹת. לְמָחֳרָת בִּיקֵּשׁ אֲבִיהֶם מִבֶּן לְהַרְאוֹת לוֹ אֵיפֹה נִמְצֵאת מְעָרַת הָעַכְבִישִׁים, אֲבָל הֶנְרִי נִדְרָשׁ לְחַכּוֹת בְּבֵית, כְּעוֹנֶשׁ. כָּל אַחַר הַצָּהֳרַיִים יָשַׁב לְיַד הַחַלּוֹן וְהִבִּיט בְּשׁוּלֵי הַיַּעַר הַהוֹפְכִים לִצְלָלִים.
הֵם הֵבִיאוּ הַבַּיְתָה בַּצִּנְצֶנֶת חֲמוּצִים אֶת אֶחָד הָעַכְבִישִׁים הַמֵּתִים. אֲבִיהֶם אָמַר שֶׁאַף פַּעַם לֹא רָאָה דָּבָר כָּזֶה וְהָאַחִים רַבּוֹ עַל הַצִּנְצֶנֶת כָּל הָעֶרֶב. הֵם הָפְכוּ אוֹתָהּ וְהָפְכוּ אוֹתָהּ וְהִצְמִידוּ אֶת חוֹטְמֵיהֶם לַזְּכוּכִית וּבָחֲנוּ אֶת הַזִּיפִים עַל רַגְלָיו הַמְּעוּקָּמוֹת שֶׁל הָעַכָּבִישׁ, אֶת הַכִּיסּוּי הָעוֹרִי שֶׁל גּוּפוֹ, אֶת עֵינָיו הַזְּאֵבִיּוֹת.
"זֶה שֶׁלִּי," אָמַר בֶּן. "אֲנִי מָצָאתִי אֶת הַדּוּגְמָה הַזֹּאתִי."
"אֲבָל זֶה לֹא שַׁיָּיךְ לָךְ," אָמַר הֶנְרִי.
"אָז לְמִי כֵּן?"
"לֶאֱלוֹהִים."
אִמָּם לֹא הִרְשְׁתָה לָהֶם לְהַחֲזִיק אֶת הַצִּנְצֶנֶת עַל הַשּׁוּלְחָן בִּזְמַן אֲרוּחַת הָעֶרֶב. "אֵיזֶה דָּבָר דּוֹחֶה," אָמְרָה.
אַחֲרֵי הָאֲרוּחָה הוֹצִיא בֵּן אֶת הַזְּכוּכִית הַמַּגְדֶּלֶת וְהֵבִיא אֶנְצִיקְלוֹפֶּדְיָה מֵהַסִּדְרָה שֶׁקִּיבְּלוּ מֵאֲבִיהֶם. הוּא שִׂרְטֵט אֶת הָעַכָּבִישׁ וְכָתַב בְּלָטִינִית אֶת חֲלָקָיו – cephalothorax, pedipalps, chelicerae. בְּרֹאשׁ הַדַּף כָּתַב ARACHNID בְּאוֹתִיּוֹת גְּדוֹלוֹת וּבוֹלְטוֹת. בֶּן הִסְתִּיר אֶת הַצִּיּוּר בִּזְרוֹעַ מְגוֹנֶנֶת כָּךְ שֶׁהֶנְרִי נֶאֱלַץ לְשַׁרְבֵּב אֶת צַוּוֹארוֹ כְּדֵי לִרְאוֹת מַשֶּׁהוּ. אֵלִי הִתְרוֹמֵם וְנִתְלָה עַל כִּיסְאוֹ שֶׁל הֶנְרִי, רַגְלָיו הַשְּׁמַנְמַנּוֹת מִתְנַדְנְדוֹת בְּקֶצֶב בְּעוֹד הוּא מוֹצֵץ אֶת בִּרְכּוֹ. הֶנְרִי חָטַף אֶת צִנְצֶנֶת הָעַכָּבִישׁ וְהִצְמִיד אוֹתָהּ אֶל פָּנָיו שֶׁל אֵלַי, מְעַוֶּוה אֶת פִּיו וְנוֹהֵם אֵלָיו. "אֲנִי צָרִיךְ לִרְאוֹת אוֹתוֹ," אָמַר בֶּן, חָטַף אֶת הַצִּנְצֶנֶת בַּחֲזָרָה וְהִנִּיחַ אוֹתָהּ בִּזְהִירוּת מוּל צִיּוּרוֹ. הֶנְרִי הִסְתַּכֵּל רֶגַע בְּאֵלִי וְאָז הִתְכּוֹפֵף וְצָבַט אֶת קֶפֶל הָעוֹר הָרַךְ שֶׁמֵּאֲחוֹרֵי בָּרְכוּ. כְּשֶׁהַתִּינוֹק צָעַק וְנָפַל אַרְצָה, הוֹצִיאָה אִמָּם אֶת רֹאשָׁהּ מִן הַמִּטְבָּח. "מָה קָרָה?"
"לֹא יוֹדֵעַ," אָמַר הֶנְרִי וְלִיטֵּף אֶת הַשֵּׂיעָר הַדַּק עַל רֹאשׁוֹ שֶׁל אֵלַי. "הַכּוֹל בְּסֵדֶר, תִּינוֹקִי, הַכּוֹל בְּסֵדֶר."
מְאוּחָר יוֹתֵר בְּעֶרֶב נַעַל הֶנְרִי אֶת דֶּלֶת הָאַמְבַּטְיָה וּפָשַׁט אֶת בְּגָדָיו. הוּא צִחְצַח אֶת שִׁינָּיו בְּמֶרֶץ מוּל הַמַּרְאֶה עַד שֶׁקֶּצֶף דֶּשֶׁן זָלַג מִפִּיו אֶל מִשְׁטַח הַשַּׁיִשׁ. עִם הַפָּנָס בָּעַיִן הוּא נִרְאֶה כְּמוֹ דָּבָר דּוֹחֶה. הוּא נָהַם כְּכֶלֶב מוּכֶּה כַּלֶּבֶת וְאָז יָרָק אֶת מִשְׁחַת הַשִּׁינַּיִים לְכִיּוֹר. הוּא הֶעֱבִיר אֶת יָדָיו עַל זְרוֹעוֹתָיו וְעַל רַגְלָיו הַצְּנוּמוֹת וְעַל הַצְּלָעוֹת הַמִּזְדַּקְּרוֹת מַחֲזֵהוּ וְלָחַשׁ cephalothorax, pedipalps, chelicerae.
מִישֶׁהוּ הָלַם עַל דֶּלֶת הָאַמְבַּטְיָה. "צֵא כְּבָר," צָעַק בֶּן.
אַחֲרֵי שֶׁבֶּן הִשְׁלִים אֶת צִיּוּרוֹ וְהָאַחִים הָיוּ לְבוּשִׁים בְּפִיגָ'מוֹת, הֵם הִסְתַּכְּלוּ בַּאֲבִיהֶם שֶׁאָרַז אֶת צִנְצֶנֶת הָעַכָּבִישׁ בְּתוֹךְ קַרְטוֹן וְלִיפֵּף אוֹתוֹ בִּנְיַיר דֶּבֶק. מָחָר עַל הַבּוֹקֶר הוּא יִשְׁלַח אוֹתוֹ לִבְדִיקָה בְּמַעְבָּדָה בְּוִויקְטוֹרְיָה. אֶת צִיּוּרוֹ שֶׁל בֶּן הַצָּמִיד לַמְּקָרֵר.
מְאוּחָר יוֹתֵר בְּאוֹתוֹ עֶרֶב בָּכָה אֵלַי וְיָשֵׁן בְּמִיטַּת הוֹרָיו, וּלְהֶנְרִי הָיוּ סִיּוּטִים אֲבָל הוּא לֹא סִיפֵּר לְאַף אֶחָד.
הַמַּחֲשָׁבָה הָרִאשׁוֹנָה שֶׁעָלְתָה בְּרֹאשׁוֹ שֶׁל הֶנְרִי כְּשֶׁהִתְעוֹרֵר לְמָחֳרָת בַּבּוֹקֶר הָיְיתָה: הַיּוֹם יוֹם הַהוּלֶּדֶת שֶׁל בֶּן. הוּא הָדַף מֵעָלָיו אֶת הַסָּדִין אֲבָל הִמְשִׁיךְ לִשְׁכַּב בַּמִּיטָּה וּבָחַן אֶת הַדּוּגְמָאוֹת שֶׁהִטִּיל וִילוֹן הַגְּלִילָה עַל הַתִּקְרָה. הַצּוּרוֹת הִשְׁתַּנּוּ וְהָפְכוּ מִמְּשׁוּלָּשִׁים שְׁמָנִים לִמְעוּיָּנִים צְנוּמִים וְלִרְמָחִים אֲרוּכִּים וְאָז נֶעֶלְמוּ. הֶנְרִי הֶחְלִיט שֶׁהַיּוֹם הוּא יֶשְׁנָהּ אֶת עַצְמוֹ. הוּא כְּבָר נִיסָּה זֹאת בֶּעָבָר, אַךְ לְלֹא הַצְלָחָה. תָּמִיד כְּשֶׁשָּׁב לְמִיטָּתוֹ בָּעֶרֶב יָדַע שֶׁנִּשְׁאַר בְּדִיּוּק כְּפִי שֶׁהָיָה. אֲבָל הַבּוֹקֶר הָיָה נָחוּשׁ לֹא לִהְיוֹת כְּמוֹ הֶנְרִי הַקּוֹדֵם. הוּא סֵירֵק אֶת שַׁעֲרוֹ לְאָחוֹר, בִּמְקוֹם בִּשְׁבִיל בָּאֶמְצַע, וְהִתְאַמֵּן בְּדִיבּוּר בַּמִּבְטָא הַבְּרִיטִי שֶׁשָּׁמַע פַּעַם בָּרַדְיוֹ.
מְסִיבַּת יוֹם הַהוּלֶּדֶת נֶעֶרְכָה בָּאֲגַם וְהַשֶּׁמֶשׁ זָרְחָה, אֲבָל רוּחַ קְרִירָה דִּילְּגָה עַל פְּנֵי הַמַּיִם וְהֵקִימָה גַּלִּים שֶׁהִצְלִיפוּ בְּחוֹף. בַּשָּׁמַיִם שִׁייְּטוּ עֲנָנִים שְׁמָנִים שֶׁכְּמוֹ נִלְקְחוּ מִתּוֹךְ סִפְרֵי יְלָדִים וּצְלָלִים שְׁחוֹרִים נִשְׂרְכוּ בְּעִקְבוֹתֵיהֶם עַל פְּנֵי הָאֲגַם. הֶנְרִי עֵזֶר לְאִמּוֹ לִקְשׁוֹר בָּלוֹנִים כְּחוּלִּים לַשּׁוּלְחָנוֹת הַפִּיקְנִיק וְהַבָּלוֹנִים פִּרְפְּרוּ בָּרוּחַ וְהִתְחָרוּ עַל תְּשׂוּמַת הַלֵּב. בֶּן וַחֲבֵרָיו הִתְאַסְּפוּ לֶאֱכוֹל נַקְנִיקִיּוֹת וְלִפְתּוֹחַ מַתָּנוֹת. אָבִיו שֶׁל הֶנְרִי הוֹצִיא אֶת הַמַּתָּנָה הָאַחֲרוֹנָה מִתַּחַת לַשּׁוּלְחָן הַפִּיקְנִיק, וּבְתוֹךְ הַהִשְׁתּוֹלְלוּת הַכְּלָלִית עָזַר הֶנְרִי לָבָן לִקְרוֹעַ אֶת הָאֲרִיזָה. בֶּן הֵנִיף גָּבוֹהַּ מֵעַל לְרֹאשׁוֹ אֶת רוֹבֵה הָאֲוִויר הֶחָדָשׁ – דֶּיְיזִי רֵד רַייְדֶּר עִם טְעִינַת רוֹבֶה צַיִד וְקַת מֵעֵץ מָלֵא – וְהַכּוֹל הֵרִיעוּ, אֲפִילּוּ הֶנְרִי, כִּי הַיּוֹם הוּא הָיָה אַחֵר. אַחֲרֵי הַמַּתָּנוֹת נִכְנְסוּ כָּל הַיְּלָדִים לַאֲגַם. הֶנְרִי עָמַד רֶגַע קַל עַל הַחוֹף לְצַד אָבִיו וְאָז רָץ בִּמְלוֹא הַמְּהִירוּת אֶל תּוֹךְ הַמַּיִם.
"תִּיזָּהֵר, הֶנְרִי. תִּיכָּנֵס רַק עַד גּוֹבַהּ הָרֹאשׁ," קָרְאָה אֵלָיו אִמּוֹ.
"תִּיזָּהֵר, הֶנְרִי," לִגְלֵג אֶחָד הַיְּלָדִים.
הֶנְרִי זִינֵּק אֶל תּוֹךְ הַמַּיִם בִּקְפִיצַת בֶּטֶן וְהַקּוֹר צִמְרֵר אֶת עוֹרוֹ וְקֶטַע אֶת נְשִׁימָתוֹ. הוּא חָבַט בִּזְרוֹעוֹתָיו וּבָטַשׁ בְּרַגְלָיו וְחִיכֵּךְ אֶת כַּפּוֹת רַגְלָיו בָּאֲבָנִים שֶׁבְּמַיִם הָרְדוּדִים וְהִתְנַשֵּׁם כְּשֶׁגַּלִּים הוּטְחוּ בְּפָנָיו. הוּא רָצָה לַחֲזוֹר אֶל הַבִּיטָּחוֹן שֶׁבַּחוֹף, אַךְ כַּעֲבוֹר רֶגַע רָאָה שֶׁרַגְלָיו עֲדַיִין מְסוּגָּלוֹת לָגַעַת בְּקַרְקָעִית הָאֲגַם וְשֶׁהוּא יָכוֹל לְהִתְקַדֵּם בְּקַלּוּת וְרַק לְהַעֲמִיד פָּנִים שֶׁהוּא שׂוֹחֶה כְּמוֹ שְׁאָר הַיְּלָדִים. אִם יְגַלֶּה שֶׁהִתְרַחֵק יוֹתֵר מִדַּי וִיאַבֵּד אֶת תְּחוּשַׁת הַחוֹל בֵּין בְּהוֹנוֹתָיו, פָּשׁוּט יְשַׁכְשֵׁךְ וְיִסְתּוֹבֵב וְיַחֲזוֹר. מַגַּע הַמַּיִם לֹא הָיָה עוֹד צוֹנֵן אֶלָּא נָעִים וְהֶנְרִי הֵחֵל לָחוּשׁ שַׁלְווֹה תַּחַת הָעֲנָנִים הַטְּהוֹרִים וְהָאַוְורִירִיִּים הַנִּסְחָפִים בַּשָּׁמַיִם. צְעָקוֹת וּצְחוֹקִים נִיתְּרוּ עַל פְּנֵי הַמַּיִם וְהוּא צָף וְהִתְקַדֵּם. "הָלוֹ," אָמַר בְּמִבְטָאוֹ הַבְּרִיטִי הָעַלִּיז לְכָל יֶלֶד שֶׁנִּקְרֶה בְּדַרְכּוֹ. "הָלוֹ, הָלוֹ." הַמַּיִם הָיוּ צְלוּלִים, בְּהוֹנוֹתָיו הַבְּהִירוּת כִּשְׁכְּשׁוּ כִּיצוּרִים חַיִּים בֵּין הָאֲבָנִים הַנּוֹצְצוֹת שֶׁעַל קַרְקָעִית הָאֲגַם. הַיְּלָדִים הִתִּיזוּ מַיִם זֶה עַל זֶה וּבָאֲוִויר הִתְעוֹפְפוּ טִיפּוֹת זְעִירוֹת שֶׁפָּגְעוּ בְּפָנָיו הַמְּחַיְּיכוֹת שֶׁל הֶנְרִי. הוּא הִתְרַחֵק עַד שֶׁהִגִּיעַ לְרָצִיף, שָׁם זִינְּקוּ בֵּן וְכַמָּה חֲבֵרִים בִּקְפִיצוֹת פְּצָצָה אֶל תּוֹךְ הַמַּיִם וְהוּא צָף מִתַּחַת, חֲסַר מִשְׁקָל בֵּין הַתּוֹמְכוֹת הַמְּכוּסּוֹת קוֹרִים. מִבַּעַד לַקְּרָשִׁים צָפָה בְּרַגְלֵיהֶם הַיְּחֵפוֹת שֶׁל הַנְּעָרִים מִתְרוֹצְצוֹת עַל הָרָצִיף וּמִפַּעַם לְפַעַם נָעַץ אֶת אֶצְבָּעוֹ בֵּין הַקְּרָשִׁים וְדִגְדֵּג אֶת כַּפּוֹת רַגְלֵיהֶם. "תַּפְסִיק עִם זֶה, הֶנְרִי," צָעַק בֶּן אֵי-שָׁם מִלְּמַעְלָה. רֹאשׁוֹ הוֹפִיעַ, מִשְׁתַּלְשֵׁל מִקְּצֵה הָרָצִיף, "אֲנִי רוֹאֶה אוֹתְךָ."
הֶנְרִי הֵחֵל לְדַשְׁדֵּשׁ בַּחֲזָרָה אֶל עֵבֶר הַמַּיִם הַפְּתוּחִים וְאָז קָפַץ מִישֶׁהוּ מֵהָרָצִיף וְנָחַת עָלָיו וְהוּא שָׁקַע מִתַּחַת לִפְנֵי הַשֶּׁטַח. הוּא בָּלַע כַּמּוּת גְּדוֹלָה שֶׁל מַיִם וְהַבֶּהָלָה זִינְּקָה בְּגוּפוֹ כְּשֶׁנִּיסָּה לָשׁוּב וְלַעֲלוֹת אֶל פְּנֵי הַמַּיִם. כַּף רֶגֶל פָּגְעָה בּוֹ בְּצַד הָרֹאשׁ. הוּא שָׁלַח יָד לְהֵיאָחֵז בְּמַשֶּׁהוּ וְהִרְגִּישׁ גּוּף לְפָנָיו. אֶצְבְּעוֹתָיו לָפְתוּ אֶת הַבַּד הָרוֹפֵף שֶׁל בֶּגֶד הַיָּם שֶׁהִתְבַּדֵּר סְבִיב רַגְלָיו הַדַּקּוֹת שֶׁל מִישֶׁהוּ. הֶנְרִי נֶאֱחַז בַּבֶּגֶד כְּדֵי לַעֲלוֹת מִתּוֹךְ הַמַּיִם, אֲבָל הַמִּכְנָסַיִים צָנְחוּ וְהוּא לָפַת אֵפוֹא אֶת אַחַת הַזְּרוֹעוֹת שֶׁהָדְפוּ אוֹתוֹ וְהִצְלִיחַ לַעֲלוֹת לְמַעְלָה, מִתְנַשֵּׁם וּמְשַׁפְשֵׁף אֶת עֵינָיו כְּדֵי לְסַלֵּק אֶת הַמַּיִם.
"אַתָּה מָשַׁכְתָּ לִי אֶת הַמִּכְנָסַיִים," צָעַק הַיֶּלֶד וְהָדַף אֶת הֶנְרִי בַּחֲזָרָה מִתַּחַת לַמַּיִם.
כְּשֶׁהֶנְרִי שָׁב וְעָלָה, כָּל הַיְּלָדִים צָעֲקוּ וּכְבָר הֵחֵלּוּ לְהִתְרַחֵק מִמֶּנּוּ בִּשְׂחִיָּיה הַרְחֵק אֶל תּוֹךְ הָאֲגַם אוֹ טִיפְּסוּ וְעָלוּ אֶל הָרָצִיף. הַיֶּלֶד הִבִּיט בְּהֶנְרִי בְּתַרְעוֹמֶת כְּשֶׁעָלָה בְּסוּלַּם וְהֶחֱזִיק אֶת אֲחוֹרֵי מִכְנָסָיו כְּאִילּוּ הֶנְרִי עָלוּל לְנַסּוֹת לִמְשׁוֹךְ אוֹתָם מִמֶּנּוּ שׁוּב. הֶנְרִי שָׁקַע עַד שֶׁרַק אַפּוֹ נוֹתַר מֵעַל פְּנֵי הַשֶּׁטַח. "סְלִיחָה," אָמַר, אֲבָל הַמִּילָּה נִלְכְּדָה מִתַּחַת לַמַּיִם. הוּא שָׁמַע אֶת הַהֲבָרוֹת הוֹלְכוֹת לְאִיבּוּד בַּבּוּעוֹת. אָבִיו הִגִּיעַ אֵלָיו בִּתְנוּעַת גְּלִישָׁה וְחַפָּן וְעָמַס אוֹתוֹ עַל כְּתֵפוֹ, כְּפִי שֶׁעָשָׂה כְּשֶׁהֶנְרִי הָיָה קָטָן, וְלָקַח אוֹתוֹ עַד שׁוּלְחָנוֹת הַפִּיקְנִיק. כְּשֶׁהָלְכוּ עַל הַחוֹל שָׁמַע הֶנְרִי מִישֶׁהוּ אוֹמֵר תַּחְתּוֹנִית. תְּחִילָּה חָשַׁב שֶׁהַמִּילָּה בָּאָה מֵאָבִיו, אֲבָל אָז הַבֵּין שֶׁדִּמְיוֹנוֹ מְתַעְתֵּעַ בּוֹ. כְּשֶׁחָזַר וְהִתְיַישֵּׁב לְיַד הַשּׁוּלְחָן עָמְדוּ שׁוּב כָּל הַיְּלָדִים בְּשׁוּרָה בִּקְצֵה הָרָצִיף וְשִׂיחֲקוּ בְּתוֹרוֹת בִּקְפִיצוֹת פְּצָצָה.
בַּמִּטְבָּח הִתְלַכְסֵן אוֹר הַיָּרֵחַ מִבַּעַד לַחַלּוֹן וְהִתִּיז אוֹר מִמִּשְׁטְחֵי הַשַּׁיִשׁ. הֶנְרִי יָשַׁב בְּרַגְלַיִים מְשׂוּכָּלוֹת עַל הַשּׁוּלְחָן וְשָׁתָה כּוֹס מַיִם, לַמִּקְרֶה שֶׁהָעַכָּבִישׁ יָקוּם לִתְחִיָּיה וְיִימָּלֵט מֵהַצִּנְצֶנֶת, אֲבָל אָז נִזְכַּר שֶׁהָעַכָּבִישׁ כְּבָר בְּוִויקְטוֹרְיָה. עַל הַמְּקָרֵר לַהַט הַדַּף הַלָּבָן סְבִיב קַוֵּוי צִיּוּרוֹ שֶׁל בֶּן. הֶנְרִי הִבִּיט בִּתְמוּנַת הָעַכָּבִישׁ עַד שֶׁעֵינָיו הֵחֵלּוּ לְקַרְטֵעַ וְרַגְלָיו הֵחֵלּוּ לְהִתְנוֹעֵעַ.
קוֹדֶם לָכֵן בְּאוֹתוֹ עֶרֶב צִחְצְחוּ הֶנְרִי וּבֶן שִׁינַּיִים יַחַד לְיַד הַכִּיּוֹר, וְאָז יָרָק בֶּן וּפָנָה אֶל הֶנְרִי וְאָמַר: "כָּל הַחֲבֵרִים שֶׁלִּי חוֹשְׁבִים שֶׁאַתָּה מוּזָר." הֶנְרִי מָשַׁךְ בִּכְתֵפָיו וְאָז, בַּפֶּה שֶׁעֲדַיִין הִקְצִיף מִמְּשַׁחֵת שִׁינַּיִים, נָשַׁךְ אֶת בֶּן בִּכְתֵפוֹ.
אֵלִי בָּכָה שׁוּב בְּאוֹתוֹ לַיְלָה וְלֹא הִנִּיחַ לְהֶנְרִי לִישׁוֹן. הֶנְרִי רָצָה לִהְיוֹת בַּמִּיטָּה עִם הוֹרָיו אֲבָל לֹא יָכוֹל לְבַקֵּשׁ כִּי אֲבִיהֶם כַּעַס שֶׁנָּשַׁךְ אֶת בֶּן. הוּא נִשְׁאַר אֵפוֹא עַל הַמִּיטָּה הָעֶלְיוֹנָה, הִסְתַּכֵּל בְּבֵן הַיָּשָׁן וְחָשַׁב עַל הַמְּעָרָה. הוּא חָשַׁב שֶׁזֶּה יָכוֹל לִהְיוֹת מְקוֹם מַחֲבוֹא טוֹב, וְאִם יִסָּגְרוּ אוֹתוֹ טוֹב, שׁוּם דָּבָר לֹא יוּכַל לַחְדּוֹר פְּנִימָה.
לְמָחֳרָת הָיָה יוֹם רִאשׁוֹן וְהֶנְרִי וּבֵן יָרְדוּ אֶל מְגוּרֵי הַפּוֹעֲלִים. מִדַּי יוֹם רִאשׁוֹן וְיוֹם חֲמִישִׁי הֵם אָסְפוּ בַּקְבּוּקִים בַּמִּנְסָרָה וְאִחְסְנוּ אוֹתָם בְּאַרְגָּזִים מִתַּחַת לִצְרִיפִים. מִדֵּי שְׁבוּעַיִים הֶעֱמִיסוּ אֶת הַבַּקְבּוּקִים הָרֵיקִים עַל סִיפּוּן הָאצָ'אק שֶׁהִגִּיעָה לְתַאֲסִיס וְהֵבִיאָה מִצְרָכִים וְאַסְפָּקָה נוֹסֶפֶת. הֵם קִיבְּלוּ תָּמִיד הַמְּחָאָה שֶׁנִּרְשְׁמָה עַל שָׁם אֲבִיהֶם וְהוּא הָיָה פּוֹדֶה אוֹתָהּ וּמְחַלֵּק אֶת הַכֶּסֶף בֵּינֵיהֶם. בְּשָׁבוּעַ מוּצְלָח הִרְוִויחַ כָּל אֶחָד מֵהֶם אַרְבָּעָה דּוֹלָרִים. בְּדֶרֶךְ כְּלָל נִדְרָשׁ לָהֶם אַחֵר צָהֳרַיִים שָׁלֵם, כִּי הֵם אָהֲבוּ לְהָצִיץ מֵהַחַלּוֹנוֹת אֶל הַמִּטְבְּחוֹנִים וְהַמִּיטּוֹת עִם שְׂמִיכוֹתֵיהֶן הַסְּתוּרוֹת. אִם הִתְמַזֵּל מַזָּלָם רָאוּ בְּגָדִים מְלוּכְלָכִים עַל הָרִצְפָּה אוֹ אוֹכֶל שֶׁנּוֹתַר עַל הַשּׁוּלְחָנוֹת – קְלִיפּוֹת בֵּיצָה אוֹ קְרוּמֵי לֶחֶם דְּבִיקִים מְרִיבָה וַאֲכוּלִים לְמֶחֱצָה – שֶׁרִימְזוֹ אֵיזֶה מִין אָדָם עָשׂוּי לִחְיוֹת שָׁם. כְּשֶׁהָיָה לָהֶם זְמַן חִיפְּשׂוּ דְּבָרִים מְעַנְיְינִים בְּפַחֵי הָאַשְׁפָּה, אֲבָל הַיּוֹם הִתְקַדֵּם בֶּן בִּמְהִירוּת וְאַרְגַּז הַבַּקְבּוּקִים שִׁקְשֵׁק כְּשֶׁרָץ מִמִּרְפֶּסֶת לַמִּרְפֶּסֶת.
"מָה אַתָּה מְמַהֵר?" שָׁאַל הֶנְרִי.
"יֵשׁ לִי אִימּוּן בִּקְלִיעָה."
"עִם מִי?"
"צִיפּוֹרִים."
בַּצְּרִיף הַבָּא הָיָה מַשֶּׁהוּ שֶׁגָּרַם לָבָן לְהָאֵט אֶת צְעָדָיו. הוּא הִתְכּוֹפֵף וְשָׁלַף מָגָזִין מַפַּח הָאַשְׁפָּה וְתָקַע אוֹתוֹ מֵאֲחוֹרֵי מִכְנָסָיו. הֶנְרִי הָלַךְ בְּעִקְבוֹתָיו לְחֶלְקוֹ הָאֲחוֹרִי שֶׁל צְרִיף מְגוּרֵי הַפּוֹעֲלִים וְהֵם יָשְׁבוּ יַחַד עַל בּוּל עֵץ. בֶּן הוֹצִיא אֶת הַמָּגָזִין. "רוֹצֶה לִרְאוֹת מַשֶּׁהוּ?"
"בֶּטַח," אָמַר הֶנְרִי.
בֶּן הָפַךְ לְאַט אֶת הַדַּפִּים הַצִּבְעוֹנִיִּים, עַל כָּל אֶחָד מֵהֶם אִישָּׁה עֵירוּמָּה, לִפְעָמִים כַּמָּה נָשִׁים עֵירוּמּוֹת גּוֹהֲרוֹת אוֹ נוֹהֲמוֹת כְּחַיּוֹת.
"אֵיזֶה הֲכִי מוֹצֵאת חֵן בְּעֵינֶיךָ?" שָׁאַל בֶּן.
"לֹא יוֹדֵעַ."
"אַתָּה צָרִיךְ לִבְחוֹר." בֶּן הוֹשִׁיט לוֹ אֶת הַמָּגָזִין.
הֶנְרִי עַלְעַל בַּדַּפִּים עַד שֶׁהָפְכוּ לְטִשְׁטוּשׁ וָרוֹד. "לֹא יָכוֹל."
בֶּן גַּלְגַּל עֵינַיִים וְחָטַף אֶת הַמָּגָזִין מִיָּדָיו שֶׁל הֶנְרִי.
"מָה תַּעֲשֶׂה עִם זֶה?" שָׁאַל הֶנְרִי.
"אֶשְׁמוֹר." בֶּן גַּלְגַּל אוֹתוֹ וְשָׁב וְנָעַץ אוֹתוֹ בְּמִכְנָסָיו. "אַתָּה אֲפִילּוּ לֹא יוֹדֵעַ מָה זֶה, אָז מָה אִכְפַּת לְךָ."
"אֲנִי כֵּן יוֹדֵעַ מָה זֶה."
בְּשׁוּבָם הַבַּיְתָה, עָלָה בֶּן בְּרִיצָה בַּמַּדְרֵגוֹת וְחָזַר עִם רוֹבֵה הָאֲוִויר שֶׁלּוֹ. "אֶפְשָׁר לָבוֹא אִיתְּךָ?" קָרָא הֶנְרִי אַחֲרָיו. בֶּן עָבַר מַמָּשׁ לְיָדוֹ וּפָנָה לְעֵבֶר הָעֵצִים. הֶנְרִי חָזַר הַבַּיְתָה, הִנִּיחַ לְדֶלֶת הָרֶשֶׁת לְהִיטָּרֵק אַחֲרָיו וְנִכְנַס לָאַמְבַּטְיָה לְהִסְתַּכֵּל בְּעַצְמוֹ בַּמַּרְאָה. הָעַיִן הֲלָכָה וְהִשְׁתַּפְּרָה, שׁוּלִי הַפָּנָס הִצְהִיבוּ כְּאַגָּס שֶׁהִבְשִׁיל יוֹתֵר מִדַּי. הוּא הִסְתּוֹבֵב בַּבַּיִת בְּחוֹסֶר שֶׁקֶט כַּחֲצִי שָׁעָה וְאָז יָצָא הַחוּצָה.
הַיַּעַר הֵמָּה מֵרַעַשׁ וְהַשֶּׁמֶשׁ זָרְמָה הַיְישֵׁר מִבַּעַד לְעַנְפֵי הָעֵצִים וְחִימְּמָה אֶת קַרְקָעִית הַיַּעַר עַד שֶׁהָאֲוִויר הִדִּיף רֵיחַ יָרוֹק וְשׁוֹפֵעַ. הַצִּיפּוֹרִים דִּיבְּרוּ אֶל הֶנְרִי וּפִטְפּוּטָן הָיָה כֹּה רָם עַד שֶׁהִתְבַּלְבֵּל וְלֹא יָדַע הֵיכָן בְּדִיּוּק הַמְּעָרָה וְעָצַר שׁוּב וָשׁוּב וְתָהָה אִם בֶּן עוֹמֵד מֵאֲחוֹרֵי אֶחָד הָעֵצִים לְפָנָיו וּמְכַוֵּון אֵלָיו אֶת רוֹבֵה הָאֲוִויר.
הֶנְרִי הֶחֱזִיק פַּחִית שֶׁל דֶּלֶק שֶׁלָּקַח מֵהַמּוּסָךְ וּמִתַּחַת לְמִיטָּתוֹ שֶׁל בֶּן מָצָא אֶת הַגַּפְרוּרִים שֶׁגָּנְבוּ. הַנַּחַל בִּעְבַּע סְבִיב הָאֲבָנִים כְּשֶׁעָבַר לַגָּדָה הַשְּׁנִיָּיה. הוּא יָדַע שֶׁצָּרִיךְ לִשְׁפּוֹךְ אֶת הַדֶּלֶק בְּאֶמְצַע הַמְּעָרָה כְּדֵי שֶׁהַמְּדוּרָה תִּהְיֶה גְּדוֹלָה מַסְפִּיק. הוּא יָרַד עַל בִּרְכָּיו וְזָחַל לְאִטּוֹ דֶּרֶךְ הַמְּחִילָה כְּדֵי שֶׁלֹּא לְהַפִּיל אֶת הַפַּחִית. הָרֵיחַ הַטָּחוּב שֶׁל הַסֶּלַע מִילֵּא אֶת נְחִירָיו כְּשֶׁהַמַּעֲרֶה נִפְתְּחָה סְבִיבוֹ וְהַטֶּמְפֵּרָטוּרָה צָנְחָה. הוּא עָצַר אֶת נְשִׁימָתוֹ וְהוֹרִיד אֶת רֹאשׁוֹ כְּדֵי שֶׁלֹּא לְהָצִיץ בַּמֵּאוֹת הַגּוּפִים הַיְּשָׁנִים מֵעָלָיו. הַכּוֹל דָּמָם – הַצְּלִיל הַיָּחִיד הָיָה הַשִּׁכְשׁוּךְ הָרַךְ שֶׁל הַדֶּלֶק בְּפַחִית הַמַּתֶּכֶת, וְגַם הוּא חָדַל עַד מְהֵרָה. כָּל הַבְּהִילוּת אָזְלָה מִגּוּפוֹ וּשְׁרִירָיו הִתְרוֹפְפוּ, כְּפִי שֶׁהִתְרוֹפְפוּ תָּמִיד כְּשֶׁעָמַד עַל שְׂפַת אֲגַם. הוּא יָשַׁב בְּשִׂיכּוּל רַגְלַיִים בְּמֶרְכַּז הַמְּעָרָה וְאַחֲרֵי זְמַן מָה יָרְדָה עָלָיו שַׁלְווֹה. הָעַכְבִישִׁים עָסְקוּ בְּעִנְיְינֵיהֶם וְשׁוּם דָּבָר לֹא הִפְרִיעַ לוֹ. זְרוֹעוֹתָיו וְרַגְלָיו הִזְדַּקְּרוּ בַּזָּוִויּוֹת חַדּוֹת וְהַשֵּׂיעָר שֶׁעַל עוֹרְפּוֹ סָמַר בְּשׁוּרוֹת שֶׁל זִיפִים. בִּקְצוֹת הָאֶצְבָּעוֹת חָשׁ דִּגְדּוּג שֶׁל קוֹרִים דַּקִּיקִים דִּמְיוֹנִיִּים.
הוּא הִיטָּה אֶת הַפַּחִית וְהָרֵיחַ הַמַּתַּכְתִּי הַמְּתַקְתֵּק נִשְׁפָּךְ וְהִתְפַּשֵּׁט עַל קַרְקָעִית הַמְּעָרָה. הַצְּלִיל הַזֶּה עוֹרֵר הַכּוֹל לְחַיִּים וְאֶלֶף רַגְלַיִים רִשְׁרְשׁוּ מֵעַל רֹאשׁוֹ. הוּא מִיהֵר הַחוּצָה וְהוֹתִיר אַחֲרָיו שׁוֹבֶל, הַפַּחִית הִיטַּלְטְלָה בֵּין בִּרְכָּיו וְהָרֵיחַ עָקַב אַחֲרָיו עַד הַיָּרוֹק הַמְּהַמֵּם שֶׁבַּחוּץ. הוּא נִיעֵר אֶת הַפַּחִית לְוַודֵּא שֶׁהִיא רֵיקָה וְהִיטָּה אֶת הַפִּיָּה כְּדֵי לְפַזֵּר אֶת הַטִּיפּוֹת הָאַחֲרוֹנוֹת סְבִיב רַגְלָיו. בִּרְכֵּי מִכְנָסָיו הָיוּ רְווּיוֹת דֶּלֶק. הוּא הוֹצִיא אֶת חֲפִיסַת הַגַּפְרוּרִים עִם צִיפּוֹר הַבַּר הָאֲדוּמָּה עַל הָעֲטִיפָה וְנִשְׁכָּב עַל בִּטְנוֹ כְּדֵי לְהֵיטִיב לִרְאוֹת אֶת הַמַּסְלוּל הָרָטוֹב הַמִּתְפַּתֵּל בֶּעָפָר וְאֶת הַמֶּרְחָק בֵּינוֹ לְבֵין פֶּתַח הַמְּעָרָה. הוּא זָחַל לְאָחוֹר עַל גְּחוֹנוֹ, כִּלְטָאָה, וְרִחְרַח אֶת הָאֲדָמָה. אֶצְבְּעוֹתָיו גִּישְּׁשׁוּ אַחֵר הַגַּפְרוּרִים וְכַמָּה מֵהֶם נָשְׁרוּ לִפְנֵי שֶׁהִצְלִיחַ לְהַצִּית אֶחָד וּלְהַבְעִיר אֶת הַקַּו. הַמִּשְׁעוֹל רֶשֶׁף וְהוּא קָפַץ עַל רַגְלָיו.
כַּאֲשֶׁר הִגִּיעָה הָאֵשׁ לַמְּעָרָה דָּחַק הַדַּף פִּתְאוֹמִי אֶת הָאֲוִויר מֵרֵיאוֹתָיו וְיָנַק אֶת הַצְּלִילִים מִכָּל הָעוֹלָם סְבִיבוֹ. הוּא נָפַל אַרְצָה וְאוֹר הַשֶּׁמֶשׁ סִימֵּא אוֹתוֹ מִבֵּין הָעֵצִים וְאָז הוּא נִבְלַע בְּמַהֲלוּמַּת חֲשֵׁיכָה.
כְּשֶׁפָּקַח אֶת עֵינָיו רָאָה אֶת בֶּן, פִּיו פָּעוּר, כְּמוֹ דָּג נִשְׁנַק בְּקַרְקָעִית סִירָה. בִּפְנִים מְשׁוּלְהָבוֹת מֵעוֹנֶג הוּא רִיקֵּד סְבִיב רֹאשׁוֹ שֶׁל הֶנְרִי וְרַק אָז מָשַׁךְ וְהֵרִים אוֹתוֹ וְנִיעֵר אֶת הֶעָפָר מִגַּבּוֹ. הַפִּיצוּץ הֵעִיף אֶת הֶנְרִי כְּמֶטֶר אוֹ שְׁנַיִים. חִיּוּךְ הִתְפַּשֵּׁט עַל פָּנָיו שֶׁל הֶנְרִי וּבֵן צָחַק עוֹד יוֹתֵר, וְהַצְּלִיל הַמּוּשְׁתָּק הִגִּיעַ לְאוֹזְנָיו שֶׁל הֶנְרִי כְּאִילּוּ הוּא צָף וְעוֹלֶה אֶל פְּנֵי הַמַּיִם מֵעוֹמֶק רַב. הוּא שָׁמַע אֶת קוֹלוֹ הַמְּעוּמְעָם שֶׁל בֵּן חוֹזֵר שׁוּב וָשׁוּב: "אַתָּה בְּסֵדֶר." בַּדֶּרֶךְ הַבַּיְתָה רָכַן בֶּן אֶל הֶנְרִי, זְרוֹעוֹ כְּרוּכָה סְבִיב כְּתֵפוֹ, וְצָעַק לְתוֹךְ אוֹזְנוֹ: "עַפְתָּ כְּמוֹ צִיפּוֹר."
כָּל הָעִיר שָׁמְעָה אֶת הַפִּיצוּץ. הוּא הָעִיר אֶת אֵלִי מִשְׁנָתוֹ וְשִׁילַּח אֶת אִמּוֹ בִּמְרוּצָה אֶל מַדְרֵגוֹת הַכְּנִיסָה. הוּא הִרְעִיד אֶת כָּל הַחַלּוֹנוֹת בַּשְּׁכוּנָה וְהִזְנִיק צִיפּוֹרִים לֶחָלָל הָאֲוִויר. בָּעִיר קָפְאוּ אֲנָשִׁים בַּצְּמָתִים, כִּיסּוּ אֶת רָאשֵׁיהֶם אוֹ הַבִּיטוּ אֶל הַשָּׁמַיִם. הַכּוֹל תָּהוּ הֵיכָן הָיָה הַפִּיצוּץ הַזֶּה. אִמּוֹ וְאָבִיו שֶׁל הֶנְרִי שׂוֹחֲחוּ עַל כָּךְ בַּאֲרוּחַת הָעֶרֶב וּבֶן וְהֶנְרִי קָבְעוּ אֶת עֵינֵיהֶם בְּצַלָּחוֹת וְאָכְלוּ בִּשְׁתִיקָה.
מִכְתָּב הִגִּיעַ מִוִּויקְטוֹרְיָה אַךְ הַצִּנְצֶנֶת לֹא הוּחְזְרָה. הָעַכָּבִישׁ סוּוַּג כְּעַכָּבִישׁ בַּיִת מָצוּי, אוֹ Parasteatoda tepidariorum. בֵּן הָפַךְ אֶת הַמְּעָרָה הַלֹּא מְיוּשֶּׁבֶת לַמְּצוּדָה עִם דַּלַּת בַּד וּפָנָסֵי מַחֲנָאוּת שֶׁהֵאִירוּ אֶת חֶלְקָהּ הַפְּנִימִי. הֶנְרִי לֹא חָזַר כִּמְעַט אַף פַּעַם לַמְּעָרָה, וְכַאֲשֶׁר עָשָׂה זֹאת, חָשׁ תָּמִיד שֶׁלֹּא בְּנוֹחַ, כְּאִילּוּ אֵינוֹ שַׁיָּיךְ. אֲבָל עַל הַהִתְפּוֹצְצוּת חָשַׁב הַרְבֵּה, אִם כִּי רַק בַּלַּיְלָה, כְּשֶׁשָּׁכַב לְבַדּוֹ בַּמִּיטָּה. לִפְעָמִים הָיָה רוֹאֶה שְׁבִיל שֶׁל אֵשׁ יוֹצֵא מַקְצוֹת אֶצְבְּעוֹתָיו וּמִתְפַּשֵּׁט אֶל הָעוֹלָם. לִפְעָמִים הָיָה שׁוֹמֵעַ אֶת קוֹלוֹ שֶׁל בֶּן אוֹמֵר אַתָּה בְּסֵדֶר. אַתָּה בְּסֵדֶר.