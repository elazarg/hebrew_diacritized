בִּתְחִילַּת הַחוֹרֶף חָלָה אָבִי, יָמִים רַבִּים שָׁכַב בַּמִּיטָּה. דֶּלֶת חַדְרוֹ הָיְתָה סְגוּרָה תָּמִיד וְהָיִינוּ מִתְהַלְּכִים בַּבַּיִת עַל קְצוֹת הָאֶצְבָּעוֹת, כְּדֵי שֶׁלֹּא נַפְרִיעַ אֶת מְנוּחָתוֹ.
אֲנָשִׁים רַבִּים פָּקְדוּ אֶת בֵּיתֵנוּ לִשְׁאוֹל לְשָׁלוֹם אָבִי, אֲבָל אִמִּי אָסְרָה עֲלֵיהֶם לְהִיכָּנֵס אֵלָיו, וְהִסְבִּירָה כִּי לִבּוֹ הַחוֹלֶה זָקוּק לְשֶׁקֶט וְלִמְנוּחָה. פַּעַם אַחַת בָּאָה אֶל בֵּיתֵנוּ אִישָּׁה שֶׁלֹּא הִכַּרְנוּ. הִיא הוֹשִׁיטָה לְאִמִּי צָעִיף צֶמֶר וְאָמְרָה.
"אַתְּ לֹא מַכִּירָה אוֹתִי. בָּאתִי פַּעַם אֶל הָרוֹפֵא, הָיָה לִי חוֹם גָּבוֹהַּ וְגָרוֹן אָדוֹם. הוּא נָתַן לִי תְּרוּפוֹת וְנָתַן לִי גַּם אֶת הַצָּעִיף הַזֶּה, כְּדֵי לַעֲטוֹף אֶת צַוּוֹארִי. הוּא אָמַר שֶׁבַּחוֹרֶף, כְּשֶׁחוֹלִים, צָרִיךְ לְחַמֵּם אֶת הַצַּוּוֹאר. עַכְשָׁיו אֲנִי בְּרִיאָה וַאֲנִי רוֹצֶה לְהַחֲזִיר לוֹ. אֲנִי גַּם חַיֶּיבֶת לוֹ כֶּסֶף, אֲבָל אֵין לִי עַכְשָׁיו, וְהָרוֹפֵא אָמַר שֶׁאֲשַׁלֵּם כְּשֶׁאוּכַל."
כָּזֶה הָיָה אַבָּא. לֹא פַּעַם הָיְתָה אִמִּי יוֹצֵאת מִכְּלָיָה וּמְטִיחָה בְּפָנָיו בְּכַעַס כִּי לֹא דַּי שֶׁאֵינוֹ לוֹקֵחַ כֶּסֶף מֵעֲנִיִּים, אֶלָּא גַּם נוֹתֵן לָהֶם תְּרוּפוֹת שֶׁהוּא עַצְמוֹ קוֹנֶה בְּכֶסֶף מָלֵא. "וְאֵיךְ נִתְפַּרְנֵס," הָיְתָה אוֹמֶרֶת, "הֲלוֹא יָבוֹאוּ אֵלֵינוּ רַק אֲנָשִׁים עֲנִיִּים. וּבִכְלָל אֲנָשִׁים יוֹדְעִים לְהַעֲרִיךְ רַק מָה שֶׁנִּקְנָה בְּכֶסֶף."
"אֱלוֹהִים יַעֲזוֹר," הָיָה אַבָּא עוֹנֶה בְּשַׁלְוָוה, "מִי שֶׁבּוּטַּח בֶּאֱלוֹהִים, אֱלוֹהִים עוֹזֵר לוֹ."
אִמִּי סִיפְּרָה לִי כִּי בַּחוּץ לָאָרֶץ הָיָה אַבָּא רוֹפֵא שֶׁל עֲנִיִּים, וְכִי גַּם שָׁם לֹא הָיָה לוֹקֵחַ כֶּסֶף בְּעַד הַטִּיפּוּל, כְּשֶׁרָאָה שֶׁקָּשֶׁה לַאֲנָשִׁים לְשַׁלֵּם.
"אֲנִי זוֹכֶרֶת," סִיפְּרָה לִי, "אֵיךְ הֵבִיא לוֹ פַּעַם דַּיָּיג שְׁלוֹשָׁה דָּגִים בִּמְקוֹם כֶּסֶף. זֶה הָיָה בְּדִיּוּק בְּיוֹם הָאֵירוּסִין שֶׁלָּנוּ. הַהוֹרִים בָּאוּ לְבַקֵּר אֶצְלֵנוּ, וַאֲנִי בִּישַּׁלְתִּי אֶת הַדָּגִים לַאֲרוּחָה. הֵם אָמְרוּ שֶׁמֵּעוֹלָם לֹא טָעֲמוּ דָּגִים נִפְלָאִים כָּאֵלֶּה."
לְיָמִים, כְּשֶׁבָּגַרְתִּי, נָסַעְתִּי לְבַקֵּר בָּאָרֶץ הַהִיא וּבְאֶחָד הַכְּפָרִים הַקְּטַנִּים, בַּמָּחוֹז שֶׁבּוֹ שִׁימֵּשׁ אָבִי כְּרוֹפֵא, פָּגַשְׁתִּי אִישָּׁה זְקֵנָה, שֶׁאָמְרָה לִי.
"אֶת בִּתּוֹ? בְּוַודַּאי שֶׁאֲנִי זוֹכֶרֶת אוֹתוֹ. כֵּן, נָכוֹן, עָבְרוּ יוֹתֵר מֵאַרְבָּעִים שָׁנָה, אֵיךְ שֶׁהַזְּמַן עוֹבֵר... אֲבָל זוֹכְרִים, זוֹכְרִים. אֵיךְ אֶפְשָׁר לִשְׁכּוֹחַ רוֹפֵא כָּזֶה, הֲלוֹא אַף פַּעַם לֹא לָקַח כֶּסֶף מֵעֲנִיִּים..."
בְּרֵאשִׁית הַחוֹרֶף הַהוּא, שֶׁבּוֹ חָלָה אָבִי, נֶעֶצְרוּ הַגְּשָׁמִים, וּבִשְׁעוֹת אַחַר הַצָּהֳרַיִים, בִּזְמַן שֶׁהֵכַנְתִּי אֶת שִׁיעוּרֵי בַּמִּטְבָּח, שִׂיחֵק אָחִי הַקָּטָן בַּחֲצַר. עִם רֶדֶת הַחֲשֵׁכָה הָיָה נִכְנָס פְּנִימָה וּמִשְׂחָק בִּמְכוֹנִיּוֹת שֶׁלּוֹ עַל רִצְפַּת הַמִּסְדְּרוֹן. בְּשָׁעָה כָּזֹאת כְּבָר הָיָה חֲדַר הַמָּבוֹא שֶׁל בֵּיתֵנוּ מִתְרוֹקֵן מִן הַחוֹלִים שֶׁל אַבָּא, שֶׁעַכְשָׁיו טִיפְּלָה בָּהֶם אִמִּי, שֶׁגַּם הִיא הָיְתָה רוֹפְאָה, וַאֲנִי הָיִיתִי יוֹשֶׁבֶת שָׁם, בַּכּוּרְסָה הַגְּדוֹלָה שֶׁל אַבָּא, וְקוֹרֵאת. לִפְעָמִים, לְאַחַר אֲרוּחַת הָעֶרֶב, הָיָה אַבָּא קוֹרֵא לָנוּ. הָיִינוּ נִכְנָסִים אֵלָיו לְכַמָּה דַּקּוֹת וְהוּא הָיָה שׁוֹאֵל אוֹתָנוּ עַל הַלִּימּוּדִים וּמִסְתַּכֵּל בְּמַחְבַּרְתּוֹ שֶׁל אָחִי, שֶׁכְּבָר יָדַע לִכְתּוֹב הַרְבֵּה מִילִּים. כְּשֶׁאָמַרְתִּי לוֹ לַיְלָה טוֹב, הָיָה מְלַטֵּף אֶת רָאשֵׁי וְנוֹשֵׁק לִי. כְּשֶׁיָּצָא חוֹדֶשׁ טֵבֵת הִתְחִיל אָבִי מִתְאוֹשֵׁשׁ מִמַּחֲלָתוֹ, וְדַוְוקָא אָז הִשְׁתַּנָּה מֶזֶג הָאֲוִויר וְיָרְדוּ גִּשְׁמֵי זַעַף. יוֹם וָלַיְלָה יָרַד הַגֶּשֶׁם וְלֹא פָּסַק, וְאַבָּא אָמַר בִּצְחוֹק,
"אֲנִי מַבְרִיא וְהַמַּבּוּל בָּא."
גַּם בְּאַרְבַּע-עֶשֶׂר בִּשְׁבָט עֲדַיִין יָרַד גֶּשֶׁם, וְאָבִי שֶׁחָשַׁשׁ תָּמִיד לִבְרִיאוּתִי, אָמַר כִּי לֹא אוֹכֶל לָצֵאת לַנְּטִיעוֹת. הִשְׁתּוֹקַקְתִּי מְאוֹד לְהִשְׁתַּתֵּף בְּטִיּוּל ט"ו בִּשְׁבָט מִפְּנֵי שֶׁאָהַבְתִּי אֶת הַמַּדְרִיךְ הֶחָדָשׁ שֶׁלָּנוּ, אֶת רָפִי. כָּל אוֹתוֹ יוֹם הֶעְתַּרְתִּי עַל אַבָּא תַּחֲנוּנִים, עַד שֶׁלְּבַסּוֹף נִתְרַצָּה לִי.
בַּבּוֹקֶר ט"ו בִּשְׁבָט לֹא פָּסַק הַגֶּשֶׁם, וּכְשֶׁעָמַדְתִּי לָצֵאת אֶת הַבַּיִת אָמַר לִי אַבָּא,
"קְחִי סְוֵודֶר. הִשְׁתַּדְּלִי לֹא לְהֵירָטֵב."
עַל הֶהָרִים יָרַד גֶּשֶׁם דַּק, וּבְלַכָּתֵנוּ לְעֵבֶר חֶלְקַת הַנְּטִיעוֹת בּוּסְּסוּ רַגְלֵינוּ בְּבוֹץ. רָפִי הָלַךְ לְיָדִי וּפַעַם אַחַת נָגְעָה יָדִי בְּיָדוֹ בְּלִי מֵשִׂים. רֶגֶשׁ מָתוֹק עָבַר אוֹתִי לְרֶגַע.
בְּחֶלְקַת הַנְּטִיעוֹת קִיבֵּל אֶת פָּנֵינוּ אִישׁ הַקֶּרֶן הַקַּיֶּימֶת וְסִיפֵּר לָנוּ כִּי אָנוּ מִשְׁתַּתְּפִים בִּנְטִיעַת יַעַר לְזֵכֶר הַקְּדוֹשִׁים. עַל מִדְרוֹן הָהָר רָאִיתִי נְעָרִים וּנְעָרוֹת שֶׁאֵתִים בִּידֵיהֶם, שׁוֹתְלִים אִילָנוֹת בְּגוּמוֹת שֶׁל עָפָר תָּחוּחַ. כְּשֶׁנָּטַעְתִּי אֶת הִשְׁתִּיל הַקָּטָן שֶׁלִּי וְהֵדַקְתִּי סְבִיבוֹ אֶת הָאֲדָמָה, דָּבַק עָפָר שָׁחוֹר בְּכַף יָדִי. הַיְחַיֶּיה הִשְׁתִּיל שֶׁלִּי? – שָׁאַלְתִּי אֶת עַצְמִי. פִּתְאוֹם נָפְלָה עָלַי אֵימָה לֹא מוּבֶנֶת. לִבִּי יָצָא אֶל רָפִי, שֶׁעָמַד לְיָדִי וְנָטַע עֵץ. אוּלַי יֹאמַר לִי מַשֶּׁהוּ שֶׁיְּעוֹדֵד אוֹתִי. הִזְדַּקַּפְתִּי וְהִבַּטְתִּי לְעֶבְרוֹ. כְּשֶׁפָּגְעוּ עֵינַי בְּעֵינָיו לֹא חִייֵּךְ, וְיָדַעְתִּי כִּי לֹא יוּכַל לְהוֹשִׁיעֵנִי.
בָּעֶרֶב, כְּשֶׁנִּכְנַסְתִּי הַבַּיְתָה, רָאִיתִי אֶת אָבִי יוֹשֵׁב בְּכוּרְסָתוֹ שֶׁבַּחֲדַר הַמָּבוֹא. הוּא חִייֵּךְ אֵלַי. רָצִיתִי לָרוּץ אֵלָיו וּלְנַשֵּׁק לוֹ, אַךְ מַשֶּׁהוּ עָצַר בַּעֲדִי. זֶה יָמִים רַבִּים לֹא יָשַׁב בַּכּוּרְסָה, וְעַכְשָׁיו הִשְׁגַּחְתִּי שֶׁפָּנָיו הוּטְבוּ. גַּם בַּיָּמִים שֶׁלְּאַחַר מִכֵּן הוֹסִיף הַגֶּשֶׁם לָרֶדֶת. אָבִי הַרְבֵּה לְהִתְהַלֵּךְ בְּבֵית, עוֹטֶה אֶת חֲלוּק הַצֶּמֶר הַחוֹם שֶׁלּוֹ. לְעִתִּים נִכְנַס אֶל הַמִּטְבָּח, רָכַן מֵעָלַי וְהֵצִיץ אֶל מֵחֲבֶרְתִּי.
כָּךְ עָבְרוּ שִׁישָּׁה יָמִים שֶׁל גֶּשֶׁם, וּבַיּוֹם הַשְּׁבִיעִי שֶׁלְּאַחַר ט"ו בִּשְׁבָט זָרְחָה הַשֶּׁמֶשׁ. אָבִי יָשַׁב עִמָּנוּ אֶל הַשּׁוּלְחָן בַּאֲרוּחַת הַצָּהֳרַיִים. אֶת בִּרְכַּת הַמָּזוֹן זִימֵּר בְּקוֹל. כְּשֶׁכִּילֵּינוּ לֶאֱכוֹל יָצָא לָשֶׁבֶת בַּמִּרְפֶּסֶת. הַשֶּׁמֶשׁ זָרְחָה וְרוּחַ קַל הֵבִיא מִן הַפַּרְדֵּסִים רֵיחוֹת מְתוּקִים. אִמִּי יָשְׁבָה לְיַד אָבִי וְהֵם שׂוֹחֲחוּ. יָדַעְתִּי שֶׁעוֹד מְעַט יִהְיוּ הוֹרַי פְּטוּרִים מִדְּאָגוֹת פַּרְנָסָה. בְּקָרוֹב, כְּשֶׁיַּחֲלִים אַבָּא כָּלִיל, יְקַבֵּל מִשְׂרָה בְּבֵית חוֹלִים.
יָשַׁבְתִּי בַּמִּטְבָּח לְהָכִין אֶת שִׁיעוּרֵי. עַד מְהֵרָה עָיַיפְתִּי וְקַמְתִּי מִמְּקוֹמִי. הַשֶּׁמֶשׁ נָתְנָה צֶבַע וָרוֹד בִּלְחָיֵי אַבָּא וְעֵינָיו הָיוּ מְאִירוֹת, כְּשֶׁחָיַיִךְ אֵלַי שָׁכַחְתִּי אֶת כָּל צָרוֹתַיי.
"הַאִם סִייַּמְתָּ?" שָׁאַל אָבִי.
"יֵשׁ לִי עוֹד חִיבּוּר בְּאַנְגְּלִית," הֵשַׁבְתִּי.
"וּבְכֵן, הִיכָּנְסִי וְסַיְּימִי," אָמַר.
הֶעְתַּקְתִּי אֶת מְקוֹמִי מִן הַמִּטְבָּח אֶל חֲדַר הַמָּבוֹא. הַחַלּוֹן שֶׁנִּפְתַּח אֶל הַמִּרְפֶּסֶת הָיָה פָּתוּחַ וְיָכוֹלְתִּי לִרְאוֹת אֶת אַבָּא וְאֶת אִמָּא וְלִשְׁמוֹעַ אֶת שִׂיחָתָם. אַבָּא מִיעֵט בְּדִיבּוּר וְגַם אִמָּא שָׁתְקָה. לְאַחַר זְמַן, שְׁקוּעָה רָאשֵׁי וְרוּבִּי בִּכְתִיבַת הַחִיבּוּר בְּאַנְגְּלִית, שָׁמַעְתִּי פִּתְאוֹם אֶת אָבִי אוֹמֵר בְּקוֹל מְשׁוּנֶּה.
"לֹא טוֹב לִי."
נַפְשִׁי נִבְהֲלָה וּבְעוֹד אֲנִי נִפְנִיתָ לָקוּם, נִפְתְּחָה הַדֶּלֶת וְרָאִיתִי אֶת אָבִי נִכְנַס פְּנִימָה, אֶגְרוֹפָיו הָיוּ קְפוּצִים אֶל פִּיו, גַּבּוֹ כָּפוּף וּפָנָיו לְבָנִים מְאוֹד. רָאִיתִי אֶת אִמִּי תּוֹמֶכֶת בּוֹ, מוֹלִיכָה אוֹתוֹ דֶּרֶךְ הַמִּסְדְּרוֹן הָאָרוֹךְ אֶל הַחֶדֶר, וַעֲדַיִין אֲנִי נִיצֶּבֶת בִּמְקוֹמִי. וּפִתְאוֹם בָּא קוֹלָהּ שֶׁל אִמִּי מִקְּצֵה הַבַּיִת.
"מַהֲרִי, קִרְאִי לָרוֹפֵא!"
עוֹד רֶגַע אֶחָד עָמַדְתִּי שָׁם וּלְנַגֵּד עֵינֵי פָּנָיו הַחִיוְּורִים שֶׁל אָבִי, שֶׁעֵינָיו כְּמוֹ עֲצוּמוֹת. אַךְ מִיָּד רַצְתִּי אֶל הֶחָצֵר, עָלִיתִי עַל אוֹפַנַּיי וְיָצָאתִי לְהַזְעִיק אֶת הָרוֹפֵא. כְּשֶׁפָּתַח אֶת הַדֶּלֶת לֹא יָכוֹלְתִּי לְדַבֵּר.
"מַהֵר," גִּמְגַּמְתִּי, "מַהֵר, אַבָּא..." וּבָרַחְתִּי מִשָּׁם.
בִּמְקוֹם לַחֲזוֹר הַבַּיְתָה, נָסַעְתִּי אֶל הַחוּרְשָׁה אֲשֶׁר בְּמַעֲלֵה הַגִּבְעָה, לֹא הַרְחֵק מִבֵּיתֵנוּ. שָׁם יָשַׁבְתִּי עַל סַפְסָל וְלִבִּי רֵיק. אַחֵר כָּךְ חָזַרְתִּי וְעָלִיתִי עַל אוֹפַנַּיי, וְכַאֲשֶׁר חָלַפְתִּי עַל פְּנֵי בֵּיתֵנוּ רָאִיתִי אֶת הָרוֹפֵא הוֹלֵךְ בֶּחָצֵר לְעֵבֶר הַבַּיִת, וְיָדַעְתִּי כִּי רַק עֵת קְצָרָה חָלְפָה. יָרֵאתִי לָשׁוּב הַבַּיְתָה וְנָסַעְתִּי בִּרְחוֹבוֹת הַמּוֹשָׁבָה לְלֹא מַטָּרָה. לְבַסּוֹף הִגַּעְתִּי שׁוּב אֶל הַחוּרְשָׁה וְיָשַׁבְתִּי שָׁם עַל סַפְסָל.
כַּמָּה זְמַן עָשִׂיתִי שָׁם לֹא אֵדַע, אַךְ בְּשׁוּבִי אֶל הַבַּיִת הָיְתָה דֶּלֶת חֲדַר הוֹרַי סְגוּרָה. שׁוּם קוֹל לֹא עָלָה מִשָּׁם. נִכְנַסְתִּי אֶל הַמִּטְבָּח וְיָשַׁבְתִּי לְיַד הַשּׁוּלְחָן. בַּצַּלַּחַת הָיוּ כַּמָּה פְּרוּסוֹת לֶחֶם. נָטַלְתִּי פְּרוּסָה וְהִתְחַלְתִּי אוֹכֶלֶת. לְאַחַר זְמַן נִפְתְּחָה הַדֶּלֶת וְהָרוֹפֵא יָצָא. שָׁמַעְתִּי אֶת דֶּלֶת הַבַּיִת נִטְרֶקֶת מֵאֲחוֹרָיו. עוֹד זְמַן מָה חָלַף וָשׁוּב שָׁמַעְתִּי אֶת דֶּלֶת הַבַּיִת, וְאֶל הַמִּטְבָּח נִכְנְסָה אִישָּׁה שְׁכֵנָה, יְדִידָה שֶׁל אִמִּי.
"מָה קָרָה?" שְׁאֵלָה.
לֹא עָנִיתִי.
אָז נִפְתְּחָה דֶּלֶת חֲדַר הוֹרַיי וְאִמִּי נִיצְּבָה בְּפֶתַח הַמִּטְבָּח. הִיא הִבִּיטָה וְאָמְרָה:
"אַבָּא שֶׁלְּךָ מֵת." וְאֶל הָאִישָּׁה הַשְּׁכֵנָה פָּנְתָה בִּלְשׁוֹנָם וְאָמְרָה: "בִּתּוֹ הַיָּפָה, עַכְשָׁיו כְּבָר אֵין לָהּ אָב," אַחֵר כָּךְ שֶׁבָּהּ וּפָנְתָה אֵלַי: "בּוֹאִי נִרְאֶה אֶת אַבָּא בַּפַּעַם הָאַחֲרוֹנָה."
עֵינַי אָבִי הָיוּ עֲצוּמוֹת. פָּנָיו הָיוּ כְּחוּלִּים וְחִיּוּךְ קַל עִיוּוּת אֶת תּוֹוֵיהֶם.
מֵעוֹלָם לֹא הָיוּ יָפִים וְטוֹבִים כִּבְרֶגַע הַהוּא.
כְּשֶׁיָּצָאתִי מִשָּׁם הָלַכְתִּי אֶל חֲדַר הָאַמְבַּטְיָה. עַל ווּ בַּקִּיר הָיָה תָּלוּי מְעִיל הַבַּיִת הַחוֹם שֶׁל אַבָּא. טָמַנְתִּי אֶת רָאשֵׁי בַּמְּעִיל וְנָשַׁקְתִּי לוֹ. אַחֵר כָּךְ הֶחֱזַקְתִּי בַּשַּׁרְווּלִים הָרֵיקִים וְלִיטַּפְתִּי אֶת פְּנֵי בַּצֶּמֶר הַחַם וְהַמְּחוּסְפָּס. "אֲנִי לֹא אֶבְכֶּה," נָדַרְתִּי בְּלִבִּי. לְמָחֳרָת נֶאֶסְפוּ בַּחֲצַר בֵּיתֵנוּ אֲנָשִׁים רַבִּים. בְּנֵי הַמִּשְׁפָּחָה בָּאוּ, וִידִידִים, וְגַם חֲבֵרַיי וְחַבְרוֹתַיי וּמוֹרַיי. וּכְשֶׁהִגִּיעַ הָרַב הוּבָא גַּם אָחִי הַקָּטָן. הוּא הָלַךְ עִמָּנוּ אַחֲרֵי הָאָרוֹן עַד לְבֵית הַכְּנֶסֶת הָרִאשׁוֹן שֶׁבְּדֶרֶךְ. שָׁם אָמַר "קַדִּישׁ" וּמִישֶׁהוּ מֵהַמַּכָּרִים לָקַח אוֹתוֹ לְבֵיתוֹ.
אִמִּי לֹא בָּכְתָה וְגַם עֵינַיי הָיוּ יְבֵשׁוֹת. פַּעַם אַחַת נִתְקְלוּ עֵינַיי בְּמַדְרִיךְ שֶׁלִּי, רָפִי, שֶׁהָלַךְ לֹא הַרְחֵק מִמֶּנִּי, וּלְרֶגַע עָלָה בְּכִי בִּגְרוֹנִי. זָכַרְתִּי אֶת הָאֵימָה שֶׁנָּפְלָה עָלַי כְּשֶׁהָיִינוּ בֶּהָרִים נוֹטְעִים נְטִיעוֹת, וָשׁוּב אָמַרְתִּי לְעַצְמִי כִּי תִּקְצַר יָדוֹ מִלְּהוֹשִׁיעַ אוֹתִי.
בְּבֵית הַקְּבָרוֹת קָרְעוּ קֶרַע בְּבִגְדֵי וּבְבֶגֶד אִמִּי. כַּמָּה אֲנָשִׁים הִסְפִּידוּ אֶת הַמֵּת. הַמִּיטָּה הוֹרָדָה אֶל הַבּוֹר וְאֵלֶּה שֶׁעָמְדוּ סְבִיבִי נָטְלוּ אֵתִים בִּידֵיהֶם וְעָפָר הוּטַח בַּמִּיטָּה וְהֵחֵל מְכַסָּה עָלֶיהָ. עָשִׂיתִי כְּמַעֲשֵׂה אִמִּי וְהִתְכּוֹפַפְתִּי אֶל הָאֲדָמָה. אֶגְרוֹפִי נִקְפַּץ מִסָּבִיב לְגַבְשׁוּשִׁית עָפָר קְטַנָּה, וְהָאֲדָמָה הָיְתָה לַחָה וּשְׁחוֹרָה וּדְבִיקָה בְּכַף יָדִי. רֶגֶב אֲדָמָה שֶׁל אֶרֶץ קָשָׁה. אוּלַי טָמוּן בּוֹ זֶרַע, וּבָאָבִיב יִפְרָח פָּרַח עַל קֶבֶר אָבִי. וְאוּלַי יְלַבְלֵב אָז גַּם הָאִילָן הַקָּטָן אֲשֶׁר נָטַעְתִּי עַל מִדְרוֹן שֶׁל הַר, לְזֵכֶר קְדוֹשִׁים. וַאֲנִי, הַאִם יַפְשִׁיר אֵי פַּעַם הַקֶּרַח אֲשֶׁר בִּלְבָבִי?
אֶתְמוֹל זָרְחָה הַשֶּׁמֶשׁ. רוּחַ קַל הֵבִיא מִן הַפַּרְדֵּס רֵיחוֹת מְתוּקִים. אָבִי יָשַׁב עַל הַמִּרְפֶּסֶת שֶׁל בֵּיתֵנוּ וְאָמַר כִּי עוֹד מְעַט יְבוּא הָאָבִיב וְכִי בַּקַּיִץ יַתְחִיל לַעֲבוֹד בְּבֵית הַחוֹלִים. אֲבָל עַכְשָׁיו עוֹד הָיְתָה הָאֲדָמָה בּוֹץ, כִּי כָּל אוֹתוֹ חוֹדֶשׁ יָרַד גֶּשֶׁם; מַיִם רַבִּים שָׁטְפוּ אֶת הָאָרֶץ וְהַחַקְלָאִים שָׂמְחוּ.







https://www.shortstoryproject.com/he/story/%d7%90%d7%97%d7%a8%d7%99-%d7%98%d7%95-%d7%91%d7%a9%d7%91%d7%98/
#אֲבוּבַת#הִתְבַּגְּרוּת#יִשְׂרְאֵלִי#כְּתִיבְהַנְשִׁית#מָוֶות