בְּרוֹבַע קָטָן מִמַּעֲרָב לְכִיכַּר ווֹשִׁינְגְּטוֹן יָצְאוּ הָרְחוֹבוֹת מִדַּעְתָּם וְנִשְׁבְּרוּ לִרְצוּעוֹת קְטַנּוֹת שֶׁנִּקְרְאוּ "דְּרָכִים". בִּ"דְּרָכִים" הָאֵלֶּה יֵשׁ זָוִויּוֹת וְעִיגּוּלִים מְשׁוּנִּים. רְחוֹב אֶחָד חוֹצֶה אֶת עַצְמוֹ פַּעַם אוֹ פַּעֲמַיִים. בָּרְחוֹב הַזֶּה גִּילָּה פַּעַם אָמָּן אֶחָד אֶפְשָׁרוּת רַבַּת-תּוֹעֶלֶת. תָּאֲרוּ לְעַצְמְכֶם מִי שֶׁיּוֹצֵא לִגְבּוֹת חוֹב עַל צְבָעִים, נְיָיר וּבַד בַּדֶּרֶךְ הַזֹּאת וּפוֹגֵשׁ אֶת עַצְמוֹ פִּתְאוֹם כְּשֶׁהוּא חוֹזֵר, בְּלִי שֶׁיִּגְבֶּה פְּרוּטָה אַחַת עַל הַחֶשְׁבּוֹן!
כָּךְ הִגִּיעוּ עַד מְהֵרָה אַנְשֵׁי הָאָמָּנוּת לַשַּׁחַר לָהֶם טֶרֶף, וּבְזָרוּיוֹת הַנּוֹשָׁנוֹת שֶׁל גְּרִינִיץ'-וִילְג' תָּרוּ אַחֵר חַלּוֹנוֹת שֶׁפּוֹנִים לַצָּפוֹן וְגַמְלוֹנִים מִן הַמֵּאָה הַשְּׁמוֹנֶה-עֶשְׂרֵה וַעֲלִיּוֹת-גַּג הוֹלַנְדִּיּוֹת וּדְמֵי-שְׂכִירוּת נְמוּכִים. אַחֵר-כָּךְ יִיבְּאוּ כַּמָּה סִפְלֵי נְחוֹשֶׁת וּקְדֵרָה אַחַת אוֹ שְׁתַּיִים מִן הַשִּׁדְרָה הַשִּׁישִּׁית, וְנַעֲשׂוּ "מוֹשָׁבָה".
בִּמְרוֹמֵי שְׁלוֹשׁ קוֹמוֹתָיו שֶׁל בַּיִת לְבָנִים גּוּץ קָבְעוּ סוּ וְג'וֹנְסִי אֶת הַסְּטוּדְיוֹ שֶׁלָּהֶן. "ג'וֹנְסִי" הָיָה שָׁם חִיבָּה לְג'וּהָנָה. הָאַחַת הָיְתָה מְמַיֵּין: הָאַחֶרֶת מִקָּלִיפוֹרְנִיָּה. הֵן נִפְגְּשׁוּ בְּאַחַת הַמִּסְעָדוֹת הָעֲמָמִיּוֹת שֶׁבִּרְחוֹב הַשְּׁמִינִי וְגִילּוּ שֶׁטַּעֲמֵיהֶן בְּאָמָּנוּת, בְּסָלַט עוֹלֶשׁ וּבְשַׁרְווּלִים רְחָבִים קְרוֹבִים כָּל-כָּךְ, שֶׁיּוּכְלוּ לְהַחֲזִיק בִּמְשׁוּתָּף סְטוּדְיוֹ.
זֶה קָרָה בְּמַאי. בְּנוֹבֶמְבֶּר הִתְהַלֵּךְ בַּמּוֹשָׁבָה בְּהִילּוּךְ בּוֹטֵחַ זָר אֶחָד, סָמוּי וְקַר, שֶׁהָרוֹפְאִים קָרְאוּ לוֹ דַּלֶּקֶת-רֵיאוֹת, וּבְאֶצְבְּעוֹתָיו הַמַּקְפִּיאוֹת נָגַע בְּאָדָם אֶחָד כָּאן וּבָאַחֵר שָׁם. בֶּעָבָר הַמִּזְרָחִי שֶׁל הַנָּהָר צָעַד בְּעַזּוּת וְעָשָׂה שַׁמּוֹת, מַפִּיל קוֹרְבָּנוֹת לְעֶשְׂרוֹת, אֲבָל בְּמָבוֹךְ הַ"דְּרָכִים" הַצָּרוֹת וְהַמַּאֲזִיבוֹת פָּסְעוּ רַגְלָיו לְאִטָּן.
קָשֶׁה הָיָה לִקְרוֹא לְמַר דַּלֶּקֶת-רֵיאוֹת גֶ'נְטֶלְמֶן קָשִׁישׁ וְאַבִּירֵי. אִשָּׁה זַעֲרוּרִית שֶׁרוּחוֹת-הַמַּעֲרָב שֶׁל קָלִיפוֹרְנִיָּה הִקְלִישׁוּ אֶת דָּמָה, סָפֵק אִם הָיְתָה טֶרֶף הוֹגֵן לְאַשְׁמַאי הַזָּקֵן קְצַר-הַנְּשִׁימָה וְאָדוֹם-הָאֶגְרוֹפִים. אֲבָל בְּג'וֹנְסִי הֶלֶם; וְעַל מִיטַּת הַבַּרְזֶל הַצְּבוּעָה שֶׁלָּהּ שִׁכְבָה וְכִמְעַט לֹא זֵעָה כְּשֶׁהִבִּיטָה מִבַּעַד לַשְּׁמָשׁוֹת הַהוֹלַנְדִּיּוֹת הַקְּטַנּוֹת אֶל הַצַּד הָאָטוֹם שֶׁל בֵּית הַלְּבָנִים הַסָּמוּךְ.
בּוֹקֶר אֶחָד הִזְמִין הָרוֹפֵא הַטָּרוּד אֶת סוּ אֶל הַמִּסְדְּרוֹן בְּנִיעַ גַּבָּהּ אֲפוֹרָה עֲבוּתָּה.
"יֵשׁ לָהּ סִיכּוּי שֶׁל אַחַת – נַנִּיחַ, לְעֶשֶׂר," אָמַר בִּזְמַן שֶׁנִּיעֵר אֶת הַכַּסְפִּית בַּמַּדְחוֹם. "וְזֶה בִּתְנַאי שֶׁהִיא תִּרְצֶה לִחְיוֹת. הַצּוּרָה הַזֹּאת שֶׁבָּהּ בְּנֵי-אָדָם מִתְיַיצְּבִים לְצַד הַקַּבְרָן עוֹשֶׂה לִצְחוֹק אֶת כָּל סֵפֶר-הַתְּרוּפוֹת. הַגְּבֶרֶת הַקְּטַנָּה שֶׁלְּךָ הִכְנִיסָה לָהּ לָרֹאשׁ שֶׁהִיא לֹא תַּחֲלִים. יֵשׁ מַשֶּׁהוּ שֶׁמַּעֲסִיק אוֹתָהּ?"
"הִיא – הִיא רָצְתָה לְצַיֵּיר יוֹם אֶחָד אֶת מִפְרַץ נַפּוֹלִי," אָמְרָה סוּ.
"לְצַיֵּיר? – שְׁטוּיוֹת! לֹא מַעֲסִיק אוֹתָהּ שׁוּם דָּבָר שֶׁכְּדַאי לַחֲשׁוֹב עָלָיו פַּעֲמַיִים – גֶּבֶר, לְמָשָׁל?"
"גֶּבֶר?" אָמְרָה סוּ, וּצְלִיל מַתַּכְתִּי מִזְדַּמְזֵם בְּקוֹלָהּ. "הַאִם גֶּבֶר שָׁוֶוה – אֲבָל לֹא, דּוֹקְטוֹר. אֵין שׁוּם דָּבָר מֵהַסּוּג הַזֶּה."
"אִם כָּכָה, זֹאת נְקוּדַּת הַתּוּרְפָּה," אָמַר הָרוֹפֵא. "אֲנִי אֶעֱשֶׂה כָּל מָה שֶׁהַמַּדָּע יָכוֹל, בְּמִידָּה שֶׁהוּא יַצְלִיחַ לְהִסְתַּנֵּן דֶּרֶךְ הַמַּאֲמַצִּים שֶׁלִּי. אֲבָל כָּל פַּעַם שֶׁהַחוֹלֶה שֶׁלִּי מַתְחִילָה לִסְפּוֹר אֶת הַמֶּרְכָּבוֹת בְּתַהֲלוּכַת-הַהַלְווֹיָה שֶׁלָּהּ, אֲנִי מוֹרִיד חֲמִישִּׁים אָחוּז מִכּוֹחַ הָרִיפּוּי שֶׁל הַתְּרוּפוֹת. אִם רַק תִּגְרְמִי לָהּ לִשְׁאוֹל שְׁאֵלָה אַחַת עַל אוֹפְנַת הַחוֹרֶף בְּשַׁרְווּלֵי מְעִילִים, אֲנִי מַבְטִיחַ לָךְ בִּשְׁבִילָהּ סִיכּוּי שֶׁל אַחַת לְחָמֵשׁ, בִּמְקוֹם אַחַת לְעֶשֶׂר."
אַחֲרֵי שֶׁהָלַךְ הָרוֹפֵא נִכְנְסָה סוּ לַחֲדַר הָעֲבוֹדָה, וּבְדִמְעוֹתֶיהָ הָפְכָה מִטְפַּחַת יַפָּנִית לְעִיסַּת נְיָיר. אַחֵר-כָּךְ נִכְנְסָה בִּצְעָדִים בּוֹטְחִים וּבְשֶׁרָקוּק עוֹלֵץ לְחַדְרָהּ שֶׁל ג'וֹנְסִי וּבְיָדָהּ לוּחַ הָרִישּׁוּם שֶׁלָּהּ.
ג'וֹנְסִי שִׁכְבָה וּפָנֶיהָ לַחַלּוֹן, וְאַדְוַות שְׂמִיכָתָהּ שֶׁכָּכָה כִּמְעַט לְגַמְרֵי. סוּ הִפְסִיקָה לִשְׁרוֹק, כִּי חָשְׁבָה שֶׁיֶּשְׁנָהּ.
הִיא הִתְקִינָה אֶת הַלּוּחַ שֶׁלָּהּ וְהֵחֵלָּה בְּרִישּׁוּם שֶׁל עֵט וּדְיוֹ שֶׁיְּאַיֵּיר סִיפּוּר בִּכְתַב-עֵת. אָמָּנִים צְעִירִים חַיָּיבִים לִסְלוֹל אֶת דַּרְכָּם אֶל הָאָמָּנוּת בַּצִּיּוּרִים שֶׁיְּצַיְּירוּ לְסִיפּוּרֵי שְׁבוּעוֹנִים שֶׁכּוֹתְבִים סוֹפְרִים צְעִירִים כְּדֵי לִסְלוֹל אֶת דַּרְכָּם אֶל הַסִּפְרוּת.
סוּ שִׁרְבְּטָה זוּג מִכְנְסֵי רְכִיבָה הֲדוּרִים וּמוֹנוֹקְל עַל דְּמוּתוֹ שֶׁל הַגִּיבּוֹר, בּוֹקֶר מֵאַיְידָהוֹ, כְּשֶׁשָּׁמְעָה קוֹל חֲרִישִׁי חוֹזֵר וְנִשְׁנֶה פְּעָמִים אֲחָדוֹת. מַהֵר נִיגְּשָׁה אֶל הַמִּיטָּה.
עֵינֶיהָ שֶׁל ג'וֹנְסִי הָיוּ פְּקוּחוֹת לִרְווֹחָה. הִיא הִסְתַּכְּלָה אֶל הַחַלּוֹן וְסִפְרָהּ – סִפְרָהּ לְאָחוֹר.
"שְׁנֵים-עָשָׂר," אָמְרָה, וְכַעֲבוֹר זְמַן-מָה, "אַחַד-עָשָׂר"; וְאַחַר-כָּךְ "עֶשְׂרֵה", וְ"תִּשְׁעָה"; וְאַחַר-כָּךְ "שְׁמוֹנֶה" וּ"שִׁבְעָה", כִּמְעַט בִּנְשִׁימָה אַחַת.
בִּתְחִינָּה הִסְתַּכְּלָה אֶל הַחַלּוֹן. מֶה הָיָה שָׁם לִסְפּוֹר? לֹא נִרְאוּ שָׁם אֶלָּא חָצֵר רֵיקָה וּמִשֶּׁמַּיְמָה וְצָדוּ הָאָטוֹם שֶׁל בִּנְיָין לְבָנִים בְּמֶרְחַק שִׁישָּׁה מֶטְרִים. קִיסוֹס יָשָׁן-נוֹשָׁן, מְסוּקָּס וּמְנַוֵּון בְּשׁוֹרָשָׁיו, הֶעְפִּיל עַד מַחֲצִית גּוֹבְהוֹ שֶׁל קִיר הַלְּבָנִים. נְשִׁימָתוֹ הַקָּרָה שֶׁל הַסְּתָיו תָּלְשָׁה אֶת הֶעָלִים מִן הַמְּטַפֵּס, וַעֲנָפָיו הַשִּׁלְדִּיִּים נִצְמְדוּ עֵירוּמִּים כִּמְעַט אֶל הַלְּבָנִים הַמִּתְפּוֹרְרוֹת.
"מָה קָרָה, חוֹמֵד?" שְׁאֵלָה סוּ.
"שִׁישָּׁה," אָמְרָה ג'וֹנְסִי, כִּמְעַט בְּלַחַשׁ. "עַכְשָׁיו הֵם נוֹשְׁרִים מַהֵר יוֹתֵר. לִפְנֵי שְׁלוֹשָׁה יָמִים הָיוּ כִּמְעַט מֵאָה. קִיבַּלְתִּי כְּאֵב רֹאשׁ כְּשֶׁסָּפַרְתִּי אוֹתָם. אֲבָל עַכְשָׁיו זֶה קַל. הִנֵּה נוֹשֵׁר עוֹד אֶחָד. עַכְשָׁיו נִשְׁאֲרוּ רַק חֲמִישָּׁה."
"חֲמִישָּׁה מָה, חוֹמֵד? תַּגִּידִי לְסוֹדֵי שֶׁלְּךָ."
"עָלִים. עַל הַקִּיסוֹס. כְּשֶׁיִּנְשׁוֹר הָאַחֲרוֹן, גַּם אֲנִי אֶצְטָרֵךְ לָלֶכֶת. כְּבָר שְׁלוֹשָׁה יָמִים אֲנִי יוֹדַעַת אֶת זֶה. הָרוֹפֵא לֹא אָמַר לְךָ?"
"אוֹי, אַף פַּעַם לֹא שָׁמַעְתִּי שְׁטוּיוֹת כָּאֵלֶּה," הִתְלוֹנְנָה סוּ, בְּבוּז נֶהֱדָר. "מָה לְעָלִים זְקֵנִים שֶׁל מְטַפֵּס וּלְהַחְלָמָה שֶׁלָּךְ? וְאֶת אַהֲבַת פַּעַם כָּל-כָּךְ אֶת הַמְּטַפֵּס הַהוּא, אַתְּ סְתָם יַלְדָּה רָעָה. אַל תִּהְיִי טִיפְּשׁוֹנֶת. הֲרֵי הַבּוֹקֶר הָרוֹפֵא אָמַר לִי שֶׁהַסִּיכּוּיִים שֶׁלְּךָ לְהַבְרִיא בֶּאֱמֶת מַהֵר הֵם – בּוֹאִי נִרְאֶה מָה הוּא אָמַר בְּדִיּוּק – הוּא אָמַר שֶׁהַסִּיכּוּיִים הֵם עֶשֶׂר לְאַחַת! זֶה הֲרֵי סִיכּוּי טוֹב כִּמְעַט כְּמוֹ זֶה שֶׁיֵּשׁ לָנוּ בִּנְיוּ-יוֹרְק כְּשֶׁאֲנַחְנוּ נוֹסְעוֹת בְּחַשְׁמַלִּית אוֹ עוֹבְרוֹת עַל-יָד בִּנְיָין חָדָשׁ. נַסִּי לֶאֱכוֹל עַכְשָׁיו קְצָת מָרָק, וּתְנִי לְסוֹדֵי לַחֲזוֹר לְרִישּׁוּם שֶׁלָּהּ. כָּכָה הִיא תּוּכַל לִמְכּוֹר אוֹתוֹ לְעוֹרֵךְ, וְלִקְנוֹת יַיִן-פּוֹרְט לַיַּלְדָּה הַחוֹלֶה שֶׁלָּהּ וְגַם נִתְחֵי חֲזִיר לְגַרְגְּרָנוּת שֶׁל עַצְמָהּ."
"אַתְּ לֹא צְרִיכָה לְהָבִיא עוֹד יַיִן," אָמְרָה ג'וֹנְסִי, וְעֵינֶיהָ נְעוּצוֹת מֵעֵבֶר לַחַלּוֹן. "הִנֵּה נוֹשֵׁר עוֹד אֶחָד. לֹא, אֲנִי לֹא רוֹצֶה שׁוּם מַרְק. כָּכָה נִשְׁאָרִים רַק אַרְבָּעָה. אֲנִי רוֹצֶה לִרְאוֹת אֶת הָאַחֲרוֹן נוֹשֵׁר לִפְנֵי שֶׁיַּחֲשִׁיךְ. אָז גַּם אֲנִי אֵלֵךְ."
"ג'וֹנְסִי, חוֹמֵד," אָמְרָה סוּ וְהִתְכּוֹפְפָה אֵלֶיהָ. "אַתְּ מוּכָנָה לְהַבְטִיחַ לִי שֶׁלֹּא תִּפְתְּחִי אֶת הָעֵינַיִים וְלֹא תַּבִּיטִי הַחוּצָה עַד שֶׁאֲנִי אֶגְמוֹר לַעֲבוֹד? אֲנִי מוּכְרָחָה לִמְסוֹר אֶת הָרִישּׁוּמִים הָאֵלֶּה מָחָר, וַאֲנִי צְרִיכָה אֶת הָאוֹר. אַחֶרֶת אֲנִי אוֹרִיד אֶת הַתְּרִיס."
"אַתְּ לֹא יְכוֹלָה לִרְשׁוֹם בַּחֶדֶר הַשֵּׁנִי?" שְׁאֵלָה ג'וֹנְסִי בִּקְרִירוּת.
"אֲנִי מַעֲדִיפָה לִהְיוֹת כָּאן עַל-יָדְךָ," אָמְרָה סוּ. "חוּץ מִזֶּה, אֲנִי לֹא רוֹצֶה שֶׁתִּסְתַּכְּלִי כָּל הַזְּמַן עַל הֶעָלִים הַטִּיפְּשִׁיִּים הָאֵלֶּה שֶׁל הַקִּיסוֹס."
"תַּגִּידִי לִי בָּרֶגַע שֶׁתִּגְמְרִי," אָמְרָה ג'וֹנְסִי וְעַצְמָהּ אֶת עֵינֶיהָ, לְבָנָה וּדְמוּמָה בִּשְׁכִיבָתָהּ כְּמוֹ פֶּסֶל שֶׁנָּפַל, "כִּי אֲנִי רוֹצֶה לִרְאוֹת אֵיךְ הָאַחֲרוֹן נוֹשֵׁר. אֲנִי כְּבָר עֲיֵיפָה מְלַחֲכוֹת. אֲנִי עֲיֵיפָה מִלַּחֲשׁוֹב. אֲנִי רוֹצֶה לְהִשְׁתַּחְרֵר מֵהַכּוֹל, וּלְרַחֵף לִי לְמַטָּה-לְמַטָּה, מַמָּשׁ כְּמוֹ אֵיזֶה עָלָה עָיֵיף וּמְסַכֵּן."
"תְּנַסִּי לִישׁוֹן," אָמְרָה סוּ. "אֲנִי מוּכְרָחָה לְהַזְמִין עַכְשָׁיו אֶת בֶּרְמָן שֶׁיְּדַגְמֵן לִי לַתְּמוּנָה שֶׁל הַכּוֹרֶה הַמִּתְבּוֹדֵד הַזָּקֵן. אֲנִי יוֹצֵאת רַק לְדַקָּה, שֶׁלֹּא תְּנַסִּי לָזוּז עַד שֶׁאֲנִי חוֹזֶרֶת."
בֶּרְמָן הַזָּקֵן הָיָה צַיָּיר שֶׁגָּר בְּקוֹמַת הַקַּרְקַע שֶׁל הַבִּנְיָין. הוּא הָיָה בֶּן לְמַעְלָה מִשִּׁישִּׁים, עַבְדְּקָן כְּמוֹ מֹשֶׁה שֶׁל מִיכְלַאנְגְ'לוֹ, וּזְקָנוֹ מִסְתַּלְסֵל מֵרֹאשׁ שֶׁל סָאטֵיר עַל גּוּף שֶׁל שֵׁדוֹן. בֶּרְמָן הָיָה כִּישָּׁלוֹן אָמָּנוּתִי. אַרְבָּעִים שָׁנָה אָחַז בַּמִּכְחוֹל בְּלִי לְהִתְקָרֵב דֵּי הַצּוֹרֶךְ אֶל שׁוֹבֶל שִׂמְלָתָהּ שֶׁל גְּבִרְתּוֹ. תָּמִיד עָמַד לְצַיֵּיר יְצִירַת-מוֹפֵת, אַךְ מֵעוֹלָם לֹא הִתְחִילָה בָּהּ. שָׁנִים אֲחָדוֹת לֹא צִייֵּר כְּלוּם חוּץ מִכַּמָּה שִׁרְבּוּטִים מִזְדַּמְּנִים בִּתְחוּם הַמִּסְחָר אוֹ הַפִּרְסוּם. מְעַט פַּרְנָסָה מָצָא כְּשֶׁשִּׁימֵּשׁ דּוּגְמָן לְאוֹתָם אָמָּנִים צְעִירִים בַּמּוֹשָׁבָה שֶׁלֹּא יָכְלוּ לְשַׁלֵּם לְאִישׁ מִקְצוֹעַ. הוּא שָׁתָה גִ'ין עַד בְּלִי דַּי, וַעֲדַיִין דִּיבֵּר עַל יְצִירַת-הַמּוֹפֵת שֶׁלּוֹ, הַמְּמַשְׁמֶשֶׁת וּבָאָה. מִלְּבַד זֹאת, הָיָה זָקֵן קָטָן וּמְהִיר-חֵימָה, שֶׁשָּׁפַךְ לַעַג נוֹרָא עַל מִידַּת הָרוֹךְ בְּכָל אָדָם וְרָאָה עַצְמוֹ כְּכֶלֶב-שְׁמִירָה שֶׁכָּל תַּפְקִידוֹ לְהָגֵן עַל שְׁתֵּי הַצַּיָּירוֹת הַצְּעִירוֹת בַּסְּטוּדְיוֹ שֶׁלְּמַעְלָה.
הִיא מָצְאָה אֶת בֶּרְמָן מַדִּיף רֵיחַ עַז שֶׁל אַלְכּוֹהוֹל בִּמְאוּרָתוֹ הָאַפְלוּלִית לְמַטָּה. בְּאַחַת הַפִּינּוֹת חִיכָּה בַּד חֵלֶק עַל כֵּן כְּבָר עֶשְׂרִים וְחָמֵשׁ שָׁנָה לִקְלוֹט אֶת הַקַּו הָרִאשׁוֹן שֶׁל יְצִירַת-הַמּוֹפֵת. הִיא סִיפְּרָה לוֹ עַל ג'וֹנְסִי וּמַחֲשֶׁבֶת-הַשָּׁוְוא שֶׁלָּהּ, ג'וֹנְסִי הַקַּלָּה וְהַשַּׁבְרִירִית כְּעָלֶה, שֶׁעוֹד עֲלוּלָה לְהִיתָּלֵשׁ וּלְהִתְעוֹפֵף בֶּאֱמֶת בָּרֶגַע שֶׁתֵּיחָלֵשׁ אֲחִיזָתָהּ הִרְפָּה בָּעוֹלָם.
בֶּרְמָן הַזָּקֵן, בְּעֵינַיִים אֲדוּמּוֹת זוֹלְגוֹת בְּלִי מַעֲצוֹר, הִבִּיעַ בִּצְעָקוֹת אֶת בּוּזוֹ וְלָעֲגוּ לַדִּמְיוֹנוֹת הַשְּׁטוּתִיִּים הָאֵלֶּה.
"מָה סה!" קָרָא. "אֵיךְ יָכוֹל לֹיוֹת אֲנָשִׁים בָּעוֹלָם עִם הַטִּיפְּשׁוּת לָמוּת בִּשְׁבִיל שְׁעָלִים לִנְשׁוֹר מְאִיסָה מְטַפֵּס טָפוּק! אֲנִי לֹא שָׁמַעְתִּי עַל דְּבַר כֵּסֶה. לֹא, אֲנִי לֹא מוּכָן לְתַגְמֵן לְךָ אִיסָה כּוֹרֶה בּוֹטֵט מְטוּמְטָם. מַטּוֹעַ אַתְּ מַרְשֶׁה לַטִּיפְּשׁוּת הַזֹּאת לְהִיכָּנֵס לְרֹאשׁ? אַךְ, מִיס יוֹנָסִי, כָּל-כָּךְ קְטַנָּה וּמִסְכֵּנָה."
"הִיא מְאוֹד חוֹלָה וְחַלָּשָׁה," אָמְרָה סוּ, "וְהַחוֹם מְדַכֵּא אוֹתָהּ וּמְמַלֵּא לָהּ אֶת הָרֹאשׁ בְּרַעֲיוֹנוֹת מוּזָרִים. בְּסֵדֶר, מַר בֶּרְמָן, אִם אַתָּה לֹא מוּכָן לָשֶׁבֶת לִפְנֵי, אַתָּה לֹא חַיָּיב. אֲבָל אֲנִי חוֹשֶׁבֶת שֶׁאַתָּה סְתָם קַשְׁקְשַׁן זָקֵן – קַשְׁקְשָׁן אָיוֹם וְנוֹרָא."
"אַתְּ בַּתִּיּוּק כְּמוֹ אִשָּׁה!" צָרַח בֶּרְמָן. "מִי אָמַר שֶׁאֲנִי לֹא רוֹצֶה לְתַגְמָן לְךָ. לְכִי. אֲנִי לָבוֹא אִיתְּךָ. חֲצִי שָׁעָה שְׁלֹמֹה אֲנִי לְנַסּוֹת לַהֲגִיַּת שֶׁאֲנִי מוּכָן לְתַגְמָן. אֱלוֹהִים! זֶה לֹא מָקוֹם בִּשְׁבִיל בַּחוּרָה טוֹבָה כְּמוֹ מִיס יוֹנְסִי לִשְׁכַּב חוֹלֶה. יוֹם אַחַת אֲנִי לְצַיֵּיר יְצִירַת-מוֹפֵת, וְאֵס כּוּלָּנוּ לָצֵאת מִכָּאן. אֱלוֹהִים! כֵּן כֵּן."
ג'וֹנְסִי יֶשְׁנָהּ כְּשֶׁעָלוּ לַדִּירָה. סוּ הוֹרִידָה אֶת הַתְּרִיס עַד אֶדֶן הַחַלּוֹן וְסִימְּנָה לַבַּרְמֶן שֶׁיִּיכָּנֵס לַחֶדֶר הַשֵּׁנִי. שָׁם הִשְׁקִיפוּ בַּחֲרָדָה מֵהַחַלּוֹן עַל הַשִּׂיחַ הַמְּטַפֵּס. אַחֵר-כָּךְ הִבִּיטוּ רֶגַע זֶה בַּזֶּה בְּלִי לְדַבֵּר. יָרַד גֶּשֶׁם קַר וְעַקְשָׁנִי, בְּלוּל בַּשֶּׁלֶג. בֶּרְמָן, בְּחוּלְצָתוֹ הַכְּחוּלָּה הַיְּשָׁנָה, הִתְיַישֵּׁב כְּכוֹרֵה הַמִּתְבּוֹדֵד עַל גַּבֵּי דָּוִד הָפוּךְ שֶׁשִּׁימֵּשׁ סֶלַע.
כְּשֶׁהַקִּיצָה סוּ מִשָּׁעָה אַחַת שֶׁל שֵׁינָה לְמָחֳרָת בַּבּוֹקֶר, מָצְאָה אֶת ג'וֹנְסִי לוֹטֶשֶׁת עֵינַיִים בּוֹהוֹת, קְרוּעוֹת לִרְווֹחָה, אֶל הַתְּרִיס הַיָּרוֹק הַמּוֹרֵד.
"תָּרִימִי אוֹתוֹ! אֲנִי רוֹצֶה לִרְאוֹת," פָּקְדָה בְּלַחַשׁ.
סוּ נִשְׁמְעָה לָהּ בִּיגִיעָה.
אַךְ הִנֵּה! לְאַחַר הַגֶּשֶׁם הַסּוֹחֵף וּמַשְּׁבֵי הָרוּחַ הַפִּרְאִיִּים שֶׁנִּמְשְׁכוּ כָּל הַלַּיְלָה הָאָרוֹךְ, עֲדַיִין הִסְתַּמֵּן עַל רֶקַע קִיר הַלְּבָנִים עָלָה קִיסוֹס אֶחָד. זֶה הָיָה עָלֵהוּ הָאַחֲרוֹן שֶׁל הַשִּׂיחַ. עֲדַיִין יָרוֹק כֵּהֶה לְיַד גִּבְעוֹלוֹ, אַךְ קְצוֹתָיו הַמְּשׁוּנָּנִים כְּבָר הִצְהִיבוּ בְּצָהוֹב רִיקָּבוֹן וְכֵלֶיהָ, וּבְאוֹמֶץ נֶאֱחַז בְּעָנָף אֶחָד כְּשִׁישָּׁה מֶטְרִים מֵעַל לָאֲדָמָה.
"זֶה הָאַחֲרוֹן," אָמְרָה ג'וֹנְסִי. "חָשַׁבְתִּי שֶׁהוּא בֶּטַח יִיפּוֹל בְּמֶשֶׁךְ הַלַּיְלָה. שָׁמַעְתִּי אֶת הָרוּחַ. הַיּוֹם הוּא יִיפּוֹל, וְאָז אֲנִי אַמּוֹת."
"דַּי, חֲמוּדָה, דַּי!" אָמְרָה סוּ, וּפָנֶיהָ הַיְּגֵעִים נִרְכָּנִים אֶל הַכֵּר. "תַּחְשְׁבִי עָלַי, אִם אַתְּ לֹא מוּכָנָה לַחֲשׁוֹב עַל עַצְמְךָ. מָה אֲנִי אֶעֱשֶׂה אָז?"
אַךְ ג'וֹנְסִי לֹא עָנְתָה. אֵין דָּבָר גַּלְמוּד יוֹתֵר בָּעוֹלָם כּוּלּוֹ מִנְּשָׁמָה שֶׁמְּכִינָה אֶת עַצְמָהּ לָצֵאת לְדַרְכָּהּ הָרְחוֹקָה, הַמִּסְתּוֹרִית. מַחֲשֶׁבֶת-הַשָּׁוְוא הִשְׁתַּלְּטָה עָלֶיהָ כַּנִּרְאֶה עוֹד וְעוֹד כְּכָל שֶׁהִתְרַפּוּ אֶחָד לְאֶחָד הַקְּשָׁרִים שֶׁקִּישְׁרוֹ אוֹתָהּ אֶל הַיְּדִידוּת וְאֶל הָאָרֶץ.
הַיּוֹם פָּנָה, וַאֲפִילּוּ בְּאוֹר הַדִּמְדּוּמִים יָכְלוּ לִרְאוֹת אֵיךְ עָלָה הַשִּׂיחַ הַבּוֹדֵד נֶאֱחָז בְּגִבְעוֹלוֹ מוּל הַקִּיר. וְאַחַר-כָּךְ, עִם בּוֹא הַלַּיְלָה, שׁוּלְּחָה רוּחַ הַצָּפוֹן שׁוּב, וְהַגֶּשֶׁם הוֹסִיף לְהַצְלִיף בַּחַלּוֹנוֹת וּלְזַרְזֵף מִן הַמַּרְזְבִים הַנְּמוּכִים.
כְּשֶׁהֵאִיר הַבּוֹקֶר דֵּי הַצּוֹרֶךְ פָּקְדָה ג'וֹנְסִי חַסְרַת הָרַחֲמִים לְהָרִים אֶת הַתְּרִיס.
עָלָה הַשִּׂיחַ עֲדַיִין הָיָה שָׁם.
שָׁעָה אֲרוּכָּה שִׁכְבָה ג'וֹנְסִי וְהִבִּיטָה בּוֹ. וְאַחַר-כָּךְ קָרְאָה לְסוּ, שֶׁבָּחֲשָׁה אֶת מַרְק הָעוֹף שֶׁלָּהּ עַל כִּירַת הַגַּז.
"הָיִיתִי יַלְדָּה רָעָה, סוֹדִי," אָמְרָה ג'וֹנְסִי. "הֶעֱלָה הָאַחֲרוֹן הַזֶּה הִצְלִיחַ אֵיכְשֶׁהוּ לְהִישָּׁאֵר שָׁם כְּדֵי לְהַרְאוֹת לִי כַּמָּה שֶׁהָיִיתִי רָעָה. זֶה חֵטְא לְרַצּוֹת לָמוּת. אַתְּ יְכוֹלָה לְהָבִיא לִי עַכְשָׁיו קְצָת מַרְק, וּקְצָת חָלָב עִם טִיפָּה יַיִן פּוֹרְט, וְגַם – לֹא; תָּבִיאִי לִי קוֹדֶם רְאִי, וְאַחַר-כָּךְ תְּסַדְּרִי לִי כַּמָּה כָּרִים מִסָּבִיב, וַאֲנִי אֵשֵׁב וְאֶסְתַּכֵּל אֵיךְ אַתְּ מְבַשֶּׁלֶת."
כַּעֲבוֹר שָׁעָה אָמְרָה:
"סוֹדִי, יוֹם אֶחָד אֲנִי עוֹד אֲצַיֵּיר אֶת מִפְרַץ נַפּוֹלִי."
הָרוֹפֵא בָּא אַחֲרֵי-הַצָּהֳרַיִים, וְסוּ מָצְאָה אֲמַתְלָה לְהִיכָּנֵס לַמִּסְדְּרוֹן כְּשֶׁיָּצָא.
"סִיכּוּיִים שְׁקוּלִים," אָמַר הָרוֹפֵא, כְּשֶׁהוּא אוֹחֵז בְּיָדוֹ אֶת יָדָהּ הַדַּקָּה וְהָרוֹעֶדֶת שֶׁל סוּ. "בְּטִיפּוּל טוֹב תְּנַצְּחִי. וְעַכְשָׁיו אֲנִי חַיָּיב לִרְאוֹת אֵיזֶה מִקְרֶה אַחֵר שֶׁיֵּשׁ לִי פֹּה לְמַטָּה. בֶּרְמָן, קוֹרְאִים לוֹ – מִין צַיָּיר, נִדְמֶה לִי. גַּם כֵּן דַּלֶּקֶת-רֵיאוֹת. הוּא אִישׁ חַלָּשׁ וְזָקֵן, וְהַהַתְקָפָה חֲרִיפָה. אֵין לוֹ שׁוּם תִּקְווֹה; אֲבָל הַיּוֹם יִיקְּחוּ אוֹתוֹ לְבֵית-הַחוֹלִים כְּדֵי לְהָקֵל עָלָיו קְצָת."
לְמָחֳרָת הַיּוֹם אָמַר הָרוֹפֵא לְסוּ: "הִיא יָצְאָה מִכְּלַל סַכָּנָה. אַתְּ נִיצַּחַתְּ. עַכְשָׁיו רַק תְּזוּנָה וְטִיפּוּל – זֶה הַכּוֹל."
וּבַיּוֹם הַהוּא אַחֲרֵי-הַצָּהֳרַיִים נִיגְּשָׁה סוּ אֶל מִיטָּתָהּ שֶׁל ג'וֹנְסִי, שֶׁשָּׁכְבָה וְסָרְגָה בְּנַחַת רְדִיד צֶמֶר כָּחוֹל מְאוֹד וַחֲסַר תּוֹעֶלֶת מְאוֹד, וּבִזְרוֹעַ אַחַת חִיבְּקָה אוֹתָהּ עִם הַכָּרִים יַחַד.
"יֵשׁ לִי מַשֶּׁהוּ לְסַפֵּר לָךְ, עַכְבָּרִית לְבָנָה," אָמְרָה. "מַר בֶּרְמָן מֵת הַיּוֹם מִדַּלֶּקֶת-רֵיאוֹת בְּבֵית-הַחוֹלִים. הוּא הָיָה חוֹלֶה רַק יוֹמַיִים. הַחַצְרָן מָצָא אוֹתוֹ בַּבּוֹקֶר שֶׁל הַיּוֹם הָרִאשׁוֹן בַּחֶדֶר שֶׁלּוֹ לְמַטָּה, חֲסַר-אוֹנִים מֵרוֹב כְּאֵבִים. הַנַּעֲלַיִים וְהַבְּגָדִים שֶׁלּוֹ הָיוּ רְטוּבִּים לְגַמְרֵי וְקָרִים כְּמוֹ קֶרַח. אַף אֶחָד לֹא הֵבִין אֵיפֹה הוּא הָיָה בַּלַּיְלָה נוֹרָא כָּל-כָּךְ. וְאַחַר-כָּךְ מָצְאוּ פָּנָס, שֶׁעוֹד הָיָה דָּלוּק, וְסוּלָּם שֶׁנִּגְרָר מֵהַמָּקוֹם שֶׁלּוֹ, וְכַמָּה מִכְחוֹלִים מְפוּזָּרִים, וּפְלֵטָה עִם יָרוֹק וְצָהוֹב מְעוּרְבָּבִים עָלֶיהָ, וְגַם – תִּסְתַּכְּלִי מֵהַחַלּוֹן, חֲמוּדָה, בַּעֲלָהּ הָאַחֲרוֹן שֶׁל הַקִּיסוֹס, עַל הַקִּיר. לֹא שָׁאַלְתָּ אֶת עַצְמְךָ לָמָּה הוּא לֹא זָז וּמְרַפְרֵף בִּכְלָל כְּשֶׁנּוֹשַׁבְתָּ רוּחַ? הָהּ, חוֹמֵד, זֹאת יְצִירַת-הַמּוֹפֵת שֶׁל בֶּרְמָן – הוּא צַיָּיר אוֹתָהּ שָׁם בַּלַּיְלָה שָׁבוּ נֶשֶׁר הֶעֱלָה הָאַחֲרוֹן."







https://www.shortstoryproject.com/he/story/%d7%94%d7%a2%d7%9c%d7%94-%d7%94%d7%90%d7%97%d7%a8%d7%95%d7%9f/
#אוּרְבָּנִי#חֲבָרוֹת#מָוֶות#מִלִּנְכוּלֶיהָ#סֶפְּרוֹתַאמְרִיקָאִית#קְלָאסִיקָה