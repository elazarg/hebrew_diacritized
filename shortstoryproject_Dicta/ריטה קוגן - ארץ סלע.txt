הוֹמֵרוּס וְהַיָּם מֵאַהֲבָה נָעִים.
לְאָן אֶפְנֶה? עַתָּה הוּמֵרוּס הִשְׁתַּתֵּק לוֹ.
הַיָּם, שַׁחַר מִשָּׁחוֹר, בְּלַעַג מִתְפַּיֵּט לוֹ
וּבָא אֶל מִטָּתִי בַּהֲמִית אֵימִים.
אוֹסִיפ מַנְדֶּלְשְׁטֶם (מֵרוּסִית רִיטָה קוֹגֶן)

הֵם שׁוֹכְבִים, כָּל אֶחָד בִּצְרִיפוֹ, כָּל אֶחָד בְּמִיטָּתוֹ. הֵם מוּפְרָדִים. הַצְּרִיפִים לֹא נְעוּלִים, אֲבָל נֶאֱסַר עֲלֵיהֶם לָצֵאת. הָאִיסּוּר מַפְרִיד בֵּינֵיהֶם יוֹתֵר מִכָּל דֶּלֶת, יוֹתֵר מִכָּל מַפְתֵּחַ שֶׁסָּבַב פַּעַם וּפַעֲמַיִים בָּחוּר כָּל מַנְעוּל. הָאִיסּוּר וְהַבּוּשָׁה. הַסְּדִינִים תַּחְתֶּיהָ קָרִים, קְרִירוּתָם מְפִיגָה אֶת חוֹמָה, מְצִנָּה אֶת בְּעִירַת כַּעֲסָהּ. הָעֶרֶב יוֹרֵד. הַצְּלָלִיּוֹת שׁוֹלְחוֹת אֶצְבָּעוֹת רוֹעֲדוֹת מִפִּינּוֹת הַצְּרִיף, לוֹפְתוֹת אֶת רַגְלַי שׁוּלְחַן הָעֵץ, אֶת הַמִּשְׁעָנוֹת הַמְּגוּלָּפוֹת שֶׁל זוּג הַכִּיסְאוֹת, אֶת מַרְגְּלוֹת מִיטּוֹת הַבַּרְזֶל, זוֹ שֶׁלָּהּ וְזוֹ שֶׁל אִמָּהּ. יֵשׁ מְעַט רָהִיטִים בַּצְּרִיף, שֶׁעַל אַף יַשְׁנוּתָם, כּוּלָּם עֲשׂוּיִים הֵיטֵב וּמִנְּחָמִים. הָהָר הַדִּבְשִׁי עוֹדֶנּוּ נִרְאֶה בַּחַלּוֹן, אַךְ רַק מִתְאָרוֹ נִרְאֶה, קַו רַךְ שֶׁל שְׁלוֹשֶׁת קוֹדְקוֹדָיו הַמְּעוּגָּלִים. צַלְעוֹתָיו הַצְּהוּבּוֹת-כְּתוּמּוֹת, שֶׁבְּגִינָן הֶעֱנִיקָה לוֹ אֶת שְׁמוֹ, נִצְבְּעוּ שָׁחוֹר. בַּלַּיְלָה הוּא חוֹזֵר לִהְיוֹת שְׁלוּחָה שֶׁל קָארָא-דָּאַג, הָהָר הַשָּׁחוֹר, הֶעָצוּם, שֶׁחוֹלֵשׁ עַל הַחוֹף תַּחְתָּיו בִּתְצוּרוֹתָיו הַמְּשׁוּנָּנוֹת. הִיא מוֹנֶה לְלֹא קוֹל אֶת דַּיָּירֵי הָהָר הַמְּאוּבָּנִים: הַמֶּלֶךְ וְהַמַּלְכָּה, אֶצְבַּע הַשָּׂטָן, אִיוָון-הַלִּיסְטִים, שַׁעַר הַזָּהָב וּפְרוֹפִיל הַמְּשׁוֹרֵר הַמְּזוּקָּן ("אֲפִילּוּ שֶׁאֶת הַפְּרוֹפִיל לֹא רוֹאִים מֵהַצַּד שֶׁלָּנוּ שֶׁל הָהָר", הִיא מַבְהִירָה לְלֹא קוֹל). מַעֲשֵׂה הַסְּפִירָה עוֹזֵר לָהּ לְהִתְנַתֵּק, לַחֲצוֹץ בֵּינָהּ לְבֵין הַפִּיצוּץ. אַחֵר כָּךְ הִיא מְנַסָּה לַחֲרוֹז אֶת "קָארָא-דָּאַג": אוֹבְּרָאג, ווראג. הַחֲרוּזִים הַמְּשׁוּבָּחִים עוֹצְרִים אֶת הַבֶּכִי, אַךְ אֵלֶּה הוֹלְכִים וּמִתְרוֹפְפִים: דּוּרָאק, נִיֶּיהָ טָאק.  הַבֶּכִי מִתְגַּנֵּב. טִיּוּמְקָה לְבַטֵּחַ בּוֹכֶה. הִיא מְדַמְיֶינֶת אֶת פָּנָיו. עֵינָיו הַבְּהִירוֹת, הַתְּכוּלּוֹת הִוְורִידוּ כְּעֵינֵי אַרְנָב לָבָן, חוֹטְמוֹ הַסּוֹלֵד, הֲכַפְתּוֹרֵי הִתְרַחֵב וּנְמַלֵּא לַחְלוּחִית נוֹטֶפֶת, שִׂפְתֵי הַדּוּבְדְּבָן שֶׁלּוֹ רְטוּבוֹת וּנְשׁוּכוֹת. הִיא בְּטוּחָה שֶׁאִילָּקֶה לֹא בּוֹכֶה. הַבּוֹגֵד הַזֶּה. אֵיךְ שֶׁהוּא צָרַח. לְקַלֵּל לֹא הָעַז, כִּי אַחֶרֶת הָיָה מוֹצֵא אֶת עַצְמוֹ מְרוּתָּק בְּדִיּוּק כְּמוֹהֶם. אִמָּא שֶׁל הַבָּנִים הֲכִי קְשׁוּחָה מֵבִין הַמְּבוּגָּרִים בְּכָל הַנּוֹגֵעַ לְשָׂפָה תִּקְנִית. לֹא כְּמוֹ אִמָּא שֶׁלָּהּ, שֶׁלְּעִתִּים מְגַלְגֶּלֶת עַל לְשׁוֹנָהּ מִילָּה מְלוּכְלֶכֶת בַּהֲנָאָה קוֹרֶצֶת, כְּאִילּוּ מוֹחֶצֶת בְּשִׁינֶּיהָ הַלְּבָנוֹת דּוּבְדְּבָן חָמוּץ, מִגִּיר עָסִיס. אֵיךְ שֶׁהוּא צָרַח. פָּנָיו הִתְעַוְּותוּ לְמֵעֵין מַסֵּכָה יְוָונִית – טְרָגֶיהָ שֶׁל זַעַם וְעֶלְבּוֹן. הִיא לֹא הֶאֱמִינָה לוֹ. גַּם הַפַּעַם הוּא שִׂיחֵק. עֵינָיו נִשְׁאֲרוּ יַבָּשׁוֹת וּמְחוּשָּׁבוֹת עַל אַף הַנְּהָמוֹת וְהַיְּפָחוֹת. הוּא צָעַק שֶׁהֵם תָּמִיד שְׁנַיִים, תָּמִיד נֶגְדּוֹ, שֶׁהֵם מַרְחִיקִים אוֹתוֹ, נֶעֱלָמִים לוֹ, שֶׁהוּא תָּמִיד לְבַד. הוּא כִּמְעַט קָרַס עַל רִצְפַּת הֶעָפָר שֶׁל הֶחָצֵר הָעֶלְיוֹנָה, אֲבָרָיו פִּרְכְּסוּ. הִיא עֲדַיִין לֹא הֶאֱמִינָה לוֹ. שֶׁקֶּרֶן וְשַׂחְקָן. בּוֹגֵד. שְׁלוֹשְׁתָּם מֵעוֹלָם לֹא דָּנוּ עַל כָּךְ בְּקוֹל, אַךְ לִשְׁלוֹשְׁתָּם זֶה הָיָה בָּרוּר — יֶשְׁנוֹ הֶסְכֵּם חַד מַשְׁמָעִי וְכוֹלֵל, שֶׁלֹּא מְשַׁנֶּה מָה, לֹא מֵעַרְבִים אֶת הַמְּבוּגָּרִים. הַמְּבוּגָּרִים הֶאֱמִינוּ לוֹ. אָבִיו אָסָף אֶת אִילָּקֶה אֵלָיו, כִּיסָּה אֶת גּוּפוֹ בְּחִיבּוּק זְרוֹעוֹת חֲזָקוֹת, שְׁזוּפוֹת, מְעוּטָּרוֹת פְּלוּמַת שַׁעַר שָׂרוּף עַד לוֹבֶן, הִפְרִישׁ אֶת אֶגְרוֹפָיו הַקְּפוּצִים, מָחָה אֶת עֵינָיו מִבְּלִי לָשִׂים לֵב שֶׁיַּבָּשׁוֹת הֵן. אִילָּקֶה הוֹבֵל מַטָּה, לַצְּרִיף הַמִּטְבָּחוֹן, וְכָל מִנֹּחַ גּוּפוֹ כְּמוֹ אוֹמֵר לוֹחֵם צֶדֶק יְחִידִי וּמוּבָס. הָאֲוִויר הַיָּבֵשׁ, הַנָּעִים שֶׁל בֵּין-עַרְבִיִּים נִמְלָא רֵיחַ שֶׁל שׁוֹרֶשׁ וּלְרָיֵאן, מָרִיר וְכוֹהֳלִי. הִיא דִּמְיְינָה אֶת אִמָּא שֶׁלָּהּ מְטַפְטֶפֶת בְּיָד מוּרְגֶּלֶת עֶשְׂרִים טִיפּוֹת מִתּוֹךְ בַּקְבּוּקוֹן הַזְּכוּכִית הַכֵּהֶה, מוֹנֶה אֶת מִנְיָינָן בִּתְנוּעַת שְׂפָתַיִים בִּלְבַד, בְּרִיכּוּז גָּמוּר, כְּאִילּוּ אֵין עוֹלָם חוּץ לְטִיפּוֹת הַנִּסְפָּרוֹת מַטָּה: עֶשְׂרִים, תְּשַׁע עֶשְׂרֵה, שְׁמוֹנֶה עֶשְׂרֵה. הִיא אַף פַּעַם לֹא זָכְתָה לְטוּל מִטִּיפּוֹת שׁוֹרֶשׁ הַוּוֹלֶרְיָאן. זוֹ תְּרוּפָתָם הַשְּׁמוּרָה שֶׁל הַמְּבוּגָּרִים, שֶׁל עֲצַבֵּיהֶם הָרוֹטְטִים, שֶׁל עוֹלָמָם הַשָּׁבִיר. אִילָּקֶה הַבּוֹגֵד בְּעוֹבְרוֹ אֶת טֶקֶס הַהַטְבָּלָה הַמַּר, הָפַךְ אוֹתוֹ עֶרֶב לִמְבוּגָּר.
הִיא זוֹכֶרֶת אֵיךְ הַכּוֹל הִתְחִיל. תְּחִילָּה הָיְיתָה רַכֶּבֶת. בְּעֶצֶם, לֹא. תְּחִילָּה הָיְיתָה הָאֲגִירָה הַגְּדוֹלָה. אִמָּא אַגְרָה שַׂקִּיּוֹת סוּכָּר וְקוּפְסָאוֹת פַּח עִם נִתְחֵי בְּשַׂר מְשׁוּמָּר. עִם סוּכָּר זֶה הָיָה יַחֲסִית פָּשׁוּט. סָבְתָא הֵמִירָה אֶת תְּלוּשֵׁי הַמָּזוֹן בַּעֲבוּר וָודְקָה בִּתְלוּשֵׁי מָזוֹן בַּעֲבוּר סוּכָּר. אֶת סַחַר הַחֲלִיפִין בִּיצְּעָה בְּבִיתָן מֵאוֹפֶל שֶׁל הַחְזָרַת בַּקְבּוּקֵי זְכוּכִית, צְרִיף רָעוּעַ מֵאֲחוֹרֵי הַמַּרְכּוֹל הַגָּדוֹל, אָפוּף רֵיחוֹת כְּבֵדִים, חֲמוּצִים שֶׁל אַלְכּוֹהוֹל וְשֶׁל אַלְכּוֹהוֹלִיזְם. עִם שִׁימּוּרֵי בָּשָׂר זֶה הָיָה יוֹתֵר מְסוּבָּךְ. הֵם מֵעוֹלָם לֹא נִמְכְּרוּ בְּמַרְכּוֹל אוֹ בְּכָל חֲנוּת מָזוֹן שֶׁהִכִּירָה. עַל מְנַת לֵהָנוֹת מֵהֶם הָיִיתָ צָרִיךְ לִזְכּוֹת בַּחֲבִילוֹת שַׁי ל-"חַבְרֵי מִפְלָגָה בִּלְבַד". הִיא עַצְמָהּ הָיְיתָה פְּיוּנִירִית, בֵּין הָרִאשׁוֹנִים בְּשֶׁכָּבְתָה לְהִתְקַבֵּל לַתְּנוּעָה, אַךְ זֶה לֹא מַמָּשׁ נֶחֱשָׁב, כַּאֲשֶׁר מְדוּבָּר בַּחֲבִילוֹת שַׁי. אִמָּא לֹא הָיְיתָה חֶבְרַת מִפְלָגָה, סָבְתָא לֹא הָיְיתָה חַבְרַת מִפְלָגָה, אַךְ סָבְתָא הָיְיתָה רוֹפְאָה בְּמוֹקֵד לִרְפוּאָה דְּחוּפָה בְּבֵית הַנְּתִיבוֹת הַגָּדוֹל בָּעִיר. לְעִתִּים קְרוֹבוֹת הַמְּטוּפָּלִים הַמְּרוֹצִים גָּמְלוּ לָהּ חֶסֶד בְּצוּרַת שַׁי מִפְלַגְתִּי. סָבְתָא, מִבְּלִי לְהִתְבַּיֵּישׁ, בִּיקְּשָׁה שֶׁיַּשְׁאִירוּ לָהּ אֶת שֶׁמּוֹרֵי הַבָּשָׂר, וְגַם אֶת הֶחָלָב הַמְּרוּכָּז. אֶת הַוּוֹדְקָה, קָרְצָה בִּנְדִיבוּת, תִּקְּחוּ לְעַצְמְכֶם. אַחֲרֵי שָׁנָה שֶׁל אֲגִירָה, קוּפְסָאוֹת הַשְּׁמוּרִים הִתְגּוֹדְדוּ שׁוּרוֹת שׁוּרוֹת עַל מַדְּפֵי הַמְּזָוֶוה הַגָּדוֹל — חַיָּילֵי הַמִּשְׁמָר, הַמְּנַצְנְצִים עֲמוּמוֹת בְּמַדֵּיהֶם הָאֲדוּמִּים, כָּל אֶחָד נוֹשֵׂא דְּיוֹקָן חֲמוּר-סֵבֶר שֶׁל פַּר מִקּוֹרְנָן. וְאָז הָיְיתָה הָרַכֶּבֶת. הָיָה לָהֶן מַזָּל, לָהּ וּלְאִמָּא: הֲשׁוּתָּפָהּ שֶׁלָּהֶן לְחַדְרוֹן הָיְיתָה אִישָּׁה מְבוּגֶּרֶת, כִּמְעַט זְקֵנָה, לֹא כְּמוֹ אִמָּא שֶׁלָּהּ. הָאִישָּׁה הִתְמַקְּמָה עַל אֶחָד הַדַּרְגָּשִׁים הַתַּחְתּוֹנִים. אֶת הַשֵּׁנִי לָקְחָה אִמָּא, וְהִיא עַצְמָהּ טִיפְּסָה בַּהֲנָאָה עַל הַדַּרְגָּשׁ הָעֶלְיוֹן, זֶה שֶׁמֵּעַל דַּרְגָּשׁ אִמָּהּ. מִכֵּיוָון שֶׁהַדַּרְגָּשׁ הָעֶלְיוֹן הַנּוֹסָף נוֹתַר רֵיק, הִיא דִּילְּגָה בֵּין הַשְּׁנַיִים, עַד שֶׁנִּנְזְפָה, וְהַדַּרְגָּשׁ הוּפְרַשׁ לְטוֹבַת יִיבּוּשׁ שֶׁל מַגְּבוֹת יָדַיִים. אַךְ גַּם עִם הַדַּרְגָּשׁ הַיָּחִיד הִיא הָיְיתָה הָאֵלֶּה הָאוֹלִימְפִּית שֶׁל הָרַכֶּבֶת, שֶׁצּוֹפָה מִמְּרוֹם כְּבוֹדָהּ וּמוֹשָׁבָה עַל הַמִּתְרַחֵשׁ מַטָּה, עַל דֶּלֶת הַהֲזָזָה וּבְתוֹכָהּ מְרוּתָּךְ מַלְבֵּן שֶׁל מַרְאֶה מְעוּוֶּתֶת, עַל שׁוּלְחַן הַבַּרְזֶל הַקָּטָן, מְעוּגָּל הַפִּינּוֹת, וְעָלָיו סֵט שֶׁל אַרְבַּע כּוֹסוֹת זְכוּכִית מוּכְתָּמוֹת, עָבוֹת דּוֹפֶן לְתֵה, כָּל כּוֹס נְתוּנָה בְּתוֹךְ בֵּית-כּוֹס עָשׂוּי פִּיתּוּחֵי פְּלִיז – זְרָדִים וְאֶשְׁכּוֹלִי דֻּמְדְּמָנִיּוֹת. הָרַכֶּבֶת נֶאֱנֶקֶת וְנָעָה, הַכּוֹסוֹת מְשַׁקְשְׁקוֹת בְּבָתֵּיהֶן, בֵּיצִים קָשׁוֹת וְכַרְעֵי עוֹף מְכוּבָּס נִשְׁלָפִים מִתּוֹךְ עֲטִיפוֹת שֶׁל נְיָיר כֶּסֶף, רִיחֵם הֶעָבֵשׁ, הַכָּבֵד אַךְ עִם זֹאת מְעוֹרֵר הַתֵּאָבוֹן, פּוֹשֵׁט בְּתוֹךְ הַחַדְרוֹנִים, זוֹלֵג לַמִּסְדְּרוֹנוֹת, מַאֲמָץ לְתוֹכוֹ מֵרִיחַ הַטַּבָּק הַנִּשְׂרָף שֶׁנּוֹשְׁפִים הַמְּעַשְּׁנִים לְתוֹךְ צָהֳרֵי הַמִּסְדְּרוֹנוֹת הַפְּתוּחִים לִכְדֵי סֶדֶק, נִמְהָל בְּצַחֲנָה שֶׁל שֶׁתֶן וְצוֹאָה שֶׁהִסְתַּנְּנָה מִבַּעַד לְדֶלֶת הַהֲזָזָה שֶׁל חַדְרוֹן הַשֵּׁירוּתִים הַמְּזוֹהָם, מִישֶׁהוּ שׁוּב לֹא הִקְפִּיד לִלְחוֹץ מַטָּה אֶת דַּוְושַׁת הַבַּרְזֶל וְהַפְרָשׁוֹתָיו נָעוֹת וּמְשַׁקְשְׁקוֹת בְּתוֹךְ הָאַסְלָה הַשְּׁחוֹרָה, מַעְלָה-מַטָּה, יָמִינָה-שְׂמֹאלָה, יַחַד עִם הַכּוֹסוֹת, הַבֵּיצִים, הַדַּרְגָּשִׁים, הַקְּרוֹנוֹת, הַנּוֹסְעִים, יַחַד אִיתָּהּ. כּוּלָּם נוֹסְעִים הַיַּמָּה. נוֹסְעִים יוֹם, וְיוֹמַיִים, וּבַבּוֹקֶר הַיּוֹם הַשְּׁלִישִׁי מַגִּיעִים לַיָּם.
הַיָּם הָיָה נֵס. הוּא הָיָה כָּחוֹל, מְרַצֵּד, עָצוּם, חַם, וְלֹא דָּמָה כְּלָל לַיָּם הַצְּפוֹנִי שֶׁלָּהּ — רְצוּעָה אֲפוֹרָה וְחִיוֶּורֶת שֶׁל מַיִם קְפוּאִים. סְפִינָה מְנוֹעִית קְטַנָּה, לְבָנָה וּמִתְקַלֶּפֶת, אָסְפָה אֶת שְׁתֵּיהֶן מֵהָרָצִיף, טִרְטְרָה, קִרְטְעָה, הִתְנִיעָה וְיָצְאָה הַיַּמָּה. זוֹ הָיְיתָה הַפַּעַם הָרִאשׁוֹנָה שֶׁהִיא רָאֲתָה אֶת קָארָא-דָּאַג, הָהָר הַשָּׁחוֹר, הַר הַקְּסָמִים, הַר הַגַּעַשׁ הָעַתִּיק שֶׁשָּׁבַק חַיִּים, אַךְ אוּלַי עוֹד יִשּׁוּב יוֹם אֶחָד לִירוֹק אֵשׁ, לְהַפְרִישׁ לִבָּהּ שְׁחוֹרָה. הִיא זָכְרָה אֶת הָרֶסֶס הַמָּלוּחַ, אֶת הַשּׁוֹבֶל הַלָּבָן שֶׁהִשְׂתָּרֵךְ בַּמַּיִם, מְסַמֵּן אֶת דַּרְכָּן מֵחוֹף לְחוֹף. תְּחִילָּה אִמָּא אָסְרָה עָלֶיהָ לָקוּם וּפָקְדָה עָלֶיהָ לָשֶׁבֶת בְּצָמוּד אֵלֶיהָ, אַךְ אַחֲרֵי כַּמָּה דַּקּוֹת נִכְנְעָה לְמַחֲלַת יָם וְנִרְדְּמָה. הִיא הָיְיתָה חוֹפָשֶׁיהָ לְהִתְרוֹצֵץ, לִנְשׁוֹם, לְהָרִיחַ, לְלַקֵּק אֶת הַטִּיפּוֹת הַמְּלוּחוֹת נוֹרָא, לַעֲבוֹר מֵהַחַרְטוֹם לַיַּרְכָתַיִים, מֵהַיַּרְכָתַיִים לַחַרְטוֹם וְלַחֲרוֹט בְּזִכְרוֹנָהּ אֶת מִתְאָרוֹ הַנִּישָּׂא שֶׁל הָהָר. הָיָה חַם, אַךְ הָיָה זֶה חוֹם אַחֵר, לֹא הַחוֹם הַלַּח, הַמֵּמִית שֶׁל עִירָהּ בַּקַּיִץ. הַחוֹם כָּאן הָיָה יָבֵשׁ, כְּמוֹ נְיַיר זְכוּכִית, וְשָׁקוּף, דַּרְכּוֹ אֶפְשָׁר הָיָה לִרְאוֹת אֶת דַּיָּירֵי הָהָר הַמְּאוּבָּנִים: הַמֶּלֶךְ וְהַמַּלְכָּה, אִיוָון-הַלִּיסְטִים, שַׁעַר הַזָּהָב, אֶצְבַּע הַשָּׂטָן. מִן הַסְּתָם אֶת הַשֵּׁמוֹת לֹא יָדְעָה אָז, כְּשֶׁרָאֲתָה אוֹתָם לָרִאשׁוֹנָה, אַךְ עִם זֹאת יָדְעָה. כַּאֲשֶׁר אִילָּקֶה סִיפֵּר לָהּ בַּלַּיְלָה הָרִאשׁוֹן, בְּהַצְבִּיעוֹ עַל הָהָר, עַל הַצּוּרוֹת הַמְּשׁוּנָּנוֹת שֶׁיָּצְרָה הַלַּבָּה בְּקִפְאוֹנָהּ, וּמָנָה בְּאָזְנֶיהָ אֶת הַשֵּׁמוֹת, הִיא הֵבִינָה מִיָּד מִי זֶה מִי, וְאָז אָמְרָה לוֹ, "וְזֶה הָהָר הַדִּבְשִׁי". "חָחח! אֵיזֶה שְׁטוּיוֹת." — קָטַע אוֹתָהּ אִילָּקֶה — "אֵין פֹּה שׁוּם הַר דִּבְשִׁי." "יֵשׁ. הִנֵּה, הָהָר הַזֶּה, אַתָּה רוֹאֶה שֶׁהוּא צָהוֹב וּכְתוֹם, אֲפִילּוּ שֶׁבְּקוֹשִׁי רוֹאִים אוֹתוֹ בַּחוֹשֶׁךְ. זֶה הָהָר הַדִּבְשִׁי." כֵּן, אֲנִי רוֹאֶה!" — קָרָא לְעוּמָּתָהּ טִיּוֹמְקָה, נִלְהָב — "הָהָר הַדִּבְשִׁי!" הִיא הָיְיתָה בַּת תֵּשַׁע, אִילָּקֶה הָיָה בֶּן אַחַת עֶשְׂרֵה, טִיּוֹמְקָה הָיָה בֶּן שְׁמוֹנָה. יַחַד הֵם הָיוּ שְׁלוֹשָׁה, אַךְ הֵם לֹא הָיוּ יַחַד. הֵם הָיוּ שְׁנַיִים נֶגֶד אֶחָד, מֵהַלַּיְלָה הָרִאשׁוֹן.
רֵאשִׁית הַיְּרִיבוּת הָיְיתָה מְעוּדֶּנֶת, נִימוּסִית, כְּבוּשָׁה — יְרִיבוּת שֶׁל יְלָדִים מִמִּשְׁפְּחוֹת אִינְטֵלֵגֶּנְטִיּוֹת. עַל אַף שֶׁהָיָה מְבוּגָּר מֵאֶחָיו, אִילָּקֶה הָיָה נָמוּךְ מִמֶּנּוּ, אַךְ גַּם מְעוּצָּב וּשְׁרִירִי מִמֶּנּוּ. בְּגוּפוֹ הַנַּעֲרִי נִיכָּר הָיָה הַגֶּבֶר שֶׁעָתִיד לִהְיוֹת. תָּוִי פָּנָיו הָיוּ מְשׂוּרְטָטִים, עֵינָיו צָרוֹת וַאֲפוֹרוֹת, אַפּוֹ יָשָׁר, אוֹרְכּוֹ נָכוֹן, שְׂפָתָיו מְצוּיָּירוֹת, שְׂעָרוֹ עָבֶה, חֵלֶק וְדִבְשֵׁי שֶׁנָּח בַּאֲלַכְסוֹן מְסוּפָּר מֵעַל מִצְחוֹ. הָאַחִים הִגִּיעוּ לִכְפַר הַנּוֹפֶשׁ כִּשְׁבוּעַיִים לְפָנֶיהָ, וְעוֹרוֹ שֶׁל אִילָּקֶה נָשָׂא עַתָּה גָּוֶון נִפְלָא, זָהוֹב וְאָחִיד. טִיּוּמְקָה הַלָּבָן-חֲלָבִי, זָהוֹב-הַשַּׁעַר, קוּלַּל בָּעוֹר הַנּוֹטֶה לְהִישָּׂרֵף וּלְהַאֲדִים, בְּדוֹמֶה לְעוֹרָהּ, עוֹר שֶׁל גִ'ינְגִ'יּוֹת, עָדִין וּמְנוּמָּשׁ. אִילָּקֶה הָיָה חָכָם, סַרְקַסְטִי וּמְגוּנָּן. הוּא קָרָא סְפָרִים, דִּיקְלֵם בְּעַל פֶּה שִׁירִים, גַּם מֵאֵלֶּה הָאֲסוּרִים. תּוֹךְ כְּדֵי דִּקְלוּם הָיָה מְצַמְצֵם אֶת עֵינָיו וּמַדְגִּישׁ בְּמֵעֵין יְבָבָה נְמוּכָה אֶת הַמִּילִּים שֶׁנִּרְאוּ חֲשׁוּבוֹת בְּעֵינָיו הַמּוּצָרוֹת. אִמָּא שֶׁלָּהּ נִרְאֲתָה כְּמוֹ מֶפְלַרְטֶטֶת אִיתּוֹ. לְעִתִּים הָיְיתָה הוֹלֶכֶת בְּחֶבְרָתוֹ בָּעוֹרֶף הַחֲבוּרָה, בְּעוֹדָהּ מְדַבֶּרֶת אִיתּוֹ עַל סְפָרִים, עַל שִׁירִים. פַּעַם הִמְלִיצָה לוֹ בְּהִתְלַהֲבוּת הָאוֹפְיָינִית לָהּ, הִתְלַהֲבוּת שֶׁגָּרְמָה לָהּ לְקַנֵּא בְּמוּשָּׂאָהּ, עַל סִפְרוֹ שֶׁל סְלִינְגֶ'ר, שֶׁנֶּאֱסַר עָלֶיהָ לִקְרוֹא בּוֹ. "יֵשׁ שָׁם קְטָעִים שֶׁל סֵקְס", אָמְרָה לוֹ בֵּטוֹן נָמוּךְ שֶׁל יוֹדַעַת דָּבָר. "גַּם אֲנִי רוֹצֶה קְטָעִים שֶׁל סֵקְס!", נִפְלַט לָהּ, בְּקוֹל רָם יוֹתֵר מִמָּה שֶׁהִתְכַּוְּונָה. כּוּלָּם צָחֲקוּ. הִיא הִסְמִיקָה. כּוּלָּם הִמְשִׁיכוּ לִצְחוֹק. רַק טִיּוּמְקָה לֹא צָחַק. הוּא לָחַץ אֶת יָדָהּ, וְאַחַר כָּךְ לָחַשׁ לָהּ, "אֶפְשָׁר לַחֲשׁוֹב, קְטָעִים שֶׁל סֵקְס. כָּל כָּךְ מְפַגֵּר. כָּל כָּךְ שֶׁל מְבוּגָּרִים. הֲכִי לֹא מְעַנְיֵין." אִילָּקֶה וּטְיוֹמְקָה לָבְשׁוּ בְּגָדִים יָפִים, הַרְבֵּה יוֹתֵר יָפִים מִמָּה שֶׁנָּהוּג, בִּמְיוּחָד אֵצֶל בָּנִים. אִמָּא שֶׁלָּהּ סִיפְּרָה, שֶׁלְּאִמָּא שֶׁל אִילָּקֶה וּטְיוֹמְקָה יֵשׁ אֲחוֹת בְּכוֹרָה שֶׁנְּשׂוּאָה לָאִיטַלְקִי וְחַיָּה בְּאִיטַלְיָה. הִיא לֹא הֵבִינָה אֵיךְ בְּדִיּוּק אֶפְשָׁר לִהְיוֹת נְשׂוּאָה לָאִיטַלְקִי כְּשֶׁאֶת אֶזְרָחִית סוֹבְיֵיטִית, אֲבָל הָרְגִיעָה אֶת עַצְמָהּ בְּמַחֲשָׁבָה, שֶׁאוּלַי זֶה אִיטַלְקִי-קוֹמוּנִיסְט, כְּמוֹ גָ'יָאנִי רוֹדְאֵרִי . גַּם לְאַחוֹת הָאִינְטֶרְנַצְיוֹנָלִית הַזּוֹ יֵשׁ שְׁנֵי בָּנִים, לָכֵן הִיא שׁוֹלַחַת מֵעֵת לְעֵת חֲבִילוֹת עִם בְּגָדִים יְשָׁנִים בַּעֲבוּר אִילָּקֶה וּטְיוֹמְקָה. הָיוּ לָהֶם מִכְנְסֵי קַיִץ אֲרוּגִים וְדַקִּים בִּצְבָעִים שְׂמֵחִים שֶׁל צָהוֹב וְלָבָן. הָיוּ לָהֶם בִּגְדֵי יָם מִבַּדִּים בִּלְתִּי שְׁקוּפִים וְנוּקְשִׁים בְּמִידָּה, כְּחוּלִּים-יְרוּקִּים, שֶׁלֹּא כְּמוֹ בִּגְדֵי יָם מִבַּד-תַּחְתּוֹנִים שֶׁהָיוּ לָהּ. לְפָחוֹת אִמָּא דְּאָגָה לָהּ לְאֶחָד חָדָשׁ לִפְנֵי הַנְּסִיעָה, עַל כֵּן הַבַּד עֲדַיִין מֵיטִיב לְהַסְתִּיר אֶת מְתָאֵר גּוּפָהּ, גַּם כַּאֲשֶׁר נִרְטַב, וְלֹא מַחֲלִיק מַטָּה כַּאֲשֶׁר הִיא שׂוֹחָה עִם אוֹ נֶגֶד הַגַּלִּים.
הִיא הָיְיתָה זוֹ שֶׁגִּילְּתָה לְמַעֲנָם אֶת אֶרֶץ-סֶלַע: קְבוּצָה שֶׁל שְׁלוֹשָׁה סְלָעִים שֶׁנִּיצְּבוּ בְּמֶרְחָק לֹא רַב אֶחָד מֵהַשֵּׁנִי, וּסְבִיבָם אַךְ חוֹף חֲלוּקִים שׁוֹמֵם וּמַיִם. עַד שֶׁנִּמְצְאָה הָאָרֶץ, הֵם הָיוּ שְׁקוּעִים בְּתַחֲרוּיוֹת בִּלְתִּי מַזִּיקוֹת, וְאַף אֶת הָרַעֲיוֹנוֹת לְתַחֲרוּיוֹת הָאֵלֶּה הָגְתָה הִיא. הַתַּחֲרוּת הָרִאשׁוֹנָה הָיְיתָה מֵירוֹצֵי סִירוֹת. לָעַיִן הַמְּבוּגָּרִים נִרְאֶה הָיָה כִּי כָּל אֶחָד מִתְחָרֶה בִּשְׁנֵי, אַךְ בְּפוֹעַל הִיא וּטְיוֹמְקָה בָּנוּ אֶת סִירוֹתֵיהֶם יַחַד, אִילָּקֶה בָּנָה אֶת אֵלֶּה שֶׁלּוֹ לְבַד. הָיוּ אֵלֶּה סִירוֹת קְטַנּוֹת, עֲשׂוּיוֹת קוֹרוֹת עֵץ מְשׁוּיָּיפוֹת וּזְרָדִים מְגוּלָּפִים בְּתוֹר תְּרָנִים. הַסִּירוֹת הָרִאשׁוֹנוֹת הָיוּ גְּרוּעוֹת, מֵהֶן הִתְהַפְּכוּ בָּרֶגַע שֶׁפָּגְשׁוּ אֶת פְּנֵי הַיָּם, מֵהֶן שָׁטוּ אֲחוֹרַנִּית, לֹא סְפִינוֹת אֶלָּא סַרְטָנִי נָזִיר סַרְבָנִיִּים, מֵהֶן נִמְלְאוּ מַיִם וְשָׁקְעוּ לְקַרְקָרָעִית. אִילָּקֶה הָיָה הָרִאשׁוֹן שֶׁהֵבִין בְּמָה הֵם שׁוֹגִים. תְּחִילָּה הָפַךְ אֶת גּוּף הַסִּירָה לִשְׁקַעֲרוּרִי, וּבְכָךְ יָצַר מֵעֵין שִׁדְרִית שֶׁעִיכְּבָה הִתְהַפְּכוּת. אַחֵר כָּךְ הַשָּׁמִישׁ חוּטֵי דַּיָּיג דַּקִּים וּשְׁקוּפִים לִהְיוֹת הַוַּונְטוֹת, שֶׁיִּיצְּבוּ אֶת הַתְּרָנִים וּמָנְעוּ מֵהַסִּירָה לָנוּעַ לְאָחוֹר. בְּסוֹף אַף תָּפַר מְפָרְשִׁים מֵאַחַת מֵחוּלְצוֹתָיו. עַל כָּךְ חָטַף מֵאָבִיו, אַךְ סִירוֹתָיו נִיצְּחוּ מֵירוֹץ אַחֵר מֵירוֹץ. כָּל הֶפְסֵד לִימֵּד אוֹתָם טְרִיק נוֹסָף, אַךְ הֵם תָּמִיד הָיוּ בְּפִיגּוּר. אִילָּקֶה הָיָה מִסְתַּגֵּר בִּצְרִיפוֹ אוֹ מִתְחַבֵּא בֶּחָצֵר הָעֶלְיוֹנָה עֵת שָׁקַד עַל סִירוֹתָיו. כַּאֲשֶׁר הֵם הָיוּ עוֹבְרִים שָׁם "בְּמִקְרֶה", הָיָה מְגָרֵשׁ אוֹתָם. הֵם מִצִּדָּם מֵעוֹלָם לֹא הִלְשִׁינוּ עָלָיו, אַךְ עִם הַזְּמַן גַּם הַסִּירוֹת שֶׁלָּהֶם לָבְשׁוּ קִיל וּמִיֶּתֶר וּמְפָרֵשׁ. הָיָה זֶה כַּעֲבוֹר שָׁבוּעַ שֶׁנָּחֲלוּ אֶת נִצְחוֹנָם הָרִאשׁוֹן. אִילָּקֶה הִשְׁלִיךְ בְּזַעַם אֶת סִירַת הַדֶּגֶל שֶׁלּוֹ אַרְצָה וְדֶרֶךְ עָלֶיהָ בְּכַף רֶגֶל יְחֵפָה. נִשְׁמָע קוֹל פִּיצּוּחַ, וְהַבָּעַת כְּאֵב רִגְעִית קִיפְּלָה אֶת פָּנָיו, סָפֵק עַל אָבְדַן סְפִינָתוֹ, סָפֵק עֵקֶב הַפְּגִיעָה בְּעִקְבּוֹ. הוּא צֶלַע יְמָמָה שְׁלֵמָה, וְהֵם פָּתְחוּ בַּתַּחֲרוּת הַבָּאָה, תַּחֲרוּת חֵץ וּקְשַׁת. "הָעֵצִים כְּבָר מְפַחֲדִים מִכֶּם", צִייְּנָה אִמָּא שֶׁלָּהּ בְּלִירִיּוּת עֵקֶב טִיּוּל שֶׁל אַחֵר הַצָּהֳרַיִים בַּפַּארְק. "הֲרַסְתֶּם כְּבָר אֶת כָּל הָעֵצִים, בַּרְבָּרִים קְטַנִּים", גְּעָרָה בָּהֶם נַטַשְׁקָה, "עַלְמַת הַבַּרְזֶל", חֲבֶרְתָּן הָרַוּוֹקָה שֶׁל מִשְׁפַּחַת הַבָּנִים: תְּמִירָה, זְקוּפָה, אֲרוּכַּת גַּפַּיִים בַּעֲלַת מֶזֶג רַע וּמֵאוֹפֶק. הִיא הָיְיתָה הַסַּנְדָּקִית בְּלֹא הַטַּבְלָה שֶׁל הַבָּנִים וַחֲבֶרְתָּהּ הַקְּרוֹבָה בְּיוֹתֵר שֶׁל אִמָּם פְּזוּרַת הַדַּעַת. הֵם בֶּאֱמֶת הֶחֱרִיבוּ אֶת הָעֵצִים, תְּחִילָּה אֶת הַקּוֹרוֹת לְטוֹבַת הַסִּירוֹת, עַתָּה אֶת הָעֲנָפִים לְטוֹבַת הַקְּשָׁתוֹת וְהַחִצִּים. בַּעֲבוּר הַקְּשָׁתוֹת נִדְרְשׁוּ עֲנָפִים עָבִים וּגְמִישִׁים, עֲנָפִים שֶׁהִתְבַּגְּרוּ אַךְ לָאַחֲרוֹנָה וַעֲדַיִין אָחֲזוּ בְּזִכְרוֹן הַשְּׁלוּחוֹת הַצְּעִירוֹת שֶׁהָיוּ. בַּעֲבוּר הַחִצִּים נִדְרְשׁוּ זְרָדִים בְּעוֹבִי בֵּינוֹנִי, אֲרוּכִּים וִישָׁרִים, מְבוּגָּרִים יוֹתֵר, אַךְ לֹא זְקֵנִים וּמְיוּבָּשִׁים, כָּאֵלֶּה שֶׁנִּשְׁבָּרִים בְּקַלּוּת בְּלִי לִפְגּוֹעַ בְּמַטָּרָה. גַּם הַפַּעַם חוּטֵי הַדַּיָּיג הִיוּוּ מִצְרָךְ נָחוּץ. הַמֵּיתָרִים עֲשׂוּיִים חוּט תְּפִירָה, עַל אַף שֶׁהָיוּ גְּמִישִׁים יוֹתֵר וְקַלִּים יוֹתֵר לִקְשִׁירָה, נִקְרְעוּ אַחֵר יְרִיָּיה-שְׁתַּיִים. בִּשְׁבִיל חוּטֵי הַדַּיָּיג הֵם הֵרִיצוּ אֶת הוֹרֵיהֶם לַחֲנוּת כֹּל-בּוֹ בַּכְּפָר הַשָּׁכֵן, גָּדוֹל מִכְּפָרָם, כְּפַר נוֹפֶשׁ זָעִיר בְּלֹא חֲנוּיוֹת, לְמַעֵט מַכּוֹלֶת קְטַנָּה וְרֵיקָה וְשׁוּק אִיכָּרִים מְאוּלְתָּר שֶׁהִתְגַּבֵּשׁ בְּצָמוּד לְרָצִיף עֲגִינָה וְדָמָה לְקַן דְּבוֹרִים תָּחוּחַ. מִכֵּיוָון שֶׁהַנְּסִיעָה שֶׁל שְׁעָתַיִים בְּטִיּוּלִית מְקַרְטַעַת עַל כְּבִישׁ עָפָר מְשׁוּפָּע מַהֲמוֹרוֹת לֹא הָיְיתָה אַטְרַקְצִיָּה, אֲבִי הַבָּנִים הִצִּיעַ שֶׁיַּעֲשׂוּ מַסַּע רַגְלִי שֶׁל יוֹם, דֶּרֶךְ הֶהָרִים, עַד הַכְּפָר הַשָּׁכֵן. נַטְּשָׁקָה הַסְּפּוֹרְטִיבִית הִתְלַהֲבָה. הָאִמָּהוֹת שָׁקְלוּ לְסַכֵּל אֶת הַמַּסָּע, אַךְ הוּבְטַח לָהֶן חִידּוּשׁ מְלַאי אֶפְשָׁרִי שֶׁל הַסּוּכָּר וְשֶׁל שִׁימּוּרֵי הַבָּשָׂר, שֶׁעַל אַף הָאֲגִירָה הַגְּדוֹלָה הָלְכוּ וְאָזְלוּ. "תַּאֲבוֹן בָּרִיא יֵשׁ לָהֶם, לְבָנִים, שֶׁיִּהְיוּ בְּרִיאִים", הָיְיתָה מַפְטִירָה נַטְשָׁקָה, בְּעוֹדָהּ מוֹסִיפָה לְסִיר פַּח וּבוֹ תַּפּוּחֵי אֲדָמָה צְעִירִים, מְבוּשָּׁלִים עַד לְהִיתְפַּקֵּעַ, נִתְחֵי בְּשַׂר מְשׁוּמָּר סְפוּרִים.
טִיּוּמְקָה, שֶׁסִּיסְמָתוֹ מִזֶּה שְׁבוּעַיִים וָחֵצִי הִתְקַבְּעָה לִהְיוֹת "מָה שְׂרִיטָה אָמְרָה", לֹא פִּקְפֵּק בָּהּ, גַּם כַּאֲשֶׁר נַעֲנָה בִּשְׁלִילָה מוֹחֶצֶת עֵת הִצִּיעַ לְהַזְמִין אֶת אִילָּקֶה לַחֲלוֹק אִתָּם אֶת אֶרֶץ-סֶלַע. בְּהַשְׁרָאַת דְּמוּיוֹת הָאֶבֶן שֶׁל קָארָא-דָּאַג, הֵם הֶעֱנִיקוּ שָׁם לְכָל סֶלַע וְסֶלַע. הַסֶּלַע הָאָהוּב עַל הַשְּׁנַיִים הָיָה הַסֶּלַע הַקָּרוֹב לְקַו הַחוֹף, סֶלַע שֶׁצּוּרָתוֹ מִשָּׁלוֹשׁ שְׁוֵוה-שׁוֹקַיִים, נוֹחַ לְטִיפּוּס וּמָגֵן מִפְּנֵי רוּחַ, גַּל וְרֶסֶס. מִכָּאן נִיתָּן לוֹ שְׁמוֹ: סֶלַע הַמְּגִינִּים. הַסֶּלַע הַשֵּׁנִי הָיָה מְמוּקָּם רָחוֹק יוֹתֵר, פְּנִימָה לְתוֹךְ הַמַּיִם הָעֲמוּקִּים. הוּא הָיָה הָרָחָב מִבֵּין הַשְּׁלוֹשָׁה, צוּרָתוֹ כֶּשֶׁל טְרַפֵּז. עַל מְנַת לְהַגִּיעַ אֵלָיו הָיָה עֲלֵיהֶם לִשְׂחוֹת כְּשָׁלוֹשׁ-אַרְבַּע דַּקּוֹת וְאָז לְטַפֵּס. עַל אַף שֶׁמִּדְּרוֹנוֹתָיו הָיוּ מְתוּנִים, הַטִּיפּוּס עָלָיו הָיָה קָשֶׁה יוֹתֵר: יְסוֹדוֹתָיו הַשְּׁקוּעִים בְּמַיִם כּוּסּוּ בָּעֵשֶׂב-יָם וּבְאַצָּה סְפוֹגִית, כָּךְ שֶׁכַּף הָרֶגֶל הֶחֱלִיקָה בְּקַלּוּת מַטָּה, וְהַגּוּף מָצָא אֶת עַצְמוֹ שׁוּב וָשׁוּב נוֹחֵת לְתוֹךְ הַמַּיִם, בְּנֶתֶז גָּדוֹל וּבִשְׂרִיטוֹת שׂוֹרְפוֹת. הַיְּשִׁיבָה עָלָיו הָיְיתָה נוֹחָה, מָה גַּם שֶׁהָיָה מָקוֹם לְהִתְחַבֵּא עַל צִדּוֹ הָאֲחוֹרִי וּלְצַפּוֹת בָּאוֹיְבִים הַמִּתְקָרְבִים. "לַסֶּלַע הַזֶּה יֵשׁ חֲשִׁיבוּת אַסְטְרָטֵגִית מִמַּדְרֵגָה רִאשׁוֹנָה", הִיא הִרְצְתָה לְטִיּוּמְקָה בַּאֲרֶשֶׁת פָּנִים רְצִינִית שֶׁל גֵּנֵרָלִים, מְצַטֶּטֶת כִּמְעַט בִּמְדוּיָּק סָפֵק דְּמוּת אֲהוּבָה שֶׁל פֵנִימוֹר קוֹפֶּר, סָפֵק שַׁדְרָן חֲדָשׁוֹת הַמְּלַהֵג עַל אוֹדוֹת הָאִימְפֶּרְיָאלִיזְם הָאָמֵרִיקָאִי. עַל כֵּן, שְׁמוֹ שֶׁל הַסֶּלַע הָיָה סֶלַע הַגֵּנֵרָלִים. הַסֶּלַע הַשְּׁלִישִׁי נִיצָּב אַף הוּא בְּעוֹמֶק, בְּמַקְבִּיל לְסֶלַע הַגֵּנֵרָלִים, וְהָיָה בִּלְתִּי חָדִיר לְמַדַּי: גָּבוֹהַּ, מְשׁוּנָּן, כִּמְעַט בְּלִי זִיז לְהִיתָּלוֹת עָלָיו בְּעֵת טִיפּוּס. צִבְעוֹ הָיָה שָׁחוֹר, בְּעוֹד שֶׁצִּבְעָם שֶׁל סֶלַע הַמְּגִינִּים וְסֶלַע הַגֵּנֵרָלִים נָטָה לְחוֹם-צָהוֹב. הוּא הָיָה רְסִיס זָעִיר שֶׁל קָארָא-דָּאַג, גֵּאֶה וּמְסוּכָּן. שְׁמוֹ שֶׁל הַסֶּלַע הָיָה הַשֵּׁן הַשְּׁחוֹרָה, וּלְטַעֲנָתָהּ, הַסֶּלַע הַזֶּה הֵגֵן עֲלֵיהֶם מִפְּנֵי סְפִינוֹת פִּירָאטִים. הֲרֵי יָדוּעַ לְכָל, כִּי סַלְעֵי חוֹף מְשׁוּנָּנִים וְכֵהִים הֵם אֵלֶּה שֶׁמַּטְבִּיעִים הֲכִי הַרְבֵּה סְפִינוֹת. הֵם טִיפְּסוּ עַל הַשֵּׁן הַשְּׁחוֹרָה פְּעָמִים סְפוּרוֹת, וּפַעַם אַחַת זֶה כִּמְעַט נִגְמַר בִּפְצִיעָה. אָמְנָם הִיא אִיתְּרָה מַסְלוּל שְׂחִיָּה עוֹקֵף אֶת סֶלַע הַגֵּנֵרָלִים אֶל הַשֵּׁן, וּמִשָּׁם נְגַלֶּה מַסְלוּל טִיפּוּס נוֹחַ יוֹתֵר, אַךְ עֲדַיִין הָיָה זֶה סֶלַע בִּלְתִּי נָגִישׁ, וְעַל כֵּן, נָחוּץ בְּיוֹתֵר. "לְשֵׁם נוּכַל לְהִימָּלֵט בְּעֵת מָצוֹר", אָמְרָה, וְטִיּוּמְקָה הַנְהֲנָן בְּהַסְכָּמָה.
הֵם הִמְצִיאוּ שְׁמוֹת קוֹד בַּעֲבוּר סוּגֵי אוֹיְבִים שׁוֹנִים. אֲנָשִׁים זָרִים, עַל אַף שֶׁהָיוּ נְדִירִים בַּחוֹף הַפִּרְאִי הַמְּרוּחָק, כּוּנּוּ הַחוּמִים. הַמְּבוּגָּרִים, שֶׁהָיוּ אוֹיֵב זָנִיחַ וּבִלְתִּי מְאַיֵּים לָרוֹב, הָיוּ הַיְּרוּקִּים. הַקּוֹד הַלָּבָן, הֶחָמוּר מִכָּל, הָיָה שָׁמוּר בַּעֲבוּר אוֹיְבָם הָאֲמִתִּי הָאֶחָד: אִילָּקֶה. כַּאֲשֶׁר הֵם הָיוּ קוֹלְטִים אוֹתוֹ מִתְקָרֵב לְעֵבֶר אֶרֶץ-סֶלַע,  הֵם הָיוּ מְדַמִּים שֶׁכָּל עִיסּוּקֵיהֶם הֵם עִיסּוּקִי חוֹף תְּמִימִים: קְפִיצוֹת לַעֲמוּקִּים, שִׁיזּוּף עַל גַּב סֶלַע מְחוּמָּם וְשֶׁחָיָה בְּתוֹךְ הַמִּפְרָצוֹן הַקָּטָן, הַמּוּגָן מְגַלֵּי חוֹף, שֶׁיָּצְרוּ הַסְּלָעִים. זֶה עָבַד לְמֶשֶׁךְ שְׁלוֹשָׁה יָמִים. בַּיּוֹם הָרְבִיעִי, בְּעוֹדָם עוֹשִׂים אֶת דַּרְכָּם לְאַרְצָם, הֵם רָאוּ אֶת אִילָּקֶה מְטַפֵּס, כְּבָר בְּמַחֲצִית הַדֶּרֶךְ, לְעֵבֶר פִּסְגַּת הַשֵּׁן הַשְּׁחוֹרָה. הוּא הָיָה שְׁרִירֵי מֵהֶם, וְלָכֵן הַטִּיפּוּס עָלָה יָפֶה בְּיָדָיו. כַּאֲשֶׁר הִבְחִין בָּהֶם נְטוּעִים לְלֹא נִיעַ עַל הַחוֹף וּבוֹהִים בּוֹ, הִתְיַישֵּׁר וְקָרָא: "הַיי, אַתֶּם, זוּג מַפְסִידָנִים, אָז כָּאן אַתֶּם מִתְחַבְּאִים מִמֶּנִּי? דַּוְוקָא מָקוֹם חָמוּד. אֵיךְ קוֹרְאִים לַסֶּלַע הַזֶּה? הַשֵּׁן הַשְּׁחוֹרָה? שָׁם קְצָת מְפַגֵּר, לְטַעְמִי, אֲבָל מָה כְּבָר יָכוֹלְתִּי לְצַפּוֹת." בָּזֹאת, כַּף רַגְלוֹ הֶחֱלִיקָה, אֲחִיזָתוֹ נִתְרוֹפְפָה וְהוּא צָנַח הֲמִימָה, הוֹדֵף אֶת עַצְמוֹ בְּשַׁבְרִיר שְׁנִיָּה אַחֲרוֹן מִפְּנֵי הַסֶּלַע. הַתַּחֲרוּת עָלְתָה שָׁלָב. שׁוּב לֹא הָיְיתָה זוֹ יְרִיבוּת סְפּוֹרְטִיבִית. זוֹ הָיְיתָה מִלְחָמָה, עֲקוּבָּה וּמַתְמֶדֶת. "עֲלֵגֶר קוּם עלגר", צִייֵּן טִיּוֹמְקָה בְּכוֹבֶד רֹאשׁ. "מָה זֶה הָעַלְגָר הַזֶּה?", שְׁאֵלָה הִיא בָּעִנְיָין. "זֶה מִשְּׁלוֹשֶׁת הַמּוּסְקְטֶרִים וְזֶה בְּצָרְפָתִית: בַּמִּלְחָמָה כְּמוֹ בְּמִלְחָמָה", עָנָה טִיּוֹמְקָה, מוּחְמָא עַד שׁוֹרֶשׁ שַׂעֲרוֹתָיו הַזְּהוּבוֹת שֶׁאַף הוּא תָּרַם דְּבַר מָה בַּעַל עֵרֶךְ. "אָהֹם, כֵּן, זֶה טוֹב, וְעוֹד אִם זֶה מֵהַמּוּסְקֵטֵרִים." בָּזֹאת נִפְתְּחָה הַמַּעֲרָכָה. תְּחִילָּה הֵם שִׂרְטְטוּ מִפֹּה סוֹדִית וּמְדוּיֶּקֶת שֶׁל אַרְצָם, בְּצִיּוּן שְׁמוֹת הַסְּלָעִים, בְּסִימּוּן שֶׁל מוּצָּבִים, בּוּנְקְרִים וּמִצְבּוֹרֵי תַּחְמוֹשֶׁת וּמָזוֹן. כָּל זֶה הָיָה דִּמְיוֹנִי, כַּמּוּבָן, מִלְּבַד הַמָּזוֹן. הֵם הֶחֱלִיטוּ לֶאֱגוֹר אֱגוֹזִים וּפְרוּסוֹת לֶחֶם שֶׁטּוּגְּנוּ בְּלֹא שֶׁמֶן עַל מַחֲבַת, אוֹתָם הִגְנִיבוּ מִתַּחַת לַשּׁוּלְחָן בִּזְמַן הָאֲרוּחוֹת, כִּי אֵלֶּה הָיוּ הַיְּחִידִים שֶׁהֶחֱזִיקוּ מַעֲמָד מִבְּלִי לְהִתְמַלֵּא עוֹבֶשׁ. אֶת הַמַּפָּה צִייְּרוֹ בְּטוּשִׁים וּבְצִבְעֵי מַיִם עַל גַּבֵּי חֲתִיכַת קַרְטוֹן רִבּוּעִית, רוֹחְבָּהּ כִּשְׁלוֹשִׁים סַנְטִימֶר. הִיא הָיְיתָה זוֹ שֶׁצִּייְּרָה אֶת רוֹבֶה, אַךְ טִיּוֹמְקָה, שֶׁהִתְבָּרֵר שֶׁנַּיָּחָן בְּחוּשׁ מֶרְחָק נֶהֱדָר, הַקָּנֶה לַמַּפָּה אֶת הַלִּיטּוּשׁ הַגֵּיאוֹגְרָפִי הַנֶּחֱשָׁק. הֵם כִּיסּוּ אֶת הַמַּפָּה בְּמַגֶּבֶת מִטְבָּח יְשֵׁנָה וְנַקִּיהָ, גִּלְגְּלוּ אֶת הַחֲבִילָה בְּתוֹךְ שַׂקִּית נַיְילוֹן יִקְרֶה מִפָּז, כְּדֵי לִמְנוֹעַ כָּל נֶזֶק אֶפְשָׁרִי גַּם בְּעֵת טְבִיעָה, לֹא עָלֵינוּ, וְהִנִּיחוּ אוֹתָהּ בִּצְרִיפָה, מִתַּחַת לַמִּזְרוֹן מִיטָּתָהּ הַדַּק, לְמַרְגְּלוֹת רֹאשָׁהּ. כָּעֵת הַמַּטָּרָה הוּגְדְּרָה הֵיטֵב: מִי שֶׁמַּחֲזִיק בַּמַּפָּה, הוּא הַשַּׁלִּיט שֶׁל אֶרֶץ-סֶלַע. 
הָעִנְיָינִים הִתְנַהֲלוּ כָּרָגִיל בְּיוֹם הַפִּיצוּץ. קִימָה מוּקְדֶּמֶת לְקוֹל שִׁירִים קוֹמוּנִיסְטִיִּים, מַצְעִידִים וְעַלִּיזִים, שֶׁבָּקְעוּ מֵהָרַמְקוֹלִים שֶׁל מַחֲנֵה הַקַּיִץ הַסָּמוּךְ. רְחִיצַת פָּנִים וְצִחְצוּחַ שִׁינַּיִים בְּמַיִם קְפוּאִים מִתּוֹךְ מִתְקַן הַזְלָפָה יְדָנִי עָשׂוּי פְּלָדַת אַל-חֶלֶד, מְתַקֵּן שֶׁצּוּרָתוֹ כֶּשֶׁל פַּעֲמוֹן הָפוּךְ, מָלֵא בְּמַיִם. אֶת הַמַּיִם אֲבִי הַבָּנִים שָׁאַב מֵהַבֹּאר שֶׁל בַּעֲלַת הַבַּיִת אַחַת לְכַמָּה יָמִים וּמִילֵּא בָּהֶם אֶת הַמִּתְקָן. מִתּוֹךְ פִּטְמַת הַמְּתַקֵּן הִשְׁתַּלְשֵׁל מַטֵּה עִנְבָּל אָרוֹךְ, עָשׂוּי פְּלָדַת אַל-חֶלֶד אַף הוּא. כַּאֲשֶׁר הָעִנְבָּל נִלְחָץ פְּנִימָה, זֶרֶם דַּק קֶלַח מִתּוֹךְ הַגּוּף הַפַּעֲמוֹנִי. בְּשׁוּבוֹ מַטֶּה הִפְרִיחַ דִּנְדּוּן, פַּעֲמוֹנֵי אַף הוּא. הִתְעַמְּלוּת בּוֹקֶר חֲצִי-כְּפוּיָה שֶׁהֶעֱבִירָה נַטְשָׁקָה, לְכָל הַמְּעוּנְיָינִים וּלְכָל הַמְּעוּנְיָינִים פָּחוֹת. אֲרוּחַת בּוֹקֶר שֶׁל קֵפִיר וְשֶׁל לֶחֶם שָׁחוֹר, הַפַּעַם זָכוּ גַּם בְּבֵיצָה קָשָׁה בְּמֶלַח. הַהֲלִיכָה בַּשְּׁבִיל הַסַּלְעִי לְעֵבֶר הַחוֹף הַקָּבוּעַ שֶׁלָּהֶם, חוֹף מְרוּחָק וּבִלְתִּי מוּסְדָּר. אִילָּקֶה הִתְעַלֵּם מֵהֶם בְּמַפְגִּיעַ, אַךְ הָיָה נִימוּסֵי יֶתֶר עַל מִידָּה. זֶה הָיָה אָמוּר לְעוֹרֵר בָּהֶם חֲשָׁד, אַךְ הֵם הָיוּ שַׁאֲנַנִּים. זֶה שָׁבוּעַ שֶׁהַמַּפָּה הָיְיתָה בִּידֵיהֶם, מוּחְבֵּאת הֵיטֵב. עַתָּה בְּשׁוּלֵי הַמַּפָּה נוֹסְפוּ אִיּוּרִים שֶׁל שׁוּעָלִים הַמְּזַנְּקִים מִמְּרוֹם הַסֶּלַע אֶל מוֹתָם בְּקֶצֶף הַגַּלִּים, שֶׁל בְּנוֹת יָם בַּעֲלוֹת זְנָבוֹת מְפוּתָּלִים וְנִיצָּנֵי שָׁדַיִים, שֶׁל מַטְבְּעוֹת זָהָב בְּתוֹךְ אֲרוֹן מֵתִים וְעָלָיו בַּקְבּוּקֵי רוּם. הֵם הָיוּ קְרוֹבִים לְהַכְרִיז עַל הַפְסָקַת אֵשׁ לְטוֹבַת עִיסּוּק חָדָשׁ, מְשׁוּתָּף וּמַבְטִיחַ: יְצִירַת מִשְׂחַק מוֹנוֹפּוֹל תּוֹצֶרֶת בֵּית. אִמָּם שֶׁל הַבָּנִים אָסְרָה עֲלֵיהֶם לְשַׂחֵק גַּם בִּקְלָפִים וְגַם בַּמּוֹנוֹפּוֹל. "עִיסּוּק שֵׁפֶל בְּסַחַר מֶכֶר", גַּלְגַּלָּהּ הִיא בְּרֵישׁ נֶחֱרֶצֶת. אַךְ כַּאֲשֶׁר הוּבְטַח לָהּ כִּי שְׁמוֹת הָרְחוֹבוֹת הַנִּמְכָּרִים יִישְּׂאוּ שֵׁמוֹת שֶׁל צַיָּירִים, מַלְחִינִים סוֹפְרִים וּמְשׁוֹרְרִים, הִיא הִתְרַצְּתָה וְאַף הִצִּיעָה שֵׁמוֹת אֶפְשָׁרִיִּים, בֵּינְהֵם שֶׁל פּוּשְׁקִין וְשֶׁל לֶרְמוֹנְטוֹב. כַּאֲשֶׁר חָזְרוּ מֵהַחוֹף, שְׂרוּפִים וּמְלוּחִים, נִשְׁלְחוּ לִקְטוֹף מִן הַדּוּבְדְּבָנִים בֶּחָצֵר הָעֶלְיוֹנָה. בַּעֲלַת הַבַּיִת הַפְּרִישָׁה לָהֶם שְׁלוֹשָׁה עֲצֵי פְּרִי לְאִיסּוּף עַצְמִי תְּמוּרַת תַּשְׁלוּם פָּעוּט, אַךְ לֹא מִטּוֹב לִבָּהּ הַפְּרִישָׁה: שֶׁפַע הַפְּרִי לֹא אֶפְשָׁר לָהּ לֶאֱסוֹף אֶת כּוּלָּם בְּטֶרֶם יֵיאָכְלוּ עַל יְדֵי צִיפּוֹרִים אוֹ יֵירָקְבוּ. אִילָּקֶה, שֶׁהִתְלוֹנֵן מֵהַצָּהֳרַיִים עַל כְּאֵבֵי בֶּטֶן, שׁוּחְרַר מִן הַמַּטָּלָה. כַּאֲשֶׁר הֵם יָרְדוּ, מְסוּמָּנִים בִּנְתָזִים אֲדוּמִּים וּשְׁחוֹרִים, וּבִידֵיהֶם שְׁתֵּי סַלְסָלוֹת גְּדוּשׁוֹת דּוּבְדְּבָן, אֲרוּחַת הַצָּהֳרַיִים כְּבָר הוּנְּחָה עַל שׁוּלְחַן הָאוֹכֶל הַמְּשׁוּתָּף שֶׁבֶּחָצֵר הַתַּחְתּוֹנָה. הֵם אַךְ הִסְפִּיקוּ לִשְׁטוֹף יָדַיִים וּמִיָּד נִשְׁתְּלוּ בְּכִיסְּאוֹתֵיהֶם. אִילָּקֶה הִתְיַיצֵּב לַאֲרוּחָה וְזָלַל כְּהֶרְגֵּלוֹ. עַתָּה הַחֲשָׁד הֵחֵל מְכַרְסֵם בָּהּ. מִיָּד אַחֲרֵי הָאֲרוּחָה וּפִינּוּי הַכֵּלִים, הִיא בִּיקְּשָׁה רְשׁוּת לָלֶכֶת לַצְּרִיף. הִיא נָגְשָׂה לְמִיטָּתָהּ וְהֵרִימָה אֶת הַמִּזְרוֹן. הַמַּפָּה הָיְיתָה וְאֵינֶנָּה. תְּבוּסָה, מַפָּלָה וְהַשְׁפָּלָה. הֵם הֲרֵי כְּבָר נִיצְּחוּ. הֲרֵי מִזֶּה יוֹמַיִים הִתְנַהֲלוּ דִּיּוּנִים בִּדְבַר הֲקָמַת הַמּוֹנוֹפּוֹל. בּוֹגֵד. שֶׁקֶּרֶן. שַׂחְקָן. הִיא סִידְּרָה אֶת הַמִּזְרוֹן וְיָצְאָה לְחַפֵּשׂ אֶת טִיּוּמְקָה. "מַשֶּׁהוּ קָרָה? אַתְּ אֲדוּמָּה כְּמוֹ עַגְבָנִיָּה?" שָׁאֲלָה אִמָּא עֵת רָאֲתָה אוֹתָהּ מְשׁוֹטֶטֶת אֲבוּדָה בֶּחָצֵר הַתַּחְתּוֹנָה. "כַּנִּרְאֶה שֶׁנִּשְׂרַפְתִּי הַיּוֹם יוֹתֵר מִדַּי." "מָחָר תָּשִׂימִי כּוֹבַע וְאַל תּוֹרִידִי. אֲבָל זֶה דַּוְוקָא טוֹב, הַשֶּׁמֶשׁ תַּעֲלִים לְךָ אֶת הַסִּינוּסִיטִיס הָאִיּוּם הַזֶּה שֶׁלְּךָ." לֹא הָיָה לָהּ פְּנַאי לָדוּן בְּסִינוּסִיטִיס הָאִיּוּם הַזֶּה שֶׁלָּהּ. הִיא הָיְיתָה חַיֶּיבֶת לִמְצוֹא אֶת טִיּוּמְקָה, לְדַוֵּוחַ לוֹ עַל הָאָסוֹן, לְתַכְנֵן אֶת הַמַּהֲלָךְ הַבָּא. בְּטֶרֶם מָצְאָה אֶת טִיּוּמְקָה, צְרָחָה גְּבוֹהָה וַאֲרוּכָּה מָצְאָה אוֹתָהּ. הִיא טָסָה לֶחָצֵר הָעֶלְיוֹנָה. אַחֲרֶיהָ הִדְהֵד קוֹל צַעֲדֵיהֶם שֶׁל הַמְּבוּגָּרִים, אַךְ הִיא הָיְיתָה קַלָּה מֵהֶם וְלָכֵן הָיְיתָה הָרִאשׁוֹנָה לִרְאוֹת: בֶּחָצֵר הָעֶלְיוֹנָה עָמְדוּ שְׁנֵי הָאַחִים, הָאֶחָד אָחַז בְּיָדָיו פִּיסַּת קַרְטוֹן גְּדוֹלָה שֶׁנִּיזּוֹקָה קָשׁוֹת. מִכֵּיוָון שֶׁלֹּא הִצְלִיחַ לִקְרוֹעַ אוֹתָהּ, הוּא שָׂרַף אוֹתָהּ תְּחִילָּה, וְאָז הִרְטִיב, וְאָז גָּזַר מִמֶּנָּה פִּיסּוֹת-פִּיסּוֹת. הַגְּזִירִים הַשְּׁחוֹרִים, הָרְטוּבִים הִתְעוֹפְפוּ לְכָל עֵבֶר. אִילָּקֶה צָחַק, טִיּוֹמְקָה צָרַח, וְאָז מִתּוֹךְ הַצְּחוֹק וְהַצְּרָחָה נוֹלְדָה הַסָּטִירָה הָרִאשׁוֹנָה. הִיא מֵעוֹלָם לֹא הַסְּגִירָה, כִּי טִיּוּמְקָה הָיָה הָרִאשׁוֹן לְהַכּוֹת. מִצַּד שְׁנֵי, הִיא גַּם לֹא אָמְרָה אֶת הַהֶפֶךְ. הִיא לֹא אָמְרָה מִילָּה. גַּם טִיּוּמְקָה לֹא. עַתָּה הַדַּקּוֹת נָעוּ מַהֵר מְאוֹד וּלְאַט מְאוֹד, הַגּוּפִים הוּטְחוּ, הַגַּפַּיִים הוּנְפוּ וְנִכְרָכְכוּ אֵלֶּה בָּאֵלֶּה, הָאָבָק הִיתַּמֵּר, וּשְׁבָבֵי קַרְטוֹן מְפוּיָּיחִים וְלֵחִים הִסְתַּחְרְרוּ בָּאֲוִויר כְּמוֹ פְּתִיתֵי אֵפֶר, כְּאִילּוּ הַפִּיצוּץ הָעִיר מִשְׁנָתוֹ אֶת קָארָא-דָּאַג כְּבוֹדוֹ, לְמַעַן מְלֶאכֶת הַשְׁמָדָה פּוֹמְפָאִית.  
הֵם שׁוֹכְבִים, כָּל אֶחָד בִּצְרִיפוֹ, כָּל אֶחָד בְּמִיטָּתוֹ. הֵם מוּפְרָדִים. טִיּוּמְקָה לְבַטֵּחַ בּוֹכֶה. אַךְ הִיא חוֹשֶׁבֶת מָה יַעֲשׂוּ עַתָּה. עֲלֵיהֶם לִבְרוֹחַ. הִיא תֶּאֱסוֹף מִתּוֹךְ הַצְּרִיף אֶת הַצְּרוֹר וּבוֹ הָאֱגוֹזִים וְהַלֶּחֶם, הִיא תָּקוּם חֲרִישִׁית וְתִתְגַּנֵּב בִּשְׁפִיפָה אֶל מֵאֲחוֹרֵי צְרִיף הַמִּטְבָּח. הִיא שָׁהֲתָה שָׁם אַךְ לְרֶגַע אֶחָד וְהֶאֱזִינָה לְשִׂיחַת הַמְּבוּגָּרִים. "אַתְּ, לְיִלְקָהּ, זוֹ שֶׁפִישַּׁלְתָּ כָּאן. מָה הָיָה לְךָ קָשֶׁה לָלֶדֶת שְׁתַּיִים? הָיִיתָ עוֹשֶׂה שְׁתַּיִים, הָיִינוּ פּוֹתְרִים אֶת כָּל הָעִנְיָין!", קָרָא אֲבִי הַבָּנִים, שֶׁמֶץ שִׁיכְרוֹת נִיכָּר בְּקוֹלוֹ. הָיִיתָ עוֹשָׂה שְׁתַּיִים. אֵיךְ זֶה יִיתָּכֵן? הֲרֵי הִיא אַחַת וְאֵין שְׁנִיָּה לָהּ. הִיא שָׁמְעָה אוֹתָם מַשִּׁיקִים כּוֹסוֹת, מַכְרִיזִים לַחַיִּים. אִילָּקֶה הַבּוֹגֵד מְצָרֵף אֶת קוֹלוֹ לְקוֹלָם, מַקְרִיא שִׁיר, הֵם מוֹחֲאִים לוֹ כַּפַּיִים. הִיא עִיוְּותָה אֶת פָּנֶיהָ כְּאִילּוּ נָגְסָה בִּדְבַר מָה רָקוּב, וְיָרְקָה. כַּאֲשֶׁר הִגִּיעָה לַצְּרִיף שֶׁל הָאַחִים, לֹא הֵעֵזָּה לַעֲבוֹר אֶת סַף הַדֶּלֶת. הָאִיסּוּר הָיָה מוּחָשִׁי מִדַּי וַהֲפָרָתוֹ עֲלוּלָה לִגְרוֹר עוֹנֶשׁ כָּבֵד וּמְמוּשָּׁךְ יוֹתֵר. הִיא זָחֲלָה אֶל מִתַּחַת לַחַלּוֹן הַפָּתוּחַ, דַּרְכּוֹ נִשְׁמְעוּ יְפָחוֹת חֲנוּקוֹת, וְנָקְשָׁה עַל הַזְּגוּגִית. "הַיי, אֲנִי כָּאן", לָחֲשָׁה וְקוֹלָהּ נִצְרַד פֶּתַע. "הַיי, מָה אַתְּ עוֹשָׂה פֹּה?", טִיּוּמְקָה שֶׁרָבַב אֶת פָּנָיו הַנְּפוּחוֹת מִבַּעַד הַחַלּוֹן. "אֲנִי חוֹשֶׁבֶת שֶׁאֲנַחְנוּ צְרִיכִים לִבְרוֹחַ. נַעֲלֶה עַל הָהָר הַדִּבְשִׁי, נִישַׁן שָׁם הַלַּיְלָה וְאָז נִרְאֶה מָה עוֹשִׂים. בֵּינְתַיִים שֶׁיְּמַזְמְזוּ אֶת אִילְצַ'קָּה הֶחָמוּד שֶׁלָּהֶם. יִהְיֶה לָנוּ מַסְפִּיק זְמַן לְהַחֲלִיט מָה עוֹשִׂים, אֲבָל לְפָחוֹת נִהְיֶה בְּיַחַד." טִיּוּמְקָה שָׁתַק תְּחִילָּה וְאָז עָנָה בְּקוֹל עָמוּם מִבֶּכִי, "אֲנִי לֹא יָכוֹל לִבְרוֹחַ. חוּץ מִזֶּה, אֵין טַעַם — אַתְּ מִמֵּילָא עוֹזֶבֶת מָחֳרָתַיִים, וַאֲנִי זֶה שֶׁנִּשְׁאַר תָּקוּעַ אִתָּם." "אָז אֲנִי לֹא אֶעֱזוֹב. אֲנִי אֶשָּׁאֵר פֹּה. וְגַם אַתָּה. אֲנַחְנוּ נִחְיֶה בֶּהָרִים, כְּמוֹ הַפִּרְאִיִּים. נָצוּד חֲזִירִי בַּר, נְקַנֵּחַ בְּפֶטֶל שָׁחוֹר, נִשְׁתֶּה מֵהַנְּחָלִים." "וְאַחַר כָּךְ נִתְחַתֵּן." הִיא הוּפְתְּעָה, מֵעוֹלָם לֹא דּוּבַּר עַל שׁוּם חֲתוּנָּה. "לוֹחֲמִים לֹא מִתְחַתְּנִים", לָחֲשָׁה הִיא. "אֲבָל אִם לֹא נִתְחַתֵּן, אֵיךְ נִהְיֶה הַמֶּלֶךְ וְהַמַּלְכָּה שֶׁל הָהָר." עַל זֶה הִיא לֹא חָשְׁבָה. טִיּוּמְקָה צֶדֶק, אִי-אֶפְשָׁר לִהְיוֹת מֶלֶךְ וּמַלְכָּה מִבְּלִי לְהִינָּשֵׂא זֶה לְזוֹ. "טוֹב, בְּסֵדֶר, נִתְחַתֵּן, אֲבָל לֹא מִיָּד. קוֹדֶם נִבְנָה צְרִיף בֶּהָרִים, וְגַם סִירָה, וְנִלְמַד לָדוּג. אַחֵר כָּךְ נִרְאֶה." טִיּוּמְקָה הִנִּיחַ אֶת רֹאשׁוֹ עַל אֶדֶן הַחַלּוֹן. הִיא מָשְׁכָה אֶת עַצְמָהּ מַעֲלָה וְהִתְיַשְּׁבָה לְיָדוֹ. זֶה הָיָה כִּמְעַט הֲפָרַת הָאִיסּוּר, אַךְ רַק כִּמְעַט. הִיא עֲדַיִין הָיְיתָה מִחוּץ לִצְרִיפוֹ, הוּא עֲדַיִין הָיָה בְּתוֹכוֹ.
בִּכְיוֹ שֶׁכָּךְ. קוֹלוֹת הַמְּבוּגָּרִים שֶׁבָּקְעוּ עַד עַתָּה, עַלִּיזִים וּגְבוֹהִים, סָפֵק מִצְּרִיף הַמִּטְבָּחוֹן, סָפֵק מֵהֶחָצֵר הַתַּחְתּוֹנָה, הָלְכוּ וְנָמוֹגוּ, לְבַטֵּחַ כּוּלָּם פָּרְשׁוּ לִקְרוֹא וְלִישׁוֹן. מִן הַסְּתָם, אִמָּא שֶׁלָּהּ נִשְׁאֲרָה לִקְרוֹא בַּמִּטְבָּח, כְּדֵי לֹא לְהָעִיר אוֹתָהּ. הִיא לֹא יָדְעָה לָנוּם בְּאוֹר, אֲפִילּוּ מְנוֹרַת לַיְלָה עֲמוּמָה גָּרְמָה לָהּ לְהִתְהַפֵּךְ מִצַּד לְצַד, חַסְרַת מְנוּחָה, וּלְיַיבֵּב "אִמָּא, אִמָּא". הַחוֹשֶׁךְ סְבִיבָה הִתְעַבָּה. כָּעֵת לֹא יָדְעָה אִם יַצְלִיחוּ אֵי-פַּעַם לִבְרוֹחַ לְעֵבֶר הָהָר הַדִּבְשִׁי. טִיּוּמְקָה זָלַג פְּנִימָה, חֲזָרָה אֶל מִיטָּתוֹ. הִיא שָׁמְעָה אֶת נְשִׁימוֹתָיו, מְדוּדוֹת וַחֲרִישִׁיּוֹת — כַּדּוּרִי פִּינְג-פּוֹנְג רַכִּים, הַנּוּקְשִׁים עַל גַּבֵּי הַקִּיר הַדַּק. הוּא נִרְדַּם. הַכְּפָר נִרְדַּם אַף הוּא. מִדֵּי פַּעַם נִבְרָא צְלִיל מְעִיכָה רַךְ: עוֹד דּוּבְדְּבָן בְּשֶׁל, גּוֹדְלוֹ כֶּשֶׁל אֶגְרוֹף תִּינוֹק, נֶשֶׁר עַל רִצְפַּת הֶעָפָר שֶׁל הֶחָצֵר הָעֶלְיוֹנָה. לְעוּמָּתוֹ הִדְהֲדָה פְּעִיָּה, אֲרוּכָּה וּמִלִּינָה, מִפִּי אֶחָד הַכְּבָשִׂים שֶׁל בַּעֲלַת הַבַּיִת. מִמְּקוֹם מוֹשָׁבָה הִיא אַךְ יָכְלָה לְדַמְיֵין אֶת הַיָּם, "הַשָּׁחוֹר מִשָּׁחוֹר" , מִתְפַּיֵּיט בְּלַעַג אֶל מוּל הַמֶּלֶךְ וְהַמַּלְכָּה, אִיוָון-הַלִּיסְטִים, שַׁעַר הַזָּהָב, אֶצְבַּע הַשָּׂטָן וּדְיוֹקַן הַמְּשׁוֹרֵר הַמְּזוּקָּן, עַל אַף שֶׁאֵינוֹ נִרְאֶה מֵהַצַּד שֶׁלָּהֶם שֶׁל הָהָר. בְּשֶׁקֶט-בְּשֶׁקֶט לַחְשְׁשׁוּ בְּמוֹרְדוֹת הֶהָרִים פִּרְחֵי עַדְעַד וּפִרְחֵי אַל-מָוֶות, שְׁנֵיהֶם יְבֵשִׁים וְסֶגוֹלִים. מָחָר הִיא וְאִמָּהּ יַעֲלוּ בְּיַחַד עַל הָהָר הַדִּבְשִׁי לֶאֱסוֹף מֵהֶם זָר קָטָן, מַזְכֶּרֶת דּוֹקְרָנִית לְהַנִּיחַ בָּאֲגַרְטָל, עֵת יִסְּעוּ הַבַּיְתָה, צָפוֹנָה מִכָּאן.
 
 

 . גֶ'יָאנִי רוֹדְאֵרִי הָיָה סוֹפֵר, מְחַנֵּךְ וְעִיתּוֹנַאי אִיטַלְקִי הַיָּדוּעַ בְּעִיקָּר בִּזְכוּת סִפְרֵי הַיְּלָדִים שֶׁכָּתַב. הָיָה קוֹמוּנִיסְט מוּצְהָר.  

https://www.shortstoryproject.com/he/story/%d7%90%d7%a8%d7%a5-%d7%a1%d7%9c%d7%a2/
#הִתְבַּגְּרוּת#חוּפְשָׁה#יַלְדוּת#יִשְׂרְאֵלִי#רוּסְיָה#רוסיההסובייטית