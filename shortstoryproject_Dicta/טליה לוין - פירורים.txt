יֵשׁ דְּבָרִים שֶׁלֹּא נָעִים לַעֲשׂוֹת בְּפַרְהֶסְיָה. לְמָשָׁל, לְלַקֵּק צַלַּחַת עִם שְׁאֵרִיּוֹת מַאֲכָל אוֹ לֶאֱסוֹף בְּאֶצְבַּע כְּאִילּוּ בְּאַגָּבִיּוּת אֶת הַפֵּירוּרִים שֶׁנּוֹתְרוּ מִשְּׁבָבֵי שׁוֹקוֹלָד טְעִימִים בִּמְיוּחָד, שֶׁעַד לִפְנֵי עֶשֶׂר דַּקּוֹת נָחוּ כְּצִיפּוּי קְרַאנְצִ'י עַל עוּגַת שׁוֹקוֹלָד-גְּבִינָה. הַשִּׁילּוּב בֵּין שׁוֹקוֹלָד וּגְבִינָה לֹא נִשְׁמַע כְּמַאֲכַל גּוּרְמֶה, וְאֵין שׁוּם סִיכּוּי בָּעוֹלָם שֶׁסּוֹכְנִים סְמוּיִים מִטַּעַם מִישְּׁלָן, הָיוּ מַעֲנִיקִים לוֹ וְלוּ חֲצִי כּוֹכָבִית. גַּם לֹא רֶבַע. גַּם לוֹ הָיָה מְדוּבָּר בְּמִסְעָדָה שֶׁל זְ'וּאֵל רְבוּשׁוֹן, זֶה שֶׁהָלַךְ לְעוֹלָם שֶׁכּוּלּוֹ טוֹב. אֲבָל עֲבוּר מִי שֶׁאֲרוּחַת הַגּוּרְמֶה שֶׁלָּהּ בְּצָהֳרֵי שִׁישִּׁי הָיְתָה פַּסְטָה מִקֶּמַח אוֹרֶז – כָּזוֹ שֶׁמְּאַפְשֶׁרֶת בִּזְכוּת מַרְכִּיבֶיהָ פָּשׁוּט לְהַטְבִּיעָהּ בְּתוֹךְ קַעֲרַת מַיִם רוֹתְחִים מִקּוּמְקוּם יָשֵׁן מָלֵא בְּאַבְנִית, לְלֹא צוֹרֶךְ בְּבִישּׁוּל אוֹ חִימּוּם נוֹסָף עַל גַּז, בְּתוֹסֶפֶת הָרוֹטֶב הָאָדוֹם כְּדָם, הֲלוֹא הוּא קֶטְשׁוֹפּ תַּעֲשִׂיָּיתִי עִם קוּרְטוֹב שֶׁל חֲרִיפוֹת מְהוּנְדֶּסֶת, הָיִינוּ אוֹמְרִים שֶׁהִיא הִשְׁתַּגְּעָה לְגַמְרֵי.
הִיא יָשְׁבָה מוּלוֹ וּשְׁנֵי פֵּירוּרִים גְּדוֹלִים — כָּאֵלֶּה שֶׁאֶפְשָׁר לְהָרִים בְּעֶזְרַת שְׁתֵּי אֶצְבָּעוֹת, לְהַכְנִיס בִּמְהִירוּת לְפֹה וְלֵהָנוֹת מֵעוֹד רֶגַע קָטָן שֶׁל עוֹנֶג שׁוֹקוֹלָדִי — הָיוּ מוּנָּחִים לָהּ בְּדִיּוּק מִתַּחַת לְאַף. הִיא הִמְתִּינָה לָרֶגַע שֶׁבּוֹ הָאִישׁ שֶׁאֵינוֹ מֵסִיר מִמֶּנָּה אֶת הַמַּבָּט, יָסִיט אֶת עֵינָיו מִמֶּנָּה וְיַבִּיט אוּלַי בַּטֵּלֵפוֹן הַסֵּלוֹלָרִי שֶׁלּוֹ, וְלוּ רַק כְּדֵי שֶׁתּוּכַל לְהַגְנִיב שְׁתֵּי אֶצְבָּעוֹת אֶל שְׁבָבֵי הַשּׁוֹקוֹלָד וְלִדְחוֹף אֶל פִּיהָ. לֹא הָרָעָב הוּא זֶה שֶׁקִּרְקֵר מִבִּטְנָהּ אֶלָּא הַתְּשׁוּקָה לְמַשֶּׁהוּ שֶׁיָּדְעָה שֶׁלֹּא תְּקַבֵּל הַלַּיְלָה. קָרְאוּ לְזֶה סֵקְס, קָרְאוּ לְזֶה אַהֲבָה, קָרְאוּ לָזֶה חִיבּוּק חָזָק בֶּן עֶשֶׂר דַּקּוֹת בֵּין שְׁנֵי אֲנָשִׁים בּוֹדְדִים שֶׁלֹּא מְעוּנְיָינִים זֶה בָּזֶה, אַךְ יוֹדְעִים שֶׁמִּתּוֹקֶף הֱיוֹתָם בְּנֵי אֱנוֹשׁ הֵם חַיָּיבִים לִמְצוֹא נֶחָמָה בָּרֶגַע הַמְּסוּיָּם הַזֶּה בַּחַיִּים. הֲרֵי הִיא כְּבָר לָמְדָה עַל בְּשָׂרָהּ שֶׁאִי אֶפְשָׁר לְהִתְכַּחֵשׁ לְצָרְכֵי הָאֵבוֹלוּצְיָה, אִי אֶפְשָׁר לְהִתְכַּחֵשׁ לָרְגָשׁוֹת, גַּם לֹא לְאֵלֶּה הַמּוּדְחָקִים בְּיוֹתֵר.
אֲבָל זֶה לֹא יִקְרֶה הַלַּיְלָה, אֶת זֶה הִיא כְּבָר יָדְעָה בִּתְחִילַּת הַמִּפְגָּשׁ. הוּא אוֹכֶל פַּסְטָה בְּכַף וּמַזְלֵג וְהִיא לֹא יְכוֹלָה לִסְבּוֹל אֲנָשִׁים כָּאֵלֶּה, מְנוּמָּסִים יֶתֶר עַל הַמִּידָּה. אֲנָשִׁים שֶׁמְּגַלְגְּלִים בִּיס מוּשְׁלָם שֶׁל סְפָּגֵטִי עַל כַּף תּוֹמֶכֶת, בְּדִיּוּק כְּמוֹ שֶׁלּוֹמְדִים לַעֲשׂוֹת בְּקוּרְס נִימוּסֵי שׁוּלְחָן. אֶת הַסְּפָּגֵטִי שֶׁלָּהּ הִיא אוֹהֶבֶת לִשְׁאוֹב בִּשְׁאִיבָה קוֹלָנִית אִם הִיא בְּבֵית, וְאִם הִיא בַּמִּסְעָדָה הִיא תִּשְׁמוֹט אֶת סַנְטֵרָהּ לְכִיוּוּן הַצַּלַּחַת, תַּבִּיט יָמִינָה וּשְׂמֹאלָה בְּמַבָּט צִידִּי מַמְזֵרִי וּמָלֵא אַשְׁמָה, תִּבְדּוֹק שֶׁהַשֶּׁטַח פָּנוּי וְאִישׁ לֹא מִסְתַּכֵּל — וְתִשְׁאַב אֶת הַסֶּפְגָטִינִי הַבּוֹדֵד, תּוֹךְ כְּדֵי שֶׁהוּא מִתְנוֹעֵעַ בַּחוּשָׁנִיּוּת מִצַּד לְצַד בַּמַּסָּע הַמְּפָרֵךְ שֶׁבֵּין הַמַּזְלֵג לַשְּׂפָתַיִים, וּמְלַכְלֵךְ בְּרוֹטֶב אֶת צִידֵּי פִּיהָ.
מַכְשִׁיר הַסֵּלוֹלָרִי לֹא עִנְיָין בְּאוֹתוֹ הָעֶרֶב אֶת זֶה שֶׁלֹּא הֵסִיר מִמֶּנָּה אֶת הַמַּבָּט, וּשְׁנֵי שְׁבָבֵי הַשּׁוֹקוֹלָד שֶׁפְלִרְטְטוּ לְכִיוּוּנָהּ מֵהַצְלָחַת אִייְּמוּ לְהֵיעָלֵם מֵהַמָּקוֹם עַל יְדֵי מֶלְצָרִית חַסְרַת סַבְלָנוּת, שֶׁנִּיסְּתָה פַּעֲמַיִים לְרוֹקֵן אֶת הַשּׁוּלְחָן מִכֵּלָיו הַמְּטוּנָּפִים. הִיא לֹא רָצְתָה לִמְנוֹעַ אֶת לְקִיחַת הַצְלָחַת כִּי הֲרֵי הַצְלָחַת רֵיקָה, וְאֵין כָּל סִיבָּה לְהַשְׁאִירָהּ עַל הַשּׁוּלְחָן. הִיא גַּם הִתְבַּיְּישָׁה שֶׁהַזֶּה שֶׁאֵינוֹ מֵסִיר מִמֶּנָּה אֶת הַמַּבָּט, יַחֲשׁוֹב עָלֶיהָ כָּל מִינֵי מַחֲשָׁבוֹת שֶׁהִיא אֵינָהּ מְעוּנְיֶינֶת בָּהֶן. בְּכָל זֹאת, אֲנָשִׁים מַכִּירִים אֶת שְׁנֵיהֶם בַּמִּסְעָדָה הַזֹּאת, מַכִּירִים אוֹתָם גַּם בַּשְּׁכוּנָה וְגַם בָּעִיר, וּמָה יִהְיֶה אִם פִּתְאוֹם הוּא יְסַפֵּר לְאֵיזֶה חָבֵר פְּלוֹנִי שֶׁהוּא יָשַׁב עִם מְלַקֶּטֶת שְׁבָבֵי אוֹכֶל מִצְּלָחוֹת רֵיקוֹת, אֵיזֶה פַּרְצוּף יִהְיֶה לָהּ אַחֵר כָּךְ אֵצֶל הַיַּרְקָן?.
"הִנֵּה", אָמְרָה לְעַצְמָהּ וְלָקַחַת אֶת הַמַּזְלֵג שֶׁעָלָיו נוֹתְרוּ שְׁאֵרִיּוֹת עוּגַת גְּבִינַת תִּשְׁעַת הָאֲחוּזִים, שֶׁהוּכְנְסָה בִּמְיוּחָד לְתַפְרִיט כְּדֵי לַעֲזוֹר לְנָשִׁים שֶׁרוֹצוֹת לִשְׁמוֹר גַּם עַל הַדִּיאֵטָה, לְהַרְגִּישׁ הַרְבֵּה יוֹתֵר טוֹב עִם עַצְמָן. אַכְנִיס לְפִי אֶת הַמַּזְלֵג כְּדֵי לְלַקֵּק אֶת שְׁאֵרִיּוֹת הַגְּבִינָה, חָשְׁבָה לְעַצְמָהּ וְאָז בְּאַגָּבִיּוּת אַעֲבִיר אֶת הַמַּזְלֵג עַל הַצְלָחַת בְּתִקְווֹה שֶׁאֶחָד מִשְּׁבָבֵי הַשּׁוֹקוֹלָד הַמְּפַתִּים יִיתָּפֵס בֵּין שִׁינֵּי הַמַּזְלֵג וְתָבוֹא נֶחָמָה לְבִטְנֵי וּלְנַפְשִׁי. כָּךְ חָשְׁבָה, אֶלָּא שֶׁעוֹד בְּטֶרֶם הֵרִימָה אֶת הַמַּזְלֵג, רַק בַּהֲנָפַת הַיָּד הַקַּלָּה שֶׁכַּוּוֹנָה אֶל עֵבֶר כְּלֵי הַמַּאֲכָל שֶׁהָיָה מוּנָּח מִצִּידָּהּ הַיְּמָנִי שֶׁל הַצַּלַּחַת, אָמַר לָהּ זֶה שֶׁאֵינוֹ מַפְסִיק לְהַבִּיט "אַתְּ עוֹד רְעֵבָה?"
הָיָה נִיכָּר בִּשְׁאֵלָתוֹ כִּי הוּא מוּפְתָּע. אַחֲרֵי מָנָה רִאשׁוֹנָה שֶׁל סָלָט גִּינָּה יָרוֹק קָצוּץ דַּק עִם טְחִינָה בְּצַד, גְּרִידַת לִימוֹן וְקוּבִּיּוֹת שֶׁל גְּבִינָה בּוּלְגָּרִית שֶׁפּוּזְּרוּ בִּנְדִיבוּת – הוּא סָבַר שֶׁבְּכָךְ יִסְתַּיֵּים הַדֵּיְיט. אֶלָּא שֶׁהַמֶּלְצָרִית שֶׁהִצִּיעָה לָקַחַת גַּם עִיקָּרִית כִּי "זֶה בְּעִסְקִית", הִצְלִיחָה לְשַׁכְנֵעַ אֶת הַשְּׁנַיִים לְהַטְבִּיעַ אֶת בְּדִידוּתָם בְּתוֹךְ צַלַּחַת עֲשִׁירָה שֶׁל סְפָּגֵטִי בְּרוֹטֶב עַגְבָנִיּוֹת, "שֶׁמְּכִינִים בַּמָּקוֹם" וּמְגַלְגְּלִים עַל מַזְלֵג וְכַף אוֹ שׁוֹאֲבִים אוֹתוֹ הַיְישֵׁר אֶל תּוֹךְ הַלּוֹעַ כִּמְעַט מִבְּלִי לִנְשׁוֹם.
אַחֵר כָּךְ בָּא הַקִּינּוּחַ. זֶה שֶׁאֵינוֹ מַפְסִיק לְהַבִּיט, הוּא לֹא אִישׁ שֶׁל מְתוּקִים. "סֻכֶּרֶת שֶׁעוֹבֶרֶת בַּמִּשְׁפָּחָה", הוּא הִסְבִּיר אַחֲרֵי סִדְרַת שְׁאֵלוֹת אֲרוּכָּה לַמֶּלְצָרִית שֶׁתָּהֲתָה אֵיךְ הוּא מַעֲדִיף אֶת הַסְּפָּגֵטִי שֶׁלּוֹ, מִקֶּמַח מָלֵא, מִקֶּמַח דּוּרוּם, לְלֹא גְּלוּטֵן אוֹ מִקֶּמַח לָבָן שֶׁזֶּה הֲכִי טָעִים וַהֲכִי זוֹל אֲבָל גַּם מַקְפִּיץ לָךְ אֶת הַסּוּכָּר בַּדָּם. יֵשׁ גַּם בְּעָיוֹת שֶׁל לַחַץ דָּם בַּמִּשְׁפָּחָה שֶׁל זֶה שֶׁאֵינוֹ מַפְסִיק לְהַבִּיט, וְהִיא שָׁתְקָה וְאַחֲרֵי כַּמָּה שְׁנִיּוֹת מְבִיכוֹת הוֹדִיעָה שֶׁגַּם לְסַבְתָּא שֶׁלָּהּ הָיְתָה סֻכֶּרֶת אֲבָל מִסּוּג 2, לֹא הַסּוּג שֶׁמַּזְרִיקִים, זֶה הַסּוּג שֶׁיָּכוֹל לָצוּץ פִּתְאוֹם בְּהֵרָיוֹן. "אֲנִי אַזְמִין סְפָּגֵטִי דּוּרוּם", אָמְרָה לַמֶּלְצָרִית, אֲבָל כַּעֲבוֹר שְׁתֵּי דַּקּוֹת הִתְחָרְטָה וּבִיקְּשָׁה קֶמַח לָבָן. חַיִּים פַּעַם אַחַת הִיא חָשְׁבָה גַּם כְּשֶׁאָמְרָה שֶׁזֶּה בְּסֵדֶר אִם הוּא לֹא יִטְעַם מֵהָעוּגָה, וְהִתְנַצְּלָה שֶׁהִיא בֵּין הַזְּמַנִּים הָאֵלֶּה בְּחוֹדֶשׁ שֶׁלֹּא בָּרוּר אִם זֶה בְּדִיּוּק לִפְנֵי הַזְּמַן הַזֶּה בְּחוֹדֶשׁ, אוֹ בַּזְּמַן הַזֶּה בְּחוֹדֶשׁ שֶׁקְּצָת מֵאַחַר, וְלָכֵן טֶכְנִית זֶה עֲדַיִין נֶחֱשָׁב כְּמוֹ הַזְּמַן הַזֶּה בְּחוֹדֶשׁ, וְזֶה תָּמִיד הַתֵּירוּץ הַמּוּשְׁלָם לֶאֱכוֹל מָתוֹק וְלִשְׁלוֹחַ מֵהַמַּעֲרֶכֶת הַהוֹרְמוֹנָלִית הַמְּקַרְטַעַת שֶׁלָּךְ, תִּזְכּוֹרֶת לְכָךְ שֶׁעוֹד מְעַט זֶה נִגְמַר. לְנַצֵּחַ.
אֲנִי רַק אֶטְעַם מִלְּמַעְלָה, אָמַר זֶה שֶׁאֵינוֹ מַפְסִיק לְהַבִּיט וְעָשָׂה אֶת הַדָּבָר הֲכִי מַרְגִּיז בָּעוֹלָם. הוּא לֹא הִפְסִיק לְהַבִּיט בָּהּ גַּם כְּשֶׁהִכְנִיס אֶת הַמַּזְלֵג עִם בִּיס הַגְּבִינָה וְהַשּׁוֹקוֹלָד לְתוֹךְ פִּיו וְהֶעֱבִיר אֶת הַלָּשׁוֹן עַל שְׂפָתָיו בְּצוּרָה שֶׁהוֹצִיאָה לָהּ אֶת הַתֵּיאָבוֹן. אֲבָל הַתְּשׁוּקָה לְמָתוֹק הָיְתָה חֲזָקָה מִמֶּנָּה. הִיא הִתְעַלְּמָה מִתְּחוּשַׁת הַגּוֹעַל שֶׁחָלְפָה בָּהּ, הִמְשִׁיכָה לִבְלוֹס בִּמְהִירוּת אֶת תַּעֲרוֹבֶת הַגְּבִינָה 9 אֲחוּזֵי שׁוּמָּן וְלֹא הַיְּשִׁירָה מַבָּט בְּזֶה שֶׁלֹּא מַפְסִיק לְהַבִּיט, אַךְ הִרְגִּישָׁה אֶת עֵינָיו רוֹשְׁפוֹת לְכִיוּוּנָהּ.
הִנֵּה שׁוּב שְׁנֵי הַפֵּירוּרִים הַלָּלוּ שֶׁל הַשּׁוֹקוֹלָד. שְׁנֵי הַשְּׁבָבִים הַבּוֹדְדִים שֶׁנּוֹתְרוּ עַל הַצְלָחַת בִּבְדִידוּת מַזְהֶרֶת. נִיכָּר כִּי הֵם נִיחֲמוּ זֶה אֶת זֶה, גַּם כִּי אִם יָדְעוּ שְׁנֵיהֶם שֶׁהַסּוֹף לֹא יִהְיֶה טוֹב, הֵם לֹא יִגְמְרוּ יַחַד בַּבְּלִילָה סוֹעֶרֶת בְּתוֹךְ לוֹעַ רְעֵבָה שֶׁל מִישֶׁהִי שֶׁתְּשׁוּקָה בְּפִיהָ וּבְבִטְנָהּ, הֵם יִגְמְרוּ בְּפַח הָאַשְׁפָּה, יִתְעַרְבְּבוּ לָהֶם בֵּין שְׁאֵרִיּוֹת סְפָּגֵטִי שֶׁהָיָה מְלוּפָּף עַל מַזְלֵג וְנִקְרָע בְּאַכְזָרִיּוּת, הֵם יִטְבְּעוּ בְּצַחֲנָה שֶׁל רוֹטֶב לְסָלָט עִם גְּבִינָה בּוּלְגָּרִית וְחָזֶה עוֹף שֶׁנִּשְׁאַר עוֹד בַּפַּח מֵאֶתְמוֹל. זֶה הֲרֵי הָיָה בָּרוּר שֶׁהָאִידִילְיָה שֶׁל עוּגַת הַגְּבִינָה- שׁוֹקוֹלָד הֵדֵי מוּזָרָה, לֹא תַּחֲזִיק מַעֲמָד הַרְבֵּה זְמַן. אֲנָשִׁים לֹא חוֹלְקִים יוֹתֵר עוּגוֹת מְפוֹאָרוֹת הַיּוֹם, אֲנָשִׁים לֹא אוֹכְלִים בְּטִקְסִיּוּת וּבְתַאֲווֹה עוּגוֹת, אֲנָשִׁים בּוֹלְסִים אוֹתָם, טוֹרְפִים עַל הַדֶּרֶךְ, סוֹתְמִים חוֹר בַּבֶּטֶן אוֹ בַּלֵּב וּלְעִיתִּים מְפַסְפְסִים שְׁנֵי פֵּירוּרֵי תַּאֲווֹה שֶׁהָיוּ יְכוֹלִים אוּלַי לְשַׁנּוֹת אֶת חַיֵּיהֶם.
זֶה שֶׁלֹּא מַפְסִיק לְהַבִּיט הָלַךְ לַשֵּׁירוּתִים. אֶת הָאֶצְבַּע הַמּוֹרָה שֶׁלָּהּ בְּיַד יָמִין הִיא הִרְטִיבָה מְעַט בְּלָשׁוֹן וּמֶחֱצָה אֶת הַפֵּירוּר הַיְּמָנִי עַל הַצַּלַּחַת. זֶה קָרָה בְּדִיּוּק בָּרֶגַע בּוֹ הַמֶּלְצָרִית כִּמְעַט בִּקְנוּנְיוֹת מוּשְׁלֶמֶת מָשְׁכָה אֶת הַצְלָחַת מִתַּחַת לֵידָה. מֵרוֹב בֶּהָלָה הִיא קָפְצָה וְהַצַּלַּחַת נָפְלָה וְנִשְׁבְּרָה עַל הָרִצְפָּה. אֲנִי מִצְטַעֶרֶת אָמְרָה הַמֶּלְצָרִית כְּלֹא מְבִינָה.
שְׁנֵי פֵּירוּרֵי הַשּׁוֹקוֹלָד הָאַחֲרוֹנִים הָיוּ מוּנָּחִים בְּנַחַת זֶה לְצַד זֶה מִתַּחַת לַשּׁוּלְחָן.
חָתוּל גָּדוֹל וְתַאַוְותָנֵי שֶׁפְלִירְטֵט כָּל אוֹתָהּ הָעֵת עִם הַסּוֹעֲדִים בְּמִרְפֶּסֶת הַמִּסְעָדָה קָפַץ עֲלֵיהֶם כְּמוֹצָא שָׁלָל. "לֹא!" זְעָקָה לֶחָתוּל וְשִׁחְרְרָה אֲנָחָה.
"זֶה לֹא נוֹעַד לִקְרוֹת", הִיא אָמְרָה לְזֶה שֶׁאֵינוֹ מַפְסִיק לְהַבִּיט כְּשֶׁחָזַר מֵהַשֵּׁירוּתִים.
הוּא הִסְכִּים, הִשְׁפִּיל אֶת מַבָּטוֹ, וְהָלַךְ.   



https://www.shortstoryproject.com/he/story/%d7%a4%d7%99%d7%a8%d7%95%d7%a8%d7%99%d7%9d/
#אהבהבלתי-מוּשֶּׂגֶת#אוּרְבָּנִי#אִירוֹנְיָה#בְּדִידוּת#הוּמוֹרִיסְטִי#יִשְׂרְאֵלִי#נָשִׁים#שָׁנוּן