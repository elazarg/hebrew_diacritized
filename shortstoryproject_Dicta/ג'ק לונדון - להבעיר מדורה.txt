מִי שֶׁיּוֹצֵא לְמַסָּע לְבַדּוֹ יַקְדִּים לְהַגִּיעַ לִמְחוֹז חֶפְצוֹ... 
אַךְ בֵּל יָצָא אִישׁ לְמַסָּע לְבַדּוֹ אַחֲרֵי שֶׁהִגִּיעַ הַקּוֹר לְ־45 מַעֲלוֹת מִתַּחַת לְאֶפֶס אוֹ לְמַטָּה מִזֶּה.
— מֵחוּקֵּי נְהַר הֲיוּקוֹן.
הַשַּׁחַר הִפְצִיעַ קַר וְאָפוֹר, קַר מְאוֹד וְאָפוֹר מְאוֹד, כְּשֶׁפָּנָה הָאִישׁ מִנְּתִיבוֹ הָרָאשִׁי שֶׁל נְהַר הֲיוּקוֹן וְטִיפֵּס עַל הַגָּדָה הַגְּבוֹהָה, מָקוֹם שָׁם שְׁבִיל מְטוּשְׁטָשׁ שֶׁלֹּא רַבִּים פָּקְדוּ הוֹלִיךְ מִזְרָחָה מִבַּעַד לְיַעַר עָבוֹת שֶׁל אֶשּׁוּחְיוֹת. הָיְתָה זוֹ גָּדָה תְּלוּלָה, וְהוּא נֶעֱצַר לְהָשִׁיב אֶת נְשִׁימָתוֹ כְּשֶׁהִגִּיעַ לְרֹאשָׁהּ, וְהִתְבּוֹנֵן בִּשְׁעוֹנוֹ כְּדֵי לְסַפֵּק לְעַצְמוֹ אֲמַתְלָה לְמַעֲשֶׂה. הַשָּׁעָה הָיְתָה תֵּשַׁע. וּבַשָּׁמַיִם לֹא שֶׁמֶשׁ וְלֹא צֵל־צִלָּהּ שֶׁל שֶׁמֶשׁ, אַף שֶׁהָיוּ חַפִּים מֵעָנָן. זֶה הָיָה יוֹם בָּהִיר, וּבְכָל זֹאת לָבְשׁוּ הַדְּבָרִים אֵיזֶה מַעֲטֵה חוֹשֶׁךְ לֹא־מוּחָשׁ, עַגְמוּמִית דַּקָּה שֶׁאִפְלְלָה אֶת הַיּוֹם, וְזֹאת מִשּׁוּם הֵיעָדְרָהּ שֶׁל הַשֶּׁמֶשׁ. עוּבְדָּה זוֹ לֹא הִטְרִידָה אֶת הָאִישׁ. הוּא הָיָה רָגִיל בְּמַחְסוֹר בַּשֶּׁמֶשׁ. חָלְפוּ יָמִים מֵאָז רָאָה אֶת הַשֶּׁמֶשׁ, וְהוּא יָדַע שֶׁיִּצְטָרְכוּ לַחֲלוֹף כַּמָּה יָמִים נוֹסָפִים בְּטֶרֶם יָצִיץ אוֹתוֹ גַּלְגַּל מַרְנִין מֵעַל לְקַו הָאוֹפֶק בְּכִיוּוּן דָּרוֹם וּכְבָר יִצְלוֹל וְיֵיעָלֵם מִן הָעַיִן.
הָאִישׁ שָׁלַח אֶת מַבָּטוֹ לְאָחוֹר, אֶל הַדֶּרֶךְ שֶׁעָלָה בָּהּ. נְהַר הֲיוּקוֹן הִשְׂתָּרֵעַ לְרוֹחְבָּם שֶׁל שְׁנֵי קִילוֹמֶטְרִים כִּמְעַט, נֶחְבָּא תַּחַת שִׁכְבַת קֶרַח שֶׁנֶּעֶרְמָה לְגוֹבַהּ מֶטֶר. עַל גַּבֵּי הַקֶּרַח נֶעֱרַם הַשֶּׁלֶג לְאוֹתוֹ גּוֹבַהּ. הַנָּהָר הָיָה לָבָן־טָהוֹר מִקְּצֵה וְעַד קָצֶה, נִגּוּל בְּגַלִּים עֲדִינִים בִּמְקוֹמוֹת שֶׁהַכָּפוּר יָצַר סְכָרִים שֶׁל קֶרַח. מִצָּפוֹן וּמִדָּרוֹם, לְכָל מְלוֹא הָעַיִן, נִפְרָשׂ לוֹבֶן אָחִיד וְצַח, מִלְּבַד קַו דַּק וְכָהָה שֶׁהִתְעַקֵּל וְהִתְפַּתֵּל דָּרוֹמָה מֵהָאִי הַמְּחוּפֶּה אֶשּׁוּחְיוֹת, וְאָז הִתְעַקֵּל וְהִתְפַּתֵּל צָפוֹנָה מִשָּׁם, וּלְבַסּוֹף נֶעֱלַם מֵאֲחוֹרֵי אִי נוֹסָף, מְחוּפֶּה אֶשּׁוּחִיּוּת גַּם הוּא. קַו דַּק וְכָהָה זֶה הָיָה הַנָּתִיב — הַנָּתִיב הָרָאשִׁי — שֶׁנִּמְשַׁךְ 800 קִילוֹמֶטֶר דָּרוֹמָה אֶל מֵעֵבֶר צִ'ילְקוֹט שֶׁבְּדַיָּיאֵי וְאֶל הַמַּיִם הַמְּלוּחִים; וְ־100 קִילוֹמֶטֶר צָפוֹנָה לְדוֹסוֹן, וּמַהֲלַךְ 1,600 קִילוֹמֶטֶר צָפוֹנָה מִשָּׁם לְנוּלָאטוֹ, וּלְבַסּוֹף לַסֵּנָט מַיְיקֶל שֶׁבִּימַת בֵּרִינְג, מַהֲלַךְ 2400 קִילוֹמֶטֶר נוֹסָפִים.
וְאוּלָם כָּל זֶה — הַנָּתִיב הַמַּפְלִיג לַמֶּרְחַקִּים נֶעֱלָמִים בְּקַו דַּק וְכָהָה, חֶסְרוֹן הַשֶּׁמֶשׁ בַּשָּׁמַיִם, הַקּוֹר הֶעָצוּם, הַזָּרוֹת וְהַמּוּזָרוּת הַחוּפּוֹת עַל הַכּוֹל — לֹא הוֹתִיר שׁוּם רוֹשֶׁם עַל הָאִישׁ. וְלֹא מִשּׁוּם שֶׁכְּבָר הָיָה מוּרְגָּל בְּכָל אֵלֶּה. זֶה מִקָּרוֹב בָּא לְאֶרֶץ — "צָ'צָ'אקוֹ" ("חָדָשׁ") בְּפִי בְּנֵי הַמָּקוֹם — וְזֶה לוֹ הַחוֹרֶף הָרִאשׁוֹן בָּהּ. מַכְשֵׁלָתוֹ הָעִיקָּרִית הָיְתָה קוֹצֶר דִּמְיוֹן. הוּא הָיָה דָּרוּךְ וּמְהִיר תְּפִיסָה בְּכָל הָאָמוּר בָּעוּבְדּוֹת הַחַיִּים — בָּעוּבְדּוֹת לְבַדָּן, וְלֹא בְּמַשְׁמָעוּיוֹתֵיהֶן. 45 מַעֲלוֹת מִתַּחַת לְאֶפֶס הָיוּ בְּגֶדֶר עוּבְדָּה, שֶׁפֵּירוּשָׁהּ לְדִידוֹ אַקְלִים קַר וְלֹא נוֹחַ, וְתוּ לֹא. הָעוּבְדָּה הַזּוֹ לֹא עוֹרְרָה אוֹתוֹ לַהֲגוֹת בְּשַׁבְרִירִיּוּתוֹ כִּיצוּר הַחַי בְּחוֹם, אוֹ בְּשַׁבְרִירִיּוּת הָאָדָם בַּאֲשֶׁר הוּא, שֶׁמִּחוּץ לַתְּחוּם מַעֲלוֹת צַר אֵינוֹ יָכוֹל לְהִתְקַיֵּים; הִיא לֹא הִשִּׂיאָה אוֹתוֹ לְהַפְלִיג בְּהַשְׁעָרוֹת בִּדְבַר הָאַלְמָוֶות וּמְקוֹמוֹ שֶׁל הָאָדָם בַּיְּקוּם. 45 מַעֲלוֹת מִתַּחַת לְאֶפֶס הָיוּ שְׁקוּלוֹת בְּעֵינָיו לִכְפּוֹר שֶׁיֵּשׁ לְהִתְגּוֹנֵן מִפְּנֵי נְשִׁיכָתוֹ הַמַּכְאִיבָה בְּאֶמְצָעוּת כְּפָפוֹת, מִגַּנֵּי־אוֹזְנַיִים, מוֹקָסִינִים חַמִּים וּגְרָבַיִים עָבִים. 45 מַעֲלוֹת מִתַּחַת לְאֶפֶס הָיוּ לְדִידוֹ 45 מַעֲלוֹת מִתַּחַת לְאֶפֶס, לֹא פָּחוֹת וְלֹא יוֹתֵר. הַמַּחֲשָׁבָה שֶׁהַדְּבָרִים אֵינָם מִתְמַצִּים בָּזֶה מֵעוֹלָם לֹא עָלְתָה בְּדַעְתּוֹ.
כְּשֶׁפָּנָה לְהַמְשִׁיךְ, יָרָק בִּמְהוּרְהָר. קוֹל הַהִתְפַּצְּחוּת הַחַד וְהַנִּפְצוּצִי הִקְפִּיץ אוֹתוֹ. הוּא יָרָק שׁוּב. וָשׁוּב הִתְפַּצֵּחַ הָרוֹק בָּאֲוִויר בְּטֶרֶם הִסְפִּיק לְהַגִּיעַ לְשֶׁלֶג. הוּא יָדַע שֶׁבְּקוֹר שֶׁל 45 מַעֲלוֹת מִתַּחַת לְאֶפֶס הָרוֹק מִתְפַּצֵּחַ עַל הַשֶּׁלֶג, אֲבָל הָרוֹק שֶׁלּוֹ הִתְפַּצֵּחַ בָּאֲוִויר. אֵין סָפֵק שֶׁהַמַּעֲלוֹת צָלְלוּ מַטָּה מִ־45 מִתַּחַת לְאֶפֶס — הוּא לֹא יָדַע עַד כַּמָּה. אַךְ הַמַּעֲלוֹת לֹא הֶעֱלוּ וְלֹא הוֹרִידוּ. הוּא הָיָה בְּדַרְכּוֹ לַמַּחֲנֶה הַיָּשָׁן, שְׂמֹאלָה מֵהִצְטַלְּבוּת הַדְּרָכִים שֶׁל נַחַל הֶנְדֶּרְסוֹן, וְהַבַּחוּרִים כְּבָר חִיכּוּ לוֹ שָׁם. הֵם חָצוּ אֶת פָּרָשַׁת הַמַּיִם וּבָאוּ דֶּרֶךְ נַחַל אִינְדִּיָאן, וְאִילּוּ הוּא הָלַךְ בְּדֶרֶךְ עוֹקֶפֶת כְּדֵי לִבְדּוֹק אֶת הָאֶפְשָׁרוּיוֹת לְהוֹצִיא בּוּלֵי עֵץ בָּאָבִיב מֵהָאִיִּים הַפְּזוּרִים לְאוֹרֶךְ נְהַר הֲיוּקוֹן. הוּא עָתִיד לְהַגִּיעַ לַמַּחֲנֶה עַד הַשָּׁעָה שֵׁשׁ; כֵּן, מְעַט אַחֲרֵי הַחֲשֵׁכָה, אַךְ הַבַּחוּרִים יִהְיוּ שָׁם, מְדוּרָה תִּבְעַר, אֲרוּחַת עֶרֶב חַמָּה תְּחַכֶּה. אֲשֶׁר לַאֲרוּחַת הַצָּהֳרַיִים, הוּא הִצְמִיד אֶת כַּף יָדוֹ לִצְרוֹר שֶׁהִזְדַּקֵּר מִבַּעַד לִמְעִילוֹ. לְמַעֲשֶׂה נִטְמַן הַצְּרוֹר מִתַּחַת לְחוּלְצָתוֹ, עָטוּף בְּמִטְפַּחַת, מוּצְמָד לְעוֹר הֶחָשׂוּף. הָיְתָה זוֹ הַדֶּרֶךְ הַיְּחִידָה לִמְנוֹעַ בְּעַד הָרְקִיקִים מִלְּקָפוּא. הוּא חִייֵּךְ לְעַצְמוֹ בְּסִיפּוּק בְּחוֹשְׁבוֹ עַל אוֹתָם רְקִיקִים, שֶׁכָּל אֶחָד מֵהֶם נֶחְתַּךְ לְאוֹרְכּוֹ וְהוּסְפַּג בְּשׁוּמַּן חֲזִיר וּמוּלָּא בְּנֵתַח נָדִיב שֶׁל קוֹתְלֵי חֲזִיר מְטוּגָּנִים.
הוּא צָלַל בֵּין הָאֲשׁוֹחִיּוֹת הַגְּדוֹלוֹת. הַשְּׁבִיל הִסְתַּמֵּן בִּמְטוּשְׁטָשׁ. שֶׁלֶג בְּגוֹבַהּ שְׁלוֹשִׁים סֶנְטִימֵטֶר נֶעֱרַם מֵאָז חָרְשָׁה הַמִּזְחֶלֶת הָאַחֲרוֹנָה אֶת נְתִיבָה בַּיַּעַר, וְהוּא שָׂמֵחַ כִּי שׁוּם מִזְחֶלֶת אֵינָהּ מַכְבִּידָה אֶת צְעָדָיו. לַאֲמִיתּוֹ שֶׁל דָּבָר לֹא נָשָׂא עִמּוֹ דָּבָר מִלְּבַד אֲרוּחַת הַצָּהֳרַיִים הַצְּרוּרָה בְּמִטְפַּחַת. וּבְכָל זֹאת הוּפְתַּע מֵהַקּוֹר. קַר, זֶה בָּטוּחַ, הִסִּיק בְּעוֹדוֹ מְעַסֶּה אֶת עַצְמוֹת לְחַיָּיו וְאֶת אַפּוֹ חַסְרֵי הַתְּחוּשָׁה בְּיָדוֹ עֲטוּיַת הַכְּפָפָה. הוּא צִימֵּחַ שָׂפָם נָאֶה, אַךְ הַשֵּׂיעָר שֶׁעַל פָּנָיו לֹא חָסָה עַל עַצְמוֹת הַלְּחָיַיִם הַגְּבוֹהוֹת וְעַל הָאַף הַלָּהוּט, שֶׁהֵטִיחַ עַצְמוֹ בְּתוֹקְפָנוּת בָּאֲוִויר הַכְּפוֹרִי.
לְרַגְלֵי הָאִישׁ טָפַף כֶּלֶב, הָאַסְקִי גָּדוֹל בֶּן הָאָרֶץ, זְאֵב־כֶּלֶב אָפוֹר פַּרְווֹה רָאוּי לְתוֹאֳרוֹ, שֶׁלֹּא נִבְדָּל בְּמַרְאֵהוּ אוֹ בְּמִזְגּוֹ מֵאֶחָיו, הַזְּאֵב הַפִּרְאִי. הַחַיָּה הָיְתָה מְדוּכֵּאת מֵחֲמַת הַקּוֹר הֶעָצוּם. הִיא יָדְעָה שֶׁאֵין זוֹ הַשָּׁעָה לְמַסָּעוֹת. חוּשֶׁיהָ סִיפְּרוּ לָהּ סִיפּוּר אֲמִיתִּי יוֹתֵר מִזֶּה שֶׁשָּׁנָה מִשְׁפַּט הַשֵּׂכֶל בְּאוֹזְנָיו שֶׁל הָאָדָם. בְּפוֹעַל, לֹא זוֹ בִּלְבַד שֶׁהַמַּעֲלוֹת צָלְלוּ מַטָּה מִ־45 מִתַּחַת לְאֶפֶס; הֵן צָלְלוּ מַטָּה מִ־50, מַטֶּה מִ־55. הֵן עָמְדוּ עַל 60 מִתַּחַת לְאֶפֶס. הַכֶּלֶב לֹא יָדַע מְאוּמָה עַל מַדְחוֹם. קָרוֹב לְוַודַּאי שֶׁבְּהַכָּרָתוֹ לֹא הָיְתָה הַגְדָּרָה חַדָּה כִּבְמוֹחוֹ שֶׁל הָאִישׁ לַקּוֹר הַמּוּפְלָג. אַךְ לְחַיָּה הָיוּ חוּשִׁים. הִיא חָשָׁה מִין אִי־שֶׁקֶט עָמוּם אַךְ נוֹסֵךְ חֲרָדָה, שֶׁהִנְמִיךְ אֶת רוּחָהּ וְגָרַם לָהּ לְדַשְׁדֵּשׁ כְּמִתְגַּנֶּבֶת בְּעִקְבוֹת הָאִישׁ, לֶאֱרוֹב בִּדְרִיכוּת לְכָל תְּנוּעָה חֲרִיגָה כְּאִילּוּ צִיפְּתָה מִמֶּנּוּ לְהִיכָּנֵס לַמַּחֲנֶה אוֹ לִמְצוֹא מַחֲסֶה בְּאֵיזֶה מָקוֹם וּלְהַבְעִיר מְדוּרָה. לְמוּד מְדוּרוֹת הָיָה הַכֶּלֶב, וְכָעֵת רָצָה מְדוּרָה, וּבְאֵין מְדוּרָה בִּיקֵּשׁ לַחְפּוֹר לוֹ שׂוֹחֶה בַּשֶּׁלֶג וּלְהִתְכַּרְבֵּל וְלִשְׁמוֹר אֶת חוֹם גּוּפוֹ מֵהָאֲוִויר.
הַלַּחוּת הַקְּפוּאָה שֶׁל נְשִׁימָתוֹ אִיבְּקָה אֶת פַּרְווֹתוֹ בִּפְתוֹתִים שֶׁל כְּפוֹר, וְהֶבֶל פִּיו הַמִּתְגַּבֵּשׁ הִלְבִּין כָּלִיל אֶת לְסִתּוּתָיו, חוֹטְמוֹ וְרִיסָיו. זְקֵנוֹ הָאָדוֹם וּשְׂפָמוֹ שֶׁל הָאִישׁ הִתְכַּסּוּ אַף הֵם בְּמַעֲטֶהָ שֶׁל כְּפוֹר, אֶלָּא שֶׁזּוֹ הָיְתָה שִׁכְבָה מוּצָקָה יוֹתֵר, שֶׁהִתְעַבְּתָה לִכְלַל קֶרַח שֶׁל מַמָּשׁ עִם כָּל נְשִׁיפָה חֲמִימָה וְלַחָה שֶׁפָּלַט. הָאִישׁ לָעַס טַבָּק, וְחַרְטוֹם הַקֶּרַח שֶׁצִּימֵּחַ עַל פִּיו סָגַר עַל שְׂפָתָיו, כָּךְ שֶׁהָיָה מָנוֹעַ מִלְּהָסִיט אֶת סַנְטֵרוֹ בְּכָל פַּעַם שֶׁיָּרַק אֶת הַנּוֹזֵל. כָּךְ אֵירַע שֶׁזְּקַן גְּבִישִׁי כְּעֵין הָרֶמֶץ וּכְמִרְקָמוֹ הָלַךְ וְהִתְאָרֵךְ עַל סַנְטֵרוֹ. אִם הוּא יִיפּוֹל עֲתִיד הַזָּקֵן לְהִתְנַפֵּץ, כְּמוֹ זְכוּכִית, לֶהָמוֹן רְסִיסִים פְּרִיכִים. אַךְ הָאִישׁ לֹא נִטְרַד מִגִּידּוּלֵי הַכְּפוֹר הָאֵלֶּה. הָיָה זֶה עוֹנְשָׁם שֶׁל כָּל לוֹעֲסֵי הַטַּבָּק בָּאָרֶץ הַזֹּאת, שֶׁהוּא כְּבָר חָרַשׁ אֶת שְׁבִילֶיהָ בִּשְׁנֵי יְמֵי קָרָה. הוּא יָדַע שֶׁאוֹתָם יָמִים לֹא הָיוּ קָרִים כַּיּוֹם הַזֶּה, אַךְ בְּכָל זֹאת נִרְשְׁמוּ בָּהֶם 40 וְ־45 מַעֲלוֹת מִתַּחַת לְאֶפֶס.
הוּא הוֹסִיף וְהִתְקַדֵּם בַּמִּישׁוֹר הַמְּיוֹעָר, וְאַחֲרֵי כַּמָּה קִילוֹמֶטְרִים חָצָה חֶלְקָהּ רַחֲבַת יָדַיִים זְרוֹעָהּ צִיצוֹת שְׁחוֹרוֹת קְפוּאוֹת וְהִמְשִׁיךְ בְּמוֹרַד הַגָּדָה לְיוֹבֵל קָטָן שֶׁמֵּימָיו קָפְאוּ. הָיָה זֶה פֶּלֶג הֶנְדֶּרְסוֹן, וְהוּא יָדַע כִּי נוֹתְרוּ לוֹ עוֹד כִּ־15 קִילוֹמֶטֶר עַד הִצְטַלְּבוּת הַדְּרָכִים. הוּא הִבִּיט בִּשְׁעוֹנוֹ. עֶשֶׂר. הוּא הִתְנַהֵל בִּמְהִירוּת שֶׁל שִׁישָּׁה קִילוֹמֶטְרִים לְשָׁעָה, וְכָעֵת חִישֵּׁב וּמָצָא שֶׁהוּא עָתִיד לְהַגִּיעַ לַהִצְטַלְּבוּת בִּשְׁתֵּים־עֶשְׂרֵה וָחֵצִי. הוּא הֶחֱלִיט לֶאֱכוֹל שָׁם אֲרוּחַת צָהֳרַיִים כְּדֵי לַחְגּוֹג אֶת הַמְּאוֹרָע.
הַכֶּלֶב שָׁב וְצָנַח לְרַגְלֵי אֲדוֹנָיו, שְׁפַל רוּחַ וְזָנָב, וְהָאִישׁ הָלַךְ וְסָבַב אֶת הַפֶּלֶג הַקָּפוּא. תְּלָמָיו שֶׁל נְתִיב הַמִּזְחָלוֹת הַיָּשָׁן נִרְאוּ בְּבֵירוּר, אַךְ עִקְבוֹתֵיהֶם שֶׁל אֲחָרוּנִי הַהוֹלְכִים נִקְבְּרוּ תַּחַת 30 סֶנְטִימֵטֶר שֶׁל שֶׁלֶג. מִזֶּה חוֹדֶשׁ לֹא הִילֵּךְ אִישׁ בְּמוֹרָדוֹ אוֹ בְּמַעֲלֵהוּ שֶׁל הַפֶּלֶג הַדּוֹמֵם. הָאִישׁ הִתְקַדֵּם בְּהַתְמָדָה. מִטִּבְעוֹ לֹא נָטָה לַחֲשִׁיבָה, וּבְאוֹתָהּ עֵת לֹא נִמְצָא לוֹ דָּבָר לַחֲשׁוֹב עָלָיו מִלְּבַד זֹאת, שֶׁיֹּאכַל אֲרוּחַת צָהֳרַיִים בְּהִצְטַלְּבוּת הַדְּרָכִים, וּבַשֶּׁשׁ בָּעֶרֶב יִהְיֶה בַּמַּחֲנֶה עִם הַבַּחוּרִים. לֹא הָיָה אִישׁ לְדַבֵּר עִמּוֹ; וְלוּ הָיָה, הַדִּיבּוּר הָיָה נִבְצַר מִמֶּנּוּ, מִשּׁוּם חַרְטוֹם הַקֶּרַח שֶׁסָּגַר עַל פִּיו. לְפִיכָךְ הוֹסִיף לִלְעוֹס טַבָּק בְּאֶפֶס דַּעַת וְהִנִּיחַ לְזָקֵן הָרֶמֶץ לְהִתְאָרֵךְ עוֹד וְעוֹד.
מִדֵּי פַּעַם שֶׁבָּהּ וְהִבְהֲבָה בְּמוֹחוֹ הַמַּחֲשָׁבָה שֶׁקֶר מְאוֹד, שֶׁמֵּעוֹלָם לֹא יָדַע קוֹר כָּזֶה. בְּעוֹדוֹ מְהַלֵּךְ עִיסָּה אֶת עַצְמוֹת לְחַיָּיו וְאֶת אַפּוֹ בְּגַב יָדוֹ עֲטוּיַת הַכְּפָפָה. הוּא עָשָׂה זֹאת בִּתְנוּעָה אוֹטוֹמָטִית, בְּיָמֵינוּ וּבִשְׂמֹאלוֹ לְסֵירוּגִין. אַךְ כְּכָל שֶׁעִיסָּה, בָּרֶגַע שֶׁחָדַל עָזְבָה הַתְּחוּשָׁה אֶת עַצְמוֹת לְחַיָּיו, וּבְמִשְׁנֵהוּ הִסְתַּלְּקָה גַּם מִקְּצֵה אַפּוֹ. לְחַיָּיו עָמְדוּ לִקְפּוֹא; הוּא יָדַע זֹאת, וְחָשׁ מִדִּקְרַת חֲרָטָה עַל כָּךְ שֶׁלֹּא חָבַשׁ עַל אַפּוֹ מָגֵן, כְּדֶרֶךְ שֶׁעָשָׂה בָּאד בְּעִתּוֹת שֶׁל כְּפוֹר. מָגֵן מִמִּין זֶה מְכַסָּה גַּם אֶת הַלְּחָיַיִם, וּמַצִּיל אוֹתָן. אַךְ כִּכְלוֹת הַכּוֹל, אֵין זֶה מְשַׁנֶּה. מֵהֶן לְחַיִּים קְפוּאוֹת? קְצָת כּוֹאֵב, זֶה הַכּוֹל; שׁוּם דָּבָר רְצִינִי.
רֹאשׁוֹ שֶׁל הָאִישׁ אָמְנָם הָיָה מְרוּקָּן מִמַּחֲשָׁבוֹת, אַךְ מַבָּטוֹ הָיָה חַד, וְהוּא הִשְׁגִּיחַ בַּשִּׁינּוּיִים לְאוֹרֶךְ הַפֶּלֶג, בַּפִּיתּוּלִים וּבְעִיקּוּלִים וּבַעֲרִימוּת הָעֵצִים, וְכָל הַזְּמַן נָתַן אֶת דַּעְתּוֹ עַל הַמָּקוֹם שֶׁבּוֹ הוּא מַצִּיב אֶת רַגְלָיו. פַּעַם אַחַת פָּנָה בְּעִיקּוּל הַדֶּרֶךְ וּלְפֶתַע נִרְתַּע כְּסוּס נִבְהַל, סַב עַל עֲקֵבָיו וְנָסוֹג כַּמָּה פְּסִיעוֹת לְאָחוֹר. הוּא יָדַע שֶׁהַפֶּלֶג קָפוּא עַד קַרְקָעִיתוֹ — אֵין פֶּלֶג שֶׁיּוּכַל לְהַזְרִים אֶת מֵימָיו בַּחוֹרֶף אַרְקְטִי כָּזֶה — אַךְ הוּא יָדַע גַּם כִּי יֵשׁ מַעַיְינוֹת הַמְּבַעְבְּעִים מִצַּלְעוֹת הֶהָרִים וּמְפַכִּים מִתַּחַת לְשֶׁלֶג, וּמֵעַל הַפֶּלֶג עָטוּי הַקֶּרַח. הוּא יָדַע כִּי מַעֲיָינוֹת אֵלֶּה לֹא קָפְאוּ אֲפִילּוּ בַּיָּמִים הַקָּרִים בְּיוֹתֵר, וְיָדַע גַּם אֶת סַכָּנָתָם. אֵלֶּה הָיוּ מַלְכּוֹדוֹת שֶׁהִטְמִינוּ מִתַּחַת לְשֶׁלֶג אָגְנֵי מַיִם, אֲשֶׁר יֵשׁ וְעוֹמְקָם 10 סֶנְטִימֶטְרִים וְיֵשׁ וְעוֹמְקָם מֶטֶר. לִפְעָמִים הָיוּ הַבְּרֵיכוֹת הַלָּלוּ מוּסְווֹת בְּשִׁכְבַת קֶרַח שֶׁעוֹבְיָיהּ שְׁנֵי סֶנְטִימֶטְרִים וְשֶׁלֶג מְכַסָּה עָלֶיהָ. לִפְעָמִים שִׁכְבוֹת הַמַּיִם וְהַקֶּרַח נֶעֶרְמוּ זוֹ עַל גַּבֵּי זוֹ לְסֵירוּגִין, וְאִם צַעַדְךָ נִיגַּף בָּהֶן הַבְקָעַת שִׁכְבָה אַחֵר שִׁכְבָה, וְסוֹפֵךְ שֶׁטַּבְלַת עַד מוֹתְנֶיךָ.
מִן הַטַּעַם הַזֶּה נִרְתַּע בְּבֶהָלָה כָּזֹאת. הוּא הִרְגִּישׁ שֶׁמַּצַּע הַשֶּׁלֶג נִשְׁמַט תַּחַת רַגְלוֹ וְשָׁמַע אֶת קוֹל הַפִּיצּוּחַ שֶׁל הַקֶּרַח הֶחָבוּי תַּחְתָּיו. כַּף רֶגֶל רְטוּבָּה בַּכְּפוֹר כָּזֶה מִשֶּׁמָּעָה צָרָה וְסַכָּנָה. לְכָל הַפָּחוֹת מִשְׁמְעָה עִיכּוּב, כִּי יְהֵא עָלָיו לַעֲצוֹר וּלְהַבְעִיר מְדוּרָה, וְלַחֲשׂוֹף אֶת כַּפּוֹת רַגְלָיו בְּחָסוּתָהּ בְּעוֹדוֹ מְיַיבֵּשׁ אֶת הַגַּרְבַּיִים וְהַמּוֹקָסִינִים. הוּא עָמַד וּבָחַן אֶת הַפֶּלֶג וְאֶת גְּדוֹתָיו, וּבָא לִידֵי מַסְקָנָה שֶׁהַמַּיִם נָבְעוּ מִיָּמִין. הוּא הִרְהֵר עוֹד רֶגַע בְּעוֹדוֹ מְעַסֶּה אֶת אַפּוֹ וּלְחַיָּיו, וְאָז פָּנָה שְׂמֹאלָה, הָלַךְ בַּמִּשְׁנָה־זְהִירוּת וְשָׁקַל אֶת מִדֶּרֶךְ רַגְלוֹ עִם כָּל צַעַד. כְּשֶׁיָּצָא מִטְּווֹח הַסַּכָּנָה, הִגִּישׁ אֶל פִּיו קוֹמֶץ טַבָּק רַעֲנָן וְחִידֵּשׁ אֶת מִצְעָדוֹ הַמָּהִיר. בְּמַהֲלַךְ הַשְּׁעָתַיִים הַבָּאוֹת נִתְקַל בְּכַמָּה וְכַמָּה מַלְכּוֹדוֹת דּוֹמוֹת. עַל פִּי רוֹב הָיְתָה חָזוּתוֹ שֶׁל הַשֶּׁלֶג הַמְּחַפָּה עַל הַבְּרֵיכוֹת הַנִּסְתָּרוֹת שְׁקוּעָה וּגְבִישִׁית, וְגִילְּתָה אֶת הַסַּכָּנָה. וּבְכָל זֹאת פַּעַם נוֹסֶפֶת כִּמְעַט שֶׁמָּעַד; וּפַעַם אַחֶרֶת הֵנִיעַ אוֹתוֹ הַחֲשָׁד לְדַרְבֵּן אֶת הַכֶּלֶב לָלֶכֶת לְפָנָיו. הַכֶּלֶב לֹא רָצָה לָלֶכֶת. הוּא קָפָא בִּמְקוֹמוֹ עַד שֶׁנִּדְחָף קָדִימָה בְּרַגְלֵי הָאִישׁ, וְאָז חָצָה בִּמְהִירוּת אֶת הַמִּשְׁטָח הַלָּבָן וְהָאָחִיד. לְפֶתַע נִבְקַע הַשֶּׁלֶג תַּחְתָּיו, וְהוּא הִתְחַבֵּט וְחָתַר גַּמְלוֹנִית הַצִּדָּה, עַד שֶׁנֶּחֱלַץ מִשָּׁם לַאֲחִיזָה מוּצָקָה יוֹתֵר. רַגְלָיו נִרְטְבוּ, וְהַמַּיִם שֶׁדָּבְקוּ בָּהֶן הָפְכוּ כִּמְעַט בּוֹ־בְּרֶגַע לַקֶּרַח. הַחַיָּה הִתְנַפְּלָה בִּלְשׁוֹנָהּ עַל הַקֶּרַח שֶׁסָּגַר עַל רַגְלֶיהָ, וְאַחַר כָּךְ קָרְסָה בַּשֶּׁלֶג וְהֵחֵלָּה נוֹשֶׁכֶת בִּפְרָאוּת אֶת הַקֶּרַח שֶׁהִתְעַבָּה בֵּין אֶצְבְּעוֹתֶיהָ. הִתְנַהֲגוּתָהּ נָבְעָה מִן הַדַּחַף. אִם הַקֶּרַח לֹא יוּסַר, יִיוּוֹצֵר בָּרֶגֶל נֶמֶק. הַכֶּלֶב לֹא יָדַע זֹאת. הוּא צִייֵּת לִקְרִיאָה מִסְתּוֹרִית שֶׁעָלְתָה מִמְּדוֹרֵיהּ הַתַּת־קַרְקָעִיִּים שֶׁל הֲווֹיָיתוֹ. אַךְ הָאִישׁ יָדַע זֹאת עַל יְסוֹד שִׁיקּוּל דַּעְתּוֹ בָּעִנְיָין, וּלְפִיכָךְ הֵסִיר אֶת הַכְפָּפָה מִכַּף יָדוֹ הַיְּמָנִית וְסִייֵּעַ בַּעֲקִירָתָם שֶׁל חֶלְקִיקֵי הַקֶּרַח. הוּא לֹא חָשַׂף אֶת אֶצְבְּעוֹתָיו אֶלָּא לְרֶגַע, וְהוּכָּה בְּתַדְהֵמָה כִּי הַתְּחוּשָׁה עָזְבָה אוֹתָן כְּהֶרֶף עַיִן. אֵין סָפֵק שֶׁהָיָה קַר. הוּא נֶחְפַּז לָשׁוּב וְלַעֲטוֹת אֶת הַכְּפָפָה, וְהֵטִיחַ אֶת יָדוֹ בִּפְרָאוּת עַל חָזֵהוּ.
בִּשְׁתֵּים־עֶשְׂרֵה בַּצָּהֳרַיִים עָמַד הַיּוֹם בְּשִׂיא בְּהִירוּתוֹ. אַךְ הַשֶּׁמֶשׁ הִרְחִיקָה מִדַּי דָּרוֹמָה בְּמַסָּעָהּ הַחוֹרְפִּי אֶל הָאוֹפֶק. הָאָרֶץ הִזְדַּקְּרָה בֵּינָהּ לְבֵין פֶּלֶג הֶנְדֶּרְסוֹן, הַמָּקוֹם שֶׁהָאִישׁ הָלַךְ בַּצָּהֳרַיִים, שָׁמַיִם חַפִּים מֵעָנָן מֵעָלָיו, וְתַחְתָּיו שֶׁלֶג שֶׁצִּלּוֹ לֹא הוּטַּל בּוֹ. בִּשְׁתֵּים־עֶשְׂרֵה וָחֵצִי בְּדִיּוּק הִגִּיעַ לְהִצְטַלְּבוּת הַדְּרָכִים. הוּא הָיָה מְרוּצֶּה מִקֶּצֶב הִתְקַדְּמוּתוֹ. אִם יַתְמִיד בּוֹ, וַדַּאי כְּבָר יִיִיִמְצָא עִם הַבַּחוּרִים בְּשֵׁשׁ. הוּא הִתִּיר אֶת כַּפְתּוֹרֵי מְעִילוֹ וְחוּלְצָתוֹ וְשָׁלַף אֶת אֲרוּחַת הַצָּהֳרַיִים. הַפְּעוּלָּה לֹא אָרְכָה יוֹתֵר מִשַּׁבְרִיר שֶׁל רֶגַע, אַךְ לִכְפּוֹר הָיָה דֵּי בָּזֶה לִתְבּוֹעַ אֶת בַּעֲלוּתוֹ הַמְּאַלְחֶשֶׁת עַל הָאֶצְבָּעוֹת הַחֲשׂוּפוֹת. הָאִישׁ לֹא עָטָה עַל יָדוֹ אֶת הַכְּפָפָה, וְתַחַת זֹאת חָבַט אֶת אֶצְבְּעוֹתָיו בְּכוֹחַ עַל רַגְלוֹ שׁוּב וָשׁוּב. מִקֵּץ תְּרֵיסַר מַהֲלוּמּוֹת הִתְיַישֵּׁב עַל בּוּל עֵץ מְכוּסֶּה שֶׁלֶג וּפָנָה לֶאֱכוֹל. וְאוּלָם הָעִקְצוּץ שֶׁשִּׁילְּחוּ הַמַּכּוֹת בְּאֶצְבְּעוֹתָיו שֶׁכָּךְ בִּמְהִירוּת אֲשֶׁר הָיָה בָּהּ כְּדֵי לְהַחֲרִיד. הוּא לֹא יַסְפִּיק לִנְגּוֹס וְלוּ פִּיסָּה מִן הָרָקִיק. הוּא הֵטִיחַ אֶת אֶצְבְּעוֹתָיו בְּרַגְלוֹ שׁוּב וָשׁוּב, אַחֵר הֶחֱזִיר אוֹתָן אֶל הַכְּפָפָה, וְחָשַׂף אֶת הַיָּד הַשְּׁנִיָּיה לְשֵׁם הָאֲכִילָה. הוּא נִיסָּה לִנְגּוֹס מְלוֹא פִּיו, אַךְ חַרְטוֹם הַקֶּרַח סֶכֶר בַּעֲדוֹ. הוּא שָׁכַח לְהַבְעִיר אֵשׁ וּלְהַפְשִׁיר אֶת עַצְמוֹ. הוּא צִחְקֵק לְטִיפְּשׁוּתוֹ, וּבְעוֹדוֹ מְצַחְקֵק הִשְׁגִּיחַ בִּזְחִילָתוֹ הַמְּאַלְחֶשֶׁת שֶׁל הַכְּפוֹר עַל אֶצְבְּעוֹתָיו הַמְּגוּלּוֹת. הוּא הִשְׁגִּיחַ גַּם שֶׁהָעוֹקֶץ אֲשֶׁר עוֹרֵר אֶת כַּפּוֹת רַגְלָיו כְּשֶׁהִתְיַישֵּׁב כְּבָר הָלַךְ וְהִסְתַּלֵּק מֵהֶן. הוּא תָּהָה אִם אֶצְבְּעוֹת רַגְלָיו חֲמִימוֹת אוֹ מְאוּלְחָשׁוֹת. הוּא הֵנִיעַ אוֹתָן בְּתוֹךְ הַמּוֹקָסִינִים וּבָא לִידֵי מַסְקָנָה שֶׁהֵן מְאוּלְחָשׁוֹת.
הוּא נֶחְפַּז לַעֲטוֹת עַל יָדוֹ אֶת הַכְּפָפָה וְהִתְרוֹמֵם עַל רַגְלָיו. הוּא הָיָה מְפוּחָד מְעַט. הוּא רֶקַע בְּרַגְלָיו עַד שֶׁהָעִקְצוּץ שָׁב אֶל כַּפּוֹתָיו. אֵין סָפֵק שֶׁקֶר הַיּוֹם, חָשַׁב. הָאִישׁ הַהוּא מִפְלַג סוֹלְפֹור דִּיבֵּר אֱמֶת כְּשֶׁאָמַר כַּמָּה קַר נַעֲשֶׂה לִפְעָמִים בָּאָרֶץ הַזֹּאת. וְהוּא צָחַק עָלָיו בִּשְׁעָתוֹ! מִכָּאן אַתָּה לָמֵד שָׁאַל לְךָ לִבְטוֹחַ בְּעַצְמְךָ יוֹתֵר מִדַּי. אִי אֶפְשָׁר לִטְעוֹת בָּזֶה שֶׁקֶר הַיּוֹם. הוּא צָעַד הִנֵּה וָשׁוּב, רֶקַע בְּרַגְלָיו וְנוֹפֵף בִּזְרוֹעוֹתָיו, עַד שֶׁהַחֲמִימוּת שֶׁבָּהּ אֶל גּוּפוֹ וְנִסְכֶּה בּוֹ בִּיטָּחוֹן מְחוּדָּשׁ. אָז שָׁלַף גַּפְרוּרִים וּפָנָה לְהַתְקִין לְעַצְמוֹ מְדוּרָה. מֵהַצִּמְחִיָּיה בַּמָּקוֹם שֶׁגֵּאוֹת הָאָבִיב הַקּוֹדֵם נָשְׂאָה לְשֵׁם צְרוֹר עֲנָפִים שִׁיבְּשׁוּ, הִשִּׂיג עֵצִים לְבַעֲרָהּ. הוּא הִבְעִיר שַׁלְהֶבֶת קְטַנָּה וְטִיפֵּחַ אוֹתָהּ בִּזְהִירוּת, וְעַד מְהֵרָה הָיְתָה לוֹ אֵשׁ מִתְפַּצַּחַת, אֲשֶׁר בַּחוֹמָה הִפְשִׁיר אֶת פָּנָיו שֶׁלָּבְשׁוּ קֶרַח וּבְחָסוּתָהּ אָכַל אֶת רְקִיקָיו. לְפִי שָׁעָה עָלָה בְּיָדוֹ לְהַעֲרִים עַל קֶרֶת הָעוֹלָם. הַכֶּלֶב רָווֹה נַחַת מִן הָאֵשׁ וְהִתְפַּרְקֵד קָרוֹב דַּיּוֹ לְהִתְחַמֵּם בָּהּ, רָחוֹק דַּיּוֹ שֶׁלֹּא תַּחֲרוֹךְ אֶת פַּרְווֹתוֹ.
מִשֶּׁסִּייֵּם פִּיטֵּם הָאִישׁ אֶת מִקְטַרְתּוֹ וְעִישֵּׁן בְּנַחַת. אַחֵר כָּךְ לָבַשׁ אֶת הַכְּפָפוֹת, הֵיטִיב אֶת מְגִינֵּי הָאוֹזְנַיִים, וּפָנָה שְׂמֹאלָה בְּהִצְטַלְּבוּת הַדְּרָכִים. הַכֶּלֶב הָיָה מְאוּכְזָב וְנָהָה לְאָחוֹר, אֶל הָאֵשׁ. הָאִישׁ הַזֶּה לֹא מֵבִין כְּלוּם בְּקוֹר. מִן הַסְּתָם גַּם אֲבוֹתָיו לְפָנָיו, אֲבוֹתָיו מִדּוֹרֵי־דּוֹרוֹת, הָיוּ בּוּרִים בְּכָל הַקָּשׁוּר בַּקּוֹר, קוֹר אֲמִיתִּי, קוֹר שֶׁל 60 מַעֲלוֹת מִתַּחַת לִנְקוּדַּת הַקִּיפָּאוֹן. אַךְ הַכֶּלֶב יָדַע; אֲבוֹתָיו מִדּוֹרֵי־דּוֹרוֹת יָדְעוּ, וְהוּא יָרַשׁ אֶת חוֹכְמָתָם וְיָדַע כִּי לֹא טוֹב לְהִתְהַלֵּךְ בַּחוּץ בְּקוֹר אֵימִים כָּזֶה. בְּעֵת כָּזֹאת טוֹב לְהִתְכַּרְבֵּל בַּשּׁוּחָה שֶׁכָּרִית לְךָ בַּשֶּׁלֶג, וּלְהַמְתִּין לְרִדְתּוֹ שֶׁל מָסַךְ עֲנָנִים עַל פָּנָיו שֶׁל הֶחָלָל הַמֵּשִׁיב עָלֶיךָ קוֹר נוֹרָא כָּזֶה. אֶלָּא שֶׁבֵּין הַכֶּלֶב לָאִישׁ לֹא שָׂרְרָה קִרְבָה יְתֵרָה. הָאֶחָד הָיָה עָבְדוּ שֶׁל הָאַחֵר, וּפַרְווֹתוֹ לֹא יָדְעָה לִיטּוּף לְבַד מִלִּיטּוּפוֹ שֶׁל הַשּׁוֹט וְהַנְּהָמוֹת הַגְּרוֹנִיּוֹת הַמְּאַיְּימוֹת שֶׁהִתְרִיעוּ עַל שְׁלִיפָתוֹ. לְפִיכָךְ הַכֶּלֶב לֹא טָרַח לְנַסּוֹת וְלַחֲלוֹק אֶת חֲשָׁשׁוֹתָיו עִם הָאִישׁ. טוֹבָתוֹ שֶׁל הָאִישׁ לֹא נָגְעָה לוֹ; לְמַעַן עַצְמוֹ נָהָה בַּחֲזָרָה אֶל הָאֵשׁ. אַךְ הָאִישׁ שֶׁרַק, וְדִיבֵּר אֵלָיו בְּקוֹלוֹ שֶׁל הַשּׁוֹט, וְהַכֶּלֶב הִשְׂתָּרֵךְ בְּעִקְבוֹתָיו וְהָלַךְ בַּאֲשֶׁר הָלַךְ.
הָאִישׁ הִגִּישׁ אֶל פִּיו עוֹד קַמְצוּץ טַבָּק וּזְקַן רֶמֶץ חָדָשׁ הָנֵץ בְּמוֹרַד סַנְטֵרוֹ. הֶבֶל פִּיו הַלַּח בֶּזֶק עַד מְהֵרָה אַבְקָה לְבָנָה עַל שְׂפָמוֹ, גַּבּוֹתָיו וְעַפְעַפָּיו. נִדְמֶה הָיָה שֶׁבְּקֶטַע דֶּרֶךְ זֶה לֹא פִּיכּוּ שׁוּם מַעֲיָינוֹת; בְּמַהֲלַךְ מַחֲצִית הַשָּׁעָה הָאִישׁ לֹא הִבְחִין בְּסִימָנִים כָּלְשֶׁהֵם לְקִיּוּמָם. וְאָז קָרָה הַדָּבָר. בְּמָקוֹם שֶׁלֹּא נִרְאוּ בּוֹ סִימָנִים כָּלְשֶׁהֵם, מָקוֹם שֶׁהַשֶּׁלֶג הָרַךְ וְהָאָחִיד הִכְרִיז עַל מִדְרַךְ אֵיתָן וְיַצִּיב, הַקֶּרַח נִבְקַע תַּחְתָּיו. הַנְּפִילָה לֹא הָיְתָה עֲמוּקָּה. הוּא טָבַל עַד קַרְסוּלָּיו בְּטֶרֶם עָלָה בְּיָדוֹ לְקַרְטֵעַ אֶל הַקְּרוּם הַמּוּצָק.
הוּא כַּעַס, וְקִילֵּל בְּקוֹל רָם אֶת מַזָּלוֹ הָרַע. הוּא קִיוּוֹה לִהְיוֹת בַּמַּחֲנֶה עִם הַבַּחוּרִים עַד הַשָּׁעָה שֵׁשׁ, וְעַכְשָׁיו יֵיאָלֵץ לְהִתְעַכֵּב בְּשָׁעָה, כִּי יִהְיֶה עָלָיו לְהַבְעִיר מְדוּרָה וּלְיַיבֵּשׁ אֶת נְעָלָיו. בְּקוֹר כָּזֶה מִן הַהֶכְרֵחַ שֶׁיַּעֲשֶׂה כֵּן — זֹאת, לְכָל הַפָּחוֹת, יָדַע; וּלְפִיכָךְ פָּנָה וְטִיפֵּס בְּמַעֲלֵה הַגָּדָה. שָׁם הִפְקִידָה הַגֵּאוּת פְּקַעַת שֶׁל עֵצִים לִבְעֵרָה — מַקְלוֹת וּזְרָדִים, עֲנָפִים מְיוּבָּשִׁים וַעֲשָׂבִים מִן הַשָּׁנָה שֶׁעָבְרָה, שֶׁהִסְתַּבְּכוּ בְּשִׂיחִים הַמִּשְׂתָּרְגִים סְבִיב גִּזְעֵיהֶם שֶׁל כַּמָּה עֲצֵי אַשּׁוּחִית קְטַנִּים. הוּא עָרַךְ עַל גַּבֵּי הַשֶּׁלֶג כַּמָּה עֲנָפִים גְּדוֹלִים, שֶׁיְּשַׁמְּשׁוּ כְּמַצָּע לַמְּדוּרָה וְיִמְנְעוּ בְּעַד הַשַּׁלְהֶבֶת הַצְּעִירָה מִלְּהָמֵס אֶת הַשֶּׁלֶג וּלְהַטְבִּיעַ עַצְמָהּ בְּתוֹכוֹ. הוּא הִגִּישׁ גַּפְרוּר בּוֹעֵר לְשֶׁבֶר־מֵקֵל מֵעֵץ לִיבְנֶה שֶׁשָּׁלַף מִכִּיסוֹ, וְכָךְ הִצִּית אֶת הַלֶּהָבָה. הַמַּקֵּל הִתְלַהֵב כִּנְיָיר, וְהָאִישׁ הִנִּיחוּ עַל מַצַּע הָעֲנָפִים, וְהֶאֱכִיל אֶת הַשַּׁלְהֶבֶת הַצְּעִירָה בַּעֲלֵי עֵשֶׂב יְבֵשִׁים וּבִזְרָדִים זְעִירִים.
הוּא טָרַח עַל הָאֵשׁ לְאַט וּבִזְהִירוּת, דָּרוּךְ לַסַּכָּנָה הָאוֹרֶבֶת לוֹ. מְעַט־מְעַט, עִם הִתְגַּבְּרוּת הַלֶּהָבָה, הִגְדִּיל אֶת מִידָּתָם שֶׁל הָעֲנָפִים שֶׁהֶאֱכִילָה בָּהֶם. הוּא כָּרַע בַּשֶּׁלֶג, הִתִּיר אֶת הָעֲנָפִים מִן הַסְּבַךְ וּנְתָנָם בְּפִי הָאֵשׁ. הוּא יָדַע כִּי אַל לוֹ לְהִיכָּשֵׁל. בְּקוֹר שֶׁל 60 מַעֲלוֹת מִתַּחַת לְאֶפֶס אַל לוֹ לְאָדָם לְהִיכָּשֵׁל בְּנִיסְיוֹנוֹ הָרִאשׁוֹן לְהַבְעִיר מְדוּרָה — בִּמְיוּחָד אִם כַּפּוֹת רַגְלָיו רְטוּבוֹת. אִם כַּפּוֹת רַגְלָיו יְבֵשׁוֹת וְהוּא נִכְשַׁל, הוּא יָכוֹל לָרוּץ בְּמַעֲלֵה הַשְּׁבִיל וּלְחַדֵּשׁ אֶת זְרִימַת הַדָּם בְּעוֹרְקָיו. אַךְ אִי אֶפְשָׁר לְחַדֵּשׁ אֶת זְרִימַת הַדָּם בְּכַפּוֹת רַגְלַיִים רְטוּבוֹת וְקוֹפְאוֹת עַל יְדֵי רִיצָה בְּקוֹר שֶׁל 60 מַעֲלוֹת מִתַּחַת לְאֶפֶס. תִּהְיֶה רִיצָתְךָ מְהִירָה כְּכָל שֶׁתִּהְיֶה, כַּפּוֹת רַגְלֶיךָ הָרְטוּבּוֹת יַדְבִּיקוּ אוֹתְךָ בְּקֶצֶב קְפִיאָתָן.
כָּל זֹאת יָדַע הָאִישׁ. הַזָּקֵן בַּפֶּלֶג סוֹלְפּוֹר סִיפֵּר לוֹ עַל כָּךְ בִּסְתָיו שֶׁעָבַר, וְכָעֵת לָמַד לְהַעֲרִיךְ אֶת עֲצָתוֹ. הַתְּחוּשָׁה כְּבָר נָטְשָׁה כָּלִיל אֶת כַּפּוֹת רַגְלָיו. כְּדֵי לְהַבְעִיר אֶת הַמְּדוּרָה הָיָה עָלָיו לְהָסִיר אֶת הַכְּפָפוֹת מִשְּׁתֵּי יָדָיו, וְעַד מְהֵרָה הַתְאַלְחֲשׁוּ אֶצְבְּעוֹתָיו. קֶצֶב הֲלִיכָתוֹ דִּרְבֵּן אֶת לִבּוֹ לְהַזְרִים דָּם לְכָל קַצְוֵוי גּוּפוֹ, אַךְ בָּרֶגַע שֶׁעָמַד מִלֶּכֶת, הֶאָטָה זְרִימַת הַדָּם עִמּוֹ. קֶרֶת הַיְּקוּם הִכְּתָה בְּקָצֵהוּ הֶחָשׂוּף שֶׁל הַכּוֹכָב, וּבִהְיוֹתוֹ עַל קְצֵה חָשׂוּף זֶה סָפַג אֶת מְלוֹא עוֹצְמָתָהּ שֶׁל הַמַּהֲלוּמָּה. דָּמוֹ נִרְתַּע מִפָּנֶיהָ. הַדָּם הָיָה יְצוּר חַי, כְּמוֹ הַכֶּלֶב, וּכְמוֹתוֹ בִּיקֵּשׁ לְהִסְתַּתֵּר וּלְהִתְכַּסּוֹת מִפְּנֵי הַקּוֹר הַנּוֹרָא. כָּל עוֹד הִתְמִיד בְּקֶצֶב הֲלִיכָתוֹ, דִּרְבֵּן אֶת הַדָּם לְהִתְפַּשֵּׁט בְּגוּפוֹ חֵרֶף רְצוֹנוֹ; אַךְ עַתָּה נָסוֹג הַדָּם וְצָלַל לְתַחְתִּיּוֹת גּוּפוֹ. קְצוֹתָיו הָיוּ הָרִאשׁוֹנִים לָחוּשׁ בְּמַחְסוֹרוֹ. כַּפּוֹת רַגְלָיו הָרְטוּבּוֹת הִקְדִּימוּ לִקְפּוֹא, וְאֶצְבְּעוֹת יָדָיו הַחֲשׂוּפוֹת הִקְדִּימוּ לְהִתְאַלְחֵשׁ, אַף שֶׁטֶּרֶם קָפְאוּ. אַפּוֹ וּלְחַיָּיו כְּבָר הָלְכוּ וְקָפְאוּ, וּבְכָל פִּינָּה בְּגוּפוֹ הֹצֶן עוֹר שֶׁהַדָּם עָזְבוּ.
אַךְ הוּא הָיָה מוּגָן. הַכְּפוֹר לֹא יַסְפִּיק אֶלָּא לְרַפְרֵף עַל אֶצְבְּעוֹתָיו וְאַפּוֹ וּלְחַיָּיו, כִּי הָאֵשׁ הֵחֵלָּה בּוֹעֶרֶת בְּיֶתֶר עוֹז. הוּא הֶאֱכִיל אוֹתָהּ בִּזְרָדִים שֶׁגּוֹדְלָם כְּגוֹדֶל אֶצְבָּעוֹ. עוֹד רֶגַע יוּכַל לְהַאֲכִיל אוֹתָהּ בַּעֲנָפִים שֶׁגּוֹדְלָם כְּגוֹדֶל מַרְפֵּקוֹ, וְאָז יוּכַל לְהָסִיר אֶת נְעָלָיו הָרְטוּבּוֹת, וּבְעוֹדָן מִתְיַיבְּשׁוֹת יְחַמֵּם אֶת כַּפּוֹת רַגְלָיו הָעֵירוּמּוֹת בִּמְדוּרָה אַחֵר שֶׁיְּעַסֶּה אוֹתָן בַּשֶּׁלֶג. הָאֵשׁ צָלְחָה בְּיָדוֹ. הוּא הָיָה מוּגָן. הוּא נִזְכַּר בַּעֲצָתוֹ שֶׁל הַזָּקֵן בַּפֶּלֶג סוּלְפוּר, וְחִייֵּךְ. בִּרְצִינוּת תְּהוֹמִית שֶׁטַח בְּפָנָיו הַזָּקֵן אֶת הַחוֹק הַקּוֹבֵעַ כִּי אַל לְךָ לָצֵאת לְבַדְּךָ לְמַסָּע בְּחֶבֶל קְלוֹנְדֶּיְיק בַּיָּמִים שֶׁהַקָּרָה הַשּׂוֹרֶרֶת בָּהֶם צוֹלֶלֶת מַטָּה מִ־45 מַעֲלוֹת מִתַּחַת לְאֶפֶס. וַהֲרֵי הוּא כָּאן; אֵירְעָה לוֹ תְּאוּנָה; הוּא הָיָה לְבַדּוֹ; וְהוּא הִצִּיל אֶת עַצְמוֹ. הַזְּקֵנִים הָאֵלֶּה דֵּי רַכְרוּכִיִּים, אֲחָדִים מֵהֶם לְפָחוֹת, חָשַׁב. מִי שֶׁשּׁוֹמֵר עַל קוֹר רוּחוֹ מִסְתַּדֵּר. כָּל גֶּבֶר רָאוּי לִשְׁמוֹ יָכוֹל לְהַלֵּךְ לְבַדּוֹ בָּאָרֶץ הַקָּרָה. וּבְכָל זֹאת הָיָה בִּמְהִירוּת שֶׁבָּהּ קָפְאוּ לְחַיָּיו וְאַפּוֹ כְּדֵי לְהַפְתִּיעַ. מָה עוֹד שֶׁלֹּא שֵׂיעָר שֶׁהַחַיִּים עֲלוּלִים לִנְטוֹשׁ אֶת אֶצְבְּעוֹתָיו בְּתוֹךְ זְמַן קָצָר כָּל כָּךְ. וְהַחַיִּים אָמְנָם נָטְשׁוּ אוֹתָן, כִּי בְּקוֹשִׁי עָלָה בְּיָדוֹ לַהֲנִיעָן כְּדֵי אֲחִיזָה בְּזֶרֶד, וְנִדְמֶה שֶׁרָחֲקוּ מְאוֹד מִגּוּפוֹ וּמִמֶּנּוּ. כְּשֶׁנָּגַע בְּזֶרֶד, הָיָה עָלָיו לְהִתְבּוֹנֵן וּלְהִיוּוֹכַח אִם אָחַז בּוֹ אִם לָאו. הַחוּטִים הַמּוֹלִיכִים שֶׁחִיבְּרוּ בֵּינוֹ לְבֵין קְצוֹת אֶצְבְּעוֹתָיו נוּתְּקוּ.
כָּל זֶה לֹא הֶעֱלָה וְלֹא הוֹרִיד. הִנֵּה הָאֵשׁ, מִתְפַּצַּחַת וּמִתְפַּצְפֶּצֶת וּמַבְטִיחָה חַיִּים בְּכָל לֶהָבָה מְרַקֶּדֶת. הוּא הֵחֵל לְהַתִּיר אֶת שְׂרוֹכֵי הַמּוֹקָסִינִים. הַנַּעֲלַיִים הָיוּ מְצוּפּוֹת בַּקֶּרַח; הַגַּרְבַּיִים הַגֶּרְמָנִיִּים הֶעָבִים הָיוּ כְּנִדְנֵי בַּרְזֶל עַל קַרְסוּלָּיו; וּשְׂרוּכֵי הַמּוֹקָסִינִים הָיוּ כְּמוֹטוֹת פְּלָדָה שֶׁהִסְתַּבְּכוּ וְהִסְתַּכְסְכוּ זֶה בְּזֶה כְּמוֹ הוּתְּכוּ בְּאֵיזוֹ שְׂרֵיפָה. לְרֶגַע מָשַׁךְ בָּהֶם בְּאֶצְבְּעוֹתָיו הַמְּאוּלְחָשׁוֹת, וְאָז הִכִּיר בָּאִיוֶּולֶת שֶׁבְּדָבָר וְשָׁלַף אֶת סַכִּינוֹ.
הַדָּבָר קָרָה עוֹד לִפְנֵי שֶׁעָלָה בְּיָדוֹ לַחְתּוֹךְ אֶת הַשְּׂרוֹכִים. זוֹ הָיְתָה אַשְׁמָתוֹ, לְיֶתֶר דִּיּוּק טָעוּתוֹ. אָסוּר הָיָה לוֹ לְהַבְעִיר אֶת הַמְּדוּרָה מִתַּחַת לְעֵץ הַאַשּׁוּחִית. הָיָה עָלָיו לְהַבְעִירָהּ בַּמֶּרְחָב הַפָּתוּחַ. אַךְ הָיָה קַל יוֹתֵר לְחַלֵּץ אֶת הַזְּרָדִים מֵהַסְּבַךְ וְלִשְׁמוֹט אוֹתָם הַיְישֵׁר אֶל הָאֵשׁ. עַנְפֵי הָעֵץ שֶׁתַּחְתָּיו הִבְעִיר אֶת הַמְּדוּרָה כָּרְעוּ תַּחַת מַשָּׂא הַשֶּׁלֶג. מִזֶּה שָׁבוּעוֹת לֹא נִשְׁבָּה רוּחַ, וְכָל עָנָף הָיָה עָמוּס לַעֲיֵיפָה. בְּכָל פַּעַם שֶׁקָּרַע זֶרֶד מֵהַסְּבַךְ שִׁילֵּחַ רַעַד קַל בָּעֵץ — רַעַד בִּלְתִּי מוּרְגָּשׁ לְדִידוֹ שֶׁל הָאִישׁ, אֶלָּא שֶׁדַּי הָיָה בּוֹ לְחוֹלֵל אֶת הָאָסוֹן. אִי־שָׁם בְּצַמֶּרֶת הָעֵץ נִנְעַר עָנָף בּוֹדֵד מִמִּטְעַן הַשֶּׁלֶג שֶׁלּוֹ. הַשֶּׁלֶג צָנַח עַל הָעֲנָפִים שֶׁמִּתַּחְתָּיו, וְנִיעֵר מֵעֲלֵיהֶם אֶת הַשֶּׁלֶג. תַּהֲלִיךְ זֶה נִמְשַׁךְ וְהִתְפַּשֵּׁט עַל הָעֵץ כּוּלּוֹ. הַשֶּׁלֶג נִיתַּךְ כְּמַפָּל וְיָרַד לְלֹא אַזְהָרָה עַל הָאִישׁ וְעַל הָאֵשׁ, וְזוֹ נִכְחֲדָה כָּלִיל! עַל מָקוֹם בְּעֵרָתָהּ כִּיסְּתָה מַעֲטֶפֶת שֶׁלֶג קְמוּטָה.
הָאִישׁ הָיָה הָמוּם. הָיָה זֶה כְּאִילּוּ אַךְ זֶה שָׁמַע שֶׁנִּגְזַר דִּינוֹ לָמוּת. רֶגַע אֶחָד יָשַׁב וּבָהָה בַּמָּקוֹם שֶׁהָאֵשׁ הָיְתָה בּוֹ. אַחֵר כָּךְ יָרְדָה עָלָיו שַׁלְווֹה. אֶפְשָׁר שֶׁהַזָּקֵן בְּפֶלֶג סוּלְפּוֹר צֶדֶק. לוּ רַק הָיָה לוֹ חָבֵר לְמַסָּע, לֹא הָיָה שָׁרוּי כָּעֵת בְּסַכָּנָה. חֲבֵרוֹ לַמַּסָּע יָכוֹל הָיָה לְהַבְעִיר אֶת הַמְּדוּרָה. כָּךְ אוֹ כָּךְ, מוּטָּל עָלָיו לְהַבְעִיר אֶת הָאֵשׁ מֵחָדָשׁ בְּעַצְמוֹ, וְהַפַּעַם אָסוּר לוֹ לְהִיכָּשֵׁל. אֲפִילּוּ יַצְלִיחַ, סָבִיר שֶׁיְּאַבֵּד כַּמָּה אֶצְבָּעוֹת. כַּפּוֹת רַגְלָיו כְּבָר קָפְאוּ כְּכָל הַנִּרְאֶה, וְיֶאֱרַךְ עוֹד זְמַן עַד שֶׁיַּעֲלֶה בְּיָדוֹ לְהַבְעִיר מְדוּרָה שְׁנִיָּיה.
אֵלֶּה הָיוּ מַחְשְׁבוֹתָיו, אַךְ הוּא לֹא יָשַׁב וְחָשַׁב אוֹתָן. הֵן חָלְפוּ בְּרֹאשׁוֹ, וְהוּא טָרַח כָּל אוֹתָהּ עֵת. הוּא הֵכִין מַצָּע חָדָשׁ לַמְּדוּרָה, הַפַּעַם בְּמֶרְחָב פָּתוּחַ, מָקוֹם שֶׁשּׁוּם עֵץ בּוֹגְדָנִי לֹא יוּכַל לְהַכְחִיד אֶת הָאֵשׁ. אַחֵר כָּךְ אָסַף עֲשָׂבִים יְבֵשִׁים וַעֲנָפִים זְעִירִים מִשְּׂרִידֵי הַגֵּאוּת. הוּא לֹא יָכוֹל לְהַשִּׁיק אֶת אֶצְבְּעוֹתָיו זוֹ בָּזוֹ, וּלְפִיכָךְ חָפַן אֶת הָעֲנָפִים בְּכַף יָדוֹ. כָּךְ הֶעֱלָה עֲנָפִים רְקוּבִים לָרוֹב וּפִיסּוֹת אֵזוֹב יְרוּקּוֹת שֶׁלֹּא הָיָה לוֹ חֵפֶץ בָּהֶן, אַךְ לֹא הָיָה לְאֵל יָדוֹ לְהִימָּנַע מִכָּךְ. הוּא עָמָל בְּשִׁיטָתִיּוּת, וְאַף לִיקֵּט מְלוֹא הַזְּרוֹעַ עֲנָפִים גְּדוֹלִים יוֹתֵר, שֶׁבָּהֶם יַעֲשֶׂה שִׁימּוּשׁ כְּשֶׁהַמְּדוּרָה תּוֹסִיף כּוֹחַ. וְכָל אוֹתָהּ עֵת יָשַׁב הַכֶּלֶב וְעֵקֶב אַחֲרָיו בְּמַבָּטוֹ, וּבְעֵינָיו הָיְתָה אֵיזוֹ כְּמִיהָה נֶעְגֶּמֶת, כִּי הָאִישׁ הָיָה לְדִידוֹ נוֹתֵן־הָאֵשׁ, וְהָאֵשׁ בּוֹשְׁשָׁה לָבוֹא.
כְּשֶׁהָיָה הַכּוֹל מוּכָן תָּר הָאִישׁ בְּכִיסוֹ אַחֵר מֵקֵל שֵׁנִי מֵעֵץ הַלִּיבְנֶה. הוּא יָדַע שֶׁהַמַּקֵּל שָׁם, וְאַף שֶׁלֹּא יָכוֹל לְהַרְגִּישׁ בּוֹ בְּאֶצְבְּעוֹתָיו, יָכוֹל לִשְׁמוֹעַ אוֹתוֹ מְרַשְׁרֵשׁ בְּעוֹדוֹ מְגַשֵּׁשׁ אַחֲרָיו. כְּכָל שֶׁנִּיסָּה לֹא עָלָה בְּיָדוֹ לֶאֱחוֹז בּוֹ. וְכָל אוֹתָהּ עֵת חִלְחֲלָה בּוֹ הַהַכָּרָה שֶׁעִם כָּל רֶגַע שֶׁחוֹלֵף כַּפּוֹת רַגְלָיו קוֹפְאוֹת וְהוֹלְכוֹת. מַחְשָׁבָה זוֹ נָטְתָה לְעוֹרֵר בּוֹ בֶּהָלָה, אַךְ הוּא נִלְחַם בָּהּ וְשָׁמַר עַל קוֹר רוּחַ. הוּא עָטָה אֶת הַכְּפָפוֹת עַל יָדָיו בְּעֶזְרַת שִׁינָּיו, נוֹפֵף בִּזְרוֹעוֹתָיו קָדִימָה וַאֲחוֹרָה, וְהֵטִיחַ אֶת יָדָיו בְּצִדֵּי הַגּוּף בְּכָל כּוֹחוֹ. הוּא עָשָׂה זֹאת בַּיְּשִׁיבָה, וְאָז קָם עַל רַגְלָיו כְּדֵי לַעֲשׂוֹת זֹאת; וְכָל אוֹתָהּ עֵת הַכֶּלֶב יָשַׁב בַּשֶּׁלֶג, זְנַב הַזְּאֵב שֶׁלּוֹ כָּרוּךְ בַּחֲמִימוּת עַל כַּפּוֹתָיו הַקִּדְמִיּוֹת, אָזְנַי הַזְּאֵב הַחַדּוֹת שֶׁלּוֹ זְקוּרוֹת בִּדְרִיכוּת בְּעוֹדוֹ מְלַוֶּוה אֶת הָאִישׁ בְּמַבָּטוֹ. וְהָאִישׁ, בְּעוֹדוֹ מְנוֹפֵף וּמַכֶּה בִּזְרוֹעוֹתָיו וּבְיָדָיו, שָׁטַף בּוֹ זֶרֶם אַדִּיר שֶׁל קִנְאָה נוֹכֵחַ אוֹתוֹ יְצוּר, שֶׁהָיָה שָׁרוּי לְבַטֵּחַ בַּחֲמִימוּת מַחְסֵהוּ הַטִּבְעִי.
מִקֵּץ זְמַן מָה הָיָה עֵר לְסִימָנִים רִאשׁוֹנִים, רְחוֹקִים שֶׁל תְּחוּשָׁה בְּאֶצְבְּעוֹתָיו הַמּוּכּוֹת. הַדִּגְדּוּג הַקָּלוּשׁ הִתְעַצֵּם עַד שֶׁנַּעֲשָׂה לִכְאֵב דּוֹקְרָנִי שֶׁהָיָה מַעֲנֶה, וְעִם זֹאת קִידְּמוּ הָאִישׁ בְּהִתְלַהֲבוּת. הוּא הֵסִיר אֶת הַכְּפָפָה מִיָּדוֹ הַיְּמָנִית וְשָׁלַף אֶת מַקֵּל הַלְּבָנָה. עַד מְהֵרָה הֵחֵלָּה הַתְּחוּשָׁה נוֹטֶשֶׁת שׁוּב אֶת הָאֶצְבָּעוֹת הַחֲשׂוּפוֹת. אַחֵר כָּךְ הוֹצִיא מִכִּיסוֹ אֲגוּדַּת גַּפְרוּרִים. אַךְ הַקּוֹר הַכַּבִּיר כְּבָר גֵּירֵשׁ אֶת הַחַיִּים מֵאֶצְבְּעוֹתָיו. בְּמַאֲמַצָּיו לְהַפְרִיד גַּפְרוּר אֶחָד מֵהַשְּׁאָר, שָׁמַט אֶת הָאֲגוּדָּה כּוּלָּהּ לְשֶׁלֶג. הוּא נִיסָּה לַהֲרִימָהּ מִן הַשֶּׁלֶג, אַךְ נִכְשַׁל. הָאֶצְבָּעוֹת הַמֵּתוֹת לֹא יָכְלוּ לָגַעַת אוֹ לֶאֱחוֹז. הוּא הָיָה זָהִיר מְאוֹד. הוּא גֵּירֵשׁ מִחוּץ לְרֹאשׁוֹ אֶת הַמַּחֲשָׁבָה עַל כַּפּוֹת רַגְלָיו הַקּוֹפְאוֹת, עַל לְחַיָּיו וְאַפּוֹ הַקּוֹפְאִים, וּמָסַר אֶת כָּל נִשְׁמָתוֹ לְגַפְרוּרִים. הוּא הִתְבּוֹנֵן, נִסְמָךְ עַל חוּשׁ הָרְאִיָּיה בַּמָּקוֹם עַל חוּשׁ הַמִּישּׁוּשׁ, וּכְשֶׁרָאָה אֶת אֶצְבְּעוֹתָיו מִשְּׁנֵי צִדֵּי הָאֲגוּדָּה, סָגַר אוֹתָן — אוֹ מוּטָב, בִּיקֵּשׁ לִסְגּוֹר אוֹתָן, כִּי הַחוּטִים הַמּוֹלִיכִים הָיוּ מְנוּתָּקִים, וְהָאֶצְבָּעוֹת לֹא צִייְּתוּ. הוּא עָטָה אֶת הַכְּפָפָה עַל הַיָּד הַיְּמָנִית, וְהֵטִיחָה בִּפְרָאוּת בְּבִרְכּוֹ. אַחֵר כָּךְ גָּרַף בִּשְׁתֵּי יָדַיִים עֲטוּיוֹת כְּפָפָה אֶת אֲגוּדַּת הַגַּפְרוּרִים הַבְּלוּלָה בַּשֶּׁלֶג אֶל חֵיקוֹ. אַךְ מַצָּבוֹ לֹא הִשְׁתַּפֵּר.
לְאַחַר כַּמָּה תִּמְרוּנִים הִצְלִיחַ לֶאֱחוֹז בַּגַּפְרוּרִים בֵּין שׁוֹרְשֵׁי כַּפּוֹתָיו עֲטוּיוֹת הַכְּפָפָה. בְּדֶרֶךְ זוֹ נָשָׂא אוֹתָם אֶל פִּיו. הַקֶּרַח הִתְפַּצֵּחַ וְנִשְׁבַּר כַּאֲשֶׁר פָּתַח אֶת פִּיו בְּמַאֲמָץ אַדִּיר. הוּא שֶׁרָבַב פְּנִימָה אֶת הַלֶּסֶת הַתַּחְתּוֹנָה, הִסִּיג אֶת הַשָּׂפָה הָעֶלְיוֹנָה שֶׁלֹּא תַּחֲסוֹם אֶת הַדֶּרֶךְ, וְחִיכֵּךְ אֶת הַגַּפְרוּרִים בְּטוּר הַשִּׁינַּיִים הָעֶלְיוֹן כְּדֵי לְהַפְרִיד אֶחָד מִן הָאֲגוּדָּה. הוּא הִצְלִיחַ לְחַלֵּץ גַּפְרוּר, שֶׁאוֹתוֹ שָׁמַט אֶל חֵיקוֹ. מַצָּבוֹ לֹא הִשְׁתַּפֵּר. הוּא לֹא יָכוֹל לְהָרִים אֶת הַגַּפְרוּר. אַחֵר כָּךְ תְּחַבֵּל לוֹ דֶּרֶךְ. הוּא הָרִים אֶת הַגַּפְרוּר בְּשִׁינָּיו וְחִיכֵּךְ אוֹתוֹ בְּרַגְלוֹ. עֶשְׂרִים דַּקּוֹת חִיכֵּךְ אֶת הַגַּפְרוּר בְּרַגְלוֹ בְּטֶרֶם עָלָה בְּיָדוֹ לְהַצִּיתוֹ. הוּא נָשָׂא אֶת הַגַּפְרוּר הַבּוֹעֵר בְּשִׁינָּיו אֶל מַקֵּל הַלְּבָנָה. אַךְ הַגּוֹפְרִית הַבּוֹעֶרֶת עָלְתָה בִּנְחִירָיו וּבָאָה בְּרֵיאוֹתָיו, וְהוּא נִתְקַף שִׁיעוּל. הַגַּפְרוּר נִשְׁמַט אֶל הַשֶּׁלֶג וְגָוַוע.
הַזָּקֵן בַּפֶּלֶג סוּלְפּוֹר צֶדֶק, חָשַׁב מִתּוֹךְ יֵיאוּשׁ עָצוּר: כְּשֶׁהַכְּפוֹר יוֹרֵד מִתַּחַת לְ־45 מַעֲלוֹת אָדָם צָרִיךְ לִמְצוֹא לוֹ חָבֵר לְמַסָּע. הוּא הִכָּה בְּיָדָיו, אַךְ לֹא הִצְלִיחַ לְעוֹרֵר כָּל תְּחוּשָׁה. לְפֶתַע הֵסִיר אֶת הַכְּפָפוֹת בְּשִׁינָּיו וְחָשַׂף אֶת שְׁתֵּי הַיָּדַיִים. הוּא לָפַת אֶת הָאֲגוּדָּה כּוּלָּהּ בֵּין שׁוֹרְשֵׁי כַּפּוֹת יָדָיו. בְּעֶזְרַת שְׁרִירֵי זְרוֹעוֹתָיו שֶׁלֹּא קָפְאוּ לָחַץ אֶת הַגַּפְרוּרִים בֵּין כַּפּוֹת יָדָיו. אַחֵר כָּךְ חִיכֵּךְ אֶת הָאֲגוּדָּה לְאוֹרֶךְ רַגְלוֹ. הִיא הִשְׁתַּלְהֲבָה, שִׁבְעִים גַּפְרוּרִים נִצְּתוּ בּוֹ־בָּרֶגַע! לֹא נִשְׁבָּה רוּחַ הָעֲלוּלָה לְכַבּוֹתָם. הוּא הִטָּה אֶת רֹאשָׁהּ הַצִּדָּה כְּדֵי לְהִימָּלֵט מֵהָאֵדִים הַחוֹנְקִים, וְהִגִּישׁ אֶת הָאֲגוּדָּה הַבּוֹעֶרֶת לַמַּקֵּל הַלְּבָנָה. בְּעוֹדוֹ אוֹחֵז בְּמַקֵּל, הִתְעוֹרֵר לִתְחוּשָׁה כָּלְשֶׁהִי בְּיָדוֹ. בְּשָׂרוֹ נִשְׂרַף. הוּא יָכוֹל לְהָרִיחַ זֹאת. אִי־שָׁם מִתַּחַת לִפְנֵי הַשֶּׁטַח הִרְגִּישׁ בָּזֹאת. הַתְּחוּשָׁה הָיְתָה לִכְאֵב שֶׁהָיָה בְּתוֹרוֹ לִכְאֵב חַד. וַעֲדַיִין עָמַד בַּסֵּבֶל, וְנָשָׂא גַּמְלוֹנִית אֶת שַׁלְהֶבֶת הַגַּפְרוּרִים אֶל הֶעָנָף, שֶׁלֹּא נִדְלַק כִּי יָדָיו הַבּוֹעֲרוֹת חָסְמוּ אֶת הַדֶּרֶךְ וְסָפְגוּ אֶת הָאֵשׁ.
לְבַסּוֹף, מִשֶּׁלֹּא יָכוֹל עוֹד לַעֲמוֹד בַּסֵּבֶל, מָשַׁךְ אֶת יָדָיו זוֹ מִזּוֹ. הַגַּפְרוּרִים הַבּוֹעֲרִים נָפְלוּ תּוֹסְסִים לְשֶׁלֶג, אַךְ מַקֵּל הַלְּבָנָה הוּצַּת. הוּא הֵחֵל לְהַאֲכִיל אֶת הַלֶּהָבָה בַּעֲשָׂבִים יְבֵשִׁים וּבַעֲנָפִים זְעִירִים. הוּא לֹא יָכוֹל לִבְרוֹר אֶת מְזוֹנָהּ שֶׁל הָאֵשׁ, כִּי הָיָה עָלָיו לְשֵׂאתוֹ בֵּין שׁוֹרְשֵׁי כַּפּוֹת יָדָיו. פִּיסּוֹת קְטַנּוֹת שֶׁל עֵץ רָקוּב וְאֵזוֹב יָרוֹק דָּבְקוּ בָּעֲנָפִים, וְהוּא עָשָׂה כָּל שֶׁיָּכוֹל כְּדֵי לְסִלְקָן בְּעֶזְרַת שִׁינָּיו. הוּא טִיפֵּחַ אֶת הַלֶּהָבָה בִּזְהִירוּת מְגוּשֶּׁמֶת וַחֲרָדָה. הָאֵשׁ פֵּירוּשָׁהּ חַיִּים, וְאָסוּר שֶׁתִּגְוַוע. בְּעִקְבוֹת נְסִיגַת הַדָּם מִמַּעֲטֶפֶת גּוּפוֹ הֵחֵל רוֹעֵד, וּתְנוּעוֹתָיו הָפְכוּ מְגוּשָּׁמוֹת יוֹתֵר. פִּיסָּה גְּדוֹלָה שֶׁל אֵזוֹב יָרוֹק נָפְלָה הַיְישֵׁר עַל הַשַּׁלְהֶבֶת הַקְּטַנָּה. הוּא נִיסָּה לִשְׁלוֹף אוֹתָהּ מִן הַמְּדוּרָה בְּאֶצְבְּעוֹתָיו, אַךְ גּוּפוֹ הָרוֹעֵד פָּרַע אֶת תְּנוּעוֹתָיו וְהוּא בִּיקֵּעַ אֶת גַּרְעִינָהּ שֶׁל הַשַּׁלְהֶבֶת הַקְּטַנָּה, וְהָעֲשָׂבִים הַבּוֹעֲרִים וְהָעֲנָפִים הַזְּעִירִים נִתְפָּרְדוּ וְנָפוֹצוּ. הוּא נִיסָּה לְלַכְּדָם בְּאֶצְבְּעוֹתָיו, אַךְ הָרַעַד סִיכֵּל אֶת מַאֲמַצָּיו וְהָעֲנָפִים הִתְפַּזְּרוּ וְנָפוֹצוּ לְלֹא תַּקָּנָה. בְּזֶה אַחַר זֶה נִפְחוֹ הָעֲנָפִים אֶת בְּעֹרֹתָם בִּנְשִׁיפַת עָשָׁן. נוֹתֵן־הָאֵשׁ נִכְשַׁל. עֵינָיו שׁוֹטְטוּ סְבִיב בַּאֲדִישׁוּת וְנָפְלוּ עַל הַכֶּלֶב, שֶׁיָּשַׁב בַּשֶּׁלֶג מֵעֵבֶר לְחוּרְבוֹת הַמְּדוּרָה, וְהָיָה מְקַמֵּר אֶת גַּבּוֹ בְּעַצְבָּנוּת וּמַעֲבִיר אֶת מִשְׁקָלוֹ מִכַּף אַחַת לְמִשְׁנָה בִּלְהִיטוּת מוּבֶסֶת.
מַרְאֵהוּ שֶׁל הַכֶּלֶב הִכְנִיס לְרֹאשׁוֹ רַעְיוֹן פָּרוּעַ. הוּא נִזְכַּר בְּסִיפּוּרוֹ שֶׁל הָאִישׁ שֶׁנִּלְכַּד בְּסוֹפָהּ, הָרַג שׁוֹר וְזָחַל לְתוֹךְ נִבְלָתוֹ, וְכָךְ נִיצַּל. הוּא יַהֲרוֹג אֶת הַכֶּלֶב וְיִקְבּוֹר אֶת יָדָיו בְּגוּפָתוֹ הַחֲמִימָה עַד שֶׁהַתְּחוּשָׁה תָּשׁוּב אֲלֵיהֶן. אָז יוּכַל לְהַבְעִיר מְדוּרָה חֲדָשָׁה. הוּא דִּיבֵּר אֶל הַכֶּלֶב, קָרָא לוֹ; אַךְ תָּו מְשׁוּנֶּה שֶׁל פַּחַד נִמְסַךְ בְּקוֹלוֹ וְהִפְחִיד אֶת הַחַיָּה, שֶׁמֵּעוֹלָם לֹא שָׁמְעָה אֶת הָאִישׁ מְדַבֵּר כָּךְ. מַשֶּׁהוּ הִשְׁתַּבֵּשׁ, וְטָבְעָה הַחַשְׁדָנִי הִשְׁגִּיחַ בְּסַכָּנָה — הִיא לֹא יָדְעָה מַהִי, אַךְ אִי־שָׁם בְּשִׁיפּוּלֵי הַכָּרָתָהּ הֲנָצָה חֲרָדָה מִפְּנֵי הָאִישׁ. הִיא שָׁמְטָה אֶת אוֹזְנֶיהָ מַטֵּה לְמִשְׁמַע קוֹלוֹ, וְהָיְתָה מְקַמֶּרֶת אֶת גַּבָּהּ וּמַעֲבִירָה אֶת מִשְׁקַל גּוּפָהּ בֵּין כַּפּוֹתֶיהָ בְּעַצְבָּנוּת יְתֵרָה, וְאֶל הָאִישׁ לֹא בָּאָה. הוּא יָרַד עַל אַרְבָּעוֹתָיו וְזָחַל לְעֵבֶר הַכֶּלֶב. תְּנוּחָה חֲרִיגָה זוֹ לִיבְּתָה אֶת חָשְׁדָה שֶׁל הַחַיָּה, וְהִיא הִצְטַדְּדָה בִּתְנוּעָה מוּפְגֶּנֶת.
הָאִישׁ הִזְדַּקֵּף בַּשֶּׁלֶג וְנֶאֱבָק לְהָשִׁיב אֶת קוֹר רוּחוֹ. אַחֵר כָּךְ לָבַשׁ אֶת הַכְּפָפוֹת בְּעֶזְרַת שִׁינָּיו וְהִתְרוֹמֵם עַל רַגְלָיו. תְּחִילָּה הִבִּיט לְמַטָּה כְּדֵי לְוַודֵּא שֶׁהוּא אָמְנָם עוֹמֵד עַל רַגְלָיו, כִּי הִסְתַּלְּקוּת הַתְּחוּשָׁה מִכַּפּוֹת רַגְלָיו נִיתְּקָה אוֹתוֹ מִן הָאֲדָמָה. עֲמִידָתוֹ הַזְּקוּפָה הֵחֵלָּה לְפוֹגֵג אֶת חַשְׁדוֹתָיו שֶׁל הַכֶּלֶב; וּכְשֶׁדִּיבֵּר בְּקוֹל מִצְווֹה, קוֹל צְלִיפַת הַשּׁוֹט, חִידֵּשׁ הַכֶּלֶב אֶת נֶאֱמָנוּתוֹ הַמּוּרְגֶּלֶת וּבָא אֵלָיו. מִשֶּׁהִתְקָרֵב כִּמְטַחֲוֵוי זְרוֹעַ, אִיבֵּד הָאִישׁ שְׁלִיטָה. זְרוֹעוֹתָיו זִינְּקוּ אֶל הַכֶּלֶב, וְהוּא הָיָה מוּפְתָּע בֶּאֱמֶת וּבְתָמִים כְּשֶׁגִּילָּה כִּי יָדָיו שׁוּב אֵינָן מְסוּגָּלוֹת לֶאֱחוֹז, כִּי אֶצְבְּעוֹתָיו אֵינָן מְסוּגָּלוֹת עוֹד לְהִתְכּוֹפֵף אוֹ לְהַרְגִּישׁ. לְרֶגַע שָׁכַח שֶׁיָּדָיו הָלְכוּ וְקָפְאוּ. כָּל זֶה הִתְרַחֵשׁ בְּהֶרֶף עַיִן, וּבְטֶרֶם עָלָה בַּיָּד הַחַיָּה לַחֲמוֹק, סָגַר עַל גּוּפָהּ בִּזְרוֹעוֹתָיו. הוּא הִתְיַישֵּׁב בַּשֶּׁלֶג, וְכָךְ אָחַז בַּכֶּלֶב שֶׁנַּהַם וְיִיבֵּב וְנֶאֱבָק.
אַךְ זֶה כָּל שֶׁהָיָה לְאֵל יָדוֹ לַעֲשׂוֹת, לִסְגּוֹר בִּזְרוֹעוֹתָיו עַל גּוּפוֹ שֶׁל הַכֶּלֶב וְלָשֶׁבֶת שָׁם. הוּא הֵבִין שֶׁלֹּא יוּכַל לַהֲרוֹג אֶת הַכֶּלֶב. לֹא הָיְתָה לוֹ שׁוּם דֶּרֶךְ לַעֲשׂוֹת זֹאת. בְּיָדָיו חַסְרוֹת הָאוֹנִים לֹא יוּכַל לִשְׁלוֹף אֶת הַסַּכִּין אוֹ לְהַחֲזִיק בּוֹ אוֹ לַחֲנוֹק אֶת הַחַיָּה. הוּא הִרְפָּה אֶת אֲחִיזָתוֹ, וְהַכֶּלֶב זִינֵּק בִּפְרָאוּת הָלְאָה מִשָּׁם, זְנָבוֹ מוּשְׁפָּל וְעוֹדֶנּוּ נוֹהֵם. הוּא נֶעֱמַד בְּמֶרְחַק עֲשָׂרָה מֶטְרִים מֵהָאִישׁ וְסָקַר אוֹתוֹ בְּסַקְרָנוּת, אוֹזְנָיו זְקוּרוֹת בִּדְרִיכוּת. הָאִישׁ הִשְׁפִּיל מַבָּטוֹ אֶל יָדָיו כְּדֵי לְבָרֵר אֶת מִיקּוּמָן, וּמִצֹּאן מִשְׁתַּלְשְׁלוֹת בִּקְצוֹת זְרוֹעוֹתָיו. מוּזָר הָיָה בְּעֵינָיו שֶׁאָדָם נִזְקָק לְעֵינָיו כְּדֵי לִמְצוֹא אֶת יָדָיו. הוּא הֵחֵל לְנוֹפֵף בִּזְרוֹעוֹתָיו קָדִימָה וַאֲחוֹרָה וּלְהָטִיחַ אֶת כַּפּוֹת יָדָיו הָעֲטוּיוֹת בְּצִדֵּי גּוּפוֹ. הוּא עָשָׂה כֵּן חָמֵשׁ דַּקּוֹת, בִּפְרָאוּת, וְלִבּוֹ הַזָּרִים בְּגוּפוֹ מַסְפִּיק דָּם שֶׁיֶּחְדַּל לִרְעוֹד. אַךְ שׁוּם תְּחוּשָׁה לֹא הִתְעוֹרְרָה בַּיָּדַיִים. הוּא חָשׁ שֶׁהֵן מִשְׁתַּלְשְׁלוֹת כְּמִשְׁקוֹלוֹת בִּקְצוֹת זְרוֹעוֹתָיו, אַךְ כְּשֶׁבִּיקֵּשׁ לְהִתְחַקּוֹת אַחַר הַתְּחוּשָׁה הַזּוֹ הִיא אָבְדָה לוֹ.
פַּחַד מָוֶות קֵהֶה וּמַכְבִּיד יָרַד עָלָיו. הַפַּחַד הִתְחַדֵּד עַד מְהֵרָה מִשֶּׁהֵבִין כִּי לֹא נֶגֶד קְפִיאָתָן שֶׁל אֶצְבְּעוֹת יָדָיו וְרַגְלָיו הוּא נֶאֱבָק וְלֹא נֶגֶד אוֹבְדָנָן שֶׁל יָדָיו וְכַפּוֹת רַגְלָיו כִּי אִם נֶגֶד הַמָּוֶות עַצְמוֹ, וְיָדוֹ עַל הַתַּחְתּוֹנָה. בֶּהָלָה תָּקְפָה אוֹתוֹ, וְהוּא פָּנָה וְהֵחֵל רָץ בְּמַעֲלֵה הַפֶּלֶג, לְאוֹרֶךְ הַשְּׁבִיל הַיָּשָׁן וְהַמְּטוּשְׁטָשׁ. הַכֶּלֶב הִצְטָרֵף אֵלָיו וְהִדְבִּיק אֶת צְעָדָיו. הוּא רָץ כְּסוּמָא, בְּאֶפֶס דַּעַת, בְּפַחַד שֶׁכְּמוֹתוֹ לֹא יָדַע מִיָּמָיו. מְעַט־מְעַט, כְּכָל שֶׁחָרַשׁ אֶת אֶת דַּרְכּוֹ הַמִּתְחַבֶּטֶת בְּמַעֲבָה הַשֶּׁלֶג, שָׁב וְרָאָה דְּבָרִים — גְּדוֹת הַפֶּלֶג, עֲרֵימוֹת הָעֵצִים הָעַתִּיקוֹת, הַצַּפְצָפוֹת הָעֵירוּמּוֹת, הַשָּׁמַיִם. הָרִיצָה שִׁיפְּרָה אֶת הַרְגָּשָׁתוֹ. הוּא לֹא רַעַד. אוּלַי אִם יוֹסִיף לָרוּץ יוּפְשְׁרוּ כַּפּוֹת רַגְלָיו; וְכָךְ אוֹ כָּךְ, אִם יַרְחִיק לָרוּץ יַגִּיעַ לְמַחֲנֵה וּלְבַחוּרִים. אֵין סָפֵק שֶׁהוּא עָתִיד לְאַבֵּד כַּמָּה אֶצְבָּעוֹת בְּיָדָיו וּבְרַגְלָיו וְאִילּוּ חֲלָקִים שֶׁל פָּנָיו; אֲבָל הַבַּחוּרִים יְטַפְּלוּ בּוֹ, וְיַצִּילוּ אֶת מָה שֶׁיִּיוּוֹתֵר מִמֶּנּוּ כְּשֶׁיַּגִּיעַ. וּבָהּ בָּעֵת עָמְדָה בְּרֹאשׁוֹ מַחְשָׁבָה אַחֶרֶת, שֶׁאָמְרָה לוֹ כִּי לְעוֹלָם לֹא יַגִּיעַ לְמַחֲנֶה וּלְבַחוּרִים; שֶׁקִּילוֹמֶטְרִים רַבִּים מִדַּי מַפְרִידִים בֵּינוֹ לְבֵינָם, שֶׁהַקְּפִיאָה מְהִירָה מִמֶּנּוּ, שֶׁבְּקָרוֹב יִהְיֶה צָפוּד וּמֵת. מַחְשָׁבָה זוֹ דָּחַק לְיַרְכְּתֵי מוֹחוֹ וּמִיָּאן לַהֲפוֹךְ בָּהּ. פַּעַם בְּפַעַם נִדְחֲקָה הַמַּחֲשָׁבָה אֶל הַחֲזִית וְתָבְעָה אֶת תְּשׂוּמַת לִבּוֹ, אַךְ הוּא הָדְפָה לְאָחוֹר וְנִיסָּה בְּכָל מְאוֹדוֹ לַחֲשׁוֹב עַל דְּבָרִים אֲחֵרִים.
מוּזָר הָיָה בְּעֵינָיו שֶׁהוּא יָכוֹל לָרוּץ עַל כַּפּוֹת רַגְלַיִים שֶׁקָּפְאוּ בְּמִידָּה כָּזֹאת, שֶׁלֹּא יָכוֹל עוֹד לְהַרְגִּישׁ אוֹתָן כְּשֶׁהָלְמוּ בָּאֲדָמָה וְנָשְׂאוּ אֶת מִשְׁקַל גּוּפוֹ. נִדְמֶה הָיָה לוֹ שֶׁהוּא מְרַפְרֵף עַל פְּנֵי הַשֶּׁטַח, וְכִי שׁוּב אֵין לוֹ קֶשֶׁר עִם הָאָרֶץ. פַּעַם רָאָה בְּאֵיזֶה מָקוֹם צַלָּם מְכוּנָּף שֶׁל מֶרְקוּרִי, וְכָעֵת תָּהָה אִם מֶרְקוּרִי חָשׁ כְּמוֹתוֹ בְּשָׁעָה שְׁרַפְרַף עַל פְּנֵי הָאָרֶץ.
הַתּוֹכְנִית לָרוּץ עַד שֶׁיַּגִּיעַ לְמַחֲנֵה וּלְבַחוּרִים לָקְתָה בִּפְגָם אֶחָד: הוּא לֹא יָכוֹל לַעֲמוֹד בָּהּ. כַּמָּה פְּעָמִים מָעַד, וּלְבַסּוֹף הִתְנוֹדֵד, הִתְקַפֵּל וְקָרַס. כְּשֶׁנִּיסָּה לָקוּם, נִכְשַׁל. עָלָיו לָשֶׁבֶת וְלָנוּחַ, הֶחְלִיט, וּלְהַבָּא פָּשׁוּט יֵלֵךְ וְיַתְמִיד בְּמַסְלוּלוֹ. בְּשָׁעָה שֶׁיָּשַׁב וְהֶחֱזִיר אֶת נְשִׁימָתוֹ, הִשְׁגִּיחַ שֶׁדֵּי חַמִּים וְטוֹב לוֹ. הוּא לֹא רַעַד, וּכְעֵין נְהָרָה חֲמִימָה פָּשְׁטָה בְּחָזֵהוּ וּבְגֵווֹ. וְאוּלָם כְּשֶׁנָּגַע בְּאַפּוֹ אוֹ בְּלֶחָיָיו לֹא הִרְגִּישׁ דָּבָר. הָרִיצָה לֹא תָּבִיא לְהַפְשָׁרָתָם. בָּהּ־בְּמִידָּה לֹא יִהְיֶה בָּהּ לְהַפְשִׁיר אֶת יָדָיו וְכַפּוֹת רַגְלָיו. אָז עָלְתָה בְּרֹאשׁוֹ הַמַּחֲשָׁבָה שֶׁגּוּפוֹ הוֹלֵךְ וְקוֹפֵא אֵיבָר אַחֵר אֵיבָר. הוּא נִיסָּה לַהֲדוֹף אֶת הַמַּחֲשָׁבָה הַזֹּאת, לִשְׁכּוֹחַ אוֹתָהּ, לַחֲשׁוֹב עַל מַשֶּׁהוּ אַחֵר; הוּא הָיָה עֵר לְבֶהָלָה שֶׁהַמַּחֲשָׁבָה גָּרְמָה לוֹ, וּפַחַד מִפָּנֶיהָ. אֶלָּא שֶׁהַמַּחֲשָׁבָה הִצִּיגָה אֶת עַצְמָהּ שׁוּב וָשׁוּב, הִתְעַקְּשָׁה וְלֹא הִרְפְּתָה עַד שֶׁשִּׁיוּוֹה בְּעֵינֵי רוּחוֹ אֶת גּוּפוֹ וְהוּא קָפוּא כָּלִיל. זֶה הָיָה יוֹתֵר מִדַּי, וְהוּא שָׁב וּפָתַח בִּמְרוּצָה פְּרָאִית לְאוֹרֶךְ הַשְּׁבִיל. פַּעַם אַחַת הָאַט לַהֲלִיכָה, אֲבָל הַמַּחֲשָׁבָה עַל גּוּפוֹ הַהוֹלֵךְ וְקוֹפֵא דִּרְבְּנָה אוֹתוֹ לַחֲזוֹר לָרוּץ.
וְכָל אוֹתָהּ שָׁעָה רָץ הַכֶּלֶב עִמּוֹ, לְרַגְלָיו. כַּאֲשֶׁר נָפַל הָאִישׁ בַּפַּעַם הַשְּׁנִיָּיה, כָּרַךְ אֶת זְנָבוֹ עַל כַּפּוֹתָיו הַקִּדְמִיּוֹת וְהִתְיַישֵּׁב מוּלוֹ, אָחוּז לְהִיטוּת מְשׁוּנֶּה. הַבִּיטָּחוֹן וְהַחֲמִימוּת שֶׁאָפְפוּ אֶת הַחַיָּה הֶעֱלוּ אֶת חֲמָתוֹ, וְהוּא קִילֵּל אוֹתָהּ עַד שֶׁשָּׁמְטָה אֶת אוֹזְנֶיהָ לַהֲפִיסוֹ. הַפַּעַם הִקְדִּים הָרַעַד לָבוֹא. הוּא עָמַד לְהַפְסִיד בְּמִלְחַמְתּוֹ נֶגֶד הַכְּפוֹר. הַקָּרָה זָחֲלָה לְתוֹךְ גּוּפוֹ מִכָּל עֵבֶר. הַמַּחֲשָׁבָה עַל כָּךְ דִּרְבְּנָה אוֹתוֹ, אַךְ הוּא לֹא הִרְחִיק יוֹתֵר מִשְּׁלוֹשִׁים מֶטֶר בְּטֶרֶם הִתְנוֹדֵד וְנָפַל עַל פָּנָיו. זֶה הָיָה הֶתְקֵף הַבֶּהָלָה הָאַחֲרוֹן. כְּשֶׁהֵשִׁיב אֶת נְשִׁימָתוֹ וְאֶת עֶשְׁתּוֹנוֹתָיו, הִזְדַּקֵּף וּבִיקֵּשׁ לְסַגֵּל אֶת מוֹחוֹ לָאֶפְשָׁרוּת לָמוּת בְּכָבוֹד. אֶלָּא שֶׁמּוֹחוֹ לֹא נַעֲנָה לוֹ, וְתַחַת זֹאת שִׁיוּוֹה לוֹ דְּמוּת שֶׁל שׁוֹטֶה הַמִּתְרוֹצֵץ כָּהֵנָּה וְכָהֵנָּה כְּתַרְנְגוֹלֶת עֲרוּפָה — זֹאת הָיְתָה הַתְּמוּנָה שֶׁהִצְטַיְּירָה בְּמוֹחוֹ. כָּךְ אוֹ כָּךְ, הוּא עוֹמֵד לִקְפּוֹא, וּמוּטָב לוֹ לְהַשְׁלִים עִם מְנַת חֶלְקוֹ. אוֹתָהּ שַׁלְוַות נֶפֶשׁ שֶׁזֶּה־מִקָּרוֹב נִמְצְאָה לוֹ הֵבִיאָה עִמָּהּ הִבְהוּבִים רִאשׁוֹנִים שֶׁל יַשְׁנוּנִיּוֹת. רַעְיוֹן טוֹב, חָשַׁב, לִישׁוֹן כָּל הַדֶּרֶךְ אֶל הַמָּוֶות. כְּמוֹ לִיטּוֹל חוֹמֶר מַרְדִּים. לִקְפּוֹא זֶה לֹא כָּל כָּךְ נוֹרָא כְּמוֹ שֶׁאֲנָשִׁים חוֹשְׁבִים. יֵשׁ דְּרָכִים גְּרוּעוֹת הַרְבֵּה יוֹתֵר לָמוּת.
בְּדִמְיוֹנוֹ רָאָה אֶת הַבַּחוּרִים מוֹצְאִים אֶת גּוּפָתוֹ לְמָחֳרָת הַיּוֹם. לְפֶתַע מָצָא עַצְמוֹ עִמָּם, יוֹרֵד לְאוֹרֶךְ הַשְּׁבִיל וּמְחַפֵּשׂ אֶת עַצְמוֹ. עוֹדֶנּוּ עִמָּם, פָּנָה בְּעִיקּוּל הַדֶּרֶךְ וּמָצָא אֶת עַצְמוֹ שָׂרוּעַ בַּשֶּׁלֶג. מְקוֹמוֹ אֵינוֹ עִם עַצְמוֹ עוֹד, כִּי הִנֵּה הוּא מִחוּץ לְעַצְמוֹ, עוֹמֵד עִם הַבַּחוּרִים וּמַבִּיט עַל עַצְמוֹ בַּשֶּׁלֶג. אֵין סָפֵק שֶׁקֶר, חָלְפָה מַחֲשָׁבָה בְּרֹאשׁוֹ. כְּשֶׁיָּשׁוּב לְאַרְצוֹת־הַבְּרִית יְסַפֵּר לְכוּלָּם קוֹר אֲמִיתִּי מַהוּ. הוּא נִישָּׂא מִשָּׁם אֶל הַזָּקֵן מִפְלַג סוֹלְפֹור. הוּא רָאָה אוֹתוֹ בְּבֵירוּר, מֵפִיק שַׁלְווֹה וַחֲמִימוּת, מְעַשֵּׁן מִקְטֶרֶת.
"צָדַקְתָּ, סוּס זָקֵן; צָדַקְתָּ," מִלְמֵל הָאִישׁ לַזָּקֵן מִפְלַג סוֹלְפֹור.
אַחֵר כָּךְ שָׁקַע הָאִישׁ בְּשֵׁינָה הַמַּרְווֹה וְהַמְּסַפֶּקֶת בְּיוֹתֵר שֶׁיָּדַע מֵעוֹדוֹ. הַכֶּלֶב יָשַׁב מוּלוֹ וְחִיכָּה. הַיּוֹם הַקָּצָר גּוֹוֵעַ בְּדִמְדּוּמִים אֲרוּכִּים, אִיטִּיִּים. לֹא הָיוּ סִימָנִים לַמְּדוּרָה שֶׁיֵּשׁ לִטְרוֹחַ עָלֶיהָ, וְהַכֶּלֶב לֹא רָאָה מִיָּמָיו אִישׁ יוֹשֵׁב כָּךְ בַּשֶּׁלֶג וְאֵינוֹ מַבְעִיר אֵשׁ. כְּכָל שֶׁיָּרְדוּ הַדִּמְדּוּמִים הִשְׁתַּלְּטוּ עָלָיו כִּיסּוּפָיו הַלְּהוּטִים אֶל הָאֵשׁ, וְהוּא בָּטַשׁ בִּתְזָזִית בְּכַפּוֹתָיו הַקִּדְמִיּוֹת וְיִיבֵּב חֲלוּשׁוֹת, אַחֵר כָּךְ שָׁמַט אֶת אוֹזְנָיו בְּצִיפִּיָּיה לְתוֹכַחְתּוֹ שֶׁל הָאִישׁ. אַךְ הָאִישׁ נוֹתַר שֶׁקֶט. בְּשָׁעָה מְאוּחֶרֶת יוֹתֵר יִיבֵּב הַכֶּלֶב בְּקוֹל רָם. בְּשָׁעָה מְאוּחֶרֶת עוֹד יוֹתֵר זָחַל אֶל הָאִישׁ וְרֵיחַ הַמָּוֶות עָלָה בִּנְחִירָיו. פַּרְווֹתָהּ שֶׁל הַחַיָּה סָמְרָה וְהִיא נִרְתְּעָה לְאָחוֹר. הִיא הִשְׁתַּהֲתָה שָׁם עוֹד מְעַט וְיִילְּלָה תַּחַת הַכּוֹכָבִים שֶׁקִּיפְּצוּ וּפִיזְּזוּ וְהִתְבַּהֲקוּ בַּזּוֹהַר הַשָּׁמַיִם הַקָּרִים. אַחֵר כָּךְ פָּנְתָה וְטָפְפָה בְּמַעֲלֵה הַשְּׁבִיל, בְּכִיוּוּן הַמַּחֲנֶה שֶׁהִכִּירָה, הַמָּקוֹם שֶׁנִּמְצְאוּ בּוֹ נוֹתְנֵי הַמָּזוֹן וְנוֹתְנֵי הָאֵשׁ הָאֲחֵרִים.








https://www.shortstoryproject.com/he/story/%d7%9c%d7%94%d7%91%d7%a2%d7%99%d7%a8-%d7%9e%d7%93%d7%95%d7%a8%d7%94/
#בְּדִידוּת#גַּבְרִיּוּת#מַסָּע#סֶפְּרוּתָאמֵרִיקָאִיתַ#קְלָאסִיקָה#רֵיאָלִיזְם#תַּרְבּוּתָאמֵרִיקָאִית