פָּגַשְׁתִּי אֶת הַגֶּבֶר הָרִאשׁוֹן כְּשֶׁיָּצָאתִי מְנַשֵּׁף בַּמּוֹעֲדוֹן שֶׁל וָתִיקֵי הַמִּלְחָמוֹת וְעָשִׂיתִי אֶת דַּרְכִּי הַבַּיְתָה. שְׁנֵי חַבְרֵי הַטּוֹבִים הוֹצִיאוּ אוֹתִי מִשָּׁם. שָׁכַחְתִּי שֶׁהַחֲבֵרִים שֶׁלִּי בָּאוּ אִיתִּי, אֲבָל הֵם הָיוּ שָׁם. וְשָׂנֵאתִי שׁוּב אֶת שְׁנֵיהֶם. שְׁלוֹשְׁתֵּנוּ יַחַד הִרְכַּבְנוּ קְבוּצָה שֶׁהִתְבַּסְּסָה עַל מַשֶּׁהוּ שָׁגוּי מִיְּסוֹדוֹ, עַל אֵיזוֹ אִי הֲבָנָה בְּסִיסִית, שֶׁטֶּרֶם נִרְאֲתָה לָעַיִן וְלָכֵן הִמְשַׁכְנוּ לְבַלּוֹת זֶה בְּחֶבְרַת זֶה, לָצֵאת לְבָרִים וּלְשׂוֹחֵחַ. בְּדֶרֶךְ כְּלָל הַקּוֹאָלִיצְיוֹת הַמְּזוּיָּפוֹת הָאֵלֶּה קוֹרְסוֹת אַחֲרֵי יוֹם, יוֹם וָחֵצִי, אֲבָל הַפַּעַם הִיא הֶחֱזִיקָה מַעֲמָד יוֹתֵר מִשָּׁנָה. בְּשָׁלָב מְאוּחָר יוֹתֵר אֶחָד מֵאִיתָּנוּ נִפְצַע בְּשָׁעָה שֶׁפָּרַצְנוּ לְבֵית מִרְקַחַת, וּשְׁנֵינוּ הַנּוֹתָרִים זָרַקְנוּ אוֹתוֹ מְדַמֵּם בַּכְּנִיסָה הָאֲחוֹרִית לְבֵית הַחוֹלִים. הוּא נֶעֱצַר וְכָל מָה שֶׁקָּשַׁר בֵּינֵינוּ הָיָה כְּלֹא הָיָה. שִׁחְרַרְנוּ אוֹתוֹ בְּעַרְבוּת וְאַחַר כָּךְ גַּם בּוּטְּלוּ הָאִישּׁוּמִים נֶגְדּוֹ, אֲבָל כְּבָר קָרַעְנוּ לִרְווֹחָה אֶת הֶחָזֶה וְהִצַּגְנוּ לְרַאֲווֹה אֶת הַלְּבָבוֹת הַפַּחְדָנִיִּים שֶׁלָּנוּ וְאִי אֶפְשָׁר לְהִישָּׁאֵר חֲבֵרִים אַחֲרֵי דָּבָר כָּזֶה.
בָּעֶרֶב הַזֶּה, בַּמּוֹעֲדוֹן שֶׁל וָתִיקֵי הַמִּלְחָמוֹת, דָּחַקְתִּי אִישָּׁה אֶל מֵאֲחוֹרֵי מַזְגָן עֲנָקִי בְּשָׁעָה שֶׁרַקְדָנוֹ, נִישַּׁקְתִּי אוֹתָהּ, פָּתַחְתִּי אֶת כַּפְתּוֹרֵי הַמִּכְנָסַיִים שֶׁלָּהּ וְהִנַּחְתִּי אֶת הַיָּד שֶׁלִּי בְּתוֹכָם, מִלְּפָנִים. עַד לִפְנֵי שָׁנָה בְּעֵרֶךְ הִיא הָיְתָה נְשׂוּאָה לְחַבֵּר אֶחָד שֶׁלִּי, וְתָמִיד חָשַׁבְתִּי שֶׁנִּתְעַרְבֵּב מָתַיְשֶׁהוּ, אֲבָל הֶחָבֵר שֶׁלָּהּ, גֶּבֶר מְרוּשָּׁע, צָנוּם וְאִינְטֵלִיגֶנְטִי, שֶׁבְּמִקְרֶה אֲנִי מַרְגִּישׁ נָחוּת מִמֶּנּוּ, הוֹפִיעַ מֵאֲחוֹרֵי הַמַּזְגָן, זָרַק בָּנוּ מַבָּט זוֹעֵף וְאָמַר לָהּ לָצֵאת הַחוּצָה וּלְהִיכָּנֵס לַמְּכוֹנִית. פָּחַדְתִּי שֶׁהוּא יַעֲשֶׂה מַשֶּׁהוּ, אֲבָל הוּא נֶעֱלַם בִּמְהִירוּת, בְּדִיּוּק כָּמוֹהָ. בְּמָה שֶׁנִּשְׁאַר מֵהָעֶרֶב שָׁאַלְתִּי אֶת עַצְמִי, בְּכָל שְׁנִיָּיה וּשְׁנִיָּיה, אִם הוּא יַחֲזוֹר עִם כַּמָּה חֲבֵרִים וִיחוֹלֵל מַשֶּׁהוּ מַכְאִיב וּמְבַזֶּה. נָשָׂאתִי אִיתִּי אֶקְדָּח, אֲבָל לֹא בֶּאֱמֶת הִתְכַּוַּונְתִּי לְהִשְׁתַּמֵּשׁ בּוֹ. הוּא הָיָה זוֹל עַד כְּדֵי כָּךְ, שֶׁהָיִיתִי בָּטוּחַ שֶׁהוּא יִתְפּוֹצֵץ לִי בַּיָּדַיִים בָּרֶגַע שֶׁאֶלְחַץ עַל הַהֶדֶק. הוּא רַק הָיָה מוֹסִיף עַל הַהַשְׁפָּלָה – אַחֵר כָּךְ יַגִּידוּ אֲנָשִׁים, לָרוֹב גְּבָרִים שֶׁמְּדַבְּרִים עִם נָשִׁים בְּדִימְיוֹן שֶׁלִּי, "הָיָה לוֹ אֶקְדָּח, אֲבָל הוּא אֲפִילּוּ לֹא הוֹצִיא אוֹתוֹ מֵהַמִּכְנָסַיִים." שָׁתִיתִי כַּמָּה שֶׁיָּכוֹלְתִּי, עַד שֶׁלַּהֲקַת הַקַּאנְטֵרִי הִפְסִיקָה לְנַגֵּן וְלָשִׁיר וְהָאוֹרוֹת נִדְלְקוּ.
שְׁנֵי הַחֲבֵרִים שֶׁלִּי וַאֲנִי הִתְכַּוְּונוּ לְהִיכָּנֵס לְפוֹלְקְסְווֹאגֶן הַיְּרוּקָּה הַקְּטַנָּה שֶׁלִּי וְגִילִּינוּ אֶת הַגֶּבֶר שֶׁהִתְחַלְתִּי לְסַפֵּר לָכֶם עָלָיו, הָרִאשׁוֹן, שָׁקוּעַ בְּשֵׁינָה עֲמוּקָּה בַּמּוֹשָׁב הָאֲחוֹרִי.
"מִי זֶה?" שָׁאַלְתִּי אֶת שְׁנֵי הַחֲבֵרִים. אֲבָל גַּם הֵם לֹא רָאוּ אוֹתוֹ מֵעוֹלָם.
הֵעַרְנוּ אוֹתוֹ, וְהוּא הִתְיַישֵּׁב. הוּא הָיָה מִגּוֹדֶל מְעַט, לֹא גָּבוֹהַּ עַד כְּדֵי כָּךְ שֶׁהָרֹאשׁ שֶׁלּוֹ יִיתָּקֵל בַּגַּג, אֲבָל מַמָּשׁ רָחָב, בַּעַל פַּרְצוּף מָלֵא וְשֵׂיעָר קָצוּץ. הוּא לֹא הִסְכִּים לָצֵאת מֵהַמְּכוֹנִית.
הָאִישׁ הַזֶּה הִצְבִּיעַ עַל הָאוֹזְנַיִים שֶׁלּוֹ וְעַל פִּיו, מְסַמֵּן שֶׁהוּא לֹא יָכוֹל לִשְׁמוֹעַ אוֹ לְדַבֵּר.
"מָה עוֹשִׂים בְּמַצָּב כָּזֶה?" שָׁאַלְתִּי.
"טוֹב, אָז אֲנִי נִכְנָס. זוּז קְצָת," אָמַר טוֹם לָאִישׁ, וְהִתְיַישֵּׁב לְיָדוֹ בַּמּוֹשָׁב הָאֲחוֹרִי.
רִיצַ'רְד וַאֲנִי הִתְיַישַּׁבְנוּ מִלְּפָנִים. פָּנֵינוּ יַחַד, שְׁלוֹשְׁתֵּנוּ, לְעֵבֶר הַשּׁוּתָּף הֶחָדָשׁ.
הוּא הִצְבִּיעַ קָדִימָה וְהִנִּיחַ אֶת לֶחְיוֹ עַל כַּף יָדוֹ, רוֹמֵז כִּי הִגִּיעַ הַזְּמַן לִישׁוֹן. "הוּא רַק רוֹצֶה טְרֵמְפּ הַבַּיְתָה" נִיסִּיתָ לוֹמַר.
"כָּכָה?" אָמַר טוֹם, "אָז תַּסִּיעַ אוֹתוֹ הַבַּיְתָה." לְטוֹם הָיוּ תָּוֵוי פָּנִים חַדִּים. הֵם גָּרְמוּ לְמַצְּבֵי הָרוּחַ שֶׁלּוֹ לְהֵירָאוֹת חֲמוּרִים מִכְּפִי שֶׁהֵם בֶּאֱמֶת.
בִּשְׂפַת סִימָנִים הֶרְאָה לָנוּ הַנּוֹסֵעַ לְאָן לָקַחַת אוֹתוֹ. טוֹם תִּירְגֵּם לִי אֶת הַכִּיוּוּנִים, כִּי לֹא יָכוֹלְתִּי לִרְאוֹת אֶת הָאִישׁ בְּשָׁעָה שֶׁנָּהַגְתִּי. "קַח יָמִינָה – שְׂמֹאלָה כָּאן – הוּא רוֹצֶה שֶׁתָּאֵט – הוּא מְחַפֵּשׂ אֶת הַמָּקוֹם..." כָּאֵלֶּה.
נָסַעְנוּ בְּחַלּוֹנוֹת פְּתוּחִים. הָעֶרֶב הָאֲבִיבִי הָרַךְ, אַחֲרֵי כַּמָּה חוֹדְשֵׁי חוֹרֶף קְפוּאִים, הָיָה כְּמוֹ זָר הַנּוֹשֵׁף בְּפָנֵינוּ. לָקַחְנוּ אֶת הַנּוֹסֵעַ שֶׁלָּנוּ לִרְחוֹב שֶׁל בָּתֵּי מְגוּרִים. נִיצָּנִים נִדְחֲפוּ הַחוּצָה מַקְצוֹת עֲנָפִים וְהַזְּרָעִים נֶאֶנְחוּ בַּגִּינּוֹת.
הוּא הָיָה מְגוּשָּׁם כְּמוֹ קוֹף גָּדוֹל, רָאִינוּ אֶת זֶה כְּשֶׁהוּא יָצָא מֵהַמְּכוֹנִית וְטִלְטֵל אֶת זְרוֹעוֹתָיו, כְּאִילּוּ הוּא עָשׂוּי פִּתְאוֹם לָרֶדֶת וְלָלֶכֶת עַל מְפָרְקֵי אֶצְבְּעוֹתָיו. הוּא הִתְקַדֵּם בִּשְׁבִיל הַמּוֹבִיל לְאֶחָד הַבָּתִּים וְהַכֵּה עַל הַדֶּלֶת. אוֹר נִדְלַק בַּקּוֹמָה הַשְּׁנִיָּה, הַוִּוילוֹן זָז, הָאוֹר כָּבֶה. הוּא חָזַר לַמְּכוֹנִית וְדָפַק בְּיָדוֹ עַל הַגַּג לִפְנֵי שֶׁשִּׁילַּבְתִּי הִילּוּךְ כְּדֵי לְהִסְתַּלֵּק וְלַעֲזוֹב אוֹתוֹ שָׁם.
הוּא הִפִּיל אֶת עַצְמוֹ עַל הֲפוֹלְקְסְווֹאגֶן שֶׁלִּי מִלְּפָנִים וְהִתְעַלֵּף, כַּנִּרְאֶה.
"הַבַּיִת הַלֹּא נָכוֹן, אוּלַי?" הִצִּיעַ רִיצַ'רְד.
"אֲנִי לֹא יָכוֹל לְהִתְקַדֵּם כְּשֶׁהוּא שׁוֹכֵב כָּכָה," אָמַרְתִּי.
"תֵּן גַּז," אָמַר רִיצַ'רְד, "וְאָז תִּלְחַץ עַל הַבְּלָמִים."
"הֵם לֹא עוֹבְדִים," אָמַר טוֹם לְרִיצַ'רְד.
"בֶּלֶם הַיָּד עוּבַּד," הִבְטַחְתִּי לְכוּלָּם.
לְטוֹם לֹא הָיְתָה סַבְלָנוּת. "אַתָּה רַק צָרִיךְ לְהָזִיז אֶת הַמְּכוֹנִית, וְהוּא כְּבָר יִפּוֹל."
סָחַבְנוּ אוֹתוֹ לַמּוֹשָׁב הָאֲחוֹרִי וְשַׂמְנוּ לָזֶה קֵץ. הוּא נִמְרַח שָׁם עַל הַחַלּוֹן.
עַכְשָׁיו הָיִינוּ תְּקוּעִים אִיתּוֹ פַּעַם נוֹסֶפֶת. טוֹם צְחוֹק עוֹקְצָנִי. הִדְלַקְנוּ, שְׁלוֹשְׁתֵּנוּ, סִיגַרְיוֹת.
"הִנֵּה קַפְּלָן בָּא לִירוֹת לִי בָּרַגְלַיִים," אָמַרְתִּי, מַבִּיט בְּאֵימָה בִּמְכוֹנִית שֶׁהֵגִיחָה מֵעֵבֶר לַפִּינָּה וְחָלְפָה עַל פָּנֵינוּ. הָיִיתִי בָּטוּחַ שֶׁזֶּה הוּא," אָמַרְתִּי, אַחֲרֵי שֶׁהָאוֹרוֹת נֶעֶלְמוּ מֵעֵבֶר לַפִּינָּה.
"אַתָּה עוֹד מוּדְאָג בִּגְלַל אַלְזַשְׁיָה?"
"נִישַּׁקְתִּי אוֹתָהּ."
"אֵין חוֹק נֶגֶד זֶה," אָמַר רִיצַ'רְד.
"לֹא מֵהָעוֹרֵךְ דִּין שֶׁלָּהּ אֲנִי מְפַחֵד."
"אֲנִי לֹא חוֹשֵׁב שֶׁקַּפְּלָן רְצִינִי עַד כְּדֵי כָּךְ בְּקֶשֶׁר אֵלֶיהָ. לֹא מַסְפִּיק בִּשְׁבִיל לַהֲרוֹג אוֹתְךָ אוֹ מַשֶּׁהוּ כָּזֶה."
"וּמָה אַתָּה חוֹשֵׁב עַל כָּל זֶה?" שָׁאַלְתִּי אֶת חֲבֵרֵנוּ הַשִּׁיכּוֹר. הוּא הִתְחִיל לִנְחוֹר בְּהַפְגָּנָתִיּוּת.
"הַטִּיפּוּס הַזֶּה לֹא בֶּאֱמֶת חֵירֵשׁ – נָכוֹן, בָּחוּר?" אָמַר טוֹם.
"מָה אֲנַחְנוּ עוֹשִׂים בּוֹ?"
"לוֹקְחִים אוֹתוֹ אִיתָּנוּ."
"לֹא אֲנִי," אָמַרְתִּי.
"אֶחָד מֵאִיתָּנוּ, לְפָחוֹת.."
"הוּא גָּר בְּדִיּוּק פֹּה," הִתְעַקַּשְׁתִּי, "לְפִי אֵיךְ שֶׁהוּא דָּפַק עַל הַדֶּלֶת, זֶה בָּרוּר."
יָצָאתִי מֵהַמְּכוֹנִית.
נִיגַּשְׁתִּי לְבֵית, צִלְצַלְתִּי בַּפַּעֲמוֹן הַדֶּלֶת, צָעַדְתִּי אֲחוֹרָה וְהִשְׁקַפְתִּי בַּחֲשֵׁכָה עַל חַלּוֹן הַקּוֹמָה הַשְּׁנִיָּיה. הַוִּוילוֹן הַלָּבָן זָז שׁוּב וְאִישָּׁה אָמְרָה מַשֶּׁהוּ.
הִיא הָיְתָה בִּלְתִּי נִרְאֵית כּוּלָּהּ, פְּרָט לְצֵל יָדָהּ עַל אִמְרַת הַוִּוילוֹן. "אִם אַתָּה לֹא מְסַלֵּק אוֹתוֹ מֵהָרְחוֹב שֶׁלָּנוּ, אֲנִי קוֹרֵאת לַמִּשְׁטָרָה." הוּצַפְתִּי בְּגַל אַדִּיר כָּל כָּךְ שֶׁל כְּמִיהָה, שֶׁחָשַׁבְתִּי שֶׁאֶטְבַּע. הַקּוֹל שֶׁלָּהּ חָדַל וְנָמוֹג.
"אֲנִי מַחֲזִיקָה אֶת הַטֵּלֵפוֹן. אֲנִי מְחַיֶּיגֶת," הִיא קָרְאָה בְּקוֹל שֶׁקֶט.
חָשַׁבְתִּי שֶׁאֲנִי שׁוֹמֵעַ מָנוֹעַ שֶׁל מְכוֹנִית מִתְקָרֶבֶת. רַצְתִּי בַּחֲזָרָה לָרְחוֹב.
"מָה הָעִנְיָין?" שָׁאַל רִיצַ'רְד כְּשֶׁנִּכְנַסְתִּי.
אוֹרוֹת מְכוֹנִית הוֹפִיעוּ מֵעֵבֶר לַפִּינָּה. הָעֲוִוית שֶׁטִּלְטְלָה אֶת גּוּפִי הָיְתָה חֲזָקָה כָּל כָּךְ, שֶׁהַמְּכוֹנִית הִתְנוֹעֲעָה. "אֱלוֹהִים," אָמַרְתִּי. בְּמֶשֶׁךְ שְׁתֵּי שְׁנִיּוֹת הַמְּכוֹנִית שֶׁלָּנוּ הוּאֲרָה בְּעוֹצְמָה שֶׁאִפְשְׁרָה לִקְרוֹא בְּתוֹכָהּ סֵפֶר. הַצְּלָלִים הַמְּפוּסְפָּסִים עַל הַחַלּוֹן חָרְצוּ אֶת פָּנָיו שֶׁל טוֹם. "אֵין שָׁם אַף אֶחָד," אָמַר רִיצַ'רְד, וְאַחֲרֵי שֶׁמִּי שֶׁזֶּה לֹא הָיָה נֶעֱלַם, שֶׁבָּהּ הַחֲשֵׁכָה וּמִילְּאָה אֶת הַמְּכוֹנִית.
"בְּכָל מִקְרֶה, קַפְּלָן לֹא יוֹדֵעַ אֵיפֹה אַתָּה."
זְרִיקַת הַפַּחַד הִלְבִּינָה אֶת הַדָּם שֶׁלִּי. הִרְגַּשְׁתִּי שֶׁאֲנִי עָשׂוּי גּוּמִי. "אָז אֲנִי אֵלֵךְ לְחַפֵּשׂ אוֹתוֹ. נָשִׁים אֶת הַקְּלָפִים עַל הַשּׁוּלְחָן. הַכֹּל בַּחוּץ."
"אוּלַי לֹא אִכְפַּת לוֹ בִּכְלָל, אוֹ... אֲנִי לֹא יוֹדֵעַ... מָה אֲנִי יוֹדֵעַ," אָמַר טוֹם. "לָמָּה אֲנַחְנוּ מְדַבְּרִים עָלָיו בִּכְלָל?"
"אוּלַי הוּא סוֹלֵחַ לְךָ," אָמַר רִיצַ'רְד.
"הוֹ, אֱלוֹהִים, אִם הוּא סוֹלֵחַ, אָז נִהְיֶה חֲבֵרִים וְאַחִים וְכָל זֶה לְנַצֵּחַ," אָמַרְתִּי. "כָּל מָה שֶׁאֲנִי מְבַקֵּשׁ זֶה שֶׁהוּא יַעֲנִישׁ אוֹתִי וְנִגְמוֹר אֶת הַסִּיפּוּר."
הַנּוֹסֵעַ טֶרֶם הוּבַס. הוּא הֵצִיף אֶת הַמָּקוֹם בַּתְּנוּעוֹת, נוֹגֵעַ בַּמֵּצַח שֶׁלּוֹ, בְּבָתֵּי הַשֶּׁחִי, מִסְתּוֹבֵב עַל צִידּוֹ, כְּמוֹ מְאַמֵּן כַּדּוּרְסַל שֶׁמְּסַמֵּן מַשֶּׁהוּ לַשַּׂחְקָנִים שֶׁלּוֹ. "תִּרְאֶה," אָמַרְתִּי, "אֲנִי יוֹדֵעַ שֶׁאַתָּה יָכוֹל לְדַבֵּר. אַל תַּעֲשֶׂה מֵאִיתָּנוּ מְטוּמְטָמִים."
הוּא הַנָּחָה אוֹתָנוּ אֶל מִחוּץ לְחַלֵּק הַהוּא שֶׁל הָעִיר וְהוֹבִיל אוֹתָנוּ לְאֵזוֹר שֶׁל פַּסֵּי הָרַכֶּבֶת, לַמָּקוֹם שֶׁאַף אֶחָד כִּמְעַט לֹא גָּר בּוֹ. פֹּה וָשָׁם הָיוּ צְרִיפִים וְאוֹרוֹת עֲמוּמִים בְּתוֹכָם, שְׁקוּעִים עָמוֹק בַּקַּרְקָעִית הָאֲפֵלָה. אֲבָל בַּבַּיִת שֶׁלְּפָנָיו הוּא הוֹרָה לִי לַעֲצוֹר לֹא הָיָה אוֹר, חוּץ מֵאוֹרוֹ שֶׁל פָּנַס הָרְחוֹב. שׁוּם דָּבָר לֹא קָרָה כְּשֶׁצָּפַרְתִּי. הָאִישׁ שֶׁעָזַרְנוּ לוֹ פָּשׁוּט יָשַׁב בִּמְכוֹנִית. כָּל הַזְּמַן הַזֶּה הוּא הִשְׁמִיעַ קוֹלוֹת שֶׁהִבִּיעוּ מִשְׁאָלוֹת רַבּוֹת, אֲבָל לֹא אָמַר מִילָּה. יוֹתֵר וְיוֹתֵר הוּא הִתְחִיל לְהֵירָאוֹת כְּמוֹ כֶּלֶב שֶׁל מִישֶׁהוּ.
"אֲנִי אֶבְדּוֹק," אָמַרְתִּי לוֹ, מְנַסֶּה לְהִישָּׁמַע אַכְזָרִי.
זֶה הָיָה בֵּית עֵץ קָטָן וּבַחֲזִיתוֹ נִיצְּבוּ שְׁנֵי עַמּוּדִים לְחַבְלֵי כְּבִיסָה. הַדֶּשֶׁא צֶמַח, וְאַחַר כָּךְ כּוּסָּה עַל יְדֵי הַשֶּׁלֶג, וְאַחַר כָּךְ נֶחֱשַׂף עִם הַהַפְשָׁרָה. בְּלִי לִטְרוֹחַ לִדְפּוֹק עַל הַדֶּלֶת נִיגַּשְׁתִּי לַחַלּוֹן וְהִתְבּוֹנַנְתִּי פְּנִימָה. הָיָה שָׁם כִּיסֵּא אֶחָד לְצַד שׁוּלְחָן אֵלִיפְּטִי. הַבַּיִת נִרְאֶה נָטוּשׁ, בְּלִי וִילוֹנוֹת, בְּלִי שְׁטִיחִים. אֶת הָרִצְפָּה כִּיסּוּ חֲפָצִים נוֹצְצִים שֶׁחָשַׁבְתִּי שֶׁהֵם נוּרוֹת שֶׁל מִבְזָקִים מְשׁוּמָּשִׁים אוֹ תַּרְמִילֵי קְלִיעִים. אֲבָל הָיָה חָשׁוּךְ וְלֹא רָאִיתִי שׁוּם דָּבָר בְּבֵירוּר. הִסְתַּכַּלְתִּי סְבִיב עַד שֶׁהָעֵינַיִים שֶׁלִּי הִתְעַיְּיפוּ וְחָשַׁבְתִּי שֶׁאֲנִי יָכוֹל לְצַיֵּיר עַל הָרִצְפָּה סִימָנִים וְתַבְנִיּוֹת, כְּמוֹ קַוֵּוי הַמְּתָאֵר בָּגִיר מִסָּבִיב לַקּוֹרְבָּנוֹת, אוֹ כְּמוֹ הוֹרָאוֹת לִטְקָסִים מוּזָרִים.
"לָמָּה שֶׁלֹּא תִּיכָּנֵס פְּנִימָה?" שָׁאַלְתִּי אֶת הַטִּיפּוּס כְּשֶׁחָזַרְתִּי לָאוֹטוֹ, "רַק כְּדֵי לִבְדּוֹק, חֲתִיכַת שֶׁקֶּרֶן, חֲתִיכַת אֶפֶס."
הוּא הָרִים אֶצְבַּע אַחַת. א ח ת.
"מָה."
אַחַת. א ח ת.
"הוּא רוֹצֶה לִנְסוֹעַ לְעוֹד מָקוֹם אֶחָד," אָמַר רִיצַ'רְד.
"כְּבָר נָסַעְנוּ לְעוֹד מָקוֹם אֶחָד. הַמָּקוֹם הַזֶּה הוּא בְּדִיּוּק פֹּה, וְזֶה קִשְׁקוּשׁ."
"מָה אַתָּה רוֹצֶה לַעֲשׂוֹת?" אָמַר טוֹם.
"בְּסֵדֶר, בּוֹאוּ נִיקַּח אוֹתוֹ לְאָן שֶׁהוּא רוֹצֶה." לֹא רָצִיתִי לָלֶכֶת הַבַּיְתָה. אִשְׁתִּי הִשְׁתַּנְּתָה, וְהָיָה לָנוּ תִּינוֹק בֶּן שִׁישָּׁה חוֹדָשִׁים שֶׁפָּחַדְתִּי מִמֶּנּוּ, בֵּן קָטָן.
הַבַּיִת הַבָּא שֶׁלָּקַחְנוּ אוֹתוֹ אֵלָיו עָמַד לְגַמְרֵי לְבַדּוֹ לְצַד הַכְּבִישׁ הַמָּהִיר הַיָּשָׁן. כְּבָר נָסַעְתִּי בַּכְּבִישׁ הַזֶּה, יוֹתֵר מִפַּעַם אַחַת, בְּכָל פַּעַם הִתְקַדַּמְתִּי בּוֹ קְצָת יוֹתֵר וּמֵעוֹלָם לֹא מָצָאתִי בּוֹ מַשֶּׁהוּ שֶׁשִּׂימֵּחַ אוֹתִי. לְכַמָּה חֲבֵרִים שֶׁלִּי הָיְתָה שָׁם פַּעַם חַוּוֹה, אֲבָל הַמִּשְׁטָרָה פָּשְׁטָה עַל הַמָּקוֹם וְהַכְּנִיסָה אֶת כּוּלָּם לַכֶּלֶא.
הַבַּיִת הַזֶּה לֹא נִרְאֶה חֵלֶק מֶחֱווֹה. הוּא עָמַד בְּעֵרֶךְ עֲשִׂירִית קִילוֹמֶטֶר מֵהַכְּבִישׁ הַמָּהִיר. קְצֵה הַמִּרְפֶּסֶת הַקִּדְמִית נָגַע מַמָּשׁ בַּכְּבִישׁ. כְּשֶׁעָצַרְנוּ לְפָנֶיהָ וְכִיבִּינוּ אֶת הַמָּנוֹעַ, שָׁמַעְנוּ מִבִּפְנִים מוּזִיקָה – גֵּ'ז. הִיא נִשְׁמְעָה מְתוּחְכֶּמֶת וּמְלֵאָה בְּדִידוּת.
עָלֵינוּ לַמִּרְפֶּסֶת עִם הָאִישׁ הַשֶּׁקֶט. טוֹם, רִיצַ'רְד וַאֲנִי עָמַדְנוּ לְצִדּוֹ; בְּמֶרְחָק קָטָן, בִּלְתִּי מוּרְגָּשׁ, מִמֶּנּוּ.
כְּשֶׁהַדֶּלֶת נִפְתְּחָה, הוּא פָּרַץ מִיָּד פְּנִימָה. נִכְנַסְנוּ בְּעִקְבוֹתָיו וְנֶעֱמַדְנוּ, אֲבָל הוּא הִמְשִׁיךְ הַיְישֵׁר לַחֶדֶר הַבָּא.
לֹא הִתְקַדַּמְנוּ הַרְבֵּה. הַחֶדֶר שֶׁאַחֲרֵי הַמִּטְבָּח הָיָה מוּאָר קְלוּשׁוֹת בְּאוֹר כָּחוֹל עָמוּם, וּבְתוֹכוֹ, מִבַּעַד לַדֶּלֶת, רָאִינוּ חָלָל מוּגְבָּהּ וּמִיטָּה עֲנָקִית, שֶׁהִשְׂתָּרְעוּ עָלֶיהָ כַּמָּה נָשִׁים חִיוְּורוֹת כָּרוּחוֹת רְפָאִים. מִישֶׁהִי שֶׁנִּרְאֲתָה בְּדִיּוּק כְּמוֹהֶן יָצְאָה מֵהַחֶדֶר הַהוּא וְעָמְדָה וְהִתְבּוֹנְנָה בִּשְׁלוֹשְׁתֵּנוּ, הַמַּסְקֵרָה שֶׁלָּהּ מְטוּשְׁטֶשֶׁת וְהַלִּיפְּסְטִיק מֵחוֹק בִּנְשִׁיקָה. הִיא לָבְשָׁה חֲצָאִית, אֲבָל לֹא חוּלְצָה, רַק חֲזִיָּיה לְבָנָה כְּמוֹ בְּפִרְסוֹמֶת לִבְגָדִים תַּחְתּוֹנִים בְּמָגָזִין לִבְנֵי נוֹעַר. אֲבָל הִיא הָיְתָה מְבוּגֶּרֶת יוֹתֵר. כְּשֶׁהִסְתַּכַּלְתִּי עָלֶיהָ חָשַׁבְתִּי אֵיךְ הָיִינוּ יוֹצְאִים לַשָּׂדוֹת, אִשְׁתִּי וַאֲנִי, בַּיָּמִים שֶׁבָּהֶם הָיִינוּ מְאוֹהָבִים וְלֹא הָיָה לָנוּ מוּשָּׂג.
הִיא קִינְּחָה אֶת אַפָּהּ, מֶחֱווֹה יַשְׁנוּנִית. בְּתוֹךְ שְׁתֵּי שְׁנִיּוֹת הִצְטָרֵף אֵלֶיהָ גֶּבֶר שָׁחוֹר שֶׁהִכָּה בְּזוּג כְּפָפוֹת עַל כַּף יָדוֹ, גֶּבֶר גָּדוֹל מְאוֹד שֶׁהִסְתַּכֵּל עָלַי מִלְּמַעְלָה בְּחִיּוּךְ הַבִּלְתִּי פָּגִיעַ שֶׁל אָדָם מְסוּמָּם.
הַצְּעִירָה אָמְרָה, "אִם הֱיִיתֶם מִתְקַשְּׁרִים מֵרֹאשׁ, הָיִינוּ מַצִּיעִים לָכֶם לֹא לְהָבִיא אוֹתוֹ."
הַמְּלַוֶּוה שֶׁלָּהּ הִתְמוֹגֵג. "זֹאת דֶּרֶךְ נֶהְדֶּרֶת לְנַסֵּחַ אֶת זֶה."
הַגֶּבֶר שֶׁהֵבֵאנוּ עָמַד בַּחֶדֶר שֶׁמֵּאֲחוֹרֶיהָ כְּמוֹ פֶּסֶל גָּרוּעַ, בִּתְנוּחָה לֹא טִבְעִית וּבַכְּתֵפַיִים נְפוּלוֹת, כְּאִילּוּ הוּא לֹא יָכוֹל עוֹד לִסְחוֹב אֶת הַיָּדַיִים הָעֲנָקִיּוֹת שֶׁלּוֹ.
"מָה לַעֲזָאזֵל הַבְּעָיָה שֶׁלּוֹ?" שָׁאַל רִיצַ'רְד.
"מָה זֶה חָשׁוּב מָה הַבְּעָיָה שֶׁלּוֹ, אִם הוּא לֹא מֵבִין אוֹתָהּ עַד הַסּוֹף בְּעַצְמוֹ," אָמַר הָאִישׁ.
טוֹם צָחַק, אֶפְשָׁר לוֹמַר.
"מָה הוּא עוֹשֶׂה?" שָׁאַל רִיצַ'רְד אֶת הַבַּחוּרָה.
"הוּא שַׂחְקַן פוּטְבּוֹל מַמָּשׁ מַמָּשׁ טוֹב, אוֹ לְפָחוֹת הָיָה." הַפָּנִים שֶׁלָּהּ הָיוּ עֲיֵיפוֹת. לֹא הָיָה אִכְפַּת לָהּ מִמֶּנּוּ וְלוּ לַשְּׁנִיָּיה.
"הוּא עֲדַיִין טוֹב. הוּא עֲדַיִין בַּנִּבְחֶרֶת," אָמַר הַגֶּבֶר הַשָּׁחוֹר.
"הוּא אֲפִילּוּ לֹא בַּמִּכְלָלָה."
"אֲבָל אִם הוּא הָיָה, הוּא הָיָה יָכוֹל לַחֲזוֹר לַנִּבְחֶרֶת."
"אֲבָל הוּא בַּחַיִּים לֹא יִהְיֶה בַּמִּכְלָלָה, כִּי הוּא דָּפוּק, בֶּן אָדָם, וְגַם אַתָּה."
הוּא סָטַר עַל כַּף יָדוֹ שׁוּב וָשׁוּב בְּאַחַת מֵהַכְּפָפוֹת. "טוֹב שֶׁאַתְּ מְסַפֶּרֶת לִי. תּוֹדָה, מוֹתֶק."
"הַפָּלַת אֶת הַכְּפָפָה הַשְּׁנִיָּיה שֶׁלָּךְ," הִיא אָמְרָה.
"תּוֹדָה, מוֹתֶק, טוֹב שֶׁאַתְּ מְסַפֶּרֶת לִי גַּם אֶת זֶה," הוּא אָמַר.
בָּחוּר שְׁרִירֵי, הִרְגַּשְׁתִּי שֶׁהוּא הַמְּאָרֵחַ, כִּי הוּא אָחַז בַּיָּדִית שֶׁל כּוֹס בִּירָה יְרוּקָּה בְּגוֹדֶל שֶׁל פַּח אַשְׁפָּה כִּמְעַט, שֶׁצְּלַב קֶרֶס וְסִימָן שֶׁל דּוֹלָר מְצוּיָּרִים עָלֶיהָ. הַמַּגָּע הָאִישִׁי הַזֶּה גָּרַם לוֹ לְהֵירָאוֹת בְּבֵית, כְּמוֹ יוּ הֶפְנֶר בִּמְסִיבּוֹת שֶׁל פְּלֶיְיבּוֹי בְּפִיגָ'מָה.
הוּא חִייֵּךְ אֵלַי וְלָחַץ אֶת יָדִי. "הוּא לֹא יָכוֹל לְהִישָּׁאֵר. תָּמִי לֹא רוֹצָה אוֹתוֹ פֹּה."
"אוֹקֵיי, תִּהְיֶה תָּמִי מִי שֶׁתִּהְיֶה," אָמַרְתִּי. לְיַד הָאֲנָשִׁים הַמּוּזָרִים הָאֵלֶּה הִרְגַּשְׁתִּי רָעָב. הֵרַחְתִּי אֵיזוֹ הוֹלֵלוּת בָּאֲוִויר, נִיחוֹחַ שֶׁל שִׁיקּוּי שֶׁבְּכוֹחוֹ לְהַעֲלִים אֶת כָּל מָה שֶׁמֵּצִיק לִי.
"זֶה זְמַן טוֹב לְהוֹצִיא אוֹתוֹ מִפֹּה," אָמַר הַמְּאָרֵחַ הַגָּבוֹהַּ.
"מָה הַשֵּׁם שֶׁלּוֹ בִּכְלָל?"
"סְטֵן."
"סְטֵן. הוּא בֶּאֱמֶת חֵירֵשׁ?"
הַבַּחוּרָה פְּלָטָה נֶחְרַת בּוּז.
הַבָּחוּר צָחַק וְאָמַר, "בְּדִיחָה טוֹבָה."
רִיצַ'רְד נָגַע בִּזְרוֹעִי וְשָׁלַח מַבָּט לְעֵבֶר הַדֶּלֶת, מְסַמֵּן לִי מָה אֲנַחְנוּ צְרִיכִים לַעֲשׂוֹת. הֵבַנְתִּי שֶׁהוּא וְטָוָם מְפַחֲדִים מֵהָאֲנָשִׁים הָאֵלֶּה; וּבְעֶצֶם, גַּם אֲנִי. לֹא שֶׁהֵם יַעֲשׂוּ לָנוּ מַשֶּׁהוּ, אֲבָל לְיָדָם הִרְגַּשְׁנוּ כִּמְעַט כְּמוֹ כִּישָּׁלוֹן, כְּמוֹ מְטוּמְטָמִים.
הָאִישָּׁה פָּגְעָה בִּי. הִיא נִרְאֲתָה כָּל כָּךְ רַכָּה וּמוּשְׁלֶמֶת, כְּמוֹ בּוּבַּת חַלּוֹנוֹת רַאֲווֹה שֶׁעֲשׂוּיָה כּוּלָּהּ בָּשָׂר, מִבִּפְנִים וּמִבַּחוּץ.
"בּוֹאוּ נִיפָּטֵר מִמֶּנּוּ – עַכְשָׁיו," קָרָאתִי, וּמִיהַרְתִּי אֶל הַדֶּלֶת.
כְּבָר יָשַׁבְתִּי בְּמוֹשַׁב הַנַּהָג, וְטָוָם וְרִיצַ'רְד הָיוּ בְּאֶמְצַע הַדֶּרֶךְ, וְאָז הוֹפִיעַ סְטֵן בְּפֶתַח הַבַּיִת. "תִּבְרַח מִמֶּנּוּ! תִּבְרַח!" יִילֵּל טוֹם, שֶׁנִּכְנַס לַמְּכוֹנִית אַחֲרֵי רִיצַ'רְד, אֲבָל לִפְנֵי שֶׁהִסְפַּקְתִּי לְהִתְרַחֵק הָאִישׁ אָחַז בְּיָדִית הַדֶּלֶת.
נָתַתִּי גַּז, אֲבָל הוּא לֹא הָיָה מוּכָן לְהִיכָּנַע. הוּא אֲפִילּוּ הִצְלִיחַ לְהַשִּׂיג יִתְרוֹן קָטָן וְהִתְבּוֹנֵן בִּי מִבַּעַד לַחַלּוֹן הַקִּדְמִי, שׁוֹמֵר עַל קֶשֶׁר עַיִן פְּסִיכוֹטִי וּמְחַיֵּיךְ בְּלַעַג כְּאוֹמֵר שֶׁהוּא נִשְׁאָר אִיתָּנוּ לְנַצֵּחַ. הוּא רָץ מַהֵר יוֹתֵר וְיוֹתֵר, פּוֹלֵט עַנְנֵי אֵדִים מִפִּיו. אַחֲרֵי אַרְבָּעִים מֶטֶר, כְּשֶׁהִתְקָרַבְנוּ לְתַמְרוּר עָצוּר שֶׁלִּפְנֵי הַכְּבִישׁ הָרָאשִׁי, הֵאַצְתִּי בְּתִקְווֹה לְהִשְׁתַּחְרֵר, אֲבָל הִצְלַחְתִּי רַק לְהָטִיחַ אוֹתוֹ יָשָׁר בְּתַמְרוּר. הָרֹאשׁ שֶׁלּוֹ פָּגַע בּוֹ רִאשׁוֹן, וְהָעַמּוּד נִשְׁבַּר כְּמוֹ גִּבְעוֹל יָרוֹק, וְהָאִישׁ נָפַל וְהַתַּמְרוּר עָלָיו. הָעֵץ הָיָה רָקוּב, כַּנִּרְאֶה. לְמַזָּלוֹ.
עָזַבְנוּ אוֹתוֹ מֵאָחוֹר, גֶּבֶר מִתְנוֹדֵד בַּצּוֹמֶת שֶׁפַּעַם עָמַד בּוֹ תַּמְרוּר עָצוּר. "חָשַׁבְתִּי שֶׁאֲנִי מַכִּיר כָּל אֶחָד בָּעִיר," אָמַר טוֹם, "אֲבָל הָאֲנָשִׁים הָאֵלֶּה חֲדָשִׁים לִי לְגַמְרֵי."
"פַּעַם הֵם הָיוּ בְּדִיחָה, אֲבָל עַכְשָׁיו הֵם בַּפִּסְגָּה," אָמַר רִיצַ'רְד.
"שַׂחְקָנֵי פוּטְבּוֹל. לֹא יָדַעְתִּי שֶׁזֶּה יָכוֹל לִקְרוֹת לָהֶם." טוֹם הִבִּיט לְאָחוֹר בְּמוֹרַד הַכְּבִישׁ.
עָצַרְתִּי אֶת הַמְּכוֹנִית וְכוּלָּנוּ הִסְתַּכַּלְנוּ לְאָחוֹר. חֲצִי קִילוֹמֶטֶר מֵאֲחוֹרֵינוּ עָמַד סְטֵן בַּשָּׂדֶה, לָאוֹר הַכּוֹכָבִים, בִּתְנוּחָה שֶׁל מִישֶׁהוּ בְּהַאנְגֵּאוֹבֶר הֲלוֹם אַלְכּוֹהוֹל, אוֹ שֶׁל מִישֶׁהוּ שֶׁמְּנַסֶּה לְהַחֲזִיר אֶת הָרֹאשׁ שֶׁלּוֹ לִמְקוֹמוֹ עַל הַצַּוּוֹאר. אֲבָל זֶה לֹא הָיָה רַק הָרֹאשׁ, כָּל כּוּלּוֹ הָיָה שָׁבוּר לַחֲתִיכוֹת וּמְפוּזָּר מִסָּבִיב. אֵין פֶּלֶא שֶׁהוּא לֹא שׁוֹמֵעַ אוֹ מְדַבֵּר, אֵין פֶּלֶא שֶׁאֵין לוֹ שׁוּם קֶשֶׁר לַמִּילִּים. כָּל הָעֲרוּצִים הָאֵלֶּה הָיוּ שֶׁחוּקִּים אֶצְלוֹ לְגַמְרֵי.
נָעַצְנוּ בּוֹ מַבָּטִים כְּמוֹ רַוּוֹקוֹת זְקֵנוֹת. הוּא, לְעוּמַּת זֹאת, הָיָה כַּלַּת הַמָּוֶות.
יָצָאנוּ לַדֶּרֶךְ. "מִילָּה אַחַת לֹא הוֹצֵאנוּ מִמֶּנּוּ."
כָּל הַדֶּרֶךְ הֵעִירָה טוֹם וַאֲנִי מָתַחְנוּ עָלָיו בִּיקּוֹרֶת.
"אַתֶּם פָּשׁוּט לֹא מְבִינִים. לִהְיוֹת מְעוֹדֶדֶת, לִהְיוֹת בַּנִּבְחֶרֶת, זֶה לֹא מַבְטִיחַ שׁוּם דָּבָר. כָּל אֶחָד יָכוֹל לְהִידַּרְדֵּר פִּתְאוֹם," אָמַר רִיצַ'רְד, שֶׁהָיָה בְּעַצְמוֹ קְוַורְטֶרְבֶּק אוֹ מַשֶּׁהוּ כָּזֶה בַּתִּיכוֹן.
בָּרֶגַע שֶׁהִגַּעְנוּ לִקְצֵה הָעִיר, לְמָקוֹם שֶׁבּוֹ מַתְחִילָה לְהִימָּתַח שַׁרְשֶׁרֶת פָּנָסֵי הָרְחוֹב, חָשַׁבְתִּי שׁוּב עַל קַפְּלָן וּפָחַדְתִּי מִמֶּנּוּ.
"עָדִיף לִי לְחַפֵּשׂ אוֹתוֹ בִּמְקוֹם לְחַכּוֹת," אָמַרְתִּי לְרִיצַ'רְד.
"אֶת מִי?"
"אַתְּ מִי אַתָּה חוֹשֵׁב?"
"אוּלַי כְּבָר תִּשְׁכַּח מִמֶּנּוּ? זֶה נִגְמַר. בִּרְצִינוּת."
"כֵּן, בְּסֵדֶר, בְּסֵדֶר."
נָסַעְנוּ בִּרְחוֹב בֶּרְלִינְגְטוֹן. חָלַפְנוּ עַל פְּנֵי תַּחֲנַת הַדֶּלֶק שֶׁפְּתוּחָה כָּל הַלַּיְלָה בְּפִינַּת קְלִינְטוֹן. מִישֶׁהוּ נָתַן כֶּסֶף לִמְתַדְלֵק, שְׁנֵיהֶם עָמְדוּ לְיַד הַמְּכוֹנִית שֶׁלּוֹ בְּאוֹר זַרְחָנִי מוּזָר – נוּרוֹת הַנַּתְרָן הָאֵלֶּה עֲדַיִין הָיוּ חֲדָשׁוֹת אָז בָּעִיר שֶׁלָּנוּ – וְהָרִצְפָּה סְבִיבָם הָיְתָה זְרוֹעָהּ כִּתְמֵי שֶׁמֶן נוֹצְצִים בְּיָרוֹק. לְעוּמָּתָם, הַפּוֹרֵד הַיְּשָׁנָה שֶׁלּוֹ הָיְתָה חַסְרַת צֶבַע. "אַתֶּם יוֹדְעִים מִי זֶה הָיָה?" הוֹדַעְתִּי לְטוֹם וּלְרִיצַ'רְד, "זֶה הָיָה תָאצֶ'ר."
עָשִׂיתִי סִיבּוּב פַּרְסָה מַהֵר כְּכָל שֶׁיָּכוֹלְתִּי.
"אָז מָה?" אָמַר רִיצַ'רְד.
"אָז כָּכָה," אָמַרְתִּי, וְהוֹצֵאתִי אֶת הָאֶקְדָּח, שֶׁאַף פַּעַם לֹא יָרִיתִי בּוֹ.
רִיצַ'רְד צָחַק, אֲנִי לֹא יוֹדֵעַ לָמָּה. טוֹם הִנִּיחַ אֶת יָדָיו עַל בִּרְכָּיו וְנֶאֱנַח.
תָאצֶ'ר כְּבָר חָזַר לַמְּכוֹנִית שֶׁלּוֹ וְהִתְיַישֵּׁב בְּתוֹכָהּ. נָסַעְתִּי לְמַשְׁאֵבוֹת מִצִּדָּן הַנֶּגְדִּי וּפָתַחְתִּי אֶת הַחַלּוֹן. "קָנִיתִי אֶחָד מֵהַקִּילוֹגְרָמִים הַמְּזוּיָּפִים שֶׁמָּכַרְתָּ בִּסְבִיבוֹת רֹאשׁ הַשָּׁנָה בִּשְׁתֵּי עֲשִׂירִיּוֹת. אַתָּה לֹא מַכִּיר אוֹתִי, כִּי מָה-שְׁמוֹ מָכַר אוֹתָם בִּשְׁבִילְךָ." סָפֵק אִם הוּא שָׁמַע אוֹתִי. הֶרְאִיתִי לוֹ אֶת הָאֶקְדָּח.
הַצְּמִיגִים שֶׁל תָאצֶ'ר יִילְּלוּ כְּשֶׁהוּא הִמְרִיא בְּפַאלְקוֹן הַחֲלוּדָה שֶׁלּוֹ. לֹא חָשַׁבְתִּי שֶׁאַדְבִּיק אוֹתוֹ בְּפוֹלְקְסְווֹאגֶן, אֲבָל סוֹבַבְתִּי אוֹתָהּ בִּמְהִירוּת וְיָצָאתִי אַחֲרָיו. "הַחוֹמֶר שֶׁהוּא מָכַר לִי הָיָה זֶבֶל," אָמַרְתִּי.
"לֹא נִיסִּיתָ אוֹתוֹ קוֹדֶם?" אָמַר רִיצַ'רְד.
"זֶה הָיָה חוֹמֶר מוּזָר."
"כֵּן, אֲבָל אִם הָיִיתָ מְנַסֶּה אוֹתוֹ," הוּא אָמַר.
"הוּא נִרְאֶה בְּסֵדֶר, וְאַחַר כָּךְ הוּא לֹא הָיָה בְּסֵדֶר. זֶה לֹא רַק אֲנִי. כּוּלָּם אָמְרוּ אֶת זֶה."
"הוּא בּוֹרֵחַ לְךָ." תָאצֶ'ר חָתַךְ בְּפִתְאוֹמִיּוּת וְנִכְנַס בֵּין שְׁנֵי בִּנְיָינִים.
לֹא הִצְלַחְתִּי לִמְצוֹא אוֹתוֹ כְּשֶׁיָּצָאנוּ מֵאוֹתָהּ סִמְטָה. אֲבָל בְּהֶמְשֵׁךְ הָרְחוֹב רָאִיתִי חֶלְקַת שֶׁלֶג מַאְדִּימָה בְּאוֹרוֹת בְּלָמִים.
"הוּא הִסְתּוֹבֵב בַּפִּינָּה הַזֹּאת," אָמַרְתִּי.
כְּשֶׁהִקַּפְנוּ אֶת הַבִּנְיָין מָצָאנוּ אֶת הַמְּכוֹנִית שֶׁלּוֹ חוֹנָה, רֵיקָה, מֵאֲחוֹרֵי בִּנְיַין מְגוּרִים. אוֹר נִדְלַק בְּאַחַת הַדִּירוֹת וְאַחַר כָּךְ כָּבֶה.
"אֲנִי שְׁתֵּי שְׁנִיּוֹת מִמֶּנּוּ." הַתְּחוּשָׁה שֶׁהוּא מְפַחֵד מִמֶּנִּי הָיְתָה מַמְרִיצָה. הִשְׁאַרְתִּי אֶת הֲפוֹלְקְסְווֹאגֶן בְּאֶמְצַע מִגְרַשׁ הַחֲנָיָה, כָּל אַרְבַּע הַדְּלָתוֹת פְּתוּחוֹת, הַמָּנוֹעַ פּוֹעֵל וְהָאוֹרוֹת דְּלוּקִים.
טוֹם וְרִיצַ'רְד הָיוּ מֵאֲחוֹרֵי כְּשֶׁעָלִיתִי בָּרִיצָה לַקּוֹמָה הָרִאשׁוֹנָה וְדָפַקְתִּי עַל הַדֶּלֶת בְּאֶקְדָּח. יָדַעְתִּי שֶׁאֲנִי בַּמָּקוֹם הַנָּכוֹן. דָּפַקְתִּי שׁוּב. אִישָּׁה בְּכוּתּוֹנֶת לַיְלָה לְבָנָה פָּתְחָה אוֹתָהּ, נָסוֹגָה וְאָמְרָה, "לֹא, לֹא. בְּסֵדֶר, בְּסֵדֶר, בְּסֵדֶר."
"טָאצֶ'ר אָמַר לְךָ לַעֲנוֹת, אַחֶרֶת בַּחַיִּים לֹא הָיִיתָ פּוֹתַחַת אֶת הַדֶּלֶת," אָמַרְתִּי.
"גִ'ים? הוּא מִחוּץ לָעִיר." הָיָה לָהּ שֵׂיעָר שָׁחוֹר אָרוֹךְ אָסוּף בִּזְנַב סוּס. הָעֵינַיִים שֶׁלָּהּ בְּהֶחְלֵט רָעֲדוּ.
"תִּקְרְאִי לוֹ," אָמַרְתִּי.
"הוּא בְּקָלִיפוֹרְנִיָּה."
"הוּא בַּחֲדַר הַשֵּׁינָה." דָּחַפְתִּי אוֹתָהּ פְּנִימָה, הוֹלֵךְ בְּעִקְבוֹתֶיהָ מֵאֲחוֹרֵי לוֹעַ הָאֶקְדָּח.
"יֵשׁ לִי כָּאן שְׁנֵי יְלָדִים," הִיא הִתְחַנְּנָה.
"לֹא מֵזִיז לִי! עַל הָרִצְפָּה!"
הִיא נִשְׁכְּבָה. הִצְמַדְתִּי אֶת הַלֶּחִי שֶׁלָּהּ לַשָּׁטִיחַ וְהִדְבַּקְתִּי אֶת הָאֶקְדָּח לְרַקָּתָהּ.
תָאצֶ'ר יָצָא הַחוּצָה אוֹ שֶׁאֲנִי לֹא יוֹדֵעַ מָה. "אֲנִי מַחֲזִיק אוֹתָהּ פֹּה עַל הָרִצְפָּה!" קָרָאתִי לְעֵבֶר חֲדַר הַשֵּׁינָה.
"הַיְּלָדִים שֶׁלִּי יְשָׁנִים," הִיא אָמְרָה. דְּמָעוֹת זָלְגוּ מֵעֵינֶיהָ וְעַל אַפָּהּ.
פִּתְאוֹם, בְּשִׂיא הַטִּיפְּשׁוּת, רִיצַ'רְד צַעַד בַּמִּסְדְּרוֹן הַיְישֵׁר אֶל חֲדַר הַשֵּׁינָה. מֶחֱווֹה שַׁעֲרוּרִיָּיתִיּוֹת שֶׁל הֶרֶס עַצְמִי – הוּא הָיָה יָדוּעַ בָּהֶן.
"אֵין שָׁם אַף אֶחָד, חוּץ מִשְּׁנֵי יְלָדִים קְטַנִּים."
טוֹם הִצְטָרֵף אֵלָיו. "הוּא יָצָא מֵהַחַלּוֹן," צָעַק לְעֶבְרִי.
חָצִיתִי אֶת הַסָּלוֹן בִּשְׁנֵי צְעָדִים וְהִשְׁקַפְתִּי מֵהַחַלּוֹן עַל מִגְרַשׁ הַחֲנָיָה. לֹא הָיִיתִי בָּטוּחַ בָּזֶה, אֲבָל נִרְאֶה שֶׁהַמְּכוֹנִית שֶׁל תָאצֶ'ר נֶעֶלְמָה.
הָאִישָּׁה לֹא זָזָה. הִיא רַק שִׁכְבָה עַל הַשָּׁטִיחַ.
"הוּא בֶּאֱמֶת לֹא פֹּה," אָמְרָה.
יָדַעְתִּי שֶׁהוּא לֹא שָׁם. "לֹא אִכְפַּת לִי. אַתְּ הוֹלֶכֶת לְהִצְטַעֵר עַל זֶה," אָמַרְתִּי.







https://www.shortstoryproject.com/he/story/%d7%a9%d7%a0%d7%99%d7%99%d7%9d/
#אַלִּימוּת#גַּבְרִיּוּת#הִתְמַכְּרוּת#מֶתַח#נִיהִילִיזְם#סֶפְּרוֹתָאמֵרִיקָאִית