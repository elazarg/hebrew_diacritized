זֶה הָיָה בַּקַּיִץ הָאַחֲרוֹן לִפְנֵי שֶׁהֶחֱזִירוּ אֶת סִינַי לְמִצְרַיִם. הָיִיתִי בֶּן שְׁלוֹשׁ עֶשְׂרֵה, וְנָסַעְתִּי עִם הַהוֹרִים שֶׁלִּי וְהַחֲבֵרִים שֶׁלָּהֶם לְרַאס בּוּרְקָה. נִדְמֶה לִי שֶׁזֹּאת הָיְיתָה הַנְּסִיעָה הַמִּשְׁפַּחְתִּית הַגְּדוֹלָה הָאַחֲרוֹנָה. אַחֵר כָּךְ כְּבָר הֶעֱדַפְתִּי לִנְסוֹעַ עִם הַחֲבֵרִים שֶׁלִּי. בְּכָל אוֹפֶן, לְאַחַת מֵהַמִּשְׁפָּחוֹת שֶׁנָּסְעוּ אִתָּנוּ בַּחֲבוּרָה, הָיָה יֶלֶד חוֹלֶה בְּשִׁיתּוּק מוֹחִין. הֵם הֵקִימוּ אֶת הָאוֹהֶל שֶׁלָּהֶם קְצָת בַּצַּד, קְצָת רָחוֹק מֵהַשְּׁאָר, כָּכָה שֶׁעָבְרוּ כַּמָּה יָמִים עַד שֶׁהִבְחַנְתִּי בּוֹ בִּכְלָל. וְגַם זֶה הָיָה לְגַמְרֵי בְּמִקְרֶה. נִכְנַסְתִּי לְמַיִם לִשְׁנַרְקֵל וְנִסְחַפְתִּי עִם הַזֶּרֶם רָחוֹק מִדַּי. הַגַּלִּים הָיוּ גְּבוֹהִים, מַיִם מְלוּחִים נִכְנְסוּ לִי לְתוֹךְ הַשְּׁנוֹרְקֶל וְהַמַּסֵּכָה הִתְמַלְּאָה אֵדִים. רָצִיתִי לַחֲזוֹר לְחוֹף, אֲבָל לֹא יָדַעְתִּי אֵיךְ. אַחֲרֵי דַּקָּה אֲרוּכָּה מְאֹד, אִיתַּרְתִּי שְׁבִיל יְצִיאָה חוֹלֵי שֶׁהִתְפַּתֵּל בֵּין הָאַלְמוּגִּים וְשָׁחִיתִי בּוֹ עַד שֶׁהִגַּעְתִּי לְחוֹף. שָׁם נַחְתִּי קְצָת, הֶחֱזַרְתִּי אֶת הַנְּשִׁימָה שֶׁלִּי לַסִּדְרָה, הוֹרַדְתִּי מֵעָלַי אֶת הַסְּנַפִּירִים וְהִתְחַלְתִּי לִצְעוֹד חֲזָרָה לְכִיוּוּן הָאוֹהֶל שֶׁלָּנוּ, נִשְׁבַּע לְעַצְמִי שֶׁזּוֹ הַפַּעַם הָאַחֲרוֹנָה שֶׁאֲנִי יוֹרֵד מִתַּחַת לַמַּיִם לְבַד. 
וְאָז רָאִיתִי אוֹתוֹ.
הוּא יָשַׁב עַל כִּיסֵּא גַּלְגַּלִּים, לְיַד הָאוֹהֶל שֶׁל הַמִּשְׁפָּחָה שֶׁלּוֹ.
הִיסַּסְתִּי אִם לָגֶשֶׁת אֵלָיו, אֲבָל הָיָה נִדְמֶה לִי שֶׁהוּא מְחַיֵּיךְ אֵלַי, אָז סָטִיתִי מִקַּו הַחוֹף וּפָנִיתִי לְעֶבְרוֹ. 
כְּשֶׁהִתְקָרַבְתִּי, הִסְתַּבֵּר שֶׁהַחִיּוּךְ הָיָה בְּעֶצֶם עֲוִוית בִּלְתִּי רְצוֹנִית שֶׁעִיקְּמָה אֶת הַפֶּה שֶׁלּוֹ.
אֲבָל זֶה לֹא הָיָה הָעִנְיָין.
עֶשְׂרוֹת זְבוּבִים יָשְׁבוּ לוֹ עַל הַפָּנִים. הָיוּ לוֹ זְבוּבִים עַל הַשְּׂפָתַיִים, עַל הָאַף, בְּתוֹךְ הָאַף, בְּתוֹךְ הָאוֹזְנַיִים, עַל הַלְּחָיַיִם, עַל הַצַּוּוֹאר, עַל הַסַּנְטֵר, עַל הַשֵּׂיעָר, עַל הַמִּשְׁקָפַיִים הֶעָבוֹת, הַמּוּזָרוֹת שֶׁלּוֹ.
זְבוּבִים גְּדוֹלִים, זְבוּבִים קְטַנִּים, זְבוּבִים שֶׁלֹּא זָזוּ, זְבוּבִים שֶׁחִיכְּכוּ אֶת כַּפּוֹת הַיָּדַיִים שֶׁלָּהֶם בַּהֲנָאָה.
אֵיךְ הִשְׁאִירוּ אוֹתוֹ כָּכָה? אֵיפֹה הַהוֹרִים שֶׁלּוֹ? הִתְפַּלֵּאתִי.
"תַּעֲשֶׂה מַשֶּׁהוּ" בִּיקְּשׁוּ עֵינָיו, מֵאֲחוֹרֵי הַמִּשְׁקָפַיִים. "תַּצִּיל אוֹתִי מֵהָעִינּוּי הַזֶּה". גַּם נְהָמָה יָצְאָה מִפִּיו, כְּמוֹ שֶׁל חַיָּה. פְּצוּעָה. 
קִילַּפְתִּי מֵעָלַי אֶת הַחוּלְצָה שֶׁלִּי וְהִתְחַלְתִּי לְנוֹפֵף בָּהּ בְּכוֹחַ, סְבִיב גּוּפוֹ. בִּתְגוּבָה, חֵלֶק מֵהַזְּבוּבִים נָטְשׁוּ. וְחֵלֶק לֹא. נוֹפַפְתִּי גַּם בַּיָּד הַשְּׁנִיָּיה, וּבָעַטְתִּי בְּרַגְלֵי בָּאֲוִויר, קָרוֹב לְפָנָיו. עָשִׂיתִי הַכֹּל חוּץ מִלָּגַעַת בּוֹ, קָפַצְתִּי, רָקַעְתִּי, אֲפִילּוּ נִכְנַסְתִּי לָאוֹהֶל שֶׁלָּהֶם וְהוֹצֵאתִי מִשָּׁם חֲתִיכַת קַרְטוֹן שֶׁנּוֹעֲדָה לְנִפְנוּף מֵעַל גֶּחָלִים, וְנִפְנַפְתִּי בָּהּ בְּחוֹזְקָה לְיַד עוֹרְפּוֹ, שָׁם נֶאֶחְזָה גֵּרִילָה עִיקֶּשֶׁת בִּמְיוּחָד שֶׁל זְבוּבִים.
לְבַסּוֹף, אַחֲרֵי מַאֲמָץ שֶׁל כַּמָּה דַּקּוֹת, הִצְלַחְתִּי לְהַפְחִית אֶת כַּמּוּת הַזְּבוּבִים בְּעֵרֶךְ בַּחֲצִי. יָדַעְתִּי שֶׁבָּרֶגַע שֶׁאֶעֱזוֹב אוֹתוֹ הַזְּבוּבִים יַחְזְרוּ וְיִכְבְּשׁוּ בְּקַלּוּת אֶת פָּנָיו. אֲבָל לֹא הָיְיתָה לִי בְּרֵירָה. רָצִיתִי לְהַגִּיעַ לַמַּאֲהָל הַמֶּרְכָּזִי כְּדֵי לִקְרוֹא לְעֶזְרָה. לְהַזְעִיק.
"אֲנִי תֶּכֶף חוֹזֵר", אָמַרְתִּי לוֹ. הוּא לֹא הִנְהֵן לְחִיּוּב. וְלֹא הִנְהֵן לִשְׁלִילָה. הָיָה נִדְמֶה לִי שֶׁאֲנִי רוֹאֶה בָּעֵינַיִים שֶׁלּוֹ הַכָּרַת תּוֹדָה, אֲבָל גַּם בָּזֶה לֹא הָיִיתִי בָּטוּחַ. "תֶּכֶף אֲנִי חוֹזֵר", חָזַרְתִּי וְאָמַרְתִּי. וָשׁוּב, תָּו לֹא זָז בְּפָנָיו.
אֶת הַדֶּרֶךְ לַמַּאֲהָל הַמֶּרְכָּזִי עָשִׂיתִי בְּרִיצָה, כַּפּוֹת רַגְלַי לוֹהֲטוֹת עַל הַחוֹל, אֲבָל עוֹד לִפְנֵי שֶׁהִגַּעְתִּי לְשָׁם, פָּגַשְׁתִּי בְּהוֹרָיו, שֶׁעָשׂוּ כַּנִּרְאֶה אֶת דַּרְכָּם חֲזָרָה. הָאִימָּא הֶחֱזִיקָה בְּחֵיקָהּ אֶת הַיַּלְדָּה הַחֲדָשָׁה שֶׁלָּהֶם, הַבְּלוֹנְדִּינִית. הָאַבָּא הֶחֱזִיק שְׁנֵי כִּיסְאוֹת מִתְקַפְּלִים.
הַבֵּן שֶׁלָּכֶם, פָּתַחְתִּי בְּלִי שִׁיהוּי, הוּא שָׁם... לְבַד... הַזְּבוּבִים. הַמִּילִּים הִתְבַּלְבְּלוּ בְּפִי.
אֲנַחְנוּ יוֹדְעִים, אָמַר הָאָב בְּקוֹל יַצִּיב. בָּטוּחַ. אֵין מָה לַעֲשׂוֹת, נֶאֶנְחָה הָאִימָּא. אִי אֶפְשָׁר לַעֲמוֹד לְיָדוֹ כָּל הַיּוֹם וּלְגָרֵשׁ אוֹתָם.
כֵּן, אֲבָל... רָצִיתִי לִמְחוֹת. לִתְבּוֹעַ. לְנַפְנֵף בִּסְנַפִּירִים. אֲבָל הַמְּחָאָה שֶׁלִּי לֹא הִצְלִיחָה לְהִתְגַּבֵּשׁ לְמִילִּים, לְטִיעוּנִים סְדוּרִים. הָיִיתִי בְּסַךְ הַכֹּל בֶּן שְׁלוֹשׁ עֶשְׂרֵה, וַעֲדַיִין פָּחַדְתִּי קְצָת מִמְּבוּגָּרִים.
בְּכָל אוֹפֶן, תּוֹדָה עַל הַהִתְעַנְיְינוּת, אָמַר הָאַבָּא, וְחִידֵּשׁ אֶת הַצְּעִידָה שֶׁלּוֹ. יֵשׁ לָהּ עוֹר רָגִישׁ, זֶה לֹא בָּרִיא לָהּ, לַעֲמוֹד כָּכָה בַּשֶּׁמֶשׁ, הִתְנַצְּלָה הָאִימָּא, הֶחְוְותָה כְּלַפֵּי הַיַּלְדָּה הַבְּלוֹנְדִּינִית, וְחָלְפָה עַל פָּנַי.
הַיַּלְדָּה הַבְּלוֹנְדִּינִית עַצְמָהּ – יְשֵׁנָה. פָּנֶיהָ בְּהִירוּת וְיָפוֹת.

בַּלַּיְלָה סִיפַּרְתִּי לַהוֹרִים שֶׁלִּי מָה שֶׁקָּרָה. הָיִיתִי בָּטוּחַ שֶׁהֵם יִזְדַּעֲקוּ. שֶׁהֵם יִשְׁתַּמְּשׁוּ בְּאוֹתָם בִּיטּוּיִים שֶׁהֵם הִשְׁתַּמְּשׁוּ כְּשֶׁהִייֵּיתִי עוֹשֶׂה מַשֶּׁהוּ שֶׁהִרְתִּיחַ אוֹתָם: "בּוּשָׁה", "בּוּשָׁה וְחֶרְפָּה" אוֹ הֲכִי גָּרוּעַ – "תְּעוּדַת עֲנִיּוּת".
לְתַדְהֵמָתִי, הֵם נוֹתְרוּ אֲדִישִׁים. יוֹתֵר מִזֶּה: הִסְתַּבֵּר שֶׁהַמַּחֲזֶה לֹא חָדָשׁ לָהֶם. גַּם לְנוֹפֶשׁ שֶׁל הַחֲבוּרָה בַּכִּינֶּרֶת, בְּסוּכּוֹת, הַיֶּלֶד הַזֶּה הִגִּיעַ, וְגַם אָז, הוּא יָשַׁב עַל כִּיסֵּא גַּלְגַּלִּים מִחוּץ לָאוֹהֶל וְהַזְּבוּבִים הִתְנַחֲלוּ עָלָיו.
אֲנִי מַסְכִּים שֶׁזֶּה לֹא מַחֲזֶה אֶסְתֵּטִי בִּמְיוּחָד, אַבָּא שֶׁלִּי אָמַר. אֲבָל מָה בְּדִיּוּק הֵם יְכוֹלִים לַעֲשׂוֹת? לַעֲמוֹד לְיָדוֹ כָּל הַיּוֹם וּלְגָרֵשׁ אֶת הַזְּבוּבִים? 
בְּעֵינֵי זֶה דַּוְוקָא יָפֶה שֶׁהֵם מִתְעַקְּשִׁים לְהָבִיא אוֹתוֹ, אִימָּא שֶׁלִּי הוֹסִיפָה. הֲרֵי הֵם יָכְלוּ לְהַשְׁאִיר אוֹתוֹ בְּמָעוֹן. אֲבָל הֵם רוֹצִים שֶׁהוּא יִגְדַּל כְּמוֹ יֶלֶד רָגִיל. 
אָז לָמָּה הֵם מַחְבִּיאִים אוֹתוֹ? הִתְפָּרְצָה מִתּוֹכִי שְׁאֵלָה בְּווֹלְיוּם גָּבוֹהַּ, שֶׁל בֵּית, לֹא שֶׁל סִינַי. אִם זֶה כָּל כָּךְ יָפֶה וְאֵין לָהֶם בְּמָה לְהִתְבַּיֵּישׁ, לָמָּה הֵם הֵקִימוּ אֶת הָאוֹהֶל שֶׁלָּהֶם רָחוֹק מִכּוּלָּם?! 
כִּי לָקַח לָהֶם קְצָת יוֹתֵר זְמַן לְהִתְאַרְגֵּן, וְזֶה הַשֶּׁטַח שֶׁנִּשְׁאַר לָהֶם, אַבָּא שֶׁלִּי פָּסַק.
כֵּן, אִימָּא שֶׁלִּי תָּמְכָה בּוֹ – מִזְּמַן לֹא שָׁמַעְתִּי אוֹתָהּ תּוֹמֶכֶת בּוֹ בְּמַשֶּׁהוּ –  זֶה לְגַמְרֵי בְּמִקְרֶה, עוּבְדָּה שֶׁבַּכִּינֶּרֶת הֵם הָיוּ בְּמִיקּוּם מֶרְכָּזִי.

שִׁיתּוּק אָחַז בִּי אֶל מוּל הַטִּיעוּנִים שֶׁלָּהֶם, שֶׁהִצְטָרְפוּ לַטִּיעוּנִים שֶׁל הַהוֹרִים שֶׁלּוֹ. הַכֹּל נִשְׁמַע מְאֹד הֶגְיוֹנִי וּמְשַׁכְנֵעַ. וּבְכָל זֹאת, הָיְיתָה לִי תְּחוּשָׁה שֶׁעָוֶול נַעֲשָׂה פֹּה. אַבָּא שֶׁלִּי כִּיבָּה אֶת אוֹר הַנֵּר וְאִימָּא שֶׁלִּי אָמְרָה, בַּחוֹשֶׁךְ, שֶׁזֶּה יָפֶה שֶׁאֲנִי חוֹשֵׁב עַל אֲחֵרִים וְלֹא רַק עַל עַצְמִי וְאוּלַי אֲנִי אֶקַּח אֶת הַיְּכוֹלֶת הַזֹּאת וְאֶשְׁטוֹף מִדֵּי פַּעַם אֶת כְּלִי הַפְּלַסְטִיק כְּמוֹ שֶׁהִיא מְבַקֶּשֶׁת מִמֶּנִּי כִּי זֶה לֹא הֶגְיוֹנִי שֶׁהִיא בְּסִינַי וְכָל הַיּוֹם הִיא רַק מְבַשֶּׁלֶת וְשׁוֹטֶפֶת כֵּלִים אַחֲרֵינוּ.

לְמָחֳרָת, כְּשֶׁהִתְעוֹרַרְנוּ, הִסְתַּבֵּר שֶׁבְּמַהֲלַךְ הַלַּיְלָה הִגִּיעוּ עוֹד מִשְׁפָּחוֹת רַבּוֹת מֵהָאָרֶץ וְנָטוּ אֶת אוֹהֳלֵיהֶן בְּחוֹף. אַתְּ לֹא מַאֲמִינָה, רִינָּה, כָּל עַם יִשְׂרָאֵל בָּא לְהִיפָּרֵד מִסִּינַי, אַבָּא אָמַר אַחֲרֵי שֶׁסִּייֵּם אֶת הִתְעַמְּלוּת הַבּוֹקֶר שֶׁלּוֹ מִחוּץ לָאוֹהֶל. אוֹי וַאֲבוֹי לִי, אִימָּא צִקְצְקָה כְּשֶׁיָּצְאָה הַחוּצָה, בֶּאֱמֶת כָּל עַם יִשְׂרָאֵל פֹּה.
שָׂנֵאתִי שֶׁהֵם דִּיבְּרוּ כָּכָה. כְּאִילּוּ שֶׁהֵם בְּעַצְמָם לֹא חֵלֶק מֵעַם יִשְׂרָאֵל. אֲבָל לֹא אָמַרְתִּי כְּלוּם. יָצָאתִי הַחוּצָה וְסָקַרְתִּי אֶת הַחוֹף בְּמַבָּט אָרוֹךְ. הָאוֹהֶל שֶׁל הַיֶּלֶד עִם הַזְּבוּבִים כְּבָר לֹא הָיָה בַּשּׁוּלַיִים, אֶלָּא מַמָּשׁ בְּמֶרְכָּזָן שֶׁל שׁוּרוֹת הָאוֹהָלִים שֶׁגָּדְשׁוּ אֶת הַמִּפְרָץ הַקָּטָן, מֵהַגִּבְעָה הַקְּטַנָּה וְעַד לְדִיּוּנָהּ. יוֹפִי, אָמַרְתִּי לְעַצְמִי, עַכְשָׁיו כָּל עַם יִשְׂרָאֵל יַרְאֶה אֶת הַיֶּלֶד הַזֶּה, מִתְעַנֶּה עַל כִּיסֵּא הַגַּלְגַּלִּים, וּבֶטַח מִישֶׁהוּ יַגִּיד מִילָּה לַהוֹרִים שֶׁלּוֹ.

בְּאוֹתוֹ יוֹם, כְּשֶׁהַשֶּׁמֶשׁ הִתְחִילָה לִצְלוֹל לְכִיוּוּן הֶהָרִים, נִכְנַסְתִּי עִם הַשְּׁנוֹרְקֶל וְשָׁחִיתִי שׁוּב עַד לַנְּקוּדָּה שֶׁבָּהּ הַשְּׁבִיל הַחוֹלִי הַצַּר הִפְרִיד בֵּין אַלְמוֹגִי הָאֵשׁ הַגְּדוֹלִים. אַחֲרֵי שֶׁיָּצָאתִי מֵהַמַּיִם, וְיִיבַּשְׁתִּי אֶת עַצְמִי מְעַט עַל הַחוֹף, חִיפַּשְׂתִּי אֶת הָאוֹהֶל שֶׁלָּהֶם. עַכְשָׁיו כְּבָר לֹא הָיָה פָּשׁוּט לְאַתֵּר אוֹתוֹ, כִּי הִקִּיפוּ אוֹתוֹ אוֹהָלִים רַבִּים אֲחֵרִים, אֲבָל נִיצוֹץ שֶׁנּוֹצַר מִפְּגִיעַת קַרְנֵי הַשֶּׁמֶשׁ בְּבַרְזֶל שֶׁל כִּיסֵּא הַגַּלְגַּלִּים, הֶרְאָה לִי אֶת הַדֶּרֶךְ.  

הוּא יָשַׁב שָׁם, בְּתוֹךְ אוֹתוֹ רִיבּוּעַ קָטָן שֶׁל צֵל. חִיפַּשְׂתִּי בְּעֵינָיו סִימָן לְכָךְ שֶׁהוּא מְזַהֶה אוֹתִי, זוֹכֵר מַשֶּׁהוּ. וְלֹא מָצָאתִי. עַל הַפָּנִים שֶׁלּוֹ הָיוּ מִילְיוֹן זְבוּבִים. מִילְיַארְד. כָּל עַם יִשְׂרָאֵל חָלַף כָּאן מֵהַבּוֹקֶר, חָשַׁבְתִּי. וְלֹא עָשָׂה כְּלוּם.
הִתְחַלְתִּי בִּמְלֶאכֶת הַגֵּירוּשׁ. הַפַּעַם הָיִיתִי נָחוּשׁ לְגָרֵשׁ אֶת כָּל הַזְּבוּבִים מִפָּנָיו, עַד הָאַחֲרוֹן. רָצִיתִי לִרְאוֹת אֶת הַפָּנִים שֶׁלּוֹ חֶלְקוֹת פַּעַם אַחַת, רָצִיתִי לְהַרְוִויחַ עֲבוּרוֹ כַּמָּה שְׁנִיּוֹת שֶׁל חֶסֶד, בְּלִי גֵּירוּי.
זֶה לָקַח הָמוֹן זְמַן – הַשֶּׁמֶשׁ כְּבָר הִתְחִילָה לְהַזְהִיב אֶת פִּסְגוֹת הֶהָרִים – אֲבָל בְּסוֹף הִצְלַחְתִּי. אֶת שְׁלוֹשֶׁת הַזְּבוּבִים הָאַחֲרוֹנִים, שֶׁהָיוּ מֵתִים, מִסְתַּבֵּר, קִילַּפְתִּי מֵהַלֶּחִי שֶׁלּוֹ בְּאֶצְבְּעוֹתַי.
הִתְרַחַקְתִּי מִמֶּנּוּ מְעַט, כְּדֵי לִבְדּוֹק אִם לֹא חָמַק מִמֶּנִּי זְבוּב אֶחָד, וּבְעוֹדִי מִתְרַחֵק כְּבָר נָחֲתוּ עַל אַפּוֹ אַרְבָּעָה זְבוּבִים חֲדָשִׁים.
בְּזַעַם, חָזַרְתִּי וְהִכֵּיתִי בָּאֲוִויר שֶׁלְּיַד אַפּוֹ בְּיָדַיִים פְּרוּשׂוֹת, עַד שֶׁהֵם נִכְנְעוּ וְעָפוּ.
אַחֵר כָּךְ עָמַדְתִּי לְיָדוֹ בְּמֶשֶׁךְ כַּמָּה דַּקּוֹת כְּדֵי לְוַודֵּא שֶׁאַף זְבוּב לֹא מֵעֵיז לַחֲזוֹר. 
אַחֵר כָּךְ הִתְחִיל לְהַחְשִׁיךְ, וְקִיוִּויתִי שֶׁהַהוֹרִים שֶׁלִּי כְּבָר דּוֹאֲגִים לִי, אָז הִבְטַחְתִּי לְיֶלֶד הַזְּבוּבִים שֶׁאֶחֱזוֹר לְמָחֳרָת, בְּאוֹתָהּ שָׁעָה, וְהָלַכְתִּי מִמֶּנּוּ.

הָיִיתִי שָׂמֵחַ לְסַפֵּר שֶׁחָזַרְתִּי לְמָחֳרָת, וּלְמָחֳרָתַיִים. הָיִיתִי שָׂמֵחַ לְסַפֵּר שֶׁלְּבַסּוֹף פָּתַחְתִּי בִּשְׁבִיתַת מְחָאָה, אוּלַי אֲפִילּוּ שְׁבִיתַת רָעָב, לְיַד כִּיסֵּא הַגַּלְגַּלִּים שֶׁל יֶלֶד הַזְּבוּבִים, עַד שֶׁלְּהוֹרָיו לֹא נוֹתְרָה בְּרֵירָה אֶלָּא לַעֲמוֹד מִשְּׁנֵי הַצְּדָדִים שֶׁלּוֹ עִם כַּפּוֹת דֶּקֶל עֲנָקִיּוֹת וּלְנוֹפֵף בָּהֶן כָּל הַיּוֹם.
אֲבָל הָאֱמֶת חֲזָקָה מִמֶּנִּי כָּרֶגַע.
בְּאוֹתוֹ עֶרֶב, לְיַד אֶחָד מִמַּעְגְּלֵי הַגִּיטָרוֹת, פָּגַשְׁתִּי יַלְדָּה בַּת חֲמֵשׁ עֶשְׂרֵה שֶׁשִּׁיקַּרְתִּי לָהּ שֶׁגַּם אֲנִי בֶּן חֲמֵשׁ עֶשְׂרֵה. הִיא הֶאֱמִינָה לִי וְסִיפְּרָה לִי שֶׁבְּאַשְׁדּוֹד, שָׁם הִיא גָּרָה, יֵשׁ כַּמָּה בָּנוֹת שֶׁכְּבָר עָשׂוּ אֶת זֶה עַד הַסּוֹף עִם בָּנִים גְּדוֹלִים יוֹתֵר. הָיוּ לָהּ עֵינַיִים יְרוּקּוֹת גְּדוֹלוֹת וְעוֹר שׁוֹקוֹלָד וְהִיא כָּל הַזְּמַן הֲלָכָה עִם אוֹתוֹ בֶּגֶד יָם לָבָן, גַּם בַּיּוֹם וְגַם בַּלַּיְלָה, וְדִיבְּרָה בְּקוֹל רָם עַל הַצִּיצִים שֶׁלָּהּ, כַּמָּה שֶׁהֵם גְּדוֹלִים וְיָפִים. הִתְאַהַבְתִּי בָּהּ מִיָּד, כַּמּוּבָן. וּבִילִּיתִי אֶת הַיָּמִים הַבָּאִים בְּמִשְׂחֲקֵי שֵׁשׁ בֵּשׁ אֵינְסוֹפִיִּים, אִיתָּהּ וְעִם הָבְנֵי דּוֹדִים שֶׁלָּהּ, מְנַסָּה נוֹאָשׁוֹת לְהַרְשִׁים אוֹתָהּ.
אַחֵר צָהֳרַיִים אֶחָד, הָבְנֵי דּוֹדִים שֶׁלָּהּ נִכְנְסוּ לַיָּם וְנִשְׁאַרְנוּ רַק אֲנִי וְהִיא, עַל הַחוֹף.
הַשֶּׁמֶשׁ הָיְיתָה מֵאֲחוֹרֵינוּ. לֹא הִסְתּוֹבַבְתִּי אֲבָל תֵּיאַרְתִּי לְעַצְמִי שֶׁהִיא מַזְהִיבָה עַכְשָׁיו אֶת פִּסְגוֹת הֶהָרִים.
שָׁתַקְנוּ. הִרְגַּשְׁתִּי שֶׁהָאַחְרָיוּת לְהַצִּיל אוֹתָנוּ מֵהַשְּׁתִיקָה, מוּטֶּלֶת עָלַי.
יֵשׁ כָּאן אֵיזֶה יֶלֶד, אָמַרְתִּי לָהּ. הוּא חוֹלֶה בְּאֵיזוֹ מַחֲלָה, לֹא יוֹדֵעַ. בְּכָל אוֹפֶן הַהוֹרִים שֶׁלּוֹ מַשְׁאִירִים אוֹתוֹ עַל כִּיסֵּא גַּלְגַּלִּים מִחוּץ לָאוֹהֶל, כָּל הַיּוֹם, וְכָל הַזְּבוּבִים שֶׁל סִינַי בָּאִים וּמִתְיַישְּׁבִים לוֹ עַל הַפָּנִים.
אֵיזֶה דּוֹחֶה, הִיא אָמְרָה.
כֵּן, הִסְכַּמְתִּי. וְהוֹסַפְתִּי, מְגַלְגֵּל אֶת הַמִּילִּים בְּפִי בִּמְהִירוּת, אֲנִי הוֹלֵךְ אֵלָיו מִדֵּי פַּעַם וּמִגְרַשׁ מִמֶּנּוּ אֶת הַזְּבוּבִים. רוֹצֶה לָבוֹא אִתִּי לְשֵׁם? 
מָה, עַכְשָׁיו? הִיא אָמְרָה וְטָמְנָה אֶת רַגְלֶיהָ הַשְּׁזוּפוֹת בַּחוֹל הָרַךְ, כְּמִי שֶׁאֵינָהּ מִתְכַּוֶּונֶת לָלֶכֶת לְשׁוּם מָקוֹם. 
לֹא, נִבְהַלְתִּי. מָה פִּתְאוֹם עַכְשָׁיו. חָשַׁבְתִּי יוֹתֵר מְאוּחָר, מָחָר.
נִרְאֶה, אוּלַי, הִיא אָמְרָה וְזִינְּקָה לְפֶתַע מִמְּקוֹמָהּ. אַתָּה בָּא לַיָּם?

אֶת הַיֶּלֶד עִם הַזְּבוּבִים לֹא רָאִיתִי יוֹתֵר. הָיִיתִי בָּטוּחַ שֶׁאֶרְאֶה אוֹתוֹ בַּיּוֹם הָאַחֲרוֹן, כְּשֶׁכָּל הַחֲבוּרָה שֶׁל הַהוֹרִים שֶׁלִּי תְּפָרֵק אֶת הָאוֹהָלִים וְתִתְאַסֵּף וְתַעֲשֶׂה אֶת דַּרְכָּהּ בְּשַׁיָּירָה שֶׁל סובארואים לְאֵילַת. תִּכְנַנְתִּי לְהָטִיחַ בַּהוֹרִים שֶׁלּוֹ דְּבָרִים, אוֹ לְפָחוֹת לְהִיפָּרֵד מִמֶּנּוּ וּלְהִתְנַצֵּל עַל שֶׁלֹּא קִייַּמְתִּי אֶת הַהַבְטָחָה שֶׁלִּי, אֲבָל כְּשֶׁהִגַּעְנוּ לִנְקוּדַּת-הַכִּינּוּס-שֶׁלִּפְנֵי-הַיְּצִיאָה, הַמִּשְׁפָּחָה שֶׁלּוֹ לֹא הָיְיתָה שָׁם.
הֵם עָזְבוּ אֶתְמוֹל, אִימָּא שֶׁלִּי הִסְבִּירָה. הַיַּלְדָּה הַקְּטַנָּה חָטְפָה קִלְקוּל קֵיבָה.
וּמָה עִם ה... הִתְחַלְתִּי לִשְׁאוֹל, אֲבָל אַבָּא שֶׁלִּי שִׁינָּה אֶת הַנּוֹשֵׂא. בֶּן, הוּא אָמַר, תָּעִיף מַבָּט אַחֲרוֹן עַל הַחוֹף וְתִזְכּוֹר טוֹב טוֹב אֶת מָה שֶׁאַתָּה רוֹאֶה. תּוֹךְ שָׁנָה, הַמִּצְרִים מְרִימִים פֹּה בָּסִיס צְבָאִי. וַחֲסַל סֵדֶר אַלְמוּגִּים וְדָגִים.
לָמָּה, אֲנִי דַּוְוקָא מַאֲמִינָה שֶׁהֵם יִפְתְּחוּ פֹּה אֶת הַתַּיָּירוּת, אִימָּא שֶׁלִּי אָמְרָה.
וְהוּא עָנָה לָהּ. 
וְהִיא עָנְתָה לוֹ. 
וְהֵם פָּצְחוּ בְּוִיכּוּחַ שֶׁנִּמְשַׁךְ עַד אֵילַת, וְאוּלַי גַּם בִּכְבִישׁ הָעֲרָבָה, אֲנִי לֹא יוֹדֵעַ, כִּי אַחֲרֵי יָטְבָתָה נִרְדַּמְתִּי.  

כַּמָּה חוֹדָשִׁים אַחֵר כָּךְ, סִינַי חָזְרָה לְמִצְרַיִם, וְהָפְכָה לִנְקִיֶּיהָ יוֹתֵר וּרְגוּעָה יוֹתֵר.
עַל רַאס בּוּרְקָה, הִשְׁתַּלְּטוּ שֵׁייח מִצְרִי כָּחוֹל-עֵינַיִים וְאַנְטִיפָּט וְאִשְׁתּוֹ הַגֶּרְמָנִיָּיה. בַּשָּׁנִים הָרִאשׁוֹנוֹת הֵם הִסְכִּימוּ לְהַכְנִיס יִשְׂרְאֵלִים אֲבָל אַחֵר כָּךְ הִתְחִילָה הָאִינְתִיפַאדַה וְהֵם תָּלוּ שֶׁלֶט קַרְטוֹן קָטָן שֶׁהוֹדִיעַ שֶׁהַכְּנִיסָה רַק לְבַעֲלֵי דַּרְכּוֹן אֵירוֹפִּי.
הָאַשְׁדּוֹדִית הַיָּפָה כִּיכְּבָה בְּפַנְטַזְיוֹת שֶׁלִּי בְּמֶשֶׁךְ כַּמָּה חוֹדָשִׁים. וְאָז כְּבָר לֹא הִצְלַחְתִּי לְדַמְיֵין אֶת הַפָּנִים שֶׁלָּהּ וְהֶחֱלַפְתִּי אוֹתָהּ בְּשָׁרוֹן חֲזִיז. 

עַל הַיֶּלֶד עִם הַזְּבוּבִים לֹא חָשַׁבְתִּי שָׁנִים, שָׁנִים, אֲבָל פִּתְאוֹם, בַּמִּילּוּאִים הָאַחֲרוֹנִים שֶׁעָשִׂיתִי בִּשְׁכֶם, אֵלֶּה שֶׁאַחֲרֵיהֶם בִּיקַּשְׁתִּי לַעֲבוֹר יְחִידָה, נִזְכַּרְתִּי בּוֹ. יָשַׁבְתִּי לְבַד בַּבּוֹטָקָה הַקְּטַנָּה שֶׁמְּחַפָּה עַל הַמַּחְסוֹם בְּעֵין עִ'וּוֹאר, סִפְרָתִי כּוֹכָבִים, הִקְשַׁבְתִּי לְשִׂיחוֹת הַקְּטוּעוֹת בְּקֶשֶׁר, וְלֹא בָּרוּר לִי לָמָּה, הַפָּנִים שֶׁל הַיֶּלֶד הַזֶּה צָפוּ לִי מוּל הָעֵינַיִים, וְהַלֵּב שֶׁלִּי הִתְנַפֵּחַ בְּבַת אַחַת לְגוֹדֶל שֶׁל אֲבַטִּיחַ, אֱלוֹהִים אַדִּירִים, אֲפִילּוּ עַל הָרִיסִים שֶׁלּוֹ הָיוּ זְבוּבִים, אֲפִילּוּ בְּתוֹךְ הַנְּחִירִיִּים, בְּתוֹךְ הָאוֹזְנַיִים. וַאֲנִי, הִבְטַחְתִּי לוֹ לָבוֹא.
מוּזָר שֶׁלֹּא סִיפַּרְתִּי עַל הַקֶּטַע הַזֶּה לְאַף אֶחָד, זִמְזְמָה בִּי מַחְשָׁבָה. הֲרֵי חָשַׂפְתִּי בִּפְנֵי הָעוֹלָם דְּבָרִים מְבִישִׁים יוֹתֵר – סוֹדוֹת, שְׁקָרִים, סְטִיּוֹת – וְאֶת זֶה, מִשּׁוּם מָה, לֹא. הִבְטַחְתִּי לְעַצְמִי לְסַפֵּר לְאִשְׁתִּי כְּשֶׁאֶחֱזוֹר הַבַּיְתָה, הִרְגַּשְׁתִּי שֶׁזֶּה חִיּוּנִי שֶׁאֲסַפֵּר לְפָחוֹת לָהּ, אֲבָל כְּשֶׁחָזַרְתִּי הַתְּאוֹמִים הָיוּ חוֹלִים עִם חוֹם גָּבוֹהַּ וְעָשִׂינוּ מִשְׁמָרוֹת בְּהַשְׁגָּחָה עֲלֵיהֶם וְלֹא יָצָא לָנוּ כִּמְעַט לְדַבֵּר –
וְאַחַר כָּךְ שָׁכַחְתִּי מִזֶּה. וְאֵין לִי מוּשָּׂג לָמָּה נִזְכַּרְתִּי בְּזֶה דַּוְוקָא עַכְשָׁיו.
הַמִּילּוּאִים הָרָעִים הָאֵלֶּה הָיוּ לִפְנֵי שָׁנָה וָחֵצִי וּבִכְלָל הִתְיַישַּׁבְתִּי מוּל הַמִּקְלֶדֶת בִּשְׁבִיל לְהָכִין אֶת הַמַּצֶּגֶת הַשִּׁיוּוּקִית לְאוֹפְּטִיק לֶיְיזֶר, שֶׁמִּתְקַיֶּימֶת מָחָר עַל הַבּוֹקֶר, בְּהִשְׁתַּתְּפוּת כָּל הַקּוֹדְקוֹדִים הַגְּדוֹלִים שֶׁל הַחֶבְרָה, וְיֵשׁ לִי עוֹד הָמוֹן עֲבוֹדָה, הָמוֹן שְׁקָפִים שֶׁלֹּא מוּכָנִים, הָמוֹן שְׁקָפִים שֶׁצָּרִיךְ לַעֲשׂוֹת עֲלֵיהֶם הַגָּהָה, וְהַטֵּקְסְט הַזֶּה, מִן הַסְּתָם אֲנִי לֹא אַרְאֶה אוֹתוֹ לְאַף אֶחָד. מִן הַסְּתָם הוּא יִיטָּמֵן בֵּירַכְתִּי הַהַארְד דִּיסְק שֶׁלִּי, וְיַמְשִׁיךְ לְזַמְזֵם מִשָּׁם. 




https://www.shortstoryproject.com/he/story/%d7%96%d7%91%d7%95%d7%91%d7%99%d7%9d/
#הִרְהוּרִים#הִתְבַּגְּרוּת#יִשְׂרְאֵלִי#שָׁנוּן