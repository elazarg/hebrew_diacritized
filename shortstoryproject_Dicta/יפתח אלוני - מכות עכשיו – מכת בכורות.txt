"וַיְגָרֶשׁ, אֶת־הָאָדָם; וַיַּשְׁכֵּן מִקֶּדֶם לְגַן־עֵדֶן אֶת־הַכְּרֻבִים, וְאֵת לַהַט הַחֶרֶב הַמִּתְהַפֶּכֶת, לְשַׁמֵּר, אֶת־דֶּרֶךְ עֵץ הַחַיִּים".


מִקָּצֶה צוּק הַקָּרוּי "רֹאשׁ הָאַרְיֵה" אֶפְשָׁר לִרְאוֹת אֶת סוֹף הָעוֹלָם שֶׁכּוּלָּם מַאֲמִינִים כִּי כּוּלָּם מַאֲמִינִים בּוֹ. גַּם כְּשֶׁרָכַבְתִּי עַל כְּתֵפָיו שֶׁל אָבִי רָאִיתִי אֶת סוֹפוֹ וּמָשַׁכְתִּי בְּכָל כּוֹחִי בְּשַׂעֲרוֹתָיו, אֲבָל הוּא לֹא עָצַר. "בּוֹא, בּוֹא," קְרִיאוֹתָיו שֶׁל סוֹף הָעוֹלָם הִדְהֲדוּ, הָפְכוּ אַט־אַט לְשָׂפוֹת, הַשָּׂפוֹת לֶעָרִים, הֶעָרִים לִלְבָנִים מוּטָּלוֹת כְּתָלִים בַּשָּׂדוֹת, אוֹ שְׁחוּקוֹת לֶעָפָר. "בּוֹא בּוֹא," הַקְּרִיאָה בִּפְנִים הַגּוּלְגּוֹלֶת צְלוּלָה וַעֲמוּקָּה לְאֵין שִׁיעוּר מִן הַמַּחֲשָׁבוֹת הַחוֹלְפוֹת בְּרָאשֵׁי כְּשֶׁאֲנִי עוֹמֵד עַל קְצֵה הַצּוּק. הַצּוּק הַהוֹפֵךְ אַט־אַט לְרֹאשׁ הָאַרְיֵה הַשּׁוֹאֵג שֶׁלָּנוּ, כְּשֶׁעוֹד רַק לָמַדְתִּי לְחַבֵּר אוֹתִיּוֹת לַהֲבָרוֹת: "ט־ו־ב ל־מוֹת..."
"אָה!" אָבִי אוֹמֵר, מֵרִים אוֹתִי בִּזְרוֹעוֹתָיו הַשְּׁזוּפוֹת, מוֹשִׁיב עַל צַוּוֹארוֹ.

אַט־אַט הוֹפֵךְ הַצּוּק לְרֹאשׁ הָאַרְיֵה שֶׁעַל צַוּוֹארוֹ הַמְּפוּסָּל בְּשַׁיִשׁ מַרְכִּיב אוֹתִי אָבִי, רוֹכֵן, קוֹרֵא בְּקוֹל: "טוֹב לָמוּת..." מִזְדַּקֵּף, אוֹמֵר: "אָה!" וּמְנַגֵּב אֶגְלֵי זֵיעָה מִמִּצְחוֹ.

אֲנִי דּוֹהֵר עַל הָאַרְיֵה, חָשׁ בִּשְׁכָבוֹת הַסֶּלַע הָרְווּיוֹת מִלְחָמוֹת, חָשׁ מַשֶּׁהוּ מֵהִיסּוּס הַפֶּסֶל: אַרְיֵה? זֶה שַׁיָּיךְ לָאָרֶץ הַזּוֹ? לֹא שׁוֹר?
אֲנִי נוֹפֵל מִצַּוּוֹארוֹ שֶׁל הָאַרְיֵה, נִפְצַע בְּבִרְכֵּי הָעֲגוּלָּה עֲדַיִין. דָּם נוֹזֵל, אָבִי מַרְטִיב אֶצְבַּע בְּרוּק וּמְשַׁפְשֵׁף אֶת הַבֶּרֶךְ, אֲבָל הַפֶּצַע רַק נִפְתַּח יוֹתֵר וְיוֹתֵר, וְהַדָּם זוֹרֵם, זוֹחֵל בֵּין חֲרִיצֵי לוּחוֹת הָאֶבֶן שֶׁפָּסַל הָאַרְיֵה צוֹמֵחַ מֵהֶן, נִשְׁפָּךְ בֵּין הַגְּבָעוֹת הַדּוֹמְמוֹת הַנִּיבָּטוֹת מֵהַצּוּק, חוֹתֵר וּמִתְחַמֵּק מֵהָעֲשָׂבִים הַצְּמֵאִים, נָע בְּכוֹחַ מִשֶּׁלּוֹ, נָחוּשׁ לְהַגִּיעַ לְסוֹף הָעוֹלָם, אִיתִּי אוֹ בִּלְעָדַיי. "בּוֹא, בּוֹא," הַדָּם רוֹחֵשׁ כְּגַלִּים, הַגַּלִּים נִהְיִים לְחַיָּילִים, צוֹעֲדִים שׁוּרוֹת שׁוּרוֹת אֶל סוֹף הָעוֹלָם. "בּוֹא בּוֹא," רְצוֹנִי נֶאֱנַח כְּשֶׁאֲנִי קוֹרֵא לִבְנֵי, מַרְכִּיב אוֹתוֹ עַל כִּתְפֵי כְּדֵי שֶׁיּוּכַל לִמְשׁוֹךְ בְּשַׂעֲרוֹתָיו שֶׁל הָאַרְיֵה, לְהִתְיַידֵּד עִם הַשּׁוֹר בַּעַל פְּנֵי הָאָדָם שֶׁטָּמוּן בְּתוֹכוֹ, וְאַחַר כָּךְ לִשְׁכַּב בְּשָׂדֶה עָטוּף אֵד חֲלָבִי שֶׁאוֹר הַיָּרֵחַ מַעֲלֶה מִתּוֹךְ הָאֲדָמָה. הִנֵּה הוּא חוֹלֵם אֵיךְ שְׂפָתָיו נִפְתָּחוֹת וּפִיו נִפְעַר, מִתּוֹכוֹ בּוֹקַעַת גֶּפֶן. קְנוֹקָנוֹת וְעָלִים מִשְׂתָּרְגִים סְבִיב גּוּפוֹ, עוֹלִים וְצוֹמְחִים, מְתַעֲבִים וּמְכַסִּים אֶת כָּל הָאוֹפֶק.
אוּלַי הַחֲלוֹם אֶפְשָׁרִי?
"בּוֹאוּ, בּוֹאוּ," סָפֵק אַרְיֵה סָפֵק שׁוֹר מִזְּמַן אֶת הַמֵּתִים לְעוֹלָם הַזֶּה, מְדַבֵּר אִיתָּם: תִּרְאוּ אֶת הַשָּׂדוֹת, אֶת קְצֵה הַיָּם, אֶת הַחֲלוֹמוֹת. סָפֵק שְׁאָגָה סָפֵק גְּעִיָּיה רָמָה נִקְרַעַת מִגְּרוֹנוֹ.
"אָבִי הִכִּיר אִישׁ כָּזֶה, שֶׁמִּזְּמַן אֶת הַמֵּתִים," אֲנִי מְסַפֵּר לִבְנֵי כְּשֶׁאֲנַחְנוּ מְדַפְדְּפִים בְּ"עֲלִילוֹת גִּילְגְּמַשׁ לִילָדִים", "אֲבָל הוּא מֵת."
"אוּלַי הוּא חַי אֵיפְשֶׁהוּ וְאֶפְשָׁר לִקְרוֹא לוֹ," בְּנֵי אוֹמֵר, תּוֹלֶה בִּי מַבָּט. הוּא כְּבָר גָּדוֹל, תּוֹרוֹ לְטַפֵּס עַל גַּבּוֹ שֶׁל הָאַרְיֵה, לִדְהוֹר. הוּא צוֹעֵק לְעֶבְרִי: "אַתָּה זוֹכֵר אוֹתוֹ?"
"כֵּן," אֲנִי אוֹמֵר, "זֶה הָיָה מִזְּמַן. אִם תִּסְתַּכֵּל טוֹב לְעֵבֶר הָעֵמֶק תִּרְאֶה שֶׁעֲדַיִין מִסְתּוֹבְבִים כָּאן אֲנָשִׁים עַתִּיקִים, אוּלַי אֲפִילּוּ אַנְכִידוֹ שֶׁל גִּילְגָּמָשׁ."
"אַתָּה סְתָם אוֹמֵר." בְּנֵי, מַבִּיט לַשָּׁמַיִם, "כָּתוּב בַּסֵּפֶר שֶׁאָנָכִידּוֹ חָלָה וּמֵת."
בְּנֵי עַל גַּב הַחַיָּה: "תִּתְנַהֵג יָפֶה!" הוּא מְרַסֵּן אֶת הָאַרְיֵה־שׁוֹר.
אֲנִי מַבִּיט בּוֹ. יוֹדֵעַ שֶׁעַכְשָׁיו תּוֹרוֹ. שְׁעָלַיי לְהַכּוֹת בְּכוֹחַ בַּאֲחוֹרָיו שֶׁל הַסָּפֵק אַרְיֵה סָפֵק שׁוֹר, שֶׁיִּדְהַר. אַרְבַּעַת אֲלָפִים וְחָמֵשׁ מֵאוֹת שָׁנִים זֶה הָמוֹן זְמַן לִרְכּוֹב. אֵיךְ אֵינוֹ עָיֵיף?
אֲנִי חוֹשֵׁב, מִלְחָמוֹת אֵינָן נוֹפְלוֹת מֵהַשָּׁמַיִם, הֵן הַחְלָטוֹת מְחוּשָּׁבוֹת שֶׁל בְּנֵי אָדָם. דָּם אֵינוֹ כְּמוֹ שִׁיטָּפוֹן הָרִים פִּתְאוֹמִי, וְלֹא כְּמוֹ רַעַשׁ אֲדָמָה פִּתְאוֹמִי, שֶׁאִי־אֶפְשָׁר לְשַׁעֵר מִבְּעוֹד מוֹעֵד.
אֲנִי מֵרִים רֹאשׁ, הַחַיָּה כְּבָר נִיתְּקָה מִבְּסִיסָהּ, בְּנֵי הַבְּכוֹר שׁוֹעֵט עַל גַּבָּהּ.




https://www.shortstoryproject.com/he/story/%d7%9e%d7%9b%d7%aa-%d7%91%d7%9b%d7%95%d7%a8%d7%95%d7%aa/
#