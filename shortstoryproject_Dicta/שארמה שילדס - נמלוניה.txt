הַשִּׂנְאָה שֶׁלִּי לְאַגְנֵס הָיְתָה הַגּוֹרֵם הַיָּשִׁיר לְהוֹפָעָה הַמִּשְׁפַּחְתִּית שֶׁלָּנוּ אֵצֶל אוֹפֵּרָה. בֶּטַח תַּגִּידוּ, אוֹי, אַתְּ לֹא שִׂנְאַת אוֹתָהּ; הִיא פָּשׁוּט הָיְתָה אֲחוֹתֵךְ הַגְּדוֹלָה. אֲבָל הִיא לֹא אֲחוֹתִי הַגְּדוֹלָה. הִיא נִרְאֲתָה מְבוּגֶּרֶת יוֹתֵר, אֲבָל אֲנִי זֹאת שֶׁמְּבוּגֶּרֶת מִמֶּנָּה, בִּשְׁנָתַיִים. לֹא מְשַׁנֶּה. אֲנָשִׁים חָשְׁבוּ שֶׁהִיא יוֹתֵר יָפָה , יוֹתֵר מְבוּגֶּרֶת, יוֹתֵר חֲכָמָה. אָז מָה אִם אֲנִי קִיבַּלְתִּי צִיּוּנִים יוֹתֵר טוֹבִים, שֶׁהָיִיתִי שָׁלוֹשׁ כִּיתּוֹת מֵעָלֶיהָ. אָז מָה אִם "נִמְלוֹנֶיהָ", לְמָשָׁל, הָיְתָה רַעְיוֹן שֶׁלִּי.
כּוּלָּם זָקְפוּ אֶת נִמְלוֹנְיָה לִזְכוּתָהּ שֶׁל אַגְנֵס, אֲפִילּוּ הַהוֹרִים שֶׁלִּי וְהַדּוֹד הֶיְיוָורְד, אֲבָל אֲנִי הִמְצֵאתִי אוֹתָהּ לַיְלָה אֶחָד כְּשֶׁקָּרָאתִי בַּמָּגָזִין לִילָדִים עִם פָּנַס כִּיס מֵעַל הַשְּׂמִיכָה. הֵרַמְתִּי אֶת אַחַת מִפִּינּוֹת הַשְּׂמִיכָה כְּדֵי שֶׁאוּכַל לִרְאוֹת אֶת אַגְנֵס, שֶׁיָּשְׁבָה בְּישִׁיבָה מִזְרָחִית עַל רִצְפַּת חֲדַר הַשֵּׁינָה וְקָלְעָה צַמּוֹת בְּשַׁעֲרָהּ הָאָרוֹךְ.
אָמַרְתִּי, "אַתְּ יוֹדַעַת מָה יִהְיֶה רַעְיוֹן טוֹב, אַגְנֵס?"
"מָה, הָאָנָה?"
"אִם נָקִים חַוַּות נְמָלִים וְנִמְכּוֹר אוֹתָן בְּפִי שְׁנַיִים כֶּסֶף."
הִיא עִיקְּמָה אֶת הָאַף בְּגוֹעַל. "נְמָלִים הֵן דּוּחוֹת."
דּוּחוֹת. זֹאת הָיְתָה הַמִּילָּה שֶׁלָּהּ, צִיטּוּט יָשִׁיר. אֲבָל לְמָחֳרָת הִיא סִיפְּרָה הַכֹּל לְדָוִד הֶיְיוָורְד. הוּא הִגִּיעַ לֹא מִזְּמַן מֵהָעִיר כְּדֵי לְהַרְגִּיעַ אֶת "מִזְגּוֹ הַסּוֹעֵר", לִדְבָרָיו. הוּא חָשַׁב שֶׁנְּמֵלִים הֵן רַעְיוֹן מַבְרִיק. הוּא הִזְמִין אֶת הַעֲרָכוֹת, שֶׁכָּלְלוּ אֲדָמָה מְיוּחֶדֶת וּמָזוֹן, חַוַּות פְּלַסְטִיק דַּקָּה, וּכְעֶשְׂרִים וְחָמֵשׁ נְמָלִים מִסּוּג "וְסַטְּרָן הֶרְבֶּסְטֶר" בְּכָל קֶנְיָה. הוּא פָּתַח דֶּלֶת אַחַת מִתּוֹךְ הָאַרְבַּע שֶׁבַּחֲנִיָּיה שֶׁלָּנוּ וּבְמֶשֶׁךְ יָמִים טַאֲטֵא וְסִידֵּר. הוּא הִקְרִיא לָנוּ אֶת הוֹרָאוֹת הַטִּיפּוּל בִּנְמָלִים, וַאֲנִי אָמְנָם הֵבַנְתִּי אוֹתָן מֵהַהַתְחָלָה, אֲבָל אָגַנְס בִּיקְּשָׁה מִמֶּנּוּ לַחֲזוֹר עַל הַכֹּל לְפָחוֹת שָׁלוֹשׁ פְּעָמִים.
"אֲבָל לָמָּה הֵן מֵתוֹת כָּל כָּךְ מַהֵר?" הִיא הִתְבַּכְיְינָה. הִיא לֹא אָהֲבָה אֶת הָעוּבְדָּה שֶׁהַנְּמֵלִים חַיּוֹת רַק כְּחוֹדֶשׁ בַּחַוּוֹת, וַאֲנִי מוֹדֶה שֶׁגַּם אֲנִי לֹא אָהַבְתִּי אֶת זֶה, אֲבָל בִּזְמַן שֶׁאֲנִי הֵבַנְתִּי שֶׁזֹּאת פָּשׁוּט עוֹבֶדֶת חַיִּים, אַגְנֵס כִּמְעַט חָתְכָה וְרִידִים בִּגְלַל זֶה.
"בְּלִי מַלְכָּה," אָמַר הַדּוֹד הֶיְיוָורְד, "הֵן פָּשׁוּט לֹא מַאֲרִיכוֹת יָמִים." אֲנִי עָמַדְתִּי לִי לְיַד תֵּיבַת הַהַקְפָּאָה שֶׁבַּחֲנִיָּיה, נֶאֱנַחְתִּי וְגֵירַדְתִּי בַּמַּרְפֵּק. הֶיְיוָורְד הָיָה הַדּוֹד הָאָהוּב עָלַיי, אֲבָל הַסַּבְלָנוּת שֶׁהִפְגִּין כְּלַפֵּי אַגְנֵס הָיְתָה מַמָּשׁ מַרְגִּיזָה.
הוּא הִמְשִׁיךְ, "הַחֶבְרָה שֶׁמִּמֶּנָּה אֲנַחְנוּ מַזְמִינִים אֶת הַנְּמָלִים לֹא מַרְשָׁה לָנוּ לְהַזְמִין מַלְכוּת."
"אֲבָל לָמָּה לֹא?" הִמְשִׁיכָה אַגְנֵס, אַף עַל פִּי שֶׁהוּא כְּבָר הִסְבִּיר אֶת זֶה בִּתְחִילַּת אוֹתוֹ שָׁבוּעַ.
"נוּ, טִיפְּשָׁה," אָמַרְתִּי, "כִּי הֵן עֲלוּלוֹת לָצֵאת מִשְּׁלִיטָה וְלִגְרוֹם לְנֶזֶק אֵקוֹלוֹגִי חָמוּר." הָיִיתִי טוֹבָה בְּצִיטּוּטִים יְשִׁירִים מֵעֲלוֹנִים. הָיָה לִי זִיכָּרוֹן צִילּוּמֵי שֶׁשִּׁיגֵּעַ אֶת הַמּוֹרִים וְאֶת הַחֲבֵרִים מֵהַכִּיתָּה. "כְּמוֹ נִמְלֵי אֵשׁ, לְדוּגְמָה, אוֹ דְּבוֹרִים קַטְלָנִיּוֹת בְּטֶקְסָס."
הֶיְיוָורְד טָפַח לִי עַל הָרֹאשׁ, בְּאוֹפֶן שֶׁגָּרַם לִי לְהַרְגִּישׁ פָּחוֹת חֲכָמָה מִכְּפִי שֶׁנִּשְׁמַעְתִּי. "אוּלַי, בָּנוֹת, אִם תְּלַמְּדוּ מַשֶּׁהוּ מַעַרְכוֹת הַנְּמֵלִים הָאֵלֶּה, תּוּכְלוּ לְהַתְחִיל לַחְפּוֹר לְבַד וְלִמְצוֹא נְמָלִים וּמַלְכָּה בְּעַצְמְכֶן."
הָרַעֲיוֹן מָצָא חֵן בְּעֵינַיי. סִימָנֵי דּוֹלָר עֲנָקִיִּים וּמִנַּצְנַצִּים קָפְצוּ לִי מוּל הָעֵינַיִים. "אַל תַּזְמִין עוֹד נְמָלִים," אָמַרְתִּי לְהֶיְיוָורְד. "אֲנִי אֲסַפֵּק אֶת הַנְּמֵלִים מֵעַכְשָׁיו."
בַּהַתְחָלָה הַהוֹרִים שֶׁלָּנוּ הָיוּ סַפְקָנִים לְגַבֵּי כָּל הֲרַעְיוֹן הַזֶּה שֶׁל חַוַּות נְמָלִים. הֶיְיוָורְד יָצָא לַהֲגַנָּתֵנוּ.
"זֶה פְּרוֹיֵקְט נֶהֱדָר לַקַּיִץ. הַבָּנוֹת יְלַמְּדוּ הָמוֹן."
אַבָּא הֶעֱרִיךְ אֶת הֶיְיוָורְד בְּתוֹר אִישׁ עֲסָקִים, אֲבָל פִּקְפֵּק בְּשִׁיקּוּל דַּעְתּוֹ. "אֲנִי לֹא רוֹצֶה שֶׁיִּהְיוּ לִי נְמָלִים בַּחֲנָיָה," הוּא נָהַם.
"כְּבָר יֵשׁ לְךָ נְמָלִים בַּחֲנָיָה. הַנְּמֵלִים הָאֵלֶּה לְפָחוֹת יִהְיוּ בְּתֵיבוֹת אֲטוּמוֹת הֵיטֵב."
אַבָּא הֵנִיד בְּרֹאשׁוֹ.
הֶיְיוָורְד לֹא וִיתֵּר, "אַתָּה לֹא רוֹצֶה שֶׁהַבָּנוֹת שֶׁלְּךָ יִלְמְדוּ אַחְרָיוּת כַּלְכָּלִית? יַחֲסֵי שֵׁירוּת לָקוֹחוֹת? כָּבוֹד לִבְרוּאֵי הָאֵל?"
אַבָּא כִּחְכֵּחַ.
אִמָּא אָמְרָה לוֹ, "מָה אִכְפַּת לָךְ, בֵּרֵט? אַתָּה מִמֵּילָא לֹא בַּבַּיִת אַף פַּעַם."
אַבָּא מָכַר צִיּוּד רְפוּאִי לְבָתֵּי חוֹלִים בְּכָל רַחֲבֵי הַמְּדִינָה. בִּזְכוּתוֹ, כָּךְ נָהֲגָה אִמָּא שֶׁלִּי לוֹמַר, הָיִינוּ "עֲשִׁירִים אַךְ לֹא מְמוּמָּשִׁים." אִמָּא עַצְמָהּ הֶאֱמִינָה שֶׁהוֹרוּת פֵּירוּשָׁהּ לְקַבֵּל אֶת פָּנֵינוּ אַחֲרֵי הַלִּימּוּדִים וְלָשֶׁבֶת אִתָּנוּ עַל הַסַּפָּה וְלִבְהוֹת בְּעֵינַיִים מְזוּגָּגוֹת בַּטֵּלֵוִויזְיָה. הִיא רָצְתָה שֶׁנָּפִיק תּוֹעֶלֶת מֵהַגְּאוֹנוּת הַנָּשִׁית שֶׁל אוֹפֵּרָה, הָאָדָם הַשָּׁחוֹר הַיָּחִיד שֶׁאִמָּא הִתְיַיחֲסָה אֵלָיו בִּרְצִינוּת, חוּץ מִיֶּלֶד בְּשֵׁם אַלְדְרִידְג' שֶׁהִכַּרְתִּי בֶּגִ'ימְבּוֹרִי וְשִׂיחֵק אִיתִּי בִּבְרֵיכַת הַכַּדּוּרִים. כָּל הַדֶּרֶךְ הַבַּיְתָה מֵהַגֶּ'ימְבּוּרִי, אִמָּא שֶׁלִּי לֹא הִפְסִיקָה לְשַׁבֵּחַ אֶת עַצְמָהּ עַל כָּךְ שֶׁהִיא לֹא גִּזְעָנִית. "שָׂמַחְתִּי שֶׁשִּׁיחַקְתָּ עִם הַיֶּלֶד הַהוּא," הִיא אָמְרָה לִי. "הָיִיתִי בָּעֲנָנִים." הִיא זָרְחָה בַּאֲרוּחַת הָעֶרֶב וְסִיפְּרָה גַּם לְאַבָּא שֶׁלִּי אֶת כָּל הַסִּיפּוּר, וְהוּא אָמַר, "יָפֶה לְךָ, מָרְתָה, יָפֶה לְךָ." אֵלֶּה הָיוּ תָּמִיד מִילּוֹת הָעִידוּד שֶׁאָמַר לָהּ כְּשֶׁהַמַּחֲשָׁבוֹת שֶׁלּוֹ נָדְדוּ לְמָקוֹם אַחֵר.
אֲבָל כֵּן, הָיְתָה אוֹפֵּרָה, וְאִמָּא הָיְתָה מְדַבֶּרֶת אִיתָּנוּ עַל הַמַּעֲלוֹת הַטּוֹבוֹת שֶׁעָלוּ לְדִיּוּן בַּתּוֹכְנִית, וְאָז הָיָה סְפְּרִינְגֶּר, וְאִמָּא הָיְתָה מְצַקְצֶקֶת וְנֶאֱנַחַת וְאוֹמֶרֶת לָנוּ כַּמָּה מְעוֹרְרֵי רַחֲמִים יְכוֹלִים לִהְיוֹת הָאֲנָשִׁים הָאֵלֶּה מֵהַמַּעֲמָד הַנָּמוּךְ (הַמִּסְכֵּנִים הָאֵלֶּה לֹא לָמְדוּ אֲפִילּוּ קַמְצוּץ שֶׁל מוּסָר. כְּלוֹמַר, אֵין לָהֶם זְמַן לַחֲשׁוֹב עַל דְּבָרִים כָּאֵלֶּה). לַמְרוֹת תְּחוּשַׁת הַגּוֹעַל, לְדַעְתִּי גַּם אִם אָגַנְס הָיְתָה מְדַמֶּמֶת מֵהָאוֹזְנַיִים עַל הַסַּפָּה הִיא לֹא הָיְתָה מַצְלִיחָה לְנַתֵּק אֶת הָעֵינַיִים שֶׁל אִמָּא מֵהַבְּרוּטָלִיּוֹת שֶׁל מַקְלֵט הַטֵּלֵוִויזְיָה. לְדַעְתִּי, בִּזְמַנּוֹ הִיא גַּם חָשְׁבָה שֶׁסְּפְּרִינְגֶר חָתִיךְ. פַּעַם אַחַת הוּא חִיבֵּק אִישָּׁה מְבוּגֶּרֶת רַחֲבַת אַגָּן, לֹא מְאוֹד שׁוֹנָה מִמֶּנָּה, שֶׁבָּכְתָה כִּי בַּעֲלָהּ שׁוּב בָּגַד בָּהּ. אִמָּא עָצְרָה בְּהִתְלַהֲבוּת אֶת נְשִׁימָתָהּ וְנָעֲצָה אֶת אֶצְבְּעוֹתֶיהָ בְּתוֹךְ אֱמֶת הַיָּד שֶׁלִּי. כְּשֶׁהָרִפְתָּה, נוֹתְרוּ סִימָנֵי צִיפּוֹרְנַיִים אֲרוּכִּים וּלְבֵנִים בְּמָקוֹם שֶׁהָיָה פַּעַם דָּם. קִיוִּויתִי שֶׁהֵם יַהַפְכוּ לַחֲבוּרוֹת כְּדֵי שֶׁאוּכַל לְסַפֵּר לְיוֹעֶצֶת בֵּית הַסֵּפֶר לְמָחֳרָת. אוּלַי אוּזְמַן בְּעַצְמִי לְתוֹכְנִית שֶׁל סֶפְּרִינְגֶר. אוֹ עָדִיף – כִּי זֶה יִגְמוֹר אֶת אִמָּא שֶׁלִּי – אוּלַי אוֹפֵּרָה תִּתְקַשֵּׁר וּתְבַקֵּשׁ מִמֶּנִּי לְשַׁתֵּף אוֹתָהּ בַּחֲוָויוֹתַיי הָאֲיוּמּוֹת. אֲבָל בְּתוֹךְ דַּקּוֹת הַיָּד שֶׁלִּי כְּבָר חָזְרָה לְמַצָּבָהּ הָרָגִיל.
בַּהַתְחָלָה אִמָּא הִתְלַהֲבָה מֵהוֹפָעָתוֹ שֶׁל הַדּוֹד הֶיְיוָורְד אֶצְלֵנוּ בַּבַּיִת וְאָמְרָה שֶׁזֶּה יִהְיֶה  "פָּשׁוּט מוּפְלָא." לְדַעְתִּי הִיא הִנִּיחָה שֶׁהוּא יִהְיֶה בַּצַּד שֶׁלָּהּ בְּכָל הָעִנְיָינִים, בִּמְיוּחָד אֵלֶּה שֶׁנּוֹגְעִים לְבַעֲלָהּ. אֲבָל הֶיְיוָורְד כִּרְכֵּר סְבִיבִי וּסְבִיב אַגְנֵס, וְכִמְעַט לֹא הִקְדִּישׁ תְּשׂוּמֶת לֵב לְהוֹרַיי. "הָעִנְיָינִים שֶׁלָּכֶם הֵם הָעִנְיָינִים שֶׁלָּכֶם," הוּא אָמַר לְאִמָּא שֶׁלִּי, וּכְשֶׁהִיא עָנְתָה לוֹ שֶׁהַמְּעוֹרָבוּת שֶׁלּוֹ בְּרַעְיוֹן נִמְלוֹנְיָה הִיא "עֵדוּת מְטוּפֶּשֶׁת וּמַחֲרִידָה לְחוֹסֶר הַבַּגְרוּת הַמַּחֲרִיד" שֶׁאִפְיֵין אוֹתוֹ תָּמִיד וּמְאַפְיֵין אוֹתוֹ מְאוֹד גַּם הַיּוֹם, הַדּוֹד הֶיְיוָורְד פָּשׁוּט צָחַק. אֶת אַבָּא, כָּךְ נִרְאֶה, נוֹכְחוּתוֹ שֶׁל הֶיְיוָורְד פָּחוֹת הִטְרִידָה, אִם כִּי לִפְעָמִים הוּא מִלְמֵל דְּבָרִים כְּמוֹ, "נִרְאֶה שֶׁמַּשֶּׁהוּ מַמָּשׁ לֹא בְּסֵדֶר עִם הֶיְוָורְד," וְ"אֵיזֶה מִין בֶּנְאָדָם לֹא נֶהֱנֶה מִבִּירָה?" הָאֲמִירוֹת הָאֵלֶּה צָצוּ בִּרְגָעִים מְשׁוּנִּים, לְמָשָׁל בִּזְמַן שֶׁהִתְגַּלֵּחַ, אוֹ כְּשֶׁיָּשַׁב לְבַדּוֹ עִם הָעִיתּוֹן. הֵן תָּמִיד נִזְרְקוּ לֶחָלָל הָאֲוִויר, וְלֹא לְמִישֶׁהוּ מְסוּיָּם. אִמָּא אָמְרָה שֶׁזֶּה שֶׁאַבָּא מְדַבֵּר לְעַצְמוֹ, זֶה הַסִּימָן הֲכִי בָּרוּר לִמְגַלּוֹמַנְיָה שֶׁלּוֹ.
שָׁבוּעַ לִפְנֵי סוֹף הַלִּימּוּדִים אַגְנֵס וַאֲנִי הִסְתּוֹבַבְנוּ בַּמִּסְדְּרוֹנוֹת שֶׁל בֵּית הַסֵּפֶר וְהִדְבַּקְנוּ מוֹדָעוֹת שֶׁכָּתַבְנוּ בְּעַצְמֵנוּ כְּדֵי לְפַרְסֵם אֶת "הַנִּמְלוּנִיָּה!!!" אֲנִי הִמְצֵאתִי אֶת הַשֵּׁם אַחֲרֵי שֶׁעָבַרְתִּי עַל מֵאוֹת וַרְיַאצְיוֹת: "נִמְלוֹפּוֹלִיס", "נְמָלִים זֶה הַחַיִּים", "לְךָ אֶל הַנְּמָלָה". אַגְנֵס הִמְצִיאָה שָׁם אֶחָד מֵחוּרְבָּן, "עִיר הַנְּמֵלִים," וְהֶיְיוָורְד הֶעֱמִיד פָּנִים שֶׁהוּא מוֹצֵא חֵן בְּעֵינָיו עַד שֶׁאֲנִי שָׁאַגְתִּי נִמְלוֹנֶיהָ! וְאָגֵנְס הִתְחִילָה לִבְכּוֹת.
הֶיְיוָורְד טָפַח עַל גַּבָּהּ וְאָמַר דְּבָרִים כְּמוֹ, "הִיא לֹא הָיְתָה חוֹשֶׁבֶת עַל זֶה אִם לֹא הָיִיתָ אוֹמֶרֶת 'עִיר הַנְּמָלִים'" – שֶׁקֶר מוּחְלָט – וְשֶׁ"אֵלֶּה שֶׁמַּצְלִיחִים עוֹמְדִים עַל כִּתְפֵי עֲנָקִים," מָה שֶׁעָשָׂה אוֹתָהּ לַעֲנָקִית וְאוֹתִי לְצוֹצִיקִית גְּמוּרָה. רָאִיתִי נְמָלָה זוֹחֶלֶת מִתַּחְתַּיי עַל הַמִּדְרָכָה הַקְּרִירָה. הִנַּחְתִּי עָלֶיהָ אֶת הָרֶגֶל וּמָרַחְתִּי אוֹתָהּ לִכְדֵי מִין חִיּוּךְ עָצוּב. "אָז נִמְלוֹנְיָה אוֹ לֹא?" שָׁאַלְתִּי. הֶיְיוָורְד הִנְהֵן לְעֶבְרִי אֲבָל גַּם הִצְמִיד אֶצְבַּע לִשְׂפָתָיו. צָעַדְתִּי בְּזַעַם אֶל הַבַּיִת. אַחֵר כָּךְ, בְּעִידוּדוֹ שֶׁל הֶיְיוָורְד, אִמָּא הִגִּיעָה לְבִיקּוּר בְּחַדְרֵי וְאָמְרָה לִי לֹא לְהִתְעַצְבֵּן מִזֶּה שֶׁאַגֶּנֶס מְקַבֶּלֶת יוֹתֵר תְּשׂוּמֶת לֵב. "הִיא צְעִירָה מִמֵּךְ וּרְגִישָׁה יוֹתֵר," אָמְרָה אִמָּא. אֲבָל הִיא בְּעֶצֶם הִתְכַּוְּונָה לְהַגִּיד "הִיא יוֹתֵר טִיפְּשָׁה מִמְּךָ וְיוֹתֵר יָפָה." אָמַרְתִּי לְאִמָּא שֶׁתִּקְפּוֹץ לִי וְכָךְ הִפְסַדְתִּי אֲרוּחַת עֶרֶב שֶׁל עוֹף מְטוּגָּן וּנְהִיָּיתִי קְדוֹשָׁה מְעוּנֶּה. אַבָּא הִגְנִיב לִי חֲתִיכָה אַחֵר כָּךְ. הוּא יָדַע שֶׁזֶּה מָה שֶׁאֲנִי הֲכִי אוֹהֶבֶת.
בַּשָּׁבוּעַ שֶׁאַחֲרֵי סוֹף הַלִּימּוּדִים הָיְתָה אֶצְלֵנוּ תְּכוּנָה גְּדוֹלָה שֶׁל לָקוֹחוֹת. אִמָּהוֹת הַשְּׁכוּנָה הֶחְשִׁיבוּ אֶת הֶיְיוָורְד לְגֶבֶר נָאֶה, וְכִמְעַט עָמְדוּ בְּתוֹר לְהִתְחַכֵּךְ בּוֹ, מְלַטְּפוֹת אֶת הַפְּנִינִים שֶׁהִצְטַמְּחוּ כְּמוֹ גִּידּוּלִים חִיוְּורִים עַל הַצַּוּוֹאר וְעַל פִּרְקֵי כַּפּוֹת הַיָּדַיִים שֶׁלָּהֶן, וּמְרַיְּירוֹת עַל "הַדָּבָר הַמַּקְסִים-לְהַפְלִיא" שֶׁהוּא עָשָׂה, כְּשֶׁעָזַר לְאַגְנֵס וּלְהִיא ("אֵיךְ קוֹרְאִים לָהּ שׁוּב? אָה כֵּן, כַּמּוּבָן"), הָאָנָה, בַּפְּרוֹיֵקְט "הֶחָמוּד" שֶׁלָּהֶן. אֲנִי הִתְעַלַּמְתִּי מֵהַסָּחוֹת הַדַּעַת הָאֵלֶּה. עִם כָּל שָׁעָה שֶׁחָלְפָה נִקְשַׁרְתִּי יוֹתֵר וְיוֹתֵר לִנְמֵלִים שֶׁלִּי. כַּמָּה טִיפּוֹת דְּבַשׁ בַּכְּנִיסָה לַחֲנָיָה פִּיתּוּ נְחִיל שָׁלֵם שֶׁהֵגִיחַ מִמְּשׁוּלַּשׁ בֶּרְמוּדָה בַּמִּדְשָׁאָה שֶׁלָּנוּ. מַקְלוֹת אַרְטִיק יְשָׁנִים סִייְּעוּ בְּהַעֲבָרָה אֶל תּוֹךְ צִנְצָנוֹת זְכוּכִית גְּדוֹלוֹת. נִיקַּבְתִּי אֶת הַמְּכַסִּים בְּעֶזְרַת מְחָטִים, וְלִפְעָמִים אֶפְשָׁר הָיָה לִרְאוֹת אֶת הָרַגְלַיִים הַקְּטַנּוֹת מְבַצְבְּצוֹת הַחוּצָה. "אִיכְס," אָמְרָה אַגְנֶס, "דּוֹחָה." לַמְרוֹת הַקֵּיבָה הִרְגִּישָׁה שֶׁלָּהּ, הִיא עָזְרָה לִי לִשְׁתּוֹל אֶת הַנְּמָלִים בְּבָתֵּיהֶן הַחֲדָשִׁים. מִדֵּי פַּעַם מָחַצְנוּ אוֹתָן בֵּין אֶצְבְּעוֹתֵינוּ, אוֹ מָעַכְנוּ אוֹתָן בְּמַקְלוֹת הָאַרְטִיקִים, וְאָז הָיִינוּ עוֹצְרוֹת לְעֶשֶׂר שְׁנִיּוֹת דּוּמִיָּה לְזֵכֶר כָּל מָוֶות קָטָן. אֲבָל רוֹב הַזְּמַן הַכֹּל הִתְנַהֵל בְּצוּרָה חֶלְקָהּ.
בְּמַהֲלַךְ אֶחָד הַחֶזְיוֹנוֹת הַנְּמָלִיִּים שֶׁלִּי, בְּעוֹדִי תּוֹהֶה מָה גּוֹרֵם לִנְמָלָה אַחַת לִהְיוֹת שִׂמְחָה וְלָאַחֶרֶת לְהִזְדַּחֵל בַּעֲצַלְתַּיִים, גִּילִּיתִי אֶת "חַוַּות הַנְּמֵלִים בְּהַזְמָנָה אִישִׁית." הִסְבַּרְתִּי אֶת זֶה לַיֶּלֶד מֵהַכִּיתָּה בְּשֵׁם וִיקְטוֹר, שֶׁרָכַב עַל אוֹפַנָּיו כָּל הַדֶּרֶךְ מֵהָעֵמֶק כְּדֵי לִרְאוֹת מָה אֲנַחְנוּ עוֹשׂוֹת.
"מָה זֶה אוֹמֵר?" הוּא שָׁאַל אוֹתִי, הָרִים אֶת אַחַת הַחַוּוֹת וְנִיעֵר אוֹתָהּ כְּמוֹ לוּחַ צַעֲצוּעַ מָחִיק.
"אַל תַּעֲשֶׂה אֶת זֶה, בְּבַקָּשָׁה," אָמַרְתִּי. "זֶה מְעַצְבֵּן אוֹתָן."
"מָה זֶה אוֹמֵר 'בְּהַזְמָנָה אִישִׁית'?"
"תִּרְאֶה," שָׂמַחְתִּי מְאוֹד שֶׁמָּצָאתִי לָקוֹחַ מִתְעַנְיֵין, "בּוֹא נַגִּיד שֶׁאַתָּה לֹא רוֹצֶה סְתָם עוֹד חַוַּות נְמָלִים. נַגִּיד שֶׁאַתָּה רוֹצֶה אַחַת כָּזֹאת שֶׁבָּהּ הַנְּמֵלִים שְׂמָחוֹת יוֹתֵר מִנְּמֵלִים רְגִילוֹת, כְּמוֹ מִין מִגְרַשׁ מִשְׂחָקִים כָּזֶה לִנְמֵלִים, אוֹ שֶׁנַּגִּיד שֶׁאַתָּה רוֹצֶה אַחַת כָּזֹאת שֶׁבָּהּ הַנְּמֵלִים הֵן עוֹבְדוֹת מַמָּשׁ חֲרוּצוֹת, בְּקֶצֶב מָהִיר פִּי שְׁלוֹשָׁה אוֹ מַשֶּׁהוּ כָּזֶה. אַתָּה יָכוֹל לְהַזְמִין אֶצְלִי. תּוֹךְ שָׁבוּעַ אֲנִי אֲאַרְגֵּן לְךָ חַוַּות נְמָלִים שְׂמָחוֹת, אוֹ מְהִירוּת, אוֹ קוֹפְצָנִיּוֹת, אוֹ מָה שֶׁתִּרְצֶה."
נִרְאֶה שֶׁהָרַעֲיוֹן מוֹצֵא חֵן בְּעֵינָיו שֶׁל וִיקְטוֹר. הוּא הִסְתַּכֵּל עַל אֲחוֹתִי, שֶׁיָּשְׁבָה לְצִידִּי לְיַד הַשּׁוּלְחָן, שִׂיחֲקָה בְּעִיפָּרוֹן וּבָהֲתָה בְּוִויקְטוֹר כְּאִילּוּ הוּא עָשׂוּי מִזָּהָב. "מָה עִם נְמָלִים חַרְמָנִיּוֹת," הוּא אָמַר.
"אוֹי, וִיקְטוֹר," צָחַקְתִּי, "אַל תַּגִּיד אֶת זֶה לְיַד אַגְנֵס."
אַגְנֵס הִסְמִיקָה וּוִיקְטוֹר צָחַק. וְאָז הוּא אָמַר לִי, "זֶה לֹא וִיקְטוֹר. זֶה וִיקְטוֹר."
"זֶה מָה שֶׁאָמַרְתִּי."
"לֹא נָכוֹן. אַתְּ אוֹמֶרֶת אֶת זֶה לֹא נָכוֹן. אֲנִי וִיק-טוּר, וְאֶת אוֹמֶרֶת וִיק-טֹר."
הֵשַׁבְתִּי בְּמַבָּט מְבוּלְבָּל. "מָה הַהֶבְדֵּל?" "הַהֶבְדֵּל," אָמְרָה אֶגְנֶס, "הוּא בְּטוּר." הִרְגַּשְׁתִּי גֵּירוּד בְּפִרְקֵי הָאֶצְבָּעוֹת.
"זֶה בְּרוּסִית," אָמַר וִיקְטוֹר. "אֲנִי צֶאֱצָא יָשִׁיר שֶׁל הַצָּאר."
"אֵיזֶה צָאר?" שָׁאַלְתִּי.
"מָה, אַתְּ טִיפְּשָׁה אוֹ מַשֶּׁהוּ כָּזֶה?" אָמַר וִיקְטוֹר. אַגְנֵס צִיחְקְקָה.
"אֶת אֲחוֹתָהּ הַגְּדוֹלָה?" הוּא שָׁאַל אוֹתָהּ.
"הִיא קְטַנָּה מִמֶּנִּי בִּשְׁנָתַיִים, וִיק-טוּר."
הוּא שֶׁרַק. "לֹא הָיִיתִי מַאֲמִין."
הָעִנְיָין הוּא שֶׁמֵּאָז וּמִתָּמִיד חִיבַּבְתִּי אֶת וִיקְטוֹר. אָהַבְתִּי אֶת זֶה שֶׁבְּכִיָּתָהּ הוּא לֹא מְדַבֵּר הַרְבֵּה, וְאֶת זֶה שֶׁהוּא הָיָה כַּנִּרְאֶה מְעַצְבֵּן בְּעֵינֵי חֵלֶק מֵהַיְּלָדִים. הֵם הִתְיַיחֲסוּ אֵלָיו בְּעֵרֶךְ כְּמוֹ שֶׁהִתְיַיחֲסוּ אֵלַיי, כְּאִילּוּ צוֹמֵחַ לוֹ רֹאשׁ שֶׁל פָּרָה מֵאַחַת הַכְּתֵפַיִים. חוּץ מִזֶּה, שְׁנֵינוּ הָיִינוּ רָזִים וְחִיוְּורִים. בִּתְאוּרָה הַנְּכוֹנָה נִרְאֵינוּ שְׁקוּפִים. אֲנִי דִּמְיַינְתִּי לִי אֵיךְ הַיְּלָדִים שֶׁלָּנוּ יוֹצְאִים מֵהָאֲחוּזָּה שֶׁלָּנוּ, מְמַצְמְצִים מוּל הָאוֹר, כְּחוּשִׁים כְּמוֹ אִטְרִיָּיה וּבַעֲלֵי עֲצָמוֹת בּוֹלְטוֹת, מְרִירִים וַחֲכָמִים.
לְאַגְנֵס, כַּמּוּבָן, הָיוּ לְחַיִּים וְרוּדּוֹת וְצִיצִים שֶׁל מַמָּשׁ. הִיא קִיבְּלָה אֶת הַמַּחֲזוֹר שֶׁלָּהּ שָׁנָה לְפָנַיי. זֶה גָּרַם לָהּ לְהַרְגִּישׁ קְצָת מוּזָר בַּשְּׁנָתוֹן שֶׁלָּהּ, כְּפִי שֶׁשַּׂמְתִּי לֵב, אֲבָל גַּם אָפַף אוֹתָהּ בְּמִין הִילָּה עַל-טִבְעִית כָּזוֹ. הָרֶגַע הַמֵּבִישׁ בְּיוֹתֵר בְּחַיַּי הָיָה בָּאָבִיב שֶׁעָבַר, כְּשֶׁגִּילִּיתִי דָּם בְּהַפְסָקַת שֵׁירוּתִים שִׁגְרָתִית בְּבֵית הַסֵּפֶר, וְהָיִיתִי צְרִיכָה לְבַקֵּשׁ תַּחְבּוֹשֶׁת הִיגְיֵינִית מֵאֲחוֹתִי הַקְּטַנָּה. הַתְּגוּבָה שֶׁלָּהּ הָיְתָה חֲבִיבָה לְמַדַּי, אֲבָל אֲנִי מֵעוֹלָם לֹא הִצְלַחְתִּי לְהִשְׁתַּחְרֵר מֵהַתְּחוּשָׁה שֶׁבַּמֵּירוֹץ לַנָּשִׁיּוֹת, לֹא הִגַּעְתִּי אֲפִילּוּ לְסַפְסַל הַמַּחֲלִיפִים.
בָּנִים אָהֲבוּ אֶת אַגְנֵס, כַּמּוּבָן. כַּמָּה מֵהֶם, חֶלְקָם מֵהַכִּיתָּה שֶׁלָּהּ, חֶלְקָם מְבוּגָּרִים יוֹתֵר, עָצְרוּ אֶת הָאוֹפַנַּיִים שֶׁלָּהֶם בַּחֲרִיקַת גַּלְגַּלִּים עַל שְׁבִיל הַכְּנִיסָה שֶׁלָּנוּ וְשָׁלְחוּ מַבָּט מְבוּיָּשׁ אֶל תּוֹךְ הַחֲנָיָה. בַּשָּׁבוּעוֹת הַבָּאִים הֵם הִתְנַהֲגוּ כְּאִילּוּ הַבַּיִת שֶׁלָּנוּ הוּא מִגְרַשׁ הַחֲנָיָה שֶׁל הַגִּ'ימְבּוֹרִי: צוֹחֲקִים בְּקוֹל רָם וּמְסַפְּרִים בְּדִיחוֹת, וּבְגָדוֹל מַעֲמִידִים פָּנִים שֶׁהֵם לֹא שָׂמִים לֵב לְאַגְנֵס כְּשֶׁכָּל אִידְיוֹט יוֹדֵעַ שֶׁהֵם לֹא חוֹשְׁבִים עַל שׁוּם דָּבָר אַחֵר. אַגְנֵס שָׁפְכָה אֲדָמָה לְתוֹךְ חַוַּות הַפְּלַסְטִיק וְהִתְעַלְּמָה מֵהֶם בְּאוֹתָהּ יְעִילוּת. אֶחָד מֵאוֹתָם בָּנִים נְמוּכִים, בַּעֲלֵי מַרְאֶה פִּרְחָחִי, אָמַר – בְּלִי לְנַסּוֹת אֲפִילּוּ לְהַסְתִּיר אֶת קוֹלוֹ הָרָם – "לֹא יָכוֹל לִהְיוֹת שֶׁהֵן אֲחָיוֹת. הָאֲנָה מְכוֹעֶרֶת כְּמוֹ סוּס," וְאָז שִׁיגֵּר טִיל-מוֹחֲטָהּ עֲנָקִי אֶל הַמִּדְרָכָה, וְיֶתֶר הַבָּנִים הִכְרִיזוּ, "מַגְנִיב!". רֹאשָׁהּ שֶׁל אַגְנֵס הִסְתּוֹבֵב לְעֶבְרִי בִּתְנוּעָה חַדָּה וְהִיא אָמְרָה, "הֵם דְּפוּקִים. אַף אֶחָד לֹא אוֹהֵב אוֹתָם." אֲבָל אֲנִי יָדַעְתִּי שֶׁזֶּה שֶׁקֶר. אֵלֶּה הָיוּ הַבָּנִים הֲכִי מְקוּבָּלִים בְּבֵית הַסֵּפֶר. הָעוּבְדָּה שֶׁהֵם נָהוּ אַחֲרֶיהָ כְּמוֹ טִילִים מוּנְּחֵי-חוֹם הוֹכִיחָה דָּבָר אֶחָד בִּלְבַד: הִיא הָיְתָה הַיַּלְדָּה הֲכִי מְקוּבֶּלֶת בְּבֵית הַסֵּפֶר. בְּמַהֲלַךְ הַקַּיִץ גַּם הַבּוּשָׁה, כְּמוֹ הַחוֹם, הֲלָכָה וְגָבְרָה.
אַחֲרֵי הַשָּׁבוּעוֹת הָרִאשׁוֹנִים הִצְטַמְצֵם מִסְפַּר הַמִּתְעַנְיְינִים. הַדּוֹד הֶיְיוָורְד לֹא נַעֲנָה לִפְּלִירְטוֹטֵיהֶן שֶׁל הָאִמָּהוֹת וְעַקְרוֹת הַבַּיִת הַבּוֹדְדוֹת, וְהֵן נָסוֹגוּ לְבַסּוֹף בַּחֲזָרָה אֶל בָּתֵּיהֶן הַיְּקָרִים. הַבָּנִים עַל הָאוֹפַנַּיִים עֲדַיִין עָצְרוּ לְיָדֵנוּ, אֲבָל עַכְשָׁיו, כְּשֶׁהַמָּסָךְ הָאֱנוֹשִׁי שֶׁאֶפְשָׁר לְהִסְתַּתֵּר מֵאֲחוֹרָיו הָלַךְ וְהִצְטַמְצֵם, הֵם נַעֲשׂוּ תְּזָזִיתִיִּים וּלְחוּצִים כְּמוֹ כְּבָשִׂים וְרִגְעֵי הַשְּׁהוּת שֶׁלָּהֶם הָלְכוּ וְהִתְקַצְּרוּ. אַגְנֵס וַאֲנִי עֲדַיִין הֶעֱבַרְנוּ אֶת רוֹב שְׁעוֹת הַיּוֹם בַּחֲנָיָה אוֹ עַל שְׁבִיל הַכְּנִיסָה. הַבִּרְכַּיִים וְכַפּוֹת הַיָּדַיִים שֶׁלִּי כְּבָר נֶחְבְּלוּ וְנִשְׁחֲקוּ מֵרוֹב גִּישּׁוּשִׁים עַל הַמִּדְרָכָה אַחֲרֵי נְמָלִים נוֹסָפוֹת. נוֹסְפוּ עוֹד צִנְצָנוֹת שֶׁרָחֲשׁוּ נְמָלִים. עֲדַיִין לֹא מָצָאתִי מַלְכָּה.
חֵרֶף מֶחָאוֹתַיי, הַדּוֹד הֶיְיוָורְד הִכְרִיחַ אוֹתָנוּ לְהָאֵט אֶת הַיִּיצּוּר. אֲנַחְנוּ יְכוֹלוֹת לְחַפֵּשׂ מַלְכוּת, הוּא אָמַר, אֲבָל אֲנַחְנוּ לֹא צְרִיכוֹת עוֹד נְמָלִים. הוּא הִצִּיעַ גַּם שֶׁנִּשְׁמוֹר אֶת הַנְּמֵלִים בְּמָקוֹם מוּצָּל יוֹתֵר. "הֵן יִיטַּגְּנוּ כְּמוֹ בֶּיְיקוֹן," הוּא הִזְהִיר. אֲנִי תָּלִיתִי שְׁלָטִים בַּפִּינָּה הַקְּרִירָה בְּיוֹתֵר שֶׁל הַחֲנָיָה. הַשְּׁלָטִים סוּדְּרוּ לְפִי הָאָלֶפְבֵּית: "חַוַּות חֲרוּצוֹת," "חַוַּות נִפְלָאוֹת," "חַוַּות-עַל," "חַוַּות שְׂמָחוֹת." הֶיְיוָורְד שָׁאַל, "מָה הַהֶבְדֵּל? כּוּלָּן אוֹתוֹ דָּבָר."
אֲנִי יָדַעְתִּי שֶׁזֶּה קִשְׁקוּשׁ. "תַּאֲמִין לִי," אָמַרְתִּי לוֹ. "לְכָל נְמָלָה יֵשׁ אִישִׁיּוּת מִשֶּׁלָּהּ."
הֶיְיוָורְד צָחַק וּפָרַע אֶת שְׂעָרִי. "אַל תִּקְּחִי אֶת עַצְמְךָ יוֹתֵר מִדַּי בִּרְצִינוּת, יַלְדּוֹנֶת."
גִּייַּסְתִּי אֶת כָּל טוֹב-הַלֵּב וְהַנְּדִיבוֹת, שֶׁכְּלָל לֹא יָדַעְתִּי שֶׁיֵּשׁ בִּי, כְּדֵי לַחֲרוֹק שִׁינַּיִים וּלְחַיֵּיךְ.
הַחֵלֶק הַטּוֹב, בַּהַתְחָלָה, הָיָה שֶׁוִּויקְטוֹר הִמְשִׁיךְ לְהַגִּיעַ. יוֹם אֶחָד הֶרְאִיתִי לוֹ אֶת חַוַּות הַנְּמֵלִים הַחַרְמָנִיּוֹת שֶׁהֵקַמְתִּי (לְלֹא יְדִיעָתוֹ שֶׁל הֶיְיוָורְד, כַּמּוּבָן). כְּשֶׁהֵרִים אוֹתָהּ מֵעֶמְדַּת הָעֲבוֹדָה שֶׁלִּי וְהֵצִיץ דֶּרֶךְ קִירוֹת הַפְּלַסְטִיק, הוּא רַק אָמַר, "לֹא מַמָּשׁ. אַף אֶחָד לֹא מִזְדַּיֵּין שָׁם."
צָחַקְתִּי, אַף עַל פִּי שֶׁנֶּעֱלַבְתִּי. אֵיךְ הָיִיתִי אֲמוּרָה לָדַעַת שֶׁצְּרִיכִים לִהְיוֹת זִיּוּנִים? אָמַרְתִּי לוֹ, "קַח אֶת זֶה בְּכָל זֹאת. זוֹ מַתָּנָה."
לָרִאשׁוֹנָה אֵי פַּעַם, הוּא הִסְתַּכֵּל לִי יָשָׁר בָּעֵינַיִים. "וּוָאו, בֶּאֱמֶת? תּוֹדָה."
הוּא תָּחַב אֶת הַחַוּוֹה מִתַּחַת לְבֵית הַשֶּׁחִי וְשָׁאַל, "אֵיפֹה אַגְנֶס?" עָשִׂיתִי פַּרְצוּף. "לְמִי אִכְפַּת?" וִיקְטוֹר נַקַשׁ בִּלְשׁוֹנוֹ וְנָשָׂא אֶת מַבָּטוֹ אֶל הָאוֹפֶק. "אֲנִי מְאוֹהָב בָּהּ," הוּא אָמַר, כְּמוֹ מִתּוֹךְ חֲלוֹם.
"אַתָּה טִיפֵּשׁ," צָעַקְתִּי עָלָיו, בְּקוֹל רָם יוֹתֵר מֵהַדָּרוּשׁ. "הִיא טִיפְּשָׁה וְאַתָּה עוֹד יוֹתֵר טִיפֵּשׁ."
וִיקְטוֹר עָשָׂה פַּרְצוּף. "מָה הַקֶּטַע שֶׁלָּךְ? אַתְּ מִקִּנְאָה? מִקִּנְאָה שֶׁאֲחוֹתֵךְ יָפֶה? מִקִּנְאָה שֶׁאַתְּ כָּזֹאת עַכְבְּרוֹשׁ?"
הֶיְיוָורְד שָׁמַע אֶת הַצְּעָקוֹת וְהִגִּיעַ מֵהֶחָצֵר, שָׁם הִשְׁתַּזֵּף וְהֶאֱזִין לָרַדְיוֹ.
"מָה קוֹרֶה?" הוּא שָׁאַל.
"אֲנִי בְּדִיּוּק הוֹלֵךְ," אָמַר וִיקְטוֹר, וְתָחַב לְיָדַיי אֶת חַוַּות הַנְּמָלִים. לָקַחְתִּי אוֹתָהּ מִמֶּנּוּ, עַל סַף בְּכִי. "אֲנִי לֹא רוֹצָה אֶת הַחַוּוֹה הַמְּטוּפֶּשֶׁת שֶׁלְּךָ. אֵלֶּה לֹא נְמָלִים חַרְמָנִיּוֹת. אֵלֶּה נְמָלִים טִיפְּשׁוֹת. אֵלֶּה הַנְּמָלִים הַיְּחִידוֹת שֶׁאַתְּ יְכוֹלָה לְיַיצֵּר, הָאָנָה."
הוּא דִּיוֵּושׁ לְדַרְכּוֹ.
הֶיְיוָורְד שָׁאַל, "נְמָלִים חַרְמָנִיּוֹת?"
"הוּא שׂוֹנֵא אוֹתִי," יִיבַּבְתִּי. הֶיְיוָורְד יָשַׁב לְיָדִי וְטָפַח עַל בִּרְכּוֹ. הִתְיַישַּׁבְתִּי עָלֶיהָ וְנִיגַּבְתִּי אֶת הַפָּנִים. הָיָה מוּזָר לָשֶׁבֶת עַל בֶּרֶךְ שֶׁל אִישׁ מְבוּגָּר. כְּבָר שָׁנִים לֹא יָשַׁבְתִּי עַל הַבֶּרֶךְ שֶׁל אַבָּא שֶׁלִּי.
"הוּא לֹא שׂוֹנֵא אוֹתְךָ," אָמַר הֶיְיוָורְד. "הוּא כַּנִּרְאֶה דָּלוּק עָלַיִיךְ. כָּכָה בָּנִים מִתְנַהֲגִים."
הֵנַדְתִּי בְּרֹאשִׁי. "וִיקְטוֹר אוֹהֵב אֶת אַגְנֶס," אָמַרְתִּי. "כָּל הַבָּנִים אוֹהֲבִים אוֹתָהּ. הוּא אָמַר," הִתְחַלְתִּי שׁוּב לִבְכּוֹת, "הוּא אָמַר שֶׁאֲנִי עַכְבְּרוֹשׁ."
הֶיְיוָורְד חִיבֵּק אוֹתִי וְנִישַּׁק אוֹתִי בָּעוֹרֶף. "דַּי, דַּי. אַתְּ לֹא מַאֲמִינָה בָּזֶה, נָכוֹן? זֶה לֹא נָכוֹן." פִּיו הִדִּיף רֵיחַ שֶׁל סוּכָּרִיּוֹת מִנָּטָה וְסִיגַרְיוֹת.
"הוּא אוֹהֵב אוֹתָהּ," אָמַרְתִּי בִּנְחִישׁוּת. הֶיְיוָורְד הִרְפָּה מִמֶּנִּי וַאֲנִי קַמְתִּי. "בֶּאֱמֶת. פָּשׁוּט תִּשְׁאַל אוֹתָהּ."
הֶיְיוָורְד נִרְאֶה מוּטְרָד. "הִיא כָּל כָּךְ צְעִירָה," הוּא אָמַר.
"לֹא בְּעֵינָיו."
"אוּלַי אֲנִי צָרִיךְ לְהַגִּיד מַשֶּׁהוּ." הֶיְיוָורְד הִבִּיט בִּי כְּאִילּוּ הוּא מְבַקֵּשׁ אֶת אִישּׁוּרֵי.
"כֵּן. בְּהֶחְלֵט. אַתָּה צָרִיךְ."
קִיוִּויתִי שֶׁשִּׂיחָה עַל בָּנִים עִם הַדּוֹד הֶיְיוָורְד תַּשְׁפִּיל אֶת אַגְנֵס. לְפָחוֹת קְצָת.
וְאָז אַגְנֵס הוֹפִיעָה עַל אוֹפַנֶּיהָ, וְהִסְתּוֹבְבָה בְּמַעְגָּלִים אִיטִּיִּים סְבִיב שְׁבִיל הַגִּישָׁה. "מָה קָרָה?" הִיא קָרְאָה.
"שׁוּם דָּבָר," אָמַרְתִּי.
"בּוֹאִי נְחַפֵּשׂ מַלְכָּה." הִיא יָרְדָה מֵהָאוֹפַנַּיִים וְהֵנִיחָה לָהֶם לְהִתְרַסֵּק עַל הַמִּדְרָכָה.
נִיגַּבְתִּי אֶת הַפָּנִים וְאָמַרְתִּי שֶׁבְּסֵדֶר. אֲפִילּוּ הֶיְיוָורְד עֵזֶר. כָּרַעְתִּי בֶּרֶךְ אֶל חוֹר קָטָן בַּחֲצַר, שֶׁרָאִיתִי כַּמָּה נְמָלִים יוֹצְאוֹת מִמֶּנּוּ, וְחִיכִּיתִי. "יֵשׁ שָׁם מַלְכָּה לְמַטָּה," לָחַשְׁתִּי. הִתְכַּוַּונְתִּי לִמְצוֹא אוֹתָהּ וְלָקַחַת אוֹתָהּ בַּשֶּׁבִי וְלִיצוֹר חַוַּות נְמָלִים אַלְמוֹתִית. וִיקְטוֹר יִקָּרֵא עָלַיי בְּעִיתּוֹנִים כְּשֶׁאֶהְיֶה אַנְטוֹמוֹלוֹגִית מְפוּרְסֶמֶת, וְיִתְחָרֵט עַל הַהִתְנַהֲגוּת הָאֲיוּמָּה שֶׁלּוֹ.
הוּא יִתְקַשֵּׁר אֵלַיי וַאֲנִי אֶצְחַק. וְאָז אֲנִי אַגִּיד לוֹ-  אֲבָל מַמָּשׁ בְּאוֹתוֹ רֶגַע רָאִיתִי נְמָלָה אֲרוּכָּה, מוּזָרָה, מְכוּנֶּפֶת. הִיא נָעָה בַּעֲצַלְתַּיִים מִתּוֹךְ הַחוֹר הַקָּטָן אֶל תּוֹךְ הָאוֹר. הַלֵּב שֶׁלִּי פַּעַם בְּכוֹחַ. הִנַּחְתִּי אֶת יָדִי עָלֶיהָ בִּזְהִירוּת. "יֵשׁ לִי אַחַת!" צָרַחְתִּי. "יֵשׁ לִי מַלְכָּה!" אַגְנֵס הִתְרַשְּׁמָה. "זֶה מַמָּשׁ מַגְנִיב," הִיא אָמְרָה, אַחֲרֵי שֶׁהֶעֱבַרְנוּ אוֹתָהּ אֶל הַחַוּוֹה. זַרְחָתִי מְאוּשָּׁר. הַדּוֹד הֶיְיוָורְד טָפַח לִי עַל הַגַּב. "רוֹאֶה?" הוּא אָמַר. "הַחַיִּים לֹא כָּאֵלֶּה נוֹרָאִיִּים."
מָשַׁכְתִּי בִּכְתֵפַיי. אֲבָל בְּאוֹתוֹ רֶגַע בֶּאֱמֶת הִרְגַּשְׁתִּי שֶׁהַחַיִּים נִפְלָאִים.
כַּעֲבוֹר כַּמָּה שָׁעוֹת, הַטֵּלֵפוֹן צִלְצֵל בְּמַהֲלַךְ אֲרוּחַת הָעֶרֶב. אַבָּא מְאוֹד לֹא אָהַב שֶׁהַטֵּלֵפוֹן מְצַלְצֵל. "שֶׁכָּכָה יִהְיֶה לִי טוֹסְט," הוּא אָמַר וְקָם, "בֶּנְאָדָם לֹא יָכוֹל לֵיהָנוֹת מֵאֲרוּחַת הָעֶרֶב שֶׁלּוֹ בְּלִי הַפְרָעָה?"
"אַתָּה יָכוֹל לְכַבּוֹת אֶת הַצִּלְצוּל," הִצִּיעָה אִמָּא. הִיא תָּמִיד הִצִּיעָה אֶת זֶה.
"יָכוֹל לִהְיוֹת שֶׁזֶּה אֵלִיאָס."
זֹאת הָיְתָה הַתְּשׁוּבָה הַקְּבוּעָה שֶׁל אַבָּא. אֵלִיאָס הָיָה הַבּוֹס שֶׁל אַבָּא. אַחֲרֵי כַּמָּה רְגָעִים חָזַר אַבָּא מֵחֲדַר הָעֲבוֹדָה. "זֶה הָיָה אֵיזֶה יֶלֶד שֶׁנִּשְׁמַע מִנּוֹזֵל, חִיפֵּשׂ אֶת אַגְנֵס. וִיקְטוֹר אוֹ מַשֶּׁהוּ כָּזֶה?"
"וִיק-טוּר, אַבָּא," תִּיקְּנָה אַגְנֵס.
"אַתְּ לֹא בַּת עֶשֶׂר אוֹ מַשֶּׁהוּ?" שָׁאַל אַבָּא. "מָה קוֹרֶה עִם הַשִּׂיחוֹת הָאֵלֶּה מִבְּנֵי הַמִּין הַשֵּׁנִי?"
אַגְנֵס נִרְאֲתָה נְבוֹכָה. "לֹא יוֹדַעַת. הוּא אַף פַּעַם לֹא הִתְקַשֵּׁר לִפְנֵי כֵן." הִיא רָאֲתָה אֶת הַמַּבָּט הַקּוֹדֵר שֶׁנָּעַצְתִּי בָּהּ, הֵרִימָה מַזְלֵג עִם אֲפוּנִים וְאָמְרָה, "מָה, הָאָנָה? אֲנִי חוֹשֶׁבֶת שֶׁהוּא טִיפֵּשׁ."
"חָהּ," אָמַרְתִּי. "גַּם אֲנִי. חֲבָל שֶׁהוּא אוֹהֵב אוֹתְךָ."
אִמָּא אָמְרָה, "זֶה הַיֶּלֶד הָרוּסִי הַקָּטָן הַהוּא מֵהַכִּיתָּה שֶׁלְּךָ? רוּסִים הֵם מַמָּשׁ מְרַתְּקִים בְּעֵינַיי."
"הוּא לֹא רוּסִי, אִמָּא. הוּא שֶׁקֶּרֶן."
"הָאֲנָה," הִיא נָזְפָה בִּי, "זֶה לֹא מְנוּמָּס לִשְׁלוֹל מִמִּישֶׁהוּ אֶת הַמּוֹרֶשֶׁת הַתַּרְבּוּתִית שֶׁלּוֹ."
כָּל הַזְּמַן הַזֶּה, הֶיְיוָורְד יָשַׁב שָׁם וְהִתְבּוֹנֵן בְּאַגְנֵס בְּפַרְצוּף מְקוּמָּט מִדְּאָגָה. הַחֲשָׁשׁוֹת שֶׁלּוֹ הִתְגַּבְּרוּ כְּשֶׁאַבָּא מָסַר לָהּ פֶּתֶק עִם שְׁמוֹ שֶׁל וִיקְטוֹר בִּשְׁגִיאוֹת כְּתִיב וּמִסְפַּר הַטֵּלֵפוֹן שֶׁלּוֹ.
"בָּטוּחַ שֶׁזֶּה רַעְיוֹן טוֹב?" שָׁאַל הֶיְיוָורְד אֶת יוֹשְׁבֵי הַשּׁוּלְחָן. "הִיא יַלְדָּה בַּת עֶשֶׂר. אוּלַי זֶה לֹא רַעְיוֹן מַמָּשׁ טוֹב. שֶׁהַיֶּלֶד הַזֶּה מְחַזֵּר אַחֲרֶיהָ, בְּכָל זֹאת."
אָהַבְתִּי אֶת הֶיְיוָורְד עַל כָּךְ שֶׁאָמַר אֶת זֶה.
"אוֹי, בְּחַיֶּיךָ, הֶיְיוָורְד," הִתְפָּרֵץ אַבָּא, "יֶלֶד בֶּן שְׁתַּיִים-עֶשְׂרֵה לֹא יְזַהֶה אֶת הַזַּיִן שֶׁלּוֹ אֲפִילּוּ בְּמִסְדַּר זִיהוּי."
אִמָּא הִשְׁתַּנְּקָה. "בֵּרֵט, בְּחַיֶּיךָ!" וְאָז הִיא בָּחֲנָה מִקָּרוֹב אֶת הַפֶּתֶק. "אָה!" עַכְשָׁיו הִשְׁתַּנְּקָה מְאוּשָּׁר. "זֶה מִסְפַּר בְּמֶרְכַּז הָעִיר. אַתְּ צְרִיכָה לְהִתְקַשֵּׁר אֵלָיו, אַגְנֵס, וּלְהַזְמִין אוֹתוֹ אֵלֵינוּ מָחָר. הַמִּסְכֵּן לֹא נוֹשֵׁם טִיפַּת אֲוִויר צַח בַּשְּׁכוּנָה הַהִיא."
הֶיְיוָורְד הֶחֱזִיק אֶת פָּנָיו בְּיָדָיו. הָיָה לִי בָּרוּר שֶׁהוּא בַּצַּד שֶׁלִּי.
בְּהֶמְשֵׁךְ אוֹתוֹ עֶרֶב, בִּזְמַן שֶׁאַבָּא נָחַר מוּל הַטֵּלֵוִויזְיָה וְאִמָּא נִכְנְסָה כְּהֶרְגֵּלָהּ לְאַמְבַּטְיָה מְמוּשֶּׁכֶת בְּנִיחוֹחַ אֲפַרְסֵק, אֲנִי הָלַכְתִּי לַחֲנָיָה כְּדֵי לִקְרוֹא קוֹמִיקְס עִם פָּנַס הַכִּיס שֶׁלִּי עַל הַסַּפָּה הַיְּשָׁנָה שֶׁהֶיְיוָורְד הִנִּיחַ בְּאַחַת הַפִּינּוֹת. בְּדִיּוּק כְּשֶׁהִגַּעְתִּי לִסְצֵנָה נֶהְדֶּרֶת שֶׁבָּהּ אַנְטִזִּילָה מוֹחֶצֶת אֶת כָּל מִי שֶׁנִּיסּוּ אֵי פַּעַם לִמְעוֹךְ אוֹתָהּ, הוֹפִיעַ מַלְבֵּן צָהוֹב שֶׁל אוֹר מֵהַמִּטְבָּח עַל מְכַסָּה הַמָּנוֹעַ שֶׁל הַמְּכוֹנִית שֶׁל אַבָּא. הֶיְיוָורְד וְאַגְנֶס נִכְנְסוּ, וְהֶיְיוָורְד סָגַר אֶת הַדֶּלֶת בְּרָכוֹת מֵאֲחוֹרֵיהֶם. אֲנִי זִינַּקְתִּי אֶל מֵאֲחוֹרֵי הַסַּפָּה עִם חוֹבֶרֶת הַקּוֹמִיקְס שֶׁלִּי, וְאָז נִשְׁעַנְתִּי בְּישִׁיבָה מִזְרָחִית עַל גַּב הַסַּפָּה הַמְּעוּפָּשׁ. כִּיבִּיתִי אֶת פָּנַס הַכִּיס שֶׁלִּי. מִשּׁוּם מָה, הֶיְיוָורְד לֹא הִדְלִיק אֶת מְנוֹרַת הַתִּקְרָה.
בַּדֶּרֶךְ לַסַּפָּה הֵם נִתְקְלוּ בִּדְבָרִים. אַגְנֵס אָמְרָה, "אֲנִי קְצָת מְפַחֶדֶת מֵהַחוֹשֶׁךְ."
הַדּוֹד הֶיְיוָורְד הֵשִׁיב, כִּמְעַט בִּלְחִישָׁה, "אַל תִּדְאֲגִי, אֲנַחְנוּ כִּמְעַט שָׁם." הֵם הִתְיַישְּׁבוּ. יָכוֹלְתִּי לְהָרִיחַ אֶת הָאָבָק שֶׁעָלָה מֵהַסַּפָּה.
בַּהַתְחָלָה דְּבָרָיו שֶׁל הֶיְיוָורְד הִרְשִׁימוּ אוֹתִי. הוּא אָמַר לְאַגְנֵס, "זֶה לֹא בְּסֵדֶר, הַיֶּלֶד הַזֶּה וְאֶת. זֶה פָּשׁוּט לֹא בְּסֵדֶר."
"כִּי הוּא בַּכִּיתָּה שֶׁל הָאָנָה?"
"גַּם זֶה, וְגַם זֶה שֶׁהוּא רוֹצֶה לְנַצֵּל אוֹתְךָ."
תֵּיאַרְתִּי לְעַצְמִי שֶׁהֶעָרוֹתָיו שֶׁל הֶיְיוָורְד מְבַלְבְּלוֹת אֶת אַגְנֵס, כָּרָגִיל.
"תִּרְאִי," אָמַר הֶיְיוָורְד, "יֵשׁ בָּנִים שֶׁהֵם בָּנִים נֶחְמָדִים. יֵשׁ כָּאֵלֶּה שֶׁהֵם גּוֹעֳלִיִּים. הֲוִויקְטוֹר הַזֶּה. הוּא פֶּגַע רַע. הוּא לֹא רוֹצֶה לִהְיוֹת נֶחְמָד אֵלַיִיךְ, אַתְּ מְבִינָה? לְדַעְתִּי הוּא רוֹצֶה לִהְיוֹת גּוֹעֳלִי אֵלַיִיךְ."
"אֲבָל הָאָנָה מְחַבֶּבֶת אוֹתוֹ," אָמְרָה אַגְנֵס. אַחֲרֵי שְׁתִיקָה שֶׁל רֶגַע הִיא אָמְרָה, "אוּלַי הִיא צְרִיכָה לָצֵאת אִיתּוֹ."
"בֶּטַח, בֶּטַח. הָאָנָה צְרִיכָה לָצֵאת אִיתּוֹ. אֲבָל אַתְּ חֲמוּדָה מִדַּי בִּשְׁבִיל הַבָּנִים הָאֵלֶּה." וְאָז שָׁמַעְתִּי קוֹל שֶׁל גּוּף אֶחָד מִתְכַּרְבֵּל וְנִצְמַד אֶל גּוּף אַחֵר. וְאָז הֶיְיוָורְד נֶאֱנַק כְּאִילּוּ הוּא מֵרִים מַשֶּׁהוּ. עֵינַיי הִתְרַגְּלוּ לְאַט לַחֲשֵׁיכָה. אַחֲרֵי דַּקָּה קָלַטְתִּי שֶׁאָגֵנְס יוֹשֶׁבֶת מַמָּשׁ עַל בִּרְכָּיו שֶׁל הֶיְיוָורְד, וּשְׁנֵיהֶם בְּגַבָּם אֵלַיי.
בַּחֲשֵׁיכָה נִרְאֶה כְּאִילּוּ הָרֹאשׁ שֶׁלָּהּ צוֹמֵחַ מִתּוֹךְ כְּתֵפוֹ הַיְּמָנִית.
"אֲנִי רוֹצֶה לִהְיוֹת נֶחְמָד אֵלַיִיךְ," הוּא אָמַר.
"אַתָּה תָּמִיד נֶחְמָד, דָּוִד הֶיְיוָורְד."
"אַתְּ רוֹצֶה שֶׁאֲנִי אֶהְיֶה נֶחְמָד אֵלַיִיךְ?"
"כֵּן, בֶּטַח." קוֹלָהּ שֶׁל אַגְנֵס נִשְׁמָע עַכְשָׁיו מָתוּחַ יוֹתֵר, כִּמְעַט מְרוּגָּז. וְאָז הִיא אָמְרָה, כְּאִילּוּ לְהוּטָה לְשַׁנּוֹת נוֹשֵׂא, "אֵיזֶה מַגְנִיב שֶׁהָאָנָה מָצְאָה מַלְכָּה, לֹא?"
קוֹלוֹ שֶׁל הֶיְיוָורְד הָיָה מְעוּמְעָם, בְּתוֹךְ הַשֵּׂיעָר שֶׁלָּהּ אוֹ מַשֶּׁהוּ כָּזֶה. "זוֹ לֹא הָיְתָה מַלְכָּה. לֹא רָצִיתִי לְהַגִּיד לָהּ, לַמִּסְכֵּנָה, אֲבָל זֶה הָיָה זָכָר צָעִיר. כְּדֵי לִמְצוֹא מַלְכָּה צָרִיךְ לַחְפּוֹר, אַתְּ יוֹדַעַת. הֵם נִרְאִים כִּמְעַט אוֹתוֹ דָּבָר, כַּנִּרְאֶה, אֲבָל אַתְּ לֹא תִּמְצְאִי אֵיזוֹ מַלְכָּה שֶׁמְּשׁוֹטֶטֶת לָהּ כָּכָה סְתָם."
"אָה," אָמְרָה אַגְנֵס. "בָּאסָה."
"אֲבָל זֶה הַסּוֹד הַקָּטָן שֶׁלָּנוּ, נָכוֹן?" הֶיְיוָורְד לָחַשׁ אֶת זֶה. יָכוֹלְתִּי לִשְׁמוֹעַ אֶת הַיָּדַיִים שֶׁלּוֹ מְמַשְּׁשׁוֹת.
קְצוֹת הָאוֹזְנַיִים שֶׁלִּי הֶאְדִּימוּ. חָשַׁבְתִּי עַל הַנְּמָלָה הַמְּכוּנֶּפֶת, מַשֶּׁהוּ שֶׁנִּרְאָה מְיוּחָד אֲבָל בְּעֶצֶם הוּא לֹא כָּזֶה. נָשַׁכְתִּי אֶת הַשָּׂפָה כְּדֵי לֹא לִבְכּוֹת. רָצִיתִי לְהַאֲמִין שֶׁהֶיְיוָורְד טוֹעֶה, אֲבָל מַשֶּׁהוּ אָפֵל בְּתוֹכִי יָדַע שֶׁהוּא צוֹדֵק.
"אֶת הַיַּלְדָּה הֲכִי יָפָה," אָמַר הֶיְיוָורְד, וְהֵחֵל לְנַשֵּׁק לָהּ אֶת הָעוֹרֶף. זֶה הָיָה שׁוֹנֶה מֵהַדֶּרֶךְ שֶׁבָּהּ נִישֵּׁק אֶת הָעוֹרֶף שֶׁלִּי. זֶה לֹא הָיָה בִּשְׂפָתַיִים יְבֵשׁוֹת וּסְגוּרוֹת. הֵן הָיוּ מְכוּוָּצוֹת וּמִמַּצְמָצוֹת, כְּמוֹ כְּשֶׁאִמָּא מַצְמִידָה סְפוֹג רָטוֹב לַצַּלַּחַת.
"זֶה מְדַגְדֵּג," אָמְרָה אַגְנֵס. רָאִיתִי שֶׁהִיא מִתְפַּתֶּלֶת.
"רַק תִּהְיִי שְׁקֵטָה לְרֶגַע. תְּנִי לִי לִהְיוֹת נֶחְמָד אֵלַיִיךְ." הוּא שׁוּב הִתְנוֹעֵעַ עַל הַסַּפָּה. "הַיַּלְדּוֹנֶת הֲכִי יָפֶה. הַדָּבָר הֲכִי יָקָר."
כָּל כָּךְ שָׂנֵאתִי אוֹתוֹ. הַיַּלְדּוֹנֶת הֲכִי יָפֶה. הַדָּבָר הֲכִי יָקָר. גִּישַּׁשְׁתִּי כְּדֵי לִמְצוֹא מַשֶּׁהוּ, כָּל דָּבָר, שֶׁיּוּכַל לְהַכְאִיב לוֹ, וּמָצָאתִי אֶת אַחַת הַצִּנְצָנוֹת שֶׁלִּי, שֶׁהָיוּ בְּתוֹכָהּ בְּעֵרֶךְ שְׁלוֹשׁ-מֵאוֹת נְמָלִים. פָּתַחְתִּי אֶת מְכַסָּה הַצִּנְצֶנֶת. הוּא הִשְׁמִיעַ קוֹל חוֹרְקָנִי, הָאֲוִויר הִשְׁתַּחְרֵר בַּאֲנָחָה רַכָּה, וְהִדִּיף רֵיחַ חָמוּץ כְּמוֹ פִּיפִּי. אַגְנֵס אָמְרָה, "מָה זֶה הָיָה?" אֲבָל הַדּוֹד הֶיְיוָורְד הִתְנַשֵּׁם לָהּ בְּקוֹל בְּתוֹךְ הָאוֹזֶן, "אֲנִי צָרִיךְ לְהַפְסִיק. אֲנִי מַמָּשׁ צָרִיךְ לְהַפְסִיק," וְהִיא אָמְרָה, בְּקוֹל מְשׁוּעֲמָם, "זֶה קְצָת מוּזָר. אֲנִי רוֹצֶה לְהִיכָּנֵס הַבַּיְתָה עַכְשָׁיו, דָּוִד הֶיְיוָורְד." הִשְׁתּוֹפַפְתִּי מֵאֲחוֹרֵיהֶם וְהָפַכְתִּי אֶת הַצִּנְצֶנֶת יָשָׁר מֵעַל קַו הַכְּתֵפַיִים הֶחָשׁוּךְ וְהַמְּגוּשָּׁם שֶׁלּוֹ. שְׁנִיָּה לְאַחַר מִכֵּן הֵם כְּבָר עָמְדוּ עַל הָרַגְלַיִים וְהוּא צָרַח. הַחֲנָיָה הוּצְפָה בְּאוֹר. אַבָּא עָמַד בְּרֹאשׁ הַמַּדְרֵגוֹת בְּפֶה פָּעוּר. כְּשֶׁעֵינַיי הִסְתַּגְּלוּ לָאוֹר, רָאִיתִי אֶת אָגַנְס עוֹמֶדֶת לָהּ רְגוּעָה, מְמַצְמֶצֶת, חֵלֶק מֵחוּלְצָתָהּ מָשׁוּךְ מֵעַל הָצִיצִי הַיְּמָנִי. הֶיְיוָורְד שִׁקְשֵׁק וְקָרַע מֵעַצְמוֹ אֶת הַחוּלְצָה וְהִתְחַנֵּן לְעֶזְרָה.
"מָה קוֹרֶה כָּאן?" הָרָעִים אַבָּא.
"הֶיְיוָורְד פָּשׁוּט הָיָה נֶחְמָד אֵלַיי," אָמְרָה אַגְנֵס, לֹא בְּלִי גּוֹעַל. נְמָלִים גָּלְשׁוּ מִן הַצִּנְצֶנֶת הַפְּתוּחָה אֶל הָאֶצְבָּעוֹת שֶׁלִּי וְטִיפְּסוּ בְּמַעֲלֵה הַזְּרוֹעַ. אַבָּא בָּהָה, בְּלִי לְהוֹצִיא מִילָּה. הֶיְיוָורְד בָּכָה וְהִתְפַּתֵּל. אִמָּא הוֹפִיעָה וְהַקּוֹלוֹת גָּבְרוּ וְהִתְחַדְּדוּ. אֵיכְשֶׁהוּ, אַגְנֵס וַאֲנִי הוּכְנַסְנוּ פְּנִימָה. הִתְיַישַּׁבְנוּ יַחַד עַל רִצְפַּת הַחֶדֶר שֶׁלִּי וְלֹא אָמַרְנוּ דָּבָר. הִיא שָׁלְפָה לִי נְמַלָּה מֵהַשֵּׂיעָר וְשָׁאֲלָה אִם אֲנִי רוֹצֶה לְשַׂחֵק קְלָפִים. אָמַרְתִּי שֶׁבְּסֵדֶר.
זוֹ הָיְתָה הַפַּעַם הָאַחֲרוֹנָה שֶׁרָאִינוּ אֶת הֶיְיוָורְד. לְמָחֳרָת, בִּזְמַן שֶׁאִמָּא הִמְשִׁיכָה לְהִתְקַשֵּׁר בְּפָנִיקָה לְעוֹד וְעוֹד רוֹפְאִים כְּדֵי לִקְבּוֹעַ תּוֹרִים לְאַגְנֵס, אַבָּא זָרַק הַחוּצָה אֶת כָּל חַוַּות הַנְּמֵלִים שֶׁלָּנוּ. אֲנִי שָׁאַלְתִּי אִם לֹא אוֹכֶל לִשְׁמוֹר אֲפִילּוּ אַחַת, זֹאת עִם הַנְּמָלָה הַמְּכוּנֶּפֶת, וְהוּא אָמַר "לֹא." אָגַנְס נִיסְּתָה לָבוֹא לַהֲגַנָּתִי. "אֲבָל הַנְּמֵלִים הִצִּילוּ אוֹתִי," הִיא אָמְרָה. אֲבָל אֲפִילּוּ הַקֶּסֶם הָאִישִׁי הַמּוּשְׁלָם שֶׁלָּהּ כֶּשֶׁל. אַבָּא לֹא הָיָה מוּכָן לִשְׁמוֹעַ מִזֶּה.
אַגְנֵס, כַּמּוּבָן, הָיְתָה בְּסֵדֶר גָּמוּר. "הוּא רַק נִישֵּׁק לִי אֶת הַצַּוּוֹאר וְנָגַע לִי בַּצִּיצִי," הִיא אָמְרָה. אֲנִי אָמַרְתִּי לָהּ וְגַם לְאִמָּא, "הוּא נִישֵּׁק גַּם אוֹתִי." אֲבָל לֹא נִרְאֶה שֶׁאִמָּא דּוֹאֶגֶת לִי בִּמְיוּחָד. הִיא כָּתְבָה מִכְתָּב לָאוֹפֵּרָה, וּבוֹ סִיפְּרָה אֵיךְ אָחִיהָ עָשָׂה מַעֲשֶׂה מְגוּנֶּה בְּבַת הֲכִי קְטַנָּה שֶׁלָּהּ בְּלִי שֶׁהִיא שְׁמָהּ לֵב בִּכְלָל. "וְעוֹד אֶצְלִי בְּבֵית, אוֹפֵּרָה!" אֶחָד מִנְּצִיגֶיהָ שֶׁל אוֹפֵּרָה הִתְקַשֵּׁר כַּעֲבוֹר כַּמָּה שָׁבוּעוֹת וְשָׁאַל אִם יַסְכִּימוּ לְהוֹפִיעַ בְּתוֹכְנִית מְיוּחֶדֶת. "אִמָּהוֹת עִיוְּורוֹת, יְלָדוֹת פְּגוּעוֹת." אִמָּא הָיְתָה בְּאֶקְסְטָזָה. שָׁאַלְתִּי אִם גַּם אֲנִי אֶהְיֶה בַּתּוֹכְנִית. הִיא אָמְרָה שֶׁלֹּא.
אַבָּא וַאֲנִי טַסְנוּ אֵיתָן בְּכָל זֹאת לְשִׁיקָגוֹ. צָפִינוּ בַּתּוֹכְנִית בְּמָלוֹן מְפוֹאָר. אַבָּא נִרְאֶה נָבוֹךְ כְּשֶׁרָאָה אוֹתָן עַל הַמָּסָךְ. אִמָּא לֹא הִצְלִיחָה לְהַפְסִיק לְחַיֵּיךְ מֵרוֹב הִתְרַגְּשׁוּת, אֲפִילּוּ כְּשֶׁאַגֶּנֶס אָמְרָה לָאוֹפֵּרָה, "וְאָז הוּא נָגַע לִי בְּצִיצִי וְנִישַּׁק אוֹתִי בַּצַּוּוֹאר."
אַבָּא אָמַר, "אִמָּא שֶׁלְּךָ נִרְאֵית פְּסִיכוֹטִית."
כְּשֶׁהֵן חָזְרוּ, הָלַכְנוּ כּוּלָּנוּ לְטַיֵּיל עַל גְּדַת הָאֲגַם. אִמָּא וְאַבָּא יָשְׁבוּ עַל סַפְסָל בַּפַּארְק וְצָפוּ בָּנוּ מֵרָחוֹק.
"רָאִיתָ אֶת הַתּוֹכְנִית?" שָׁאֲלָה אַגְנֵס. הִיא הָיְתָה חֲמוּצָה.
"כֵּן."
"שָׁמַעְתָּ מָה אָמַרְתִּי עָלַיִיךְ?"
הֵנַדְתִּי בְּרֹאשִׁי.
"אוּלַי חָתְכוּ אֶת זֶה. אָמַרְתִּי לָהֶם שֶׁהִצַּלְתָּ אוֹתִי. אֶת וְהַנְּמֵלִים."
"בֶּאֱמֶת?"
"כֵּן."
הָלַכְנוּ לָנוּ בִּשְׁתִיקָה, בּוֹעֲטוֹת בִּנְמָלִים. "אֲנִי מְתָאֶרֶת לְעַצְמִי שֶׁזֶּה בֶּטַח קְצָת מְבָאֵס אוֹתְךָ," אָמַרְתִּי.
"לֹא מַמָּשׁ. רִיחַמְתִּי עַל אַחַת הַבָּנוֹת בַּתּוֹכְנִית. אֵיזֶה מִישֶׁהוּ דָּחַף לְתוֹכָהּ אֶת הַנַּקְנִיקִיָּיה שֶׁלּוֹ!"
"אִיכְס," אָמַרְתִּי. קְצָת צָחַקְנוּ.
"אֲנִי לֹא מַאֲמִינָה שֶׁחָתְכוּ אֶת זֶה," הִיא אָמְרָה, "אַתְּ מָה שֶׁאָמַרְתִּי עָלַיִיךְ."
לֹא מַמָּשׁ הֶאֱמַנְתִּי לָהּ, אֲבָל זֶה גָּרַם לִי לִהְיוֹת נֶחְמָדָה יוֹתֵר כְּלַפֶּיהָ. אֲפִילּוּ אִם הִיא לֹא אָמְרָה לָאוֹפֵּרָה שֶׁהָיִיתִי גִּיבּוֹרָה וְהִצַּלְתִּי אוֹתָהּ, לְפָחוֹת הִיא הוֹדְתָה בָּזֶה בְּפָנַיי. זֶה תָּמִיד יִיתֵּן לִי יִתְרוֹן עָלֶיהָ.
עָמַדְנוּ עַל שְׂפַת הַמַּיִם וְנָתְנוּ לָהֶם לְלַחֵךְ אֶת קְצוֹת הַסַּנְדָּלִים שֶׁלָּנוּ. "לַמַּיִם הָאֵלֶּה יֵשׁ רֵיחַ שֶׁל קָקִי שֶׁל צִיפּוֹרִים," אָמַרְתִּי.
"הַלְּוַואי שֶׁיָּכוֹלְתִּי לִכְרוֹת אֶת הַדְּבָרִים הָאֵלֶּה וְלִזְרוֹק אוֹתָם לַגַּלִּים." הִיא הִרְכִּינָה מַבָּט אֶל הַשָּׁדַיִים שֶׁלָּהּ.
לֹא אָמַרְתִּי כְּלוּם. לֹא הִצְלַחְתִּי לְהָבִין אִם זוֹ הַצָּגָה אוֹ לֹא.
חָזַרְנוּ לַמָּלוֹן וְהִזְמַנּוּ קוֹלָהּ וְאֶצְבְּעוֹת עוֹף וְצִ'יפְּס עִם הַרְבֵּה קֶטְשׁוֹפּ מִשֵּׁירוּת הַחֲדָרִים. אַחֲרֵי שֶׁהִתְחַזַּרְנוּ כְּמוֹ שֶׁצָּרִיךְ, לָבַשְׁנוּ אֶת הַפִּיגָ'מוֹת שֶׁלָּנוּ וְצִחְצַחְנוּ שִׁינַּיִים. אִמָּא וְאַבָּא יָרְדוּ לַבַּר לְמַטָּה, וְאָמְרוּ שֶׁיַּחְזְרוּ בְּקָרוֹב. "אַל תַּכְנִיסוּ אַף אֶחָד," הִזְהִירָה אִמָּא. הַדֶּלֶת הַכְּבֵדָה נִנְעֲלָה מֵאֲחוֹרֵיהֶם.
כְּשֶׁנִּשְׁאַרְנוּ לְבַד עָבַרְנוּ דֶּרֶךְ כָּל הָעֲרוּצִים שֶׁלֹּא הָיִינוּ אֲמוּרוֹת לְצַפּוֹת בָּהֶם. בְּתוֹךְ הָאַפְרוּרִיּוּת הַצּוֹרְמָנִית שֶׁל אַחַת הַתַּחֲנוֹת, מִבַּעַד לַמָּסָךְ שֶׁשֶּׁרֶץ עֶדְרֵי נְמָלִים שְׁחוֹרוֹת, יָכוֹלְנוּ לִשְׁמוֹעַ אֲנָחוֹת וְרָאִינוּ כָּאן יָרֵךְ וָשָׁם שֵׁד, כְּלִי מִשְׂחָק לֹא מַמָּשׁ מוּכָּרִים בְּגוּפִים רוֹטְטִים.
"תִּכְבִּי אֶת זֶה," אָמְרָה אַגְנֵס. כִּיבִּיתִי.
לֹא הָיָה לִי אִכְפַּת לְקַבֵּל מִמֶּנָּה פְּקוּדּוֹת לִפְעָמִים. אִם אֲנִי יְכוֹלָה לִהְיוֹת גִּיבּוֹרָה, זֶה אוֹמֵר שֶׁאוֹתָהּ אֶפְשָׁר לְהַצִּיל. כָּכָה קַל יוֹתֵר לְהַשְׁלִים עִם כְּנִיעָה. אֲבָל הָיוּ מִקְרִים, בַּהֶמְשֵׁךְ, שֶׁבָּהֶם מִתּוֹךְ כַּעַס אוֹ רַחֲמִים כִּמְעַט הוֹדֵיתִי, הַיי, הִצַּלְתִּי אוֹתְךָ מִכָּל הַסִּיבּוֹת הַלֹּא נְכוֹנוֹת.
 



https://www.shortstoryproject.com/he/story/%d7%a0%d6%b0%d7%9e%d6%b8%d7%9c%d7%95%d6%b9%d7%a0%d7%99%d6%b8%d7%94/
#