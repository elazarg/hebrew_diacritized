בְּעֶרֶב חוּפְשַׁת הַבַּנְקִים בְּאוֹגוּסְט נַעֲשָׂה הַמְּגוּיָּס הָאַחֲרוֹן שֶׁל כְּנוּפְיַת ווֹרְמַסְלִי קוּמוּן לְמַנְהִיגָהּ. אִישׁ לֹא הוּפְתַּע חוּץ מִמַּיְיק, אֲבָל בְּגִיל תֵּשַׁע כָּל דָּבָר הִפְתִּיעַ אֶת מַיְיק. "אִם לֹא תִּסְתּוֹם אֶת הַפֶּה", אָמַר לוֹ מִישֶׁהוּ פַּעַם, "תְּכַנֵּס לְךָ פְּנִימָה צְפַרְדֵּעַ." מֵאָז וָאֵילָךְ הִקְפִּיד מַיְיק לְהַדֵּק אֶת שִׁינָּיו הֵיטֵב, פְּרָט לִפְעָמִים שֶׁבָּהֶן הַהַפְתָּעָה הָיְתָה גְּדוֹלָה מִדַּי.
הַמְּגוּיָּס הֶחָדָשׁ הִצְטָרֵף לִכְנוּפְיָה בִּתְחִילַּת חוּפְשַׁת הַקַּיִץ, וּבִשְׁתִיקָתוֹ הַמְּהוּרְהֶרֶת הָיוּ טְמוּנוֹת אֶפְשָׁרוּיוֹת שֶׁכּוּלָּם הִכִּירוּ בָּהֶן. הוּא לֹא אָמַר מִילָּה מְיוּתֶּרֶת, אֲפִילּוּ לֹא אֶת שְׁמוֹ, עַד שֶׁהַדָּבָר לֹא נִדְרַשׁ מִמֶּנּוּ עַל פִּי הַחוּקִּים. כְּשֶׁאָמַר "טְרֵבוֹר"  אָמַר זֹאת כְּמִי שֶׁקּוֹבֵעַ עוּבְדָּה, לֹא כְּפִי שֶׁהָיוּ עוֹשִׂים הָאֲחֵרִים, בִּכְלִימָּה אוֹ בְּהַתְרָסָה. וְאַף אֶחָד גַּם לֹא צָחַק אָז, חוּץ מִמַּיְיק, שֶׁגִּילָּה שֶׁאִישׁ לֹא תּוֹמֵךְ בּוֹ נוֹכֵחַ מַבָּטוֹ הָאָפֵל שֶׁל הֶחָדָשׁ, וּפַעַר אֶת פִּיו וְשָׁב וְהִשְׁתַּתֵּק. הָיוּ סִיבּוֹת רַבּוֹת לְכָךְ שֶׁטִּי, כְּפִי שֶׁכִּינּוּ אוֹתוֹ אַחֵר כָּךְ, יֵיעָשֶׂה מוּשָּׂא לַלַּעַג – הָיָה שְׁמוֹ (וְהֵם הֶחֱלִיפוּ אוֹתוֹ בְּרָאשֵׁי הַתֵּיבוֹת אַחֶרֶת לֹא הָיָה לָהֶם תֵּירוּץ שֶׁלֹּא לִצְחוֹק עָלָיו), הָיְתָה הָעוּבְדָּה שֶׁאָבִיו, אַדְרִיכָל לְשֶׁעָבַר וְכָעֵת פָּקִיד, "יָרַד מִנְּכָסָיו", וְהָיָה זֶה שֶׁאִמּוֹ חָשְׁבָה שֶׁהִיא יוֹתֵר טוֹבָה מֵהַשְּׁכֵנִים. מָה עוֹד, אִם לֹא אֵיזוֹ אֵיכוּת מוּזָרָה שֶׁיֵּשׁ בָּהּ מַשֶּׁהוּ מְסוּכָּן, מַשֶּׁהוּ בִּלְתִּי צָפוּי, יָכוֹל הָיָה לְבַסֵּס אֶת מַעֲמָדוֹ בַּכְּנוּפְיָה בְּלִי שׁוּם טֶקֶס חֲנִיכָה מַשְׁפִּיל?
הַכְּנוּפְיָה נִפְגְּשָׁה בְּכָל בּוֹקֶר בְּמִגְרַשׁ חֲנָיָה מְאוּלְתָּר, אֲתַר נְפִילַת הַפְּצָצָה הָאַחֲרוֹנָה שֶׁל הַבְּלִיץ הָרִאשׁוֹן. הַמַּנְהִיג, שֶׁנּוֹדַע בְּשֵׁם בְּלָאקֵי, טָעַן שֶׁשָּׁמַע אוֹתָהּ נוֹפֶלֶת, וְאִישׁ לֹא הָיָה מָצוּי מַסְפִּיק בַּתַּאֲרִיכִים כְּדֵי לִטְעוֹן שֶׁהוּא הָיָה אָמוּר לִהְיוֹת אָז בֶּן שָׁנָה, וְלִישׁוֹן שֵׁינָה עֲמוּקָּה עַל הָרָצִיף בְּתַחֲנַת הָרַכֶּבֶת הַתַּחְתִּית שֶׁל ווֹרְמַסְלִי קוּמוּן. בְּצַד אֶחָד שֶׁל מִגְרַשׁ הַחֲנָיָה נָטָה עַל צִדּוֹ בֵּית הַמְּגוּרִים הָרִאשׁוֹן, מִסְפַּר 3  בִּרְחוֹב נורת'ווד טְרָאס הַמְּנוּתָּץ. נָטָה מַמָּשׁ, מִשּׁוּם שֶׁסָּפַג אֶת הַדַּף הַפְּצָצָה וְקִירוֹתָיו הַחִיצוֹנִיִּים נִתְמְכוּ בְּקוֹרוֹת עֵץ. פְּצָצָה קְטַנָּה יוֹתֵר וְכַמָּה פְּגָזִים נָפְלוּ רָחוֹק יוֹתֵר, כָּךְ שֶׁהַבַּיִת הִזְדַּקֵּר כְּמוֹ שֵׁן חַדָּה וְנָשָׂא אֶת הַשְּׂרִידִים הַנּוֹסָפִים שֶׁל הַבִּנְיָין הַשָּׁכֵן, קִיר תַּחְתּוֹן, שְׂרִידֵי אָח. טִי, שֶׁמִּילּוֹתָיו הָיוּ מוּגְבָּלוֹת פָּחוֹת אוֹ יוֹתֵר לַאֲמִירַת "כֵּן" אוֹ "לֹא" לְתוֹכְנִית הַמִּבְצָעִים הַיּוֹמִית שֶׁהִצִּיעַ בְּלָאקֵי, הִבְהִיל פַּעַם אֶת כָּל הַכְּנוּפְיָה כְּשֶׁאָמַר בִּמְהוּרְהָר, "רַן בָּנָה אֶת הַבַּיִת הַזֶּה, אַבָּא אוֹמֵר."
"מִי זֶה רַן?"
"הָאִישׁ שֶׁבָּנָה אֶת קָתֶדְרָלַת סֵנְט פּוֹל."
"לְמִי אִכְפַּת?" אָמַר בְּלָאקֵי. "הוּא סְתָם שֶׁל 'הַקַּמְצָן הַזָּקֵן'".
"הַקַּמְצָן הַזָּקֵן" – שֶׁשְּׁמוֹ הָאֲמִיתִּי הָיָה תוֹמָאס – הָיָה פַּעַם בַּנַּאי וּמְשַׁפֵּץ. הוּא חַי לְבַדּוֹ בַּבַּיִת הַפָּגוּעַ וְעָסַק בְּעִנְיָינָיו. פַּעַם בְּשָׁבוּעַ אֶפְשָׁר הָיָה לִרְאוֹת אוֹתוֹ חוֹצֶה אֶת הַגַּן עִם לֶחֶם וִירָקוֹת בַּדֶּרֶךְ חֲזָרָה לְבֵיתוֹ, וּפַעַם אַחַת, כְּשֶׁשִּׁיחֲקוּ הַנְּעָרִים בְּמִגְרַשׁ הַחֲנָיָה, זָקַף אֶת רֹאשׁוֹ מֵעַל הַגָּדֵר הַמְּנוּפֶּצֶת שֶׁל גִּינָּתוֹ וְהִבִּיט בָּהֶם.
"הָלַךְ לְבֵית שִׁימּוּשׁ," אָמַר אֶחָד הַנְּעָרִים, שֶׁכֵּן הָיָה יָדוּעַ שֶׁמֵּאָז שֶׁנָּפְלוּ הַפְצָצוֹת הִשְׁתַּבֵּשׁ מַשֶּׁהוּ בְּצִינּוֹרוֹת שֶׁל הַבַּיִת וְ"הַקַּמְצָן הַזָּקֵן" חָס עַל כַּסְפּוֹ מִכְּדֵי שֶׁיְּבַזְבֵּז אוֹתוֹ עַל הַנֶּכֶס. הוּא יוּכַל לְשַׁפֵּץ אֶת הַבַּיִת בְּעַצְמוֹ בִּמְחִיר עֲלוּת, אֲבָל מֵעוֹלָם לֹא לָמַד שְׁרַבְרַבּוּת. בֵּית הַשִּׁימּוּשׁ הָיָה צְרִיף עֵץ בִּקְצֵה הַגִּינָּה הַצָּרָה, עִם חוֹר בְּצוּרַת כּוֹכָב בַּדֶּלֶת: הוּא נִיצֵּל מִן הַפִּיצוּץ שֶׁרִיסֵּק אֶת הַבַּיִת הַשָּׁכֵן וְשָׁאַב מִמְּקוֹמָן אֶת מִסְגְּרוֹת הַחַלּוֹן שֶׁל מִסְפַּר 3.
הַפַּעַם הַבָּאָה שֶׁהַכְּנוּפְיָה שְׁמָהּ לֵב לְמַר תוֹמָאס הָיְתָה מַפְתִּיעָה יוֹתֵר. בְּלָאקֵי, מַיְיק וְנַעַר צָהוֹב שֵׂיעָר וְרָזֶה, שֶׁמִּסִּיבָּה כָּלְשֶׁהִי כּוּנָּה בְּשֵׁם מִשְׁפַּחְתּוֹ סָאמֵרְס, נִתְקְלוּ בּוֹ בַּגַּן כְּשֶׁחָזַר מִן הַשּׁוּק. מַר תוֹמָאס עָצַר אוֹתָם. הוּא אָמַר בְּעַגְמוּמִיּוֹת, "אַתֶּם שַׁיָּיכִים לַחֲבוּרָה שֶׁמְּשַׂחֶקֶת בְּמִגְרַשׁ הַחֲנָיָה?"
מַיְיק עָמַד לַעֲנוֹת, אֲבָל בְּלָאקֵי עָצַר אוֹתוֹ. בְּתוֹר הַמַּנְהִיג הָיְתָה לוֹ אַחְרָיוּת. "וְאִם כֵּן, אָז מָה?" אָמַר בִּמְעוּרְפָּל.
"יֵשׁ לִי כַּמָּה שׁוֹקוֹלָדִים," אָמַר מַר תוֹמָאס. "אֲנִי בְּעַצְמִי לֹא אוֹהֵב שׁוֹקוֹלָד. הִנֵּה, קְחוּ. אֲנִי לֹא חוֹשֵׁב שֶׁיֵּשׁ מַסְפִּיק לְכוּלָּם. נִרְאֶה שֶׁלֹּא. אַף פַּעַם אֵין מַסְפִּיק," הוֹסִיף בְּכוֹבֶד רֹאשׁ. הוּא מָסַר לָהֶם שָׁלוֹשׁ חֲפִיסוֹת שֶׁל סְמַארְטִיס.
חַבְרֵי הַכְּנוּפְיָה הָיוּ מְבוּלְבָּלִים וּנְבוֹכִים נוֹכֵחַ הַמַּעֲשֶׂה הַזֶּה וְנִיסּוּ לִפְטוֹר אוֹתוֹ בְּהֶסְבֵּרִים. "בּוֹאוּ נִתְעָרֵב שֶׁמִּישֶׁהוּ הִפִּיל אוֹתָם וְהוּא הָרִים מֵהָרִצְפָּה," הִצִּיעַ אֶחָד.
"סָחַב אוֹתָם וְאָז נִכְנַס לְגַמְרֵי לְלַחַץ," חָשַׁב אַחֵר בְּקוֹל רָם.
"זֶה שׁוֹחַד," אָמַר סָאמֵרְס. "הוּא רוֹצֶה שֶׁנַּפְסִיק לְהַקְפִּיץ כַּדּוּרִים עַל הַקִּיר שֶׁלּוֹ."
"נִרְאֶה לוֹ שֶׁאֲנַחְנוּ לֹא לוֹקְחִים שׁוֹחַד," אָמַר בְּלָאקֵי. וְהֵם הִקְדִּישׁוּ אֶת כָּל הַבּוֹקֶר לְהַקְפָּצוֹת שֶׁרַק מַיְיק הָיָה צָעִיר דַּיּוֹ לֵיהָנוֹת מֵהֶן. לֹא הָיָה שׁוּם סִימָן מִמַּר תוֹמָאס.
בְּיוֹם הַמָּחֳרָת הִדְהִים טִי אֶת כּוּלָּם. הוּא אִיחֵר לַמִּפְגָּשׁ, וְהַהַצְבָּעָה עַל מַעַלְלֵי הַיּוֹם הִתְבַּצְּעָה בִּלְעָדָיו. לְפִי הַצָּעָתוֹ שֶׁל בְּלָאקֵי הַכְּנוּפְיָה הָיְתָה אֲמוּרָה לְהִתְחַלֵּק לְזוּגוֹת, לַעֲלוֹת עַל אוֹטוֹבּוּסִים בְּאַקְרַאי, וְלִרְאוֹת כַּמָּה נְסִיעוֹת חִינָּם אֶפְשָׁר לִגְנוֹב מִכַּרְטִיסָנִים לֹא זְהִירִים (הַמִּבְצָע יֵיעָרֵךְ בְּזוּגוֹת כְּדֵי לִמְנוֹעַ רַמָּאוּת). הֵם הִגְרִילוּ אֶת הַזּוּגוֹת בִּזְמַן שֶׁהִגִּיעַ טִי.
"אֵיפֹה הָיִיתָ, טִי?" שָׁאַל בְּלָאקֵי. "אַתָּה לֹא יָכוֹל לְהַצְבִּיעַ עַכְשָׁיו. אַתָּה מַכִּיר אֶת הַחוּקִּים."
"הָיִיתִי שָׁם," אָמַר טִי. הוּא הִסְתַּכֵּל עַל הָאֲדָמָה, כְּאִילּוּ חָשַׁב לְהִתְחַבֵּא.
"אֵיפֹה?"
"אֵצֶל 'הַקַּמְצָן הַזָּקֵן'". פִּיו שֶׁל מַיְיק נִפְעַר וְאָז נִסְגַּר שׁוּב מַהֵר בִּנְקִישָׁה. הוּא נִזְכַּר בִּצְפַרְדֵּעַ.
"'אֵצֶל הַקַּמְצָן הַזָּקֵן'?" אָמַר בְּלָאקֵי. זֶה לֹא הָיָה אָסוּר עַל פִּי הַחוּקִּים, אֲבָל הָיְתָה לוֹ תְּחוּשָׁה שֶׁטִּי מוֹתֵחַ אֶת הַגְּבוּל. הוּא שָׁאַל בְּתִקְווֹה, "פָּרַצְתָּ פְּנִימָה?"
"לֹא. צִלְצַלְתִּי בַּפַּעֲמוֹן."
"וּמָה אָמַרְתָּ?"
"אָמַרְתִּי שֶׁאֲנִי רוֹצֶה לִרְאוֹת אֶת הַבַּיִת שֶׁלּוֹ."
"מָה הוּא עָשָׂה?"
"הוּא הֶרְאָה לִי אוֹתוֹ."
"סַחֶבֶת מַשֶּׁהוּ?"
"לֹא."
"אָז בִּשְׁבִיל מָה עָשִׂיתָ אֶת זֶה?"
הַכְּנוּפְיָה הִתְאַסְּפָה סָבִיב. נִדְמֶה שֶׁבֵּית מִשְׁפָּט מְאוּלְתָּר עוֹמֵד לָקוּם וְלִשְׁפּוֹט מִקְרֶה שֶׁל סְטִיָּיה מֵהַחוּקִּים. טִי אָמַר, "זֶה בַּיִת יְפֵהפֶה." וְהוֹסִיף לְהַבִּיט אֶל הַקַּרְקַע וְלַחֲמוֹק מִמַּבָּטָם שֶׁל הָאֲחֵרִים, וְאָז לִיקֵּק אֶת שְׂפָתָיו פַּעַם לְכִיוּוּן אֶחָד, וְאַחַר כָּךְ לַכִּיוּוּן הַשֵּׁנִי.
"מָה זֹאת אוֹמֶרֶת, בַּיִת יְפֵהפֶה?" שָׁאַל אוֹתוֹ בְּלָאקֵי בְּבוּז.
"יֵשׁ בּוֹ גֶּרֶם מַדְרֵגוֹת מִלִּפְנֵי מָאתַיִים שָׁנָה, כְּמוֹ חוֹלֵץ פְּקָקִים. שׁוּם דָּבָר לֹא מַחֲזִיק אוֹתוֹ."
"מָה זֹאת אוֹמֶרֶת שׁוּם דָּבָר לֹא מַחֲזִיק  אוֹתוֹ. מָה הוּא צָף?"
"זֶה קָשׁוּר לְכוֹחוֹת מְנוּגָּדִים, 'הַקַּמְצָן הַזָּקֵן' אוֹמֵר".
"מָה עוֹד?"
"יֵשׁ חִיפּוּי".
"כְּמוֹ בַּ'חֲזִיר הַכָּחוֹל'?"
"מִלִּפְנֵי מָאתַיִים שָׁנָה"
"'הַקַּמְצָן הַזָּקֵן' בֶּן מָאתַיִים שָׁנָה?"
מַיְיק צָחַק פִּתְאוֹם וְאָז שׁוּב הִשְׁתַּתֵּק. בַּפְּגִישָׁה הִשְׂתָּרְרָה אֲוִוירָה רְצִינִית. לָרִאשׁוֹנָה מֵאָז שֶׁהוֹפִיעַ טִי בְּמִגְרַשׁ הַחֲנָיָה, בַּיּוֹם הָרִאשׁוֹן שֶׁל הַחוּפְשָׁה, הָיָה מַעֲמָדוֹ בְּסַכָּנָה. לֹא נִדְרַשׁ אֶלָּא שִׁימּוּשׁ אֶחָד בִּשְׁמוֹ הָאֲמִיתִּי וְהַכְּנוּפְיָה כּוּלָּהּ תִּסְתַּעֵר עָלָיו.
"בִּשְׁבִיל מָה עָשִׂיתָ אֶת זֶה?" שָׁאַל בְּלָאקֵי. הוּא רָדַף צֶדֶק, הוּא לֹא קִינֵּא, הוּא רָצָה מְאוֹד לְהַשְׁאִיר אֶת טִי בְּתוֹךְ הַכְּנוּפְיָה אִם יוּכַל. הַמִּילָּה "יְפֵהפֶה" הִיא שֶׁהִדְאִיגָה אוֹתוֹ – הִיא הִשְׁתַּיְּיכָה לְעוֹלָם מַעֲמָדִי שֶׁעֲדַיִין נָהֲגוּ לִלְעוֹג לוֹ בְּ"אוּלָם ווֹרְמַסְלִי קוּמוּן", בֶּפֶּארוֹדְיָה עַל דְּמוּת גֶּבֶר בְּמִגְבַּעַת וּמוֹנוֹקְל וּבַעַל מְבַטֵּא מְאַנְפֵּף. הוּא הִתְפַּתָּה לוֹמַר, "טְרֵבוֹר יַקִּירֵי, בַּחוּרֵי הַטּוֹב," וּלְשֶׁסּוּת אֶת כַּלְבֵי הַשְּׁאוֹל שֶׁלּוֹ. "אִם הָיִיתָ פּוֹרֵץ פְּנִימָה," אָמַר בְּעֶצֶב, "זֶה בֶּאֱמֶת הָיָה יָכוֹל לִהְיוֹת מִבְצָע רָאוּי לִכְנוּפְיָה."
"זֶה הָיָה יוֹתֵר טוֹב." אָמַר טִי. "גִּילִּיתִי דְּבָרִים." הוּא הִמְשִׁיךְ לִבְהוֹת בְּכַפּוֹת רַגְלָיו, בְּלִי לִפְגּוֹשׁ בְּמַבָּטוֹ שֶׁל אִישׁ, כְּאִילּוּ הָיָה שָׁקוּעַ בַּחֲלוֹם כָּלְשֶׁהוּ שֶׁלֹּא רָצָה – אוֹ הִתְבַּיֵּישׁ – לַחֲלוֹק אוֹתוֹ.
"אִילּוּ דְּבָרִים?"
"'הַקַּמְצָן הַזָּקֵן' לֹא יִהְיֶה בַּבַּיִת כָּל הַיּוֹם מָחָר, וּבְחוּפְשַׁת הַבַּנְקִים."
בְּלָאקֵי אָמַר בַּהֲקָלָה, "זֹאת אוֹמֶרֶת שֶׁאֲנַחְנוּ נוּכַל לִפְרוֹץ לְבֵית?"
"וְלִסְחוֹב דְּבָרִים?" שָׁאַל מִישֶׁהוּ.
בְּלָאקֵי אָמַר, "אַף אֶחָד לֹא הוֹלֵךְ לִסְחוֹב דְּבָרִים. פְּרִיצָה לְבֵית – זֶה מַסְפִּיק בְּהֶחְלֵט, לֹא? אֲנַחְנוּ לֹא רוֹצִים לְהִסְתַּבֵּךְ עִם בָּתֵּי מִשְׁפָּט."
"אֲנִי לֹא רוֹצֶה לִסְחוֹב שׁוּם דָּבָר," אָמַר טִי. "יֵשׁ לִי רַעְיוֹן יוֹתֵר טוֹב."
"מָה הָרַעֲיוֹן?"
טִי הָרִים אֶת עֵינָיו, אֲפוֹרוֹת וּמוּפְרָעוֹת כְּמוֹ אוֹתוֹ יוֹם אוֹגוּסְט קוֹדֵר. "נְמוֹטֵט אוֹתוֹ," הוּא אָמַר. "נַהֲרוֹס אֶת הַבַּיִת."
בְּלָאקֵי הִשְׁמִיעַ פֶּרֶץ צְחוֹק יָחִיד וְאָז, כְּמוֹ מַיְיק, שָׁב וְהִשְׁתַּתֵּק מֵאֵימַת הַמַּבָּט הָרְצִינִי שֶׁאֵין לְפַיְּיסוֹ. "וּמָה הַמִּשְׁטָרָה תַּעֲשֶׂה בְּכָל הַזְּמַן הַזֶּה?" הוּא אָמַר.
"הֵם אַף פַּעַם לֹא יֵידְעוּ. נַעֲשֶׂה אֶת זֶה מִבִּפְנִים. מָצָאתִי דֶּרֶךְ לְהִיכָּנֵס," אָמַר בְּמִין נְחִישׁוּת דְּרוּכָה, "נִהְיֶה כְּמוֹ תּוֹלָעִים, הֵבַנְתֶּם? בְּתַפּוּחַ. כְּשֶׁנֵּצֵא כְּבָר לֹא יִהְיֶה שָׁם כְּלוּם, לֹא גֶּרֶם מַדְרֵגוֹת, לֹא חִיפּוּיִים, כְּלוּם חוּץ מִקִּירוֹת סְתָם, וְאָז נַפִּיל אֶת הַקִּירוֹת – אֵיכְשֶׁהוּ."
"נִגְמוֹר בַּכֶּלֶא," אָמַר בְּלָאקֵי.
"מִי יוּכַל לְהוֹכִיחַ? וּבְכָל מִקְרֶה לֹא הָיִינוּ סוֹחֲבִים כְּלוּם." הוּא הוֹסִיף בְּלִי שׁוּם נִיצוֹץ שֶׁל עֲלִיצוּת, וְלוּ הַקָּטָן בְּיוֹתֵר. "לֹא יִהְיֶה מָה לִסְחוֹב אַחֲרֵי שֶׁנִּגְמוֹר שָׁם."
"לֹא שָׁמַעְתִּי שֶׁהוֹלְכִים לַכֶּלֶא עַל זֶה שֶׁשּׁוֹבְרִים דְּבָרִים," אָמַר סָאמֵרְס.
"לֹא יִהְיֶה לָנוּ מַסְפִּיק זְמַן," אָמַר בְּלָאקֵי. "רָאִיתִי פּוֹרְצִים בִּפְעוּלָּה."
"אֲנַחְנוּ שְׁנַיִים עֶשֶׂר," אָמַר טִי. "נִתְאַרְגֵּן".
"אַף אֶחָד מֵאִיתָּנוּ לֹא יוֹדֵעַ אֵיךְ-"
"אֲנִי יוֹדֵעַ," אָמַר טִי. הוּא שָׁלַח אֶת מַבָּטוֹ אֶל בְּלָאקֵי. "יֵשׁ לְךָ תּוֹכְנִית יוֹתֵר טוֹבָה?"
"הַיּוֹם," אָמַר מַיְיק בְּחוֹסֶר טַעַם, "אֲנַחְנוּ מִתְפַלְּחִים לְאוֹטוֹבּוּסִים-"
"מִתְפַלְּחִים לְאוֹטוֹבּוּסִים," אָמַר טִי. "אַתָּה יָכוֹל לְוַותֵּר, בְּלָאקֵי. אִם אַתָּה מַעֲדִיף..."
"הַכְּנוּפְיָה צְרִיכָה לְהַצְבִּיעַ."
"אָז תַּעֲלֶה אֶת זֶה לְהַצְבָּעָה."
בְּלָאקֵי אָמַר בָּאִי-נוֹחוּת, "הַהַצָּעָה הִיא שֶׁמָּחָר וּבְיוֹם שֵׁנִי נַהֲרוֹס אֶת הַבַּיִת שֶׁל 'הַקַּמְצָן הַזָּקֵן'."
"כֵּן, כֵּן," אָמַר יֶלֶד שֶׁמֶן בְּשֵׁם ג'וֹ.
"מִי בְּעַד?"
טִי אָמַר, "הָעִנְיָין הוּכְרַע".
"אֵיךְ מַתְחִילִים?" שָׁאַל סָאמֵרְס.
"הוּא יַגִּיד לְךָ," אָמַר בְּלָאקֵי. בָּא הַקֵּץ עַל מַנְהִיגוּתוֹ. הוּא הִתְרַחֵק לִקְצֵה מִגְרַשׁ הַחֲנָיָה וְהֵחֵל לִבְעוֹט בְּאֶבֶן, מַקְפִּיץ אוֹתָהּ לְכָאן וּלְשֵׁם. הָיְתָה רַק מְכוֹנִית מוֹרִיס יְשֵׁנָה אַחַת בַּמִּגְרָשׁ, כִּי מְעַט מְאוֹד מְכוֹנִיּוֹת הוּשְׁאֲרוּ שָׁם פְּרָט לַמַּשָּׂאִיּוֹת: בְּלִי שׁוֹמֵר לֹא הָיָה בִּטָּחוֹן. הוּא בָּעַט בְּחוֹזְקָה בִּמְכוֹנִית וְגָרַד מְעַט אֶת הַצֶּבַע שֶׁל הַפָּגוֹשׁ הָאֲחוֹרִי. מֵאָחוֹר הִתְעַלְּמָה מִמֶּנּוּ הַכְּנוּפְיָה כְּאִילּוּ הָיָה זָר, וְהִתְכַּנְּסָה סְבִיב טִי. בְּלָאקֵי הֵבִין בִּמְעוּמְעָם אֶת טִבְעָהּ הַהֲפַכְפַּךְ שֶׁל הָאַהֲדָה. הוּא חָשַׁב לָלֶכֶת הַבַּיְתָה, לְעוֹלָם לֹא לָשׁוּב, לָתֵת לָהֶם לְגַלּוֹת אֶת הַמַּנְהִיגוּת הַחֲלוּלָה שֶׁל טִי, אֲבָל אִם בְּכָל זֹאת מָה שֶׁטִּי הִצִּיעַ הָיָה אֶפְשָׁרִי – שׁוּם דָּבָר כָּזֶה לֹא נַעֲשָׂה בֶּעָבָר. תְּהִילָּתָהּ שֶׁל כְּנוּפְיַת מִגְרַשׁ הַחֲנָיָה שֶׁל ווֹרְמַסְלִי קוּמוּן תִּתְפַּשֵּׁט בְּרַחֲבֵי לוֹנְדוֹן. יִהְיוּ כּוֹתָרוֹת בָּעִיתּוֹנִים. אֲפִילּוּ הַכְּנוּפִיּוֹת שֶׁל הַמְּבוּגָּרִים שֶׁאִרְגְּנוּ אֶת הַהִימּוּרִים בְּאִגְרוּף חוֹפְשִׁי וְהָרוֹכְלִים יִשְׁמְעוּ בְּיִרְאַת כָּבוֹד אֵיךְ הַבַּיִת שֶׁל 'הַקַּמְצָן הַזָּקֵן' נֶהֱרַס. מִכּוֹחָהּ הַטָּהוֹר שֶׁל הַשְּׁאִיפָה הַפְּשׁוּטָה וְהָאַלְטְרוּאִיסְטִית לִתְהִילַּת הַכְּנוּפְיָה, שָׁב בְּלָאקֵי לְמָקוֹם שֶׁעָמַד בּוֹ טִי, בְּצֵל הַקִּיר שֶׁל "הַקַּמְצָן".
טִי חִילֵּק אֶת פְּקוּדּוֹתָיו בְּהֶחְלֵטִיּוּת. נִדְמֶה שֶׁהַתּוֹכְנִית הַזֹּאת הָיְתָה בְּמוֹחוֹ כָּל חַיָּיו, הִתְעַצְּבָה עִם חֲלוֹף הָעוֹנוֹת, וְכָעֵת בְּגִיל חֲמֵשׁ עֶשְׂרֵה הִתְגַּבְּשָׁה עִם כְּאֵב הַהִתְבַּגְּרוּת. "אַתָּה," הוּא אָמַר לְמַיְיק, "תָּבִיא כַּמָּה מַסְמְרִים גְּדוֹלִים, הֲכִי גְּדוֹלִים שֶׁתַּצְלִיחַ לִמְצוֹא, וּפֵטִישׁ. כָּל מִי שֶׁעוֹד יָכוֹל, כְּדַאי שֶׁיָּבִיא פַּטִּישׁ וּמִבְּרֶג. נִצְטָרֵךְ הַרְבֵּה כָּאֵלֶּה. וְגַם אִזְמֵלִים. כַּמָּה שֶׁיּוֹתֵר אִזְמֵלִים יוֹתֵר טוֹב. מִישֶׁהוּ יָכוֹל לְהָבִיא מַשּׂוֹר?"
"אֲנִי יָכוֹל," אָמַר מַיְיק.
"לֹא מַשּׂוֹר שֶׁל יְלָדִים," אָמַר טִי. "מַשּׂוֹר אֲמִיתִּי."
בְּלָאקֵי שָׁם לֵב שֶׁהֵרִים אֶת יָדוֹ כְּמוֹ כָּל חָבֵר רָגִיל אַחֵר בַּכְּנוּפְיָה.
"טוֹב. אַתָּה תָּבִיא מַשּׂוֹר, בְּלָאקֵי. אֲבָל עַכְשָׁיו יֵשׁ בְּעָיָה. אֲנַחְנוּ צְרִיכִים מַשּׂוֹר לְמַתֶּכֶת."
"מָה זֶה מַשּׂוֹר לְמַתֶּכֶת?" שָׁאַל מִישֶׁהוּ.
"אֶפְשָׁר לִקְנוֹת בָּוֶולְווֹרְת'," אָמַר סָאמֵרְס.
הַיֶּלֶד הַשֶּׁמֶן שֶׁנִּקְרָא ג'וֹ אָמַר בְּעַגְמוּמִיּוֹת, "יָדַעְתִּי שֶׁזֶּה יִיגָּמֵר בְּאִיסּוּף כֶּסֶף."
"אֲנִי אַשִּׂיג אֶחָד בְּעַצְמִי," אָמַר טִי. "אֲנִי לֹא רוֹצֶה אֶת הַכֶּסֶף שֶׁלָּכֶם. אֲבָל אֲנִי לֹא יָכוֹל לִקְנוֹת קוּרְנָס."
בְּלָאקֵי אָמַר, "מְשַׁפְּצִים בְּמִסְפַּר חֲמֵשׁ עֶשְׂרֵה. אֲנִי יוֹדֵעַ אֵיפֹה הֵם מַשְׁאִירִים אֶת הַצִּיּוּד שֶׁלָּהֶם בְּחוּפְשַׁת הַבַּנְקִים."
"אָז זֶה הַכֹּל," אָמַר טִי. "נִפְגָּשִׁים כָּאן בְּתֵשַׁע בְּדִיּוּק."
"אֲנִי חַיָּיב לָלֶכֶת לַכְּנֵסִיָּיה," אָמַר מַיְיק.
"תְּטַפֵּס מֵעַל הַגָּדֵר וְתִשְׁרוֹק. נַכְנִיס אוֹתְךָ."
2
בְּיוֹם רִאשׁוֹן בַּבּוֹקֶר כּוּלָּם הִגִּיעוּ בְּדִיּוּק בִּזְמַן חוּץ מִבְּלָאקֵי, אֲפִילּוּ מַיְיק. לְמַיְיק שִׂיחֵק הַמַּזָּל. אִמָּא שֶׁלּוֹ לֹא הִרְגִּישָׁה טוֹב, אַבָּא שֶׁלּוֹ הָיָה עָיֵיף אַחֲרֵי שַׁבָּת בַּלַּיְלָה, וְנֹאמַר לוֹ לָלֶכֶת לַכְּנֵסִיָּה לְבַד, בְּלִוְויַית שְׁלַל אַזְהָרוֹת עַל מָה שֶׁצָּפוּי לוֹ אִם יִסְטֶה מֵהַדֶּרֶךְ. בְּלָאקֵי נִתְקַל בִּקְשָׁיִים לְהַבְרִיחַ הַחוּצָה אֶת הַמַּשּׂוֹר, וְאַחַר כָּךְ בִּמְצִיאַת הַקּוּרְנָס מֵאֲחוֹרֵי בֵּית מִסְפַּר 15. הוּא הִתְקָרֵב לְבֵית דֶּרֶךְ שְׁבִיל בַּחֵלֶק הָאֲחוֹרִי שֶׁל הַגִּינָּה, מֵחֲשָׁשׁ מִפְּנֵי הַסִּיּוּר שֶׁל הַשּׁוֹטֵר בָּרְחוֹב הָרָאשִׁי. הַצִּמְחִיָּיה הַיְּרוּקָּה הָעֲיֵיפָה חָסְמָה שֶׁמֶשׁ שֶׁל יוֹם סְעָרָה: עוֹד חוּפְשַׁת בַּנְקִים גְּשׁוּמָה הִתְבַּשְּׁלָה מֵעַל הָאוֹקְיָינוֹס הָאַטְלַנְטִי, וְרֵאשִׁיתָהּ בְּסִחְרוּרֵי אָבָק מִתַּחַת לָעֵצִים. בְּלָאקֵי טִיפֵּס עַל הַגָּדֵר לְתוֹךְ גִּינָּתוֹ שֶׁל "הַקַּמְצָן".
לֹא הָיָה סִימָן לָאִישׁ בְּשׁוּם מָקוֹם. בֵּית הַשִּׁימּוּשׁ עָמַד כְּמוֹ קֶבֶר בְּבֵית קְבָרוֹת מוּזְנָח. הַוִּוילוֹנוֹת הָיוּ סְגוּרִים. הַבַּיִת יָשָׁן. בְּלָאקֵי הִתְקַדֵּם בִּכְבֵדוּת עִם הַמַּשּׂוֹר וְהַקּוּרְנָס. אוּלַי אַחֲרֵי הַכֹּל אַף אֶחָד לֹא הוֹפִיעַ: הַתּוֹכְנִית הָיְתָה הַמְצָאָה פְּרָאִית: הֵם הִתְעוֹרְרוּ מְפוּכָּחִים. אֲבָל כְּשֶׁהִתְקָרֵב לַדֶּלֶת הָאֲחוֹרִית הוּא שָׁמַע בְּלִיל שֶׁל קוֹלוֹת, לֹא רוֹעֵם יוֹתֵר מִכְוֶורֶת רוֹחֶשֶׁת: מִין תִּיק-תַּק שֶׁכְּזֶה, מִין בּוּם-בּוּם-בּוּם, גֵּירוּד, חֲרִיקָה, קוֹל נֶפֶץ פִּתְאוֹמִי מַכְאִיב. הוּא חָשַׁב בְּלִבּוֹ, זֶה אֲמִיתִּי, וְשֶׁרַק.
הֵם פָּתְחוּ לוֹ אֶת הַדֶּלֶת הָאֲחוֹרִית וְהוּא נִכְנַס פְּנִימָה. מִיָּד קִיבֵּל אֶת הָרוֹשֶׁם שֶׁהַכֹּל מְאוּרְגָּן, שׁוֹנֶה מְאוֹד מֵהַיָּמִים הָעַלִּיזִים וְהַקַּלִּילִים תַּחַת מַנְהִיגוּתוֹ. בְּמֶשֶׁךְ זְמַן מָה עָלָה וְיָרַד בַּמַּדְרֵגוֹת וְחִיפֵּשׂ אֶת טִי. אַף אֶחָד לֹא פָּנָה אֵלָיו: הוּא חָשׁ דְּחִיפוּת גְּדוֹלָה וּכְבָר הִתְחִיל לִרְאוֹת אֶת הַתּוֹכְנִית. פָּנִים הַבַּיִת הָלַךְ וְנֶהֱרַס בְּקַפְּדָנוּת מִבְּלִי שֶׁנָּגְעוּ בַּקִּירוֹת הַחִיצוֹנִיִּים. סָאמֵרְס תָּלַשׁ בָּאִזְמֵל וּפֵטִישׁ אֶת לוּחוֹת הַחִיפּוּי מִתַּחְתִּית קִירוֹת חֲדַר הָאוֹכֶל שֶׁבְּקוֹמַת הַקַּרְקַע. לִפְנֵי כֵּן כְּבָר נִיפֵּץ אֶת סְפִּינֵי הַדֶּלֶת. בְּאוֹתוֹ חֶדֶר עָקַר ג'וֹ אֶת הַקְּרָשִׁים שֶׁל רִצְפַּת הָעֵץ, וְחָשַׂף אֶת לוּחוֹת הָעֵץ הָרַךְ שֶׁמֵּעַל הַמַּרְתֵּף. פְּקָעוֹת שֶׁל חוּטֵי חַשְׁמַל יָצְאוּ מֵהַחִיפּוּי הַפָּגוּם, וּמַיְיק הִתְיַישֵּׁב בְּעַלִּיזוּת עַל הָרִצְפָּה וְקָצַץ אֶת הַחוּטִים.
עַל הַמַּדְרֵגוֹת הַמְּגוּלָּפוֹת עָמְלוּ שְׁנַיִים מֵחַבְרֵי הַכְּנוּפְיָה עַל הַמַּעֲקֶה בְּעֶזְרַת מַשּׂוֹר שֶׁל יְלָדִים – כְּשֶׁרָאוּ אֶת הַמַּשּׂוֹר הַגָּדוֹל שֶׁל בְּלָאקֵי סִימְּנוּ לוֹ בְּלִי אוֹמֶר לְהָבִיא אוֹתוֹ. בַּפַּעַם הַבָּאָה שֶׁרָאָה אוֹתָם כְּבָר הוּפַּל רֶבַע מִן הַמַּעֲקֶה אֶל תּוֹךְ חֲדַר הַכְּנִיסָה. לְבַסּוֹף מָצָא אֶת טִי בַּחֲדַר הָאַמְבַּטְיָה – הוּא יָשַׁב מְדוּכְדָּךְ בַּחֶדֶר שֶׁטִּיפְּלוּ בּוֹ פָּחוֹת מִכּוּלָּם וְהֶאֱזִין לַקּוֹלוֹת שֶׁעָלוּ מִלְּמַטָּה.
"בֶּאֱמֶת עָשִׂיתָ אֶת זֶה," אָמַר בְּלָאקֵי בְּיִרְאַת כָּבוֹד. "מָה יִקְרֶה עַכְשָׁיו?"
"רַק הִתְחַלְנוּ," אָמַר טִי. הוּא הִבִּיט בַּקּוּרְנָס וְנָתַן הוֹרָאוֹת. "אַתָּה תִּישָּׁאֵר כָּאן וְתִשְׁבּוֹר אֶת הָאַמְבַּטְיָה וְאֶת כִּיּוּר הָרַחֲצָה. עֲזוֹב אֶת הַצִּינּוֹרוֹת. נְטַפֵּל בָּהֶם אַחֵר כָּךְ."
מַיְיק הוֹפִיעַ בַּדֶּלֶת. "גָּמַרְתִּי עִם הַחוּטִים, טִי." הוּא אָמַר.
"יָפֶה. עַכְשָׁיו אַתָּה צָרִיךְ רַק לְהִסְתּוֹבֵב בְּבֵית. הַמִּטְבָּח נִמְצָא בַּמַּרְתֵּף. נֶפֶץ אֶת כָּל כְּלֵי הַחַרְסִינָה וְהַזְּכוּכִית, וְאֶת כָּל הַבַּקְבּוּקִים שֶׁתּוּכַל. אַל תִּפְתַּח אֶת הַבְּרָזִים – אֲנַחְנוּ לֹא רוֹצִים שִׁיטָּפוֹן – עוֹד לֹא. אַחֵר כָּךְ לְךָ לְכָל הַחֲדָרִים וְתוֹצִיא אֶת הַמְּגֵירוֹת. אִם הֵן נְעוּלוֹת, קָרָא לְאֶחָד הָאֲחֵרִים שֶׁיִּפְרְצוּ אוֹתָן. תִּקְרַע כָּל נְיָיר שֶׁאַתָּה מוֹצֵא וְנֶפֶץ אֶת כָּל הַקִּישּׁוּטִים. כְּדַאי שֶׁתִּיקַּח אִיתְּךָ סַכִּין שֶׁל בָּשָׂר מֵהַמִּטְבָּח. חֲדַר הַשֵּׁינָה נִמְצָא כָּאן מִמּוּל. תִּקְרַע אֶת הַכָּרִיּוֹת וְתִקְרַע אֶת הַסְּדִינִים. זֶה מַסְפִּיק בֵּינְתַיִים. וְאַתָּה, בְּלָאקֵי, כְּשֶׁתִּגְמוֹר כָּאן, שָׁבוּר אֶת הַגֶּבֶס בַּמִּסְדְּרוֹן לְמַעְלָה בַּקּוּרְנָס שֶׁלְּךָ.
"מָה אַתָּה הוֹלֵךְ לַעֲשׂוֹת?" שָׁאַל בְּלָאקֵי.
"אֲנִי מְחַפֵּשׂ מַשֶּׁהוּ מְיוּחָד," אָמַר טִי.
רַק לִקְרַאת שְׁעַת אֲרוּחַת הַצָּהֳרַיִים סִייֵּם בְּלָאקֵי וְהָלַךְ לְחַפֵּשׂ אֶת טִי. הַתּוֹהוּ וּבְוָהוֹ הִתְקַדֵּם. הַמִּטְבָּח הָיָה עִיֵּי חוֹרָבוֹת שֶׁל שִׁבְרֵי זְכוּכִיּוֹת וְחַרְסִינָה. חֲדַר הָאוֹכֶל הוּפְשַׁט מֵרִצְפַּת הָעֵץ, חִיפּוּי תַּחְתִּית הַקִּירוֹת הוּרַם, הַדֶּלֶת נֶעֶקְרָה מִצֵּירֶה וְהַהוֹרְסִים עָלוּ לַקּוֹמָה הַבָּאָה. פַּסֵּי אוֹר חַדְרוֹ מִבַּעַד לַתְּרִיסִים הַסְּגוּרִים בְּמָקוֹם שֶׁעָבְדוּ בּוֹ בִּרְצִינוּת שֶׁל יוֹצְרִים – וְהֶרֶס אַחֲרֵי הַכֹּל הוּא צוּרָה שֶׁל יְצִירָה. הָיָה מִין דִּמְיוֹן שֶׁחָזָה אֶת הַבַּיִת הַזֶּה כְּפִי שֶׁנִּהְיֶה כָּעֵת.
מַיְיק אָמַר, "אֲנִי צָרִיךְ לָלֶכֶת הַבַּיְתָה לֶאֱכוֹל אֲרוּחַת צָהֳרַיִים."
"מִי עוֹד?" שָׁאַל טִי, אֲבָל כָּל הָאֲחֵרִים בְּתֵירוּץ כָּזֶה אוֹ אַחֵר הֵבִיאוּ עִמָּם מִצְרְכֵי מָזוֹן.
הֵם כָּרְעוּ בַּהֲרִיסוֹת הַחֶדֶר וְהֶחֱלִיפוּ בֵּינֵיהֶם כְּרִיכִים לֹא רְצוּיִים. חֲצִי שָׁעָה לַאֲרוּחָה וְהֵם חָזְרוּ לַעֲבוֹד. כְּשֶׁחָזַר מַיְיק כְּבָר הִגִּיעוּ לַקּוֹמָה הָעֶלְיוֹנָה, וְעַד הַשָּׁעָה שֵׁשׁ בָּעֶרֶב הוּשְׁלַם הַנֶּזֶק הַשִּׁטְחִי. כָּל הַדְּלָתוֹת הוּסְרוּ, כָּל לוּחוֹת הָעֵץ שֶׁכִּיסּוּ אֶת תַּחְתִּית הַקִּירוֹת הוּרְמוּ, הָרָהִיטִים הוּשְׁחֲתוּ וְנִקְרְעוּ וְרוּסְּקוּ – אִישׁ לֹא יוּכַל לִישׁוֹן בְּבֵית, אֶלָּא עַל מִיטָּה שֶׁל שִׁבְרֵי טִיחַ. טִי חִילֵּק אֶת פְּקוּדּוֹתָיו – מָחָר בִּשְׁמוֹנֶה בַּבּוֹקֶר – וּכְדֵי שֶׁלֹּא יַבְחִינוּ בָּהֶם, טִיפְּסוּ אֶחָד אֶחָד עַל גֶּדֶר הַגִּינָּה, אֶל תּוֹךְ מִגְרַשׁ הַחֲנָיָה. רַק בְּלָאקֵי וְטִי נִשְׁאֲרוּ. הָאוֹר כִּמְעַט גּוֹוֵעַ, וּכְשֶׁלְּחִצּוֹ עַל מֶתֶג, דָּבָר לֹא פָּעַל – מַיְיק עָשָׂה אֶת מְלַאכְתּוֹ בִּיסוֹדִיּוּת.
"מָצָאתָ מַשֶּׁהוּ מְיוּחָד?" שָׁאַל בְּלָאקֵי.
טִי הִנְהֵן. "בּוֹא הִנֵּה," הוּא אָמַר. "וְתִסְתַּכֵּל". הוּא שָׁלַף מִשְּׁנֵי כִּיסָיו חֲבִילוֹת שֶׁל שִׁטְרֵי פָּאוּנְד. "הַחֶסְכוֹנוֹת שֶׁל 'הַקַּמְצָן הַזָּקֵן', " הוּא אָמַר. "מַיְיק קָרַע אֶת הַמִּזְרוֹן, אֲבָל הוּא פִסְפֵס אוֹתָם."
"מָה אַתָּה מִתְכַּוֵּון לַעֲשׂוֹת? לְחַלֵּק אוֹתָם לְכוּלָּם?"
"אֲנַחְנוּ לֹא גַּנָּבִים," אָמַר טִי. "אַף אֶחָד לֹא הוֹלֵךְ לִגְנוֹב שׁוּם דָּבָר מֵהַבַּיִת הַזֶּה. שָׁמַרְתִּי אֶת אֵלֶּה בִּשְׁבִילִי וּבִשְׁבִילְךָ – חֲגִיגָה." הוּא כָּרַע בֶּרֶךְ עַל הָרִצְפָּה וְסֵפֶר אֶת הַשְּׁטָרוֹת – הָיוּ שִׁבְעִים בְּסַךְ הַכֹּל. "נִשְׂרוֹף אוֹתָם," הוּא אָמַר. "אֶחָד אַחֲרֵי הַשֵּׁנִי". וְכָל אֶחָד מֵהֶם אָחַז בַּשְּׁטָר לְפִי הַתּוֹר, הָרִים אוֹתוֹ לְמַעְלָה וְהִדְלִיק אֶת פִּינָּתוֹ הָעֶלְיוֹנָה, כָּךְ שֶׁהַלֶּהָבָה בָּעֲרָה בְּאִטִּיּוּת לְעֵבֶר אֶצְבְּעוֹתֵיהֶם. הָאֵפֶר הָאָפוֹר הִתְעוֹפֵף מֵעֲלֵיהֶם וְיָרַד עַל רָאשֵׁיהֶם כְּמוֹ שִׁיבָה. "הָיִיתִי רוֹצֶה לִרְאוֹת אֶת הַפַּרְצוּף שֶׁל 'הַקַּמְצָן הַזָּקֵן' כְּשֶׁנִּגְמוֹר כָּאן," אָמַר טִי.
"אַתָּה שׂוֹנֵא אוֹתוֹ מְאוֹד?" שָׁאַל בְּלָאקֵי.
"בָּרוּר שֶׁאֲנִי לֹא שׂוֹנֵא אוֹתוֹ," אָמַר טִי. "זֶה לֹא הָיָה כֵּיף אִם הָיִיתִי שׂוֹנֵא אוֹתוֹ." הַשְּׁטָר הַבּוֹעֵר הָאַחֲרוֹן הֵאִיר אֶת פָּנָיו הַקּוֹדְרוֹת. "כָּל הָאַהֲבָה וְהַשִּׂנְאָה הָאֵלֶּה," אָמַר, "זֹאת רַכְרוּכִיּוֹת, זֶה קִשְׁקוּשׁ. יֵשׁ רַק דְּבָרִים, בְּלָאקֵי," וְהוּא הִבִּיט סְבִיב בַּחֶדֶר שֶׁהָיָה מָלֵא וְגָדוּשׁ בִּצְלָלִים הַבִּלְתִּי מוּכָּרִים שֶׁל חֲצָאֵי דְּבָרִים, דְּבָרִים שְׁבוּרִים, דְּבָרִים לְשֶׁעָבַר. "נִרְאֶה מִי מַגִּיעַ רִאשׁוֹן הַבַּיְתָה, בְּלָאקֵי." הוּא אָמַר.
3
לְמָחֳרָת בַּבּוֹקֶר הֵחֵלָּה הַהֲרִיסָה הָרְצִינִית. שְׁנַיִים הָיוּ חֲסֵרִים – מַיְיק וְעוֹד יֶלֶד, שֶׁהוֹרָיו נָסְעוּ לְסָאוּתָ'אנְד וְלַבְּרַיְיטוֹן לַמְרוֹת הַטִּיפּוֹת הַחֲמִימוֹת וְהָאִיטִּיּוֹת שֶׁהֵחֵלּוּ לָרֶדֶת, וְקוֹל הָרַעַם שֶׁהִתְגַּלְגֵּל בְּשֶׁפֶךְ הֲתַמְזֶה, כְּמוֹ הַמַּטָּחִים הָרִאשׁוֹנִים שֶׁל הַבְּלִיץ. "אֲנַחְנוּ חַיָּיבִים לְמַהֵר," אָמַר טִי.
סָאמֵרְס הִפְגִּין עַצְבָּנוּת. "לֹא עָשִׂינוּ מַסְפִּיק?" הוּא אָמַר. "נָתְנוּ לִי שִׁילִינְג לִמְכוֹנוֹת מַזָּל. זֶה כְּמוֹ עֲבוֹדָה כָּאן."
"בְּקוֹשִׁי הִתְחַלְנוּ," אָמַר טִי. "הֲרֵי נִשְׁאֲרוּ כָּל הָרְצָפוֹת, וְהַמַּדְרֵגוֹת. עוֹד לֹא עָקַרְנוּ חַלּוֹן אֶחָד. הַצְבָּעַת כְּמוֹ כּוּלָּם. אֲנַחְנוּ הוֹלְכִים לַהֲרוֹס אֶת הַבַּיִת הַזֶּה. לֹא יִישָּׁאֵר שׁוּם דָּבָר כְּשֶׁנְּסַיֵּים."
הֵם הִתְחִילוּ שׁוּב בַּקּוֹמָה הָרִאשׁוֹנָה, וְעָקְרוּ אֶת לוּחוֹת הָעֵץ שֶׁכִּיסּוּ אֶת הָרִצְפָּה סָמוּךְ לַקִּיר הַחִיצוֹנִי, בְּהוֹתִירָם אֶת הַקּוֹרוֹת חֲשׂוּפוֹת. אַחֵר כָּךְ נִיסְּרוּ אֶת הַקּוֹרוֹת וְנָסוֹגוּ אֶל חֲדַר הַכְּנִיסָה, כִּי מָה שֶׁנּוֹתַר מֵהָרִצְפָּה הִתְנַדְנֵד וְשָׁקַע. הֵם לָמְדוּ מֵהַנִּיסָּיוֹן וְהָרִצְפָּה הַשְּׁנִיָּיה הִתְמוֹטְטָה בְּיֶתֶר קַלּוֹת. לִקְרַאת הָעֶרֶב אָחֲזָה בָּהֶם הִתְרַגְּשׁוּת מוּזָרָה כְּשֶׁהִבִּיטוּ מַטָּה אֶל הַבּוֹר הַגָּדוֹל שֶׁנִּפְעַר בְּבֵית. הֵם הִסְתַּכְּנוּ וְעָשׂוּ טָעוּיוֹת: כְּשֶׁחָשְׁבוּ עַל הַחַלּוֹנוֹת כְּבָר הָיָה מְאוּחָר מִדַּי לְהַגִּיעַ אֲלֵיהֶם. "וּוָאו," אָמַר ג'וֹ, וְזָרַק מַטְבֵּעַ שֶׁל פְּנֵי לְמַטָּה, אֶל תּוֹךְ הַבְּאֵר הַיַּבָּשָׁה הַמְּלֵאָה פְּסוֹלֶת בִּנְיָין. הוּא הִשְׁמִיעַ נְקִישָׁה וְהִתְגַּלְגֵּל בֵּין שִׁבְרֵי הַזְּכוּכִית.
"לָמָּה הִתְחַלְנוּ אֶת כָּל זֶה?" שָׁאַל סָאמֵרְס בְּתַדְהֵמָה. טִי כְּבָר הָיָה עַל הַקַּרְקַע, חוֹפֵר בְּתוֹךְ הַהֲרִיסוֹת, מַפְנֶה מָקוֹם לְאוֹרֶךְ הַקִּיר הַחִיצוֹנִי. "תִּפְתַּח אֶת הַבְּרָזִים," הוּא אָמַר. "בַּחוֹשֶׁךְ הַזֶּה כְּבָר אַף אֶחָד לֹא יֵרָאֶה כְּלוּם, וּבַבּוֹקֶר זֶה כְּבָר לֹא יֶשְׁנָהּ." הַמַּיִם הִשִּׂיגוּ אוֹתָם בַּמַּדְרֵגוֹת וְזָרְמוּ מַטָּה דֶּרֶךְ הַחֲדָרִים נְטוּלֵי הָרִצְפָּה.
בְּאוֹתוֹ רֶגַע שָׁמְעוּ אֶת מַיְיק שׂוֹרֵק מֵאָחוֹר. "מַשֶּׁהוּ לֹא בְּסֵדֶר," אָמַר בְּלָאקֵי. הֵם שָׁמְעוּ אֶת נְשִׁימוֹתָיו הַכְּבֵדוֹת כְּשֶׁפָּתְחוּ אֶת הַמַּנְעוּל.
"הַשּׁוֹטְרִים?" שָׁאַל סָאמֵרְס.
"'הַקַּמְצָן הַזָּקֵן'", אָמַר מַיְיק. "הוּא בְּדֶרֶךְ." הוּא הִרְכִּין אֶת רֹאשׁוֹ בֵּין בִּרְכָּיו בְּנִיסְיוֹן שְׁווֹא לְהָקִיא. "רַצְתִּי כָּל הַדֶּרֶךְ" הוּא אָמַר בְּגַאֲווֹה.
"אֲבָל לָמָּה?" אָמַר טִי. "הוּא אָמַר לִי..." הוּא מָחָה בְּזַעְמוֹ שֶׁל הַיֶּלֶד שֶׁמֵּעוֹלָם לֹא הָיָה, "זֶה לֹא הוֹגֵן."
"הוּא הָיָה בְּסָאוּתְ'אַנְד," אָמַר מַיְיק. "וְנָסַע בָּרַכֶּבֶת חֲזָרָה. הוּא אָמַר שֶׁהָיָה שָׁם קַר וְרָטוֹב מִדַּי." הוּא עָצַר וּבָהָה בַּמַּיִם. "בְּחַיֵּי, אֵיזוֹ סְעָרָה הָיְתָה לָכֶם כָּאן. הַגַּג דּוֹלֵף?"
"כַּמָּה זְמַן יִיקַּח לוֹ לְהַגִּיעַ לְכָאן?"
"חָמֵשׁ דַּקּוֹת. הִתְחַמַּקְתִּי מֵאִמָּא וְרַצְתִּי."
"כְּדַאי שֶׁנִּסְתַּלֵּק," אָמַר סָאמֵרְס. "בְּכָל מִקְרֶה עָשִׂינוּ מַסְפִּיק."
"הוֹ לֹא. לֹא עָשִׂינוּ מַסְפִּיק. אֶת זֶה כָּל אֶחָד יָכוֹל לַעֲשׂוֹת – " "זֶה" הָיָה הַבַּיִת הַמְּנוּתָּץ וְהֶחָלוּל שֶׁנּוֹתְרוּ בּוֹ הַקִּירוֹת בִּלְבַד. וּבְכָל זֹאת קִירוֹת אֶפְשָׁר לְשַׁמֵּר. לַחֲזִית יֵשׁ עֵרֶךְ. הֵם יוּכְלוּ לִבְנוֹת שׁוּב בִּפְנִים, יָפֶה יוֹתֵר מִקּוֹדֶם. שׁוּב יוּכַל לִהְיוֹת כָּאן בֵּית. הוּא אָמַר בְּכַעַס, "אֲנַחְנוּ חַיָּיבִים לִגְמוֹר. אֶל תָּזוּזוּ. תְּנוּ לִי לַחֲשׁוֹב."
"אֵין זְמַן," אָמַר יֶלֶד אֶחָד.
"חַיֶּיבֶת לִהְיוֹת דֶּרֶךְ," אָמַר טִי. "לֹא יָכוֹל לִהְיוֹת שֶׁהִגַּעְנוּ עַד כָּאן..."
"עָשִׂינוּ הַרְבֵּה מְאוֹד," אָמַר בְּלָאקֵי.
"לֹא, לֹא עָשִׂינוּ מַסְפִּיק. שֶׁמִּישֶׁהוּ יִשְׁמוֹר עַל הַדֶּלֶת הַקִּדְמִית."
"אֲנַחְנוּ לֹא יְכוֹלִים לַעֲשׂוֹת יוֹתֵר מִזֶּה."
"הוּא יָכוֹל לְהַגִּיעַ מֵאֲחוֹרָה".
"תִּשְׁמְרוּ גַּם עַל הַדֶּלֶת הָאֲחוֹרִית," הֵחֵל טִי לְהִתְחַנֵּן. "רַק תְּנוּ לִי דַּקָּה וַאֲנִי אֲסַדֵּר אֶת זֶה. אֲנִי נִשְׁבָּע שֶׁאֲנִי אֲסַדֵּר אֶת זֶה." אֲבָל סַמְכוּתוֹ אָבְדָה עִם חוֹסֶר הַבְּהִירוּת שֶׁל דְּבָרָיו. הוּא הָיָה רַק אֶחָד מֵחַבְרֵי הַכְּנוּפְיָה עַכְשָׁיו. "בְּבַקָּשָׁה," הוּא אָמַר.
"בְּבַקָּשָׁה," חִיקָּה אוֹתוֹ סָאמֵרְס, וְאָז לְפֶתַע הִנְחִית מַכָּה נִיצַּחַת וְקָרָא בַּשֵּׁם הַקַּטְלָנִי, "לְךָ לְךָ הַבַּיְתָה, טְרֵבוֹר."
טִי עָמַד בְּגַבּוֹ לַהֲרִיסוּת כְּמוֹ מִתְאַגְרֵף כּוֹשֵׁל שֶׁנִּדְחָף לַחֲבָלִים. הוּא נוֹתַר בְּלִי מִילִּים נוֹכֵחַ חֲלוֹמוֹתָיו שֶׁהִזְדַּעְזְעוּ וְחָמְקוּ. אוּלָם אָז פָּעַל בְּלָאקֵי לִפְנֵי שֶׁהַכְּנוּפְיָה הִסְפִּיקָה לִצְחוֹק, וְדָחַף אֶת סָאמֵרְס לְאָחוֹר. "אֲנִי אֶשְׁמוֹר עַל הַדֶּלֶת הַקִּדְמִית, טִי." אָמַר וּפָתַח בִּזְהִירוּת אֶת תְּרִיסֵי חֲדַר הַכְּנִיסָה. הַגַּן הָאָפוֹר וְהָרָטוֹב הִשְׂתָּרֵעַ מִלְּפָנִים וְהַפָּנָסִים נִצְנְצוּ בִּשְׁלוּלִיּוֹת.
"מִישֶׁהוּ בָּא, טִי. לֹא, זֶה לֹא הוּא. מָה הַתּוֹכְנִית שֶׁלְּךָ, טִי?"
"תַּגִּיד לְמַיְיק שֶׁיָּצָא אֶל בֵּית הַשִּׁימּוּשׁ וְיִתְחַבֵּא לְיָדוֹ. כְּשֶׁיִּשְׁמַע אֶת הַשְּׁרִיקָה שֶׁלִּי הוּא צָרִיךְ לִסְפּוֹר עַד עֶשֶׂר וּלְהַתְחִיל לִצְעוֹק."
"לִצְעוֹק מָה?"
"אָה, 'הִצִּילוּ', לֹא חָשׁוּב מָה."
"אַתָּה שׁוֹמֵעַ, מַיְיק," אָמַר בְּלָאקֵי. שׁוּב הָיָה הַמַּנְהִיג. הוּא הִבִּיט בִּמְהִירוּת דֶּרֶךְ הַתְּרִיסִים. "הוּא בָּא, טִי."
"מַהֵר, מַיְיק. בֵּית הַשִּׁימּוּשׁ. תִּישָּׁאֵר כָּאן, בְּלָאקֵי, תִּישָּׁאֲרוּ כּוּלְּכֶם, עַד שֶׁאֲנִי אֶצְעַק."
"לְאָן אַתָּה הוֹלֵךְ, טִי?"
"אַל תִּדְאֲגוּ. אֲנִי אֲטַפֵּל בָּזֶה. אָמַרְתִּי שֶׁאֲנִי אֲטַפֵּל בָּזֶה, נָכוֹן?"
"הַקַּמְצָן הַזָּקֵן" חָצָה אֶת הַגַּן בִּצְלִיעָה. נְעָלָיו הָיוּ מְכוּסּוֹת בּוֹץ וְהוּא עָצַר לְגָרֵד אוֹתוֹ בִּקְצֵה הַמִּדְרָכָה. הוּא לֹא רָצָה לְלַכְלֵךְ אֶת בֵּיתוֹ, שֶׁנִּיצָּב מְשׁוּנָּן וְאָפֵל בְּתוֹךְ הָאֵזוֹר הַמּוּפְצָץ, וּכְפִי שֶׁהֶאֱמִין נִיצַּל כִּמְעַט בְּנֵס מֵהֶרֶס. אֲפִילּוּ קֶשֶׁת הַחַלּוֹן שֶׁמֵּעַל הַדֶּלֶת לֹא נִשְׁבְּרָה מֵהַפִּיצוּץ. בְּמָקוֹם כָּלְשֶׁהוּ מִישֶׁהוּ שֶׁרַק. "הַקַּמְצָן הַזָּקֵן" הִבִּיט מִסְּבִיבוֹ בִּמְהִירוּת. הוּא לֹא סָמַךְ עַל שְׁרִיקוֹת. יֶלֶד צָעַק, נִדְמֶה שֶׁהַקּוֹל מַגִּיעַ מֵהַגִּינָּה שֶׁלּוֹ. וְאָז הִגִּיעַ נַעַר בְּרִיצָה מִמִּגְרַשׁ הַחֲנָיָה. "מַר תוֹמָאס," הוּא קָרָא, "מַר תוֹמָאס."
"מָה קָרָה?"
"אֲנִי נוֹרָא מִצְטַעֵר, מַר תוֹמָאס. אֶחָד מֵאִיתָּנוּ מַמָּשׁ הָיָה צָרִיךְ, וְחָשַׁבְנוּ שֶׁלֹּא יִהְיֶה לְךָ אִכְפַּת, וְעַכְשָׁיו הוּא לֹא יָכוֹל לָצֵאת."
"עַל מָה אַתָּה מְדַבֵּר, יֶלֶד?"
"הוּא נִתְקַע בְּבֵית הַשִּׁימּוּשׁ שֶׁלְּךָ."
"אֵין לוֹ זְכוּת–  לֹא רָאִיתִי אוֹתְךָ פַּעַם?"
"הֶרְאִיתָ לִי אֶת הַבַּיִת שֶׁלָּךְ."
"בֶּאֱמֶת הֶרְאִיתִי. בֶּאֱמֶת הֶרְאִיתִי. זֶה לֹא נוֹתֵן לְךָ רָשׁוּת ל – "
"בְּבַקָּשָׁה תְּמַהֵר, מַר תוֹמָאס. הוּא יֵיחָנֵק."
"שְׁטוּיוֹת. הוּא לֹא יָכוֹל לְהֵיחָנֵק. חַכֵּה עַד שֶׁאַכְנִיס אֶת הַתִּיק."
"אֲנִי אֶקַּח אֶת הַתִּיק שֶׁלְּךָ."
"הוֹ לֹא, אַתָּה לֹא תִּיקַּח. אֲנִי לוֹקֵחַ אֶת הַדְּבָרִים שֶׁלִּי בְּעַצְמִי."
"מִכָּאן, מַר תוֹמָאס."
"אֲנִי לֹא יָכוֹל לְהִיכָּנֵס לַגִּינָּה מִכָּאן. אֲנִי חַיָּיב לַעֲבוֹר דֶּרֶךְ הַבַּיִת."
"אֲבָל אַתָּה כֵּן יָכוֹל לְהִיכָּנֵס לַגִּינָּה מִפֹּה, מַר תוֹמָאס. אֲנַחְנוּ עוֹשִׂים אֶת זֶה לְעִתִּים קְרוֹבוֹת."
"אַתֶּם עוֹשִׂים אֶת זֶה לְעִתִּים קְרוֹבוֹת?" הוּא הָלַךְ בְּעִקְבוֹת הַנַּעַר מְרוּתָּק וְזוֹעֵם. "מָתַי? בְּאֵיזוֹ זְכוּת..."
"אַתָּה רוֹאֶה...? הַגָּדֵר נְמוּכָה."
"אֲנִי לֹא הוֹלֵךְ לְטַפֵּס עַל גְּדֵרוֹת לְתוֹךְ הַגִּינָּה שֶׁלִּי. זֶה מְגוּחָךְ."
"כָּכָה אֲנַחְנוּ נִכְנָסִים. רֶגֶל אַחַת כָּאן, רֶגֶל אַחַת שָׁם, וְעוֹבְרִים." פָּנָיו שֶׁל הַנַּעַר הֵצִיצוּ מִלְּמַעְלָה, יָד נִשְׁלְחָה, וּמַר תוֹמָאס רָאָה כֵּיצַד תֵּיקוֹ נִלְקַח וּמוּנָּח בְּצִדָּהּ הַשֵּׁנִי שֶׁל הַגָּדֵר.
"תַּחֲזִיר לִי אֶת הַתִּיק שֶׁלִּי," אָמַר מַר תוֹמָאס. מִבֵּית הַשִּׁימּוּשׁ יֶלֶד צָרַח וְצָרַח. "אֲנִי אֶקְרָא לַמִּשְׁטָרָה."
"הַתִּיק שֶׁלְּךָ בְּסֵדֶר גָּמוּר, מַר תוֹמָאס. תִּרְאֶה. רֶגֶל אַחַת שָׁם. מִיָּמִין. עַכְשָׁיו פָּשׁוּט מֵעָלֶיהָ. מִשְּׂמֹאלְךָ." מַר תוֹמָאס טִיפֵּס עַל גֶּדֶר גִּינָּתוֹ שֶׁלּוֹ. "הִנֵּה הַתִּיק שֶׁלְּךָ, מַר תוֹמָאס."
"אֲנִי אֶדְאַג שֶׁיִּבְנוּ מֵחָדָשׁ אֶת הַגָּדֵר," אָמַר מַר תוֹמָאס. "אֲנִי לֹא מוּכָן שֶׁאַתֶּם תָּבוֹאוּ לְכָאן וְתִשְׁתַּמְּשׁוּ בְּבֵית הַשִּׁימּוּשׁ שֶׁלִּי." הוּא מָעַד עַל הַשְּׁבִיל, אֲבָל הַנַּעַר אָחַז בְּמַרְפְּקוֹ וְתָמַךְ בּוֹ. "תּוֹדָה, תּוֹדָה, חֲבִיבִי," הוּא מִלְמֵל מִבְּלִי מֵשִׂים. מִישֶׁהוּ צָעַק שׁוּב בַּחֲשֵׁכָה. "אֲנִי בָּא, אֲנִי בָּא," קָרָא מַר תוֹמָאס. הוּא אָמַר לַנַּעַר שֶׁלְּצִדּוֹ, "הַדְּרִישׁוֹת שֶׁלִּי הֶגְיוֹנִיּוֹת. גַּם אֲנִי הָיִיתִי פַּעַם יֶלֶד. כָּל זְמַן שֶׁהַדְּבָרִים מְסוּדָּרִים. לֹא אִכְפַּת לִי שֶׁתִּשְׁחֲקוּ כָּאן בְּשַׁבָּת בַּבּוֹקֶר. לִפְעָמִים אֲנִי אוֹהֵב חֶבְרָה. זֶה פָּשׁוּט חַיָּיב לִהְיוֹת מְסוּדָּר. אֶחָד מִכֶּם מְבַקֵּשׁ רְשׁוּת וַאֲנִי מַסְכִּים. לִפְעָמִים אֲנִי לֹא אַסְכִּים. לֹא יִתְחַשֵּׁק לִי. וְאַתֶּם תִּיכָּנְסוּ מֵהַדֶּלֶת הַקִּדְמִית וְתִצְאוּ מֵהַדֶּלֶת הָאֲחוֹרִית. בְּלִי לְטַפֵּס עַל הַגְּדֵרוֹת."
"בְּבַקָּשָׁה תּוֹצִיא אוֹתוֹ, מַר תוֹמָאס."
"לֹא יִקְרֶה לוֹ שׁוּם דָּבָר בְּבֵית הַשִּׁימּוּשׁ שֶׁלִּי," אָמַר מַר תוֹמָאס וְקִרְטַע בְּאִיטִּיּוּת לְאוֹרֶךְ הַגִּינָּה. "אוֹי, דַּלֶּקֶת הַפְּרָקִים שֶׁלִּי," הוּא אָמַר.
"אֲנִי תָּמִיד חוֹטֵף אֶת זֶה בְּחוּפְשַׁת הַבַּנְקִים. אֲנִי חַיָּיב לָלֶכֶת בִּזְהִירוּת. יֵשׁ אֲבָנִים רוֹפְפוֹת כָּאן. תֵּן לִי אֶת הַיָּד שֶׁלְּךָ. אַתָּה יוֹדֵעַ מָה הָיָה כָּתוּב בְּהוֹרוֹסְקוֹפּ שֶׁלִּי אֶתְמוֹל? 'הִימָּנַע מִכָּל פְּעִילוּת בַּמַּחֲצִית הָרִאשׁוֹנָה שֶׁל הַשָּׁבוּעַ. סַכָּנַת הִתְרַסְּקוּת רְצִינִית'. זֶה עָלוּל לִקְרוֹת עַל הַשְּׁבִיל הַזֶּה," אָמַר מַר תוֹמָאס. "הֵם מְדַבְּרִים בַּמְּשָׁלִים וּבְכֶפֶל לָשׁוֹן." הוּא עָצַר מוּל דֶּלֶת בֵּית הַשִּׁימּוּשׁ. "מָה קוֹרֶה כָּאן?" הוּא קָרָא. לֹא הָיְתָה שׁוּם תְּשׁוּבָה.
"אוּלַי הוּא הִתְעַלֵּף," אָמַר הַנַּעַר.
"לֹא בְּבֵית הַשִּׁימּוּשׁ שֶׁלִּי. קָדִימָה, אַתָּה, צֵא הַחוּצָה," אָמַר מַר תוֹמָאס. הוּא מָשַׁךְ בַּדֶּלֶת בְּחוֹזְקָה וְכִמְעַט נָפַל עַל גַּבּוֹ כְּשֶׁהִיא נִפְתְּחָה לִרְווֹחָה בְּקַלּוּת. יָד תָּמְכָה בּוֹ בַּתְּחִילָּה, וְאָז דָּחֲפָה אוֹתוֹ בְּכוֹחַ. רֹאשׁוֹ פָּגַע בַּקִּיר הַנֶּגְדִּי וְהוּא הִתְיַישֵּׁב בִּכְבֵדוּת. תֵּיקוֹ נֶחְבַּט בְּרַגְלָיו, יָד שָׁלְפָה אֶת הַמַּפְתֵּחַ מֵהַמַּנְעוּל וְהַדֶּלֶת נִטְרְקָה. "תְּנוּ לִי לָצֵאת," הוּא קָרָא וְשָׁמַע אֶת הַמַּפְתֵּחַ מִסְתּוֹבֵב בַּמַּנְעוּל. "הִתְרַסְּקוּת רְצִינִית," הוּא חָשַׁב, וְחָשׁ שֶׁהוּא רוֹעֵד וּמְבוּלְבָּל וְזָקֵן.
קוֹל דִּיבֵּר אֵלָיו בְּרָכוֹת מִבַּעַד לְחוֹר בְּצוּרַת הַכּוֹכָב שֶׁבַּדֶּלֶת. "אַל תִּדְאַג, מַר תוֹמָאס," הוּא אָמַר. "אֲנַחְנוּ לֹא נִפְגַּע בְּךָ," הוּא אָמַר. "אֲנַחְנוּ לֹא נִפְגַּע בְּךָ, לֹא אִם תִּהְיֶה בְּשֶׁקֶט."
מַר תוֹמָאס הִשְׁעִין אֶת רֹאשׁוֹ בֵּין כַּפּוֹת יָדָיו וְהִרְהֵר. הוּא הִבְחִין שֶׁהָיְתָה רַק מַשָּׂאִית אַחַת בְּמִגְרַשׁ הַחֲנָיָה, וְהוּא הָיָה בָּטוּחַ שֶׁהַנַּהָג יָבוֹא לָקַחַת אוֹתָהּ רַק בַּבּוֹקֶר, לֹא לִפְנֵי כֵן. אַף אֶחָד לֹא יוּכַל לִשְׁמוֹעַ אוֹתוֹ מֵהָרְחוֹב שֶׁבַּחֲזִית, וּבַסִּמְטָה שֶׁמֵּאָחוֹר עָבְרוּ לְעִתִּים רְחוֹקוֹת בִּלְבַד. מִי שֶׁעָבַר שָׁם לְבַטֵּחַ מִיהֵר הַבַּיְתָה וְלֹא יַעֲצוֹר לְשֵׁמַע מָה שֶׁיַּחֲשׁוֹב בְּוַודַּאי לִילָלוֹת שֶׁל שַׁתְיָין. וְגַם אִם יִצְעַק "הַצִּילוּ", מִי בָּעֶרֶב הָרֵיק הַזֶּה שֶׁל חוּפְשַׁת הַבַּנְקִים, יִהְיֶה לוֹ הָאוֹמֶץ לַחֲקוֹר? מַר תוֹמָאס יָשַׁב עַל הָאַסְלָה וְהִרְהֵר מִמְּרוֹם שְׁנוֹתָיו.
אַחֲרֵי זְמַן מָה נִדְמֶה הָיָה לוֹ שֶׁהוּא שׁוֹמֵעַ קוֹלוֹת בִּדְמָמָה – הֵם הָיוּ חֲלוּשִׁים וְהִגִּיעוּ מִכִּיוּוּן בֵּיתוֹ. הוּא קָם וְהֵצִיץ דֶּרֶךְ חוֹר הָאִוְורוּר – מִבַּעַד לַחֲרַכֵּי אֶחָד הַתְּרִיסִים הוּא רָאָה אוֹר, וְלֹא אוֹר שֶׁל מְנוֹרָה, אֶלָּא הָאוֹר הַמִּתְנוֹעֵעַ, כְּמוֹ אוֹר שֶׁל נֵר. אַחַר כָּךְ הָיָה נִדְמֶה לוֹ שֶׁשָּׁמַע קוֹל הַלְמוּת פַּטִּישׁ וְשִׁפְשׁוּף וּשְׁבִירָה. הוּא חָשַׁב עַל פּוֹרְצִים – אוּלַי הֵם שְׂכָרוֹ אֶת הַיְּלָדִים בְּתוֹר שׁוֹמְרִים, אֲבָל מַדּוּעַ שֶׁפּוֹרְצִים יַעַסְקוּ בְּמָה שֶׁנִּשְׁמַע יוֹתֵר וְיוֹתֵר כַּעֲבוֹדַת נַגָּרוּת חֲשָׁאִית? מַר תוֹמָאס פָּלַט צַעֲקַת נִיסָּיוֹן, אֲבָל אִישׁ לֹא עָנָה. לֹא הָיָה בְּכוֹחוֹ שֶׁל הָרַעַשׁ לְהַגִּיעַ אֲפִילּוּ לְאוֹיְבָיו.
4
מַיְיק הָלַךְ הַבַּיְתָה לִישׁוֹן, אֲבָל הָאֲחֵרִים נִשְׁאֲרוּ. שְׁאֵלַת הַמַּנְהִיגוּת לֹא הִטְרִידָה אֶת הַכְּנוּפְיָה עוֹד. בְּעֶזְרַת מַסְמְרִים, אִזְמֵלִים, מַבְרְגִים, כָּל מָה שֶׁהָיָה חַד וְחוֹדְרָנִי, עָבְרוּ עַל הַקִּירוֹת הַפְּנִימִיִּים וְטִיפְּלוּ בְּטִיחַ שֶׁבֵּין הַלְּבָנִים. הֵם הִתְחִילוּ גָּבוֹהַּ מִדַּי וְהָיָה זֶה בְּלָאקֵי שֶׁפָּגַע בְּשִׁכְבָה שֶׁל בִּידוּד וְהֵבִין שֶׁתִּהְיֶה לָהֶם חֲצִי עֲבוֹדָה אִם יַחֲלִישׁוּ מִיָּד אֶת הַחִיבּוּרִים מַמָּשׁ מֵעַל הַקִּיר. זֹאת הָיְתָה עֲבוֹדָה אֲרוּכָּה, מְעַיֶּיפֶת וְלֹא מְהַנָּה, אֲבָל הִיא נִגְמְרָה לְבַסּוֹף. הַבַּיִת נְטוּל הַקְּרָבִיִּים נִיצָּב עַל תָּלוּ בְּכוֹחָם שֶׁל כַּמָּה סֶנְטִימֶטְרִים שֶׁל טִיחַ בֵּין שִׁכְבוֹת הַבִּידוּד וְהַלְּבָנִים.
וְאָז נוֹתְרָה הַמְּשִׂימָה הַמְּסוּכֶּנֶת מִכּוּלָּן, בַּחוּץ לְעֵינֵי כָּל, בִּקְצֵה הָאֵזוֹר הַמּוּפְצָץ. סָאמֵרְס נִשְׁלַח  לְהַשְׁגִּיחַ עַל הָרְחוֹב וּלְהַזְהִיר מִפְּנֵי עוֹבְרֵי אוֹרַח, וּמַר תוֹמָאס, שֶׁיָּשַׁב עַל הָאַסְלָה, שָׁמַע כָּעֵת בְּבֵירוּר קוֹל נִיסּוּר. הוּא כְּבָר לֹא בָּא מִבֵּיתוֹ, וְזֶה הִרְגִּיעַ אוֹתוֹ מְעַט. הוּא הָיָה פָּחוֹת מוּדְאָג. אוּלַי גַּם הָרְעָשִׁים הָאֲחֵרִים הָיוּ חַסְרֵי חֲשִׁיבוּת.
קוֹל דִּיבֵּר אֵלָיו מִבַּעַד לְחוֹר: "מַר תוֹמָאס."
"תְּנוּ לִי לָצֵאת," אָמַר מַר תוֹמָאס בְּנוּקְשׁוּת.
"הִנֵּה שְׂמִיכָה," אָמַר הַקּוֹל, וְגָלִיל אָפוֹר מֵאוֹרֶךְ הוּשְׁחַל מִבַּעַד לְחוֹר וְנָפַל וְעָטַף אֶת רֹאשׁוֹ שֶׁל מַר תוֹמָאס."
"אֵין כָּאן שׁוּם דָּבָר אִישִׁי," אָמַר הַקּוֹל. "אֲנַחְנוּ רוֹצִים שֶׁיִּהְיֶה לְךָ נוֹחַ הַלַּיְלָה."
"הַלַּיְלָה," חָזַר מַר תוֹמָאס בְּחוֹסֶר אֵמוּן.
"תָּפוּס," אָמַר הַקּוֹל. "לַחְמָנִיּוֹת קְטַנּוֹת – מָרַחְנוּ אוֹתָן בְּחֶמְאָה,  וְגַם מַאֲפִים עִם נַקְנִיקִיּוֹת. אֲנַחְנוּ לֹא רוֹצִים שֶׁתִּגְוַוע בְּרָעָב, מַר תוֹמָאס."
מַר תוֹמָאס הִתְחַנֵּן נוֹאָשׁוֹת. "בְּדִיחָה הִיא בְּדִיחָה, יֶלֶד. תֵּן לִי לָצֵאת וְלֹא אַגִּיד כְּלוּם. יֵשׁ לִי דַּלֶּקֶת פְּרָקִים. אֲנִי חַיָּיב לִישׁוֹן בְּנוֹחַ."
"לֹא יִהְיֶה לָךְ נוֹחַ, לֹא בַּבַּיִת שֶׁלָּךְ, לֹא. לֹא עַכְשָׁיו."
"עַל מָה אַתָּה מְדַבֵּר, יֶלֶד?" אֲבָל הַצְּעָדִים הִתְרַחֲקוּ. נוֹתְרָה רַק דִּמְמַת הַלַּיְלָה: שׁוּם קוֹל נִיסּוּר. מַר תוֹמָאס נִיסָּה לִצְעוֹק עוֹד פַּעַם אַחַת, אֲבָל הַדְּמָמָה הָרְתִיעָה אוֹתוֹ וְנָזְפָה בּוֹ – רָחוֹק מְאוֹד מִשָּׁם קָרָא יַנְשׁוּף וְהִמְרִיא שׁוּב לִמְעוֹפוֹ הַחֲרִישִׁי בָּעוֹלָם לְלֹא קוֹל.
לְמָחֳרָת בְּשֶׁבַע בַּבּוֹקֶר בָּא הַנַּהָג לָקַחַת אֶת הַמַּשָּׂאִית שֶׁלּוֹ. הוּא טִיפֵּס לְמוֹשַׁב הַנַּהָג וְנִיסָּה לְהַתְנִיעַ. הוּא שָׁמַע בִּמְעוּמְעָם קוֹל צְעָקָה, אֲבָל זֶה לֹא הִטְרִיד אוֹתוֹ. הַמָּנוֹעַ הֵגִיב לְבַסּוֹף וְהוּא הִסִּיעַ אֶת הַמַּשָּׂאִית עַד שֶׁנָּגְעָה בִּקּוֹרֶת הָעֵץ הַגְּדוֹלָה שֶׁתָּמְכָה אֶת בֵּיתוֹ שֶׁל מַר תוֹמָאס. כָּךְ הָיָה בִּיכוֹלְתּוֹ  לָצֵאת יָשָׁר אֶל הָרְחוֹב מִבְּלִי לִנְסוֹעַ לְאָחוֹר. הַמַּשָּׂאִית נָסְעָה לִפְנִים, נֶעֶצְרָה לְרֶגַע, כְּאִילּוּ מַשֶּׁהוּ מוֹשֵׁךְ אוֹתָהּ מֵאֲחוֹרֶיהָ, וְאָז הִמְשִׁיכָה לְקוֹל קְרִיסָה אֲרוּכָּה וְרוֹעֶמֶת. הַנַּהָג נִדְהָם לִרְאוֹת לְבָנִים עָפוֹת לְפָנָיו, בְּשָׁעָה שֶׁאֲבָנִים פָּגְעוּ בְּגַג תָּא הַנַּהָג שֶׁלּוֹ. הוּא לָחַץ עַל הַבְּלָמִים. כְּשֶׁיָּרַד מִן הַמַּשָּׂאִית הַנּוֹף כּוּלּוֹ הִשְׁתַּנָּה לְפֶתַע. לֹא הָיָה שׁוּם בַּיִת לְיַד מִגְרַשׁ הַחֲנָיָה, רַק תְּלוּלִית שֶׁל הֲרִיסוֹת. הוּא הָלַךְ מִסָּבִיב וּבָדַק אֶת הַחֵלֶק הָאֲחוֹרִי שֶׁל רִכְבּוֹ, לִרְאוֹת אִם נִגְרַם נֶזֶק, וּמָצָא חֲבָל קָשׁוּר שֶׁקָּצֵהוּ הַשֵּׁנִי עֲדַיִין הָיָה כָּרוּךְ סְבִיב קוֹרַת הָעֵץ.
הַנַּהָג שׁוּב שָׁם לֵב שֶׁמִּישֶׁהוּ צוֹעֵק. הַקּוֹל בָּא מִבֵּיתָן הָעֵץ הַמִּזְדַּקֵּר שֶׁהָיָה הַדָּבָר הַקָּרוֹב בְּיוֹתֵר לַבַּיִת בַּשְּׁמֵמָה הַזֹּאת שֶׁל לְבָנִים שְׁבוּרוֹת. הַנַּהָג טִיפֵּס מֵעַל הַגָּדֵר הַמְּנוּתֶּצֶת וּפָתַח אֶת הַדֶּלֶת. מַר תוֹמָאס יָצָא מִבֵּית הַשִּׁימּוּשׁ. הוּא הָיָה עָטוּף בִּשְׂמִיכָה אֲפוֹרָה מְלֵאָה פֵּירוּרֵי מַאֲפִים. הוּא יִילֵּל בִּבְכִי. "הַבַּיִת שֶׁלִּי," הוּא אָמַר. "אֵיפֹה הַבַּיִת שֶׁלִּי?"
"אֵין לִי מוּשָּׂג," אָמַר הַנַּהָג. מַבָּטוֹ נָפַל עַל שְׂרִידֵי אַמְבָּט וּמָה שֶׁפַּעַם הָיָה שִׁידָּה, וְהוּא הֵחֵל לִצְחוֹק. דָּבָר לֹא נִשְׁאַר בְּשׁוּם מָקוֹם.
"אֵיךְ אַתָּה מֵעֵז לִצְחוֹק," אָמַר מַר תוֹמָאס. "זֶה הָיָה הַבַּיִת שֶׁלִּי. הַבַּיִת שֶׁלִּי."
"סְלִיחָה," אָמַר הַנַּהָג. הוּא הִתְאַמֵּץ כְּמֵיטַב יְכוֹלְתּוֹ, אֲבָל כְּשֶׁנִּזְכַּר בָּעֲצִירָה הַפִּתְאוֹמִית שֶׁל הַמַּשָּׂאִית, בְּמַפּוֹלֶת הַלְּבָנִים, הֵחֵל שׁוּב לְהִתְפַּקֵּעַ. רֶגַע אֶחָד עָמַד שָׁם הַבַּיִת בַּאֲצִילוּת כָּזֹאת, בֵּין שְׂרִידֵי הַהַפְצָצָה כְּמוֹ גֶּבֶר בְּמִגְבַּעַת, וְאָז, בּוּם, טְרָאח, לֹא נִשְׁאַר שׁוּם דָּבָר – שׁוּם דָּבָר. הוּא אָמַר, "סְלִיחָה. אֲנִי לֹא מַצְלִיחַ לְהִתְאַפֵּק, מַר תוֹמָאס. אֵין כָּאן שׁוּם דָּבָר אִישִׁי, אֲבָל אַתָּה מוּכְרָח לְהוֹדוֹת שֶׁזֶּה מַצְחִיק."



https://www.shortstoryproject.com/he/story/%d7%94%d7%94%d7%95%d7%a8%d7%a1%d7%99%d7%9d/
#אֶקְזְסְטֶנְצִיָּאלִיסְטִי#בְּרִיטַנְיָה#הִיסְטוֹרְיָה#נִיהִילִיזְם