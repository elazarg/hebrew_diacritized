"כַּמָּה
מוּזָר," חָשַׁב כְּשֶׁעָמַד עַל פִּי הַקֶּבֶר הַפָּתוּחַ, נְעָלָיו מְעוּקָּמוֹת מֵרִגְבֵי הָאֲדָמָה הַלַּחִים. חַיִּים
שְׁלֵמִים נֶאֱרָזִים בִּכְרִיכַת בַּד לְבָנָה. כְּמוֹ מִשְׁלוֹחַ שֶׁל פְּרִיט אָמָּנוּת יָקָר שֶׁיּוֹצֵא לְמַסָּע מֵעֵבֶר לַיָּם,
אֶלָּא שֶׁהַמַּטְמוֹן שֶׁנָּח פֹּה כְּבָר לֹא יֵיצֵא לְשׁוּם מַסָּע. כָּךְ הִסְבִּיר לְעַצְמוֹ וְהִתְבַּיֵּישׁ, אוּלַי בִּגְלַל שֶׁחָשׁ
הֲקָלָה, עַל סַף הָרִיחוּף הַמְּבוּשָּׂם שֶׁל אַחֲרֵי מוֹת. 
סְבִיבוֹ וּמֵאֲחוֹרָיו
עָמְדוּ בְּנֵי הַמִּשְׁפָּחָה הָרְחוֹקָה, מְנִיפִים אֶת מִטְפְּחוֹתֵיהֶם אֶל אַפָּם וְשָׁבִים וּמוֹרִידִים אֶת יְדֵיהֶם. חֶלְקָם
הִבִּיטוּ בְּגַבּוֹ, כָּךְ יָדַע וְהִרְגִּישׁ. וְגַם אִילּוּלֵא הִרְגִּישׁ, הָיָה מְנַחֵשׁ. הַשֵּׂכֶל הַיָּשָׁר חַיָּיב זֹאת: אָבִיו
נִטְמַן בָּאֲדָמָה. וְהוּא, שֶׁשָּׁב מֵרָחוֹק כְּדֵי לַחֲלוֹק כָּבוֹד אַחֲרוֹן, הָיָה בְּעֶצֶם מוּשָּׂא הַטֶּקֶס הַזֶּה. בְּעֶצֶם,
לֹא הַטְמָנַת הַגּוּף הַכָּבֵד בָּאֲדָמָה הָיָה מֶרְכַּז הָעִנְיָין כָּאן, אֶלָּא הַצִּיפִּיָּיה שֶׁל שׁוֹחֲרֵי הָרַע, שֶׁל
הַשִּׁינַּיִים הַנּוּקְשׁוּת וְהַמְּלַחֲשׁוֹת אֶל הַלְּשׁוֹנוֹת: הַיְּבוּא אוֹ לֹא יָבוֹא? הַאִם יַסְפִּיק? הָאִכְפַּת? הֶחָשׁוּב
לוֹ?
וְהוּא, כְּמִי שֶׁרַק
בְּיָדוֹ לִגְאוֹל אֶת מְנוּחַת הַמֵּת שֶׁעוֹד נֹחַ מִחוּץ לְקִבְרוֹ, הִגִּיעַ. הוּא הִרְגִּישׁ כְּמִי שֶׁמּוּטֶּלֶת עָלָיו
מְשִׂימָה, כְּמוֹ נוֹטַרְיוֹן אוֹ סוֹחֵר סוּסִים שֶׁחֲתִימָתוֹ נִדְרֶשֶׁת כְּדֵי לְהוֹצִיא אֶת הַסְּחוֹרָה לַדֶּרֶךְ.
וְעַכְשָׁיו, לְאַחַר שֶׁהוּסְדְּרוּ הָעִנְיָינִים הַכַּסְפִּיִּים וְהַפְּרוֹצֵדוּרָלִיִּים, הוּא יָכוֹל הָיָה לַעֲמוֹד שָׁם, עַל
פִּי הַקֶּבֶר. בְּיָדוֹ הַיְּמָנִית הַמְּזִיעָה בְּחוֹם הַקַּיִץ הַזֶּה זָר צִיפּוֹרְנִים סְגוּלּוֹת בְּצֵלוֹפָן קָמוּט שֶׁאָסָף
בְּדַרְכּוֹ מִשְּׂדֵה הַתְּעוּפָה. בְּיָדוֹ הַשְּׂמָאלִית הַשְּׁמוּטָה דַּף מְחַבֶּרֶת סְפִּירָלִית שֶׁנִּתְלַשׁ בְּבֵית אָבִיו. כְּשֶׁהִגִּיעַ,
הַחֶדֶר הַקָּטָן עוֹד הֵכִיל אֶת בְּגָדָיו שֶׁעַל הַכִּיסֵּא. הוּא הֵסִיר אוֹתָם בַּעֲדִינוּת, קִיפֵּל אוֹתָם וְהִנִּיחַ
בָּאָרוֹן הַמְּאוּבָּק קַלּוֹת. וְאָז נִפְנֶה לִכְתּוֹב הֶסְפֵּד וְלֹא מָצָא נְיָיר. הַמְּחַבֶּרֶת עִם רְשִׁימוֹת הַמַּכּוֹלֶת
וּמִסְפְּרֵי הַטֵּלֵפוֹן נִבְחֲרָה בְּסוֹף. הַדַּף שֶׁתָּלַשׁ מִמֶּנָּה הוֹתִיר שׁוֹבֶל שֶׁל תַּלְתַּלֵּי נְיָיר קוֹנְפְטִיִּים שֶׁלֹּא
הָלְמוּ אֶת הַמַּעֲמָד. 
הוּא שַׁרְבֵּט
בִּמְהִירוּת אֶת מִילּוֹת הַפְּרֵידָה. יָדוֹ מְרַפְרֶפֶת עַל הַנְּיָיר כְּמוֹ מְפַחֶדֶת לַחֲרוֹט בְּשׁוּלְחָן הָעֵץ אַתְּ
הַכָּתוּב. הוּא הִרְגִּישׁ שֶׁהוּא מוֹתִיר בּוֹ סִימָנֵי חֲרִיטָה, אוֹ שֶׁמָּא קְמָטִים נוֹסָפִים בְּפָנָיו הַקָּרִים שֶׁל
אָבִיו, עִם כָּל מִילָּה שֶׁהוֹסִיף. וְאָז, יָדַע שֶׁהוּא לֹא מוּכָן לְהִיפָּרֵד עֲדַיִין, לַמְרוֹת שֶׁהַלְּווּיָה
תּוּכְנְנָה לְבוֹקֶר הַמָּחֳרָת. יִהְיֶה עָלָיו לְהַגִּיעַ לְבֵית הַחוֹלִים לְהִיפָּרֵד. לִרְאוֹת אֶת פָּנָיו בְּפַעַם
הָאַחֲרוֹנָה, וְאוּלַי לְהִתְנַצֵּל אוֹ לְהִתְעַמֵּת קְצָרוֹת עִם הַמֵּת. הָיָה עַם וְעַל מָה לְהִתְעַמֵּת.
אֶלְעָזָר, חֲבֵרוֹ
הַטּוֹב, נִיהֵל אֶת הַטֶּקֶס. כְּשֶׁקִּיבֵּל מִמֶּנּוּ אֶת הַטֵּלֵפוֹן יוֹמַיִים קוֹדֶם, בְּאֶמְצַע הַלַּיְלָה, כְּמוֹ קְלִישָׁאָה
שֶׁל בְּשׂוֹרַת אִיּוֹב בְּסִרְטֵי קוֹלְנוֹעַ, הָיָה בְּעִיצּוּמָהּ שֶׁל כְּתִיבָה קַדַּחְתָּנִית. הוּא לֹא הִצְלִיחַ לִישׁוֹן
בְּאוֹתוֹ לַיְלָה, עַל אַף שֶׁחָשׁ בְּרַע. אַפּוֹ נָזַל מִזֶּה יוֹמִיִּים וּכְאֵב עָמוּם הִיכָּה בִּבְסִיס הַגּוּלְגּוֹלֶת
שֶׁלּוֹ. סִימָנִים שֶׁל שַׁפַּעַת מוּקְדֶּמֶת. הַבַּיִת הָיָה רֵיק. הַטֵּלֵפוֹן צִלְצֵל, וּבַתְּחִילָּה הוּא צִקְצֵק בְּעַצְבָּנוּת
לְעוּמָּתוֹ. אַךְ אָז נִזְכַּר שֶׁמְּאוּחָר, הַשָּׁעָה הַלֹּא רְגִילָה הִדְלִיקָה בּוֹ מַשֶּׁהוּ. הַטֵּלֵפוֹן פַּעַם בְּאוֹר כְּחַלְחַל,
בְּפָנָיו אֶל הַשּׁוּלְחָן וְהָרֶטֶט זַמְזַם וְזִמְזֵם. הוּא שָׁמַר אֶת הַמִּסְמָךְ וְעָנָה. בַּצַּד הַשֵּׁנִי שָׁמַע מִייָּד אַתְּ
אֶלְעָזָר אוֹמֵר "דָּנִי," בִּיגוֹן כָּזֶה. "דָּנִי," בִּנְשִׁיפַת אֲוִויר אַחַת אֲרוּכָּה.

אֶלְעָזָר דָּאַג לְכָל
הַסִּידּוּרִים וְהַטֵּלֵפוֹנִים לְאַנְשֵׁי הַקֶּשֶׁר. הוּא שָׁלַח אֵלָיו כַּרְטִיס טִיסָה בִּמְהִירוּת, כַּמָּה שָׁעוֹת לְאַחַר
מִכֵּן וְהִתְנַצֵּל עַל כָּךְ שֶׁיִּצְטָרֵךְ לַחֲזוֹר לְבֵיתוֹ בִּבְאֵר שֶׁבַע מִיָּד לְאַחַר הַלְּוָויָה. דָּנִי הִתְבּוֹנֵן בָּעֵינַיִים
טְרוּטוֹת בְּהוֹדָעַת הַדּוֹאַ"ל שֶׁהִגִּיעָה וְנִיסָּה לְפַעְנֵחַ אֶת מַהוּתָהּ, עַל אַף שֶׁאֶלְעָזָר, כְּמוֹ אֶלְעָזָר,
הָיָה בָּהִיר וְחַד. "נוֹסַח לַמּוּדַעַת אֲבָל," נִכְתַּב בְּשׂוֹרַת הַנּוֹשֵׂא. וּבְגוּף הַהוֹדָעָה כָּתַב
רַק אֶת הַנּוּסָּח הַיָּבֵשׁ, עָמוֹס הַמֵּידָע הַחִיּוּנִי. חָתוּם בַּ"לְאִישּׁוּרְךָ עַד 8:00 בַּבּוֹקֶר זְמַן
בְּרִיטַנְיָה, כְּדֵי שֶׁנּוּכַל לְהַכְנִיס לָעִיתּוֹנוּת בָּאָרֶץ". בָּאָרֶץ. הַמּוּנָּח נִשְׁמַע לוֹ מוּזָר פִּתְאוֹם.
אֶרֶץ? אֵיזוֹ אֶרֶץ? הָאָרֶץ הַתִּיכוֹנָה? כַּדּוּר הָאָרֶץ? וְזֶה כַּמּוּבָן הִזְכִּיר לוֹ פִּתְאוֹם אֶת אָבִיו, אֵיךְ
שֶׁנָּהַג לְהַגִּיד "אֶרֶץ" עַל כָּל דָּבָר שֶׁהָיָה נָמוּךְ מִבִּרְכָּיו שֶׁל דָּנִי הַיֶּלֶד. "זָרַקְתָּ
אֶת זֶה עַל הָאָרֶץ?" אוֹ "לֹא מַנִּיחִים אוֹכֶל עַל הָאָרֶץ, דָּנִי" וְכַיּוֹצֵא בָּאֵלֶּה. 
הָאֲדָמָה, הַקַּרְקַע
בַּעֲלַת כּוֹחַ הַכְּבִידָה הָיְיתָה מְגוּנָּה בְּעֵינֵי הָאָב, הוּא נִיסָּה לְהִתְרַחֵק מִמֶּנָּה בְּכָל כּוֹחוֹתָיו, לְרַחֵף
מְעַט בָּאֲוִויר. כְּאַבָּא תָּמִיד דָּחַף לְכָךְ. הַמִּשְׁפָּחָה הַקְּטַנָּה יָצְאָה לְטַיֵּיל בֶּהָרִים כִּמְעַט בְּכָל שַׁבָּת שְׁנִיָּה.
הַגָּלִיל הַתַּחְתּוֹן הָיָה מוֹעֳדָף עָלָיו. אֲבָל גַּם הָרֵי נַפְתָּלִי וְאֵיזוֹר אַלּוֹנִי אַבָּא. הֵם שָׁהוּ שָׁם שַׁבָּתוֹת
שְׁלֵמוֹת. לְעִתִּים עִם חֲבֵרִים וּלְעִתִּים לְבַד, הוּא וְהַהוֹרִים. הוּא הִרְגִּישׁ שֶׁאָבִיו נוֹשֵׁם אַחֶרֶת עַל
הַפְּסָגוֹת הַלָּלוּ. נִפְתַּח בּוֹ גַּם מַשֶּׁהוּ רִגְשִׁי אָז. וְדָנִי אָהַב אֶת הִתְרוֹמְמוּת הָרוּחַ הַזּוֹ שֶׁל הָאָב.
אֲבָל לֹא רַק
טִיּוּלִים שָׁמְרוּ עָלָיו הַרְחֵק מִן הַ"אֶרֶץ". הָיוּ גַּם סוּלָּמוֹת, לְמָשָׁל. הֵם שָׁכְנוּ דֶּרֶךְ קֶבַע
בְּבֵית. תָּמִיד. זֶה הָיָה יוֹצֵא דּוֹפֶן כָּל כָּךְ, לְהַחֲזִיק כַּמָּה סוּלָּמוֹת בְּבֵית. הָיָה סוּלָּם עָשׂוּי אָלוּמִינְיוּם
בַּעַל אַרְבָּעָה שְׁלַבִּים וְהָיָה סוּלָּם נָטוּי עָשׂוּי עֵץ  תָּמוּךְ
לַקִּיר, וְעוֹד אֶחָד, קָטָן לְמַרְאֵה, אֲבָל טֵלֶסְקוֹפִּי שֶׁשִּׁילֵּשׁ אֶת גּוֹבְהוֹ, וְהוּא הָיָה גַּאֲוַות הָאָב.
הָרִישּׁוּם הַקַּפְּדָנִי בְּמַחְבֶּרֶת לְאַחַר שֶׁנִּלְקַח עַל יְדֵי אֶחָד הַשְּׁכֵנִים הָיָה תָּמִיד כְּמוֹ טֶקֶס קָטָן וְרַב
רוֹשֶׁם. טֵלֵפוֹנִים בְּהוּלִים הוּרְמוּ וּדְבָרִים בֵּטוֹן רָם נֶאֶמְרוּ כַּאֲשֶׁר בּוֹשֵׁשׁ אֶחָד מֵהֶם לְהַחֲזִירוֹ
לְבֵיתָם. 
נִרְאֶה שֶׁמֵּרֶגַע
שֶׁהָאָב עָלָה עַל אֶחָד הַסּוּלָּמוֹת, נִשְׁכְּחָה מִמֶּנּוּ מַטְּרַת הַתִּיקּוּן אוֹ הַחֵפֶץ שֶׁבִּיקֵּשׁ לְהוֹרִיד, וּמִיָּיד הָפַךְ
הַסּוּלָּם לְמִשְׂחָק, לְהִתְגָּרוֹת בִּשְׁאָר בְּנֵי הַבַּיִת. הוּא בִּיקֵּשׁ אֲרוּחַת צָהֳרַיִים לַסּוּלָּם, יָשַׁב בְּהַתְרָסָה עַל
קָצֵהוּ הַמְּחוּדָּד, רֶגֶל לְפֹה וְרֶגֶל לְשֵׁם. בִּרְכָּיו כְּפוּפוֹת וְאֶצְבְּעוֹתָיו הַחֲשׂוּפוֹת שְׁלוּחוֹת קָדִימָה, כְּמוֹ
מְנַסּוֹת לָחוּשׁ אֶת גַּלֵּי הַצְּחוֹק אוֹ הָעַצְבָּנוּת שֶׁל אִשְׁתּוֹ. זֶה בְּכָל זֹאת הָיָה צְחוֹק, לָרוֹב. עַד שֶׁהִיא
עֲיֵיפָה וְשָׁלְחָה אוֹתוֹ "לִישׁוֹן עַל הַסּוּלָּם" וְהִגִּישָׁה לוֹ כָּרִית וּשְׂמִיכָה וְהִסְתַּגְּרָה בַּחֶדֶר
הַשֵּׁינָה בִּסְגִירַת דֶּלֶת חֲזָקָה מְעַט יוֹתֵר מִדַּי.
בַּשָּׁנִים שֶׁלְּאַחַר
מִכֵּן, כְּשֶׁדֵּנִי כְּבָר הָיָה בַּתִּיכוֹן וּלְאַחַר מִכֵּן בַּצָּבָא, אָבִיו 
הִתְמַסֵּר לְשִׁיעוּרֵי הַצְּנִיחָה הַחוֹפְשִׁית, הַבָּאגִי הַמְּרַחֵף וְהַדְּאוֹנִים. נִרְאֶה שֶׁהוּא סָלַד מֵהֶם
וְאָהַב אוֹתָם בּוֹ זְמַנִּית. כְּאִילּוּ חָשׁ חוֹבָה אוֹ כּוֹרַח לְהִתְנַתֵּק מִדֵּי פַּעַם מִן הַ"אֶרֶץ",
אַךְ לֹא נֶהֱנָה מֵעֶצֶם הַשְּׁהִיָּיה בָּאֲוִויר. הוּא טִיפֵּס עִם חֲבָלִים בִּימֵי גִּיבּוּשׁ שֶׁל הָעֲבוֹדָה, הוּא גָּרַר אֶת
בְּנֵי הַמִּשְׁפָּחָה וְהַחֲבֵרִים לַהֲלִיכוֹת עַל מְצוּקִים תְּלוּלִים בַּמִּדְבָּר יְהוּדָה, סַנְפְלִינְג, טִיסָה בִּשְׁמִי
הָאָרֶץ, רַכְּבוֹת הָרִים. הָאֲוִויר הָיָה מַרְכִּיב חִיּוּנִי בְּהִישָּׂרְדוּתוֹ.
עַכְשָׁיו, מוּל
הוֹדָעַת הַדּוֹאַ"ל הַזּוֹ, הוּא חָשׁ אֶת הַכַּדּוּר מוֹעֳבָר אֵלָיו. כִּי הֲרֵי יֵיאָלֵץ בְּקָרוֹב לַעֲלוֹת עַל
מָטוֹס וּלְהִתְנַתֵּק מֵהַקַּרְקַע וּלְרַחֵף וְלִנְחוֹת שׁוּב בָּאָרֶץ הַהִיא, שֶׁנּוֹלַד בָּהּ אֲבָל עָזְבָה. 
"בְּצַעַר
רַב, אָנוּ מוֹדִיעִים עַל פְּטִירָתוֹ בְּטֶרֶם עֵת שֶׁל אֲהוּבֵנוּ יוֹסֵף סְמִינְסְקִי, בַּעַל לְבַתְיָה סְמִינְסְקִי
זַ"ל וְאָב אָהוּב לְדָנִי יבדל"א. בֶּן 91 הָיָה בְּמוֹתוֹ. הַלְוָויָיתוֹ תִּתְקַיֵּים בְּיוֹם הָ'
כ"ו בְּתַמּוּז, 712.07.0 בְּשָׁעָה 10:00 בְּבֵית הֶעָלְמִין
"מְנוּחַת עוֹלָמִים" שֶׁבְּקִרְיַת אָתָא. לְבַקָּשַׁת הַבֵּן לֹא תִּתְקַיֵּים שִׁבְעָה מְסוּדֶּרֶת."
הוּא אִישֵּׁר אֶת
הֲמֵיְיל מִייָּד. לֹא הָיְיתָה אֶפְשָׁרוּת אַחֶרֶת, מִפְּאַת קוֹצֶר הַזְּמַן, וְהוֹדָה לְאֶלְעָזָר עַל הַסִּיּוּעַ. אַתְּ
הַלַּיְלָה הֶעֱבִיר בִּבְהִיָּיה בְּתִקְרַת חֲדַר הַשֵּׁינָה, בְּשֵׁינָה-לֹא שִׁינָּה וּבִבְכִי מְפוּזָּר. טֶרֶם הָיָה זֶה בְּכִי
מַמָּשִׁי, הוּא יָדַע. עוֹד לֹא בָּכָה עָלָיו מַמָּשׁ. לֹא הָיָה אַף אֶחָד לְצִדּוֹ שֶׁיָּכוֹל הָיָה לְזָרֵז אֶת הַבֶּכִי
הַזֶּה. לֹא הָיָה מִי שֶׁיְּדַבֵּר בְּשֶׁבַח אָבִיו עַכְשָׁיו, וִינַחֵם וְיָנִיעַ אֶת מַהֲלַךְ הָאֵבֶל. זֶה הָיָה שׁוֹנֶה כָּל
כָּךְ מָמוּתָה שֶׁל אִמּוֹ. אוּלַי כִּי הַהֶלֶם שֶׁבְּלֶכְתָּהּ הִיכָּה בּוֹ כְּשֶׁשָּׁהָה עֲדַיִין בְּ"אֶרֶץ" וְקָשׁוּר
הָיָה עֲדַיִין אֵלֶיהָ מְאוֹד בְּנִימֵי נַפְשׁוֹ וּבְרִירִים הַשְּׁקוּפִים שֶׁקּוֹשְׁרִים אֵם לָבָן. וְהָיָה זֶה גַּם גִּילוֹ
הַצָּעִיר, בְּוַודַּאי. בֶּן 26 הָיָה אָז. וְלֹא הוּכַן לְכָךְ כְּלָל. לֹא חָשַׁב לְאַבֵּד אוֹתָהּ כְּבָר בִּשְׁנוֹת
הָעֶשְׂרִים שֶׁלּוֹ, וּבְוַודַּאי לֹא לְמַחֲלָה. הִיא הָיְיתָה חֲזָקָה תָּמִיד, וַחֲסוּנָּה וְלֹא חוֹלָה לְעוֹלָם. כְּאִילּוּ
שָׁמְרָה אֶת כָּל הַמַּחֲלוֹת לְפַעַם אַחַת, חָסְכָה בְּעַקְשָׁנוּת אֶת הַשְׁפָּעוֹת וְהַהִצְטַנְּנוּיוֹת וְהַדְלָקוֹת וּכְאֵבֵי
הַגַּב. פָּרְטָה אוֹתָם לְמַטְבְּעוֹת כֶּסֶף וְשִׁלְשְׁלָה אוֹתָם לְקוּפַּת חִיסָּכוֹן מַחוּרְסֶנֶת. וּכְשֶׁבָּא הַפַּטִּישׁ נִפְרַע
הַחוֹב. 
לְמָחֳרָת בַּבּוֹקֶר
יָרַד לַקָּפֶה הַשְּׁכוּנָתִי וְהִזְמִין טוֹסְט בְּחֶמְאָה, סָלָט פֵּירוֹת יַעַר שֶׁהָיָה אָהוּב עָלָיו וְקָפֶה
"פִילְטֶר" כְּדֵי לִזְכּוֹר אֶת אִמּוֹ גַּם בַּיּוֹם הַזֶּה, יוֹם לֶכְתּוֹ שֶׁל אָבִיו. הוּא לֹא מַדַּד אַתְּ
הָאֵבֶל בַּיָּמִים. הַכּוֹל הָיָה כְּמוֹ סֶרֶט צֵלוּלוֹאִיד אָרוֹךְ. סְצֵנָה מִתְמַשֶּׁכֶת שֶׁל כְּאֵב וְתִימָּהוֹן. 
הַכּוֹל סְבִיבוֹ
הִתְנַהֵל בַּעֲצַלְתַּיִים שֶׁל בּוֹקֶר בְּרִיטִי, כְּאִילּוּ כּוּלָּם מְנַסִּים לְהִישָּׁמַע מְנוּמָּסִים קְצָת יוֹתֵר הַיּוֹם.
כָּכָה הוּא חָשַׁב. כּוּלָּם יוֹדְעִים אֵיכְשֶׁהוּ. אֲפִילּוּ קָרִיסְטִין, בַּעֲלַת בַּיִת-הַקָּפֶה, לֹא צָחֲקָה הַיּוֹם וְלֹא
סַנְטָה בְּלָקוֹחוֹת, סִימַן הַהֶיכֵּר שֶׁלָּהּ. "אָבִי מֵת," הוּא אָמַר לָהּ כְּשֶׁהֵבִיאָה לוֹ אֶת
הַחֶשְׁבּוֹן וְהִבִּיט בְּעַד הַחַלּוֹן הַגָּדוֹל. "אוֹי דַּארְלִינְג," הִיא הִתְכּוֹפְפָה וְחִיבְּקָה אוֹתוֹ.
"זֶה נוֹרָא," אָמְרָה. אֲבָל הוּא נִשְׁאַר קָפוּא עַל מְקוֹמוֹ, לֹא נָתַן לָהּ אֲפִילּוּ גְּרָם אֶחָד
שֶׁל חִיבָּה עַל הַמֶּחֱוָוה שֶׁהִפְגִּינָה לְעוּמָּתוֹ.
אַחֵר עָלָה לְבֵיתוֹ
וְהִתְקַלֵּחַ. אֶרֶז כַּמָּה בְּגָדִים בַּמִּזְוָודָה הַקְּטַנָּה שֶׁהָיְיתָה לוֹ. הַגְּדוֹלָה נִרְאֲתָה לוֹ מְיוּתֶּרֶת
וּפְרוֹבוֹקָטִיבִית מִדַּי. כְּאִילּוּ שִׁידְּרָה מֶסֶר שֶׁל חֲזָרָה לְתָמִיד אוֹ שֶׁל שְׁהִיָּיה אֲרוּכָּה. שֶׁלֹּא יִטְעוּ
לַחֲשׁוֹב שֶׁהוּא חוֹזֵר, גַּם לֹא אֶלְעָזָר. אֵין בְּכַוּוֹנָתוֹ, הוּא רָצָה לְהַגִּיד לָהֶם. אֵין בְּכַוּוֹנָתוֹ. אֲבָל
לֹא אָמַר וְרַק בָּחַר בְּמֶסֶר שֶׁל בִּיקּוּר קָצָר וְחָפוּז לִסְגִירַת הָעִנְיָינִים הַחִיּוּנִיִּים. הַטְמָנָה בָּאֲדָמָה,
בֵּירוּר יְרוּשָּׁה, בִּיקּוּר קְרוֹבִים וְנִיחוּמִים מוּעָטִים וְזֶהוּ.
קוֹלוֹת רָמִים שֶׁל
הֲטָחַת אֲדָמָה נִשְׁמְעוּ סְבִיבוֹ וְהַגְּבָרִים שֶׁאָחֲזוּ בְּאִתִּים דָּחֲקוּ אוֹתוֹ מְעַט לְאָחוֹר בַּעֲדִינוּת וּבְנִימוּס.
אֲבָל דָּחֲקוּ. גַּם אֶלְעָזָר עָסַק בִּמְלָאכָה. עִם הִתְגַּבְּרוּת קוֹלוֹת הַנְּפִילָה שֶׁל הָרְגָבִים וְאַחַר הַעֲרָמָתָם
בִּתְלוּלִית קְטַנָּה, הָלַךְ וְנִפְעַר תַּחַת רַגְלָיו חָלָל קָטָן שֶׁל אֲדָמָה, מָצוֹק תְּלוּל שֶׁכְּזֶה. מִישֶׁהוּ תָּפַס
בְּמַרְפְּקוֹ וּמָשַׁךְ אוֹתוֹ מְעַט לְאָחוֹר. הוּא סֶבֶב לְרֶגַע וְהִבִּיט בְּדוֹדָתוֹ, אֲחוֹת אִמּוֹ. הַמִּטְפַּחַת שֶׁעַל
רֹאשָׁהּ שִׂימְּחָה אוֹתוֹ לְרֶגַע. הִיא הָיְיתָה פִּיסַּת צֶבַע בְּתוֹךְ הָאָפוֹר הַזֶּה. הִיא הִנִּיחָה יָד בְּשֶׁקַע שֶׁבֵּין
שִׁכְמוֹתָיו הַמְּזִיעוֹת.
לְאַחַר שֶׁעָלְתָה
וְהִתְרוֹמְמָה הַתְּלוּלִית וְנִנְעַץ הַשֶּׁלֶט הַקָּטָן בְּרֹאשָׁהּ, עָבְרוּ עַל פָּנָיו וְעַל פְּנֵי מִשְׁפַּחְתּוֹ הַקְּרוֹבָה מִצַּד
אָבִיו אֲנָשִׁים שֶׁלֹּא הִכִּיר. מִי הֵם הָאֲנָשִׁים הַלָּלוּ, חָשַׁב לְעַצְמוֹ. מָה לִי וְלָהֶם? כָּךְ זֶה נִמְשַׁךְ זְמַן
מָה. הוּא הִתְחַבֵּא מֵאֲחוֹרֵי זְגוּגִיּוֹת מִשְׁקְפֵי הַשֶּׁמֶשׁ וְאָמַר תּוֹדָה וָשׁוּב תּוֹדָה וְתוֹדָה שֶׁבָּאתֶם. וְחִיבֵּק
כְּשֶׁצָּרִיךְ הָיָה לְחַבֵּק אֶת מִי שֶׁנִּזְקָק לְחִיבּוּק יוֹתֵר מִמֶּנּוּ, מִבְּנוֹ שֶׁל הַמֵּת.
אַחֵר עָלוּ בִּשְׁבִיל
הֶעָפָר שֶׁהוֹבִיל בַּחֲזָרָה לַכְּבִישׁ הָרָאשִׁי. הוּא הָלַךְ מְעַט קָדִימָה, עִם מַחְשְׁבוֹתָיו בְּכִיסָיו. הַכּוֹל תַּם
לְגַבָּיו. מִשְׁפַּחְתּוֹ נִטְמְנָה. נוֹתְרוּ זִיכְרוֹנוֹת, עַד שֶׁגַּם הֵם יָמוּגוּ. הוּא יָדַע שָׁאֲלוּ מַחֲשָׁבוֹת
עֲגוּמוֹת, פְּרִי הַנְּסִיבּוֹת, וְלֹא נִלְחַם בָּהֶן. הוּא יָדַע שֶׁמַּחֲשָׁבוֹת בְּמַצָּבִים שֶׁכָּאֵלֶּה נוֹטוֹת לִהְיוֹת
מְזוּקָּקוֹת, פָּחוֹת מוּדְחָקוֹת. אוּלַי זוֹ אֱמֶת, אֲפִילּוּ. "נָדִיר לְצַפּוֹת כָּךְ ב­אֱמֶת, רוֹטֶטֶת מוּל
עֵינֶיךָ," חָשַׁב.
הוּא בִּיקֵּשׁ,
כָּאָמוּר, לֹא לִהְיוֹת לְנֵטֶל עַל הַמִּשְׁפָּחָה הַמּוּרְחֶבֶת וְעַל הַמְּבַקְּרִים וְלֹא קַיָּים שִׁבְעָה מְסוּדֶּרֶת. חָשַׁב שֶׁגַּם
כָּכָה יַגִּיעוּ. אֲבָל פְּרָט לִבְנֵי דּוֹדָיו שֶׁגָּרִים בְּחֵיפָה, לֹא הוֹפִיעַ אִישׁ בַּשָּׁעוֹת שֶׁלְּאַחַר הַלְוָויָיה. אֲפִילּוּ
הַקְּלִישָׁאָה שֶׁל הֲרָרִי אוֹכֶל בְּסִירִים וּבַקּוּפְסָאוֹת פְּלַסְטִיק לֹא הָיְיתָה שָׁם כְּדֵי לְנַחֵם אוֹתוֹ. פָּשׁוּט כִּי
אַף אֶחָד לֹא הֵבִיא שׁוּם דָּבָר. כּוּלָּם הֵבִינוּ פְּשׁוּטוֹ כְּמַשְׁמָעוֹ אֶת סֵירוּבוֹ לְקַיֵּים אֶת הַשִּׁבְעָה. אוּלַי
חָשְׁבוּ שֶׁרָצָה לְהִסְתַּלֵּק מוּקְדָּם כְּכָל הַנִּיתָּן, אוּלַי פֵּרְשׁוּ זֹאת כְּעֶלְבּוֹן כְּלַפֵּי אָבִיו וּכְלַפֵּי שְׁאָר
הַמִּשְׁפָּחָה. כָּךְ אוֹ כָּךְ, הוּא הָלַךְ לִישׁוֹן מוּקְדָּם. אַחֲרֵי שֶׁעָזְבוּ בְּנֵי הַדּוֹדִים לְחֵיפָה, יָשַׁב עוֹד קְצָת
בַּחוּץ, הִתְנַדְנֵד בְּכִיסֵּא הַנַּדְנֵדָה עֲשׂוּיַת הַנְּצָרִים שֶׁעַל הַמִּרְפֶּסֶת, עִישֵּׁן סִיגַרְיָה וְנִכְנַס לַמִּיטָּה
בִּבְגָדָיו. לַמִּיטָּה שֶׁל אָבִיו. 
כְּשֶׁהִגִּיעַ הָאוֹר
פָּקַח אֶת עֵינָיו וְלֹא הֵבִין הֵיכָן הוּא. לָקַח לוֹ זְמַן לְהִיזָּכֵר. כְּשֶׁנִּזְכַּר, יָרַד עָלָיו שׁוּב הַמָּסָךְ
הֶעָמוּם, הַיָּבֵשׁ שֶׁל הָאֵבֶל הָרִאשׁוֹנִי. הוּא פָּתַח אֶת הַחַלּוֹנוֹת וְהַבּוֹקֶר פָּרַץ פְּנִימָה. פַּטִּישׁ אֲוִויר
נִשְׁמַע בַּמֶּרְחָק וְהוּא לִיטֵּף אֶת עוֹרְפּוֹ, נִיסָּה לָחוּשׁ אֶת כְּאֵב הָרְפָאִים שֶׁל הַמַּחֲלָה שֶׁכְּבָר עָזְבָה אוֹתוֹ.
הִרְתִּיחַ מַיִם בַּקּוּמְקוּם הַפְּלַסְטִיק וּמֶזֶג לְעַצְמוֹ כּוֹס תֶּה בְּתוֹסֶפֶת שְׁתֵּי עוּגִיּוֹת חֶמְאָה מֵהַקּוּפְסָה
שֶׁהַחֵיפָאִים הֵבִיאוּ עִמָּם. 
הָעֲלִיבוֹת הַזּוֹ,
חָשַׁב. הַכּוֹל בָּאָרֶץ תָּמִיד בְּשַׂקִּיּוֹת פְּלַסְטִיק שֶׁאֵינָן קְשׁוּרוֹת לָעִנְיָין. אוֹכֶל בַּשַּׂקִּית שֶׁל רָמִי
קִידּוּחִים. סְפָרִים בְּשַׂקִּית שֶׁל בִּיטּוּחַ לְאוּמִּי. מִסְמְכֵי פְּטִירָה בְּתוֹךְ שַׂקִּית צִבְעוֹנִית שֶׁל רֶשֶׁת
צַעֲצוּעִים. הוּא הִתְרַגֵּל לַסִּגְנוֹן הָאַנְגְּלִי. לַמֵּירוּק שֶׁל כָּל פִּיסַּת בַּרְזֶל, כָּל גֶּדֶר שָׁם מְנוּמֶּקֶת, כָּל
בֵּטוֹן מוּחְלָק וְצָבוּעַ. וְאִילּוּ כָּאן הַכּוֹל מִזְדַּקֵּר, דּוֹקֵר בָּעֵינַיִים וּמְסַנְוֵור מֵרוֹב חוֹסֶר מַחֲשָׁבָה. 
הוּא הִתְפַּשֵּׁט
מֵהַבְּגָדִים הַנּוּקְשִׁים שֶׁבָּהֶם יָשֵׁן וְלָבַשׁ חֲדָשִׁים מִתּוֹךְ הַמִּזְוָודָה. הַסֵּט הַיָּחִיד שֶׁהֵבִיא עִמּוֹ. חוּלְצָה
מְכוּפְתֶּרֶת בְּצֶבַע יָרוֹק זַיִת וּמִתַּחְתֶּיהָ גּוּפֶיהָ לְבָנָה חֲדָשָׁה. כַּמִּכְנָסַיִים לָקַח אֶת הַגִּ'ינְס הַבְּהִירִים הַטּוֹבִים
שֶׁלּוֹ. הֵם הָיוּ מְשׁוּפְשָׁפִים בְּמִידָּה אֲבָל רְגִילִים לְמַרְאֵה. לֹא זוֹעֲקִים וְלֹא יְשָׁנִים מִדַּי. קָם
וְהִסְתּוֹבֵב בַּדִּירָה. שְׁנָתַיִים לֹא דֶּרֶךְ כָּאן. בַּפַּעַם שֶׁעָבְרָה עָזַב בְּרִיב גָּדוֹל. אָבִיו לֹא הִסְכִּים לָבוֹא אֵלָיו,
לְעִירוֹ שֶׁלּוֹ, לִחְיוֹת אִיתּוֹ. הוּא נִצְמַד לַקַּרְקַע בְּצוֹמוֹד עַקְשָׁנִי, וּכְשֶׁהוּא רָאָה אֶת יָדָיו הַמְּגוּיָּידוֹת
לוֹפְתוֹת אֶת כִּיסֵּא הַגַּלְגַּלִּים, הֵבִין שֶׁאֵין סִיכּוּי. סְטִיבֶן הַמְּטַפֵּל הִבִּיט בּוֹ מֵהַצַּד וְעֵינָיו שִׁידְּרוּ
הֲבָנָה וְהַשְׁלָמָה, וּבָהּ בָּעֵת הִצִּיב אֶת עַצְמוֹ מִן הַצַּד הַשֵּׁנִי שֶׁל הַמִּתְרָס, בַּנִּבְחֶרֶת שֶׁל יוֹסֵף. זֶה הָיָה אָז
הוּא, דָּנִי, נֶגֶד יוֹסֵף. וּמִשְׁקָלוֹ שֶׁל סְטִיבֶן הָיָה אֶבֶן מַכְרַעַת.
הוּא פִּיטֵּר אַתְּ
סְטִיבֶן מִיָּד כְּשֶׁשָּׁב הַבַּיְתָה, וְאָז הִצְטַעֵר. מֶה הָיָה לוֹ נֶגֶד הַבָּחוּר הַנֶּחְמָד הַזֶּה בִּכְלָל? הֲרֵי הָיוּ לוֹ
יוֹתֵר שְׁעוֹת יוֹסֵף מִלְּכָל אֶחָד אַחֵר בַּשָּׁנִים הָאַחֲרוֹנוֹת. וְהוּא בְּוַודַּאי יָדַע עַל מַצָּבוֹ בְּפֵירוּט רַב
יוֹתֵר מִדֵּנִי עַצְמוֹ. הוּא אָמְנָם עֵקֶב מֵרָחוֹק אַחֵר הַתְּרוּפוֹת, הַבְּדִיקוֹת, הַשִּׁינּוּיִים בִּבְדִיקוֹת הַדָּם.
אֲבָל לֹא יָכוֹל הָיָה לָדַעַת אֵיךְ וְהַאִם אָבִיו יָשֵׁן בַּלַּיְלָה וְכַמָּה פְּעָמִים הִתְעוֹרֵר.
וְאָז, אַחֲרֵי
שֶׁסְּטִיבֶן עָזַב בָּעֶלְבּוֹן, אֲפִילּוּ לֹא דִּיבֵּר אִיתּוֹ, רַק שָׁלַח לוֹ אֶת הַהִתְחַשְׁבְּנוּיוֹת הַכַּסְפִּיּוֹת
בַּדּוֹאַ"ל, לְלֹא מֶלֶל מְיוּתָּר, הוּא הִתְקַשֵּׁר שׁוּב לְמִיכַל, יְדִידָתוֹ מִבֵּית הַסֵּפֶר לִרְפוּאָה וּבִיקֵּשׁ
אֶת עֲצָתָהּ. יַחַד הֶחֱלִיטוּ עַל אָחוֹת שֶׁתַּגִּיעַ לְבֵיתוֹ שֶׁל יוֹסֵף פַּעֲמַיִים בְּיוֹם, בּוֹקֶר וְעֶרֶב. וְאוּלַי
תִּישַׁן בַּבַּיִת מִסְפַּר לֵילוֹת בְּשָׁבוּעַ. רַק כְּדֵי לִרְאוֹת שֶׁהַכּוֹל מִסְתַּדֵּר לוֹ. אָבִיו לֹא הָיָה מוּגְבָּל עַד
יוֹמוֹ הָאַחֲרוֹן. הוּא יָשַׁב בְּכִיסֵּא הַגַּלְגַּלִּים לְטַעֲנָתוֹ, רַק כִּי לִנְסוֹעַ בִּמְקוֹם לָלֶכֶת זוֹ פֶּרְבִּילַגֶּיהָ
שֶׁל זְקֵנִים, וְהוּא לֹא מִתְכַּוֵּון לְוַותֵּר עָלֶיהָ. 
הוּא חָזַר מִסִּיבּוּב
בַּמֶּרְכָּז הַמִּסְחָרִי. קָנָה חוֹמְרֵי נִיקּוּי, מַטְלִיּוֹת, שַׂקִּיּוֹת פַּח גְּדוֹלוֹת, זֵר פְּרָחִים צִבְעוֹנִי כָּרוּךְ בְּגִילָּיוֹן
נְיָיר חוֹם, אוֹכֶל לְיוֹמַיִים וְסַבּוֹן רַחֲצָה נוֹזְלִי. הוּא לֹא יָכוֹל הָיָה לִסְבּוֹל אֶת עִיגּוּל הַסַּבּוֹן
שֶׁל אָבִיו שֶׁשִּׁיעֲרוֹת קָשׁוֹת דָּבְקוּ בּוֹ. אֲבָל כְּשֶׁהִתְפַּשֵּׁט וְנִכְנַס תַּחַת הַמַּיִם הַחַמִּים דַּוְוקָא אָחַז בּוֹ.
דַּוְוקָא רָצָה לְהָרִיחַ אוֹתוֹ. כָּל הַגּוֹעַל הִתְפּוֹגֵג. הוּא הֶעֱבִיר אוֹתוֹ עַל חָזֵהוּ וְעַל יָדָיו, הִסִּיעַ
אוֹתוֹ עַל הָעוֹרֶף וְתַחַת בָּתֵּי הַשֶּׁחִי, מַקְצִיף וּמְלַטֵּף. אֶת הָרַגְלַיִים וְהַמִּפְשָׂעָה וְאֵיבַר הַמִּין כְּבָר רָחַץ
בְּסַבּוֹן הֶחָדָשׁ. 
הוּא עָבַר בֵּין
הַחֲדָרִים וְהִבִּיט-סְרָק בְּעֵינָיו אֶת הָעֲזוּבָה הַגְּדוֹלָה. לֹא שֶׁהַבַּיִת הוּזְנַח בַּשְּׁנָתַיִים הָאַחֲרוֹנוֹת. הַסֵּדֶר
דַּוְוקָא הִפְתִּיעַ אוֹתוֹ. עֲרֵימוֹת הָעִיתּוֹנִים בַּחֲדַר הַשֵּׁינָה שֶׁל הַהוֹרִים אוּרְגְּנוּ בִּקְפִידָה; יְדִיעוֹת,
מַעֲרִיב, הָאָרֶץ בַּעֲרִימוּת נִפְרָדוֹת וְחוֹבְרוֹת מָגָזִין נַשְׁיוֹנָל גֵ'אוֹגְרָפִיק בַּעֲרֵימָה נוֹסֶפֶת. חֶדֶר
הָאוֹרְחִים דָּרַשׁ מְעַט סֵדֶר וְנִיקָּיוֹן. הַטֵּלֵוִויזְיָה אֵירְחָה שִׁכְבָה עָבָה שֶׁל אָבָק. כְּאִילּוּ לֹא הוּדְלְקָה
מֵאָז עֲזִיבָתוֹ שֶׁל סְטִיבֶן. תַּחַת הַמֵּמִיר נִתְחֲבָה עֲרֵימַת חֶשְׁבּוֹנוֹת לְתַשְׁלוּם. הַסּוֹלְלוֹת זָלְגוּ וְהִקְצִיפוּ
אַשְׁלָג לָבָן-יְרַקְרַק דֶּרֶךְ הַמִּכְסֶה שֶׁבְּגַב הַשֶּׁלֶט הָרָחוֹק. 
הוּא עָבַר לְחַדְרוֹ
הַיָּשָׁן, גּוֹדְלוֹ הָיָה לֹא יוֹתֵר מִשְּׁנֵים-עָשָׂר מֶטְרִים רְבוּעִים. כָּאן בִּילָּה אֶת כָּל יַלְדוּתוֹ וּנְעוּרָיו.
שְׁכָבוֹת אַרְכֵיאוֹלוֹגִיּוֹת שֶׁל מַדְבֵּקוֹת יַלְדוּתִיּוֹת שֶׁהוּדְבְּקוּ עַל הַקִּיר קוּלְּפוּ וּבִמְקוֹמָן נִתְלוּ
פּוֹסְטֵרִים שֶׁל לַהֲקוֹת נוֹעַר וְאַחַר שֶׁגַּם תְּקוּפָה זוֹ חָלְפָה, תָּלָה תְּמוּנוֹת מְמוּסְגָּרוֹת שֶׁל מְכוֹנִיּוֹת
פֵרָארִי שֶׁבְּחֶלְקָן הָאֲחוֹרִי נִיתָּן הָיָה לְהַסְתִּיר חוֹבְרוֹת מִין שֶׁקָּנָה בַּשּׁוּק בְּבוּשָׁה גְּדוֹלָה וּבִמְהִירוּת
שִׂיא. 
הַחֶדֶר הָיָה רֵיק
מִמַּשְׁמָעוּת. לֹא עָמַד בּוֹ רֵיחַ כָּלְשֶׁהוּ. הַזִּיכְרוֹנוֹת לֹא נָטְעוּ בּוֹ מַשְׁמָעוּת חֲדָשָׁה בְּיַחַס לַקִּירוֹת
הַלָּלוּ, הָרִצְפָּה הַקָּרָה הָיְיתָה נָכְרִית, כְּאִילּוּ מֵעוֹלָם לֹא דֶּרֶךְ עָלֶיהָ. הַשָּׁטִיחַ הֶעָגוֹל בְּצִבְעִי
סָגוֹל-יָרוֹק שֶׁאִמּוֹ סָרְגָה נֶעֱלַם בְּשָׁלָב מְסוּיָּם. כְּשֶׁהִגִּיעַ לְכָאן בְּשַׁבָּתוֹת מֵהַבָּסִיס עֲדַיִין הָיָה כָּאן.
אָז מָתַי סוּלַּק? הוּא לֹא יָדַע. אוּלַי אִמּוֹ רָצְתָה לְהִיפָּטֵר מִמֶּנּוּ בַּחֲשַׁאי? אוּלַי הִכְאִיב לָהּ רִיחוּקוֹ
שֶׁל הַבֵּן? קוֹדֶם בַּצָּבָא וְאַחַר בְּטִיּוּלִים בָּאָרֶץ, בְּשֵׁינָה אֵצֶל חֲבֵרִים, בַּחֲבָרוֹת שֶׁהָיוּ לוֹ וְשֶׁבָּהֶן
הִתְנַחֵם, שֶׁהָיוּ לוֹ כְּמוֹ אֲחָיוֹת יוֹתֵר מֵאֲשֶׁר מֵאֲהָבוֹת. 
הִיא נִיקְּתָה לְלֹא
סוֹף. קִירְצְפָה וְשָׁמְרָה עַל הַבַּיִת סְטֵרִילִי מַאֲבָק וּמֵחַיּוֹת הַבַּר שֶׁפָּלְשׁוּ בָּאָבִיב מֵהַגִּינּוֹת הַסְּמוּכוֹת.
הָיָה צָרִיךְ לְאַתֵּר אוֹתָן, לְרַסֵּס, לְפַזֵּר מֶלַח כְּדֵי לְהַרְחִיק חֲשׁוּפִיּוֹת בַּחוֹרֶף וּשְׁאָר חַיֵּיעַס. זוֹ
הָיְיתָה מִלְחַמְתָּהּ שֶׁל בַּתְיָה סְמִינְסְקִי. מַאֲבָקָהּ בַּטֶּבַע הַפּוֹרֵץ הָיָה גַּם נִיסְיוֹן בִּיּוּת פְּנִימִי. שֶׁכֵּן לֹא
הָיָה לֹא לָהּ וְלֹא לְהוֹרֶיהָ וּלְאַחְיוֹתֶיהָ נִיסָּיוֹן בַּהִתְמוֹדְדוּת עִם הַטֶּבַע. הֵן הָיוּ חַיּוֹת עִירוֹנִיּוֹת.
וּבַתְּחִילָּה, כָּךְ סִיפֵּר לוֹ אָבִיו לְאַחַר מוֹתָהּ, הִתְעַקְּשָׁה לִחְיוֹת בְּקוֹמָה שְׁלִישִׁית אוֹ רְבִיעִית. הִיא לֹא
סָבְלָה אֶת הַמַּחֲשָׁבָה עַל בַּיִת צָמוּד קַרְקַע. הַבַּיִת הַבּוֹדֵד שֶׁנִּבְחַר לְבַסּוֹף עַל יְדֵי יוֹסֵף בְּפַסְקָנוּת וְהָעִשְׂבִּיָּיה
שֶׁסְּבִיבוֹ הִפְעִיל בְּדִמְיוֹנָהּ אִיּוּמִים וּצְלָלִים. הִיא חָשְׁשָׁה. כְּאִילּוּ צְלָלִים מִן הֶעָבָר יִתְרוֹמְמוּ
וְיָקוּמוּ עָלֶיהָ יוֹם אֶחָד, בְּחֶשְׁכַת הַלַּיְלָה אוֹ כְּשֶׁהַיּוֹם עוֹמֵד לְהַחֲרִישׁ.
הָיְיתָה עֲבוֹדָה
רַבָּה לַעֲשׂוֹת. אֶת הָאֲרִיזוֹת הֶחְלִיט לְהַשְׁאִיר לַחֶבְרָה הַמִּתְמַחֶה בְּחִיסּוּלֵי דִּירוֹת. הוּא רַק רָצָה לְרַכֵּז
בַּסָּלוֹן אֶת הַדְּבָרִים הַחֲשׁוּבִים לוֹ. הוּא יִיקַּח מַזְכָּרוֹת וַחֲפָצִים אִישִׁיִּים וְנַיֶּירֶת חֲשׁוּבָה. בְּוַודַּאי
אֶת הַחֲנוּכִּיָּיה שֶׁעַל הַמַּדָּף בַּמִּטְבָּח. וְגַם אֶת הַתְּמוּנוֹת הַמְּמוּסְגָּרוֹת וְאֶת הָאַלְבּוֹמִים וְכַמָּה מֵחֶפְצִי
הַיַּלְדוּת שֶׁלּוֹ. הַכּוֹל יָכוֹל לְהִסְתַּכֵּם בִּשְׁמוֹנֶה אוֹ עֲשָׂרָה אַרְגָּזִים. אֶת הַיֶּתֶר יִתְרוֹם.
הוּא הִצִּיב בְּפִינַּת
הָאוֹכֶל אֶת הַמִּזְוָודָה שֶׁהֵבִיא עִמּוֹ וְהֵחֵל לְנַקּוֹת. אֲפִילּוּ כְּשֶׁשְּׁנֵיהֶם כְּבָר לֹא פֹּה, הוּא חָשַׁב לְעַצְמוֹ,
עֲדַיִין רָאוּי שֶׁלֹּא יִרְאוּ כָּךְ אֶת הַבַּיִת. גַּם מְקַפְּלֵי הַדִּירוֹת הֵם מִפֹּה, מֵהַקִּרְיָה. וְהֵם יְדַבְּרוּ,
הַשְּׁמוּעָה עַל הַבַּיִת הַמְּאוּבָּק שֶׁל יוֹסֵף תַּעֲבוֹר מִפֹּה לְאוֹזֶן. לֹא שֶׁאִכְפַּת לוֹ עַצְמוֹ מִכָּךְ, אֲבָל בִּשְׁבִיל
זִיכְרוֹ הַטּוֹב שֶׁל אָבִיו הָיָה מוּכָן לַעֲשׂוֹת הַרְבֵּה. 
הוּא גָּרַר
מֵהַמִּקְלַחַת דְּלִי וּמֵקֵל עִם סַחֶבֶת חוּטִים יְשֵׁנָה וְהַקָּצִיף סַבּוֹן בְּמַיִם חַמִּים. עָבַר עַל הָרְצָפוֹת וְעַל
הַפִּינּוֹת מְתוּלְתָּלוֹת הָאָבָק כְּמוֹ עַל בֵּית שֶׁחִי וּמִשָּׁם הִמְשִׁיךְ לַמִּרְפֶּסֶת וּלְמֶרְכַּז הַרְחָבָה הַגְּדוֹלָה
שֶׁהוֹבִילָה לְבֵית. לְבַסּוֹף שָׁפַךְ אֶת מֵי הַדְּלִי הָאֲפוֹרִים בְּפִינַּת הַגִּינּוּן. הַגִּינָּה הָיְיתָה חִיּוּנִית
עֲדַיִין, לֹא בָּרוּר לוֹ כֵּיצַד. אָבִיו כְּבָר לֹא טִיפֵּל בָּהּ בְּמֶשֶׁךְ שָׁנִים, וּבְכָל פַּעַם שֶׁדֵּנִי הִגִּיעַ לְבַקֵּר
הוּא הֵעִיף בָּהּ מַבָּט מָהִיר. מַצָּבוֹ שֶׁל אָבִיו הִשְׁתַּקֵּף בָּהּ כְּמוֹ עָנָף מֵעַל נַחַל. הִיא הָיְיתָה נְיָיר
לַקְמוּס שֶׁמֵּעוֹלָם לֹא הִכְזִיב.
הַתּוּרְמוֹסִים
הַקְּטַנִּים הַכְּתוּמִים עוֹד פָּרְחוּ עַכְשָׁיו, אֲבָל בְּקוֹשִׁי. הִצְטַמְּקוּ וְקָמְלוּ מְעַט וְאִיפְשְׁרוּ לַאֲפוּנָה
רֵיחָנִית לְהִשְׁתַּלֵּט בְּאַגְרֵסִיבִיּוּת עַל חֶלְקָהּ הַיְּמָנִי שֶׁל הָעֲרוּגָה. גַּם הַמְּטַפְּסִים שֶׁהִשְׁתָּרְשׁוּ וְצִימְּחוּ
אֶצְבָּעוֹת גְּרוּמוֹת עַל מַקְלוֹת הָעֵץ הַיְּשָׁנִים שֶׁיּוֹסֵף הִצִּיב לִפְנֵי שָׁנִים לְאוֹרֶךְ הַקִּיר, הִתְמַעֲטוּ
וְהֶחֱזִיקוּ בְּמַקְלוֹת כְּמוֹ בַּקֶּרֶשׁ הַצָּלָה. פַּעַם, הוּא זוֹכֵר, הֵם גִּיחֲכוּ עַל הַמַּקְלוֹת, לָפְתוּ אוֹתָם כִּמְעַט
חָזָק מִדַּי, הִסְתִּירוּ אוֹתָם בְּיַרְקוּתָם, יִיתְּרוּ אוֹתָם. עִשְׂבִּיָּיה עָלְתָה בַּגִּינָּה, אַךְ גַּם הִיא הָיְיתָה
צְהוּבָּה בִּמְעַט. מִישֶׁהוּ עוֹד הַשָּׁקָה אוֹתָהּ, מִישֶׁהוּ שֶׁרָאָה אֶת אָבִיו בְּסִבְלוֹ.
הוּא שָׁב פְּנִימָה
וּמִילֵּא מְעַט מַיִם בָּאֲגַרְטָל וְהִצִּיב אֶת הַפְּרָחִים בְּפִיזּוּר, כְּמוֹ עֲרֵימַת דּוּקִים. מְאוּחָר יוֹתֵר חָשַׁב
לַחֲזוֹר לְבֵית הֶעָלְמִין וּלְהַנִּיחַ אֶת הַזָּר. וְאוּלַי יְחַלֵּק אוֹתוֹ לִשְׁנַיִים וְיָנִיחַ גַּם עַל זֶה שֶׁל אִמּוֹ.
הַשַּׁיִשׁ הַקַּר הִרְתִּיעַ אוֹתוֹ מֵאָז מוֹתָהּ. חֲשִׂיפַת הַקֶּבֶר בְּצִיּוּן יוֹם הַשְּׁלוֹשִׁים לְמוֹתָהּ הָיָה הַיּוֹם הַגָּרוּעַ
בְּחַיָּיו, עַד עַכְשָׁיו, אוּלַי. אוּלַי עַכְשָׁיו יוֹתֵר גָּרוּעַ. אֲבָל אָז, כְּשֶׁנֶּחֱשַׂף הַכִּיתּוּב עַל הַמַּצֵּבָה. כְּשֶׁרָאָה
אֶת חֲרִיטַת שְׁמוֹ שֶׁלּוֹ לְצַד זֶה שֶׁלָּהּ הִתְפָּרְקוּ עָלָיו הַשָּׁמַיִים לִרְסִיסִים וּבְעַתָּה גְּדוֹלָה נִפְלְטָה מִמֶּנּוּ
שָׁם, לִפְנֵי קְרוֹבֵי הַמִּשְׁפָּחָה וְחַבְרוֹתֶיהָ שֶׁל אִמּוֹ מֵהָעֲבוֹדָה. הוּא הִתְמוֹטֵט וְנָפַל עַל הַקַּרְקַע וְסֵירֵב
לָקוּם. וְאַחַר קָם וּבָרַח וְאָבִיו אֲפִילּוּ לֹא הִסְתּוֹבֵב לִדְלוֹק אַחֲרָיו. דָּנִי שָׁמַע אוֹתוֹ אוֹמֵר,
"עָזְבוּ אוֹתוֹ, זֶה קוֹרֶה, זֶה בְּסֵדֶר," רֶגַע לִפְנֵי שֶׁדָּחַף אֶת הַשַּׁעַר הַבַּרְזֶל שֶׁל בֵּית
הַקְּבָרוֹת.
הוּא הֵזִיז אֶת
הָאָרוֹן הַקָּטָן שֶׁעָלָיו עָמְדָה הַטֵּלֵוִויזְיָה, נִיתַּק אֶת כַּבְלֵי הַחַשְׁמַל וְהָאַנְטֵנָה. קִיפֵּל אֶת הַשּׁוּלְחָן
הֶעָגוֹל בְּפִינַּת הָאוֹרְחִים שֶׁשִּׁימֵּשׁ אֶת סְטִיבֶן לַאֲכִילָה וּלְטִיפּוּל בְּנַיֶּירֶת וּבְעִנְיָינָיו הָאִישִׁיִּים.
הֵזִיז אֶת הַסַּפָּה מִמְּקוֹמָהּ לִרְאוֹת שֶׁאֵין מֵאֲחוֹרֶיהָ מַשֶּׁהוּ שֶׁנִּשְׁכַּח. וּבְתוֹךְ כָּךְ הֶעֱבִיר יָד בֵּין הַקְּפָלִים
וּמִתַּחַת לָרִיפּוּד וּבְתַחְתִּיתָהּ. זְקֵנִים מַחְבִּיאִים כֶּסֶף, יֶדַע. הוּא כִּמְעַט בּוֹשׁ בְּעַצְמוֹ, אַךְ צָרִיךְ הָיָה
לְהַזְכִּיר לְעַצְמוֹ בְּקוֹל רָם שֶׁאֵין כָּאן תַּאֲוַות בֶּצַע, אֶלָּא רַק רָצוֹן שֶׁלֹּא לִזְרוֹק כֶּסֶף טוֹב לַפַּח. הֲרֵי
מִי יוֹדֵעַ לְאָן תִּתְגַּלְגֵּל הַסַּפָּה הַזּוֹ.
הוּא לֹא מָצָא
כְּלוּם, כַּמּוּבָן. הַפְּרוּטָה לֹא הָיְיתָה מְצוּיָה בְּכִיסוֹ שֶׁל יוֹסֵף מֵאָז מוֹת הַאִם. הוּא יָדַע זֹאת, וְלֹא
הַשָּׁלָה אֶת עַצְמוֹ, גַּם כְּשֶׁבָּא לְבִיקּוּרִים, שֶׁאָבִיו יַחֲזוֹר לַעֲבוֹד וְיַכְנִיס עוֹד כֶּסֶף. הוּא שָׁלַח לוֹ
צֵ'ק דּוּ חוֹדְשִׁי וְעֵקֶב אַחֲרֵי הַפְקָדָתוֹ בַּסְּנִיף. זֶה הִסְפִּיק לְמִחְיָיתָם שֶׁל הָאָב וְשֶׁל סְטִיבֶן, לִקְנִיּוֹת
בַּסּוּפֶּר וְלִמְעַט מוֹתָרוֹת. "קַח אוֹתוֹ לְקוֹלְנוֹעַ," כָּתַב לִסְטִיבֶן מִדֵּי פַּעַם. אָבִיו אָהַב
סְרָטִים וְחָשׁוּב הָיָה לוֹ שֶׁיִּהְיֶה מִדֵּי פַּעַם בַּחוֹשֶׁךְ, בְּבִידוּד שֶׁמַּשְׁרָה הָאוּלָם וְשָׁבוּ יוּכַל לְהַרְפּוֹת מְעַט
מֵאֵימַת הַבְּדִידוּת וְהַמָּוֶות הַמִּתְקָרֵב. 
כִּתְמֵי זֵיעָה עָלוּ
בְּחוּלְצָתוֹ וְהוּא פָּשַׁט אוֹתָהּ וְנוֹתַר בַּגּוּפִיָּיה הַלְּבָנָה. הֲזָזַת הַכִּיסְאוֹת גָּזְלָה מִמֶּנּוּ נוֹזְלִים וּמְלָחִים
וְכָךְ גַּם הֲסָטַת הַוִּילוֹנוֹת וּקְשִׁירָתָם בְּקֶשֶׁר עָבֶה לְעַצְמָם וְגִלְגּוּל הַשָּׁטִיחַ הַפַּרְסִי הֶעָבֶה וּדְחִיקָתוֹ
לִקְצֵה הַסָּלוֹן. בַּחֲדַר הַשֵּׁינָה עָרַם הַכּוֹל עַל הַמִּיטָּה, מְבַקֵּשׁ בְּקוֹל רָם סְלִיחָה מֵהוֹרָיו. הַכּוֹל הִזְדַּהֵם
עַכְשָׁיו, הוּא הִצְטַמְרֵר. הַכּוֹל לֹא חָשׁוּב פִּתְאוֹם. אֵלֶּה גּוּפוֹת שֶׁל רָהִיטִים. חוּץ מֵהַזִּיכָּרוֹן שֶׁחִיבֵּר
אֲלֵיהֶם בְּמוֹחוֹ לֹא נוֹתַר כְּלוּם. הֵם כְּלִי רֵיק עֲבוּר מִי שֶׁלֹּא גָּדַל בַּבַּיִת הַזֶּה, עֲבוּר מִי שֶׁלֹּא
הִדְלִיק נֵרוֹת בַּחֲנוּכָּה בַּחֲנוּכִּיָּה הַזּוֹ, וּמִי שֶׁהַנָּרוֹת לֹא הִבְהֲבוּ בְּעֵינָיו. וְהָיָה זֶה רַק הוּא עַכְשָׁיו
שֶׁהִטְעִין בַּבַּיִת הַזֶּה וּבְכָל אֲשֶׁר בּוֹ אֶת כּוֹבֶד הָאֵבֶל.
הוּא הֵזִיז אֶת
הַהֲדוֹם הַחוֹם הַמְּרוּפָּד שֶׁאָבִיו נָהַג לָשֶׁבֶת עָלָיו, מַפְנָה לוֹ, לְדָנִי, אֶת הַכּוּרְסָה. זוֹ הָיְיתָה
הַהַקְרָבָה הַגְּדוֹלָה בְּעֵינָיו. שָׁב, שָׁב, הוּא הָיָה אוֹמֵר וּמְנַסֶּה לַשָּׁוְוא לְיַישֵּׁר שׁוּב וָשׁוּב אֶת הַגַּב
הַמְּכוֹפֵף. הוּא לֹא רָצָה לְהִגָּרֵר לַוִּויכּוּחַ וְלָכֵן נַעֲנָה וְנָתַן לָאָב לַחְגּוֹג אֶת הַכָּבוֹד הַצָּנוּעַ הַזֶּה שֶׁבָּמָתָן
כֵּס הַכָּבוֹד לַיֶּלֶד, לְיוֹרֵשׁ הָעֶצֶר הַיָּחִיד שֶׁהֶעֱמִיד.
הַהֲדוֹם הוּזַז,
וְעַכְשָׁיו הָיָה זֶה תּוֹר הַסַּפָּה לְהַפְלִיג לְמֶרְכַּז הַחֶדֶר. הִיא הָיְיתָה כְּבֵדָה וְדָרְשָׁה אֶת כָּל כּוֹחוֹתָיו
בִּגְרִירָה עַל צִדָּהּ הָאֶחָד וְהַשֵּׁנִי, דְּחִיפָתָהּ בְּיָדַיִים פְּשׁוּטוֹת מֵאָחוֹר וּגְרִירָה נוֹסֶפֶת. כָּךְ, כְּמַעֲשֶׂה
נַדְנֵדָה, הֶעֱבִיר אוֹתָהּ מְעַט הָלְאָה מִן הַקִּיר וְאָז הֶעֱבִיר אֶת הַסְּמַרְטוּט הַמְּתוּלְתָּל לְאוֹרֶךְ פַּאנֶל הַקִּיר
חֲסַר הַחֵן. אֵלֶּה הָיוּ מַרְצְפוֹת שֶׁל רֵאשִׁית הַיִּשּׁוּב. וְכָל הַדִּירָה רוּצְּפָה בָּהֶן. אֶבֶן בְּהִירָה מְנוּקֶּדֶת
כִּתְמֵי אֲבָנִים כֵּהוֹת וּקְטַנּוֹת בִּשְׁלַל צוּרוֹת. כְּשֶׁהָיָה יֶלֶד וְיָשַׁב עַל הָאַסְלָה נָהַג לִבְהוֹת וּלְאַתֵּר בָּהֶן
צוּרוֹת כְּמוֹ שֶׁמֵּאוֹהֲבִים מִתְפַּרְקְדִים וּמִתְבּוֹנְנִים בָּעֲנָנִים. הָיְיתָה שָׁם מְכַשֵּׁפָה וּפָנִים שֶׁל צָב וְאֶקְדָּח.
שָׁנִים אַחַר כָּךְ הִתְקַשֵּׁר אֶצְלוֹ צָב לְחִירְבוֹן אִטִּי.
דְּבַר מָה תָּפַס אֶת
דַּעְתּוֹ כְּשֶׁהֶעֱבִיר אֶת הַסָּמֵטַרְטוּט הַלַּח עַל הַמִּרְצָפוֹת וְהִרְטִיב מְעַט אֶת הַקִּיר. זֶה הָיָה מַשֶּׁהוּ דְּמוּי
פְּתִיל, כְּמוֹ זָנָב שֶׁל חֲזִיר. חוּט קָצָר וְעָבֶה שֶׁקָּפַץ וְהֵצִיץ מִן הַקִּיר, כַּחֲמִישָּׁה עָשָׂר סֶנְטִימֶטְרִים
מֵעַל פַּאנֶל הַמְּרַצֶּפֶת. חֲבָל אוּלַי. אוֹ חִיבּוּר חַשְׁמַל אוֹ גַּז? אֲבָל מֵעוֹלָם לֹא רָאָה זֹאת וּמֵעוֹלָם לֹא
חָשַׁב שֶׁיֵּשׁ כָּאן מַשֶּׁהוּ. הֲיִיתָּכֵן שֶׁיֵּשׁ דָּבָר שֶׁלֹּא הִכִּיר בַּדִּירָה הַזּוֹ, הַמָּקוֹם בּוֹ נוֹלַד? 
הוּא הִתְכּוֹפֵף מְעַט
וְהִתְבּוֹנֵן, מַטָּה אֶת רֹאשׁוֹ כְּמוֹ כֶּלֶב הַמְּנַסֶּה לְפַעְנֵחַ שְׁרִיקָה בְּקוֹל גָּבוֹהַּ. הוּא חָשׁ שֶׁהַקָּצֶה הַזֶּה מְדַבֵּר
אֵלָיו. אוּלַי פּוֹלֵט גַּלִּים שֶׁל תִּקְשׁוֹרֶת סְמוּיָה. הוּא הָיָה שָׁחוֹר בִּבְסִיסוֹ אֲבָל נִיתָּן הָיָה לִרְאוֹת כִּי
כּוּסָּה וְנִצְבַּע בְּלָבָן, כַּאֲשֶׁר סוּיַּיד הַקִּיר לִפְנֵי כַּמָּה שָׁנִים. הַדִּירָה כּוּלָּהּ שׁוּפְּצָה מְעַט, בְּכֶסֶף
שֶׁיָּכוֹל הָיָה הַבֵּן לְהַרְשׁוֹת לְעַצְמוֹ. אָבִיו הֶעֱרִיךְ זֹאת, אֲבָל גַּם קִיטֵּר עַל הֵיעָלְמוּתָם שֶׁל הַכְּתָמִים
הַמּוּכָּרִים. הוּא נִיוּוּט בַּבַּיִת כְּמוֹ עֲטַלֵּף שֶׁקּוֹלְטָנֵי הַסּוֹנָאר שֶׁלּוֹ נִכְרְתוּ. נִתְקַע שׁוּב וָשׁוּב בִּמְחִיצַּת
הַגֶּבֶס שֶׁהוּקְמָה וְהִפְרִידָה אֶת הַמִּטְבָּחוֹן מִשְּׁאָר הֶחָלָל. קָם בַּלַּיְלָה לְהַשְׁתִּין וְלֹא מָצָא בַּחוֹשֶׁךְ אַתְּ
הַיָּדִית הַחֲדָשָׁה שֶׁהָיְיתָה מוּגְבַּהַת מְעַט מִזּוֹ הַיְּשָׁנָה. לֹא הִצְלִיחַ לְהִתְרַגֵּל לְחִידּוּשׁ שֶׁבְּבֶרֶז הַכִּיּוֹר בַּעַל
הַיָּדִית הָאַחַת בִּמְקוֹם שְׁנֵי בְּרָזִים. 
הַקָּצֶה הַזֶּה דִּיגְדֵּג
לוֹ מַשֶּׁהוּ בַּתּוֹדָעָה, כְּמוֹ מַשֶּׁהוּ שֶׁלֹּא יָכוֹל הָיָה לְהִיזָּכֵר בּוֹ. קָצֶה שֶׁל אֶפִּיזוֹדָה אוּלַי, אוֹ שָׁם שֶׁל
קָרוֹב שֶׁלֹּא יָכוֹל הָיָה לִדְלוֹת מִמּוֹחוֹ. דּוּגְמָה עַל תַּחְתּוֹנִים שֶׁהָיוּ לוֹ בְּגִיל הַהִתְבַּגְּרוּת וְלֹא הִצְלִיחַ
לְהִיזָּכֵר בָּהֶם עַכְשָׁיו. הוּא מִישֵּׁשׁ אוֹתוֹ מְעַט. זֶה הָיָה בַּעַל מִרְקָם שֶׁל חֲבָל אַךְ לֹא כָּזֶה שֶׁל סִיבִים
קְלוּעִים בְּצַמָּה, אֶלָּא חֶבֶל חֵלֶק וְיָשָׁר. הוּא מָשַׁךְ בּוֹ מְעַט וְהַחוּט נַעֲנָה לוֹ. מְעַט מֵהַטִּיחַ הַלָּבָן נֶשֶׁר
וְיָרַד, מַשְׁלִיג אֶת הָרִצְפָּה. הוּא הִתְעַצְבֵּן מִייָּד. נִקְיוֹנוֹת חָשַׁב. מְעַט זְמַן וְנִקְיוֹנוֹת. אֵין לוֹ
פְּנַאי לְלַכְלֵךְ עַכְשָׁיו.
אֲבָל הוּא בְּכָל
זֹאת רָצָה לָדַעַת וּמִתּוֹךְ תְּחוּשַׁת פִּיתּוּי שֶׁאֵין לַעֲמוֹד בָּהּ, מֶשֶׁךְ עוֹד וְחָשַׂף שׁוּב מְעַט מִן הַחוּט
הַשָּׁחוֹר. כָּעֵת חֶצְיוֹ הַשָּׁחוֹר וְחֶצְיוֹ הַלָּבָן הָיוּ כִּמְעַט שָׁוִוים. הוּא הִתְפַּלֵּא כַּמָּה קַל הָיָה לַחֲשׂוֹף
אוֹתוֹ, כְּאִילּוּ הַדָּבָר רַק חִיכָּה לִמְשִׁיכָה קַלָּה כְּדֵי לְהִינָּתֵק מִן הַקִּיר וּלְבַצְבֵּץ. כֹּה פְּרִיכִים הָיוּ
הַקִּירוֹת הוּא הֵבִין, וְהַדָּבָר הֶעֱבִיר בּוֹ פְּלִיאָה וּצְמַרְמוֹרֶת קַלָּה. 
הוּא הִתְרַחֵק מְעַט
מִן הַקִּיר וְהַסַּפָּה וְהִבִּיט בַּקִּיר כּוּלּוֹ. שׁוּם רֶמֶז לַתַּשְׁתִּית לֹא הָיָה שָׁם. חוּץ מִזֶּה, בְּיַלְדוּתוֹ מֵעוֹלָם
לֹא רָאָה מְשַׁפְּצִים אוֹ אַנְשֵׁי מִקְצוֹעַ שֶׁהִגִּיעוּ אֲלֵיהֶם. הוֹרָיו תִּיקְּנוּ הַכּוֹל בְּעַצְמָם. עוֹד כְּשֶׁהָיְיתָה
אִמּוֹ בֵּין הַחַיִּים לֹא נָתְנָה לְאַף אֶחָד לַעֲבוֹר בְּשַׁעַר. הַבָּנִים שֶׁל אֲחוֹתָהּ תָּמִיד הָיוּ בְּהֶישֵּׂג יָד וְהִיא
טִלְפְנָה אֲלֵיהֶם בְּשַׁבָּתוֹת וּבְחַגִּים, בִּימֵי הַשָּׁבוּעַ וּלְעִתִּים בַּבְּקָרִים מוּקְדָּם בְּכָל פַּעַם שֶׁצָּץ מַשֶּׁהוּ. גַּז
הַבִּישּׁוּל נִגְמַר בְּבָלוֹן, תֶּרְמוֹסְטָט הַחִימּוּם הִשְׁתַּגֵּעַ, מַנְעוּל נִתְקַע וְכָלָא אֶת אָבִיו בַּשֵּׁירוּתִים, נוֹרָה
שֶׁכִּיפַּת הַזְּכוּכִית שֶׁלָּהּ נִשְׁאֲרָה בְּיָדָהּ וְאִילּוּ בְּסִיס הָאֲלוּמִינְיוּם נוֹתַר בְּתוֹךְ בֵּית הַמְּנוֹרָה. כָּל אֵלֶּה
לֹא הִטְרִידוּ אֶת יוֹסֵף. הוּא כְּלָל לֹא רָאָה אֶת עַצְמוֹ אַחְרַאי עַל תַּחְזוּקַת הַבַּיִת. הַכּוֹל יָכוֹל הָיָה
לְהִיפָּתֵר עִם בְּנֵי הַדּוֹדִים וְהָאַחְיָינִים. כְּאִילּוּ הַצַּד שֶׁלָּהּ, "בֵּית בַּתְיָה" כְּפִי שֶׁנָּהַג
לִקְרוֹא לָהֶם חָתַם עַל חוֹזֶה כָּלְשֶׁהוּ וּבוֹ הִתְחַיְּיבוּת לְשִׁיפּוּץ וְתִיקּוּן כָּל מְפַגֵּעַ בְּבֵיתָם. 
הוּא הִתְקָרֵב שׁוּב
וְלִיטֵּף מְעַט אֶת הַחוּט. וְאָז מֶשֶׁךְ עוֹד קְצָת. הַקִּיר נִבְקַע לִשְׁנַיִים בִּפְרִיסָה יָם-סוֹפִית כָּזוֹ. הַטִּיחַ
חָשַׂף אֶת צִבְעוֹ הָאָפוֹר הַפְּנִימִי וְהִתְפּוֹרֵר עַל הָרִצְפָּה. לְפֶתַע חָשׁ אֵימָה. אֵימָה מִפְּנֵי הַלֹּא יָדוּעַ
שֶׁבַּחֲשִׂיפָה. הוּא הִסְתַּמְרֵר, אֲבָל הִתְעַנֵּג עַל הַזַּעֲזוּעַ הַזֶּה. עַצְמוֹת הַשֶּׁלֶד שֶׁלּוֹ, הַשּׁוֹקַיִים וְהַצְּלָעוֹת
וְהַבְּרִיחִים שֶׁבְּצַוּוֹארוֹ הָיוּ חֵלֶק מֵהַחֶבֶל הַזֶּה. כֵּיצַד הֵם הִרְגִּישׁוּ חֵלֶק מִמֶּנּוּ, הוּא לֹא יָדַע.
וְעַכְשָׁיו הוּא נִבְעַט מְעַט לְאָחוֹר. דָּנִי, הוּא אָמַר לְעַצְמוֹ, דָּנִי, אַתָּה חַיָּיב רֶגַע. הוּא הָלַךְ לְאָחוֹר
וְהִסְתּוֹבֵב וְנִיגַּשׁ לַמִּטְבָּח. פָּתַח אֶת הָאֲרוֹנוֹת שֶׁתַּחַת הַכִּיּוֹר וּמֵעָלָיו, גִּישֵּׁשׁ וְחִיפֵּשׂ וְהֵסִיט אֶת כּוֹסוֹת
הַזְּכוּכִית, אֲבָל לֹא מָצָא דָּבָר. הוּא יָדַע מָה הוּא מְחַפֵּשׂ. אוּלַי בַּקְבּוּק. הוּא פָּתַח אֶת כּוּלָּם
וּלְבַסּוֹף שָׁלַף אֶת הַקָּרוּסֵלָה הַפְּנִימִית שֶׁהָיְיתָה בְּפִינַּת הַמִּטְבָּח. הָיָה בָּהּ בַּקְבּוּק יֵין קִידּוּשׁ מָתוֹק.
אֲבָל הוּא חָשַׁשׁ שֶׁתּוֹקְפּוֹ כְּבָר פָּג. וְאָז נִזְכַּר שֶׁהֵבִיא עִמּוֹ שְׁנֵי בַּקְבּוּקֵי אַלְכּוֹהוֹל מִשְּׂדֵה הַתְּעוּפָה. כְּשֶׁהוּא
עוֹד חָשַׁב שֶׁיִּצְטָרֵךְ לְאָרֵחַ קָנָה שְׁנַיִים – וִויסְקִי וְיַיִן לָבָן. 
הַוִּויסְקִי נִבְחַר
וְנִשְׁלַף וְנֶחֱלַץ. הוּא מֶזֶג לְעַצְמוֹ שְׁלִישׁ כּוֹס. וּבְשָׁעָה הַמּוּקְדֶּמֶת הַזּוֹ שֶׁל הַיּוֹם הַמַּשְׁקֶה תָּקַף אֶת
הַוֶּושֶׁט שֶׁלּוֹ בְּעוֹצְמָה. הוּא חָשׁ אֶת חֲמִימוּת הָאַלְכּוֹהוֹל מְחַלְחֶלֶת וְתָאִים-תָּאִים מְקַבְּלִים בִּבְרָכָה אֶת
זְרִיחָתוֹ שֶׁל הַמַּשְׁקֶה הַזָּהוֹב. בְּעִקְבוֹת זֹאת הִתְקָרֵב שׁוּב, וְאָז נִתְקַף בְּאוֹמֶץ שִׁיכּוֹר שֶׁכְּזֶה וְאָחַז שׁוּב
בַּחוּט שֶׁכְּבָר הָיָה בּוֹ סִיפּוּר וּכְבָר הָיָה לוֹ גּוּף. וּמָשַׁךְ מְעַט יוֹתֵר. הִסְתַּעֲפוּת הוֹפִיעָה בַּקָּצֶה
הַחוּט. כְּמוֹ וִי שֶׁל רוֹגַטְקָה. זִיכָּרוֹן תָּקַף אוֹתוֹ לְרֶגַע. הוּא וְאַבְשָׁלוֹם, בְּנָם שֶׁל הַשְּׁכֵנִים שֶׁהָיוּ
לָהֶם פַּעַם, שְׁכוּבִים עַל עֲרֵימָה שֶׁמּוּל מִגְרַשׁ הַטֵּנִיס וְרַגְלֵיהֶם בּוֹטְשׁוֹת בַּחוֹל. הוּא מִתְעַנֵּג עַל
הָאֵירוֹטִיּוּת שֶׁבַּבְּהוֹנוֹת שֶׁחוֹפְרוֹת בַּגַּרְגִּירִים הָעֲדִינִים. חֲמִימוּת הַקַּיִץ. פְּנֵיהֶם מְעַט מֵעַל קְצֵה
הֶעֱרִימָה וּבְיָדִי אַבְשָׁלוֹם רוֹגַטְקָה קְטַנָּה מֵעֵץ. הוּא, דָּנִי, הֶחֱזִיק כַּדּוּרֵי גּוּמִי צִבְעוֹנִיִּים שֶׁמָּצָא
בַּבַּיִת וּמָסַר אוֹתָם אֶחָד-אֶחָד לְאַבְשָׁלוֹם. הֵם כִּיוְּונוּ אוֹתָם לְעֵבֶר חֲתוּלֵי הַשְּׁכוּנָה וּלְכֶלֶב אֶחָד שֶׁעָבַר
שָׁם וְנִיסּוּ לִצְלוֹף בָּהֶם, מְדַמִּים מִשְׂחֲקֵי קְרָב שֶׁל חַיָּילִים.
הָרוֹגַטְקָה שֶׁבַּקִּיר
אִיפְשְׁרָה לוֹ לֶאֱחוֹז בְּפִיצּוּל שֶׁבְּאֶמְצָעָהּ בְּכַף יָדוֹ הַמְּלֵאָה וְהוּא מָשַׁךְ בְּחוֹזְקָה מְעַט יוֹתֵר. לִיבּוֹ דָּפַק
מֵאַלְכּוֹהוֹל וּמְפַחֵד וְהִתְרַגְּשׁוּת. הוּא לֹא יָכוֹל הָיָה לְדַמְיֵין אֶת עַצְמוֹ אֶמֶשׁ בַּלְּוָויָה בַּמַּצָּב הַזֶּה.
הוּא לֹא תֵּיאֵר לְעַצְמוֹ שֶׁהַבַּיִת הֶעָזוּב הַזֶּה יְעוֹרֵר בּוֹ אֶת מַשָּׂא הָרֶגֶשׁ שֶׁהוּצַף בּוֹ עַכְשָׁיו. הַחוּט
הַמִּתְפַּצֵּל טִיפֵּס עַכְשָׁיו בְּמַעֲלֵה הַקִּיר לְכִיוּוּן הַתִּקְרָה, הִתְפַּצֵּל לַצְּדָדִים וְחָשַׂף שְׁבִילִים נוֹסָפִים
שֶׁהֵפֵרוּ אֶת שַׁלְוַות הַטִּיחַ הַלָּבָן. הוּא רָצָה לְהִתְיַישֵּׁב עַכְשָׁיו עַל לוּלְאַת הַחוּט הַזּוֹ שֶׁהִתְגַּלְּתָה מוּל
עֵינָיו וּלְהִתְנַדְנֵד עָלֶיהָ וּלְדַמְיֵין שֶׁאֵין קִיר וְיֵשׁ רַק עֵץ אַלּוֹן וַחֲבָל שֶׁאַבָּא יוֹסֵף תָּלָה. עֵינָיו
נִמְלְאוּ דְּמָעוֹת. הוּא הִתְיַישֵּׁב, אֲבָל הַקִּיר כִּמְעַט הִתְמוֹטֵט עָלָיו. מִפְרָצִים וְהִסְתַּעֲפוּיוֹת הֵצִיצוּ
עַכְשָׁיו מֵהַחִיבּוּר שֶׁבֵּין הַקִּיר וּלְתִקְרָהּ, שׁוֹרְשֵׁי עֲנָק שֶׁעִיטְּרוּ חֲצִי מִקִּיר הַסָּלוֹן. 
וּמִבַּעַד לִדְמָעוֹת
שָׁמַע מִשְׁקֵי כְּנָפַיִים עֲדִינִים שֶׁל יַרְגָּזִים צְהוּבֵי בֶּטֶן וְעֶפְרוֹנִים קְטַנְטַנִּים חוּמִים וְחוֹחִיּוֹת
סְמוּקוֹת פָּנִים הַמַּגִּיעוֹת וּמִתְיַישְּׁבוֹת עַל עַנְפֵי הַקִּיר. הַצִּיפּוֹרִים דִּיבְּרוּ בֵּינֵיהֶן וְעֵטוֹ אֲרֶשֶׁת שֶׁל
שִׂמְחָה לְאֵיד וְצָחֲקוּ בְּפָנָיו. אִמּוֹ עַכְשָׁיו מֵאֲחוֹרָיו, הוּא יָכוֹל לָחוּשׁ זֹאת. מַשְׁעִינָה אֶת הַמְּשַׁקֶּפֶת
הַשְּׁחוֹרָה הַכְּבֵדָה עַל כְּתֵפוֹ הַיְּמָנִית וּמַצְבִּיעָה אֲלֵיהֶן. צְחוֹקָהּ פַּעֲמוֹן בְּאוֹזְנוֹ וַאֲוִויר חַם וְלַח נוֹשָׁב
אֵלָיו וְעוֹטֵף אֶת תְּנוּךְ הָאוֹזֶן. וְהַתְּנוּךְ מִתְאַבֵּךְ וְנִרְטָב וּמִזִּיל דְּמָעוֹת שֶׁל שִׂמְחָה וְעֶצֶב. בְּעוֹד רֶגַע
הַצִּיפּוֹרִים לֹא יִהְיוּ שָׁם. בְּמַבָּט אֶחָד מַטֶּה הוּא רוֹאֶה אֶת גּוּפוֹתֵיהֶן מוּנָחוֹת עַל הָאָרֶץ, רַגְלֵיהֶן
מַצְבִּיעוֹת מַעְלָה בְּאֶצְבָּעוֹת מְעוּקָּלוֹת. 
הוּא סַקְרָן וְהוּא
יֶלֶד וְהוּא מְטַפֵּס עַל סְבָכַת הַחוּטִים אַחֲרֵי שֶׁנֶּעֶלְמוּ כָּל הַצִּיפּוֹרִים לְכִיוּוּן הַתִּקְרָה. אֲבָל כָּל דְּרִיכָה
שֶׁלּוֹ מוֹשֶׁכֶת עוֹד וְעוֹד קוּרֵי חוּטִים מִן הַתִּקְרָה. הַקִּיר הַלָּבָן מִתְכַּהֶה וְהוֹפֵךְ לְאֶחָד עִם הַתִּקְרָה.
הוּא אֵינוֹ רוֹאֶה יוֹתֵר אֶת זָוִוית הַחִיבּוּר שֶׁבֵּינֵיהֶם. חוּטֵי חוּטִים עוֹלִים בּוֹ וְעָלָיו, הוּא
מִסְתַּבֵּךְ בָּהֶם וְנוֹפֵל. רַגְלוֹ כְּמוֹ בְּמַלְכּוֹדֶת דּוּבִּים בְּלֵב יַעַר. עֲנָפִים וְשֶׁרַכִּים לוֹפְתִים אוֹתוֹ וְהוּא,
בְּהִיסְטֶרְיָה קַלָּה, מִסְתּוֹבֵב וּמְנַסֶּה לִבְטוֹשׁ אֶת דַּרְכּוֹ לְמֶרְכַּז הַסָּלוֹן, הַיַּעַר. הוּא בְּיַעֲרוֹת הַכַּרְמֶל,
שׁוּב. שׁוּלְחַן הַקָּפֶה הוּא הַסּוֹבְרוֹ הַמִּשְׁפַּחְתִּית הַחוֹמָה וְאֵין לוֹ מוּשָּׂג אֵיךְ לַחֲזוֹר לְאַבָּא וְאִמָּא, הוּא
רַק עָשָׂה פִּיפִּי וַאֲפִילּוּ רֶכֶס אֶת הָרוֹכְסָן לְבַד וְהוּא הִסְתּוֹבֵב וְלֹא רָאָה אוֹתָם וְקָרָא לָהֶם, וְהֵם לֹא
עוֹנִים וּבַחוּץ מַחֲשִׁיךְ. הוּא מִתְיַישֵּׁב עַל הָאָרֶץ. בְּעֵינָיו דְּמָעוֹת שֶׁל עֶלְבּוֹן וּפַחַד וְהוּא חוֹשֵׁב
שֶׁעָזְבוּ אוֹתוֹ, וְהוּא פֹּה לְבַד וְלֹא יִרְאֶה אוֹתָם לְעוֹלָם. וּכְשֶׁאִמָּא שֶׁל דָּנִי הַיֶּלֶד בָּאָה אֵלָיו בְּרִיצָה
וּמַרְגִּיעָה וּמַרְאֶה לוֹ שֶׁהֵם הָיוּ מַמָּשׁ פֹּה, מֵעֵבֶר לִשְׁנֵי הָעֵצִים בְּשׁוּלְחָן הַפִּיקְנִיק לְיַד הַמְּכוֹנִית,
אִמָּא שֶׁל דָּנִי הַגָּדוֹל הַבּוֹגֵר לֹא בָּאָה. הִיא מֵתָה. וְהַמְּכוֹנִית הַיְּשָׁנָה מִתְקַמֶּטֶת לְכַדּוּר מַתֶּכֶת וְהוֹפֶכֶת
שׁוּב לְשׁוּלְחַן הַסָּלוֹן. 
עַכְשָׁיו הוּא כְּבָר
לֹא צָרִיךְ לִמְשׁוֹךְ. חוּטֵי הָאֵימִים הוֹלְכִים וּמִתְגַּלִּים מֵעַצְמָם, הוֹלְכִים וְהוֹפְכִים צְפוּפִים וְדַקִּים
יוֹתֵר וְיוֹתֵר, וּמְקוּרְזָלִים בְּדִמְדּוּמִים שֶׁלְּפֶתַע אוֹפְפִים אֶת הַדִּירָה. הַתִּקְרָה מְרוּשֶּׁתֶת בָּהֶם, שְׁחוֹרָה
וְרַכָּה כְּמוֹ כָּרִית גַּסָּה. הוּא מַבִּיט בָּהֶם וְרוֹאֶה אֶת עַצְמוֹ מִשְׁתַּקֵּף כְּמוֹ מְשׁוּחַ בְּזֶפֶת. רַק עֵינָיו
לִבְנוֹת מִבַּעַד לָהֶן. הוּא בּוֹשׁ בְּעֵירוּמוֹ. כָּאן, בְּאֶמְצַע בֵּית הוֹרָיו, בְּבֵיתוֹ שֶׁלּוֹ הוּא עֵירוֹם
וּמְעוּרְטָל. הוּא מְזַהֶה אֶת עֵירוּמוֹ שֶׁלּוֹ עַל הַתִּקְרָה. שׁוֹרְשֵׁי הָעֶרְוָוה הַפְּלוּמָתִית שֶׁהֵנֵצָּה בְּגִיל 11
וְהִתְעַבְּתָה וַהֲלָכָה וְתָפְחָה בְּמִכְנָסָיו. הִיא יִיחוּדִית מְאוֹד. יֵשׁ בָּהּ פַּס שֶׁבֶר בְּחֶלְקָהּ הַיְּמָנִי, בָּרָק
קָרַחְתִּי שֶׁחוֹשֵׂף אֶת הָעוֹר הַלָּבָן. הוּא חוֹשֵׂף אֶת הַבָּשָׂר הָרַךְ וְהַיַּלְדוּתִי שֶׁתַּחְתָּיו. דָּנִי מִתְבּוֹנֵן
בַּתִּקְרָה וּבִמְבוּשָׁיו שֶׁלּוֹ שׁוּב וָשׁוּב וְרוֹאֶה אֶת הַקִּיר הַלָּבָן בִּבְרַק הַקָּרַחַת בְּמִפְשַׂעְתּוֹ וְאֶת הַבָּשָׂר
הָאֱנוֹשִׁי הָרַךְ בִּבְרַק הַקָּרַחַת שֶׁבַּתִּקְרָה. הוּא אֵינוֹ יָכוֹל לוֹמַר יוֹתֵר הֵיכָן מַתְחִילָה הַדִּירָה הַזּוֹ
וְהֵיכָן נִגְמַר הוּא. 
הוּא מַחְשֵׁב עַכְשָׁיו
אֶת הַצְּעָדִים שֶׁלּוֹ. זֵיעָה קָרָה עַל מִצְחוֹ עוֹזֶרֶת לוֹ לְחַשֵּׁב וְלִבְדּוֹק הֵיכָן בְּדִיּוּק הוּא נִמְצָא כָּרֶגַע.
הַאִם בְּתוֹכְכֵי פְּסִיכוֹזָה עֲמוּקָּה, הַאִם תָּקְפָה אוֹתוֹ עַכְשָׁיו הַמַּחֲשָׁבָה הָאֲמִיתִּית עַל מוֹת הָאָב, עַל
הָאֵימָה שֶׁבְּגוּפוֹ שֶׁל הָאָב שֶׁשּׁוֹכֵב מִתַּחַת לַתְּלוּלִית? אוֹ הַאִם כָּל זֶה אֲמִיתִּי וְקַיֶּימֶת סַכָּנָה מוּחָשִׁית,
פִיזִית לִבְרִיאוּתוֹ וּלְגוּפוֹ? אוֹ שֶׁמָּא כָּל זֶה בְּעֶצֶם בְּסֵדֶר. הוּא לֹא מְשׁוּגָּע. הוּא לֹא עוֹמֵד
לְהִימָּחֵץ. הוּא יָשַׁב פֹּה, אֶל מוּל הַזְּוָועָה הַתִּקְרָתִית הַזּוֹ, אֶל מוּל חוּטֵי הַיַּעַר וְקִירְזוּלֵי הָעֶרְוָוה
וְהַבּוּשָׁה הַגְּדוֹלָה מֵאַבָּא וְאִמָּא שֶׁכְּבָר לֹא כָּאן אֲבָל רוּחָם כָּאן. 
הוּא מַחֲלִיט
לַעֲשׂוֹת נִיסָּיוֹן. הוּא יְנַסֶּה לְשַׁחְרֵר אֶת הָרֶגֶל לְאַט-לְאַט. כִּי אִם הַפְּסִיכוֹזָה הַזּוֹ, אִם בֶּאֱמֶת הִיא
פְּסִיכוֹזָה, תָּקוּם וְתִשְׁתַּלֵּט עָלָיו, יִהְיֶה לוֹ רֶגַע אֶחָד לִבְרוֹחַ, אוּלַי חֲצִי שְׁנִיָּה. יִיתָּכֵן שֶׁאַף שְׁנִיָּה
וָחֵצִי. וְאִם כָּל זֶה אֲמִיתִּי מְאוֹד, אֵין וְלֹא תִּהְיֶה לוֹ אֶת הַיְּכוֹלֶת לְהִימָּלֵט. הֶעָנָן הַשָּׁחוֹר לֹא
יַסְכִּים. לוּלָאָה שְׁחוֹרָה שֶׁל שְׂעָרָהּ מְקוּרְזֶלֶת וּמַבְהִיקָה עוֹטֶפֶת אוֹתָהּ. הוּא מוֹשִׁיט אֶת יָדָיו
בַּעֲדִינוּת וּלְאַט...
דְּפִיקָה בַּדֶּלֶת. שׁוֹמּוּ
שָׁמַיִם. דַּוְוקָא עַכְשָׁיו. שְׁתֵּי דְּפִיקוֹת, שׁוּב. צִלְצוּל פַּעֲמוֹן. אֶצְבַּע שָׂטָן עַל הַפַּעֲמוֹן, נוּקְשֶׁה,
מְחוּדֶּדֶת צִיפּוֹרֶן. מַכָּה בְּלַחְצָן כְּמוֹ רַעַם. הוּא מוֹשִׁיט יָד וָשׁוּב מְנַסֶּה לְהָסִיר אֶת לוּלְאַת הַשֵּׂיעָר.
אַךְ הַתִּקְרָה הַמּוּשְׁחֶרֶת שֶׁבָּהּ וּמַצְמִיחָה הִסְתַּעֲפוּיוֹת נוֹסָפוֹת. דִּינֵּג-דּוֹנַג, דִּינֵּג-דּוֹנַג. הוּא מַבִּיט
אֶל הַדֶּלֶת הַלְּבָנָה. אֵין סִיכּוּי שֶׁמִּישֶׁהוּ בָּא לְבַקֵּר עַכְשָׁיו. הוּא בִּיקֵּשׁ בְּפֵירוּשׁ. וְאוּלַי אֵלֶּה
הַחֵיפָאִים שֶׁשּׁוּב בָּאוּ לִרְאוֹת מָה שְׁלוֹמוֹ? הַדּוֹדָה הַמְּטוּפַּחַת מֵאֵירוּעֵי אֶמֶשׁ עוֹלֶה בְּדִמְיוֹנוֹ שׁוּב.
הֲטָחוֹת הָרְגָבִים, הִתְיַיפְּחוּת הַקָּהָל. יָדָהּ עַל גַּבּוֹ. 
מִן הַסְּבָכִים
הַמּוֹעֳרָמִים הַמִּשְׁתַּלְשְׁלִים מִן הַתִּקְרָה, וְשֶׁעַתָּה כְּבָר הָפְכוּ לְבַעֲלֵי פִּרְקֵי חַיִּים מִשֶּׁלָּהֶם, בַּעֲלֵי שׁוֹרָשִׁים וְיִיחוּרִים
וְנִיצָּנִים לְבָנִים, עוֹלִים וּבָאִים אֵלָיו קוֹלוֹת. "דָּנִי!" הֵם קוֹרְאִים בְּמִין עֶדְנָה קְטִיפָתִית.
עֲדָנוֹת שֶׁל אֲבָל. כְּמוֹ שֶׁאֶלְעָזָר נָשַׁף אֶת שְׁמוֹ בַּטֵּלֵפוֹן. אֶתְמוֹל. רַק אֶתְמוֹל. זֶה יָכוֹל לִהְיוֹת? אוֹ
שֶׁאוּלַי כְּבָר חַיִּים שְׁלֵמִים נָחָיו וְעַתָּה הוּא אִישׁ זָקֵן, שֶׁשַּׁעֲוָות עוֹרוֹ נוֹזֶלֶת מֵעַל פָּנָיו. אוּלַי לֹא
רָאָה אֶת חַיָּיו חוֹלְפִים עַל פָּנָיו מֵאָז שֶׁמֵּתוּ הוֹרָיו וְעַד עַכְשָׁיו? אוּלַי שָׁקַע בְּתַרְדֶּמֶת מְעוּשֶּׂה
וְהִתְעוֹרֵר עַכְשָׁיו כְּיָשִׁישׁ? כִּי הַקּוֹל הַזֶּה, הַקּוֹל יוֹדֵעַ שֶׁדֵּנִי אֵינֶנּוּ רוֹצֶה לְשָׁמְעוֹ. זֶהוּ קוֹל
שֶׁמְּבַשֵּׂר עַל הַסּוֹף, עַל סוֹפוֹ שֶׁל דָּנִי כִּיצוּר שֶׁהָיָה. מָלֵא תַּרְעוֹמֶת אֲבָל גַּם מְלֹא חֶמְלָה עַל עַצְמוֹ
וְעַל הוֹרָיו שֶׁלֹּא הִסְפִּיקוּ לִרְאוֹת אוֹתוֹ כְּפִי שֶׁקִּיוּוּ. 
הַקּוֹל הַזֶּה, דָּנִי,
דָּנִי, מְעַרְסֵל אוֹתוֹ. שׂוֹרֵט עַל לִיבּוֹ בְּשִׁיפּוּדֵי עֵץ דַּקִּים, מַרְטִיטִים. הוּא מְגוֹרֶה עַד הֲקָאָה כִּמְעַט.
כּוֹאֵב וּפוֹעֵם כְּמוֹ אֵיבָר שֶׁאֵינוֹ יָכוֹל יוֹתֵר. רֶגַע עוֹבֵר וְעוֹד רֶגַע וְהַדִּינְג-דּוֹנַג נוֹדָם. גַּם קוֹל
הַקְּטִיפָה שׁוֹכֵךְ. הוּא שׁוֹמֵעַ רַק אֶת הַלְמוּת לִיבּוֹ אֶל מוּל הַקִּיר. הַקִּיר. הַקִּיר הַמְּעוּוָּר הַזֶּה. הוּא
שׁוֹכֵב כָּנוּעַ לְמוּלוֹ. וְאַט-אַט שֶׁבָּהּ אֵלָיו הַנְּשִׁימָה וְהוּא מַנִּיחַ לְרֶגַע אֶת רֹאשׁוֹ, נוֹתֵן לִשְׁרִירִי
הַצַּוּוֹאר לָנוּחַ מְעַט. הוּא יָכוֹל אוּלַי לְהִישָּׁאֵר כָּךְ עַד שֶׁיַּחֲשִׁיךְ בַּחוּץ. הוּא יָשֵׁן רַק כַּמָּה רְגָעִים.
לוּלְאַת הַשֵּׂיעָר שׁוֹמֶרֶת עָלָיו. אֵין לְאָן לָלֶכֶת וְאֵין בִּשְׁבִיל מָה. אוּלַי רַק לָלֶכֶת, לָנוּס לַמָּטוֹס,
מָטוֹס הַבַּיְתָה. שָׁם.
עֵינָיו נֶעֱצָמוֹת
וְהוּא נַרְפֶּה. יָדָיו צוֹנְחוֹת וְרִצְפַּת הָאֶבֶן הַקָּרָה מְצַנֶּנֶת אוֹתָן. כָּךְ שָׁכַב שָׁעוֹת, אוּלַי דַּקּוֹת. מִי
יֶדַע. הוּא הֲרֵי הָיָה שָׁם לְבַד. עֵינָיו הִתְרוֹצְצוּ תַּחַת הָעַפְעַפַּיִים הַדַּקִּים, כְּאִילּוּ תָּרוּ אַחֵר מַעֲנֶה
גַּם בִּשְׁנָתוֹ. יָשָׁן. וּבְבַת אַחַת הוּא מִתְעוֹרֵר, קוֹפֵץ וְלוֹפֵת אֶת רַגְלוֹ בְּבֶהָלָה הִיסְטֵרִית, טוֹפֵחַ עַל
יְרֵכוֹ וְעַל הַגִּ'ינְס וְאַחַר יוֹרֵד לְכִיוּוּן הֶעָקֵב וּמְנַסֶּה לִבְדּוֹק הַאִם הִשְׁתַּחְרְרָה נַפְשׁוֹ וְרַגְלוֹ מִמָּה
שֶׁהָיָה שָׁם קוֹדֶם. אֲבָל אֵין שָׁם וְלֹא כְּלוּם. רַגְלוֹ מְגוּבֶּסֶת בְּמִכְנָסָיו הַצְּמוּדִים. הַמַּגָּפַיִים הַכֵּהִים לְרַגְלָיו.
שׁוֹקוֹ מְלוּפֶּפֶת סְבִיב רֶגֶל הַשּׁוּלְחָן. הוּא מְנַעֵר אוֹתָהּ בְּהִיסְטֶרְיָה. 
אַחֵר קָם, הִבִּיט
בַּקִּיר וּבְתִקְרָהּ. וְאָז סָב וְהָלַךְ לַמִּטְבָּח, שָׁתָה מְעַט מַיִם וְהִרְטִיב אֶת פָּנָיו. וְיָשַׁב, וְיָשַׁב עוֹד מְעַט.
וְאַחַר קָם וְהִמְשִׁיךְ לְנַקּוֹת וּלְסַדֵּר וְלֶאֱרוֹז וּכְשֶׁסִּיִּים, עוֹד הִבִּיט וְלֹא הִכִּיר עוֹד. הוּא יָצָא וְנָעַל
אַחֲרָיו. הַבַּיִת נִשְׁאַר דּוֹמֵם בַּחֲשֵׁיכַת הָעֶרֶב שֶׁיָּרַד כְּבָר. לְיַד הַסַּפָּה, לְיַד מַעֲרוֹם הָאָבָק הַקָּטָן, בְּסוֹפָן
שֶׁל הַמִּרְצָפוֹת הַבְּהִירוֹת שֶׁאֲבָנִים כֵּהוֹת מְנַקְּדוֹת אוֹתָן בַּצָּב וּבִמְכַשֵּׁפָה וּבְאֶקְדָּח, שָׁם בַּקִּיר הָיָה חוּט
תִּקְשׁוֹרֶת אָפוֹר, אוּלַי טֵלֵפוֹנִי, אוּלַי אַחֵר. מָשׁוּךְ מְעַט מִן הַקִּיר. וְסֶדֶק צַר, צַר וְשָׁחוֹר עָלָה
מִמֶּנּוּ וְהִסְתַּעֵף מַעֲלֶה. עֶשְׂרִים סֶנְטִימֶטְרִים שֶׁל קֶרַח דַּק שֶׁנִּסְדַּק. אַלְמוֹג קָטָן שֶׁל הִיפָּרְדוּת יָמִים.
וּבַחֲשֵׁיכַת הַבַּיִת הַהוּא הַכּוֹל שָׁב וְנִטְמַן, שָׁב וְנֶאֱרָז. וְלֹא הָיָה עוֹד.



https://www.shortstoryproject.com/he/story/%d7%94%d7%98%d7%9e%d7%a0%d7%94/
#אַבּוּבָן#הִתְבַּגְּרוּת#יְחָסִים#יִשְׂרְאֵלִי#מָוֶות#עַכְשָׁוִוי