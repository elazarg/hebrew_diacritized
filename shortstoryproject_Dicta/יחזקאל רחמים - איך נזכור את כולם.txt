אֲנִי לֹא יוֹדֵעַ מָה בְּדִיּוּק אַתְּ רוֹצָה לִשְׁמוֹעַ, אֲבָל אֵין לִי בִּשְׁבִילְךָ אֵיזֶה סִיפּוּרֵי גְּבוּרָה מִי-יוֹדֵעַ-מָה. וּמָה שֶׁכֵּן אֲנִי יָכוֹל לְסַפֵּר לְךָ, אֲנִי לֹא בָּטוּחַ שֶׁתִּרְצִי לִשְׁמוֹעַ, שֶׁמִּישֶׁהוּ בִּכְלָל יִרְצֶה לִשְׁמוֹעַ. אוּלַי עָדִיף כָּכָה. גַּם לֹא מַמָּשׁ הִכַּרְתִּי אוֹתוֹ, אָז יוֹתֵר טוֹב שֶׁתִּמְצְאִי לְךָ מִישֶׁהוּ אַחֵר לְדַבֵּר אִיתּוֹ. אַתְּ יְכוֹלָה לְנַסּוֹת עִם עֲדִי דֶּרְעִי מֵהַסּוֹלְלָה שֶׁלָּנוּ. רַק חָשׁוּב שֶׁתָּבִינִי, עִם מִי שֶׁאַתְּ לֹא מְדַבֶּרֶת, שֶׁכָּל הַמִּילּוּאִים הָאֵלֶּה, מֵהַהַתְחָלָה וְעַד הַסּוֹף, חָטַפְנוּ עָלֵינוּ כּוּלָּהּ פַּצְמָ"ר אֶחָד, זֶה הַכּוֹל. הָיוּ כּוֹחוֹת שֶׁחָטְפוּ הַרְבֵּה יוֹתֵר, הָיוּ כָּאֵלֶּה שֶׁיָּרַד אֶצְלָם כְּמוֹ גֶּשֶׁם. "רוּלֵטָה פָלַסְטִינִית" קָרָאנוּ לָזֶה. אֲנַחְנוּ חָטַפְנוּ אֶחָד.
תִּרְאִי, אֲנִי מֵבִין שֶׁטָּרַחְתָּ וְשֶׁנָּסַעְתָּ אֶת כָּל הַדֶּרֶךְ עַד לְכָאן, אָז אֲנִי אֶעֱשֶׂה לְךָ אֶת זֶה הֲכִי קָצָר שֶׁאֶפְשָׁר. שֶׁלֹּא תַּרְגִּישִׁי שֶׁסְּתָם בָּאתָ. רַק לִפְנֵי שֶׁאֲנִי מְדַבֵּר עָלָיו, וּמַמָּשׁ אֵין לִי הַרְבֵּה בִּשְׁבִילְךָ, טוֹב שֶׁתֵּדְעִי שֶׁהַסּוֹלְלָה שֶׁלָּנוּ הָיְתָה מִחוּץ לַבָּלָגָן, לֹא בְּתוֹךְ הַמּוֹקֵד הַחַם, וְשֶׁהָיִינוּ אָז בְּהַמְתָּנָה. בִּפְנִים הִתְגַּלְגְּלָה אֵיזוֹ פְּעִילוּת, וַאֲנַחְנוּ בַּחוּץ מְחַכִּים, לַמִּקְרֶה שֶׁיְּבַקְּשׁוּ מֵאִיתָּנוּ מַכַּת אֵשׁ. וְהִגִּיעָה הַהוֹדָעָה הַהִיא לְהַגְבִּיר עֵרָנוּת, כִּי הָעִנְיָינִים הִתְחַמְּמוּ וְהָיְתָה אֶפְשָׁרוּת שֶׁהֵם יִירוּ כְּדֵי לְנַסּוֹת לְשַׁבֵּשׁ.
זֹאת לֹא הָיְתָה הוֹדָעָה רִאשׁוֹנָה, הָיוּ שָׁלוֹשׁ אוֹ אַרְבַּע כָּאֵלֶּה, אֲנִי חוֹשֵׁב. שְׁלוֹשָׁה שָׁבוּעוֹת עָבְרוּ, לְכִי תִּזְכְּרִי, כְּבָר נִהְיֶה סָלָט בְּרֹאשׁ. אָז "צִימְצַמְנוּ דְּמוּת", שֶׁזֶּה אוֹמֵר שֶׁפָּחוֹת-אוֹ-יוֹתֵר הִסְתַּתַּרְנוּ, כְּשֶׁאֲנַחְנוּ עֲדַיִין מוּכָנִים לְיֶרִי תּוֹךְ שְׁנִיּוֹת מֵהַקְּרִיאָה. אֲנִי לֹא זוֹכֵר חֲשָׁשׁ מְיוּחָד אוֹ אֵיזוֹ הַרְגָּשָׁה שֶׁמַּשֶּׁהוּ הוֹלֵךְ לִקְרוֹת. רוֹנָה אִשְׁתִּי שָׁאֲלָה אוֹתִי עַל זֶה כְּבָר מֵאָה פַּעַם. פָּשׁוּט לֹא יָדַעְנוּ מָה הוֹלֵךְ בִּפְנִים. בִּכְלָל, בַּתּוֹתְחָנִים אַתְּ אַף פַּעַם לֹא יוֹדַעַת מָה קוֹרֶה בִּפְנִים. מַכִּירָה אֶת הַמִּשְׁפָּט שֶׁהַתּוֹתְחָנִים זֶה כְּמוֹ הַבֵּיצִים? לֹא חָשׁוּב. זֶה סְתָם שְׁטוּת. רַק אַחַר כָּךְ, מֵהַתִּקְשׁוֹרֶת, הֵבַנּוּ אֶת כָּל הַסָּמָטוֹחָה. וְאָז קָרָה מָה שֶׁקָּרָה אִיתּוֹ, וְזֶהוּ. זֶה כָּל הַסִּיפּוּר.
 
יוּבָל בְּרוֹכֵין מִשְׁתַּתֵּק וּמִסְתַּכֵּל עַל מַכְשִׁיר הַהַקְלָטָה שֶׁמּוּנָּח עַל שׁוּלְחַן הָעֵץ הֶעָגוֹל. הוּא מְצוּדָּד אֶת מַבָּטוֹ אֶל הַתְּאֵנָה הַצְּעִירָה וּמַעֲלָה אֶל עֵץ הַפְקַאן, כְּאִילּוּ מְחַפֵּשׂ הֶסְבֵּר שֶׁיַּגִּיעַ אֵלָיו מֵבִין הָעֲנָפִים, מַשֶּׁהוּ שֶׁיּוּכַל לָתֵת לָהּ. אֵיךְ קוֹרְאִים לָהּ? יַעֲלֶה. יַעֲלֶה כַּרְמֶלִּי. הִיא לֹא נִרְאֵית לוֹ יַעֲלֶה כַּרְמֶלִּי. בַּטֵּלֵפוֹן הִיא נִשְׁמְעָה אַחֶרֶת. סֶגֶן יַעֲלֶה כַּרְמֶלִּי כּוֹתֶבֶת לְעַצְמָהּ הֶעָרָה בִּבְלוֹק הַכְּתִיבָה הַמִּינְיָאטוּרִי. קְצֵה הָעֵט חוֹרֵט בִּנְיָיר אוֹתִיּוֹת זְעִירוֹת וּמְדוּדוֹת בִּדְיוֹ שְׁחוֹרָה: "לִשְׁתּוֹק וְהַדְּבָרִים יַעֲלוּ מֵעַצְמָם". מַבָּע פָּנֶיהָ חַד וְעִנְיָינִי אַךְ תְּנוּעוֹתֶיהָ רַכּוֹת, נְעִימוֹת. הִיא שְׁמָהּ לֵב שֶׁבְּסֵתֶר הִיא נוֹשֶׁכֶת אֶת שְׂפָתָהּ וּמִיָּד מַפְסִיקָה. "רוֹנָה," יוּבָל קוֹרֵא בְּכִיוּוּן הַבַּיִת, "תִּדְאֲגִי שֶׁהַיְּלָדִים יִהְיוּ יוֹתֵר בְּשֶׁקֶט." רוֹנָה מְצִיצָה מִדֶּלֶת הַבַּיִת וְהוּא מוֹסִיף, "אֲנַחְנוּ מַקְלִיטִים כָּאן." רוֹנָה מְמַלְמֶלֶת מַשֶּׁהוּ לֹא בָּרוּר וְסוֹגֶרֶת אֶת הַדֶּלֶת. יוּבָל מִתְנַצֵּל וְהַקְּצִינָה מַחֲזִירָה הִנְהוּנִים קְטַנְטַנִּים וּמְהִירִים וּמַזְכִּירָה לוֹ אִיגוּאָנָה אַחַת מֵאִיֵּי הֲגָלָפָּגוֹס. בַּזְּמַן הָאַחֲרוֹן הוּא רוֹאֶה הַרְבֵּה סְרָטִים בַּלֵּילוֹת, בְּעִיקָּר סִרְטֵי טֶבַע. יַעֲלֶה כַּרְמֶלִּי מִבְּחִינָה בַּתְּנוּעָה בְּחַלּוֹן הַבַּיִת. עֵינֶיהָ נִמְלָטוֹת לְרֶגַע וְנָחוֹת עַל אוֹפְנֵי יְלָדִים שְׁעוֹנִים אֶל הַקִּיר, כּוֹבַע מִצְחִייָּה כָּחוֹל תָּלוּי עַל הַכִּידוֹן. זוֹ הָיְתָה רוֹנָה שֶׁהֵצִיצָה מֵהַחַלּוֹן וָשׁוּב נִבְלְעָה אֶל עִנְיָינֶיהָ.
עִם הַבֵּיצִים זֶה בְּדִיחָה מֵהַסָּדִיר. "הַתּוֹתְחָנִים זֶה כְּמוֹ הַבֵּיצִים, מִשְׁתַּתְּפִים אֲבָל לֹא נִכְנָסִים." לֹא כָּזֶה מַצְחִיק, מָה? בַּסָּדִיר זֶה נִשְׁמָע לָנוּ הַרְבֵּה יוֹתֵר מַצְחִיק. בְּקִיצּוּר, נִצְמַדְנוּ בִּכְרִיעָה לַזְּחָלִים, בִּשְׁבִיל לְהַקְטִין אֶת הַסִּיכּוּי לְהִיפָּגַע בְּמִקְרֶה שֶׁמַּשֶּׁהוּ נוֹפֵל. הָיִינוּ רְחוֹקִים, אָמַרְתִּי לְךָ, וְשׁוּם דָּבָר עוֹד לֹא נָפַל אֶצְלֵנוּ. אֲבָל נִצְמַדְנוּ טוֹב לְזַחַל. אַחֲרֵי הַכּוֹל, זֶה הַחַיִּים. וְעוֹד יוֹתֵר כְּשֶׁאַתָּה מִילּוּאִימְנִיק וְאַבָּא לַיְּלָדִים, וּכְבָר רָאִיתָ אֵיזֶה דָּבָר אוֹ שְׁנַיִים בַּחַיִּים. מֵאָז לְצַעֲרִי הִסְפַּקְתִּי לִרְאוֹת עוֹד דָּבָר אֶחָד. שְׁעָתַיִים לִפְנֵי שֶׁהִפְסִיקָה הַלְּחִימָה. יָכוֹל לְשַׁגֵּעַ הַדָּבָר הַזֶּה.
הוּא יָשַׁב בִּכְרִיעָה בְּדִיּוּק מֵאֲחוֹרֵי, בֵּין עֲדִי דֶּרְעִי לְבֵינִי, וְהָיָה בְּמַצַּב רוּחַ יוֹתֵר מִדַּי טוֹב, כְּמוֹ בְּרוֹב הַמִּילּוּאִים. בַּשָּׁלָב הַזֶּה הוּא כְּבָר הָיָה בְּמַצַּב רוּחַ מַמָּשׁ לֹא לָעִנְיָין. לֹא רַק אֲנִי חָשַׁבְתִּי כָּכָה, וּבְלִי קֶשֶׁר לָמָּה שֶׁקָּרָה. וְאָז אֲנִי מַרְגִּישׁ מֵאֲחוֹרָה ש... הוּא בְּעֶצֶם הִתְחִיל לְהָצִיק לִי עִם הַקָּנֶה שֶׁל הַנֶּשֶׁק הָאִישִׁי שֶׁלּוֹ. הוּא הֲרֵי הָיָה מֵאֲחוֹרֵי. אַל תַּכְנִיסִי אֶת זֶה. זֶה טִמְטוּם שֶׁחֲבָל שֶׁיִּישָּׁאֵר. מָה הַטַּעַם? בְּקִיצּוּר, הוּא הֶעֱבִיר לִי אֶת הַקָּצֶה שֶׁל הַקָּנֶה שֶׁלּוֹ בֶּחָרִיץ שֶׁל התח... נוּ, מֵאֲחוֹרָה. אֲנַחְנוּ בְּכוֹנְנוּת לְיֶרִי, צְמוּדִים לַזַּחַל, וְהַטֶּמְבֵּל מִשְׂחָק עִם הַקָּנֶה שֶׁלּוֹ כָּכָה. וְזֶה מָה-זֶה מַצְחִיק אוֹתוֹ. אֲנִי אוֹמֵר לוֹ "דַּי!" וְהוּא מַמְשִׁיךְ. עֲדִי דֶּרְעִי מֵאֲחוֹרָיו, אוֹמֵר לוֹ "חַאלְס בֶּן אָדָם, מִלְחָמָה!" וְהוּא מִתְפּוֹצֵץ מִצְּחוֹק. כָּכָה פַּעֲמַיִים, שָׁלוֹשׁ, אַרְבַּע, חָמֵשׁ, דֵּי! וְהוּא, צוֹחֵק כְּמוֹ אֵיזֶה יֶלֶד מְפַגֵּר. תָּבִינִי, זֶה לֹא שֶׁלֹּא הָיוּ צְחוֹקִים. תָּמִיד יֵשׁ, אֲפִילּוּ כְּשֶׁקָּשֶׁה. אֲבָל זֶה כְּבָר נִהְיֶה מוּגְזָם. הַנְּקוּדָּה הִיא שֶׁהוּא הִמְשִׁיךְ הַרְבֵּה אַחֲרֵי שֶׁכּוּלָּם נִהְיוּ רְצִינִיִּים, כִּי בִּפְנִים הִתְחִילוּ לָנוּ אֲבֵידוֹת, וְהִגִּיעוּ יְדִיעוֹת קָשׁוֹת, מִי כָּמוֹךְ יוֹדַעַת, וְזֹאת כְּבָר לֹא הָיְתָה הָאֲוִוירָה.
 
יַעֲלֶה כַּרְמֶלִּי מַקְשִׁיבָה וּמְהַנְהֶנֶת, לִפְעָמִים גַּם מְהַמְהֶמֶת, וְרַק מִדֵּי פַּעַם רוֹכֶנֶת אֶל בִּרְכֶּיהָ וּמְשַׁרְבֶּטֶת מִילִּים אֲחָדוֹת. כְּמוֹ אֲנָפָה, עוֹמֶדֶת זְקוּפָה בַּמַּיִם הָעֲכוּרִים, לְפֶתַע מְנַקֶּרֶת אֶל תּוֹךְ הַמַּיִם בִּצְלִיפָה, וָשׁוּב חוֹזֶרֶת לְהַקְשִׁיב וּלְהַנְהֵן. יוּבָל בְּרוֹכֵין מִתְעַלֵּם מֵהָרֶוַוח שֶׁנִּפְעַר בֵּין חוּלְצַת הַכַּפְתּוֹרִים הַצְּבָאִית לְעוֹר הַחֵלֶק בְּכָל פַּעַם שֶׁיַּעֲלֶה רוֹכֶנֶת, וְרַק תּוֹהָה מָה מִכָּל הַמִּילִּים שֶׁלּוֹ מַגִּיעַ אֶל בְּלוֹק הַכְּתִיבָה שֶׁלָּהּ, אִם בִּכְלָל. 
לְיַד הַזַּחַל אָמַרְתִּי לוֹ מַשֶּׁהוּ שֶׁאֲנִי כָּל הַזְּמַן חוֹשֵׁב עָלָיו. מֵהַדְּבָרִים הָאֵלֶּה שֶׁלֹּא עוֹזְבִים אוֹתְךָ. לִפְעָמִים אֲנִי חוֹשֵׁב "אֵיזֶה אִידְיוֹט!" וַאֲנִי מִתְכַּוֵּון לְעַצְמִי. וְלִפְעָמִים אֲנִי חוֹשֵׁב שֶׁהוּא בְּעַצְמוֹ הָאִידְיוֹט. אוּלַי הֲכִי נָכוֹן אָמַר מ"פ אֶחָד מֵהַצַּנְחָנִים, בְּכַתָּבָה בַּטֵּלֵוִויזְיָה אַחֲרֵי שֶׁנִּגְמַר, הוּא אָמַר "הַמִּלְחָמָה אוֹהֶבֶת לְהַמְצִיא לָנוּ צֵירוּפֵי מִקְרִים". אוּלַי אֵין מָה לַעֲשׂוֹת. יֵשׁ דְּבָרִים שֶׁאוֹמְרִים בְּלִי לַחֲשׁוֹב. וְהַבֶּן אָדָם, גַּם לְעַצְמוֹ צָרִיךְ לָדַעַת לִסְלוֹחַ וְלִהְיוֹת קַל בִּשְׁבִיל לְהַמְשִׁיךְ בַּחַיִּים. כִּי אַחֶרֶת אַתָּה בּוֹנֶה לְעַצְמְךָ גֵּיהִינּוֹם בִּפְנִים, כָּכָה רוֹנָה אִשְׁתִּי אוֹמֶרֶת. וְהִיא צוֹדֶקֶת, אֲנִי שׁוֹפֵט אֶת עַצְמִי יוֹתֵר מִדַּי קָשֶׁה. לֹא רַק בָּזֶה. אוּלַי מִמֶּנּוּ אֲנִי צָרִיךְ לִלְמוֹד. הוּא, אֲפִילּוּ מִזֶּה הָיָה עוֹשֶׂה צְחוֹק. וְהוּא בֶּאֱמֶת עָשָׂה. אָמַרְתִּי לוֹ, אֲנִי מְסַפֵּר לָךְ, אֲבָל אַל תַּשְׁאִירִי אֶת זֶה, אָמַרְתִּי לוֹ, "בְּמִקְרֶה שֶׁלְּךָ זֶה לֹא יִהְיֶה הֶפְסֵד כָּזֶה גָּדוֹל." הוּא הֵבִין עַל מָה אֲנִי מְדַבֵּר. וּמֵאָז שֶׁחָזַרְתִּי אֲנִי יוֹשֵׁב כָּאן מִתַּחַת לָעֵצִים שֶׁלִּי, וְלִפְעָמִים בָּאָה לִי הַמַּחֲשָׁבָה – אֵיךְ אָמַרְתָּ לוֹ דָּבָר כָּזֶה?
          אִם לֹא הָיָה קוֹרֶה מָה שֶׁקָּרָה, בִּכְלָל לֹא הָיִיתִי חוֹשֵׁב עַל זֶה. הַבְּעָיָה הִיא שְׁמָהּ שֶׁקָּרָה כֵּן קָרָה, וְשֶׁאִי אֶפְשָׁר לְהָרִיץ אֶת הַחַיִּים אֲחוֹרָה כְּמוֹ סֶרֶט. אֲנִי חוֹשֵׁב שֶׁאָמַרְתִּי גַּם כִּי רִיחַמְתִּי עָלָיו וְגַם כִּי כָּעַסְתִּי. עַל הַקֶּטַע שֶׁל הַקָּנֶה, וְגַם עַל הַשִּׁיר הַהוּא שֶׁלּוֹ. זֶה מָה שֶׁיָּצָא לִי מֵהַפֶּה, וְאַחַר כָּךְ, בּוּם, רֶגַע אֶחָד, וְאֵין יוֹתֵר עִם מִי לְדַבֵּר. זֶה לֹא הָיָה מֵרוֹעַ, כָּכָה יָצָא. הַמִּלְחָמָה אוֹהֶבֶת לְהַמְצִיא לָנוּ צֵירוּפֵי מִקְרִים.
          וְלֹא הָיָה חָסֵר הַרְבֵּה שֶׁכָּל זֶה הָיָה הָפוּךְ. כִּי כַּמָּה הָיָה בֵּינֵינוּ, כּוּלָּהּ כַּמָּה מֶטְרִים. רוּלֵטָה פָלַסְטִינִית, אָמַרְתִּי לָךְ. הִנֵּה, עַכְשָׁיו בָּאתָ אֵלַי וַאֲנַחְנוּ יוֹשְׁבִים אֶצְלִי בַּגִּינָּה לְדַבֵּר עָלָיו, אֲבָל בְּאוֹתָהּ הַמִּידָּה הָיִיתָ יְכוֹלָה לִנְסוֹעַ עַכְשָׁיו אֵלָיו וּלְדַבֵּר אִיתּוֹ עָלַי. בְּמִקְרֶה כָּזֶה הָיִיתִי מַמְלִיץ לְךָ לְדַבֵּר עִם מִישֶׁהוּ אַחֵר... אַתְּ רוֹאֶה אֵיזֶה מַחֲשָׁבוֹת בָּאוֹת? עוֹד פַּעַם וְעוֹד פַּעַם אֲנִי חוֹשֵׁב עַל רוֹנָה וְעַל הַיְּלָדִים. יֵשׁ מַחֲשָׁבוֹת שֶׁלֹּא עוֹזְבוֹת. אֲנִי יוֹשֵׁב כָּאן הַרְבֵּה מֵאָז שֶׁחָזַרְתִּי מֵהַמִּילּוּאִים. אֲנִי כָּאן לֹא רַק בִּגְלַל שֶׁחִיכִּיתִי לָךְ הַיּוֹם. נָכוֹן שֶׁיָּפֶה פֹּה? אֶת הַתְּאֵנָה הַזֹּאת אֲנִי שָׁתַלְתִּי. הַפָּקָאנִים הָיוּ כָּאן עוֹד קוֹדֶם, אֵין לִי מוּשָּׂג מִי שָׁם אוֹתָם. כָּכָה זֶה, אֲנַחְנוּ שׁוֹתְלִים עֵצִים וְהוֹלְכִים, וְהָעֵצִים נִשְׁאָרִים לַעֲמוֹד אַחֲרֵינוּ וְשׁוֹתְקִים... וְנַנִּיחַ שֶׁהָיוּ מְדַבְּרִים, זֶה הָיָה מְשַׁנֶּה מַשֶּׁהוּ? אַתְּ חוֹשֶׁבֶת שֶׁזֶּה מְשַׁנֶּה לוֹ אִם אֲנַחְנוּ מְדַבְּרִים עָלָיו? זֶה רַק אֲנִי שֶׁזּוֹכֵר מָה שֶׁאָמַרְתִּי לוֹ. אָמַרְתִּי לוֹ כָּכָה וַאֲנִי מִצְטַעֵר שֶׁאָמַרְתִּי, אֲבָל הֲבֶן אָדָם חָצָה קַוִּוים. כּוּלָּם חָשְׁבוּ כָּכָה. אִם עַכְשָׁיו תַּשְׁאִירִי אֶת זֶה וּמִישֶׁהוּ יִשְׁמַע, הוּא בֶּטַח יַחֲשׁוֹב "וְאַוּוּ, אֵיךְ הוּא אוֹמֵר לוֹ דָּבָר כָּזֶה רֶגַע לִפְנֵי?" אֲבָל אִם הָיִיתָ שָׁם אִיתָּנוּ אֲפִילּוּ רֶבַע שָׁעָה, הָיִיתָ מְבִינָה לְבַד.
בַּהַתְחָלָה זֶה הַכּוֹל הָיָה מַצַּב רוּחַ טוֹב וּצְחוֹקִים וְסָבְבָה. גַּם פַּחַד, בֶּטַח שֶׁגַּם פַּחַד. אֲבָל בְּסַךְ הַכּוֹל, כְּמוֹ שֶׁאוֹמְרִים, "מוֹרָל גָּבוֹהַּ". וְאָז מַתְחִילוֹת לְבוֹא הַיְּדִיעוֹת, הָיָה גַּם הַסִּיפּוּר הַהוּא עִם הַחִי"רְנִיקִים, זֶה קָרָה לֹא רָחוֹק מֵאִיתָּנוּ, וְכוּלָּם נִהְיִים רְצִינִיִּים, אוּלַי "מִקְצוֹעִיִּים" זֹאת הַמִּילָּה הַנְּכוֹנָה. וְהוּא מַמְשִׁיךְ בַּמִּשְׂחָקִים שֶׁלּוֹ, וְעִם הַשִּׁיר שֶׁלּוֹ שֶׁשִּׁיגֵּעַ אֶת כּוּלָּם שָׁם. גַּם אוֹתִי, אֲנִי מוֹדֶה. הָיוּ שְׁנַיִים, נוֹעַם כֹּהֵן וְאוֹשְׁרִי מְלַמֵּד, שֶׁלֹּא יָכְלוּ יוֹתֵר לִסְבּוֹל אֶת זֶה וְהִשְׁכִּיבוּ אוֹתוֹ בְּכוֹחַ עַל הָאֲדָמָה. הֵם אִייְּמוּ עָלָיו שֶׁיַּפְסִיק עִם זֶה. לְנוֹעַם כֹּהֵן הָיָה חָבֵר שֶׁבְּדִיּוּק נִפְצַע, חֲבֵר יַלְדוּת, וְהוּא סִיפֵּר לוֹ עַל הֶחָבֵר הַזֶּה לְתוֹךְ הַפָּנִים. וּכְשֶׁהֵם קָמוּ חָשַׁבְנוּ שֶׁזֶּהוּ. אֲבָל אָז הוּא זָרַק לְנוֹעַם שֶׁכְּדַאי שֶׁיִּשְׁמוֹר עַל הַתַּחַת שֶׁלּוֹ כְּדֵי שֶׁלֹּא יַחֲזוֹר הַבַּיְתָה עִם שְׁנֵי חוֹרִים. הָיָה דִּיבּוּר שֶׁצָּרִיךְ לַעֲשׂוֹת אִיתּוֹ מַשֶּׁהוּ, בֶּטַח שֶׁהָיָה, אֲבָל הוּא נִרְגַּע. עִם הָאִיּוּם הַכַּוּוֹנָה. זֶה הָיָה פַּעַם אַחַת וְזֶהוּ. זֶה לֹא הָיָה סִיפּוּר שֶׁל חַיָּיל שֶׁמְּאַיֵּים. יוֹתֵר שֶׁל חַיָּיל שֶׁשַּׂר.
וְזֶה מָה שֶׁהֲכִי הִטְרִיף אֶת כּוּלָּם. הַשִּׁירָה שֶׁלּוֹ, הַשִּׁיר שֶׁלּוֹ. הוּא כָּל הַזְּמַן חֵפֶר אִיתּוֹ שָׁם, "אֵיךְ נִזְכּוֹר אֶת כּוּלָּם? אֵיךְ נִזְכּוֹר אֶת כּוּלָּם?" עִם זֶה הוּא מַמָּשׁ לֹא נִרְגַּע. עַכְשָׁיו, בּוֹאִי נַגִּיד שֶׁסַּבַּבָּה שֶׁהַבֶּן אָדָם עָף עַל עַצְמוֹ כְּאִילּוּ הִגִּיעַ לִקְלַאב-מַד בַּזְּמַן שֶׁמִּסְּבִיבוֹ נֶהֱרָגִים אֲנָשִׁים. אֲבָל בַּשִּׁיר הַזֶּה הָיָה מַשֶּׁהוּ בִּלְתִּי-מִתְקַבֵּל, מַשֶּׁהוּ בִּלְתִּי-נִסְלָח, מְטוֹרָף. וְעוֹד יוֹתֵר כְּשֶׁחוֹשְׁבִים עַל זֶה עַכְשָׁיו. רוֹנָה אוֹמֶרֶת שֶׁהָיְתָה לוֹ מִשְׁאֶלֶת מָוֶות. שֶׁהַבֶּן אָדָם הִגִּיעַ מֵרֹאשׁ בִּשְׁבִיל לִגְמוֹר עִם הַחַיִּים. מָה אֲנִי אַגִּיד לָךְ? אוּלַי הִיא צוֹדֶקֶת.
מְשַׁגֵּעַ אוֹתִי שֶׁשְּׁעָתַיִים אַחֲרֵי זֶה הַכּוֹל נִרְגַּע. כְּאִילּוּ זֶהוּ, הֲבֶן אָדָם הָלַךְ, מוּתָּר לְהֵירָגַע. אֵין יוֹתֵר לְחִימָה, אֵין יוֹתֵר אֲבֵידוֹת, אֶפְשָׁר לָלֶכֶת הַבַּיְתָה. הוּא הֲרֵי הָיָה הֶחָלָל הָאַחֲרוֹן שֶׁלָּנוּ.
בְּקִיצּוּר, הָיִינוּ צְמוּדִים לְזַחַל וְהוּא כְּבָר הִפְסִיק לְשַׂחֵק עִם הַקָּנֶה, וְהִתְחִיל, יַחַד עִם עוֹד בָּחוּר, בֶּרְקוֹ, גִּילִי בֶּרְקוֹבִיץ, בָּחוּר טוֹב, הֵם הִתְחִילוּ תַּחֲרוּת צִיטּוּטִים מִ"גִּבְעַת חַלְפוֹן". הַסֶּרֶט הַזֶּה הוּא מַחֲלָה אֶצְלֵנוּ עוֹד מֵהַסָּדִיר. עֶשְׂרוֹת פְּעָמִים רָאִינוּ אוֹתוֹ. אָז הֵם מַחֲלִיפִים בֵּינֵיהֶם, אֶחָד זוֹרֵק "מַר חָסוֹן, בָּאתִי בְּקֶשֶׁר לְבִתְּךָ שֶׁל יָדְךָ," וְהַשֵּׁנִי מַחֲזִיר, "בְּקֶשֶׁר לְיַד זֶה בְּסֵדֶר. בְּקֶשֶׁר לִשְׁאָר הַחֲלָקִים אֲנִי צָרִיךְ לַעֲבוֹר לַחֲלִיפָה," דְּבָרִים כָּאֵלֶּה שֶׁכּוּלָּם מַכִּירִים. בֶּרְקוֹ הָיָה לְיַד זַחַל אַחֵר, אָז פָּחוֹת אוֹ יוֹתֵר כּוּלָּם שָׁמְעוּ. זֶה הִכְנִיס קְצָת מַצַּב רוּחַ טוֹב. דְּבָרִים רָצִים לִי בְּרֹאשׁ כְּמוֹ הַקַּלָּטוֹת, בִּמְיוּחָד מִמָּה שֶׁקָּרָה אַחֵר כָּךְ. מָה אֲנִי אַגִּיד לָךְ, יַעֲלֶה? אֲנִי יוֹשֵׁב כָּאן מִתַּחַת לִפְקָאן וְכָל פַּעַם נִזְכָּר בְּמַשֶּׁהוּ, כְּאִילּוּ הַסּוֹף כִּיסָּה בָּאָבָק אֶת כָּל מָה שֶׁהָיָה לִפְנֵי כֵן. וּבְשֶׁקֶט הַזֶּה שֶׁל כָּאן, הָאָבָק לְאַט-לְאַט מִתְפַּזֵּר וַאֲנִי יָכוֹל לַעֲשׂוֹת קְצָת סֵדֶר וּלְנַסּוֹת לְהָבִין.
 
הַדִּיבּוּר מִתְפּוֹגֵג וְהַמַּבָּט שֶׁל יוּבָל אוֹבֵד בֵּין הָעֲנָפִים. יַעֲלֶה כַּרְמֶלִּי לֹא דּוֹחֶקֶת בּוֹ. הִיא גַּם לֹא מְכַבֶּה אֶת מַכְשִׁיר הַהַקְלָטָה כְּדֵי לַחֲסוֹךְ אֶת הַשְּׁתִיקוֹת. רַק מִסְתַּכֶּלֶת מִסְּבִיבָה. נִדְמֶה שֶׁשּׁוּב זִיהֲתָה תְּנוּעָה בְּחַלּוֹן הַבַּיִת. יוֹבֵל שָׁם לֵב לְכָךְ שֶׁהוּא שׁוֹקֵעַ אֶל תּוֹךְ הַקֶּשֶׁב שֶׁלָּהּ. עוֹלֶה בְּדַעְתּוֹ שֶׁהִיא נִבְחֲרָה וְהוּכְשְׁרָה בִּמְיוּחָד לְזֶה, אֲבָל שֶׁמַּשֶּׁהוּ שָׁם בִּפְנִים עָיֵיף. מִי יוֹדֵעַ אֵיזֶה עוֹד דְּבָרִים הִיא הָיְתָה חַיֶּיבֶת לִשְׁמוֹעַ בַּשָּׁבוּעוֹת הָאַחֲרוֹנִים. הוּא רוֹאֶה אוֹתָהּ מִתְרוֹצֶצֶת מִבַּיִת לְבַיִת עִם מַכְשִׁיר הַהַקְלָטָה שֶׁלָּהּ וּמַרְגִּישׁ שֶׁהוּא מְחַבֵּב אוֹתָהּ יוֹתֵר. הוּא לֹא הָיָה רוֹצֶה לִהְיוֹת בִּמְקוֹמָהּ.
לֹא יוֹדֵעַ לָמָּה בְּדִיּוּק אָמַרְתִּי אֶת זֶה. אוּלַי רָאִיתִי אֵיךְ הַחַיִּים מְבִיסִים אוֹתוֹ. אֲנִי כּוֹעֵס עַל עַצְמִי עַכְשָׁיו. וְיֵשׁ עוֹד מַשֶּׁהוּ שֶׁאוּלַי יְעַנְיֵין אוֹתְךָ לִשְׁמוֹעַ. בַּהַתְחָלָה הָיְתָה שִׂיחָה בֵּין הַחֶבְרֶ'ה. גַּם הוּא הָיָה. דִּיבַּרְנוּ עַל מָה יִקְרֶה אִם, וְכָל אֶחָד אָמַר מִי יִבְכֶּה עָלָיו וּמָה יַגִּידוּ. עֲדִי דֶּרְעִי הִתְחִיל עִם זֶה. אִיתּוֹ אַתְּ חַיֶּיבֶת לְדַבֵּר. הוּא סִיפֵּר עַל אֵיזֶה סֵפֶר שֶׁהוּא קָרָא, מַשֶּׁהוּ עַל זֶה שֶׁכְּשֶׁאַתָּה נוֹלַד אָז כּוּלָּם צוֹחֲקִים וְאַתָּה בּוֹכֶה, וּבַחַיִּים אַתָּה צָרִיךְ לַעֲשׂוֹת כָּכָה שֶׁכְּשֶׁתַּמּוּת זֶה יִהְיֶה הַהֶפֶךְ – שֶׁכּוּלָּם יִבְכּוּ וְאַתָּה תִּצְחַק. פָּשׁוּט דֶּרְעִי עָשָׂה שִׁינּוּי כִּיוּוּן בַּחַיִּים וּפָתַח עֵסֶק שֶׁל מְאַמֵּן אִישִׁי, קואצ'ר. הוּא נִכְנַס חָזָק לְעִנְיָינִים. אֵיךְ נַגִּיד אֶת זֶה הֲכִי בַּעֲדִינוּת? אָכַל לָנוּ אֶת הָרֹאשׁ. ווֹאלָה אָכַל לָנוּ אֶת הָרֹאשׁ שָׁם. לֹא בְּקֶטַע רַע, מֵהַהִתְלַהֲבוּת. וְהָאֱמֶת שֶׁהָיָה מְעַנְיֵין אִיתּוֹ.
          אָז אֲנַחְנוּ עוֹבְרִים אֶחָד-אֶחָד, מִי יִבְכֶּה וּמָה יַגִּידוּ, מִי יִבְכֶּה וּמָה יַגִּידוּ. גַּם בִּצְחוֹק וְגַם בִּרְצִינוּת. כְּאִילּוּ בֶּאֱמֶת מַשֶּׁהוּ הוֹלֵךְ לִקְרוֹת, וַאֲנַחְנוּ רַק לֹא יוֹדְעִים לְמִי, מָה שֶׁיָּצָא נָכוֹן בְּסוֹף. וְיָצְאוּ שָׁם דְּבָרִים. אֱלִישָׁע שֶׁוִּוילִי, לְמָשָׁל, אָמַר בִּצְחוֹק שֶׁהַכֶּלֶב שֶׁלּוֹ יִבְכֶּה עָלָיו. וְאָז יָצָא שֶׁכַּמָּה שָׁנִים הוּא וְאִשְׁתּוֹ מְנַסִּים לְהָבִיא יֶלֶד לְעוֹלָם וְלֹא מַצְלִיחִים. וְאֶצְלָם בַּעֲדָהּ זֶה לֹא דָּבָר קַל. אַל תַּכְנִיסִי אֶת זֶה. שִׁמְשׁוֹן מְאִירִי אָמַר שֶׁהַיְּלָדִים יִבְכּוּ עָלָיו פַּעֲמַיִים. בַּפַּעַם הָרִאשׁוֹנָה בְּלִי לְהָבִין, וְאַחֲרֵי שָׁנִים עִם לְהָבִין, כִּי יֵשׁ לוֹ בַּמַּחְסָן אַרְגַּז תַּחְמוֹשֶׁת מָלֵא יוֹמָנִים שֶׁהוּא כּוֹתֵב כְּבָר שָׁנִים בְּטִפְטוּפִים, וְהַיְּלָדִים בֶּטַח יַגִּיעוּ לָזֶה כְּשֶׁיִּגְדְּלוּ. אֲנִי קָלַטְתִּי בְּאוֹתוֹ רֶגַע כַּמָּה רוֹנָה הִיא הַכּוֹל בִּשְׁבִילִי. אָמַרְתִּי שֶׁהִיא תִּבְכֶּה בְּלִי הַרְבֵּה דְּמָעוֹת, בִּשְׁבִיל לֹא לִגְמוֹר אֶת כּוּלָּם מִסָּבִיב. וְשֶׁכָּל יוֹם הִיא תִּסְחוֹב גַּם בִּשְׁבִיל הַיְּלָדִים וְגַם לְזִכְרִי. זֶה מָה שֶׁעָלָה לִי בְּרֹאשׁ בְּרֶגַע.
          וּבַסּוֹף זֶה בֶּאֱמֶת הָיָה עִנְיָין שֶׁל כַּמָּה מֶטֶר בֵּינֵינוּ. רוֹנָה אוֹמֶרֶת שֶׁאֲנִי סְתָם נִכְנָס לְלוּפִים עִם עַצְמִי, כִּי מֵרֹאשׁ זֶה הָיָה מְיוֹעָד אֵלָיו. הִיא אוֹמֶרֶת שֶׁהוּא קָרָא לְזֶה, שֶׁהוּא הִזְמִין אֶת זֶה אֵלָיו, כָּכָה שֶׁבַּחַיִּים זֶה לֹא הָיָה יָכוֹל לִהְיוֹת הַהֶפֶךְ. מָה אַתְּ אוֹמֶרֶת עַל זֶה?
 
בְּרוֹכֵין מִסְתַּכֵּל לְכִיוּוּן הַבַּיִת וְיַעֲלֶה כַּרְמֶלִּי מְנַצֶּלֶת אֶת הָרֶגַע כְּדֵי לִכְתּוֹב מִשְׁפָּט אָרוֹךְ מֵהָרָגִיל. הוּא מֵצִיץ לָהּ אֶל תּוֹךְ בְּלוֹק הַכְּתִיבָה, הָאוֹתִיּוֹת הָרָצוֹת שֶׁלָּהּ מִתְחַבְּרוֹת וּמִצְטוֹפְפוֹת, כְּמוֹ בְּשָׂפָה זָרָה. 
אָז אֲנַחְנוּ עוֹשִׂים סֶבֶב, וּמִכּוּלָּם רַק הוּא לֹא מִשְׁתַּתֵּף, שֶׁזֶּה כְּאִילּוּ לֹא מַתְאִים. וְרַק כְּשֶׁדֶּרְעִי לוֹחֵץ אוֹתוֹ לַקִּיר הוּא אוֹמֵר שֶׁהַהוֹרִים שֶׁלּוֹ בָּטוּחַ יִבְכּוּ, אֲבָל מִשִּׂמְחָה, שֶׁהוּא סוֹף-סוֹף יוֹצֵא לָהֶם מֵהַבַּיִת, לְתָמִיד. וְהַגְּרוּשָׁה, גַּם הִיא תִּבְכֶּה, כִּי לֹא יִהְיֶה לָהּ לְמִי לְנַקֵּר אֶת הַכָּבֵד וּמִמִּי לִמְצוֹץ דְּמֵי זוֹנוֹת. כָּכָה הוּא אָמַר, "דְּמֵי זוֹנוֹת". וְהַיַּלְדָּה שֶׁלָּהּ, הוּא לֹא אָמַר הַיַּלְדָּה שֶׁלּוֹ, הִיא תַּעֲשֶׂה מָה שֶׁאִמָּא תַּגִּיד, כִּי אֵין בָּעוֹלָם אַהֲבָה כְּמוֹ אַהֲבָה שֶׁל אִמָּא. עַד שֶׁיּוֹם אֶחָד הִיא תְּפַקֵּחַ עֵינַיִים וְתִשְׂנָא אוֹתָהּ, כִּי גַּם שִׂנְאָה אֵין בָּעוֹלָם כְּמוֹ שִׂנְאָה לְאִמָּא. אַל תִּתְפְּסִי אוֹתִי בְּכָל מִילָּה, אֲבָל זֶה כִּמְעַט אֶחָד לְאֶחָד. הָיָה לוֹ דִּיבּוּר כָּזֶה שֶׁזּוֹכְרִים. אוּלַי זֶה חֵלֶק מֵהַבְּעָיָה אִיתּוֹ. הוּא לֹא מַמָּשׁ דִּיבֵּר עַל עַצְמוֹ חוּץ מִזֶּה, אֲבָל הָיָה שָׁם מַשֶּׁהוּ מְאוֹד... מְאוֹד לֹא בָּרִיא. בַּשָּׁנִים הָאַחֲרוֹנוֹת, מִמִּילּוּאִים לְמִילּוּאִים הֲבֶן אָדָם הִזְדַּקֵּן לָנוּ בִּקְפִיצוֹת מוּל הָעֵינַיִים. לֹא רַק הַלָּבָן שֶׁטִּיפֵּס עָלָיו בְּקֶטַע מוּזָר. כִּמְעַט בְּמַכָּה הוּא הֶעֱלָה עוֹד אֵיזֶה עֲשָׂרָה קִילוֹ לְפָחוֹת, זֶה אַחֲרֵי הַנָּחָה. פַּעַם הוּא הִגִּיעַ לְמִילּוּאִים עִם כְּאֵב שִׁינַּיִים כָּזֶה שֶׁמִּישֶׁהוּ הָיָה צָרִיךְ לְהַקְפִּיץ אוֹתוֹ לַעֲשׂוֹת עֲקִירָה. הֲבֶן אָדָם דָּעַךְ בַּצְּנִיחָה חוֹפְשִׁית. אָז אוּלַי נָכוֹן מָה שָׁרוֹנָה אוֹמֶרֶת.
וְאָז, בְּאֶמְצַע כָּל הַדִּיבּוּרִים, הוּא מַתְחִיל לְזַמְזֵם וְלָשִׁיר. וּמֵהַכּוֹל דַּוְוקָא אֶת שִׁיר הָרָעוֹת, אֲבָל בְּקֶטַע חוֹלָנִי. וְיָצָא לוֹ הָ"אֵיךְ נִזְכּוֹר אֶת כּוּלָּם" הַזֶּה. הוּא שִׁינָּה רַק אֶת הָ"אַךְ" לְ"אֵיךְ" וְזֶהוּ, זֶה לֹא עָזַב אוֹתוֹ. הִתְלַהֵב מֵעַצְמוֹ וְטָרַף לְכוּלָּנוּ אֶת הָרֹאשׁ. וְזֶה תּוֹךְ כְּדֵי שֶׁיֵּשׁ דִּיוּוּחִים עַל נִפְגָּעִים וְעַל הֲרוּגִים. אַתְּ מְבִינָה לָמָּה הַכַּעַס?
צִיּוּץ צִיפּוֹר נִשְׁמָע מִצַּמֶּרֶת אֶחָד הָעֵצִים וְיוֹבֵל וְיַעֲלֶה נִפְנִים יַחְדָּיו. "עֶפְרוֹנִי," יוֹבֵל אוֹמֵר וּמוֹסִיף, "עֶפְרוֹנִי מְצוּיָּץ." הֵם מַחֲלִיפִים רִמְזֵי חִיּוּךְ. דֶּלֶת הַבַּיִת נִפְתַּחַת וְרוֹנָה מִתְקָרֶבֶת. הִיא מַנִּיחָה עַל הַשּׁוּלְחָן מַגָּשׁ עִם קַנְקַן לִימוֹנָדָה קָרָה, צַלַּחַת תְּמָרִים וּשְׁתֵּי כּוֹסוֹת דַּקּוֹת. כִּשְׁרוֹנָהּ יוֹצֶקֶת מֵהַלִּימוֹנָדָה לְכוֹס שֶׁל יַעֲלֶה הִיא מְחַיֶּיכֶת אֵלֶיהָ וּבוֹחֶנֶת אֶת פָּנֶיהָ הַפְּשׁוּטוֹת, נְטוּלוֹת הָאִיפּוּר. יַעֲלֶה מְהַנְהֶנֶת וּמֵיטִיבָה אֶת יְשִׁיבָתָהּ. בַּפַּעַם הָרִאשׁוֹנָה הִיא מַנִּיחָה אֶת בְּלוֹק הַכְּתִיבָה עַל הַשּׁוּלְחָן. כִּשְׁרוֹנָהּ מִתְרַחֶקֶת עִם הַמַּגָּשׁ בְּיָדָהּ, יַעֲלֶה מְלַוֶּוה אוֹתָהּ בְּמַבָּטָהּ.
אֲבָל הָיָה גַּם קֶטַע רְצִינִי אִיתּוֹ, בְּאֶחָד הַלֵּילוֹת. גַּם בִּזְכוּת דֶּרְעִי. הֵם הִתְיַישְּׁבוּ קָרוֹב אֵלַי. אֲנִי קָרָאתִי סֵפֶר, אֲבָל לֹא יָכוֹלְתִּי שֶׁלֹּא לַעֲצוֹר וּלְהַקְשִׁיב. דֶּרְעִי שָׁאַל אוֹתוֹ מָה שְׁלוֹמוֹ וְהוּא יָשָׁר יָרָה, "הָרַגְתָּ אוֹתִי עִם הַשְּׁאֵלָה שֶׁלְּךָ." פָּשׁוּט דֶּרְעִי שָׁאַל קוֹדֶם עַל מָה אֲנַחְנוּ הֲכִי גֵּאִים בַּחַיִּים. כָּל אֶחָד אָמַר מַשֶּׁהוּ וְהוּא הִתְחַמֵּק, זָרַק שֶׁהוּא גֵּאֶה בַּחֶבְרֶ'ה שֶׁלּוֹ מֵהַמִּילּוּאִים. אֲבָל בַּלַּיְלָה הוּא אָמַר לְדֶרְעִי שֶׁכְּבָר שָׁעוֹת הוּא חוֹפֵר וְלֹא מוֹצֵא, שֶׁהַכּוֹל הִתְחַרְבֵּן לוֹ, אֲבָל הַכּוֹל. דָּבָר-דָּבָר הוּא עָבַר כְּדֵי לְהַרְאוֹת לְדֶרְעִי אֵיךְ הַכּוֹל הִתְחַרְבֵּן. מִתְבָּרֵר שֶׁהוּא רָצָה לִמְצוֹא מִישֶׁהִי חֲדָשָׁה, אֲבָל עִם כָּל הַבָּלָגָן וּבְלִי גָּרוּשׁ עַל הַתַּחַת זֶה לֹא הָיָה לוֹ קַל. גַּם אֵיךְ שֶׁהוּא נִרְאֶה בֶּטַח לֹא מַמָּשׁ עֵזֶר.
דֶּרְעִי נִיסָּה לִמְצוֹא לוֹ דְּבָרִים לִהְיוֹת גֵּאָה בָּהֶם, לְמָשָׁל שֶׁהוּא עוֹשֶׂה מִילּוּאִים בִּזְמַן שֶׁאֲחֵרִים מִתְחַמְּקִים. הוּא לֹא קָנָה אֶת זֶה. דֶּרְעִי נִיסָּה לְהַכְנִיס לוֹ פְּרוֹפּוֹרְצְיוֹת. אָמַר שֶׁהוּא עוֹד צָעִיר וּבָרִיא, וְשֶׁיֵּשׁ אֲנָשִׁים שֶׁמַּמָּשׁ עַכְשָׁיו מְחוּבָּרִים לִמְכוֹנוֹת הַנְּשָׁמָה בְּבָתֵּי חוֹלִים. הוּא אָמַר לוֹ לַחֲשׁוֹב עַל הַחִי"רְנִיקִים שֶׁנֶּהֶרְגוּ, שֶׁכָּל אֶחָד מֵהֶם הָיָה מִתְחַלֵּף אִיתּוֹ עַכְשָׁיו בְּעֵינַיִים עֲצוּמוֹת וְנִלְחַם כְּמוֹ אַרְיֵה עַל הַחַיִּים הָאֵלֶּה. דֶּרְעִי הִתְחִיל לַחְפּוֹר לוֹ עִם הַמִּשְׁפָּט שֶׁלּוֹ, "כְּשֶׁאַתָּה תִּשְׁתַּנֶּה – הַכּוֹל יִשְׁתַּנֶּה בִּשְׁבִילְךָ." זֶה עוֹד טְחִינַת מוֹחַ שֶׁל הַמִּילּוּאִים הָאֵלֶּה. הִנֵּה, עַכְשָׁיו יֵשׁ לְךָ אֶת שְׁנֵי הַמִּשְׁפָּטִים הֲכִי חוֹפְרִים שֶׁהָיוּ לָנוּ שָׁם. בְּסוֹף דֶּרְעִי הִזְמִין אוֹתוֹ לְהִשְׁתַּתֵּף בְּאֵיזֶה כֶּנֶס, אַחֲרֵי שֶׁהַכּוֹל יִיגָּמֵר. דֶּרְעִי אָמַר לוֹ שֶׁיָּבוֹא וְיַתְחִיל לְשַׁנּוֹת אֶת הָרֹאשׁ, כִּי הַכּוֹל בְּרֹאשׁ, כִּי הַכּוֹל נִמְצָא בִּפְנִים וְלֹא בַּחוּץ, דְּבָרִים כָּאֵלֶּה, אַתְּ יוֹדַעַת. וְהוּא, כְּמוֹ יֶלֶד, שׁוֹאֵל, "אַתָּה חוֹשֵׁב שֶׁזֶּה יָכוֹל לַעֲזוֹר?" קָרַע לִי אֶת הַלֵּב. כָּכָה, "אַתָּה חוֹשֵׁב שֶׁזֶּה יָכוֹל לַעֲזוֹר?"
כְּשֶׁאֲנִי נִזְכָּר עַכְשָׁיו, אֲנִי חוֹשֵׁב שֶׁהוּא קִיבֵּל תִּקְווֹה מֵהַשִּׂיחָה מֵהַזָּאַת עִם דֶּרְעִי. הוּא אָמַר שֶׁיַּגִּיעַ לְכַנֵּס, וְאִם זֶה אֲמִיתִּי הוּא יִיתֵּן עַל זֶה שָׁנָה-שְׁנָתַיִים, דָּבָר רִאשׁוֹן לְנַסּוֹת לִסְגּוֹר חוֹבוֹת, וְאָז לְסַדֵּר אֶת הַשִּׁינַּיִים וְאוּלַי לְהַכִּיר מִישֶׁהִי חֲדָשָׁה. הֲכִי חָשׁוּב הָיָה לוֹ שֶׁיִּהְיֶה לָהּ לֵב טוֹב. עַל זֶה הוּא חָזַר כַּמָּה פְּעָמִים. רַק שֶׁיִּהְיֶה לָהּ לֵב טוֹב. וְאָז הוּא יַחֲזוֹר לִחְיוֹת חַיִּים שֶׁל בֶּן אָדָם. בַּמִּילִּים הָאֵלֶּה, "חַיִּים שֶׁל בֶּן אָדָם."
לֹא הִתְעָרַבְתִּי, אֲבָל חָשַׁבְתִּי לַעֲשׂוֹת מַשֶּׁהוּ בִּשְׁבִילוֹ. לְכַמָּה זְמַן מַשֶּׁהוּ אֶצְלוֹ הִשְׁתַּנָּה, הַכַּוּוֹנָה לְטוֹבָה, אֲבָל כְּשֶׁדֶּרְעִי יָצָא לְחוּפְשָׁה הוּא נָפַל בַּחֲזָרָה אֶל עַצְמוֹ וְחָזַר לַשִּׁיר שֶׁלּוֹ, אֲבָל מַמָּשׁ בְּהַגְזָמָה, "אֵיךְ נִזְכּוֹר אֶת כּוּלָּם? אֵיךְ נִזְכּוֹר אֶת כּוּלָּם? אֵיךְ נִזְכּוֹר אֶת כּוּלָּם?"
 
בְּרוֹכֵין תּוֹפֵס אֶת הַשָּׂפָה הַתַּחְתּוֹנָה וּמְעַסָּה אוֹתָהּ בִּשְׁתֵּי אֶצְבָּעוֹת. יַעֲלֶה שׁוֹאֶפֶת שְׁאִיפָה עֲמוּקָּה וּשְׁקֵטָה וּמִתְנַתֶּקֶת לְהֶרֶף כִּמְעַט בִּלְתִּי-מוּרְגָּשׁ. הוּא מַגִּישׁ לָהּ אֶת הַצַּלַּחַת, "תֹּאכְלִי." הִיא לוֹקַחַת תָּמָר אֶחָד, מְחַלֶּצֶת מִתּוֹכוֹ אֶת הַגַּרְעִין וּמְנִיחָה עַל שְׂפַת הַצַּלַּחַת. הָעֶפְרוֹנִי הַמְּצוּיָּץ חוֹזֵר לְצַיֵּיץ מִצַּמֶּרֶת הָעֵץ.
אֲבָל בֶּאֱמֶת שֶׁלֹּא הִכַּרְתִּי אוֹתוֹ. אֲנִי לֹא יוֹדֵעַ אִם מִישֶׁהוּ הִכִּיר. בֶּאֱמֶת אֵיךְ נִזְכּוֹר אֶת כּוּלָּם? תִּרְאִי מָה זֶה, אָמַרְתִּי לְךָ בְּקִיצּוּר וְאֵיזֶה מְגִילָּה יָצְאָה לָנוּ. אָז תְּנִי לִי רַק לִסְגּוֹר לְךָ אֶת הַמִּקְרֶה. הוּא וּבָרְקוּ הָיוּ בְּקֶטַע שֶׁל הַחִיקּוּיִים, וְהִתְחִיל וִיכּוּחַ עַל זִיזֵי טְרִיפוּ. רָאִיתָ אֶת הַסֶּרֶט? זִיזִי טְרִיפוּ, הַזַּמֶּרֶת שֶׁמַּגִּיעָה לַמַּחֲנֶה, שֶׁהִיא לֹא בֶּאֱמֶת זַמֶּרֶת אֶלָּא הַבַּת שֶׁל מַר חָסוֹן. אָז הֵם מִתְוַוכְּחִים אֵיךְ סֶרְגְ'יוֹ קוֹנְסְטַנְצָה אוֹמֵר, "מִי גִּילָּה אוֹתָהּ?" אוֹ "מִי בָּנָה אוֹתָהּ?" וְהוּא, שֶׁהָיָה אַלּוּף בְּגִבְעַת חַלְפוֹן, מַתְחִיל לְדַקְלֵם "אַתָּה מַכִּיר זִמְרַת מָה קוֹרְאִים אוֹתָהּ זִיזִי טְרִיפוּ?" הַקֶּטַע הַזֶּה, וַאֲנָשִׁים מִתְעָרְבִים לוֹ מֵהַצַּד, מִתְעָרְבִים בְּקֶטַע טוֹב. פִּתְאוֹם הַמְּטוּמְטָם קָם וּמַתְחִיל לָרוּץ בֵּין הַחֶבְרֶ'ה, קוֹפֵץ וְרוֹקֵד כְּמוֹ אֵיזֶה אִינְדְּיָאנִי וְקוֹרֵא, "בּוּלָה-בּוּלָה אֵיפֹה אַתְּ? בּוּלָה-בּוּלָה אֵיפֹה אַתְּ?" אֲנָשִׁים צוֹעֲקִים לוֹ לַחֲזוֹר לְמַחֲסֶה, וְהוּא "בּוּלָה-בּוּלָה אֵיפֹה אַתְּ? בּוּלָה-בּוּלָה," בּוּם, נַחַת הַפַּצְמָ"ר, בּוּל עָלָיו... בְּדִיּוּק כְּמוֹ שָׁרוֹנָה אוֹמֶרֶת, הוּא מָצָא אֶת הַפַּצְמָ"ר שֶׁלּוֹ וְהַפַּצְמָ"ר שֶׁלּוֹ מָצָא אוֹתוֹ. וְזֶהוּ. זֶה כָּל הַסִּיפּוּר.
יוּבָל בְּרוֹכֵין עוֹבֵר לִבְהוֹת בְּעַנְפֵי הַפְקַאן. הוּא לֹא רוֹצֶה שֶׁהִיא תִּשְׁאַל אוֹתוֹ מָה הָיָה אַחַר כָּךְ וּמָה הֵם עָשׂוּ עִם זֶה, וּמִי בָּכָה וּמָה בֶּאֱמֶת אָמְרוּ. וּסְגַן יַעֲלֶה כַּרְמֶלִּי, רַק שׁוֹלַחַת יָד נִבְהֶלֶת אֶל מַכְשִׁיר הַהַקְלָטָה, וּבְבַת אַחַת פָּנֶיהָ מִתְעַנְּנוֹת. יוּבָל מִיָּד חוֹזֵר אֵלֶיהָ מֵבִין הָעֲנָפִים, עוֹקֵב אַחֲרֶיהָ בִּדְרִיכוּת כְּשֶׁהִיא חוֹטֶפֶת אֶת הַמַּכְשִׁיר אֶל חֵיקָהּ, וּבְאֶצְבָּעוֹת דְּקִיקוֹת וּדְאוּגוֹת לוֹחֶצֶת עַל הַכַּפְתּוֹרִים הַקְּטַנְטַנִּים, וּבְסוֹפוֹ שֶׁל דָּבָר נִרְגַּעַת רַק כְּשֶׁהִיא שׁוֹמַעַת אֶת קוֹלוֹ בּוֹקֵעַ מִתּוֹךְ הַמַּכְשִׁיר. יוּבַל שׁוֹאֵף שְׁאִיפָה עֲמוּקָּה וַאֲרוּכָּה וְשׁוֹאֵל מָה הִיא הוֹלֶכֶת לַעֲשׂוֹת עַכְשָׁיו עִם הַהַקְלָטָה. וְיַעֲלֶה כַּרְמֶלִּי, מֵישִׁירָה מַבָּט מִתְאוֹשֵׁשׁ אֶל תּוֹךְ עֵינָיו וּמְסַנֶּנֶת, "מָה שֶׁעָשִׂינוּ בְּאַרְבָּעִים-וּשְׁמוֹנֶה." הִיא מִתְאַמֶּצֶת לִכְבּוֹשׁ אֶת חִיּוּכָהּ, וְהוּא, בְּמַבָּט שֶׁמִּתְעוֹרֵר לַחַיִּים, מְמַהֵר לְהַחֲזִיר "אֵין יוֹתֵר טוֹב מִזֶּה." וּשְׁנֵיהֶם מִשְׁתַּדְּלִים לִבְלוֹעַ אֶת הַצְּחוֹק, וּבַפַּעַם הָרִאשׁוֹנָה הִיא בֶּאֱמֶת נִרְאֵית כְּמוֹ יַעֲלֶה כַּרְמֶלִּי. וּלְרֶגַע שְׁנֵיהֶם יוֹשְׁבִים בְּיַחַד וְשׁוֹתְקִים, עַד שֶׁהִיא קָמָה וְנֶעֱמֶדֶת עַל רַגְלֶיהָ. יוֹבֵל מַצִּיעַ לָהּ אֶת מִסְפַּר הַטֵּלֵפוֹן שֶׁל עֲדִי דֶּרְעִי, אֲבָל יַעֲלֶה אוֹמֶרֶת שֶׁאֵין צוֹרֶךְ בָּזֶה, וּמוֹדֶה לוֹ וּפוֹנֶה לַעֲזוֹב. 
גַּם הַרְבֵּה אַחֲרֵי שֶׁיַּעֲלֶה כַּרְמֶלִּי עוֹזֶבֶת, יוּבָל בְּרוֹכֵין נוֹתַר לְשַׁבָּת מִתַּחַת לְעֵץ הַפְקַאן. מִדֵּי פַּעַם רוֹנָה מְצִיצָה לְעֶבְרוֹ דֶּרֶךְ הַחַלּוֹן.



https://www.shortstoryproject.com/he/story/%d7%90%d7%99%d7%9a-%d7%a0%d7%96%d7%9b%d7%95%d7%a8-%d7%90%d7%aa-%d7%9b%d7%95%d7%9c%d7%9d/
#אַלִּימוּת#מִילּוּאִים#מִלְחָמָה#מִלִּנְכוּלֶיהָ#צַהַ"ל