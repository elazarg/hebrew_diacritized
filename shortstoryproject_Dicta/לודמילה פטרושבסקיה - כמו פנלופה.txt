כְּחַיָּיל פָּרָשִׁים הַגּוֹרֵר אֶת רַגְלָיו (בְּהוֹנוֹת פְּנִימָה, עֲקֵבִים הַחוּצָה, הַבִּרְכַּיִים לַצְּדָדִים, הָאַגָּן מַטָּה), דִּידָּה הַיַּתּוּשׁ סטסיק הַבַּיְתָה, בְּדַרְכּוֹ חֲזָרָה מֵחֲבִישָׁה אֵצֶל הַקּוֹנְדּוֹר הַוֵּוטֵרִינָר אָקוֹפּ, שֶׁחָבַשׁ אוֹתוֹ בַּמָּקוֹם שֶׁבּוֹ נֶעֱקַץ בִּידֵי הַפִּשְׁפֵּשׁ מַסְטִיסְלֶב, אַחֶרֶת לֹא הָיָה יָכוֹל לָלֶכֶת, מִשּׁוּם שֶׁהַמָּקוֹם הֶעָקוּץ פַּעַם וְהֵצִיק.
בָּרוּר מֵאֵלָיו שֶׁהַיַּתּוּשׁ סְטֵסִיק חָלַם עַל אֲרוּחָה חַמָּה.
וְאוּלָם כְּשֶׁקָּרַב לְבֵיתוֹ, שָׁמַע אֶת צַעֲקוֹתֶיהָ הַחֲנוּקוֹת שֶׁל אִשְׁתּוֹ, הֲיַתּוּשָׁהּ טוּמְקָה (רֶגַע, רֶגַע, כְּבָר יֵיצֵא, חַכִּי) וְצָעֲקָה צְרוּדָה שֶׁל מִישֶׁהִי, "אֲנִי לֹא יְכוֹלָה".
הַיַּתּוּשׁ סטסיק קָפָא לְרֶגַע, אֲבָל נִכְנַס לְבֵיתוֹ וְרָאָה שֶׁהִיתּוּשָׁהּ טוֹמְקָה מוֹרֶטֶת אֶת שְׂעָרוֹת זְקֵנָה שֶׁל הַצְּבוּעָה זוֹיָה, שְׂעָרָהּ, שְׂעָרָהּ (נִיקּוּי קוֹסְמֵטִי שֶׁל הַפָּנִים).
לַשְּׁאֵלָה עַל אֲרוּחָה חַמָּה, עָנְתָה טוּמְקָה בְּקוֹצֶר רוּחַ: "לְךָ לַבֵּיצָה".
לָלֶכֶת לַבֵּיצָה מִשְׁמְעוּ לְהַגִּיעַ עַד לַבֵּיצָה, לִקְטוֹף, אַחֵר כָּךְ לִסְחוֹב, לִשְׁטוֹף, לְנַקּוֹת, לַחְתּוֹךְ, לִמְזוֹג, לְהַדְלִיק, לְהַעֲמִיד, לִבְחוֹשׁ וְכַדּוֹמֶה, וְהָאוֹכֶל עַצְמוֹ יִהְיֶה מוּכָן רַק כַּעֲבוֹר אַרְבָּעִים דַּקּוֹת, וְגַם יִהְיֶה שָׂרוּף וְעִם חוֹל בַּשִּׁינַּיִים.
תּוֹדָה רַבָּה.
הוּא נֶאֱנַח בְּצַעַר, וְעַל רֶקַע צַעֲקוֹתֶיהָ הָעֲמוּמוֹת שֶׁל אִשְׁתּוֹ וְנַהֲמָתָהּ שֶׁל הַצְּבוּעָה זוֹיָה, שָׁלַף הַיַּתּוּשׁ סטסיק אֶת הַבַּקְבּוּקוֹן הַנִּכְסָף שֶׁקִּיבֵּל מֵהַחִיפּוּשִׁית דּוֹדָה לֵידָה, הַמְּכוּנֶּה "רַקְבּוּבִית", וְנָטַל מָנָה מִמָּה שֶׁנּוֹתַר בּוֹ.
מִיָּד נִהְיֶה הַכּוֹל לְרַעַשׁ רֶקַע, מִלְּבַד חֲצָאִית הַמִּינִי הַמְּעַכֶּסֶת שֶׁל הֶחֱזִירָה אֵלֶּה.
הַיַּתּוּשׁ סטסיק פָּרַץ בִּבְכִי, הֵחֵל לָשִׁיר אֶת הַקֶּטַע הָאָהוּב עָלָיו: "שׁוּב לְשֵׁם, אֶל יַם הַלֶּהָבוֹת", וְטָס בִּמְהִירוּת מִן הַבַּיִת לְכִיוּוּן דִּיר הַחֲזִירִים, שׁוֹכֵחַ אֶת כָּל פְּצָעָיו.
כַּאֲשֶׁר טָמְנָה הֲיַתּוּשָׁהּ טוּמְקָה אֶת שְׂכָרָהּ בְּמַגָּף, וְהַצְּבוּעָה זוֹיָה הִבִּיטָה בְּשִׂמְחָה בְּעֵינַיִים מְלֵאוֹת דְּמָעוֹת בְּפַרְצוּפָהּ הַקֵּירֵחַ, כְּבָר כִּרְכַּר הַיַּתּוּשׁ סְטָסִיק סְבִיב הֶחֱזִירָה אֵלֶּה, שֶׁשָּׁכְבָה בִּתְנוּחָה בֵּיתִית בְּלִי שׁוּם חֲצָאִית, וְשָׁאַל אוֹתָהּ שְׁאֵלוֹת בְּקוֹל מְזַמְזֵם: א. כַּמָּה זְמַן הִיא כְּבָר נִפְגֶּשֶׁת עִם הַפִּשְׁפֵּשׁ מַסְטִיסְלֶב וּב. הַאִם יָדוּעַ לָהּ שֶׁמֶּסֶּטִיסְלָב חוֹלֶה בַּמַּחֲלָה הַנּוֹרָאָה – עַשֶּׁשֶׁת, הַדּוֹרֶשֶׁת חֲבִישׁוֹת לְמֶשֶׁךְ זְמַן רַב.
הֶחֱזִירָה אֵלֶּה בָּהֲתָה וְלֹא הִקְשִׁיבָה, שֶׁכֵּן סְטָסִיק לֹא הָיָה הָאוֹרֵחַ הַיָּחִיד שֶׁלָּהּ, הָיְתָה שָׁם חֲבוּרָה גְּדוֹלָה, הַיְּלָדִים הַגְּדוֹלִים שֶׁל הַזְבוּבָהּ דּוֹמְנָהּ אִיוְונוֹבְנָה, לְמָשָׁל, שֶׁכְּבָר הִגִּיעוּ לְפִרְקָם, הֵם הִתְכַּבְּדוּ בִּנְדִיבוּת וְהִתְרוֹצְצוּ כְּמוֹ מְשׁוּגָּעִים לִצְלִילֵי הָרוֹקֶנְרוֹל שֶׁלָּהֶם, וְגַם הָעַכָּבִישׁ אֶפֶּנְסֵיי שֶׁנָּתַן בַּפִּינָּה שִׁיעוּרֵי מִקַּרְמָה, שֶׁאוּרְגְּנוּ בִּמְיוּחָד בִּשְׁבִיל הַנֶּאֱסָפִים.
הַחֲגִיגָה הָיְתָה בְּעִיצּוּמָהּ, אֲבָל הַיַּתּוּשׁ סְטָסִיק הִרְגִּישׁ בּוֹדֵד.
בְּאוֹתָהּ הֲלִיכַת פָּרָשִׁים מְרוּשֶּׁלֶת – הַבִּרְכַּיִים לַצְּדָדִים, הָאַגָּן בִּירִידָה – רַק רָעָב יוֹתֵר, הוֹפִיעַ בְּבֵיתוֹ בְּצִיפִּיָּיה לִסְקַנְדָּל, אֲבָל מִיָּד הֵרִיחַ אֶת רֵיחָהּ הַקָּסוּם שֶׁל אֲרוּחָה חַמָּה.
הֲיַתּוּשָׁהּ טוּמְקָה, מִתְבָּרֵר, הֵכִינָה אֲרוּחַת עֶרֶב, עָרְכָה אֶת הַשּׁוּלְחָן וְהִמְתִּינָה לוֹ בַּסִּינָּר, כְּמוֹ פֶּנָלוּפָה.
הַיַּתּוּשׁ סְטָסִיק אֲפִילּוּ דֶּמַע.




 פֶּנְלוֹפָּה, אִשְׁתּוֹ שֶׁל אוֹדִיסֵיאוּס, גִּיבּוֹר הָאֶפּוֹסִים "אוֹדִיסֵיאָה" וְ"אִילְיָאדָה", הִמְתִּינָה בְּנֶאֱמָנוּת לְשׁוּבוֹ שֶׁל בַּעֲלָהּ יוֹתֵר מֵעֶשְׂרִים שָׁנָה. 

https://www.shortstoryproject.com/he/story/%d7%9b%d7%9e%d7%95-%d7%a4%d7%a0%d7%9c%d7%95%d7%a4%d7%94-2/
#אַבְּסוּרְד#הוּמוֹרִיסְטִי