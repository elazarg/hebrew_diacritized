אֱמֶת! – עַצְבָּנִי – עַצְבָּנִי לְהַחֲרִיד, עַצְבָּנִי עַד-פַּלָּצוּת הָיִיתִי וְעוֹדֶנִּי; אַךְ לָמָּה תֹּאמַר שֶׁאֲנִי מְשׁוּגָּע? הַמַּחֲלָה חִידְּדָה אֶת חוּשִׁי – לֹא הֶחֱרִיבָה – לֹא הִקְהֲתָה אוֹתָם. מֵעַל הַכּוֹל הוּחַד חוּשׁ הַשְּׁמִיעָה. שָׁמַעְתִּי אֶת כָּל הַדְּבָרִים בַּשָּׁמַיִם וּבְאֶרֶץ. שָׁמַעְתִּי הַרְבֵּה דְּבָרִים בְּגֵיהִינּוֹם. אֵיךְ תֹּאמַר אֵפוֹא שֶׁאֲנִי מְשׁוּגָּע? הֵסַכְתָּ! רָאָה כַּמָּה בְּרִיאָה הִיא דֶּרֶךְ סִיפּוּרִי, בְּאֵיזֶה קוֹר-רוּחַ אֲגוֹלֵל לָךְ אֶת הַסִּיפּוּר כּוּלּוֹ.
אֵין לוֹמַר כֵּיצַד חֲדַר הָרַעֲיוֹן לְמוֹחִי מִלְּכַתְּחִילָּה; אַךְ מִשָּׁעָה שֶׁהָגִיתִי אוֹתוֹ, הוּא רָדַף אוֹתִי יוֹמָם וָלַיְלָה. תַּכְלִית לֹא הָיְתָה לִי. לַהַט לֹא הָיָה בִּי. אָהַבְתִּי אֶת הַזָּקֵן. מֵעוֹלָם לֹא עוֹלֵל לִי רָעָה. מֵעוֹלָם לֹא הֵטִיחַ בִּי עֶלְבּוֹן. בִּזְהָבוֹ לֹא חָשַׁקְתִּי. אֲנִי סָבוּר כִּי הָיְתָה זוֹ עֵינוֹ! כֵּן, הָיְתָה זוֹ הִיא! אַחַת מֵעֵינָיו דָּמְתָה לְעֵינוֹ שֶׁל נֶשֶׁר – עֵין תְּכֵלֶת מְכוּסֶּה בִּקְרוּם. כָּל אֵימַת שֶׁנָּפְלָה עֲלֵי הַדָּם קָפָא בְּעוֹרְקֵי; וְכָךְ, מְעַט-מְעַט – בְּהַדְרָגָה, לְשִׁיעוּרִין – גָּמְלָה בִּי הַהַחְלָטָה לְקַפֵּד אֶת חַיָּיו שֶׁל הַזָּקֵן, וְכָךְ לִפְטוֹר עַצְמִי מִן הָעַיִן לְעוֹלָמִים.
וְזֶה לֵב הָעִנְיָין. אַתָּה מְדַמֶּה שֶׁאֲנִי מְשׁוּגָּע. מְשׁוּגָּעִים אֵינָם יוֹדְעִים כְּלוּם. אַךְ צָרִיךְ הָיִיתָ לִרְאוֹת אוֹתִי. צָרִיךְ הָיִיתָ לִרְאוֹת בְּאֵיזוֹ תְּבוּנָה כִּלְכַּלְתִּי אֶת צַעֲדֵי – בְּאֵיזוֹ זְהִירוּת – בְּאֵיזוֹ רְאִייַּת-הַנּוֹלָד – בְּאֵיזוֹ צְבִיעוּת מְחוּשֶּׁבֶת נִיגַּשְׁתִּי לִמְלָאכָה! מֵעוֹלָם לֹא הָיִיתִי טוֹב לַזָּקֵן כְּמוֹ בַּשָּׁבוּעַ שֶׁבְּטֶרֶם הָרַגְתִּי אוֹתוֹ. וּמִדֵּי לַיְלָה, בְּעֵרֶךְ בַּחֲצוֹת, סוֹבַבְתִּי אֶת הַבָּרִיחַ בְּדַלְתּוֹ וּפָתַחְתִּי אוֹתָהּ – בְּאֵיזוֹ עֲדִינוֹת! וְאָז, מִשֶּׁפָּתַחְתִּי אוֹתָהּ כְּדֵי רֶוַוח שֶׁהִסְפִּיק לְרֹאשִׁי, הִכְנַסְתִּי פְּנִימָה פָּנָס מוּחְשָׁךְ, כָּבוּי, כָּסוּי, שֶׁלֹּא לִפְלוֹט גַּם שֶׁמֶץ אוֹר, וְאָז שִׁרְבַּבְתִּי פְּנִימָה אֶת רֹאשִׁי. אָח, הָיִיתָ צוֹחֵק לוֹ רָאִיתָ בְּאֵיזוֹ עוֹרְמָה שִׁרְבַּבְתִּי אוֹתוֹ פְּנִימָה! הִסַּעְתִּי אוֹתוֹ לְאַט – לְאַט-לְאַט – כְּדֵי לֹא לְהַפְרִיעַ אֶת שְׁנָתוֹ שֶׁל הַזָּקֵן. נִדְרְשָׁה לִי שָׁעָה כְּדֵי לִקְבּוֹעַ אֶת רֹאשִׁי כּוּלּוֹ בְּמִסְגֶּרֶת הַפֶּתַח כָּךְ שֶׁיָּכוֹלְתִּי לִרְאוֹתוֹ בְּשׁוֹכְבוֹ עַל מִיטָּתוֹ. הָא! – כְּלוּם מְשׁוּגָּע הָיָה מִתְחַכֵּם כָּכָה? וְאָז, כְּשֶׁרָאשֵׁי כְּבָר שָׁרוּי יָפֶה-יָפֶה בְּתוֹךְ הַחֶדֶר, גִּילִּיתִי אֶת הַפָּנָס בִּזְהִירוּת – אָח, בְּאֵיזוֹ זְהִירוּת – זָהִיר-זָהִיר הָיִיתִי (כִּי הַצִּירִים חָרְקוּ) – גִּילִּיתִיו כְּדֵי נְפִילָתָהּ שֶׁל קֶרֶן יְחִידָה, דַּקָּה-מֵדֵק עַל עֵין הַנֶּשֶׁר. וְזֹאת עָשִׂיתִי בְּמַהֲלַךְ שִׁבְעָה לֵילוֹת אֲרוּכִּים – מִדֵּי לַיְלָה בַּחֲצוֹת בְּדִיּוּק – אַךְ תָּמִיד מָצָאתִי אֶת הָעַיִן עֲצוּמָה; וְכָךְ אִי אֶפְשָׁר הָיָה לִי לְבַצֵּעַ אֶת הַמְּלָאכָה; כִּי לֹא הַזָּקֵן הוּא שֶׁמֵּרֵט אֶת עֲצַבִּי כִּי אִם עֵינוֹ הָרָעָה. וּמִדֵּי בּוֹקֶר, עִם עֲלוֹת הַשַּׁחַר, הַרְהָבָתִי לָבוֹא אֶל קִיתוֹנוֹ וּלְדַבֵּר אֵלָיו בְּאוֹמֶץ, לִקְרוֹא לוֹ בִּשְׁמוֹ בִּלְבָבִיּוּת וְלִשְׁאוֹל אֵיךְ עָבַר עָלָיו הַלַּיְלָה. עֵינֶיךָ הָרוֹאוֹת, הָיָה עָלָיו לִהְיוֹת זָקֵן מַעֲמִיק מְאוֹד כְּדֵי לַחֲשׁוֹד כִּי מִדֵּי לַיְלָה, מַמָּשׁ בַּחֲצוֹת, הִבַּטְתִּי עָלָיו בְּשָׁעָה שֶׁיָּשַׁן.
בַּלַּיְלָה הַשְּׁמִינִי נָקַטְתִּי מִשְׁנֵה-זְהִירוּת בִּפְתִיחַת הַדֶּלֶת. מָחוֹג הַדַּקּוֹת בַּשָּׁעוֹן הָיָה מָהִיר-תְּנוּעָה מִמֶּנִּי. מֵעוֹלָם לִפְנֵי אוֹתוֹ לַיְלָה לֹא הִרְגַּשְׁתִּי אֶת שִׁיעוּרָם שֶׁל כּוֹחִי – שֶׁל פִּיקְּחוּתִי. בְּקוֹשִׁי עָלָה בִּידֵי לִכְבּוֹשׁ אֶת רִגְשַׁת הַנִּיצָּחוֹן. לַחֲשׁוֹב שֶׁהִנְנִי כָּאן, פּוֹתֵחַ אֶת הַדֶּלֶת, קִמְעָא-קִמְעָא, וְהוּא אֵינוֹ מַשִּׂיג אֲפִילּוּ בַּחֲלוֹמוֹתָיו אֶת סוֹד מַחְשְׁבוֹתַי וּמַעֲשֵׂי! צִחְקַקְתִּי לְמַחֲשָׁבָה; אֶפְשָׁר שֶׁשָּׁמַע אוֹתִי, כִּי פֶּתַע זַח עַל הַמִּיטָּה, כְּאִילּוּ נֶחְרְדָה שְׁנָתוֹ. אַתָּה וַדַּאי סָבוּר כִּי נְסוּגוֹתִי – אַךְ לֹא. חַדְרוֹ הָיָה שָׁחוֹר כַּפֶּחָם בְּמַעֲבָה הַחֲשֵׁכָה (כִּי הָרְפָפוֹת הָיוּ סְגוּרוֹת וַהֲדוּקוֹת, מִפַּחַד שׁוֹדְדִים), וְכָךְ יָדַעְתִּי כִּי לֹא יוּכַל לְהַשְׁגִּיחַ בִּפְתִיחַת הַדֶּלֶת, וְהוֹסַפְתִּי לִדְחוֹף אוֹתָהּ בְּמַסְלוּלָהּ, עוֹד קְצָת, עוֹד קְצָת.
הִכְנַסְתִּי אֶת רֹאשִׁי, וּכְבָר עָמַדְתִּי לְהַדְלִיק אֶת הַפָּנָס, כַּאֲשֶׁר אֲגוּדָלִי הֶחֱלִיק עַל קֶרֶס הַפַּח, וְהַזָּקֵן זִינֵּק מַעֲלֶה בַּמִּיטָּה וְצָעַק – "מִי שָׁם?"
דָּמַמְתִּי בִּמְקוֹמִי וְלֹא אָמַרְתִּי כְּלוּם. בְּמַהֲלַךְ שָׁעָה תְּמִימָה לֹא הֵנַעְתִּי שָׁרִיר, וְכָל אוֹתָהּ עֵת לֹא שָׁמַעְתִּי אוֹתוֹ נִשְׁכַּב. הוּא הוֹסִיף לָשֶׁבֶת בַּמִּיטָּה, זָקוּף וּמַאֲזִין – מַמָּשׁ כְּדֶרֶךְ שֶׁעָשִׂיתִי אֲנִי, לַיְלָה אַחֵר לַיְלָה, בְּמִשְׁמְרוֹת הַמָּוֶות שֶׁבַּפֶּתַח.
וְאָז שָׁמַעְתִּי אֲנַקֶּה קַלָּה, וְיָדַעְתִּי כִּי זוֹהִי אֶנְקָתוֹ שֶׁל פַּחַד הַמָּוֶות. לֹא הָיְתָה זוֹ אֲנַקֶּה שֶׁל כְּאֵב אוֹ יָגוֹן – הוֹ, לֹא! – הָיָה זֶה אוֹתוֹ קוֹל נָמוּךְ וְחָנוּק הַבּוֹקֵעַ מִקַּרְקָעִית הַנְּשָׁמָה כַּאֲשֶׁר הַחַלְחָלָה עוֹבֶרֶת עַל גְּדוֹתֶיהָ. הֵיטֵב יָדַעְתִּי אֶת הַצְּלִיל. לֵילוֹת רַבִּים, מַמָּשׁ בַּחֲצוֹת, עֵת הָעוֹלָם כּוּלּוֹ נָם, הוּא בִּעְבַּע וְעָלָה מֵחָזִי-שֶׁלִּי, מַעֲמִיק בְּהֵד נוֹרָא אֶת הַבַּלָּהוֹת שֶׁהִרְחִיקוּ שֵׁינָה מֵעֵינַי. הֵיטֵב יָדַעְתִּי אֶת הַצְּלִיל, אֲנִי אוֹמֵר. יָדַעְתִּי מָה הִרְגִּישׁ הַזָּקֵן, וְרִיחַמְתִּי עָלָיו, הֲגַם שֶׁבְּלִבִּי צִחְקַקְתִּי. יָדַעְתִּי שֶׁשָּׁכַב עֵר מֵאָז הָרַחַשׁ הָרִאשׁוֹן, עֵת הִתְהַפֵּךְ בְּמִיטָּתוֹ. מֵאָז הָלְכוּ פְּחָדָיו וְגָדְלוּ, הָלְכוּ וְכִיסּוּ אוֹתוֹ. שׁוּב וָשׁוּב נִיסָּה לִפְטוֹר אוֹתָם בְּלֹא-כְלוּם, וְלֹא עָלָה בְּיָדוֹ. פַּעַם אַחַר פַּעַם אָמַר בְּלִבּוֹ – "אֵין זֹאת אֶלָּא הָרוּחַ בְּאָרוּבָּה – אֵין זֶה אֶלָּא עַכְבָּר בַּחֲצוֹתוֹ אֶת הַחֶדֶר", אוֹ "זֶה רַק צְרָצַר שֶׁהִשְׁמִיעַ נִיסּוּר בּוֹדֵד". בְּנִיסְיוֹנוֹ לְהִתְנַחֵם זִימֵּן סְבָרָה אַחֵר סְבָרָה; הַכּוֹל לַשָּׁוְוא. הַכּוֹל לַשָּׁוְוא, כִּי הַמָּוֶות הִתְגַּנֵּב לִמְרַאֲשׁוֹתָיו בְּצִלּוֹ הַשָּׁחוֹר וּכְבָר עָטַף אֶת הַקּוֹרְבָּן. הַשְׁפָּעָתוֹ הַקּוֹדֶרֶת שֶׁל אוֹתוֹ צֵל לֹא-נִתְפָּשׂ הִיא שֶׁעוֹרְרָה אוֹתוֹ לְהַרְגִּישׁ – אַף שֶׁלֹּא רָאָה וְלֹא שָׁמַע – לְהַרְגִּישׁ בְּנוֹכְחוּת רָאשֵׁי בְּתוֹךְ הַחֶדֶר.
זְמַן מְמוּשָּׁךְ חִיכִּיתִי, בְּסַבְלָנוּת רַבָּה, וְלֹא שָׁמַעְתִּי אוֹתוֹ נִשְׁכַּב; לְבַסּוֹף הֶחְלַטְתִּי לְגַלּוֹת אֶת הַפָּנָס כְּדֵי סֶדֶק צַר, צַר מְאוֹד. הִתַּרְתִּי אוֹתוֹ, אִם כֵּן – בְּלָאט, בְּלָאט עָשִׂיתִי זֹאת – עַד שֶׁלְּבַסּוֹף קֶרֶן יְחִידָה, קְלוּשָׁה כְּקוֹר הָעַכָּבִישׁ, שׁוּגְּרָה מִבַּעַד לְחָרֵךְ הַיָּשָׁר אֶל עֵין הַנֶּשֶׁר.
הִיא הָיְתָה פְּקוּחָה – פְּקוּחָה לִרְוָוחָה – וּבְהִתְבּוֹנְנִי עָלֶיהָ עָלְתָה בִּי חַמָּתִי. רָאִיתִי אֶת הָאֵיבָר בְּחַדּוּת מוּשְׁלֶמֶת – כּוּלּוֹ תְּכֵלֶת, וְעָלֶיהָ הִינוּמָה מַחֲרִידָה אֲשֶׁר שִׁילְּחָה צְמַרְמוֹרֶת בְּמֹחַ עַצְמוֹתַי; אַךְ לֹא יָכוֹלְתִּי לִרְאוֹת עוֹד דָּבָר מִפָּנָיו שֶׁל הַזָּקֵן אוֹ מֵעַצְמוּתוֹ: כְּמוֹ עַל פִּי דַּחַף כִּיוַּונְתִּי אֶת הַקֶּרֶן בְּדִיּוּק אֶל הַנְּקוּדָּה הָאֲרוּרָה.
כְּלוּם לֹא אָמַרְתִּי לְךָ שְׁמָהּ שֶׁאַתָּה טוֹעֶה לִרְאוֹת בּוֹ שִׁיגָּעוֹן אֵינוֹ אֶלָּא חַדּוֹת-יֶתֶר שֶׁל הַחוּשִׁים? – כָּעֵת, אֲנִי אוֹמֵר, עָלָה בְּאוֹזְנֵי צְלִיל נָמוּךְ, עָמוּם, מָהִיר, כָּזֶה שֶׁמַּשְׁמִיעַ שָׁעוֹן אֲשֶׁר נֶעֱטָף בְּכוּתְנָה. הֵיטַבְתִּי לְהַכִּיר גַּם צְלִיל זֶה. הָיְתָה זוֹ הַלְמוּת לִבּוֹ שֶׁל הַזָּקֵן. הִיא שֶׁלָּהֲבָה אֶת חַמָּתִי, כְּדֶרֶךְ שֶׁהַלְמוּת תּוֹף מְפִיחָה אוֹמֶץ בְּחַיָּיל.
וַעֲדַיִין הִבְלַגְתִּי וְהָיִיתִי נָטוּעַ בִּמְקוֹמִי. בְּקוֹשִׁי נָשַׁמְתִּי. אָחַזְתִּי בַּפָּנָס לְלֹא נִיעַ. אִילַּפְתִּי אֶת יְדֵי לְיַיצֵּב אֶת אֲלוּמַּת הָאוֹר עַל הָעַיִן. פְּעִימַת הַשְּׁאוֹל שֶׁל הַלֵּב הִתְגַּבְּרָה וְהָלְכָה. הִיא הָפְכָה מְהִירָה, מְהִירָה יוֹתֵר, רָמָה, רָמָה יוֹתֵר מִדַּי רֶגַע. בַּלָּהָתוֹ שֶׁל הַזָּקֵן הָיְתָה וַדַּאי מוּפְלֶגֶת! רָמָה, אֲנִי אוֹמֵר, רָמָה יוֹתֵר בְּכָל דַּקָּה! – אַתָּה רוֹשֵׁם לְעַצְמְךָ? אָמַרְתִּי לָךְ שֶׁאֲנִי עַצְבָּנִי: וְאָמְנָם כָּזֶה אֲנִי. וְכָעֵת בִּדְמֵי הַלַּיִל, בְּתוֹךְ דִּמְמָתוֹ הָאֲיוּמָּה שֶׁל הַבַּיִת הַיָּשָׁן הַהוּא, רַעַשׁ כֹּה מוּזָר הִצִּית בִּי אֵימָה שֶׁאֵין לִמְשׁוֹל בָּהּ. וַעֲדַיִין, בְּמֶשֶׁךְ כַּמָּה רְגָעִים נוֹסָפִים, הוֹסַפְתִּי לְהַבְלִיג וְהָיִיתִי נָטוּעַ בִּמְקוֹמִי. אַךְ הַמַּהֲלוּמּוֹת הָפְכוּ רָמוֹת, רָמוֹת יוֹתֵר! חָשַׁבְתִּי שֶׁהַלֵּב עוֹמֵד לְהִתְפַּקֵּעַ. וְכָעֵת חֲרָדָה חֲדָשָׁה לָפְתָה אוֹתִי – הַקּוֹל יַגִּיעַ לְאוֹזְנָיו שֶׁל שֶׁכֵּן! שְׁעָתוֹ שֶׁל הַזָּקֵן הִגִּיעָה! בִּצְעָקָה רָמָה קָרַעְתִּי אֶת הַפָּנָס מִכְּסוּתוֹ וְזִינַּקְתִּי לְתוֹךְ הַחֶדֶר. הוּא צָרַח פַּעַם אַחַת – וְלֹא עוֹד. בְּהֶרֶף-עַיִן גָּרַרְתִּי אוֹתוֹ לָרִצְפָּה, וְהָפַכְתִּי עָלָיו אֶת הַמִּיטָּה הַכְּבֵדָה. אָז חִייַּכְתִּי בְּגַאֲוָוה, כִּי מְלַאכְתִּי נֶעֶשְׂתָה. אַךְ בְּמֶשֶׁךְ דַּקּוֹת אֲרוּכּוֹת הוֹסִיף הַלֵּב לִפְעוֹם בְּקוֹל חָנוּק. אֶלָּא שֶׁלֹּא הָיָה בְּכָךְ כְּדֵי לְהַדְרִיךְ אֶת שַׁלְוָותִי; הָרַעַשׁ לֹא יִישָּׁמַע מֵעֵבֶר לַקִּיר. לְבַסּוֹף נָדַם. הַזָּקֵן מֵת. הִרְחַקְתִּי מֵעָלָיו אֶת הַמִּיטָּה וּבָחַנְתִּי אֶת הַגְּוִויָּיה. כֵּן, הוּא הָיָה מֵת, מֵת לַאֲמָתָהּ. הִנַּחְתִּי אֶת יָדִי עַל הַלֵּב וְהֶחֱזַקְתִּי אוֹתָהּ שָׁם בְּמֶשֶׁךְ דַּקּוֹת אֲרוּכּוֹת. לֹא הָיָה דּוֹפֵק. הוּא הָיָה מֵת לַאֲמָתָהּ. עֵינוֹ לֹא תַּצִּיק לִי עוֹד.
אִם עוֹדְךָ חוֹשֵׁב אוֹתִי לִמְשׁוּגָּע, אַתָּה עָתִיד לְשַׁנּוֹת אֶת דַּעְתְּךָ לְאַחַר שֶׁתִּיוּוֹדַע אֶל אֶמְצְעֵי הַזְּהִירוּת הַמְּחוּכָּמִים אֲשֶׁר נָקַטְתִּי לְהַסְתָּרַת הַגּוּפָה. הַלַּיְלָה חָשׁ אֶל קָצוּ, וַאֲנִי עָבַדְתִּי בִּמְהִירוּת, אֲבָל בְּשֶׁקֶט. רֹאשׁ לְכָל בְּיִתְרָתִי אֶת הַגְּוִויָּיה. חָתַכְתִּי אֶת הָרֹאשׁ, אֶת הַזְּרוֹעוֹת וְאֶת הָרַגְלַיִים.
אַחֵר כָּךְ עָקַרְתִּי שָׁלוֹשׁ קוֹרוֹת מֵרִצְפַּת הַקִּיטוֹן, וְהַפְקָדָתִי אֶת הַכְּבוּדָּה כּוּלָּהּ בִּרְוָוחִים. אַחֵר שַׁבְתִּי וְהִנַּחְתִּי אֶת הַקּוֹרוֹת בְּתִחְכּוּם כָּזֶה, בְּפִלְפּוּל כָּזֶה, שֶׁאִי אֶפְשָׁר הָיָה לְעֵין אֱנוֹשׁ – אֲפִילּוּ לְעֵינוֹ – לְהַבְחִין בַּדָּבָר. לֹא הָיָה רְבָב לַמָּרָק, כָּל שֶׁכֵּן כִּתְמֵי דָּם. הָיִיתִי זָהִיר מִכְּדֵי לְהִיכָּשֵׁל כָּךְ. עָבִיט שֶׁהֵבֵאתִי עִמִּי גְּרָף הַכּוֹל – הָא! הָא!
בְּתוֹם עֲמֵלֵי הָיְתָה הַשָּׁעָה אַרְבַּע לִפְנוֹת בּוֹקֶר – וְהָעוֹלָם עוֹדוֹ חָשׁוּךְ כְּבַחֲצוֹת. הַפַּעֲמוֹן צִלְצֵל אַרְבַּע, וּבָאָה נְקִישָׁה בַּדֶּלֶת הַפּוֹנֶה לָרְחוֹב. יָרַדְתִּי לִפְתּוֹחַ בְּלֵב קַל – כִּי מָה הָיָה לִי לַחֲשׁוֹשׁ עַכְשָׁיו? נִכְנְסוּ שְׁלוֹשָׁה אֲנָשִׁים, וְהִצִּיגוּ עַצְמָם בְּנוֹעַם-סָבַר כְּשׁוֹטְרִים. שֶׁכֵּן שָׁמַע צְוָוחָה בַּלַּיְלָה; הִתְעוֹרֵר חֲשָׁד לְפֶשַׁע; מֵידָע נִמְסַר לַמִּשְׁטָרָה, וְהֵם (הַשּׁוֹטְרִים) הוּסְמְכוּ לַעֲרוֹךְ חִיפּוּשׂ בְּבֵית.
חִייַּכְתִּי – כִּי מָה הָיָה לִי לַחֲשׁוֹשׁ? קִידַּמְתִּי בִּבְרָכָה אֶת הָאוֹרְחִים. הַצְּוָוחָה, אָמַרְתִּי, הִיא צָוַוחְתִּי-שֶׁלִּי, שֶׁהִשְׁמַעְתִּי מִתּוֹךְ חֲלוֹם. הַזָּקֵן, צִייַּנְתִּי, יָצָא לָפוּשׁ בְּאֵיזֶה כְּפָר. הוֹבַלְתִּי אֶת מְבַקְּרֵי לְכָל רַחֲבֵי הַבַּיִת. הִפְצַרְתִּי בָּהֶם שֶׁיְּחַפְּשׂוּ – שֶׁיְּחַפְּשׂוּ הֵיטֵב. לְבַסּוֹף הוֹבַלְתִּי אוֹתָם לְקִיתוֹנוֹ-שֶׁלּוֹ. הֶרְאִיתִי לָהֶם אֶת מַטְמוֹנָיו, נְעוּלִים, יָד לֹא הָיְתָה בָּהֶם. בִּזְחִיחוּתִי הָעוֹלֶה, הֵבֵאתִי כִּיסְאוֹת לַחֶדֶר, וְהִתְעַקַּשְׁתִּי שֶׁיָּנוּחוּ כָּאן מֵעֲמָלָם הַמַּאֲמָץ, בְּשָׁעָה שֶׁאֲנִי-עַצְמִי, בִּתְעוּזַת חוּצְפָּתוֹ שֶׁל נִיצְחוֹנִי הַמּוּשְׁלָם, קָבַעְתִּי אֶת מוֹשְׁבֵי בְּאוֹתָהּ נְקוּדָּה מַמָּשׁ שֶׁתַּחְתֶּיהָ נָחָה גּוּפָתוֹ שֶׁל הַקּוֹרְבָּן.
נָחָה דַּעְתָּם שֶׁל הַקְּצִינִים. מִנְהֲגֵי שִׁכְנֵעַ אוֹתָם. רְוָוחָה שֶׁאֵין מוֹשְׁלָהּ יָרְדָה עָלַי. הֵם יָשְׁבוּ וּפִטְפְּטוּ עַל הָא וְעַל דָּא, וַאֲנִי נַעֲנֵיתִי לָהֶם בַּעֲלִיצוּת. אַךְ עַד-מְהֵרָה חַשְׁתִּי כֵּיצַד אֲנִי הוֹלֵךְ וּמַחֲוִויר, וְיִיחַלְתִּי לְלַכָּתָם. רָאשֵׁי כְּאֵב, וְדִימִּיתִי לִשְׁמוֹעַ בְּאוֹזְנֵי צִלְצוּל: אַךְ הֵם עוֹדָם יֵשְׁבוּ, עוֹדָם דִּיבְּרוּ. הַצִּלְצוּל הָפַךְ חַד יוֹתֵר – הוּא הוֹסִיף לְהִישָּׁמַע וְהָפַךְ חַד יוֹתֵר; דִּיבַּרְתִּי בְּיֶתֶר חוֹפְשִׁיּוֹת כְּדֵי לְהִיפָּטֵר מִן הַהַרְגָּשָׁה, אַךְ הַצִּלְצוּל הוֹסִיף לְהִישָּׁמַע, נָחוּשׁ יוֹתֵר, הוֹלֵךְ וְחַד – עַד שֶׁלְּבַסּוֹף יָדַעְתִּי כִּי הָרַעַשׁ אֵין מְקוֹרוֹ בְּתוֹךְ אוֹזְנֵי.
אֵין סָפֵק שֶׁכְּבָר הֶחְוַורְתִּי עַד מְאוֹד – אַךְ דִּיבַּרְתִּי בְּיֶתֶר-שֶׁטֶף, וּבְקוֹל מוּגְבָּהּ. וּבְכָל זֹאת הַצְּלִיל הִתְגַּבֵּר – וּמָה יָכוֹלְתִּי לַעֲשׂוֹת? הָיָה זֶה צְלִיל נָמוּךְ, עָמוּם, מָהִיר – צְלִיל כְּמוֹ זֶה שֶׁמַּשְׁמִיעַ שָׁעוֹן אֲשֶׁר נֶעֱטָף בְּכוּתְנָה. שִׁיוַּועְתִּי לָאֲוִויר – וּבְכָל זֹאת הַשּׁוֹטְרִים לֹא שָׁמְעוּ מְאוּמָה. דִּיבּוּרֵי הָפַךְ מָהִיר יוֹתֵר – נִלְהָב יוֹתֵר; אַךְ הָרַעַשׁ הָלַךְ וְגֶבֶר. קַמְתִּי מִמְּקוֹמִי וְהִתְנַצַּחְתִּי עַל זוּטוֹת, בְּקוֹל גָּבוֹהַּ וּבְמֶחְוָות אַלִּימוּת, אַךְ הָרַעַשׁ הָלַךְ וְגֶבֶר. מַדּוּעַ לְכָל הַשֵּׁדִים אֵינָם מִסְתַּלְּקִים כְּבָר? פָּסַעְתִּי אָנֶה וָאָנָה בִּצְעָדִים כְּבֵדִים, כְּאִילּוּ דַּעְתָּם שֶׁל אוֹרְחֵי בָּעִנְיָין זֶה אוֹ אַחֵר הֶעֶלְתָה אֶת חַמָּתִי – אַךְ הָרַעַשׁ הָלַךְ וְגֶבֶר. אֵלִי שֶׁבַּשָּׁמַיִם! מָה יָכוֹלְתִּי לַעֲשׂוֹת? שֶׁצָּפָתִי – קַצַּפְתִּי – חֶרְפָּתִי! סוֹבַבְתִּי אֶת הַכִּיסֵּא שֶׁעָלָיו יָשַׁבְתִּי וְחִיכַּכְתִּי אוֹתוֹ בְּקוֹרוֹת הָרִצְפָּה, אַךְ הָרַעַשׁ הָלַךְ וְגֶבֶר, מַאֲפִיל עַל הַכּוֹל. רַעַשׁ רָם – רָם יוֹתֵר – עוֹד יוֹתֵר! וַעֲדַיִין הַמְּסוּבִּים פִּטְפְּטוּ בְּנוֹעַם, וַעֲדַיִין חַיְּיכוּ. הָאֶפְשָׁר שֶׁלֹּא שָׁמְעוּ? אֱלוֹהִים אַדִּירִים! – לֹא, לֹא! הֵם שָׁמְעוּ! – הֵם חָשְׁדוּ! – הֵם יָדְעוּ! – הֵם שָׂמוּ אֶת פַּלָּצוּתִי לִצְחוֹק! כָּךְ חָשַׁבְתִּי, וְכָךְ עוֹדִי חוֹשֵׁב. כָּל דָּבָר הָיָה עָדִיף עַל הַסֵּבֶל הַזֶּה! כָּל דָּבָר הָיָה נִסְבָּל יוֹתֵר מִן הַלַּעַג הַזֶּה! אֶת חִיּוּכֵיהֶם הַצְּבוּעִים לֹא יָכוֹלְתִּי לָשֵׂאת עוֹד! לִצְרוֹחַ אוֹ לָמוּת! – וְעַכְשָׁיו – שׁוּב! – שָׁמְעוּ! רָם! רָם יוֹתֵר! עוֹד יוֹתֵר! עוֹד יוֹתֵר!–
"מְנוּוָּלִים!" צָרַחְתִּי, "הֵסִירוּ אֶת הַמַּסֵּכוֹת! אֲנִי מוֹדֶה! – קָרְעוּ אֶת הַקּוֹרוֹת! – כָּאן, כָּאן! – זֹאת הַלְמוּת לִבּוֹ הַמִּפְלַצְתִּי!"








https://www.shortstoryproject.com/he/story/%d7%94%d7%9c%d7%91-%d7%94%d7%9e%d7%93%d7%95%d7%91%d7%91/
#אֵימָה#מֶתַח#סַפְּרוֹתָאמֵרִיקָאִית#קְלָאסִיקָה#שִׁגָּעוֹן