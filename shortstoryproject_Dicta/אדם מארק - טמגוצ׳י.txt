הַטֶּמְגּוּצִ'י שֶׁל הַבֵּן שֶׁלִּי חָטַף אֵיְידְּס. לֹא יוֹתֵר מִשְּׁלוֹשִׁים פִּיקְסֵלִים יָצְרוּ אֶת חַיַּית הַמַּחְמָד הַוִּוירְטוּאָלִית עַל צָג הַ-LCD הַקָּטָן, אֲבָל הַמַּחֲלָה הָיְתָה נִיכֶּרֶת לָעַיִן. הוּא נִרְאֶה כְּמוֹ חוֹלֵה אֵיְידְּס, אַתֶּם יוֹדְעִים? רָזֶה יוֹתֵר מִקּוֹדֶם. כַּמָּה מֵהַפִּיקְסֵלִים שֶׁלּוֹ דְּהוּ, וְאִישׁוֹנֵי עֵינָיו הָעֲנָקִיּוֹת הָיוּ קְטַנִּים יוֹתֵר, וּבָהוּ בְּהַבָּעָה רֵיקָה.
רַק כַּמָּה שָׁבוּעוֹת קוֹדֶם לָכֵן קָנִיתִי לְלוּק אֶת הַטֶּמְגּוֹצִ'י, שֶׁשְּׁמוֹ מִיַּמּוֹ. לְמַעַן הָאֱמֶת הוּא רָצָה מְאוֹד חֲתַלְתּוּל, אֲבָל גַּבִּי לֹא רָצְתָה חָתוּל בְּבֵית. "חָתוּל יָבִיא צִיפּוֹרִים מֵתוֹת וְחַיְידַּקִּים צוֹאָתִיִּים," אָמְרָה, אֶצְבְּעוֹתֶיהָ פְּרוּשׂוֹת לְהָגֵן עַל בִּטְנָהּ הַתּוֹפַחַת.
טַמְגּוֹצִ'י נִרְאֶה פְּשָׁרָה מוּשְׁלֶמֶת – מַשֶּׁהוּ שְׁלוּק יוּכַל לְהִזְדַּהוֹת אִיתּוֹ וּלְטַפֵּל בּוֹ, שֶׁיִּלְמַד אוֹתוֹ יְסוֹדוֹת רִאשׁוֹנִים לְטִיפּוּל בַּחַיּוֹת מַחְמַד בִּשְׁבִיל הַתְּקוּפָה הָרִאשׁוֹנָה לְאַחַר הוּלֶּדֶת הַתִּינוֹק. הִזְדַּהוּת הִיא אַחַד הַדְּבָרִים שְׁלוּק יִתְקַשֶּׁה בָּהֶם, כָּךְ קָרָאנוּ בְּסֵפֶר. הוּא יִתְקַשֶּׁה לְהָבִין הַבָּעוֹת פָּנִים. לְטַמְגוֹצִ'י הָיוּ רַק שָׁלוֹשׁ הַבָּעוֹת שׁוֹנוֹת, כָּךְ שֶׁזֶּה יִהְיֶה תִּרְגּוּל טוֹב בִּשְׁבִילוֹ.
לוּק וַאֲנִי עָקַבְנוּ יַחַד אַחֲרֵי מִיַּמּוֹ הַמְּקוּפָּל בְּפִינַּת הַצָּג. מִדֵּי פַּעַם הָיָה מִיַּמּוֹ קָם מִמְּקוֹמוֹ, מְדַדֶּה לַפִּינָּה הַנֶּגְדִּית וּמַשְׁאִיר עֲרֵימָה שֶׁל מַשֶּׁהוּ. לֹא יוֹדֵעַ מָה זֶה הַמַּשֶּׁהוּ הַזֶּה, אוֹ מֵאֵיזֶה נָקַב הוּא יָצָא – הָרֵזוֹלוּצְיָה לֹא הָיְתָה מַסְפִּיק טוֹבָה כְּדֵי לִקְבּוֹעַ.
"אַתָּה נוֹתֵן לוֹ יוֹתֵר מִדַּי אוֹכֶל," אָמַרְתִּי לְלוּק. הוּא אָמַר שֶׁזֶּה לֹא נָכוֹן, אֲבָל הוּא יָשַׁב עַל הַסַּפָּה וְלָחַץ עַל הַכַּפְתּוֹרִים בְּמֶשֶׁךְ שָׁעוֹת, אָז אֲנִי דֵּי בָּטוּחַ שֶׁזֶּה מָה שֶׁהוּא עָשָׂה. חוּץ מִלְּהַאֲכִיל, אֵין עוֹד הַרְבֵּה מָה לַעֲשׂוֹת עִם טַמְגּוֹצִ'י.
קָרָאתִי אֶת הוֹרָאוֹת הַהַפְעָלָה שֶׁהִגִּיעוּ עִם מִיַּמּוֹ. צְרָכָיו הָיוּ פְּשׁוּטִים: מָזוֹן, מַיִם, שִׁינָּה, מִשְׂחָק. מִיַּמּוֹ הָיָה אָמוּר לְאוֹתֵת כְּשֶׁהוּא זָקוּק לְאֶחָד מֵאֵלֶּה. תַּפְקִידוֹ שֶׁל לוּק כִּמְטַפֵּל שֶׁל מִיַּמּוֹ הָיָה לִלְחוֹץ עַל הַכַּפְתּוֹר הַמַּתְאִים בַּזְּמַן הַמַּתְאִים. בְּהוֹרָאוֹת נִכְתַּב כִּי עוֹדֶף תְּזוּנָה, חוֹסֶר תְּזוּנָה, חוֹסֶר פְּעִילוּת גּוּפָנִית וְאוּמְלָלוּת עֲלוּלִים לִגְרוֹם לְמִיַּמּוֹ לְחַלּוֹת. גּוּלְגּוֹלֶת שְׁחוֹרָה קְטַנָּה עִם עֲצָמוֹת מוּצְלָבוֹת תּוֹפִיעַ עַל הַצָּג כְּשֶׁזֶּה יִקְרֶה, וּבְאֶמְצָעוּת לְחִיצָה כְּפוּלָה עַל כַּפְתּוֹר A וְאַחַר כָּךְ עַל כַּפְתּוֹר B, נִיתָּן לָתֵת לוֹ תְּרוּפָה. בְּהוֹרָאוֹת נִכְתַּב שֶׁלִּפְעָמִים דְּרוּשׁוֹת שְׁתַּיִים אוֹ שְׁלוֹשׁ מָנוֹת תְּרוּפָה, תָּלוּי כַּמָּה הַטַּמְגּוּצִ'י שֶׁלָּךְ חוֹלֶה.
בָּדַקְתִּי שׁוּב אֶת הַצָּג שֶׁל מִיַּמּוֹ וְלֹא הָיוּ גּוּלְגּוֹלֶת וַעֲצָמוֹת מוּצְלָבוֹת.
בְּהוֹרָאוֹת נִכְתַּב שֶׁאִם הַטַּמְגּוּצִ'י מֵת, יֵשׁ לִתְקוֹעַ עִיפָּרוֹן לְתוֹךְ חוֹר בְּגַבּוֹ כְּדֵי לְאַתְחֵל אוֹתוֹ. אָז תִּיוּוֹלֵד חַיָּה חֲדָשָׁה.
כְּשֶׁלּוֹק הָלַךְ סוֹף-סוֹף לִישׁוֹן וְלֹא הָיָה יָכוֹל לִרְאוֹת אוֹתִי מִתְעַלֵּל בְּחַיַּית הַמַּחְמָד הַוִּוירְטוּאָלִית שֶׁלּוֹ, מָצָאתִי אֶת הַחוֹר בַּגַּב שֶׁל מִיַּמּוֹ וְדָחַפְתִּי לְתוֹכוֹ עִיפָּרוֹן מְחוּדָּד. אֲבָל כְּשֶׁהָפַכְתִּי אוֹתוֹ בַּחֲזָרָה, מִיַּמּוֹ עֲדַיִין הָיָה שָׁם, חוֹלֶה כִּמְקוּדָּם. תָּקַעְתִּי אֶת הָעִיפָּרוֹן עוֹד כַּמָּה פְּעָמִים וְנִיסִּיתִי גַּם עִם סִיכָּה, לְמִקְרֶה שֶׁהָעִיפָּרוֹן לֹא נִכְנַס עָמוֹק מַסְפִּיק. אֲבָל הוּא סֵירֵב לְאַתְחֵל אֶת עַצְמוֹ.
תָּהִיתִי מָה יִקְרֶה אִם מִיַּמּוֹ יָמוּת, עַכְשָׁיו כְּשֶׁכַּפְתּוֹר הָאִתְחוּל שֶׁלּוֹ לֹא עוֹבֵד. הַאִם תַּקָּלָה כָּלְשֶׁהִי שָׁלְלָה מֵהַטְּמָגוֹצִ'י שֶׁל לוּק אֶת הֱיוֹתוֹ בֶּן אַלְמָוֶות? הַאִם נִיתְּנָה לוֹ רַק הִזְדַּמְּנוּת אַחַת לַחַיִּים? נִדְמֶה לִי שֶׁהַדָּבָר עָשָׂה אוֹתוֹ הַרְבֵּה יוֹתֵר מְיוּחָד, וּבְמִידָּה מְסוּיֶּמֶת, הִגְבִּיר אֶת נְחִישׁוּתִי לִמְצוֹא לְמִיַּמּוֹ מַרְפֵּא.
חִיבַּרְתִּי אֶת מִיַּמּוֹ לַמַּחְשֵׁב הָאִישִׁי שֶׁלִּי – תְּכוּנָה חֲדָשָׁה בַּדּוֹר הַזֶּה שֶׁל הַטֶּמְגוֹצִ'ים. קִיוִּויתִי שֶׁיִּקְפּוֹץ אֵיזֶה חַלּוֹן שֶׁל "אַשַּׁף הָאִיבְחוּן" וְיִפְתּוֹר אֶת הַבְּעָיָה.
מָסָךְ שֶׁל טַמְגּוֹצִ'י הִבְהֵב לַחַיִּים עַל הַמַּחְשֵׁב הָאִישִׁי שֶׁלִּי. הָיוּ שָׁם הַרְבֵּה יְצוּרִים מוֹטֶנְטִיִּים גְּדוֹלֵי עֵינַיִים, מִתְנוֹעֲעִים מִצַּד לְצַד כְּדֵי לְקַבֵּל תְּשׂוּמֶת לֵב, בֵּינֵיהֶם גַּם עוֹד מִיַּמּוֹ, שֶׁנִּרְאֶה כְּמוֹ הַתְּמוּנָה שֶׁלּוֹ עַל הָאֲרִיזָה, לִפְנֵי שֶׁחָלָה. אַחַת הָאוֹפְּצִיּוֹת עַל הַמָּסָךְ הָיְתָה "סִנְכְּרֵן אֶת הַטֶּמְגּוּצִ'י שֶׁלְּךָ".
כְּשֶׁעָשִׂיתִי זֹאת, עוֹלָם הַפִּיקְסֵלִים הַמְּרוּבָּעִים הַמּוּגְבָּל שֶׁל מִיַּמּוֹ הָפַךְ עַל הַמָּסָךְ שֶׁלִּי פִּתְאוֹם לְאָנִימַצְיָה תְּלַת-מְמַדִּית בִּצְבָעִים חַיִּים. הַחֶדֶר הָרֵיק שֶׁבּוֹ חַי הִתְגַּלָּה כַּחֲמָמָה מְלֵאָה צְמָחִים בִּלְתִּי אֶפְשָׁרִיִּים הַגְּדָלִים תַּחַת שֶׁמֶשׁ טַמְגּוֹצִ'י וְרַדְרַדָּה. וּבְמֶרְכַּז הָעוֹלָם הַזֶּה, שָׁכַב עַל הַשָּׁטִיחַ מִיַּמּוֹ.
הוּא נִרְאֶה נוֹרָא. בַּגִּרְסָה הַמְּפוּתַּחַת בִּמְלוֹאָהּ לְחַדְרוֹ שֶׁל הַטֶּמְגּוֹצִ'י, הָיָה מִיַּמּוֹ מִין דָּבָר מְקוּמָּט. עוֹר כַּפּוֹת רַגְלָיו הָיָה נוּקְשֶׁה וּמִתְקַלֵּף. עֵינָיו, שֶׁהָיוּ פַּעַם בְּצֶבַע לָבָן בּוֹהֵק בִּגְוָונִים חַדִּים, הָיוּ צְהוּבּוֹת וְחַסְרוֹת בָּרָק. סְבִיב בְּסִיס אַפּוֹ הָיוּ גְּלָדִים. תָּהִיתִי אֵיזֶה מוֹחַ מְעוּוָּת יִפְתַּח צַעֲצוּעַ לַיְּלָדִים שֶׁעָלוּל לְהַגִּיעַ לְשֵׁפֶל מְדַכֵּא כָּל כָּךְ.
הִקַּשְׁתִּי עַל כָּל כַּפְתּוֹר אֶפְשָׁרִי עַד שֶׁמָּצָאתִי עֶרְכָּה רְפוּאִית. יְכוֹלֶת לִגְרוֹר וּלְהַדְבִּיק מִתּוֹכָהּ גְּלוּלוֹת אֶל הַטֶּמְגּוֹצִ'י. כַּנִּרְאֶה מִיַּמּוֹ הָיָה אָמוּר לִבְלוֹעַ אוֹ לִסְפּוֹג אוֹתָן, אֲבָל הֵן פָּשׁוּט רִיחֲפוּ מוּלוֹ, כְּאִילּוּ מִיַּמּוֹ מְסָרֵב לָקַחַת אֶת הַתְּרוּפוֹת שֶׁלּוֹ.
נִיסִּיתִי עַל מִיַּמּוֹ אֶת הַתַּחְבּוּלָה שֶׁאֲנִי עוֹשֶׂה לְלוּק כְּדֵי שֶׁיִּקַּח תְּרוּפָה. עִרְבַּבְתִּי אֶת הַגְּלוּלוֹת בַּמָּזוֹן. גָּרַרְתִּי כְּרַע עוֹף מֵהַמְּזָוֶוה וְכִיסִּיתִי בּוֹ אֶת הַתְּרוּפָה בְּתִקְוָוה שֶׁמִּיַּמּוֹ יָקוּם וְיֹאכַל אֶת שְׁנֵיהֶם. אֲבָל הוּא רַק שָׁכַב לוֹ שָׁם, מַבִּיט בִּי, פִּיו פָּתוּחַ מְעַט. הַמַּרְאֶה הַחוֹלֶה שֶׁלּוֹ הָיָה מְשַׁכְנֵעַ כָּל כָּךְ שֶׁיָּכוֹלְתִּי מַמָּשׁ לְהָרִיחַ אֶת הֶבֶל הַפֶּה הַמַּסְרִיחַ שֶׁלּוֹ עוֹלֶה מִן הַצָּג.
שָׁלַחְתִּי לְיוֹצְרָיו שֶׁל מִיַּמּוֹ אִי-מֵיְיל עוֹקְצָנִי הַמְּתָאֵר אֶת מַצָּבוֹ וְשׁוֹאֵל מָה יֵשׁ לַעֲשׂוֹת כְּדֵי לַהֲשִׁיבוֹ לְקַו הַבְּרִיאוּת.
עָבַר שָׁבוּעַ וְטֶרֶם קִיבַּלְתִּי תְּשׁוּבָה וּמַצָּבוֹ שֶׁל מִיַּמּוֹ הֶחֱמִיר. הוֹפִיעוּ עָלָיו נְקוּדּוֹת אֲפַרְפָּרוֹת. כְּשֶׁסִּנְכְּרַנְתִּי אַתְּ מִיַּמּוֹ לַמַּחְשֵׁב שֶׁלִּי, הִתְבָּרֵר כִּי הַנְּקוּדּוֹת הֵן פְּצָעִים אֲדוּמִּים וַעֲמוּקִּים. וּמִן הָאוֹפֶן שֶׁבּוֹ הִשְׁתַּקְּפוּ בָּהֶם קַרְנֵי שֶׁמֶשׁ הַטֶּמְגוֹצִ'י, אֶפְשָׁר הָיָה לָדַעַת שֶׁהֵם רְטוּבִּים.
הָלַכְתִּי לַחֲנוּת הַצַּעֲצוּעִים וְהִרְאִיתִי לָהֶם אֶת הַטֶּמְגּוֹצִ'י. "אַף פַּעַם לֹא רָאִיתִי אוֹתָם עוֹשִׂים דָּבָר כָּזֶה," אָמְרָה הַבַּחוּרָה מֵאֲחוֹרֵי הַדֶּלְפֵּק. "כַּנִּרְאֶה זֶה מַשֶּׁהוּ שֶׁיֵּשׁ בַּסִּדְרָה הַחֲדָשָׁה."
יוֹם אֶחָד חָזַרְתִּי הַבַּיְתָה מֵהָעֲבוֹדָה וּמָצָאתִי אֶת לוּק עִם חֶבְרָה שֶׁבָּאָה לְשַׂחֵק. לַחֶבְרָה קָרְאוּ בָּקִי וְגַם לָהּ הָיָה טַמְגּוֹצִ'י. גַּבִּי נִיסְּתָה לְאַרְגֵּן לְפָחוֹת מִפְגָּשׁ חֶבְרָתִי אֶחָד בְּשָׁבוּעַ כְּדֵי לַעֲזוֹר לְלוּק לְהִשְׁתַּלֵּב.
הַטֶּמְגּוּצִ'י שֶׁל בָּקִי נָתַן לִי רַעְיוֹן.
לְדוֹר הַזֶּה שֶׁל הַטֶּמְגוֹצִ'ים הָיְתָה יְכוֹלֶת לְתַקְשֵׁר עִם טֶמְגּוֹצִ'ים אֲחֵרִים. אִם קִרְבַת אֶת הַטֶּמְגּוּצִ'י שֶׁלְּךָ לְמֶרְחַק מֶטֶר מְטַמְּגוּצִ'י שֶׁל חָבֵר, חַיּוֹת הַמַּחְמָד הַוִּוירְטוּאָלִיּוֹת שֶׁלָּכֶם יָכְלוּ לְשַׂחֵק מִשְׂחָקִים אוֹ לִרְקוֹד יַחַד. אוּלַי אִם אֲחַבֵּר אֶת שְׁנֵי הַטֶּמְגּוֹצִ'ים, כַּפְתּוֹר הַתְּרוּפוֹת בִּטְמָגוֹצִ'י שֶׁל בָּקִי יְרַפֵּא אֶת מִיַּמּוֹ.
בַּהַתְחָלָה הִתְנַגֵּד לוּק בְּאַלִּימוּת לָתֵת לִי אֶת מִיַּמּוֹ, גַּם כְּשֶׁאָמַרְתִּי לוֹ שֶׁאֲנִי רַק רוֹצֶה לַעֲזוֹר לוֹ. אֲבָל כְּשֶׁשִּׁיחַדְתִּי אֶת לוּק וּבָקִי בְּעוּגִיּוֹת שׁוֹקוֹלָד וְשַׂקִּית צִ'יפְּס, הֵם הִסְכִּימוּ לִמְסוֹר לִי אוֹתָם.
כְּשֶׁנִּכְנְסָה גַּבִּי מִתַּלְיַית הַכְּבִיסָה, הִיא זַעְמָהּ עָלַי.
"לָמָּה נָתַתָּ צִ'יפְּס וְשׁוֹקוֹלָד לַיְּלָדִים?" הִיא שָׁאֲלָה, וְהֵטִיחָה אֶת סַל הַכְּבִיסָה הָרֵיק עַל הָרִצְפָּה. "בְּדִיּוּק הִתְכַּוַּונְתִּי לְהָכִין לָהֶם אֲרוּחַת עֶרֶב."
"עִזְבִי אוֹתִי רֶגַע," אָמַרְתִּי. לֹא הָיָה זְמַן לְהַסְבִּיר. הָיוּ לִי רַק כַּמָּה דַּקּוֹת עַד שֶׁהַיְּלָדִים יִדְרְשׁוּ שֶׁאַחֲזִיר לָהֶם אֶת הַצַּעֲצוּעִים, וְהִתְקַשֵּׁיתִי לִגְרוֹם לִטְמֵגוֹצִ'ים לִמְצוֹא זֶה אֶת זֶה – אוּלַי חִיבּוּר הַבַּלּוּטוֹת שֶׁל מִיַּמּוֹ נִפְגַּע מִן הַוִּוירוּס.
אֲבָל בְּסוֹפוֹ שֶׁל דָּבָר, כְּשֶׁקֵּירַבְתִּי אֶת שִׁקְעֵי הַחִיבּוּר שֶׁלָּהֶם זֶה לָזֶה, הֵם הִשְׁמִיעוּ צְלִיל פִּינֵּג שֶׁל סִנְכְּרוּן וּשְׁתֵּי הַדְּמוּיוֹת הוֹפִיעוּ עַל שְׁנֵי הַצָּגִים. מַדְהִים אֵיזֶה סִיפּוּק קִיבַּלְתִּי מִזֶּה.
מִיַּמּוֹ נִרְאֶה חוֹלֶה גַּם עַל הַצָּג שֶׁל בָּקִי. לָחַצְתִּי פַּעֲמַיִים עַל A וּפַעַם עַל B כְּדֵי לָתֵת לוֹ תְּרוּפָה.
לֹא קָרָה כְּלוּם.
נִיסִּיתִי שׁוּב. אֲבָל הַטֶּמְגוֹצִ'ים סְתָם עָמְדוּ שָׁם. אֶחָד בָּרִיא, הַשֵּׁנִי חוֹלֶה. לֹא עָשׂוּ כְּלוּם.
לוּק וּבָקִי חָזְרוּ, אֶצְבְּעוֹתֵיהֶם שַׁמְנוּנִיּוֹת וּפְנֵיהֶם חוֹמוֹת מִשּׁוֹקוֹלָד. אָמַרְתִּי לָהֶם לַנֶּגֶב יָדַיִים בְּמִכְנָסַיִים לִפְנֵי שֶׁיְּשַׂחֲקוּ עִם הַטֶּמֶגוֹצִ'ים שֶׁלָּהֶם. עָמַדְתִּי לְנַתֵּק אוֹתָם זֶה מִזֶּה, אֲבָל כְּשֶׁהֵם רָאוּ שֶׁעַל הַצָּג שֶׁל כָּל אֶחָד מֵהֶם מוֹפִיעָה הַדְּמוּת הַשְּׁנִיָּיה, הֵם הִתְלַהֲבוּ וְהִתְיַישְּׁבוּ לְיַד שׁוּלְחַן הַמִּטְבָּח לְשַׂחֵק יַחַד.
מָזַגְתִּי לְעַצְמִי בִּירָה, וַחֲצִי כּוֹס יַיִן לְגַבֵּי (הַמָּנָה הַיּוֹמִית הַמּוּתֶּרֶת לָהּ), וְאָז, כְּשֶׁרָאִיתִי אֶת הַצִּ'יפְּס בַּצַּד, לָקַחְתִּי לִי שַׂקִּית.
מְאוּחָר יוֹתֵר, כְּשֶׁנִּגְמְרָה הַבִּירָה שֶׁלִּי וְהִגִּיעַ הַזְּמַן שֶׁאִמָּא שֶׁל בָּקִי תָּבוֹא לֶאֱסוֹף אוֹתָהּ, הוֹשִׁיטָה לִי בָּקִי אֶת הַטֶּמְגּוּצִ'י שֶׁלָּהּ.
"אַתָּה יָכוֹל לְתַקֵּן אֶת וִיבִי?" הִיא שְׁאֵלָה.
אֵצֶל הַטֶּמְגוֹצִ'י הַוּוֹרוֹד שֶׁל בָּקִי הִתְחִילוּ לְהוֹפִיעַ הַתַּסְמִינִים הָרִאשׁוֹנִים מִמַּחֲלָתוֹ שֶׁל מִיַּמּוֹ: יְרִידָה בְּמִשְׁקָל, פָּנִים אֲפוֹרוֹת, גַּב כָּפוּף, תְּשִׁישׁוּת.
כְּשֶׁשָּׁמַעְתִּי אֶת אִמָּא שֶׁל בָּקִי מַגִּיעָה בַּמְּכוֹנִית הִתְחַלְתִּי לִלְחוֹץ עַל כַּפְתּוֹרֵי הַתְּרוּפוֹת וּכְבָר יָדַעְתִּי שֶׁלֹּא יַעֲזוֹר כְּלוּם. "הוּא צָרִיךְ לָנוּחַ קְצָת," אָמַרְתִּי. "תַּעַזְבִי אוֹתוֹ בְּשֶׁקֶט עַד מָחָר, וְהוּא יִהְיֶה בְּסֵדֶר."
לוּק הוּזְמַן לְיוֹם הוּלֶּדֶת. בְּדֶרֶךְ כְּלָל גַּבִּי לוֹקַחַת אֶת לוּק לִמְסִיבּוֹת, אֲבָל הִיא הִרְגִּישָׁה רַע – הַשְּׁלִישׁ הָרִאשׁוֹן שֶׁל הַהֵרָיוֹן הַפַּעַם הָיָה לֹא נָעִים בִּמְיוּחָד. אָז הִיא שִׁכְנְעָה אוֹתִי לִנְסוֹעַ, אַף שֶׁאֲנִי שׂוֹנֵא מִסִּיבּוֹת שֶׁל יְלָדִים.
הִבְחַנְתִּי שֶׁאֵצֶל רַבִּים מֵהַיְּלָדִים הָאֲחֵרִים בַּמְּסִיבָּה הַטֶּמְגוֹצִ'י מְחוּבָּר לְלוּלְאוֹת הַחֲגוֹרָה שֶׁל הַחֲצָאִית אוֹ הַמִּכְנָסַיִים. הַיְּלָדִים הָיוּ עוֹצְרִים מִדֵּי כַּמָּה דַּקּוֹת תּוֹךְ כְּדֵי מִשְׂחָק וּמְרִימִים אֶת הַטֶּמֶגוֹצִ'ים שֶׁלָּהֶם כְּדֵי לִבְדּוֹק אִם הֵם בְּסֵדֶר, וּמִפַּעַם לְפַעַם לוֹחֲצִים עַל כַּפְתּוֹר כְּדֵי לְמַלֵּא אֶת צוֹרְכֵיהֶם.
"הַטֶּמְגוּצִ'ים הָאֵלֶּה זֶה טֵירוּף, לֹא?" צִייַּנְתִּי בְּאוֹזְנֵי אַבָּא אַחֵר שֶׁעָמַד לוֹ בִּקְצֵה הַגִּינָּה בִּזְרוֹעוֹת מְשׁוּלָּבוֹת עַל חָזֵהוּ.
"כֵּן," הוּא חִייֵּךְ.
"הַטֶּמְגּוּצִ'י שֶׁל הַיֶּלֶד שֶׁלִּי נִהְיֶה חוֹלֶה," אָמַרְתִּי. "הַבּוֹקֶר נָשְׁרָה לוֹ אַחַת הַזְּרוֹעוֹת. הָיִיתָ מַאֲמִין?"
הָאַבָּא הִסְתּוֹבֵב אֵלַי, פָּנָיו הִרְצִינוּ פִּתְאוֹם. "אַתָּה אַבָּא שֶׁל לוּק?" שָׁאַל.
"כֵּן," אָמַרְתִּי.
"בִּגְלָלְךָ הָיִיתִי צָרִיךְ לִקְנוֹת טַמְגּוֹצִ'י חָדָשׁ."
קִימַּטְתִּי אֶת מִצְחִי וְגִיחַכְתִּי, לֹא חָשַׁבְתִּי שֶׁהוּא רְצִינִי, אֲבָל נִרְאֶה שֶׁהַבָּעַת הַפָּנִים שֶׁלִּי מְעַצְבֶּנֶת אוֹתוֹ.
"בָּקִי וִילִיס הָיְתָה אֶצְלְכֶם בְּבֵית, לֹא?" הוּא הִמְשִׁיךְ. "אָז הַחַיַּית הַמַּחְמָד שֶׁלָּהּ הִדְבִּיקָה אֶת חַיַּית הַמַּחְמָד שֶׁל מָתַי כִּי הִיא יוֹשֶׁבֶת לְיָדוֹ בַּכִּיתָּה. חַיַּית הַמַּחְמָד שֶׁל הַבֵּן שֶׁלִּי מֵתָה. אֲנִי שׁוֹקֵל לִדְרוֹשׁ מִמְּךָ פִּיצּוּי עַל הַחֲדָשָׁה."
הִבַּטְתִּי הַיְישֵׁר לְתוֹךְ עֵינָיו, מְחַפֵּשׂ רֶמֶז לְכָךְ שֶׁהוּא מִתְבַּדֵּחַ, אֲבָל לֹא הָיָה שׁוּם רֶמֶז. "אֲנִי לֹא יוֹדֵעַ מָה לְהַגִּיד," אָמַרְתִּי. וּבֶאֱמֶת לֹא יָדַעְתִּי. חָשַׁבְתִּי שֶׁהוּא מְטוֹרָף, בִּמְיוּחָד בִּגְלַל אֵיךְ שֶׁקָּרָא לִטְמֵגוֹצִ'ים "חַיּוֹת מַחְמַד", כְּאִילּוּ מְדוּבָּר בְּחַיּוּת אֲמִיתִּיּוֹת, וְלֹא בִּסְתָם שְׁלוֹשִׁים פִּיקְסֵלִים עַל צָג LCD שֶׁיֵּשׁ לָהֶן אוֹתָן פוּנְקְצִיּוֹת כְּמוֹ הַשָּׁעוֹן הַמְּעוֹרֵר שֶׁלִּי בְּעֵרֶךְ. "אוּלַי הָיְתָה בְּעָיָה אַחֶרֶת בִּטְמָגוֹצִ'י שֶׁלָּכֶם. הַטֶּמְגּוּצִ'י שֶׁל לוּק לֹא מֵת."
הָאַבָּא הָאַחֵר טִלְטֵל אֶת רֹאשׁוֹ וְנָשַׁף אֲוִויר, וְאָז פָּנָה הַצִּידָּה וְהִבִּיט בִּי, קֶמֶט נוֹצַר בְּצַוּוֹארוֹ הַשֶּׁמֶן. "אַל תַּגִּיד לִי שֶׁהֲבֵאתֶם אוֹתוֹ לְכָאן," אָמַר.
"טוֹב, לוּק לוֹקֵחַ אוֹתוֹ לְכָל מָקוֹם," אָמַרְתִּי.
"אֱלוֹהִים," הוּא אָמַר, וְאָז עָבַר מַמָּשׁ בְּתוֹךְ הַמִּשְׁטָח הַצִּבְעוֹנִי שֶׁעָלָיו כַּמָּה יְלָדִים שִׂיחֲקוּ "טְוִויסְטֶר", חָטַף אֶת הַטֶּמְגּוּצִ'י שֶׁל בְּנוֹ וּבָדַק אִם הוּא בְּסֵדֶר. פֶּרֶץ וִיכּוּחַ בֵּינוֹ לְבֵין בְּנוֹ כְּשֶׁהוּא נִיתֵּק אֶת הַצַּעֲצוּעַ מִלּוּלְאַת הַחֲגוֹרָה שֶׁל הַיֶּלֶד וְאָמַר שֶׁיַּכְנִיס אוֹתוֹ לַמְּכוֹנִית לְיֶתֶר בִּיטָּחוֹן. הֵם עָשׂוּ כָּל כָּךְ הַרְבֵּה רַעַשׁ עַד שֶׁאִמּוֹ שֶׁל הַיֶּלֶד שֶׁחָגַג יוֹם הוּלֶּדֶת נִיגְּשָׁה לְהַרְגִּיעַ אוֹתָם. הָאַבָּא רָכַן קָרוֹב אֵלֶיהָ כְּדֵי לִלְחוֹשׁ וְהִיא הִבִּיטָה אַרְצָה כְּשֶׁדִּיבֵּר, וְאָז הֵרִימָה מַבָּט לְעֶבְרִי, וְאַחַר כָּךְ אֶל לוּק.
הִיא חָצְתָה אֶת הַגַּן בַּדֶּרֶךְ אֵלַי.
"הַיי. לֹא נִפְגַּשְׁנוּ," אָמְרָה, מוֹשִׁיטָה אֶת יָדָהּ בְּחִיּוּךְ יָפֶה. "אֲנִי לִילִיָאן, אִמָּא שֶׁל גֵּ'יְיק." לָחַצְנוּ יָדַיִים וְאָמַרְתִּי שֶׁנָּעִים מְאוֹד לְהַכִּיר אוֹתָהּ. "אֲנַחְנוּ בְּדִיּוּק מִתְכַּוְּונִים לְשַׂחֵק 'חֲבִילָה עוֹבֶרֶת,'" הִיא אָמְרָה.
"אָה, יוֹפִי."
"כֵּן, וַאֲנִי מוּדְאֶגֶת שֶׁהַיְּלָדִים הָאֲחֵרִים יִידָּבְקוּ מ..." הִיא פָּתְחָה אֶת פִּיהָ כְּדֵי לְהַרְאוֹת שֶׁשִּׁינֶּיהָ חֲשׁוּקוֹת, וְהַנֶּהֱנֶה בְּתִקְוָוה שֶׁהֵבַנְתִּי, בְּתִקְוָוה שֶׁהִיא לֹא תֵּיאָלֵץ לָשֵׂאת אֶת הַמְּבוּכָה שֶׁכְּרוּכָה בַּאֲמִירָה מְפוֹרֶשֶׁת.
"זֶה רַק צַעֲצוּעַ," אָמַרְתִּי.
"בְּכָל זֹאת, הָיִיתִי מַעֲדִיפָה..."
"אַתְּ מְדַבֶּרֶת עַל זֶה כְּאִילּוּ זֶה..."
"אִם לֹא קָשֶׁה לְךָ..."
הֵנַדְתִּי בְּרָאשֵׁי לְנוֹכַח הַטֵּירוּף שֶׁבְּמַצָּב, אֲבָל הִסְכַּמְתִּי לְטַפֵּל בְּכָךְ.
כְּשֶׁאָמַרְתִּי לְלוּק שֶׁאֲנִי צָרִיךְ לָקַחַת מִמֶּנּוּ אֶת מִיַּמּוֹ לְרֶגַע הוּא הִתְחַרְפֵן. הוּא רֶקַע בְּרַגְלָיו וְקָפַץ אֶת יָדוֹ לְצוּרַת טוֹפֶר וְצָעַק, "סַמּוּר מְעוֹפֵף!"
כִּשְׁלוּק עוֹשֶׂה אֶת הַסַּמּוּר הַמְּעוֹפֵף שֶׁלּוֹ, כָּל מִי שֶׁנִּמְצָא לְיָדוֹ בְּרַדְיוּס שֶׁל שְׁנֵי מֶטְרִים חוֹטֵף. סַמּוּר מְעוֹפֵף הוּא מְרוּשָּׁע. צִיפּוֹרְנָיו הַחַדּוֹת שׂוֹרְטוֹת אֶת הַזְּרוֹעוֹת. הוּא מְכַוֵּון לָעֵינַיִים.
"בְּסֵדֶר, בְּסֵדֶר," אָמַרְתִּי, מִתְרַחֵק מִמֶּנּוּ וּמֵרִים יָדַיִים בְּהִתְגּוֹנְנוּת. "מִיַּמּוֹ יָכוֹל לְהִישָּׁאֵר אֶצְלְךָ, אֲבָל אֲנִי אֶצְטָרֵךְ לָקַחַת אוֹתְךָ הַבַּיְתָה."
לוּק כִּיוּוּץ אֶת אַפּוֹ וְקִימֵּט אֶת מִצְחוֹ כָּל כָּךְ חָזָק שֶׁבְּקוֹשִׁי רָאִיתִי אֶת עֵינָיו הַכֵּהוֹת.
"אַתָּה תַּפְסִיד אֶת עוּגַת הַיּוֹם הוּלֶּדֶת," הוֹסַפְתִּי.
לוּק הִרְפָּה אֶת טְפָרָיו, הוֹשִׁיט לִי אֶת מִיַּמּוֹ, וְהִשְׁמִיעַ נַהֲמַת רְטִינָה תּוֹךְ כְּדֵי כָּךְ. מִיַּמּוֹ הָיָה חַם, וְתָהִיתִי הַאִם זֶה בִּגְלַל יָדָיו הַמַּזִּיעוֹת שֶׁל לוּק, אוֹ שֶׁיֵּשׁ לְטַמְגּוֹצִ'י חוֹם.
הֶחֱזַקְתִּי בְּיָדוֹ שֶׁל לוּק וְהוֹבַלְתִּי אוֹתוֹ לְמָקוֹם שֶׁבּוֹ סִידְּרוּ כַּמָּה אִמָּהוֹת אֶת הַמַּעְגָּל לְ"חֲבִילָה עוֹבֶרֶת", וְהַחְבָּאָתִי מֵעֵינֵיהֶן אֶת מִיַּמּוֹ בְּכִיסֵי. הוֹשַׁבְתִּי אֶת לוּק וְהִסְבַּרְתִּי לוֹ מָה עוֹמֵד לִקְרוֹת וּמָה הוּא אָמוּר לַעֲשׂוֹת. יֶלֶד רָזֶה שֶׁנָּפְלוּ לוֹ שְׁתֵּי שִׁינַּיִים קִדְמִיּוֹת הִבִּיט בְּנוֹ, תּוֹהֶה מָה אֲנַחְנוּ עוֹשִׂים.
נֶאֱלַצְתִּי לְהַמְתִּין עַד יוֹם שֵׁנִי כְּדֵי לִבְדּוֹק אֶת הָאִי-מֶיְילִים שֶׁלִּי בַּמִּשְׂרָד. עֲדַיִין לֹא קִיבַּלְתִּי כְּלוּם מִיַּצְרָנֵי הַטֶּמְגוֹצִ'י. בְּהַפְסָקַת הַצָּהֳרַיִים, תּוֹךְ שֶׁאֲנִי מַתִּיז רוֹטֶב בּוֹלוֹנָז עַל הַמִּקְלֶדֶת, חִיפַּשְׂתִּי בְּגוּגֶל "טַמְגּוֹצִ'י" יַחַד עִם כָּל מִילָּה נִרְדֶּפֶת לְ"וִירוּס". לֹא מָצָאתִי שׁוּם דָּבָר חוּץ מֵהוֹרָאוֹת לָתֵת לוֹ תְּרוּפוֹת כְּשֶׁמּוֹפִיעִים הַגּוּלְגּוֹלֶת וְהַעֲצָמוֹת.
אַחֲרֵי הַצָּהֳרַיִים, בַּפְּגִישָׁה הַלִּפְנַי אַחֲרוֹנָה שֶׁלִּי לְאוֹתוֹ יוֹם, בִּיקְּשׁוּ מִמֶּנִּי בַּכְּרִיזָה לְהִתְקַשֵּׁר לְקַבָּלָה. כְּשֶׁקּוֹרְאִים לְךָ בַּכְּרִיזָה, כּוּלָּם יוֹדְעִים שֶׁזֶּה מִקְרֶה חֵירוּם, וּכְשֶׁקּוֹרְאִים לִי, כּוּלָּם יוֹדְעִים שֶׁזֶּה מַשֶּׁהוּ שֶׁקָּשׁוּר לְלוּק. יָצָאתִי מֵחֲדַר הַיְּשִׁיבוֹת וְרַצְתִּי לַשּׁוּלְחָן שֶׁלִּי, מְנַסֶּה בְּכָל הַכּוֹחַ לֹא לְהַבִּיט בָּרָאשִׁים הַמִּסְתּוֹבְבִים בְּעִקְבוֹתַי.
גַּבִּי הִמְתִּינָה עַל הַקַּו. כְּשֶׁהֶעֱבִירוּ אוֹתָהּ מֵהַקַּבָּלָה, הִיא בָּכְתָה. הָיָה לְלוּק הֶתְקֵף, מֵאֵלֶּה שֶׁהוּא חוֹטֵף לִפְעָמִים. הֶתְקֵף קָצָר הַפַּעַם, יַחֲסִית לוֹ, רַק שְׁמוֹנֶה דַּקּוֹת, אֲבָל מֵרֶגַע שֶׁהַהֶתְקֵף חָלַף, צַד יָמִין שֶׁל גּוּפוֹ מְשׁוּתָּק. זֶה הָיָה דָּבָר חָדָשׁ. הֶחֱרִידָה אוֹתִי הָעוּבְדָּה שֶׁהַהֶתְקֵפִים שֶׁלּוֹ מִשְׁתַּנִּים, שֶׁאוּלַי הֵם מִתְפַּתְּחִים בְּאוֹפֶן כָּלְשֶׁהוּ. אָמַרְתִּי לְגַבֵּי לְהֵירָגַע וְשֶׁאֲנִי יוֹצֵא הַבַּיְתָה מִיָּד.
כְּשֶׁהִגַּעְתִּי, עֲדַיִין חַנָּה הָאַמְבּוּלַנְס לְיַד הַבַּיִת, אֲבָל הַצֶּוֶות כְּבָר אֶרֶז אֶת הַצִּיּוּד. "הוּא בְּסֵדֶר," אָמַר לִי אֶחָד מֵאַנְשֵׁי הָאַמְבּוּלַנְס כְּשֶׁרַצְתִּי בִּשְׁבִיל.
הַשִּׁיתּוּק שֶׁל לוּק נִמְשָׁךְ רֶבַע שָׁעָה אַחֲרֵי שֶׁנִּגְמַר הַהֶתְקֵף, אֲבָל עַכְשָׁיו הוּא חָזַר לְהִתְנוֹעֵעַ כָּרָגִיל, חוּץ מֵרִפְיוֹן בְּזָוִוית פִּיו שֶׁגָּרַם לוֹ לְעִיוּוּת מִילִּים. הָאִישׁ מֵהָאַמְבּוּלַנְס אָמַר שֶׁזֶּה קוֹרֶה לִפְעָמִים, כָּךְ שֶׁאֵין מָה לִדְאוֹג.
חִיבַּקְתִּי אֶת לוּק, טוֹמֵן אֶת שְׂפָתִי בְּשֶׁיַּעֲרוֹ הַסָּמִיךְ וּמְנַשֵּׁק אֶת צַד רֹאשׁוֹ, מְיַיחֵל לִחְיוֹת בְּעוֹלָם שֶׁבּוֹ נְשִׁיקוֹת יְכוֹלוֹת לְשַׁקֵּם מוֹחוֹת. לִיטַּפְתִּי אֶת גַּבּוֹ, בְּתִקְוָוה לִמְצוֹא שָׁם אֵיזֶה כַּפְתּוֹר אִתְחוּל שָׁקוּעַ בְּתוֹךְ חוֹר, מַשֶּׁהוּ שֶׁאוּכַל לִלְחוֹץ עָלָיו כְּדֵי שֶׁיְּסַפֵּק לָנוּ הַתְחָלָה חֲדָשָׁה, שֶׁיִּמְחַק אֶת כָּל הַקִּשְׁקוּשִׁים מֵהַדַּף וְיוֹתִיר אוֹתוֹ שׁוּב חֵלֶק וְנָקִי.
גַּבִּי יָשְׁבָה עַל קְצֵה הַכּוּרְסָה וְהֶחֱזִיקָה אֶת הַבֶּטֶן.
"אַתְּ בְּסֵדֶר?" שָׁאַלְתִּי.
הִיא הַנֶּהֱנֶה, שׁוֹלֶפֶת מִמְחֶטֶת נְיָיר מִשַּׁרְווּל הַקַּרְדִּיגָן וּמוֹחָה אֶת אַפָּהּ. הַפַּחַד הֲכִי גָּדוֹל שֶׁל גַּבִּי הָיָה שֶׁהַבְּעָיָה שֶׁל לוּק הִיא לֹא רַק חֵלֶק מִמֶּנּוּ, אֶלָּא חֵלֶק מֵהַמִּפְעָל שֶׁיִּיצֵּר אוֹתוֹ – מָה אִם אֵצֶל כָּל יֶלֶד שֶׁנַּעֲשָׂה יַחַד יִהְיֶה אוֹתוֹ פְּגָם בְּתִכְנוּן?
כָּל הָרוֹפְאִים אָמְרוּ שֶׁהַסִּיכּוּיִים שֶׁזֶּה יִקְרֶה פַּעֲמַיִים הֵם זְעוּמִים, אֲבָל אֲנִי לֹא חוֹשֵׁב שֶׁנּוּכַל אֵי פַּעַם לְהֵירָגַע לְגַמְרֵי. יָדַעְתִּי שֶׁעוֹד הַרְבֵּה זְמַן אַחֲרֵי שֶׁיִּיוּוֹלֵד הַיֶּלֶד הַשֵּׁנִי שֶׁלָּנוּ, נְחַפֵּשׂ שְׁנֵינוּ אֶת הַתַּסְמִינִים שֶׁנִּרְאוּ תְּמִימִים כָּל כָּךְ אֵצֶל לוּק בַּהַתְחָלָה.
קִיבַּלְנוּ מִכְתָּב מִבֵּית הַסֵּפֶר הָאוֹסֵר עַל הֲבָאַת טֶמְגּוֹצִ'ים. שְׁלוֹשָׁה טֶמְגּוֹצִ'ים שֶׁל יְלָדִים אֲחֵרִים מֵתוּ וְלֹא הָיָה אֶפְשָׁר לַהֲשִׁיבָם לְחַיִּים.
"הוֹרִים מִתְעַלְּמִים מִמֶּנִּי כְּשֶׁאֲנִי מוֹרִידָה אֶת לוּק בַּבּוֹקֶר," אָמְרָה גַּבִּי. הִיא שִׁפְשְׁפָה אֶת רַקּוֹתֶיהָ בְּאֶצְבְּעוֹתֶיהָ.
הַמַּצָּב יָצָא מִשְּׁלִיטָה. מִיַּמּוֹ צָרִיךְ לָלֶכֶת.
כְּשֶׁהָלַכְתִּי לְסַפֵּר לְלוּק שֶׁאֲנַחְנוּ צְרִיכִים לְהִיפָּרֵד מְמִימוֹ לְשָׁלוֹם, הוּא יָשַׁב עַל שְׂפַת אַרְגַּז הַחוֹל, דּוֹקֵר אֶת הַחוֹל בְּקַשִּׁית צְהוּבָּה.
"לֹא!" הוּא נָבַח עָלַי, וְעָשָׂה אֶת הַפַּרְצוּף הַזּוֹעֵף שֶׁלּוֹ. הוּא אָחַז אֶת מִיַּמּוֹ בְּחוֹזְקָה בְּאֶגְרוֹפוֹ וְשִׁילֵּב אֶת זְרוֹעוֹתָיו עַל חָזֵהוּ.
גַּבִּי יָצְאָה הַחוּצָה עִם הַסֵּפֶר שֶׁלָּהּ. "אוּלַי תַּעַזְרִי לִי פֹּה?" בִּיקַּשְׁתִּי.
"אַתָּה יָכוֹל לְהִתְמוֹדֵד עִם זֶה לְשֵׁם שִׁינּוּי," אָמְרָה.
נִיסִּיתִי לְשַׁחֵד אֶת לוּק בְּעוּגִיָּיה, אֲבָל זֶה רַק הִרְגִּיז אוֹתוֹ יוֹתֵר. נִיסִּיתִי לְשַׁקֵּר לוֹ, אָמַרְתִּי שֶׁאֲנִי צָרִיךְ לָקַחַת אֶת מִיַּמּוֹ לְבֵית הַחוֹלִים כְּדֵי לְרַפֵּא אוֹתוֹ, אֲבָל כְּבָר אִיבַּדְתִּי אֶת אֱמוּנוֹ. בְּסוֹפוֹ שֶׁל דָּבָר נוֹתְרָה לִי רַק אֶפְשָׁרוּת אַחַת. אָמַרְתִּי לְלוּק שֶׁהוּא צָרִיךְ לְסַדֵּר אֶת הַצַּעֲצוּעִים שֶׁלּוֹ בַּגִּינָּה אוֹ שֶׁאֵאָלֵץ לְהַחֲרִים אֶת מִיַּמּוֹ לְיוֹמַיִים שְׁלֵמִים. יָדַעְתִּי שְׁלוּק לְעוֹלָם לֹא יֶאֱסוֹף אֶת הַצַּעֲצוּעִים. כַּנִּרְאֶה הַחֵלֶק בְּמוֹחוֹ שֶׁאַחְרַאי עַל סִידּוּר הָיָה בִּתְחוּם הָאֵזוֹר הַפָּגוּעַ. אֲבָל בִּיקַּשְׁתִּי מִמֶּנּוּ בְּתֵיאַטְרָלִיּוּת כַּמָּה פְּעָמִים, וְאָז, כְּשֶׁהוּא רַק הִתְרַגֵּז עוֹד יוֹתֵר, רֶקַע בָּרַגְלַיִים וּבָעַט בְּכָל מִינֵי דְּבָרִים, הִתְחַלְתִּי לִסְפּוֹר.
"אַל תִּסְפּוֹר!" הוּא אָמַר, מֵבִין אֶת סוֹפִיּוֹת הַסְּפִירָה לְאָחוֹר.
"קָדִימָה," אָמַרְתִּי, "נִשְׁאֲרוּ לְךָ אַרְבַּע שְׁנִיּוֹת. רַק תֶּאֱסוֹף אֶת הַצַּעֲצוּעִים וּמִיַּמּוֹ יוּכַל לְהִישָּׁאֵר אֶצְלֵךְ."
אִילּוּ הוּא הָיָה אוֹסֶף אֶת הַצַּעֲצוּעִים שֶׁלּוֹ, הָיָה מְדוּבָּר בְּכָזֶה נֵס, שֶׁהָיִיתִי מַרְשֶׁה לוֹ לִשְׁמוֹר אֶת מִיַּמּוֹ, עִם הָאֵיְידְּס אוֹ בְּלִי הָאֵיְידְּס.
"שָׁלוֹשׁ... שְׁתַּיִים...."
"דַּי לִסְפּוֹר!" צָרַח לוּק, וְאָז אֲשֶׁר יָגוֹרְתִּי בָּא לִי, "סַמּוּר מְעוֹפֵף!"
הָאֶצְבָּעוֹת שֶׁל לוּק הִתְעַקְּלוּ לְצוּרָתָן הַמּוּכֶּרֶת וְהַמַּפְחִידָה וְהוּא הִסְתַּעֵר עָלַי. דִּילַּגְתִּי כְּדֵי לִבְרוֹחַ מִמֶּנּוּ, וּמָעַדְתִּי עַל דְּלִי.
"אַחַת וָחֵצִי.... אַחַת... קָדִימָה, נִשְׁאֲרָה לְךָ רַק חֲצִי שְׁנִיָּיה." כַּנִּרְאֶה הָיָה בִּי חֵלֶק שֶׁנֶּהֱנֶה מִזֶּה, כִּי צִחְקַקְתִּי.
"דֵּי עִם זֶה," אָמְרָה גַּבִּי. "אַל תִּהְיֶה אַכְזָרִי."
"הוּא צָרִיךְ לִלְמוֹד," אָמַרְתִּי. "קָדִימָה לוּק, נִשְׁאַר לָךְ רַק שַׁבְרִיר שְׁנִייָּה. תַּתְחִיל לֶאֱסוֹף אֶת הַצַּעֲצוּעִים שֶׁלָּךְ עַכְשָׁיו וּמִיַּמּוֹ יוּכַל לְהִישָּׁאֵר אֶצְלְךָ."
לוּק שָׁאַג וְזִינֵּק עָלַי עִם סַמּוּר-מְעוֹפֵף, עַל הַזְּרוֹעוֹת שֶׁלִּי, עַל הַפָּנִים. אָחַזְתִּי בְּמוֹתְנָיו וְסוֹבַבְתִּי אוֹתוֹ עִם הַגַּב אֵלַי. סַמּוּר-מְעוֹפֵף תָּקַע אֶת טְפָרָיו בְּפִרְקֵי אֶצְבְּעוֹתַי בִּזְמַן שֶׁאֲנִי נֶאֱבַקְתִּי לְשַׁחְרֵר אֶת מִיַּמּוֹ מִיָּדוֹ הַשְּׁנִיָּיה.
לְאַחַר שֶׁהִצְלַחְתִּי לְחַלֵּץ אֶת מִיַּמּוֹ, הָיוּ עַל פִּרְקֵי אֶצְבְּעוֹתַי שְׁלוֹשָׁה חֲתָכִים בְּצוּרַת חֲצִי-סַהַר שֶׁשָּׂרְפוּ לִי בְּטֵירוּף.
"אֲנִי שׂוֹנֵא אוֹתְךָ!" צָרַח לוּק בִּבְכִי. הוּא רָץ אֶל הַבַּיִת וְטָרַק אֶת הַדֶּלֶת אַחֲרָיו.
"מַגִּיעַ לָךְ," אָמְרָה גַּבִּי, מַבִּיטָה בִּי מֵעַל מִסְגֶּרֶת מִשְׁקְפֵי הַשֶּׁמֶשׁ שֶׁלָּהּ.
לֹא יָכוֹלְתִּי פָּשׁוּט לִזְרוֹק אֶת מִיַּמּוֹ לַפַּח. לוּק לֹא יִסְלַח לִי עַל כָּךְ לְעוֹלָם. זֶה עָלוּל לַהֲפוֹךְ לְמִין רֶגַע מְכוֹנֵן כָּזֶה, מַשֶּׁהוּ שֶׁיְּעַוֵּות אוֹתוֹ לְנַצֵּחַ וְיִיצּוּר אֶצְלוֹ כָּל מִינֵי בְּעָיוֹת אֵמוּן בַּהֶמְשֵׁךְ הַחַיִּים. בִּמְקוֹם זֹאת תִּכְנַנְתִּי לְמִיַּמּוֹ הֲמָתַת חֶסֶד.
אִם אֶנְעַל אֶת מִיַּמּוֹ בַּאֲרוֹן הַתְּרוּפוֹת, אֲבוֹדֵד אוֹתוֹ מֵהַדְּבָרִים שֶׁעֲשׂוּיִים לַעֲזוֹר לוֹ לִשְׂרוֹד: מָזוֹן, מִשְׂחָק, לִיטּוּפִים וְשֵׁירוּתִים, הָאֵיְידְּס יִתְחַזֵּק כְּכָל שֶׁהוּא יֵיחָלֵשׁ וְיִתְבּוֹסֵס בְּהַפְרָשׁוֹתָיו. הָאֵיְידְּס יְנַצֵּחַ. וּכְשֶׁמִּיַּמּוֹ יִהְיֶה מֵת, יֵשׁ לוֹ שְׁתֵּי בְּרֵירוֹת: לְאַתְחֵל אֶת עַצְמוֹ בְּתוֹר טַמְגּוֹצִ'י בָּרִיא, אוֹ לָמוּת. אִם יַבְרִיא, לוּק יוּכַל לְקַבֵּל אוֹתוֹ בַּחֲזָרָה. אִם יָמוּת, אָז לוּק יִלְמַד לֶקַח חָשׁוּב עַל תְּמוּתָה וַאֲנִי אַקְנֶה לוֹ טַמְגּוֹצִ'י חָדָשׁ כְּדֵי לְעוֹדֵד אֶת רוּחוֹ.
כָּל עוֹד שָׁהָה מִיַּמּוֹ בָּאָרוֹן הָיָה פִּיתּוּי גָּדוֹל לְהָעִיף בּוֹ מַבָּט, לְצַפּוֹת בִּרְגָעָיו הָאַחֲרוֹנִים, אֲבָל לְטַמְגוֹצִ'י יֵשׁ חַיְישָׁנִים שֶׁקּוֹלְטִים תְּנוּעָה. הוּא עָשׂוּי לְפָרֵשׁ אֶת תְּשׂוּמֶת הַלֵּב מִצִּדִּי כְּסוּג שֶׁל טִיפּוּל בּוֹ, וּלְאֵזוֹר כּוֹחוֹת כְּדֵי לְהִתְנַגֵּד לַוִּוירוּס שֶׁהוֹרֵס אוֹתוֹ. לֹא, הָיָה עָלַי לַעֲזוֹב אוֹתוֹ בִּמְנוּחָה חֵרֶף הַפִּיתּוּי.
נוֹכְחוּתוֹ שֶׁל מִיַּמּוֹ בַּאֲרוֹן הַתְּרוּפוֹת כְּאִילּוּ שִׁינְּתָה אֶת מַרְאֵהוּ הַחִיצוֹנִי שֶׁל הָאָרוֹן. מֵאֲרוֹן תְּרוּפוֹת רָגִיל הוּא הָפַךְ לְמַשֶּׁהוּ אַחֵר, מַשֶּׁהוּ... לֹא מֵהָעוֹלָם הַזֶּה.
אַחֲרֵי יוֹמַיִים שְׁלֵמִים  לֹא יָכוֹלְתִּי יוֹתֵר לְהִתְאַפֵּק. הָיִיתִי בָּטוּחַ שֶׁפְּתִיל חַיָּיו שֶׁל מִיַּמּוֹ כְּבָר קוּפַּד. לוּק הִתְעַקֵּשׁ לִהְיוֹת שָׁם כְּשֶׁפָּתַחְתִּי אֶת הָאָרוֹן, וְלֹא הָיָה לִי כּוֹחַ לְהִתְוַוכֵּחַ.
"בְּסֵדֶר," אָמַרְתִּי. "אֲבָל לָמַדְתָּ אֶת הַלֶּקַח, שֶׁצָּרִיךְ לְסֵדֶר צַעֲצוּעִים?"
"תַּחֲזִיר לִי אוֹתוֹ," הוּא אָמַר בָּרְטִינָה.
פָּתַחְתִּי אֶת הָאָרוֹן וְהוֹצֵאתִי אֶת הַטֶּמְגּוֹצִ'י.
מִיַּמּוֹ הָיָה חַי.
הוּא אִיבֵּד בֵּינְתַיִים שָׁלוֹשׁ מַגָּפָיו, נִשְׁאֲרָה לוֹ רַק זְרוֹעַ אַחַת, שֶׁנִּמְתְּחָה תַּחַת רֹאשׁוֹ. אַחַת מֵעֵינָיו נֶעֶצְמָה לִכְדֵי נְקוּדָּה קְטַנָּה שֶׁלֹּא יְכוֹלָה לִרְאוֹת. קַו הַמִּתְאָר הַמְּפוּקְסָל שֶׁלּוֹ הָיָה קָטוּעַ בְּכַמָּה מְקוֹמוֹת, נַקְבּוּבִיּוֹת פְּעוּרוֹת שֶׁדַּרְכָּן וַדַּאי חַדְרוֹ וְהִתְנַדְּפוּ כָּל מִינֵי דְּבָרִים בִּלְתִּי נִרְאִים.
"זֶה מְגוּחָךְ," אָמַרְתִּי. "לוּק, אֲנִי מִצְטַעֵר, אֲבָל אֵין לָנוּ בְּרֵירָה אֶלָּא לִזְרוֹק אוֹתוֹ."
לוּק חָטַף מִמֶּנִּי אֶת הַטֶּמְגּוּצִ'י וְרָץ בִּצְרָחוֹת אֶל גַּבִּי. הוּא רַעַד, פָּנָיו הָיוּ אֲדוּמּוֹת וּמְיוּזָּעוֹת.
"מָה כְּבָר עָשִׂיתָ?" גְּעָרָה בִּי גַּבִּי.
תָּפַסְתִּי אֶת הָרֹאשׁ בִּשְׁתֵּי יָדִי. "אֲנִי נִכְנַע," אָמַרְתִּי, וְעָלִיתִי לַחֲדַר הַשֵּׁינָה בְּהַפְגָּנָתִיּוּת.
הִדְלַקְתִּי אֶת הַטֵּלֵוִויזְיָה וְצָפִיתִי בְּתוֹכְנִית בִּישּׁוּל. הָיָה מַשֶּׁהוּ מַרְגִּיעַ בָּאוֹפֶן שֶׁבּוֹ צָרַב הַשֵּׁף אֶת הַטּוֹנָה עַל מַחֲבַת, מַשֶּׁהוּ שֶׁאֶפְשָׁר לִפְעִימוֹת לִבִּי לְהִתְרַכֵּךְ בְּהַדְרָגָה.
גַּבִּי קָרְאָה לִי מִלְּמַטָּה. "אַתָּה יָכוֹל לָרֶדֶת וּלְהַכְנִיס אֶת לוּק? אֲרוּחַת הָעֶרֶב כִּמְעַט מוּכָנָה."
הֶחֱלַקְתִּי אֶת הָרַגְלַיִים עַל כָּל אַחַת מֵהַמַּדְרֵגוֹת, נֶהֱנֶה מֵהָעִיסּוּי שֶׁל כַּפּוֹת הָרַגְלַיִים. יָצָאתִי הַחוּצָה בְּגַרְבַּיִים. לוּק הָיָה עָסוּק בִּקְבוּרָה שֶׁל כַּדּוּרֶגֶל בְּתוֹךְ אַרְגַּז הַחוֹל.
"הִגִּיעַ הַזְּמַן לְהִיכָּנֵס, קָטַנְצִ'יק," אָמַרְתִּי. "אֲרוּחַת הָעֶרֶב מוּכָנָה."
הוּא הִתְעַלֵּם מִמֶּנִּי.
"בּוֹא הַבַּיְתָה, לוּק," קָרְאָה גַּבִּי מִבַּעַד לַחַלּוֹן הַפָּתוּחַ, וּלְשַׁמֵּעַ קוֹלָהּ שֶׁל אִמּוֹ, קָם לוּק, נִיעֵר אֶת הַחוֹל מֵהַגִּ'ינְס שֶׁלּוֹ וְנִכְנַס פְּנִימָה, שׁוֹמֵר מִמֶּנִּי מֶרְחָק רַב כְּשֶׁחָלַף עַל פְּנֵי בְּרִיצָה.
טִיפַּת גֶּשֶׁם פָּגְעָה בִּקְצֵה אֵפִי. הָעֲנָנִים מֵעַל הָיוּ נְמוּכִים וּכְבֵדִים. עֲנָנִים מֵהַסּוּג הַמְּסוּקָּס שֶׁלּוֹקֵחַ לָהֶם כַּמָּה יָמִים לְהִתְרוֹקֵן. כְּשֶׁפָּנִיתִי לַחֲזוֹר, הִבְחַנְתִּי שְׁלוּק הִשְׁאִיר אֶת מִיַּמּוֹ בְּשׁוּלֵי אַרְגַּז הַחוֹל. הִתְקָרַבְתִּי כְּדֵי לְהוֹשִׁיט יָד וּלְהָרִים אוֹתוֹ, אֲבָל אָז עָצַרְתִּי, הִזְדַּקַּפְתִּי, וְנִכְנַסְתִּי פְּנִימָה, סוֹגֵר אֶת הַדֶּלֶת מֵאֲחוֹרֵי.
אַחֲרֵי אֲרוּחַת הָעֶרֶב הָיָה תּוֹרָה שֶׁל גַּבִּי לְהַשְׁכִּיב אֶת לוּק. הֵכַנְתִּי תֶּה וְרָכַנְתִּי מֵעַל גַּב הַסַּפָּה, מַנִּיחַ אֶת הַסֵּפֶל וְאֶת שְׁנֵי מַרְפְּקִי עַל אֶדֶן הַחַלּוֹן וְשׁוֹאֵף אֶת הָאֵדִים הַחַמִּים. בַּחוּץ הֶלֶם הַגֶּשֶׁם בַּדֶּשֶׁא, יוֹצֵר מַכְתְּשִׁים בְּאַרְגַּז הַחוֹל, וְנִיתֵּז מֵהַטֶּמְגוֹצִ'י. חָשַׁבְתִּי כַּמָּה מְגוּחָךְ שֶׁאֲנִי מַרְגִּישׁ אָשֵׁם, אֲבָל מִתּוֹךְ אֵיזוֹ תְּחוּשַׁת חוֹבָה מוּזָרָה הִמְשַׁכְתִּי לִצְפּוֹת בּוֹ, עַד שֶׁהַגֶּשֶׁם שָׁטַף אֶת כָּל הָאוֹר מֵהַשָּׁמַיִים.



https://www.shortstoryproject.com/he/story/%d7%98%d7%9e%d7%92%d7%95%d7%a6%d7%b3%d7%99/
#אַבּוּבָן#אַבָּהוּת#הִרְהוּרִים#סוּרֵיאָלִיזְם#פְּסִיכוֹלוֹגִי#שִׁגָּעוֹן