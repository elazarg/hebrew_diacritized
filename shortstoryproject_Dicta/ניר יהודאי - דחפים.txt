בַּלַּיְלָה שֶׁלִּפְנֵי הָאִשְׁפּוּז הָאַחֲרוֹן שׁוּב פָּקַד אֶת שַׁחַר הַחֲלוֹם עַל אַנְשֵׁי הָאֶבֶן. כְּמוֹ תָּמִיד הִיא הִתְעוֹרְרָה בְּרֶגַע שֶׁלֹּא יָכְלָה לָשֵׂאת בְּאֵימָה. הִיא פָּקְחָה עֵינַיִים וְהִתְרוֹמְמָה. לִבָּהּ הָלַם בִּפְרָאוּת וְזֵיעָה קָרָה שָׁטְפָה אֶת פָּנֶיהָ. הִיא לֹא הִסְפִּיקָה לְהִתְאוֹשֵׁשׁ מֵהַחֲלוֹם, וְאָז הֵבִינָה שֶׁאֵינָהּ לְבַדָּהּ. בִּקְצֵה הַמִּיטָּה יָשְׁבָה רָעוֹת וְנָעֲצָה בָּהּ אֶת מַבָּטָהּ הַמְּזוּגָּג בַּחֲשֵׁכָה.
"מָה קוֹרֶה פֹּה?" שְׁאֵלָה שַׁחַר.
"כַּנִּרְאֶה הָיָה לְךָ סִיּוּט," אָמְרָה רָעוֹת בָּרוּךְ, "אֲנִי רוֹצֶה שֶׁתְּסַפְּרִי לִי, מַלְאָכִית."
שַׁחַר שִׁפְשְׁפָה אֶת עֵינֶיהָ. הִיא עָמְדָה לְסַפֵּר אַךְ אָמְרָה, "אֲנִי לֹא זוֹכֶרֶת."
"זֶהוּ, נִסְגֶּרֶת," אָמְרָה רָעוֹת וְעִיקְּמָה אֶת הַפַּרְצוּף. "אַתְּ כְּבָר לֹא מְסַפֶּרֶת לִי כְּלוּם."
"לָמָּה אַתְּ יוֹשֶׁבֶת פֹּה כָּכָה?"
"הַלַּיְלָה זֹאת הַהִזְדַּמְּנוּת הָאַחֲרוֹנָה שֶׁלִּי לְהִסְתַּכֵּל עָלֶיךָ יְשֵׁנָה. אַתְּ הוֹלֶכֶת מִמֶּנִּי."
שַׁחַר נֶאֶבְקָה לְהַסְדִּיר אֶת קֶצֶב נְשִׁימוֹתֶיהָ. רָעוֹת הִתְקָרְבָה וְלִיטְּפָה אֶת שִׁיעֲרָה הַקָּצוּץ.
"מַלְאָכִית," לָחֲשָׁה רָעוֹת, "בְּבַקָּשָׁה אַל תַּעַזְבִי אוֹתִי."
שַׁחַר פָּלְטָה אֲנָחָה שֶׁל חוֹסֶר-יֶשַׁע. עֲדַיִין דָּבְקוּ בְּעֵינֶיהָ קְרוּמֵי הַשֵּׁינָה וַעֲדַיִין הָיְיתָה נְתוּנָה תַּחַת רוֹשֶׁם הַפּוּרְעָנוּת וְהַזָּדוֹן שֶׁל אַנְשֵׁי הָאֶבֶן.
בְּקוֹשִׁי רַב פְּלָטָה, "אֲנִי לֹא עוֹזֶבֶת אוֹתְךָ."
"נָכוֹן, אַתְּ  נוֹטֶשֶׁת," קָבְעָה רָעוֹת.
"אַתְּ יוֹדַעַת שֶׁאֲנִי חַיֶּיבֶת."
"לֹא אֲנִי לֹא. וְגַם אַתְּ לֹא."
"דִּיבַּרְנוּ עַל זֶה מֵאָה פַּעַם."
"אַתְּ דִּיבַּרְתָּ. אֶת הַחְלָטַת. כְּמוֹ תָּמִיד. לֹא נָתַתָּ לִי שׁוּם סִיכּוּי."
שַׁחַר הִשְׁפִּילָה אֶת רֹאשָׁהּ, חוֹמֶקֶת מֵעֵינֶיהָ הַחֲתוּלִיּוּת הַיְּרוּקּוֹת שֶׁל רָעוֹת. הִיא לֹא יָדְעָה כֵּיצַד לְהָגִיב. פַּעַם נוֹסֶפֶת הָיְיתָה הֲמוּמָה מֵהַקַּלּוֹת שֶׁבָּהּ לָשָׁה רָעוֹת אֶת הַמְּצִיאוּת כָּךְ שֶׁתַּתְאִים לִרְצוֹנָהּ. וְעִם זֹאת הִיא הָיְיתָה מְשׁוּכְנַעַת כָּל כָּךְ בִּדְבָרֶיהָ, שֶׁהָיָה בְּזֶה מַשֶּׁהוּ מְנַחֵם, וְשַׁחַר כִּמְעַט הִתְפַּתְּתָה לְהַאֲמִין לָהּ.
"דַּי."
"מָה דֵּי?" הֵרִימָה רָעוֹת אֶת קוֹלָהּ, "אֲנִי לֹא מְבִינָה! אַתְּ לֹא צְרִיכָה אֶת הֶחָרָא הַזֶּה?"
"הִסְבַּרְתִּי לָךְ," הִתְגּוֹנְנָה שַׁחַר, "דַּפְנָה אוֹמֶרֶת ש..."
"אֲנִי לֹא יְכוֹלָה לִשְׁמוֹעַ אֶת זֶה! אָז הִיא אוֹמֶרֶת! אָז מָה? מָה, הִיא אֱלוֹהִים?"
"לֹא..."
"אַתְּ לֹא רוֹאָה שֶׁהִיא רָעָה?"
"אַל תְּדַבְּרִי עָלֶיהָ כָּכָה."
"לָמָּה לֹא? מִי הִיא בִּכְלָל?"
"אַתְּ יוֹדַעַת כַּמָּה הִיא עוֹזֶרֶת לִי."
"לֹא. מָה שֶׁאֲנִי יוֹדַעַת זֶה שֶׁהִיא רַק רוֹצָה לָקַחַת אוֹתְךָ מִמֶּנִּי. וְאִם אַתְּ לֹא רוֹאֶה אֶת זֶה אַתְּ פָאקִינְג עִיוֶּורֶת!"
"אַתְּ יוֹדַעַת שֶׁאַתְּ נִשְׁמַעַת כְּמוֹ בֶּן-אָדָם מְשׁוּגָּע?"
רָעוֹת שֶׁיָּסְפָה אֶת שַׁחַר בְּמַבָּט וְאָמְרָה "אַתְּ מְאוֹהֶבֶת בָּהּ."
"מָה?"
"יָדַעְתִּי..." סִינְּנָה רָעוֹת וְנָשְׁכָה שְׂפָתַיִים. הִיא קָמָה וְהִתְהַלְּכָה בַּחֶדֶר בְּעַצְבָּנוּת.
"אַתְּ מְדַבֶּרֶת שְׁטוּיוֹת," אָמְרָה שַׁחַר.
רָעוֹת נֶעֶצְרָה בְּתֵיאַטְרָלִיּוּת.
"כֵּן? מוּזָר. לִפְנֵי שֶׁהִכַּרְתָּ אוֹתָהּ דַּוְוקָא הַעֲרָכַת אֶת כָּל מָה שֶׁאֲנִי עוֹשֶׂה בִּשְׁבִילְךָ."
"אֲנִי עֲדַיִין מַעֲרִיכָה, נְשָׁמָה שֶׁלִּי, אַתְּ יוֹדַעַת אֶת זֶה."
"אֶת מִי אַתְּ יוֹתֵר אוֹהֶבֶת? אֶת הָאֱמֶת! אוֹתִי אוֹ אוֹתָהּ?"
שַׁחַר לֹא עָנְתָה.
רָעוֹת הֵטִיחָה אֶת עַצְמָהּ עַל הַמִּיטָּה, הֵלִיטָה אֶת פָּנֶיהָ וּמַלְמָלָה, "אֲנִי לֹא מַאֲמִינָה שֶׁאַתְּ עוֹשָׂה לִי אֶת זֶה."
עַכְשָׁיו נִרְאֲתָה כֹּה קְטַנָּה וְשַׁבְרִירִית. חֶמְלָה הֵצִיפָה אֶת שַׁחַר. הִתְעוֹרֵר בָּהּ צוֹרֶךְ לְהִתְנַצֵּל עַל מַשֶּׁהוּ. הִיא הִתְקָרְבָה אֶל רָעוֹת בִּזְהִירוּת, כָּרְכָה אֶת זְרוֹעוֹתֶיהָ הַדְּקִיקוֹת סְבִיב צַוּוֹארָהּ וְלִיטְּפָה אֶת שִׁיעֲרָה הַחוֹם הָאָרוֹךְ.
"בְּבַקָּשָׁה אַל תִּכְעֲסִי עָלַיי, נְשָׁמָה," אָמְרָה, "אֵין לִי בְּרֵירָה..."
"יֵשׁ לְךָ אוֹתִי!" צְעָקָה רָעוֹת בְּעֵינַיִים קְרוּעוֹת מִבֶּכִי, "אֶת הַחַיִּים שֶׁלִּי!"
חוֹסֶר הַיֶּשַׁע הַזֶּה כִּמְעַט שֶׁהִכְרִיעַ אֶת שַׁחַר. לְרֶגַע חָשְׁבָה לְעַצְמָהּ, אַף אֶחָד לֹא יֹאהַב אוֹתִי כָּכָה, מָה אֲנִי עוֹשֶׂה? אֵיךְ אֲנִי מְוַותֶּרֶת עַל זֶה? אֲבָל מִיָּד הִתְעַשְּׁתָה.
"אֲנִי בַּת עֶשְׂרִים וּשְׁמוֹנֶה," אָמְרָה, "אֲנִי לֹא יְכוֹלָה לְהַמְשִׁיךְ לַעֲשׂוֹת אֶת זֶה."
"לַעֲשׂוֹת מָה?" שְׁאֵלָה רָעוֹת וְהִתְיַישְּׁבָה, "אַתְּ מוּשְׁלֶמֶת! אֶת הַיְּצוּר הֲכִי מַדְהִים בַּיְּקוּם! יָשַׁבְתִּי פֹּה עַכְשָׁיו אֵיזֶה שָׁעָה וְחָשַׁבְתִּי, אֵיזֶה מַזָּל יֵשׁ לִי שֶׁאֱלוֹהִים נָתַן לִי כָּזֶה מַלְאָךְ. רַק בִּגְלָלְךָ אֲנִי יוֹדַעַת שֶׁאֲנִי טוֹבָה, בִּלְעָדֶיךָ אֲנִי כְּלוּם."
רָעוֹת חָפְנָה אֶת סַנְטֵרָהּ שֶׁל שַׁחַר בְּיָדָהּ וְהִטְּתָה אֶת פָּנֶיהָ לְעֶבְרָהּ בַּעֲדִינוּת. "וְאַתְּ יוֹדַעַת מָה עוֹד חָשַׁבְתִּי? מָה יִקְרֶה אִם אֲנִי אֶסְתּוֹם לָךְ אֶת הַפֶּה וְהָאַף כְּשֶׁאַתְּ יֶשְׁנָהּ? וְאָז אַף פַּעַם לֹא תַּעַזְבִי אוֹתִי."
שַׁחַר בָּלְעָה רוֹק. "אַתְּ מַפְחִידָה אוֹתִי."
"מָה מַפְחִידָה, מָה? אֲנִי שׁוֹמֶרֶת עָלֶיךָ! אֲנִי אוֹהֶבֶת אוֹתְךָ! אֲנִי הַיְּחִידָה שֶׁבֶּאֱמֶת אוֹהֶבֶת אוֹתְךָ! תַּכְנִיסִי אֶת זֶה לְרֹאשׁ!" רָעוֹת קָמָה מֵהַמִּיטָּה בְּרוֹגֶז.
"זֶהוּ, נִדְפֶּקֶת, הִשְׁתַּנֵּיתָ. אֲנִי בְּקוֹשִׁי מְזַהֶה אוֹתְךָ."
שַׁחַר מָצְאָה אֶת עַצְמָהּ מִזְדַּחֶלֶת אֶל קְצֵה הַמִּיטָּה וּמִתְחַנֶּנֶת, "אַל תִּכְעֲסִי עָלַיי, בְּבַקָּשָׁה. אֲנִי רַק רוֹצָה לִהְיוֹת נוֹרְמָלִית."
"אֵין כָּזֶה דָּבָר נוֹרְמָלִית! זֶה הַכּוֹל הַגְדָּרָה שֶׁל גְּבָרִים שֶׁמְּחַפְּשִׂים לִשְׁלוֹט בְּנוֹ!"
"אַתְּ יוֹדַעַת שֶׁהַיּוֹם בָּעֶרֶב, לִפְנֵי שֶׁחָזַרְתָּ, מֵרוֹב פַּחַד מִמָּחָר, לָקַחְתִּי חֲצִי קוּפְסָא שֶׁל מְשַׁלְשְׁלִים?"
"סוּ ווֹאט אָלַס אִיז נְיוּ?"
"זֶה נִרְאֶה לְךָ רָגִיל?!"
רָעוֹת שִׁילְּבָה אֶת יָדֶיהָ עַל הֶחָזֶה, הֲלָכָה לַחַלּוֹן וְהִבִּיטָה הַחוּצָה אֶל הַלַּיְלָה.  
"אָז אֲנִי מְבִינָה שֶׁזֶּה סוֹפִי."
"כֵּן..." אָמְרָה שַׁחַר בְּלִי לְהֵישִׁיר אֵלֶיהָ מַבָּט.
דְּמָמָה הִשְׂתָּרְרָה בַּחֶדֶר וְאָז בְּרֶגַע אֶחָד רָעוֹת הִתְפָּרְצָה.
"לְכִי תִּזְדַּיְּינִי! כְּשֶׁדָּפְנָה הֵעִיפָה אוֹתְךָ לְמִי בָּאתָ יָשָׁר, אָה? כְּמוֹ כַּלְבָּה זָחַלְתָּ אֵלַיי! וַאֲנִי נָתַתִּי לְךָ לָגוּר פֹּה, נָתַתִּי לְךָ אֶת הָאוֹטוֹ שֶׁלִּי! קָנִיתִי לְךָ סִיגַרְיוֹת! וְאֶת? לְרֶגַע לֹא אָהַבְתָּ אוֹתִי בֶּאֱמֶת! שַׁקְרָנִית-כְּפוּיַת טוֹבָה-נַצְלָנִית..."
"זֶה לֹא נָכוֹן! בְּבַקָּשָׁה!"
"אַתְּ לֹא יוֹדַעַת לֶאֱהוֹב! אַתְּ רָעָה! אַתְּ לֵב אֶבֶן!"
שַׁחַר קָפְאָה. עֵינֶיהָ הוּצְפוּ דְּמָעוֹת לְמִשְׁמַע שְׁתֵּי הַמִּילִּים הָאַחֲרוֹנוֹת. הִיא תָּקְעָה בָּרָעוֹת מַבָּט הָלוּם.
"אֲנִי לֹא מַאֲמִינָה שֶׁאַתְּ אוֹמֶרֶת אֶת זֶה..."
"מָה לַעֲשׂוֹת? הַתַּפּוּחַ לֹא נוֹפֵל רָחוֹק מֵהָעֵץ, מִסְתַּבֵּר." רָעוֹת נִיגְּשָׁה לַדֶּלֶת.
"וְאֶת יְכוֹלָה לִשְׁכּוֹחַ מֵהַסָּעָה מָחָר!"
"אֲבָל הַבְטָחַת!"
"טַאפּ."
"אָז אֵיךְ אֲנִי אַגִּיעַ?"
"עַל הַזַּיִן שֶׁלִּי. תִּקְּחִי אוֹטוֹבּוּס אוֹ מוֹנִית מִצִּדִּי."
"אַתְּ יוֹדַעַת שֶׁאֲנִי לֹא יְכוֹלָה."
"תִּסְתַּדְּרִי. אֲנִי. אִיתְּךָ. גָּמַרְתִּי."

*

בַּבּוֹקֶר מָצְאָה שַׁחַר אֶת הַדִּירָה רֵיקָה. רָעוֹת נֶעֶלְמָה וַאֲפִילּוּ לֹא הִשְׁאִירָה פֶּתֶק. זֶה לֹא הָיָה בִּלְתִּי-אוֹפְיָינִי לָהּ, לְהִתְנַדֵּף בְּרֶגַע שֶׁל זַעַם. אֲבָל הַפַּעַם לְשַׁחַר לֹא הָיָה זְמַן לְבַזְבֵּז בִּתְהִיּוֹת עַל מְקוֹם הֲיִמְצָאָהּ. לְמַזָּלָהּ אֶתְמוֹל הֵכִינָה אֶת הַמִּזְווֹדָה לִפְנֵי שֶׁלָּקְחָה אֶת כָּל הַמְּשַׁלְשְׁלִים. הִיא הִתְלַבְּשָׁה מַהֵר וְהִזְמִינָה מוֹנִית, דּוֹרֶשֶׁת נַהֶגֶת אִישָּׁה.
אֲבָל כְּשֶׁהִגִּיעָה לְאִשְׁפּוּז לֹא הָיְיתָה לָהּ בְּרֵירָה אֶלָּא לְהִיכָּנֵס לֶחָלָל צַר עִם גֶּבֶר – מְנַהֵל מַחְלֶקֶת הַפְרָעוֹת אֲכִילָה, ד"ר כַּץ.
לֹא הָיָה גֶּבֶר שֶׁהִפְחִיד אֶת שַׁחַר יוֹתֵר מד"ר כַּץ, הִיא כְּבָר הִכִּירָה אוֹתוֹ בְּאִשְׁפּוּז הָרִאשׁוֹן שֶׁלָּהּ, לִפְנֵי כִּמְעַט עָשׂוֹר. לְאוֹרֶךְ הַשָּׁנִים תֵּיאֲרָה אוֹתוֹ לֹא אַחַת בְּתוֹר הַשָּׂטָן בְּהִתְגַּלְּמוּתוֹ, כִּינְּתָה אוֹתוֹ "מִיזּוּגָן" וְ"שׂוֹנֵא-נָשִׁים". הַדָּבָר הַנּוֹרָא בְּיוֹתֵר בּוֹ בְּעֵינֶיהָ הָיָה הָעוּבְדָּה שֶׁלֹּא יָכְלָה אֲפִילּוּ לְנַחֵשׁ מָה הוּא מַרְגִּישׁ כְּלַפֶּיהָ.  הִיא הִנִּיחָה שֶׁמְּדוּבָּר בְּשִׂנְאָה תְּהוֹמִית.
כְּשֶׁנִּכְנְסָה לַמִּשְׂרָד הַדָּחוּס שֶׁלּוֹ לֹא נִרְשַׁם בְּפָנָיו וְלוּ הַמַּבָּע הַצָּנוּעַ בְּיוֹתֵר שֶׁל הַכָּרָה. שַׁחַר הִתְיַישְּׁבָה לִפְנֵי הַשּׁוּלְחָן וּמִיָּד הִתְמוֹסְסָה אֶל תּוֹךְ דְּמוּת הַיַּלְדָּה הַטּוֹבָה וְהַצַּיְיתָנִית הָרְחוֹקָה כָּל-כָּךְ מִמִּי שֶׁהִיא בֶּאֱמֶת. בִּזְמַן הָרֵאָיוֹן הַקָּצָר, שֶׁנָּתַן לָהּ הַרְגָּשָׁה שֶׁל נֶצַח קָטָן, הִיא גִּילְּמָה בַּמִּקְצוֹעָנוּת אֶת הַדְּמוּת הַחֲבִיבָה וְהַמְּתוּקָה, אֲבָל ד"ר כַּץ הָיָה עִנְיָינִי וְלֹא נַעֲנָה לְנִיסְיוֹנוֹתֶיהָ לְהִתְבַּדֵּחַ. אֲפִילּוּ לֹא הַתִּיק אֶת מַבָּטוֹ מִמָּסַךְ הַמַּחְשֵׁב בַּזְּמַן שֶׁשָּׁאַל אוֹתָהּ אֶת הַשְּׁאֵלוֹת הָרְגִילוֹת. בִּזְמַן שֶׁהִקְלִיד אֶת תְּשׁוּבוֹתֶיהָ נִפְעֲרוּ שְׁתִיקוֹת, וְשַׁחַר נֶחְפְּזָה לִסְתּוֹם אוֹתָן בְּהַצְהָרוֹת עַל מוֹטִיבַצְיָה גְּבוֹהָה וּבַהַבְטָחוֹת שֶׁהַפַּעַם הַזֹּאת תִּהְיֶה שׁוֹנָה.
"אֲפִילּוּ נִפְרַדְתִּי מְרֵעוֹת," הִתְגָּאֲתָה. "דַּפְנָה עֶזְרָה לִי לְהָבִין שֶׁהִיא לֹא טוֹבָה לִי, שֶׁהִיא חֵלֶק מֶרְכָּזִי ב..." עָצְרָה וְשָׁאֲפָה אֲוִויר, "בַּפְתּוֹלוֹגְיָה שֶׁלִּי."
הָיָה אֶפְשָׁר לִרְאוֹת שד"ר כַּץ לֹא מִתְרַשֵּׁם מֵהַשִּׁימּוּשׁ בְּזַ'רְגּוֹן מִקְצוֹעִי. הוּא סִייֵּם לְהַקְלִיד מַשֶּׁהוּ, הֵסִיר אֶת מִשְׁקָפָיו, נִשְׁעַן לְאָחוֹר וְהִתְבּוֹנֵן בָּהּ אֲרוּכּוֹת. מַבָּטוֹ גָּרַם לְלִבָּהּ לְהִתְכַּוֵּוץ.
"אַתְּ נִפְרֶדֶת מִמֶּנָּה אוֹ שֶׁהִיא נִפְרְדָה מִמְּךָ?"
"אַתָּה לֹא מַאֲמִין לִי?"
"לֹא."
"לָמָּה אַתָּה מְזַלְזֵל בָּזֶה?! אַתָּה יוֹדֵעַ כַּמָּה קָשֶׁה זֶה הָיָה?!"
"אֲנִי בָּטוּחַ. אֲבָל הַדִּינָמִיקָה שֶׁנּוֹצְרָה בֵּינֵיכֶן כָּאן זְכוּרָה לִי הֵיטֵב. מִיּוֹזַמְתְּךָ לֹא הָיִיתָ נִפְרֶדֶת מִמֶּנָּה."
"הַקֶּשֶׁר אִיתָּהּ הוּא הַדֶּרֶךְ שֶׁלִּי לִפְגּוֹעַ בְּעַצְמִי," דִּיקְלְמָה שַׁחַר אֶת מִילּוֹתֶיהָ שֶׁל דַּפְנָה.
"ו...?"
"וַאֲנִי לֹא רוֹצֶה יוֹתֵר לִפְגּוֹעַ בְּעַצְמִי."
הִיא תָּלְתָה בּוֹ מַבָּט נוֹאָשׁ וְהוּא הִתְבּוֹנֵן בָּהּ בְּשִׁוְויוֹן נֶפֶשׁ.
"אֲנִי אַגִּיד לְךָ אֶת הָאֱמֶת, שַׁחַר," אָמַר וְנִשְׁעָן לְאָחוֹר. "לֹא רָצִיתִי לְקַבֵּל אוֹתְךָ."
"אֲנִי יוֹדַעַת."
"יָפֶה. זֶה כְּבָר הַסִּיבּוּב הַחֲמִישִׁי שֶׁלְּךָ פֹּה. לְצַעֲרִי, לֹא דָּבָר נָדִיר אֶצְלֵנוּ, אֲבָל מִי כָּמוֹךְ יוֹדַעַת כַּמָּה מַשְׁאַבִּים מוּשְׁקָעִים בְּכָל מְטוּפֶּלֶת." הוּא הֵחֵל לְמַנּוֹת בְּאֶצְבְּעוֹתָיו, "אַתֶּן מְקַבְּלוֹת לִיוּוּי צָמוּד שֶׁל אָחוֹת, עוֹבֶדֶת סוֹצְיָאלִית וְדִיאֵטָנִית. יֵשׁ לָכֵן פְּסִיכוֹתֵרַפְּיָה פַּעֲמַיִים בְּשָׁבוּעַ, קְבוּצָה דִּינָמִית, קְבוּצַת CBT, קְבוּצַת DBT, קְבוּצַת תֵּרַפְּיָה בְּאָמָּנוּת, תֵּרַפְּיָה בְּצִילּוּם, תֵּרַפְּיָה בִּתְנוּעָה..."
"אֲנִי יוֹדַעַת אֶת כָּל זֶה," הַפְּטִירָה שַׁחַר בְּיוֹבֶשׁ.
"יָפֶה. אָז אַתְּ מְבִינָה שֶׁאֲנַחְנוּ מְסַפְּקִים לָכֵן אֶת כָּל הָאֶפְשָׁרוּיוֹת לְהַצְלִיחַ. אֲבָל אֲנִי לֹא אוֹהֵב לְהַשְׁקִיעַ כָּל כָּךְ הַרְבֵּה בְּמִישֶׁהִי שֶׁלֹּא רוֹצָה לְהַחֲלִים."
"אֲבָל אֲנִי רוֹצֶה!" מָחֲתָה שַׁחַר.
"אֲנִי חוֹשֵׁב שֶׁאַתְּ אוֹמֶרֶת אֶת מָה שֶׁנִּדְמֶה לְךָ שֶׁאֲנִי רוֹצֶה לִשְׁמוֹעַ. אֲבָל אֲנִי רַק רוֹצֶה לִשְׁמוֹעַ אֶת הָאֱמֶת."
"אָז מָה הָאֱמֶת?"
"הָאֱמֶת הִיא שֶׁאֲנִי לֹא מוֹצֵא שׁוּם אִינְדִּיקַצְיָה לְכָךְ שֶׁאַתְּ מוּכָנָה לְוַותֵּר עַל הַמַּחֲלָה שֶׁלָּךְ. דַּפְנָה חוֹשֶׁבֶת אַחֶרֶת מִמֶּנִּי. רַק בִּגְלַל שֶׁאֲנִי מַעֲרִיךְ אֶת דַּעְתָּהּ הַמִּקְצוֹעִית הִסְכַּמְתִּי לָתֵת לָךְ הִזְדַּמְּנוּת נוֹסֶפֶת."
מַבָּטָהּ זָלַג לָרִצְפָּה.
"אֲבָל," אָמַר ד"ר כָּץ וְאָז רָכַן כְּלַפֶּיהָ וְהִשְׁעִין אֶת מַרְפֵּקָיו עַל הַשּׁוּלְחָן, "הֱיוֹת שֶׁאַתְּ כְּבָר כָּאן, אֲנִי מְקַוֶּוה שֶׁאֶתְבַּדֶּה."
שַׁחַר הֵרִימָה אֶת עֵינֶיהָ וְרָאֲתָה לְפָנֶיהָ מִפְלֶצֶת זְחוּחָה.
"אֲנִי מֵבִין שֶׁיֵּשׁ לָנוּ תּוֹכְנִית," הוּא הִמְשִׁיךְ. "שְׁלוֹשָׁה חוֹדָשִׁים אַתְּ פֹּה. אִם תַּעַמְדִי בָּזֶה, תּוּכְלִי לַחֲזוֹר לַבַּיִת הַשִּׁיקּוּמִי וּלְהַמְשִׁיךְ שָׁם אֶת הַתַּהֲלִיךְ, כְּפִי שֶׁסִּיכַּמְתָּ עִם דַּפְנָה."
שַׁחַר תָּקְעָה בּוֹ מַבָּט עָגוּם.
"בְּדָבָר אֶחָד דַּפְנָה וַאֲנִי תְּמִימֵי דֵּעִים: שְׁנֵינוּ חוֹשְׁבִים שֶׁעֲדַיִין לֹא הֶחְלַטְתְּ שֶׁאַתְּ רוֹצָה לִחְיוֹת."
שַׁחַר הֵחֵלָּה לִרְעוֹד לְלֹא סִיבָּה נִרְאֵית לָעַיִן. הַמֶּרְחָב נִהְיֶה לַחוּץ וְדוֹחַק. כָּל אִיבֶּרְיָה זָעֲקוּ כְּנֶגֶד הֶמְשֵׁךְ הַשְּׁהוּת פֹּה. בְּקוֹל רָפֶה שִׁחְרְרָה, "אֲנִי רוֹצֶה."
וּבְזֶה זֶה נִגְמַר.
כְּשֶׁיָּצְאָה מֵהַחֶדֶר וְהִבִּיטָה בַּמִּסְדְּרוֹנוֹת הָאֲפוֹרִים שֶׁל הַמַּחְלָקָה רֹאשָׁהּ הִסְתַּחְרֵר. הִיא נִתְקְפָה בְּחִילָה. הִיא רָצְתָה לָנוּס עַל נַפְשָׁהּ וְלֹא לִהְיוֹת – פֹּה אוֹ בְּכָל מָקוֹם אַחֵר.
קוֹל מוּכָּר הִתְגַּנֵּב לְתוֹכָהּ וְאָמַר: אֵין סִיכּוּי שֶׁתִּשְׂרְדִי כָּאן.

*

שַׁחַר בִּילְּתָה אֶת הַשָּׁבוּעוֹת הָרִאשׁוֹנִים בַּמַּחְלָקָה לְהַפְרָעוֹת אֲכִילָה בְּהֶיכֵּרוּת מְחוּדֶּשֶׁת עִם כָּל הַדְּבָרִים שֶׁשִּׂנְאָה בַּמָּקוֹם הַזֶּה. הַמִּשְׁטָר הַנּוּקְשֶׁה הִטְרִיף אֶת דַּעְתָּהּ. בַּזְּמַנִּים שֶׁבֵּין הָאֲרוּחוֹת הִיא יָשְׁבָה בְּמוֹעֲדוֹן כְּמוֹ נַרְקוֹמָנִית בִּגְמִילָה – עַצְבָּנִית, כּוֹסֶסֶת צִיפּוֹרְנַיִים.
הִיא לֹא הֶאֱמִינָה שֶׁשּׁוּב הִיא נִמְצֵאת בַּמָּקוֹם שֶׁבּוֹ הִיא לֹא יְכוֹלָה לָלֶכֶת לְחַרְבֵּן בְּלִי לְבַקֵּשׁ רְשׁוּת וַהֲכִי מַעֲלִיב, לְלֹא לִיוּוּי שֶׁל אִישׁ צֶוֶות. אַף שֶׁהִכִּירָה אֶת כָּל נָהֳלֵי הַמַּחְלָקָה הֵיטֵב, הִיא נִשְׁמְעָה מוּפְתַּעַת כְּשֶׁהִתְלוֹנְנָה עֲלֵיהֶם בְּאוֹזְנֵי דַּפְנָה בְּשִׂיחוֹת הַטֵּלֵפוֹן הַשְּׁבוּעִיּוֹת שֶׁלָּהֶן. הִיא קַבָּלָה עַל כָּךְ שֶׁאוֹסְרִים עָלֶיהָ אֲפִילּוּ לִסְגּוֹר אֶת הַדֶּלֶת עַד הַסּוֹף אוֹ לְהוֹרִיד אֶת הַמַּיִם לִפְנֵי שֶׁמִּוַּודָּאִים שֶׁאֵין סִימָנֵי הֲקָאָה, וְהִתְרַעֲמָה עַל חוֹסֶר הָאֵמוּן הַמְּשַׁוֵּועַ.
הִיא שִׂנְאָה גַּם אֶת הָאוֹכֶל הַשּׁוּמָּנִי וְאָמְרָה לְדַפְנָה "הוּא קְצָת מוֹצִיא אוֹתִי מֵאִיזּוּן." אֲבָל עוֹד יוֹתֵר שִׂנְאָה לִשְׁמוֹעַ אֶת הַבָּנוֹת מִתְלוֹנְנוֹת שֶׁהוּא "לֹא בָּרִיא". הֵן לֹא מְבִינוֹת, הָיְיתָה אוֹמֶרֶת בְּיַדְעָנוּת,  שֶׁאִם יִשְׂרְדוּ אֶת הָאוֹכֶל שֶׁל הַמַּחְלָקָה אֵין דָּבָר שֶׁלֹּא יוּכְלוּ לְהַכְנִיס לְפֹה.
הִרְגִּיז אוֹתָהּ גַּם הַפִּיקּוּחַ הֶהָדוּק בִּזְמַנֵּי הָאֲרוּחוֹת, אֲבָל לֹא כְּמוֹ הַמַּבָּטִים שֶׁהַבָּנוֹת הָאֲחֵרוֹת נָעֲצוּ אַחַת בִּשְׁנִיָּיה. הָיָה לָהּ קָשֶׁה לִרְאוֹת אוֹתָן לוֹעֲסוֹת וּבוֹלְעוֹת כְּאִילּוּ לֹא לָמְדוּ מֵעוֹלָם לֶאֱכוֹל כְּמוֹ שֶׁצָּרִיךְ אוֹ שֶׁפָּשׁוּט שָׁכְחוּ אַחֲרֵי תְּקוּפָה אֲרוּכָּה כָּל כָּךְ שֶׁל הַרְעָבָה עַצְמִית.
הִיא עֲדַיִין הָיְיתָה מְזוּעְזַעַת מִכָּל הַתַּכְסִיסִים שֶׁלָּהֶן, שֶׁנּוֹעֲדוּ לְצַמְצֵם אֶת כַּמּוּת הַמָּזוֹן שֶׁהִכְנִיסוּ פְּנִימָה אוֹ לְפָחוֹת לִשְׁלוֹל אֶת הַהֲנָאָה שֶׁבַּאֲכִילָה, שֶׁחָס וְחָלִילָה לֹא יִלְמְדוּ לֶאֱהוֹב לֶאֱכוֹל. זוּאִי, לְמָשָׁל, חָתְכָה אֶת הַשְּׁנִיצֶל שֶׁלָּהּ לְמֵאָה חֲתִיכוֹת זְעִירוֹת. מִרְיָם אֲכַלֶּה אֶת הַיּוֹגוּרְט בְּמַזְלֵג, בְּכַוּוֹנָה, שֶׁיְּטַפְטֵף. וּבְאַחַת מֵאֲרוּחוֹת הַבּוֹקֶר שָׁרוֹן יָצְקָה קֶטְשׁוֹפּ עַל הַקּוֹרְנְפְלֵקְס.
אֲבָל זֶה הָיָה רַק קְצֵה הַקַּרְחוֹן. הָיוּ בָּנוֹת שֶׁבִּיצְּעוּ אֶת הָעֲבֵירוֹת הָאֵלֶּה כְּמוֹ מְטוּמְטָמוֹת. אֲחֵרוֹת הָיוּ עֲבַרְיָינִיּוֹת מוּכְשָׁרוֹת לְהַפְחִיד. לַמַּשְׁגִּיחָה הַתּוֹרָנִית לֹא הָיָה סִיכּוּי לִקְלוֹט כָּל דָּבָר קָטָן שֶׁהִתְרַחֵשׁ. וּבְכָל זֹאת, כְּשֶׁאַחַת הַבָּנוֹת הָיְיתָה נִתְפֶּסֶת עַל חַם, הָיוּ לְכָךְ סַנְקְצִיּוֹת מִיָּידִיּוֹת, כְּגוֹן הַאֲרָכַת זְמַן הַהַשְׁגָּחָה לְאַחַר הָאֲרוּחוֹת אוֹ – וְזֶה הָיָה הַסִּיּוּט הַגָּדוֹל שֶׁל כּוּלָּן – שְׁתִיַּית אֶנְשׁוֹר.
שַׁחַר רָאֲתָה וְהֵבִינָה הַכּוֹל, וּמֵאַחַר שֶׁהִרְגִּישָׁה שֶׁהָעֲבֵירוֹת הָאֵלֶּה פּוֹגְעוֹת בָּהּ אֵיכְשֶׁהוּ, אֲפִילּוּ הִתְפַּתְּתָה לְהַלְשִׁין. בַּמּוּבָן אַחֵר זֶה גָּרַם לָהּ לְהַרְגִּישׁ שֶׁהִיא מִתְקַדֶּמֶת מֵהַבָּנוֹת הָאֲחֵרוֹת. עַכְשָׁיו יָכְלָה לְהַבִּיט לְאָחוֹר עַל הַשָּׁנָה שֶׁבִּילְּתָה בַּבַּיִת הַשִּׁיקּוּמִי וּלְהָבִין שֶׁבְּנִיגּוּד לְמָה שֶׁרָעוֹת הָיְיתָה אוֹמֶרֶת, זֶה לֹא הָיָה בִּזְבּוּז זְמַן; הִיא לָמְדָה.
הַהַרְגָּשָׁה הַזּוֹ נָטְעָה בָּהּ בִּיטָּחוֹן, אֲבָל מִדֵּי יוֹם בַּמִּקְלַחַת כָּל הַבִּיטָּחוֹן הַזֶּה הָיָה יוֹרֵד לְבִיּוּב. מִחוּץ לְבֵית הַחוֹלִים שַׁחַר הָיְיתָה מְסוּגֶּלֶת לְהַעֲבִיר שָׁבוּעוֹת בְּלִי לְהִתְקַלֵּחַ, אֲפִילּוּ בַּקַּיִץ. הִיא הָיְיתָה הוֹלֶכֶת, רָצָה וְעוֹשָׂה קִיק-בּוּקְסִינְג בְּבִגְדֵי סְפּוֹרְט אֲרוּכִּים, מִזֵּיעָה, כִּמְעַט נֶחְנֶקֶת מֵהַצַּחֲנָה שֶׁל עַצְמָהּ, מַכְחִידָה בְּשִׁיטָתִיּוּת כָּל סִיכּוּי שֶׁאֵיזֶה גֶּבֶר יִימָּשֵׁךְ אֵלֶיהָ מַסְפִּיק כְּדֵי לְהִתְקָרֵב יוֹתֵר מִדַּי.
אֲבָל כָּאן לֹא הָיְיתָה לָהּ בְּרֵירָה. הִכְרִיחוּ אוֹתָהּ לְטַפֵּל בְּעַצְמָהּ.
כְּשֶׁהִתְפַּשְּׁטָה הָיְיתָה מִתְמַלֵּאת תִּיעוּב כְּלַפֵּי גּוּפָהּ. הִיא הָיְיתָה מִתְקַלַּחַת מַהֵר וּמִסְתַּבֶּנֶת בִּסְפוֹג עָבֶה כְּדֵי לֹא לָגַעַת בְּעַצְמָהּ, מִסְתַּכֶּלֶת עַל הַתִּקְרָה כְּדֵי לֹא לִרְאוֹת אֶת הַבֶּטֶן הַשְׁמָנָה הַגּוֹעֳלִית, אֶת הַמּוֹתְנַיִים הַדּוֹחִים, אֶת יְרֵכַיי הֲפָרָה, וְאֶת הַשּׁוֹקַיִים הֶעָבִים הַגַּסִּים, אֶת כָּל גּוּפָהּ הַמַּזְוִויעַ. הִיא הָיְיתָה מַכְרִיחָה אֶת עַצְמָהּ לָשִׁיר אוֹ לִשְׁרוֹק כְּדֵי לְהַסִּיחַ אֶת הַדַּעַת.
אַחֲרֵי הַמִּקְלַחַת תָּמִיד הָיְיתָה נִתְקֶפֶת דַּחַף לְהִתְקַשֵּׁר לִרְעוֹת. אֲבָל רָעוֹת לֹא עָנְתָה וְלֹא הֵשִׁיבָה לְהוֹדָעוֹתֶיהָ וְלֹא הִתְקַשְּׁרָה חֲזָרָה. בְּקִיצּוּר, מְחַקֶּה אוֹתָהּ, בְּאוֹפֶן טִיפּוּסִי בְּיוֹתֵר.
שַׁחַר הִתְבַּיְּישָׁה לְסַפֵּר עַל כָּךְ לְדַפְנָה אַךְ לְבַסּוֹף סִיפְּרָה בִּדְמָעוֹת.  
דַּפְנָה שָׁאֲלָה, "לָמָּה אַתְּ עוֹשֶׂה אַתְּ זֶה לְעַצְמְךָ?"
שַׁחַר יָדְעָה אֶת הַתְּשׁוּבָה, וְלַמְרוֹת זֹאת לֹא הָיְיתָה מְסוּגֶּלֶת לַהֲגוֹת אוֹתָהּ בְּקוֹל רָם. מֵרוֹב חוּלְשָׁה כִּמְעַט שָׁמְטָה אֶת הַטֵּלֵפוֹן מִידָּה.
בְּאֶחָד מֵרִגְעֵי הַשֵּׁפֶל אֲפִילּוּ הִתְקַשְּׁרָה לְאִמָּא שֶׁלָּהּ, הַמַּקְבִּילָה לְלַחְתּוֹךְ אֶת עַצְמָהּ בְּחִיפּוּשׂ אַחַר כְּאֵב קוֹנְקְרֵטִי וּמוּבָן יוֹתֵר, שֶׁיָּפִיג וְלוּ עַל דֶּרֶךְ הַהֲמָרָה בִּלְבַד אֶת הַכְּאֵב הֶעָמוּם וְהַמַּבְעִית שֶׁהֵצִיף אוֹתָהּ. אֲבָל הִיא נִיתְּקָה בִּשְׁנִיָּיה שֶׁשָּׁמְעָה אֶת הַקּוֹל הַצָּרוּד מַעֲבָר לְקַו. עַל כָּךְ כְּבָר לֹא סִיפְּרָה לָאִישׁ.

*

בְּאוֹתָם שָׁבוּעוֹת תֵּיאֲרָה שַׁחַר בְּאוֹזְנַיי דַּפְנָה אֶת חֲווֹיַית הָאִשְׁפּוּז בְּמוּנָּחִים שֶׁל הֲלִיכָה עַל סַף תְּהוֹם: כָּל הַזְּמַן חוֹשֶׁשֶׁת לִיפּוֹל, מְיַיחֶלֶת לְכָךְ בַּסֵּתֶר. שְׁנֵי דְּבָרִים שָׁמְרוּ עַל יַצִּיבוּתָהּ: הַיְּדִיעָה שֶׁזּוֹ הַהִזְדַּמְּנוּת הָאַחֲרוֹנָה שֶׁלָּהּ, וְהַפַּחַד לְאַכְזֵב אֶת דַּפְנָה.
הִיא הִתְיַיצְּבָה בַּזְּמַן לַאֲרוּחוֹת, הִקְפִּידָה עַל הַתַּפְרִיט, שִׁיתְּפָה פְּעוּלָּה בְּטִיפּוּל הַדִּיאֵטָנִי וּבְשִׂיחוֹת עִם עֲנָת, הָעוּבְדָּה הַסּוֹצְיָאלִית. הִיא עָלְתָה בְּמִשְׁקָל בְּאוֹפֶן מָדוּד – חֲצִי קִילוֹ בְּשָׁבוּעַ – עַל פִּי הַתּוֹכְנִית. בַּהַתְחָלָה נִבְהֲלָה מֵהַבֶּהָלָה שֶׁל עַצְמָהּ, אֲבָל דַּפְנָה עָזְרָה לָהּ לִרְאוֹת כֵּיצַד הַפַּעַם הִיא פּוֹחֶדֶת שֶׁלֹּא תַּעֲלֶה בַּמִּשְׁקָל יוֹתֵר מִשֶּׁהִיא פּוֹחֶדֶת כֵּן לַעֲלוֹת. וְשַׁחַר הוֹדְתָה שֶׁזֶּה מְשַׁנֶּה הַכּוֹל.
בַּקְּבוּצוֹת הַטִּיפּוּלִיּוֹת הִתְנַהֲגָה לְמוֹפֵת וְהִתְאַמְּצָה לְהִשְׁתַּתֵּף בְּלִי לְהִשְׁתַּלֵּט, שֶׁלֹּא יַגִּידוּ עָלֶיהָ שֶׁהִיא בִּרְיוֹנִית. הִיא הִשְׁתַּדְּלָה לִשְׁמוֹר עַל עַצְמָהּ וְלֹא לִפְסוֹעַ לְמַלְכּוֹדוֹת שֶׁבָּהֶן נָפְלָה בְּאִשְׁפּוּזִים קוֹדְמִים, כּוֹלֵל זֶה שֶׁבּוֹ הִכִּירָה אֶת רָעוֹת. הַפַּעַם מִיעֲטָה לְהִתְעָרוֹת עִם הַבָּנוֹת הָאֲחֵרוֹת. זֹאת הָיְיתָה הַתְּקוּפָה הַבּוֹדְדָהּ בְּחַיֶּיהָ, אֲפִילּוּ יוֹתֵר מֵאֲשֶׁר בְּיָמֶיהָ הָרִאשׁוֹנִים בַּבַּיִת הַשִּׁיקּוּמִי, לִפְנֵי כִּמְעַט שָׁנָה וָחֵצִי. כָּל יוֹם הִסְתַּיֵּים אוֹתוֹ הַדָּבָר, כְּשֶׁהִיא טוֹמֶנֶת אֶת רֹאשָׁהּ בַּכָּרִית וּבוֹכָה עַד שֶׁהִיא נִרְדֶּמֶת.

*

אַחֲרֵי חוֹדֶשׁ הָיְיתָה שַׁחַר מוּכָנָה לְהָנִיף דֶּגֶל לָבָן. הַקּוֹל שֶׁעוֹדֵד אוֹתָהּ לְהַמְשִׁיךְ לְהֵיאָבֵק לֹא יָכוֹל עוֹד לִגְבּוֹר עַל הַקּוֹל הָאַחֵר, הַמְּרוּשָּׁע, שֶׁלֹּא חָדַל לְפַתּוֹת אוֹתָהּ לְהָקִיא, לְהַרְעִיב אֶת עַצְמָהּ, לְהִיכָּנַע.
זוֹ הָיְיתָה מִלְחֶמֶת הִישָּׂרְדוּת תְּמִידִית וְהִיא דִּלְדְּלָה אֶת שַׁחַר לְגַמְרֵי וְהִתִּישָׁה אֶת כּוֹחַ הָרָצוֹן שֶׁלָּהּ.
וְדַוְוקָא אָז הִשְׁתַּחְרְרָה רוֹנִּי, הֲשׁוּתָּפָהּ שֶׁלָּהּ לַחֶדֶר, וְהִיא הִתְבַּשְּׂרָה שֶׁמְּצָרְפִים לָהּ מִישֶׁהִי חֲדָשָׁה.
רוֹנִּי הָיְיתָה הָאָנוֹרֶקְטִית הַקְּלָאסִית, יְצוּר אָנֵמִי וְחָרֵד שֶׁמְּפַחֵד מֵהַצֵּל שֶׁל עַצְמוֹ וְלֹא מוֹצִיא מֵהַפֶּה מִילָּה. הִיא בִּילְּתָה אֶת מַרְבִּית זְמַנָּהּ בַּכְּתִיבָה בַּיּוֹמָן, וְלָכֵן הָיְיתָה הֲשׁוּתָּפָהּ הַמּוּשְׁלֶמֶת בִּשְׁבִיל שַׁחַר. חַדְרָן הָיָה דּוּגְמָא וּמוֹפֵת לְאֵזוֹר נָקִי מִסִּימְפְּטוֹמִים, מֶרְחָב קָטָן וְיַחֲסִית בָּטוּחַ, מֵעֵין מִקְלָט.
בְּנִיגּוּד לַדֵּעָה הָרוֹוַחַת בַּמַּחְלָקָה, שַׁחַר הִשְׁלְתָה אֶת עַצְמָהּ אֵיכְשֶׁהוּ לַחֲשׁוֹב שֶׁמִּיטָּתָהּ שֶׁל רוֹנִּי תִּישָּׁאֵר רֵיקָה. הַמַּחֲשָׁבָה הַנְּעִימָה הַזֹּאת הֶחֱזִיקָה אוֹתָהּ בַּזְּמַנִּים הַקָּשִׁים, כְּשֶׁנִּדְמֶה הָיָה לָהּ שֶׁכָּל הַשְּׁאָר פּוֹעֵל נֶגְדָּהּ. כשד"ר כָּץ זִימֵּן אוֹתָהּ לְמִשְׂרָדוֹ וּבִישֵּׂר לָהּ בְּיוֹבֶשׁ עַל הַשִּׁינּוּי בִּתְנָאֵי הַמְּגוּרִים שֶׁלָּהּ, שַׁחַר הִפְצִירָה, הִתְחַנְּנָה וּבָכְתָה. הִיא הִתְפּוֹצְצָה מִזַּעַם, אִייְּמָה שֶׁתַּעֲזוֹב אֶת הַמַּחְלָקָה מִיָּד. הַצְּרָחוֹת שֶׁלָּהּ הִדְהֲדוּ בַּחוּץ כָּךְ שֶׁכּוּלָּם יָכְלוּ לִשְׁמוֹעַ. הִיא נִיסְּתָה הַכּוֹל, לְלֹא הוֹאִיל. ד"ר כַּץ יָשַׁב מוּלָהּ בִּפְנִים שְׁלֵוִוים וַחֲתוּמִים, מְחַכֶּה בְּסַבְלָנוּת שֶׁתִּמְצֶה פָּחוֹת אוֹ יוֹתֵר אֶת כָּל שְׁלַבֵּי הַיָּגוֹן לְנֶגֶד עֵינָיו, מְאַפְשֵׁר לָהּ לַחְתּוֹם אֶת הַהִתְפָּרְצוּת בִּיבָבָה חֲרִישִׁית, וְהַחְלָטָתוֹ עוֹמֶדֶת בְּעֵינָהּ.
הִיא רָצָה מִיָּד וְהִתְקַשְּׁרָה לְדַפְנָה, בְּתִקְווֹה שֶׁתּוּכַל לִמְשׁוֹךְ בְּאֵיזֶה חוּט לְמַעֲנָהּ, אֲבָל אַחֲרֵי עֶשְׂרִים דַּקּוֹת שֶׁל בְּכִי וּתְלוּנוֹת, שֶׁבְּמַהֲלָכָן נִיסְּתָה דַּפְנָה לְשַׁכְנֵעַ אוֹתָהּ שֶׁהָעוֹלָם פָּחוֹת קוֹדֵר מִשֶּׁנִּדְמֶה לָהּ, הִיא הִצִּיעָה שֶׁיִּתְעַמְּקוּ בַּנּוֹשֵׂא בְּשִׂיחָתָן הַשְּׁבוּעִית בְּעוֹד יוֹמַיִים, וְשַׁחַר אָמְרָה "הֵבַנְתִּי, אֵין לְךָ זְמַן בִּשְׁבִילִי," וְנִיתְּקָה.

*

הִיא הִגִּיעָה אַחֲרֵי אֲרוּחַת הַצָּהֳרַיִים.
שַׁחַר יָשְׁבָה עִם עוֹד כַּמָּה בָּנוֹת מִחוּץ לַמּוֹעֲדוֹן, בְּעֶמְדַּת תַּצְפִּית אֶל הַכְּנִיסָה לַמַּחְלָקָה, כְּשֶׁגֶּבֶר גָּבוֹהַּ בְּשֵׂיעָר כָּסוּף וַחֲלִיפָה כְּחוּלָּה פָּסַע פְּנִימָה. הוּא לֹא דָּמָה בִּמְאוּם לַמְּבַקֵּר הַמְּמוּצָּע בַּמַּחְלָקָה הַזֹּאת, הוּא הִקְרִין הַצְלָחָה. אַחֲרָיו הִשְׂתָּרְכָה בַּחוּרָה נְמוּכָה וְשֶׁחוֹרֵת שֵׂיעָר, לְבוּשָׁה בְּקַפּוּשׁוֹן שָׁחוֹר.
שַׁחַר יָדְעָה מִיָּד שֶׁהִיא מַכִּירָה אוֹתָהּ, אַךְ לֹא זָכְרָה מֵהֵיכָן וּמִמָּתַי.
הָאִישׁ הַמַּצְלִיחַ פָּנָה לְתָמִי הַמַּזְכִּירָה וּבְתוֹם בֵּירוּר קָצָר נִיגַּשׁ אֶל חַדְרוֹ שֶׁל ד"ר כַּץ וְהַבַּחוּרָה הַצְּעִירָה אַחֲרָיו. בְּעוֹדָם מַמְתִּינִים סָקְרָה הַבַּחוּרָה אֶת הַמַּחְלָקָה בָּאוֹפֶן הַמּוּזָר בְּיוֹתֵר, כְּאִילּוּ נֶחְשְׂפָה לָרִאשׁוֹנָה לִמְצִיאוּת וַעֲדַיִין לֹא רָאֲתָה לְפָנֶיהָ אֶלָּא צְלָלִים נְטוּלֵי צוּרָה. בְּמַבָּט רִאשׁוֹן קָשֶׁה הָיָה לְזַהוֹת שֶׁהִיא לֹא בְּרִיאָה. פָּנֶיהָ הָיוּ חִיוְּורִים אַךְ נָאִים. אֶת הָעִיגּוּלִים הַכֵּהִים שֶׁחִיתְּלוּ אֶת עֵינֶיהָ נִיתָּן הָיָה לְיַיחֵס לְחוֹסֶר שֵׁינָה אוֹ לְאָלֶרְגִּיָּה כָּלְשֶׁהִי, וְאִילּוּ הַסְּוֶוטְשֵׁרְט הַשָּׁחוֹר הָעֲנָקִי, עִם סֵמֶל הַגּוּלְגּוֹלֶת שֶׁעַל הַגַּב, הִגִּיעַ כִּמְעַט עַד בִּרְכֶּיהָ וְהִסְווֹה לַחֲלוּטִין אֶת הַגּוּף שֶׁתַּחְתָּיו.
בְּעוֹדָהּ מַשְׁקִיפָה עָלֶיהָ מֵרָחוֹק נִיסְּתָה שַׁחַר לְאַתֵּר אֶת הַנְּקוּדָּה בֶּעָבָר שֶׁבָּהּ פָּגְשָׁה אוֹתָהּ. הַבָּנוֹת הָאֲחֵרוֹת הִבִּיטוּ בָּהּ אַף הֵן, מִתְלַחְשְׁשׁוֹת בְּסַקְרָנוּת וּבְהִתְרַגְּשׁוּת. וּכְשֶׁאַחַת הַבָּנוֹת אָמְרָה, "זֹאת רוֹמִי נִכְטַיְילֵר," לִבָּהּ הֶחֱמִיץ פְּעִימָה וְהִיא רָצָה לְחַדְרָהּ וְהִתְקַשְּׁרָה לְדַפְנָה. אֲבָל דַּפְנָה לֹא עָנְתָה. אָז הִיא פָּנְתָה לַעֲנָת, הָעוֹבֶדֶת הַסּוֹצְיָאלִית, נִכְנְסָה לְמִשְׂרָדָהּ בְּלִי לִדְפּוֹק וְאָמְרָה שֶׁהִיא לֹא מְסוּגֶּלֶת לִהְיוֹת בְּאוֹתוֹ חֶדֶר עִם רוֹמִי נִכְטַיְילֵר, שֶׁהִיא בַּחוּרָה "נִתְעֶבֶת."
"מָה יֵשׁ בְּרוֹמִי שֶׁמְּעוֹרֵר בְּךָ אֶת הָרְגָשׁוֹת הָעוֹצְמָתִיִּים הָאֵלֶּה?" חָקְרָה עֲנָת, וְעוֹרְרָה בְּשַׁחַר רָצוֹן לְהַדְבִּיק לָהּ סְטִירָה.
שַׁחַר חָזְרָה עַל אוֹתָהּ מַנְגִּינָה: רוֹמִי הִיא יְצוּר נִבְזִי וְרָקוּב מִבִּפְנִים. לְבַסּוֹף קָמָה כְּשֶׁעֲנָת הָיְיתָה בְּאֶמְצַע מִשְׁפָּט וְאָמְרָה "אַתְּ לֹא עוֹזֶרֶת לִי, לֹא בָּא לִי יוֹתֵר עַל הַשִּׂיחָה הַזֹּאת."
כְּשֶׁחָזְרָה לְחַדְרָהּ מָצְאָה אֶת רוֹמִי יוֹשֶׁבֶת עַל מִיטָּתָהּ הַחֲדָשָׁה וְנִיגְּשָׁה אֵלֶיהָ בִּצְעָדִים מְאַיְּימִים.
"אַתְּ לֹא פּוֹנֶה אֵלַיי," אָמְרָה וְנוֹפְפָה בְּאֶצְבַּע. "אַתְּ לֹא מְדַבֶּרֶת אִיתִּי. מִבְּחִינָתִי, אַתְּ לֹא קַיֶּימֶת. בָּרוּר, גְּבֶרֶת אֵווֹה X?"
שְׂפָתֶיהָ הַדַּקּוֹת וְחַסְרוֹת הַצֶּבַע שֶׁל רוֹמִי הִתְעַקְּלוּ לְצוּרָה הַדּוֹמֶה לְחִיּוּךְ, אַךְ הַחִיּוּךְ דָּהָה לִפְנֵי שֶׁהִסְפִּיק לְהוֹפִיעַ. פָּנֶיהָ הַצְּחוֹרִים, הַזְּרוּעִים נְמָשִׁים אֲפַרְפָּרִים, שָׁקְעוּ בְּעִרְפּוּל חוּשִׁים.
"כֵּן," הִיא אָמְרָה בְּאִיטִּיּוּת, "אֲנִי לְגַמְרֵי מְבִינָה מֵאֵיפֹה אַתְּ בָּאָה."
שַׁחַר הִבִּיטָה יְשִׁירוֹת בָּעֵינַיִים הַשְּׁחוֹרוֹת הָאֵלֶּה, שֶׁהָיוּ מְרוּחָקוֹת כְּעֵינָיו שֶׁל אָדָם מֵת.
הִיא הִבְחִינָה בִּפְלוּמָה הַשְּׁחַרְחָרָה שֶׁמֵּעַל לַשְּׂפָתַיִים וּבִפְאוֹת הַלְּחָיַיִם, בְּעֶצֶם הַבָּרִיחַ הַבּוֹלֶטֶת שֶׁלָּהּ, שֶׁבִּצְבְּצָה מִתּוֹךְ הַסְּוֶוטְשֵׁרְט, וּבַעֲצָמוֹת הַבּוֹלְטוֹת לֹא פָּחוֹת שֶׁל מִפִּרְקֵי כַּפּוֹת יָדֶיהָ. מִשָּׁם הֵסִיטָה אֶת מַבָּטָהּ אֶל הַחַלּוֹן הַפָּתוּחַ, וְרוֹמִי מִיָּד חִיקְּתָה אוֹתָהּ וְשַׁיָּיטָהּ בְּעִקְבוֹתֶיהָ.
"אֲנִי שׁוֹקֶלֶת עֶשְׂרִים וּשְׁמוֹנֶה קִילוֹ," אָמְרָה רוֹמִי כְּמִתּוֹךְ פִּיהוּק. "כַּמָּה אַתְּ?"
שַׁחַר שִׁיגְּרָה לְעֶבְרָהּ מַבָּט מַצְמִית.
"עוֹד מִילָּה וַאֲנִי רוֹצַחַת אוֹתְךָ, שָׁמַעְתָּ?"
"בֶּטַח. אֲנִי הֲרֵי פֹּה, לֹא?"
שַׁחַר כְּבָר הָיְיתָה לְיַד הַדֶּלֶת כְּשֶׁהַהֵד הִשִּׂיג אוֹתָהּ.
"יֵשׁ לִי סִיגַרְיוֹת," אָמְרָה רוֹמִי. "אַל תְּהַסְּסִי לְבַקֵּשׁ."
שַׁחַר הִתְכַּוְּוצָה, נְשָׁמָה עָמוֹק וְיָצְאָה.

*

כָּל אוֹתוֹ יוֹם הִסְתּוֹבְבָה שַׁחַר בַּמַּחְלָקָה בְּסַעֲרַת נֶפֶשׁ. כְּשֶׁרוֹמִי לֹא הוֹפִיעָה לַאֲרוּחַת הַצָּהֳרַיִים וְהָעֶרֶב, הִיא חָשְׁבָה שֶׁהִיא עוֹמֶדֶת לְהִתְפּוֹצֵץ. כְּשֶׁהִסְתַּיְּימָה הַהַשְׁגָּחָה, כַּמָּה מֵהַבָּנוֹת הָלְכוּ לְבַקֵּר אֶת רוֹמִי בַּחֶדֶר. הֵן הִתְאַסְּפוּ סְבִיב מִיטָּתָהּ כְּאִילּוּ הָיְיתָה אֱלִילָה. הֵן הִפְגִּיזוּ אוֹתָהּ בִּשְׁאֵלוֹת, וְהִיא עָנְתָה בְּחוֹסֶר חֵשֶׁק מוּפְגָּן.
שַׁחַר הִרְגִּישָׁה כְּלוּאָה בַּחוּץ. כָּל כַּמָּה דַּקּוֹת נִיגְּשָׁה לִבְדּוֹק אִם הֵן עֲדַיִין שָׁם. כְּשֶׁפִּקְעָהּ סַבְלָנוּתָהּ, הִיא הִתְפָּרְצָה פְּנִימָה.
"יַאלְלָה, בָּנוֹת, לְהִתְפַּנּוֹת."
הֵן מִיָּד הָלְכוּ.
בְּאוֹתוֹ לַיְלָה שַׁחַר הִתְהַפְּכָה בְּמִיטָּתָהּ וְהִתְקַשְּׁתָה לְהֵירָדֵם. נְשִׁימוֹתֶיהָ שֶׁל רוֹמִי הֵצִיקוּ לָהּ. הִיא יָדְעָה שֶׁגַּם הִיא עֵרָה.
לְפֶתַע בֶּקַע הַקּוֹל מִתּוֹךְ אֲפֵלַת הַחֶדֶר.
"קוֹרְאִים לָךְ שַׁחַר, נָכוֹן?"
שַׁחַר לֹא עָנְתָה.
"אֶת שַׁחַר, נָכוֹן?"
דְּמָמָה.
"שָׁמַעְתִּי עָלֶיךָ. אֲנִי חֶבְרָה שֶׁל מִיקָה. הֵבַנְתִּי שֶׁבִּירְמַנְתֶּם יַחַד בְּ"צֶפַע". אֲנִי חוֹשֶׁבֶת שֶׁפַּעַם רָאִיתִי אוֹתְךָ. אַתְּ נוֹרָא יָפָה."
"אֲנִי יְשֵׁנָה."
"אָה, סְלִיחָה. חָשַׁבְתִּי שֶׁגַּם אַתְּ לֹא מַצְלִיחָה לְהֵירָדֵם."
"אֲנִי מְנַסֶּה. וְאַתְּ מַפְרִיעָה לִי."
"שׁוּב, סְלִיחָה. אֲנִי אֶשְׁתּוֹק, מַבְטִיחָה. רַק רָצִיתִי לְהַגִּיד שֶׁאַתְּ נוֹרָא יָפָה בְּעֵינַיי."

*

בַּלַּיְלָה הַבָּא שׁוּב נָדְדָה שְׁנָתָהּ שֶׁל שַׁחַר וָשׁוּב הִיא יָדְעָה שֶׁהִיא לֹא לְבַד. הִיא חָשְׁשָׁה שֶׁרוֹמִי שׁוּב תְּדַבֵּר אֵלֶיהָ. כְּשֶׁהִתְהַפְּכָה בַּמִּיטָּה בְּרֶגַע שֶׁל תִּסְכּוּל, זֶה קָרָה.
"זֹאת לֹא הַפַּעַם הָרִאשׁוֹנָה שֶׁלְּךָ פֹּה, אֲנִי מְבִינָה."
אַל תַּעֲנִי לָהּ, אַל תִּתְּנִי לְכַלְבָּהּ כְּלוּם.
"שַׁחַר?"
לֹא לַעֲנוֹת, לֹא לַעֲנוֹת.
"שַׁחַר, אַתְּ עֵרָה?"
סְתָמִי אֶת הַפֶּה!!!
"לִי בְּכָל אוֹפֶן זֹאת הַפַּעַם הָרִאשׁוֹנָה פֹּה, אֲבָל אַתְּ בֶּטַח כְּבָר יוֹדַעַת אֶת זֶה. אָמְרוּ לִי שֶׁהַמַּחְלָקָה זֶה סוֹף הַדֶּרֶךְ, שֶׁמִּכָּאן אֵין יוֹתֵר לְאָן לְהִתְדַּרְדֵּר וְכָל הַגֵּ'ז הַזֶּה. מָה אַתְּ אוֹמֶרֶת?"
שַׁחַר פָּקְחָה עֵינַיִים וְנָעֲצָה מַבָּט מְיוֹאָשׁ בַּתִּקְרָה.
"הָאֱמֶת שֶׁזֶּה נִשְׁמָע לִי בּוּלְשִׁיט," אָמְרָה רוֹמִי. וּלְאַחַר הֲפוּגָה קְצָרָה הוֹסִיפָה, "וְאַתְּ יוֹדַעַת מָה עוֹד סִיפְּרוּ לִי? שֶׁזֶּה כְּמוֹ לְהִיכָּנֵס לַכֶּלֶא. וְאָנַס אֶת פֹּה זֶה מַכְנִיס אוֹתְךָ לְזַהוֹת שֶׁל הַמַּחֲלָה אוֹ מַשֶּׁהוּ כָּזֶה. כָּכָה אָמְרָה לִי הַפְּסִיכוֹלוֹגִית שֶׁלִּי, אֲבָל נִרְאֶה לִי שֶׁהִיא מְדַבֶּרֶת מִקִּנְאָה. הִיא חֲתִיכַת דִּבָּה. מָה דַּעְתְּךָ?"
"דַּעְתִּי הִיא שֶׁאַתְּ אוֹכֶלֶת אֶת הָרֹאשׁ."
"מְעַנְיֵין," אָמְרָה רוֹמִי בְּלִי נִימָה. "וּמָה עוֹד אַתְּ חוֹשֶׁבֶת?"
"עַל מָה?"
"עַל מָה שֶׁהַפְּסִיכוֹלוֹגִית שֶׁלִּי אָמְרָה."
שַׁחַר לֹא הָיְיתָה מְסוּגֶּלֶת לְהַחֲזִיק מַעֲמָד. דּוֹקְטְרִינַת הַהִתְעַלְּמוּת קָרְסָה.
"תַּגִּידִי אַתְּ פֹּה כְּדֵי לְהַרְגִּיז אוֹתִי?"
"חָלִילָה וְחָס. אֲנִי פֹּה כִּי הִכְרִיחוּ אוֹתִי."
"אָז אַתְּ לֹא רוֹצָה לְהַחֲלִים?" שְׁאֵלָה שַׁחַר.
"לְהַחֲלִים מִמָּה?"

*

עַד מְהֵרָה רָכְשָׁה לְעַצְמָהּ רוֹמִי מַעֲמָד בְּתוֹר הַמְּטוּפֶּלֶת הַקָּשָׁה בְּיוֹתֵר בַּמַּחְלָקָה. אֲפִילּוּ ד"ר כַּץ הוֹדָה שֶׁטֶּרֶם נִתְקַל בְּהִתְנַגְּדוּת כֹּה חֲרִיפָה לְטִיפּוּל. רוֹמִי סֵירְבָה לְהַכְנִיס אוֹכֶל לְפֹה וְלִבְלוֹעַ אוֹתוֹ, מָה שֶׁאִילֵּץ אֶת הַצֶּוֶות לִנְקוֹט אֶמְצָעִים יוֹתֵר וְיוֹתֵר קִיצוֹנִיִּים, שֶׁלֹּא נִנְקְטוּ בַּמַּחְלָקָה שָׁנִים.
בַּהַתְחָלָה נִיסּוּ הֲלִיךְ רָגִיל שֶׁל הֲזָנָה מְלָאכוּתִית, אֲבָל רוֹמִי פָּשׁוּט הָיְיתָה מְסִירָה אֶת הַזּוֹנְדָּה וּמְעִיפָה אוֹתָהּ. אָז הִצְמִידוּ לָהּ אֶת הַשְּׁפוֹפֶרֶת לְאַף כְּמוֹ נֶזֶם, אֲבָל הִיא נִיתְּקָה אוֹתָהּ וְתוֹךְ כְּדֵי כָּךְ פָּצְעָה אֶת הָאַף. בְּסוֹף קָשְׁרוּ אוֹתָהּ לַמִּיטָּה. בַּחוּרָה שֶׁבְּקוֹשִׁי מְסוּגֶּלֶת לָשֵׂאת אֶת הָרֹאשׁ בְּלִי שֶׁיִּישָּׁמֵט מֵרוֹב חוּלְשָׁה נֶאֶבְקָה בְּחֵירוּף נֶפֶשׁ וְהִסְתַּכֵּנָּה בִּשְׁבִירַת הָעֲצָמוֹת הַדַּקּוֹת נְטוּלוֹת הַסִּידָן, עַד שֶׁנִּדְרְשׁוּ שְׁלוֹשָׁה אַנְשֵׁי צֶוֶות לְרַתֵּק אוֹתָהּ לַמִּיטָּה. גַּם בַּקְּבוּצוֹת הַטִּיפּוּלִיּוֹת הִיא לֹא שִׁיתְּפָה פְּעוּלָּה. הִיא סֵירְבָה לְהָסִיר אֶת הַקַּפּוּשׁוֹן מֵרֹאשָׁהּ וּפָשׁוּט יָשְׁבָה שָׁם, מְכוּנֶּסֶת בְּתוֹךְ עַצְמָהּ, מַקְרִינָה חוֹסֶר עִנְיָין, מַבָּטָהּ תּוֹעֶה אֶל מִחוּץ לַחַלּוֹן.
שַׁחַר לֹא יָכְלָה לִסְבּוֹל אֶת זֶה. הֵן הָיוּ חוֹלְפוֹת זוֹ עַל פְּנֵי זוֹ בַּמַּחְלָקָה בְּלִי לְהַחֲלִיף מִילָּה. הַתִּקְשׁוֹרֶת בֵּינֵיהֶן הִתְקַיְּימָה רַק בַּלֵּילוֹת, וְתָמִיד בְּיוֹזַמְתָּהּ שֶׁל רוֹמִי, אֲבָל לְשַׁחַר נִדְמֶה שֶׁהִיא מְצוּיָה בְּכָל מָקוֹם, בּוֹחֶנֶת אוֹתָהּ, שׁוֹחֶרֶת אֶת רָעָתָהּ.
לַיְלָה אֶחָד רוֹמִי שָׁאֲלָה, "אָז אַתְּ רוֹצָה לְהַחֲלִים?"
"כֵּן."
"מִמָּה?"
"מִלְּחַרְבֵּן לְעַצְמִי אֶת הַחַיִּים."
"מְעַנְיֵין. אָז אַתְּ רוֹצָה לְהַפְסִיק?"
"כֵּן."
"אֲבָל לֹא תִּהְיִי יָפָה יוֹתֵר."
"עַל הַזַּיִן שֶׁלִּי."
"וְאַחֲרֵי שֶׁתַּפְסִיקִי, מָה יִהְיֶה?"
"אֲנִי פָּשׁוּט אָחִיהָ. תַּעַזְבִי אוֹתִי."
"מָה גּוֹרֵם לְךָ לַחֲשׁוֹב שֶׁהַפַּעַם תַּצְלִיחִי?"
"סִ'תְמֵי תִּ'כּוֹס," אָמְרָה שַׁחַר, הִפְנְתָה לָהּ אֶת הַגַּב וְנָדָרָה שֶׁלֹּא לְהַקְשִׁיב לָהּ. אַךְ כַּעֲבוֹר כַּמָּה שְׁנִיּוֹת שְׁאֵלָה, "מִי הִכְרִיחַ אוֹתְךָ לָבוֹא לְפֹה?"
"הַפְּסִיכִיאַטְרִית שֶׁלִּי אָמְרָה שֶׁאִם אֲנִי אַמְשִׁיךְ כָּכָה אֲנִי אַמּוֹת תּוֹךְ שָׁנָה מִדּוֹם לֵב, אָז הַהוֹרִים שֶׁלִּי נִבְהֲלוּ. בְּעִיקָּר אַבָּא שֶׁלִּי. אָז הוּא הִתְחִיל לְעַרְבֵּב אֶת כָּל הָעוֹלָם וְאִשְׁתּוֹ, כּוֹלֵל שַׂר הַבְּרִיאוּת, אַגַּב, כְּדֵי לְהַשִּׂיג צַו אִשְׁפּוּז. אֲבָל הֵם לֹא מְבִינִים."
"מָה הֵם לֹא מְבִינִים?"
"שֶׁהַגּוּף שֶׁלִּי לֹא צָרִיךְ אוֹכֶל כְּדֵי לְהִתְקַיֵּים."
"זִיבִּי."
"אַל תַּאֲמִינִי."
"אֲנִי לֹא מַאֲמִינָה."
"זֶה בִּגְלַל שֶׁאַתְּ מִקִּנְאָה."

*

לְמָחֳרָת נִכְנְסָה שַׁחַר לַחֶדֶר שֶׁל עֲנָת בְּלִי לִדְפּוֹק עַל הַדֶּלֶת. הִיא אָמְרָה שֶׁהִיא לֹא יְכוֹלָה יוֹתֵר, רוֹמִי מְשַׁגַּעַת לָהּ אֶת הַשֵּׂכֶל, הִיא רָעָה, רוֹעַ מְזוּקָּק וְטָהוֹר. וְהִיא מִתְעַלֶּלֶת בָּהּ.
"מָה הִיא עוֹשָׂה?" שָׁאֲלָה עֲנָת בְּאַהֲדָה.
"אַתְּ לֹא מְבִינָה," אָמְרָה שַׁחַר. "זֶה לֹא מָה שֶׁהִיא עוֹשָׂה, הִיא פָּשׁוּט שָׁם, הִיא רוֹצָה לַהֲרוֹס לְכוּלָּנוּ. אָסוּר לָהּ לִהְיוֹת כָּאן."
עֲנָת הִתְחִילָה לְהַגִּיד מַשֶּׁהוּ אַךְ שַׁחַר נִכְנְסָה לִדְבָרֶיהָ.
"אַתְּ לֹא מְבִינָה כַּמָּה הַבַּחוּרָה הַזֹּאת חוֹלֶה."
"מָה זֹאת אוֹמֶרֶת?"
שַׁחַר שָׁאֲבָה אֲוִויר פְּנִימָה, וְאָז שִׁחְרְרָה אֶת הַסּוֹד שֶׁכִּרְסֵם בָּהּ מֵאָז שֶׁהִגִּיעָה הַבַּחוּרָה הַחֲדָשָׁה. לַמְרוֹת שֶׁהִיא רַק בַּת תְּשַׁע-עֶשְׂרֵה, רוֹמִי הִיא סֶלְבְּרִיטַאִית בִּקְהִילַּת הָאָנוֹרֶקְטִיּוֹת וְהַבּוּלְמִיּוֹת, אוֹשְׁיַית פְּרוֹ-אָנָה. יֵשׁ לָהּ בְּלוֹג שֶׁבּוֹ הִיא מַטִּיפָה לְהַרְעָבָה עַצְמִית, מַשִּׂיאָה עֵצוֹת לַהֲקָאָה יְעִילָה וּמְקַדֶּמֶת אֶת אִידֵיאַל הַיּוֹפִי הַחוֹלָנִי, בֵּין הַיֶּתֶר, עַל-יְדֵי הַעֲלָאַת תְּמוּנוֹת עֵירוֹם שֶׁל נָשִׁים עִם מַרְאֵה שִׁלְדֵי.
"הִיא קוֹרֵאת לְעַצְמָהּ אֵווֹה X."
"גַּם הַבָּנוֹת הָאֲחֵרוֹת יוֹדְעוֹת שֶׁזּוֹ הִיא?"
"בָּרוּר שֶׁהֵן מַעֲרִיצוֹת אוֹתָהּ וּמְקַנְּאוֹת בָּהּ בִּגְלַל שֶׁהִיא הֲכִי רָזָה, וְגַם שָׁמַעְתִּי חֵלֶק מֵהֶן מְדַבְּרוֹת עַל הָאַוּוֹה הַזֹּאת, אֲבָל לֹא נִרְאֶה לִי שֶׁהֵן יוֹדְעוֹת שֶׁזֹּאת הִיא."
"וְאֵיךְ אַתְּ יוֹדַעַת?"
 "הִכַּרְתִּי אוֹתָהּ פַּעַם."

*

בַּלֵּילוֹת הַבָּאִים שַׁחַר לֹא עַצְמָהּ עֵין. הִיא פָּחֲדָה מֵהַכּוֹל – שֶׁרוֹמִי תְּדַבֵּר אֵלֶיהָ שׁוּב אוֹ שֶׁתַּחְטוֹף דּוֹם לֵב וּבַבּוֹקֶר הִיא תִּמְצָא גּוּפָהּ בַּמִּיטָּה הַסְּמוּכָה. הִיא הָיְיתָה עַצְבָּנִית וּתְשׁוּשָׁה כָּל הַזְּמַן. בַּבְּקָרִים הִתְקַשְּׁתָה לָקוּם מֵהַמִּיטָּה. הָיָה עָלֶיהָ לְהִתְאַמֵּץ כְּדֵי לִגְרוֹר אֶת עַצְמָהּ לַחֲדַר הָאוֹכֶל. הִיא בִּיקְּרָה אֵצֶל הָאָחוֹת כַּמָּה פְּעָמִים בְּיוֹם כְּדֵי לְהִתְלוֹנֵן עַל מִיגְרֵנוֹת וּבְחֵילוֹת וּכְאֵבֵי בֶּטֶן. הִיא הִתְחַנְּנָה בִּפְנֵי הַדִּיאֵטָנִית שֶׁלָּהּ שֶׁתָּקֵל עָלֶיהָ בַּתַּפְרִיט, מַשְׁמָע פָּחוֹת מָזוֹן, פָּחוֹת קָלוֹרְיוֹת. בַּאֲרוּחוֹת הִתְפַּתְּתָה לְצַמְצֵם אַךְ יָדְעָה שֶׁאִם יַבְחִינוּ זֶה הַסּוֹף שֶׁלָּהּ. רַק פַּעַם אַחַת, כְּשֶׁלֹּא יָכְלָה לִשְׁלוֹט בְּעַצְמָהּ, פִּיזְּרָה כַּמּוּת מְגוּחֶכֶת שֶׁל מֶלַח עַל הָאוֹרֶז, אֲבָל מִיָּד הִתְחָרְטָה. הַשְּׁקִילוּת הַיּוֹמִיּוֹת נִהְיוּ מָקוֹר לַחֲרָדָה גְּדוֹלָה, עַכְשָׁיו לֹא בִּגְלַל הָאֶפְשָׁרוּת שֶׁלֹּא תַּעֲלֶה בַּמִּשְׁקָל אֶלָּא בִּגְלַל הָאֶפְשָׁרוּת שֶׁכֵּן תַּעֲלֶה. וְהִיא הִמְשִׁיכָה לַעֲלוֹת, בְּדִיּוּק חֲצִי קִילוֹ בְּשָׁבוּעַ, לְפִי הַתּוֹכְנִית.
וּלְפֶתַע הֵחֵלָּה לָשִׂים לֵב שֶׁמִּשֶּׁאֵלָה מוּכֶּרֶת מִתְגַּנֶּבֶת פְּנִימָה: הִיא רָצְתָה לַחְתּוֹךְ אֶת עַצְמָהּ כְּדֵי לְהָקֵל אֶת הַכְּאֵב הַמְּיַיסֵּר שֶׁהִרְעִיל אֶת נִשְׁמָתָהּ. אֲבָל הִיא לֹא יָדְעָה אֵיךְ, נִדְמֶה הָיָה שֶׁכָּל הַתַּחְבּוּלוֹת שֶׁשָּׁלְטָה בָּהֶן בֶּעָבָר נִמְחֲקוּ לְגַמְרֵי מִזִּיכְרוֹנָהּ. וּבְכָל פַּעַם שֶׁנִּכְנְסָה לַמִּקְלַחַת רָצְתָה לְהַכְנִיס אֶצְבַּע לַגָּרוֹן וּלְהָקִיא הַכּוֹל הַחוּצָה, אֲבָל הָיְיתָה מְשׁוּכְנַעַת שד"ר כַּץ רַק מְחַכָּה לַהִזְדַּמְּנוּת לְהָעִיף אוֹתָהּ וְלֹא הָיְיתָה מוּכָנָה לָתֵת לוֹ אֶת הָעוֹנֶג. הִיא הִתְהַלְּכָה בְּרַחֲבֵי הַמַּחְלָקָה בָּאִי-שֶׁקֶט. בִּקְבוּצוֹת הָיְיתָה יוֹשֶׁבֶת מְרוּחֶקֶת וּשְׁקֵטָה. כְּשֶׁנִּשְׁאֲלָה שְׁאֵלָה יְשִׁירָה הָיְיתָה מְמַלְמֶלֶת "אֵין לִי כּוֹחַ לְדַבֵּר."
יוֹתֵר וְיוֹתֵר הָיְיתָה מְהַרְהֶרֶת, מִתּוֹךְ עוֹגְמַת-נֶפֶשׁ שֶׁל מַמָּשׁ, בְּמַצָּבָהּ הַשֵּׁפֶל; טוֹבַעַת בְּיֵיאוּשׁ בְּנוֹגֵעַ לַסִּיכּוּי שֶׁאֵי פַּעַם תִּבָּרֵא לְעַצְמָהּ "חַיִּים שֶׁשָּׁוֶוה לִחְיוֹתָם" כְּפִי שֶׁנִּיסְּחָה זֹאת דַּפְנָה, שֶׁיָּדְעָה טוֹב יוֹתֵר מִכָּל אָדָם אַחֵר כֵּיצַד לְצַיֵּיר עֲבוּר שַׁחַר אוֹפֶק וְרַדְרַד. הִיא לֹא הִצְלִיחָה לְהָבִיא אֶת עַצְמָהּ לְהִתְקַשֵּׁר אֵלֶיהָ.
הִיא גַּם הִפְסִיקָה לְהִתְקַשֵּׁר לִרְעוֹת. סְתָם הִתְעַלְּמוּת לֹא הִסְפִּיקָה לָהּ יוֹתֵר, הִיא רָצְתָה לְהִיפָּגַע מַמָּשׁ. אָז הִיא הִתְקַשְּׁרָה לְאִמָּא שֶׁלָּהּ, בִּידִיעָה שֶׁהַשִּׂיחוֹת הָאֵלֶּה תָּמִיד נִגְמָרוֹת רַע.
וְאִמָּהּ לֹא אַכְזָבָה. הֵן לֹא דִּיבְּרוּ כִּמְעַט שָׁנָה וּכְשֶׁשַּׁחַר סִיפְּרָה לָהּ מֵהֵיכָן הִיא מְתַקְשֶׁרֶת, הִיא אָמְרָה לָהּ, "הִסְכִּימוּ לְקַבֵּל אוֹתְךָ? כַּנִּרְאֶה אַתְּ לֹא רָזָה מַסְפִּיק!"

*

בּוֹקֶר אֶחָד נִכְנְסָה שַׁחַר לַבְּלוֹג שֶׁל אֵווֹה X וְרָאֲתָה שֶׁהוּא פָּעִיל. הִיא נִדְהֲמָה לְגַלּוֹת שֶׁהִיא מַמְשִׁיכָה לְהַעֲלוֹת אֶת הֲגִיגֶיהָ הַחוֹלָנִיִּים מִתּוֹךְ הַמַּחְלָקָה. דָּמָה הִתְרַתֵּחַ. בְּאוֹתוֹ יוֹם הִגִּיעָה עַצְבָּנִית בִּמְיוּחָד לַקְּבוּצָה הַדִּינָמִית. חֲצִי שָׁעָה יָשְׁבָה בְּלִי לְדַבֵּר, גּוּפָהּ רוֹטֵט, מַחְשְׁבוֹתֶיהָ מִתְרוֹצְצוֹת.
לְפֶתַע פָּנְתָה אֵלֶיהָ עֲנָת וְשָׁאֲלָה אִם יֵשׁ מַשֶּׁהוּ שֶׁהָיְיתָה רוֹצָה לְהַגִּיד.
"לֹא."
"אַתְּ בְּטוּחָה?"
"כֵּן."
"שַׁחַר, מָה עוֹבֵר עָלֶיךָ לָאַחֲרוֹנָה?"
"מָה עוֹבֵר עָלַיי? אֲנִי נִגְעֶלֶת מִמָּה שֶׁקּוֹרֶה פֹּה. אֵיךְ שֶׁכּוּלָּן מְלַקְּקוֹת לְרוֹמִי. וְהִיא שְׁמָהּ עֲלֵיכֶן זַיִן!"
"שַׁחַר," אָמְרָה עֲנָת.
"מָה שַׁחַר? זֹאת אַשְׁמָתִי שֶׁכּוּלָּן שְׁפוּטוֹת מְפַגְּרוֹת וְלֹא קוֹלְטוֹת אֵיךְ הִיא דּוֹפֶקֶת אוֹתָן? שֶׁתַּהֲרוֹס לְעַצְמָהּ אִם הִיא רוֹצָה, לֹא לַאֲחֵרוֹת."
"שַׁחַר, אֲנִי מְבַקֶּשֶׁת מִמְּךָ לְהֵירָגַע."
"מָה לְהֵירָגַע, מִצִּדִּי שֶׁתָּמוּת."
"אֲנַחְנוּ לֹא מְדַבְּרוֹת פֹּה כָּכָה, שַׁחַר."
"עַל הַזַּיִן שֶׁלִּי."
"שַׁחַר, אֲנִי מְבַקֶּשֶׁת שֶׁתֵּצְאִי."
"שֶׁתָּמוּת הַזּוֹנָה. אַתְּ מְבִינָה?" שַׁחַר קָמָה בְּזַעַם וְהֵעִיפָה אֶת הַכִּיסֵּא שֶׁלָּהּ.
הִיא הִתְקָרְבָה לְרוֹמִי.
"תָּמוּתִי כְּבָר!" צְרָחָה, "תָּמוּתִי!"
הַחַיִּים נִשְׁאֲבוּ מֵהֶחָלָל. כָּל הַבָּנוֹת הִבִּיטוּ בְּשַׁחַר בְּבֶהָלָה וּבְתִמָּהוֹן. רוֹמִי פָּשׁוּט יָשְׁבָה שָׁם בְּעֵינַיִים חֲלוּלוֹת וְהַבָּעָה שֶׁל אָדָם חֵירֵשׁ.

*

בַּלַּיְלָה פָּנְתָה רוֹמִי לַשַּׁחַר כְּאִילּוּ לֹא קָרָה כְּלוּם.
"זוֹכֶרֶת שֶׁסִּיפַּרְתִּי לְךָ שֶׁאַבָּא שֶׁלִּי הִכְרִיחַ אוֹתִי לִהְיוֹת פֹּה?"
"נוּ."
"אָז זֹאת צְבִיעוּת מִצִּדּוֹ. כִּי אִם יֵשׁ בְּעָיָה, וַאֲנִי לֹא אוֹמֶרֶת שֶׁיֵּשׁ בְּעָיָה, אֲבָל אִם יֵשׁ אָז הוּא אָשֵׁם. הוּא וְאִמָּא שֶׁלִּי. אֲבָל בְּעִיקָּר הוּא. לְךָ יֵשׁ אַבָּא?"
"לֹא."
"וְאִמָּא?"
"בְּקוֹשִׁי."
"אֵיפֹה אַבָּא שֶׁלְּךָ?"
"מֵת."
"אוֹי, אֲנִי מִצְטַעֶרֶת לִשְׁמוֹעַ. מָתַי זֶה קָרָה?"
"מִזְּמַן."
"בַּת כַּמָּה הָיִיתָ?"
"תֵּשַׁע."
"הוֹ, זֶה מַמָּשׁ פִּיצֵי-מִיצֵי."
"סוּג שֶׁל."
"יֵשׁ לְךָ זִכְרוֹנוֹת מִמֶּנּוּ?"
"לֹא הַרְבֵּה."
"מָה כֵּן?"
שַׁחַר הִתְהַפְּכָה כְּלַפֵּי רוֹמִי, שֶׁהִתְבּוֹנְנָה בָּהּ בְּסַקְרָנוּת.
"אִמָּא שֶׁלִּי תָּמִיד הָיְיתָה קוֹרֵאת לוֹ לֵב-אֶבֶן."
"מַצְחִיק."
"זֹאת לֹא הָיְיתָה בְּדִיחָה."
"אוּפְּס, סְלִיחָה. אָז לָמָּה הִיא קָרְאָה לוֹ כָּכָה?"
"לֹא מְשַׁנֶּה."
"וּמָה הִרְגַּשְׁתָּ כְּשֶׁהוּא מֵת?"
"מָה?"
"מְעַנְיֵין אוֹתִי לָדַעַת פָּשׁוּט."
"לָמָּה? מָה לְךָ וְלִי?"
"אֲנִי פָּשׁוּט מִתְעַנְיֶינֶת בִּדְבָרִים כָּאֵלֶּה, כְּמוֹ מָה מַרְגִּישִׁים כְּשֶׁמִּישֶׁהוּ מֵת."
"אַתְּ מַמָּשׁ חוֹלֶה, אַתְּ יוֹדַעַת אֶת זֶה?"
"לֹא מֵהַפֶּרְסְפֶּקְטִיבָה שֶׁלִּי."
"אַתְּ מְזַיֶּינֶת בַּשֵּׂכֶל."
"בְּבַקָּשָׁה תַּגִּידִי לִי."
"מָה לְהַגִּיד?"
"אֵיךְ הִרְגַּשְׁתָּ?"
"שָׂמַחְתִּי! מְרוּצֶּה?"
"מְעַנְיֵין... אֶפְשָׁר לִשְׁאוֹל לָמָּה?"
"לֹא."
"בְּסֵדֶר. אֲנִי לֹא אֶשְׁאַל... אָז בְּעֶצֶם אַתְּ עָשִׂיתָ אֶת זֶה."
"מָה?"
"הָרַגְתָּ אוֹתוֹ, אֶת אַבָּא שֶׁלְּךָ."
"מָה זֶה!?"
"אִם שִׂמְחַת סִימָן שֶׁקִּיוִּוית לְזֶה, שֶׁבִּיקַּשְׁתָּ אֶת זֶה, בֶּטַח גַּם הִתְפַּלַּלְתָּ. זֶה אוֹמֵר שֶׁאַתְּ גָּרַמְתָּ לְזֶה לִקְרוֹת. יֵשׁ לְךָ כּוֹחוֹת."
שַׁחַר לֹא הֵגִיבָה. זְמַן מָה שִׁכְבָה בְּמִיטָּתָהּ, עֵינֶיהָ נְעוּצוֹת בַּתִּקְרָה. לְבַסּוֹף הִתְיַישְּׁבָה וְאָמְרָה, "תַּגִּידִי, מָה זֶה הֶחָרָא הַזֶּה?"
"סְלִיחָה?" שְׁאֵלָה רוֹמִי וְהִתְיַישְּׁבָה.
"אַתְּ מְסָרֶבֶת לֶאֱכוֹל, אַתְּ נִלְחֶמֶת אִיתָּם כָּל יוֹם כְּמוֹ מְשׁוּגַּעַת. אַתְּ עוֹשָׂה אֶת כָּל הַבָּלָגָן הַזֶּה כְּשֶׁבָּרוּר שֶׁאַתְּ לֹא רוֹצָה לִהְיוֹת פֹּה. אָז לָמָּה אַתְּ לֹא עָפָה מִכָּאן?"
רוֹמִי נָעֲצָה בָּהּ מַבָּט בַּחֲשֵׁכָה.
"תִּרְאִי, שַׁחַר, מָה שֶׁאַתְּ צְרִיכָה לְהָבִין זֶה שֶׁיֵּשׁ צַו אַשְׁפָּ-"
"זֶה זִיּוּן מוֹחַ," אָמְרָה שַׁחַר. "אַתְּ נֶהֱנֵית מִזֶּה."
"זֶה פָּשׁוּט לֹא נָכוֹן."
"לֹא, אֲנִי חוֹשֶׁבֶת שֶׁזֶּה נָכוֹן מְאוֹד. אַתְּ נֶהֱנֵית מֵהַמַּאֲבָק, מִזֶּה שֶׁקּוֹשְׁרִים אוֹתְךָ וְכָל הֶחָרָא הַזֶּה. כִּי אַתְּ חוֹלֶה בְּרֹאשׁ!"
"אַתְּ טוֹעָה."
"כֵּן? נִרְאֶה אוֹתְךָ! יֵשׁ פֹּה חַלּוֹן, וַאֲנַחְנוּ בְּקוֹמָה רִאשׁוֹנָה. אַתְּ יְכוֹלָה פָּשׁוּט לִפְתּוֹחַ אוֹתוֹ וְלָצֵאת."
"בֶּאֱמֶת?"
"זֶה יוֹתֵר קַל מִמָּה שֶׁנִּדְמֶה לְךָ."
רוֹמִי קָמָה מֵהַמִּיטָּה וְנִיגְּשָׁה לַחַלּוֹן. זְמַן מָה עָמְדָה וּבָחֲנָה אֶת נְתִיב הַמִּילּוּט וְאָז הִפְנְתָה זוּג עֵינַיִים שׁוֹאֲלוֹת לַשַּׁחַר.
"דַּי, רוֹמִי, אַתְּ כְּבָר לֹא יַלְדָּה קְטַנָּה, אִי אֶפְשָׁר לְהַכְרִיחַ אוֹתְךָ לִחְיוֹת."
"מְעַנְיֵין," אָמְרָה רוֹמִי וְחָזְרָה לַמִּיטָּה.

*

בְּאוֹתוֹ לַיְלָה שׁוּב חָלְמָה שַׁחַר עַל אַנְשֵׁי הָאֶבֶן, וְכָרָגִיל קָדְמָה לַחֲלוֹם אוֹתָהּ תְּחוּשָׁה יִיחוּדִית שֶׁאֵין לָהּ מִילִּים, שֶׁלֹּא חָוְותָה בְּשׁוּם מַצָּב אַחֵר. רִשְׁרוּשׁ פְּנִימִי הִתְרַחֵב בְּהַדְרָגָה עַד שֶׁנִּהְיֶה לְטַלְטֵלָה מְצַמְרֶרֶת. הִיא פִּרְכְּסָה בַּמִּיטָּה מִתּוֹךְ שֵׁינָה וְגָנְחָה חֲלוּשׁוֹת.
בַּחֲלוֹם מָצְאָה אֶת עַצְמָהּ מְגִיחָה מִתּוֹךְ הָאֵין אֶל מָקוֹם שֶׁכְּבָר הָיְיתָה בּוֹ בֶּעָבָר. לְנֶגֶד עֵינֶיהָ הִיא רוֹאָה אֲגַם בְּלֵב הָרִים שֶׁפִּסְגוֹתֵיהֶם הַמּוּשְׁלָגוֹת מִשְׁתַּקְּפוֹת בַּמַּיִם הַזַּכִּים.
דְּמָמָה מוּפְלָאָה שׁוּרָה סָבִיב, עַד שֶׁמְּפַלֵּחַ אוֹתָהּ קוֹל הַמְּשׁוֹטִים. אֵי מִזֶּה צָצָה סִירַת עֵץ וּבָהּ אַנְשֵׁי הָאֶבֶן. סָמוּךְ לְחַרְטוֹם נִיצָּב אִישׁ הָאֶבֶן הַגָּדוֹל מִכּוּלָּם, וְהוּא עָטוּי שִׁרְיוֹן קַשְׂקַשִּׂים וְנוֹשֵׂא אֵלֶּה כְּבֵדָה וְשׁוֹאֵג בְּקוֹל מַקְפִּיא דָּם בַּשָּׂפָה שֶׁרַק הִיא מְבִינָה.
הוּא צוֹרֵחַ לְאַנְשֵׁי הָאֶבֶן שֶׁלּוֹ לַחְתּוֹר חָזָק יוֹתֵר, בְּמֶרֶץ, לֹא לַעֲצוֹר.
וְרַק הִיא לְבַדָּהּ יוֹדַעַת שֶׁהֵם בְּדַרְכָּם לִפְשׁוֹט עַל הָעֲיָירָה הַשּׁוֹכֶנֶת מֵעֵבֶר לְהָרִים בְּכַוּוֹנָה לִבְזוֹז אוֹתָהּ וְלִזְרוֹעַ בָּהּ הֶרֶס וְחוּרְבָּן, לֶאֱנוֹס אֶת כָּל הַנָּשִׁים.
וְהַמְּשׁוֹטִים קוֹרְעִים אֶת הַמַּיִם, וְהָאֲדוֹוֹת שֶׁהֵם מְחוֹלְלִים נְפוֹצוֹת לְכָל עֵבֶר.
וְהָרַעַשׁ גּוֹבֵר.
וְהִיא מִתְעַנָּה עַל הַמִּיטָּה, מִתְהַפֶּכֶת וְגוֹנַחַת, כָּל גּוּפָהּ מִתְעַוֵּות.
וּכְמוֹ תָּמִיד, כְּשֶׁאַנְשֵׁי הָאֶבֶן מַגִּיעִים לַיַּבָּשָׁה, הִיא מִתְעוֹרֶרֶת.
הִיא פָּקְחָה עֵינַיִים, הַכּוֹל מְטוּשְׁטָשׁ.
כּוּלָּהּ בְּעָתָה וְזֵיעָה קָרָה. אֲבָל רוּחַ קְרִירָה צָלְפָה בְּלֵחֶיהָ. הַחַלּוֹן הָיָה פָּתוּחַ. הַוִּוילוֹן הִתְנוֹפֵף. עוֹד בּוֹקֶר הִפְצִיעַ וְהַחֶדֶר נִשְׁטַף קַרְנֵי שֶׁמֶשׁ לִבְנוֹת.
סוֹף סוֹף הַמִּיטָּה שֶׁלְּצֵדָה הָיְיתָה רֵיקָה.




https://www.shortstoryproject.com/he/story/%d7%93%d7%97%d7%a4%d7%99%d7%9d/
#הִתְבַּגְּרוּת#מַחֲלָה#מִלִּנְכוּלֶיהָ#נָשִׁים#רֵיאָלִיזְם