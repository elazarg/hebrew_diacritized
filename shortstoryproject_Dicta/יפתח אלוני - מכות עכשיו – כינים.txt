(עַל מָה שֶׁקָּרָה בַּנָּא אֵמוּן)

אַנְטוֹנִי שׁוֹכֵב עַל הַמִּיטָּה, קוֹרֵא: "...אִם יֵשׁ מַשְׁמָעוּת לָאַמְפַּטְיָה, הֲרֵיהִי לְהַחֲלִיק עַל כַּנְפֵי הַרְגָּשָׁתֵךְ אֶל תּוֹךְ הַמִּבְנֶה הַדִּינָמִי שֶׁל אוֹבְּיֵיקְט, וִיהֵא זֶה עַמּוּד, אוֹ גָּבִישׁ, אוֹ עָנָף שֶׁל עֵץ, אוֹ אֲפִילּוּ בַּעַל חַיִּים אוֹ בֶּן אָדָם..."
"מוּזָר," רִבְקָה יוֹשֶׁבֶת לְצִדּוֹ, בּוֹהָה.
וּבֶאֱמֶת, מָה לְאַנְטוֹנִי, נֵצֶר לִמְלַטֵּשׁ הַמְּפוּרְסָם מֵהַמֵּאָה הַשְּׁבַע־עֶשְׂרֵה, אַנְטוֹנִי וָאן לַוֶּונְהוֹק, וּלְבוּבֶּר?
אֲבָל לֹא הָעִנְיָין שֶׁל אַנְטוֹנִי בְּבוּבֶּר הוּא שֶׁנִּרְאֶה לְרִבְקָה מוּזָר, אֶלָּא הַקֶּשֶׁר שֶׁל הַפְסָקָה שֶׁקָּרָא לְהִתְנַהֲגוּת הַחַיְידַּקִּים הָרִאשׁוֹנִיִּים, הַכְּחוּלִּיּוֹת, נוֹשֵׂא הַמֶּחְקָר שֶׁלָּהּ בְּפוֹסְט־דּוֹקְטוֹרָט בְּאַמְסְטֶרְדָּם.
הִיא אוֹמֶרֶת: "הַכְּחוּלְיוֹת הָיוּ אֶמְפָטִיּוֹת מְאוֹד, וְתִרְאֶה מָה קָרָה. הֵן הִתְקַיְּימוּ בִּשְׁמוֹנִים אָחוּז מֵהַהִיסְטוֹרְיָה שֶׁל הַחַיִּים, וּבְכָל אוֹתָהּ תְּקוּפָה הֵן הָיוּ הַמֶּלֶךְ, שִׂגְשְׂגוּ בִּתְנָאֵי הַגֵּיהִינּוֹם שֶׁשָּׂרְרוּ בְּכַדּוּר הָאָרֶץ כְּשֶׁהָיָה צָעִיר, יָצְרוּ מִמֶּנּוּ גַּן עֵדֶן, אֲבָל לֹא הִתְאִימוּ לְמָה שֶׁיָּצְרוּ — וּבְלוּפ — נֶעֶלְמוּ."

"שָׁם חִיבָּה מְעַנְיֵין יֵשׁ לְחַיְידַּקֵּי־הָעַל שֶׁלְּךָ, כְּחוּלְיוֹת..." אַנְטוֹנִי שׁוֹתֵק לְרֶגַע מְהוּרְהָר, "בֶּטַח כְּשֶׁהָיוּ מַגִּיעוֹת לְאַרְמוֹן, הַמֶּלֶךְ הָיָה צָרִיךְ לְהָסִיר בִּפְנֵיהֶן אֶת הַכּוֹבַע."
רִבְקָה אוֹמֶרֶת, הַכִּינִּים שֶׁוּוֹאן לָווֹנְהוֹק גִּילָּה, וְשֶׁעַל שְׁמוֹ אַתָּה נִקְרָא, הֵן נֵצֶר לִכְחוּלְיוֹת, הַיּוֹרְשׁוֹת שֶׁלָּהֶן עוֹד בְּמִצְרַיִם הָעַתִּיקָה. מִמְצָאִים מֵהָעִיר נָא אָמוֹן מְעִידִים עַל זֶה."
"כֵּן," אַנְטוֹנִי מַסְכִּים, "רַק שֶׁהִכְחוּלְיוֹת הָיוּ אֶמְפָטִיּוֹת וְהַכִּינִּים הֵן חֲזִירוֹת קַפִּיטָלִיסְטִיּוֹת, מִשְׁתַּלְּטוֹת עַל הָרֹאשׁ כְּמוֹ שֶׁהַחֲזִירִים הַקַּפִּיטָלִיסְטִים עַל כַּדּוּר הָאָרֶץ — לִמְצוֹץ דָּם, לְפָרוֹת וּלְרַבּוֹת, כַּפִּיּוֹת טוֹבָה קוֹסְמִית."
רִבְקָה קָמָה בִּתְנוּעָה חַדָּה, עוֹטָה עַל גּוּפָהּ הָעֵירוֹם אֶת הֶחָלוּק הַכָּחוֹל שֶׁסֵּמֶל מִלְטֶשֶׁת "וָאן לְוַונְהוֹק" תָּפוּר עַל צִדּוֹ הַשְּׂמָאלִי — עֵין הָאֵל הַמִּצְרִי "רַע". עֶצֶב מֵצִיף אֶת עֵינֶיהָ הַצְּהוּבּוֹת, "אַתָּה צוֹחֵק עָלַי," הִיא אוֹמֶרֶת, וּבְצֶדֶק, גַּם הִיא רוֹצָה לְפָרוֹת וּלְרַבּוֹת. הִיא בַּת שְׁלוֹשִׁים וּשְׁמוֹנֶה וְהַשָּׁעוֹן הַבִּיּוֹלוֹגִי שֶׁכָּל אִישָּׁה מְקַבֶּלֶת בְּמַתָּנָה עִם לֵידָתָהּ, אֵין לוֹ קְפִיץ מְתִיחָה. הִיא מִתְבּוֹנֶנֶת בִּסְוַוטְשׁ שֶׁקִּיבְּלָה מַאנְטוֹנִי: מִפְלֶצֶת מְתַקְתֶּקֶת. הִיא מַצְמִידָה אֶת הַשָּׁעוֹן לְאוֹזְנָהּ, חוֹשֶׁבֶת, הַתִּיק־תַּק שֶׁלּוֹ יַצִּיב יוֹתֵר מִדְּפִיקוֹת הַלֵּב שֶׁל אַנְטוֹנִי.
אַנְטוֹנִי מִתְגָּרֵד בְּרֹאשׁוֹ, מַצְמִיד לְעֵינוֹ אֶת הַתִּלְיוֹן שֶׁעוֹבֵר בַּמִּשְׁפָּחָה מֵאָב לָבָן — צוּרַת עֵינוֹ שֶׁל הָאֵל "רַע", בְּמֶרְכָּזָהּ זְכוּכִית מְלוּטֶּשֶׁת שֶׁבָּעֵדָה רָאָה וָאן לָוַונְהוֹק לָרִאשׁוֹנָה שֶׁחֲרָקִים מִתְרַבִּים מִבֵּיצִים וְלֹא מֵרְבִיָּיה סְפּוֹנְטָנִית — מֵחוֹמֶר לְלֹא חַיִּים. מִבַּעַד לַעֲדָשָׁה הוּא רוֹאֶה אֶת לִבָּהּ שֶׁל רִבְקָה, הוּא מֵסִיר מִצַּוּוֹארוֹ אֶת תִּלְיוֹן הַמַּתֶּכֶת וְעוֹנֵד אוֹתוֹ לְצַוּוֹארָהּ: "רוֹצֶה לְהִתְחַתֵּן?"

רִבְקָה מְבַקֶּרֶת אֵצֶל הַגֵּנִיקוֹלוֹג כְּדֵי שֶׁיּוֹצִיא מֵרָחָמָה אֶת הַהֶתְקֵן. בַּחֲדַר הַהַמְתָּנָה הִיא קוֹרֵאת בְּמָגָזִין רְפוּאִי עַל אִישָּׁה הָרָה שֶׁהָיְתָה מִתְעַלֶּפֶת לְלֹא סִיבָּה בְּרוּרָה. כְּשֶׁחִיבְּרוּ אוֹתָהּ לְמַכְשִׁיר הַמּוֹנִיטוֹר גִּילּוּ שֶׁהָעוּבָּר שֶׁבְּבִטְנָהּ נָהַג לְהִתְמַתֵּחַ וְלַחֲסוֹם אֶת אֲבִי הָעוֹרְקִים שֶׁלָּהּ, דָּבָר שֶׁגָּרַם לְהִתְעַלְּפוּיוֹתֶיהָ וַאֲשֶׁר לְלֹא הִתְעָרְבוּת רְפוּאִית הָיָה עָלוּל לְהָבִיא לְמוֹתָהּ.
כְּחוֹקֶרֶת כְּחוּלְיוֹת הִיא חוֹשֶׁבֶת: אוּלַי סוֹד הֵיעָלְמוּתָן קָשׁוּר בָּרֶצַח אִם? כְּאִישָּׁה מָסוֹרְתִּית שֶׁהִתְאַהֲבָה בְּגוֹי, הִיא מְהַרְהֶרֶת בְּרִבְקָה הַאִם שֶׁנָּשְׁאָה בְּרָחָמָה אֶת יַעֲקֹב וְעָשׂוּ. הִיא חוֹשֶׁבֶת עַל הַלֵּידָה הַקָּשָׁה: אוּלַי יַעֲקֹב רָצָה לַהֲרוֹג אֶת אִמּוֹ עוֹד בֶּהֱיוֹתוֹ בָּרֶחֶם, אָחַז בְּקַרְסוּלּוֹ שֶׁל עֵשָׂו כְּדֵי לִמְנוֹעַ מִמֶּנּוּ לָצֵאת.
"עוֹבֵר יָכוֹל לִהְיוֹת רַצְחָנִי," הִיא אוֹמֶרֶת לְעֵינָיו הַשְּׁחוֹרוֹת־יְרוּקּוֹת שֶׁל אַנְטוֹנִי בְּשׁוּבָה. אַנְטוֹנִי אֵינוֹ בָּקִיא בְּסִיפּוּרֵי הַתָּנָ"ךְ וְרִבְקָה מְהַסֶּסֶת אִם לְגַלּוֹת לוֹ אֶת חֲשָׁשׁוֹתֶיהָ.
הוּא אוֹמֵר, "לִרְצוֹחַ אֶת אִמֵּךְ לִפְנֵי שֶׁהִכַּרְתָּ אוֹתָהּ מִבַּחוּץ, בְּלִי שֶׁתּוּכַל לְרֶשֶׁת... זֶה טִיפְּשִׁי!"

"כְּדַאי שֶׁתִּקְרָא בַּתָּנָ"ךְ עַל רִבְקָה, וְעַל מָה שֶׁכָּתַב אַלְתֶּרְמָן עַל אָבוֹת וּבָנִים בַּנָּא אֵמוּן," רִבְקָה אוֹמֶרֶת כְּשֶׁהֵם נוֹסְעִים בְּפִיאָט צִ'ינְקוֹצֶ'נְטוֹ שֶׁלָּהֶם לְיֶרַח דְּבַשׁ בְּחוֹפֵי אַמְלְפִי הַזְּהוּבִים. אַנְטוֹנִי מְגָרֵד בְּרֹאשׁוֹ. מוֹחוֹ עָסוּק בַּחֲנוּת הָאוֹפְּטִיקָה שֶׁנֶּאֱלַץ לִסְגּוֹר לְשָׁבוּעַ. מֵאָז שֶׁנִּפְתְּחָה בִּשְׁנַת 1676, בְּכִיכַּר לְוַונְהוֹק, לֹא קָרָה שֶׁנִּסְגְּרָה. לֹא לְחִינָּם חַקָּק אַנְטוֹנִי וָאן לווֹנְהוֹק הָרִאשׁוֹן מֵעַל הַכְּנִיסָה: "הָעֲבוֹדָה מְנַצַּחַת הַכּוֹל".
אַנְטוֹנִי מְהַרְהֵר בְּכַחוּלְיוֹת שֶׁעָבְדוּ קָשֶׁה כָּל כָּךְ וְלֹא שָׂרְדוּ כְּדֵי לֵיהָנוֹת מִמָּה שֶׁיָּצְרוּ, רַק הוֹרִישׁוֹ הַכּוֹל לְכִינִּים.
צִיפּוֹר מִסְתַּחְרֶרֶת מַטָּה, צוֹלֶלֶת מוּל שִׁמְשַׁת הַמְּכוֹנִית וְאָז נוֹסֶקֶת, בָּזֶה לְכוֹחַ הַכְּבִידָה.
אַנְטוֹנִי אוֹמֵר: "הָאַהֲבָה מְנַצַּחַת הַכּוֹל, אֲשַׁנֶּה אֶת הֶחָקוּק מֵעַל פֶּתַח הַחֲנוּת." קַרְנֵי הַשֶּׁמֶשׁ מְפַזְּזוֹת עַל שְׂעָרוֹ הַבְּלוֹנְדִּינִי הָאָרוֹךְ. רִבְקָה אוֹחֶזֶת בַּתִּלְיוֹן הָעַיִן הַמִּצְרִית, מְקָרֶבֶת לְרֹאשׁוֹ, בּוֹחֶנֶת אֶת שַׂעֲרוֹתָיו מִבַּעַד לַזְּכוּכִית הַמְּלוּטֶּשֶׁת.
"כִּינִּים!" הִיא צוֹוַחַת, "עֲנָקִיּוֹת!"

הַאִם קְרִיאָתָהּ שֶׁל רִבְקָה הִיא שֶׁשִּׁיחְרְרָה עוֹד וְעוֹד כִּינִּים מִמְּחִילּוֹתֵיהֶן בְּרִיפּוּד הַמְּכוֹנִית?
עוּבְדָּה שֶׁאַלְפֵי כִּינִּים הֵחֵלּוּ רוֹחֲשׁוֹת, מְטַפְּסוֹת עַל גּוּפוֹ שֶׁל אַנְטוֹנִי, אֶל בֵּין חֲלָצָיו, עַל זְרוֹעוֹתָיו, מוֹצְצוֹת אֶת דָּמוֹ. תְּחוּשַׁת הַגֵּירוּד מַטְרִיפָה אֶת דַּעְתּוֹ, הוּא מִתְגָּרֵד בְּכוֹחַ וְצוֹרֵחַ: "מֶה עָשִׂיתָ!?"
רִבְקָה מִסְתַּכֶּלֶת מִבַּעַד לַזְּכוּכִית, בִּצְבָא הַכִּינִּים שֶׁמִּסְתַּעֵר עַל אַנְטוֹנִי, פּוֹסֵחַ עָלֶיהָ. זַרְקוֹר מַחְשְׁבוֹתֶיהָ מוּפְנֶה לְנָא אֵמוּן, לְמַכּוֹת שֶׁחָטְפוּ הַמִּצְרִים.
"בְּבַקָּשָׁה, תַּעֲצוֹר!" הִיא מְנַסָּה לְהִשְׁתַּלֵּט עַל הַמַּצָּב. אֲבָל מְאוּחָר מִדַּי, הַמְּכוֹנִית יוֹרֶדֶת לַשּׁוּלַיִים, אַנְטוֹנִי מוֹשֵׁךְ בַּהֶגֶה בְּחוֹזְקָה כְּדֵי לְהַחֲזִיר אוֹתָהּ לַכְּבִישׁ, אַךְ הַמְּכוֹנִית מִתְהַפֶּכֶת, מִתְגַּלְגֶּלֶת לַתְּעָלָה.




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%9b%d7%99%d7%a0%d7%99%d7%9d/
#