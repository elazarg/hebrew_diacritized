בְּיַלְדוּתִי בַּשְּׁכוּנָה, לֹא הָיָה אֶחָד שֶׁלֹּא קָרָא לִי, בְּמֵעֵין שֵׁם גְּנַאי, מָתַי כַּסְפִּי אוֹ כַּסְפִּי. עַל שָׁם הַמּוּזִיקַאי הָאַשְׁכְּנַזִּי בָּרוּךְ הַכִּישְׁרוֹנוֹת, שֶׁלְּהִיטָיו כִּיבְּבוּ בִּשְׁנוֹת הַשִּׁבְעִים וְהַשְּׁמוֹנִים בְּמִצְעֲדֵי הַפִּזְמוֹנִים.
יוֹם אֶחָד, טַסְתִּי מִבֶּרְלִין לְתֵל אָבִיב, וּבְאוֹפֶן מִקְרֵי לַחֲלוּטִין הוֹשִׁיבוּ אוֹתִי לְצַד מָתַי כַּסְפִּי. לֹא הָיָה אִישׁ בֵּינֵינוּ. רַק אֲנִי וְהוּא בְּאוֹתוֹ מוֹשָׁב. הִסְתַּכַּלְתִּי עָלָיו, הוּא הָיָה צָמוּק מֵהַתְּמוּנוֹת שֶׁהִיכַּרְתִּי בַּתִּקְשׁוֹרֶת. שִׁיעֲרוּ הָפַךְ דָּלִיל. שְׂפָתָיו כִּמְעַט שֶׁנֶּעֶלְמוּ. הוּא הָיָה חִיוֵּור לַחֲלוּטִין. וְנִרְאֶה שֶׁלֹּא רָצָה שׁוּם קֶשֶׁר עִם הָעוֹלָם מִסְּבִיבוֹ, וְקַל וָחוֹמֶר, לֹא רָצָה שֶׁאֲנִי אֶפְתַּח בַּשִּׂיחָה עִימּוֹ. הָיִינוּ שְׁנֵינוּ קְרוֹבִים מִתָּמִיד. וְהִתְלַבַּטְתִּי רַבּוֹת הַאִם לְסַפֵּר לוֹ שֶׁבְּכָל הַיַּלְדוּת שֶׁלִּי קָרְאוּ לִי בִּשְׁמוֹ, כְּשֵׁם גְּנַאי אַשְׁכְּנַזִּי, רַכְרוּכִי, לְאָדָם שֶׁלֹּא צוֹחֵק, לוֹעֲגִים לִי מִבְּלִי לְחַסֵּל אוֹתִי לְגַמְרֵי. אַךְ לֹא הֵעַזְתִּי לְפַצּוֹת אֶת הַפֶּה. הִרְגַּשְׁתִּי שֶׁזֹּאת הַמֶּחֱוָוה שֶׁלִּי אֵלָיו, לֹא לְהַפְרִיעַ לוֹ, לִשְׁמוֹר עַל הַפְּרָטִיּוּת שֶׁל אָדָם, שֶׁתְּמוּנָתוֹ וְשִׁירָיו הָפְכוּ לְנֶכֶס הַצִּיבּוּר.
יְדִידָתִי דָּנֶיהָ גַּם הָיְיתָה עַל הַטִּיסָה. הִיא הִתְחִילָה שִׂיחָה פְּרוּעָה עִם הַדַּיֶּילֶת עַל מִזְרָחִיּוֹת דַּוְוקָא מִכָּל הַנּוֹשְׂאִים בָּעוֹלָם. וְאַף צִייְּנָה אֶת שֶׁמִּי, כִּמְשׁוֹרֵר מִזְרָחִי שֶׁנִּמְצָא עַל הַטִּיסָה. אַחֲרֵי כְּשָׁעָה שֶׁל טִיסָה. דָּנֶיהָ נִיגְּשָׁה אֵלֵינוּ וְצָעֲקָה בְּקוֹל גָּדוֹל "מָתַי." וּלְרֶגַע אֶחָד שְׁנֵינוּ הִסְתּוֹבַבְנוּ לַכִּיוּוּן שֶׁלָּהּ. הִיא לֹא הִכִּירָה אֶת מָתַי כַּסְפִּי, וְלֹא יָדְעָה שֶׁהַשִּׁימּוּשׁ בַּשֵּׁם הַפְּרָטִי גָּרַם גַּם לִמְתֵי כַּסְפִּי לְהִסְתּוֹבֵב. חִייַּכְתִּי. לַיְּקוּם יֵשׁ דְּרָכִים מְצוּיָּנוֹת לִסְגּוֹר מַעְגָּל, אִם כָּל הַחַיִּים קָרְאוּ לִי מָתַי כַּסְפִּי, מַגִּיעַ גַּם לִמְתֵי כַּסְפִּי עַצְמוֹ, לְהִסְתּוֹבֵב פַּעַם אַחַת לְכִיוּוּן שֶׁל מִישֶׁהִי שֶׁקָּרְאָה לִי.     
 



https://www.shortstoryproject.com/he/story/%d7%9e%d7%aa%d7%99-%d7%a4%d7%95%d7%92%d7%a9-%d7%91%d7%9b%d7%a1%d7%a4%d7%99/
#אִירוֹנְיָה#הוּמוֹרִיסְטִי#הִרְהוּרִים#יַלְדוּת#יִשְׂרְאֵלִי