לַיְלָה יָרַד עַל מִפְקֶדֶת הַצָּבָא. חוֹשֶׁךְ כִּיסָּה כְּמוֹ בְּרֵזֵנְט לַח אֶת מְגוּרֵי הַשּׁוֹמְרִים. צֵל אָדָם נָפַל מֵחַלּוֹן הַקּוֹמָה הָעֶלְיוֹנָה שֶׁל מִשְׂרַד הַבִּיטָּחוֹן, כְּמוֹ צִיפּוֹר גְּדוֹלָה, נָמוֹג וְהִטְרִיד בְּנוּחוֹ וּבְהֵיעָלְמוּ רַק אֶת יָאִיר. כְּמוֹ רוֹצֵחַ מַעֲבַר לַפִּינָּה, אָמַר פְּסוּרְיָאזִיס בְּעֵת שֶׁעָטָה חָגוּר, בַּחֲשֵׁיכָה. יָאִיר יָדַע לְהַסְתִּיר אֶת רִגְשׁוֹתָיו, וְהָיָה נוֹתֵן הַרְבֵּה מְאוֹד בִּשְׁבִיל שֶׁהָרְגָעִים הַלָּלוּ לֹא יִיגָּמְרוּ, כִּי אָהַב אֶת חֲבֵרָיו הַחֲדָשִׁים מִן הַצָּבָא, בְּנֵי גִּילוֹ, מִכָּל מִינֵי מְקוֹמוֹת בָּאָרֶץ, כָּל מִינֵי סְעִיפֵי לִיקּוּי. הָיָה בֵּינֵיהֶם אֲפִילּוּ בָּחוּר אֶפִּילֶפְּטִי, גַּם שְׁלוֹשָׁה אַסְטְמָתִים, אַרְבָּעָה חוֹלֵי אוּלְקוּס, וּשְׁנַיִים שֶׁסָּבְלוּ מִדִּיכָּאוֹן נַפְשִׁי. כּוּלָּם גּוּיְּסוּ מִסִּיבָּה זוֹ אוֹ אַחֶרֶת וְשָׁמְרוּ מִסִּיבָּה זוֹ אוֹ אַחֶרֶת עַל הַמּוֹחַ הָרָגִישׁ בְּיוֹתֵר שֶׁל הַמְּדִינָה, אִם לֹא כּוֹלְלִים בְּתוֹךְ זֶה אֶת שַׁגְרִירוּת אַרְצוֹת הַבְּרִית, שֶׁעָלֶיהָ שָׁמְרוּ חַיָּילִים שֶׁל הַמָּארִינְס. יָאִיר נֶהֱנֶה לָשֶׁבֶת אִיתָּם בַּחֲדָרֵיהֶם, בְּעֵת שֶׁהִתְכּוֹנַנּוּ לִשְׁמִירַת לַיְלָה, וּבְוַודַּאי הָיָה סוֹלֵחַ לְאָבִיו, שֶׁכָּפָה עָלָיו אֶת הַגִּיּוּס הַזֶּה, כִּי אוּלַי זֶה בִּכְלָל מָה שֶׁהָיָה לְאָבִיו בְּרֹאשׁ, שֶׁיֵּיצֵא לוֹ קְצָת אֶל הָעוֹלָם וְיִתְיַידֵּד עִם אֲנָשִׁים חֲדָשִׁים, הֲרֵי אִי אֶפְשָׁר לְהִצְטַנֵּף בַּבַּיִת כְּמוֹ זוֹחֵל לִילִי וְלֹא לָדַעַת אֲפִילּוּ אֶת שְׁמוֹת הַיְּלָדִים בַּכִּיתָּה (הוּא יֶדַע, הוּא יֶדַע, וְעוֹד אֵיךְ יָדַע, רַק לְאָבִיו אָמַר שֶׁלֹּא יָדַע), וּבְכָל זֹאת לֹא יִסְלַח לְאָבִיו. הֲרֵי אֵין שׁוּם קֶשֶׁר בֵּין הָאוֹשֶׁר הַמֵּצִיף אוֹתוֹ כָּרֶגַע לְאֵיבָתוֹ אֶל הַצֵּל הַנּוֹפֵל מִן הַחַלּוֹן, הַפַּחַד הַחוֹלֵף כְּמוֹ מַכַּת אֲוִויר לֹא נִרְאֵית, לֹא פַּחַד, יְדִיעָה בְּרוּרָה כִּי דִּינוֹ נִגְזַר, וְאָסוּר לִפְחוֹד, שׁוּם דָּבָר לֹא יְשַׁנֶּה אֶת גְּזַר הַדִּין, רֶצַח, אוֹ שִׁיגָּעוֹן, אוֹ הִתְאַבְּדוּת. אַבָּא יוֹשֵׁב וּמַשְׁגִּיחַ עָלָיו גַּם כָּאן. הוּא כָּאן בִּגְלַל אַבָּא וְאַבָּא כָּאן בִּגְלָלוֹ. לֹא הִתְאַבְּדוּת, אַף פַּעַם לֹא יִתְאַבֵּד, עוֹרוֹ רָגִישׁ, וְחַיָּיו אֵינָם שָׁוִוים אֶת הַדְּרָמָה הַזֹּאת.
הוּא אָהַב אֶת חֲבֵרָיו לַיְּחִידָה, בְּעִיקָּר מִשּׁוּם שֶׁלִּיגְלְגוּ עַל עַצְמָם, קָרְאוּ לְעַצְמָם עַל שָׁם סְעִיפֵי הַלִּיקּוּי שֶׁלָּהֶם, אֲבָל הוּא הָיָה הָאִישׁ הַיָּחִיד בְּמַחְלָקָה שֶׁנִּקְרָא בִּשְׁמוֹ הָאֲמִיתִּי, כְּלוֹמַר זֶה שֶׁנָּתְנוּ לוֹ הוֹרָיו, אַף שֶׁגַּם הוּא רָצָה, לֹא הָעַז, כִּמְעַט בִּיקֵּשׁ שֶׁיִּקְרְאוּ לוֹ כָּךְ, אֲבָל מַשֶּׁהוּ מָנַע מֵהֶם לַעֲשׂוֹת כֵּן, כַּמָּה מְאוֹד רָצָה לְהִיקָּרֵא כְּמוֹהֶם בְּשֵׁמוֹת מְבַזִּים, אֶלָּא שֶׁאָבִיו לֹא הִרְשָׁה לוֹ לְלַגְלֵג עַל עַצְמוֹ, לֹא אָהַב אֶת חוּשׁ הַהוּמוֹר הַזֶּה, הֶאֱמִין שֶׁעִם הוּמוֹר כָּזֶה לֹא יַבְרִיא הַבֵּן לְעוֹלָם, הֶאֱמִין שֶׁחוּשׁ הַהוּמוֹר הַזֶּה הוּא יְהוּדִי מִדַּי, פָּחוֹת מִדַּי יִשְׂרְאֵלִי, כָּךְ הִנִּיחַ יָאִיר, שֶׁהֲרֵי לֹא סִיפֵּר לְאָבִיו דָּבָר עַל מִנְהֲגֵי חֲבֵרָיו וּבְעִיקָּר לֹא הֵעֵז לְסַפֵּר שֶׁגַּם כָּאן הוּא זָר, בַּחוּץ, וּמִצַּד שְׁנֵי, כָּאן הוּא אוֹהֵב אוֹתָם, אַהֲבָה גְּדוֹלָה הוּא אוֹהֵב אוֹתָם, מְסוּגָּל הָיָה לַעֲמוֹד וּלְחַבֵּק אֶת כּוּלָּם.
בְּיוֹם, כַּאֲשֶׁר רָאוּ קְצִין צָבָא עַל דַּרְכָּם, אֲפִילּוּ הָלְכוּ בַּקְּבוּצָה, הִתְפַּזְּרוּ מִיָּד, עָבְרוּ לַהֲלִיכָה בְּטוּר אָרוֹךְ, וְכָל אֶחָד מֵהֶם הִצְדִּיעַ בְּנִפְרָד לְאוֹתוֹ קָצִין, בְּמֶשֶׁךְ זְמַן מְמוּשָּׁךְ לֹא הִנִּיחוּ לוֹ לְהַפְסִיק וּלְהַצְדִּיעַ, בִּרְצִינוּת, בִּזְרוֹעַ שְׁרִירִית, וּבְגֵו מָתוּחַ, כְּמוֹ שֶׁכָּתוּב בִּפְקוּדּוֹת מַטְכָּ"ל, חוֹבָה עַל הַקָּצִין לְהַחֲזִיר הַצְדָּעָה לְכָל חַיָּיל מַצְדִּיעַ, וְהֵם נָהֲגוּ כָּךְ מִשּׁוּם שֶׁהָיוּ אִינְדִּיבִידוּאָלִיסְטִים מוּבְהָקִים וּבְכָל זֹאת טִיפְּחוּ גַּאֲוַות יְחִידָה, תַּרְבּוּת שֶׁל זִיכָּרוֹן קוֹלֶקְטִיבִי, בְּנוֹסָף לָחוּשׁ הַהוּמוֹר. לְעַצְמָם קָרְאוּ "מִשְׁמַר הֲווֹתִיקָן, בְּלִי צְבָעִים". פַּסּוּרְיָאזִיס הָיָה הֶחָנִיךְ הַתּוֹרָן, וְלַחֲבֵרוֹ לַחֶדֶר קָרְאוּ גֶּסְטְרִיטִיס. בַּחֲדַר הַשָּׁכֵן גָּר בְּרוֹנְכִיטִיס, וְיַחַד אִיתּוֹ גָּרוּ גַּם פְּסִיכוֹזִיס וְסַקְלִירוֹזִיס. מִי שֶׁלֹּא יָדַע שׁוּם דָּבָר עַל מַחֲלוֹת חָשַׁב שֶׁמְּדוּבָּר בִּקְבוּצָה שֶׁל חוֹבְבֵי שִׁירָה יְווֹנִית מוֹדֶרְנִית, וּמִי שֶׁלֹּא יָדַע שׁוּם דָּבָר עַל שִׁירָה יְווֹנִית מוֹדֶרְנִית, חָשַׁב כִּי מְדוּבָּר בְּשִׁירָה יְווֹנִית קְלָאסִית. שִׁירָה יְווֹנִית קְלָאסִית הִיא מוֹרֶשֶׁת כּוּלָּנוּ, לַמְרוֹת שֶׁגַּם הִיטְלֵר הִתְפָּאֵר בָּהּ.
הַיּוֹם יוֹם הַזִּיכָּרוֹן לְאַרְיֵה בְּרוֹנְשְׁטֵיְין וּבַחֲזִית מְגוּרֵי הַמִּשְׁמָר דּוֹלֶקֶת אֲבוּקָה. הַחַיָּילִים יוֹשְׁבִים בָּרְחָבָה לְיַד הַתְּמוּנָה, וּמְסַפְּרִים עָלָיו דְּבָרִים שֶׁכְּבָר שָׁמְעוּ וּדְבָרִים חֲדָשִׁים לְגַמְרֵי. הֵם רְצִינִיִּים. בְּפִינַּת הַזִּיכָּרוֹן שֶׁל חֲדַר הַמִּשְׁמָר תָּלוּי תַּצְלוּם מוּגְדָּל שֶׁל בְּרוֹנְשְׁטֵיְין, שְׁכוּנָה מֵנִינְגִּיטִיס. תַּחַת הַתַּצְלוּם דּוֹלֵק נֵר נְשָׁמָה. מֵעַל לַתְּמוּנָה רָשׁוּם בְּגָדוֹל תַּאֲרִיךְ לֵידָה וְתַאֲרִיךְ פְּטִירָה, בֶּן עֶשְׂרִים בְּסַךְ הַכֹּל מֵת בְּרוֹנְשְׁטֵיְין-מֵנִינְגִּיטִיס בְּמִילּוּי תַּפְקִידוֹ, מִדַּלֶּקֶת קְרוּם הַמּוֹחַ, בְּאוֹפֶן רִשְׁמִי (וּבֶאֱמֶת הִתְאַבֵּד בִּתְלִיָּיה, כַּאֲשֶׁר נוֹדַע לוֹ שֶׁמַּתְחִילָה לֹא גּוּיַּס רַק מִשּׁוּם שֶׁלֹּא הָיָה יְהוּדִי). אֶת פִּינַּת הַזִּיכָּרוֹן לְטוּרָאֵי בְּרוֹנְשְׁטֵיְין טִיפְּחוּ בְּמֶרֶץ רַב רַק בִּשְׁעוֹת הַפְּנַאי, כַּמּוּבָן, וּמְפַקְּדָם הַיָּשִׁיר, סֵמֶל נִסִּים קַלְגְּרוֹן – שׁוּם מַחֲלָה רִשְׁמִית, אֲבָל בְּסוֹדֵי סוֹדוֹת קָרְאוּ לוֹ Border Line,  הִתְגָּאָה בְּגִינַּת הַגֵּרַנְיוּם הָאֲדוּמָּה וּבְפִרְחֵי כּוֹבַע הַנָּזִיר שֶׁטִּיפֵּחַ לְטַעֲנָתוֹ, כִּמְעַט לְבַדּוֹ. מִתַּחַת לַתַּצְלוּם נֹחַ גַּם סֵפֶר זִיכָּרוֹן גָּדוֹל. מִדֵּי פַּעַם כּוֹתְבִים שָׁם חַיָּילֵי הַמִּשְׁמָר דְּבָרִים לְזִכְרוֹ שֶׁל בְּרוֹנְשְׁטֵיְין, וְאַף מַפְצִירִים בַּקְּצִינִים הַחוֹלְפִים בַּמָּקוֹם – חֶלְקָם חֲשׁוּבִים בְּצוּרָה לֹא רְגִילָה, תְּרוּמָתָם לְבִיטְחוֹן הַמְּדִינָה לֹא תְּסוּלָּא בַּפָּז, חֶלְקָם אַף זָכוּ בִּפְרַס בִּיטְחוֹן יִשְׂרָאֵל, עַד כְּדֵי כָּךְ, כְּלוֹמַר מַשֶּׁהוּ חָשׁוּב כְּמוֹ פְּרַס יִשְׂרָאֵל לְסִפְרוּת, אוֹ לַעֲבוֹדָה סוֹצְיָאלִית, אֲבָל סוֹדִי יוֹתֵר – לַחְתּוֹם, מֵעֵין עֲצוּמָה שְׁנָתִית לְזִכְרוֹ שֶׁל בְּרוֹנְשְׁטֵיְין. הַרְבֵּה מְאוֹד קְצִינִים בְּכִירִים רָשְׁמוּ דִּבְרֵי שֶׁבַח לַחַיָּיל הָעִיקֵּשׁ.
גַּם הָאַלּוּף זַלְמָן זַל – שֶׁסּוֹפְרֵי יִשְׂרָאֵל וּמְשׁוֹרְרֶיהָ מְלַקְּקִים לוֹ בַּתַּחַת מִדֵּי שְׁבוּעַיִים, מַמָּשׁ בְּלִשְׁכָּתוֹ – חָתַם, וְאָץ-מִיהֵר לִצְפּוֹת בַּסֶּרֶט תַּדְמִית חָדָשׁ שֶׁל הַטַּנְק "יְחֶזְקֵאל 4", אוֹתוֹ פִּיתֵּחַ רַק בָּאַחֲרוֹנָה, עַל אַפָּם וַחֲמָתָם שֶׁל כָּל מִי שֶׁסָּפְדוּ כְּבָר לְמִלְחֶמֶת הַשִּׁרְיוֹן הַבָּאָה. "גַּם צְנִיחוֹת לֹא צָרִיךְ," הִפְטִיר אַלּוּף זַל, "וּבְכָל זֹאת אַתֶּם לֹא מְוַותְּרִים עַל צְנִיחָה, אָז מָה אִכְפַּת לָכֶם שֶׁבּוֹנִים עוֹד וְעוֹד טַנְקִים? כֵּן, עוֹד וְעוֹד וְעוֹד." וּמִכֵּיווֹן שֶׁזַּלְמָן זַל לֹא יָדַע לְהַפְעִיל אֶת מַכְשִׁיר הַוִּוידֵיאוֹ, גַּם לֹא לָמַד, עָמַד לְשֵׁירוּתוֹ אֶחָד מֵחַיָּילֵי הַמִּשְׁמָר –  לֹא יָאִיר, הוּא לֹא רָצָה לַעֲלוֹת לְשֵׁם, וַחֲבֵרָיו הֵבִינוּ לְלִיבּוֹ, גַּם לֹא הָיָה נוֹרָא כָּל-כָּךְ לִשְׁנוֹרֶר שָׁם עוּגִיּוֹת מְמוּלָּאוֹת שׁוֹקוֹלָד זוֹל, וְלִרְאוֹת אֶת כָּל הָאֲנָשִׁים הַחֲשׁוּבִים בַּלִּשְׁכָּה מִסְפָּרִים זֶה לָזֶה סוֹדוֹת צְבָאִיִּים. וּבְכֵן, תַּפְקִיד הַחַיָּיל הַתּוֹרָן הָיָה לְהַקְפִּיא, בְּעֶזְרַת הַשֶּׁלֶט, אֶת הַתְּמוּנָה עַל הַמִּרְקָע, בְּדִיּוּק בְּאוֹתוֹ רֶגַע שֶׁבּוֹ מִתְרוֹמֵם גְּחוֹנוֹ שֶׁל "יְחֶזְקֵאל" מֵעַל מִכְשׁוֹל מַיִם עָמוֹק.
עֶרֶב עֶרֶב צוֹפֶה הָאַלּוּף זַל בַּסֶּרֶט, וְגַם בְּהַפְסָקוֹת הַצָּהֳרַיִים. מַדֵּי צְפִייָּה הוּא שׁוֹאֵג בְּתַעֲנוּג "עַכְשָׁיו, עַכְשָׁיו", בְּדִיּוּק כַּאֲשֶׁר הַטַּנְק עוֹצֵר, מִתְרוֹמֵם, וּגְחוֹנוֹ מִתְגַּלֶּה כְּגָחוֹן תַּנִּין עֲנָק רָעָב לְטֶרֶף, אַחֲרֵי שְׁנַת חוֹרֶף אֲרוּכָּה, אוֹ אֵיךְ תֵּיאֵר אֶת זֶה אֶחָד הַסּוֹפְרִים הַמְּלַקְּקִים לְזַלְמָן זַל בַּתַּחַת, כִּי זַל הֲרֵי לָמַד פִילוֹסוֹפְיָה, וְגַם הֵם. בְּכָל שָׁנָה מַגִּיעַ סֶרֶט חָדָשׁ עַל "יְחֶזְקֵאל". מִמָּה שֶׁנֶּאֱמַר עַד כֹּה, מוּבָן שֶׁגַּם סוֹפְרֵי יִשְׂרָאֵל יוֹשְׁבִים וְצוֹפִים בַּטַּנְק הַמֵּנִיף אֶת גְּחוֹנוֹ כְּמוֹ סוּסֵי הַשַּׁיִשׁ הַלְּבָנִים בֶּפְּיָאצָה וֵנֶצְיָה. וְכָאָמוּר, אֶת פְּעוּלּוֹת הַהַקְפָּאָה וְהַגָּשַׁת הָעוּגִיּוֹת לְסוֹפְרִים וּלְצַיָּירִים עוֹשֶׂה תָּמִיד אֶחָד מֵחַיָּילֵי הַמִּשְׁמָר. כַּאֲשֶׁר צוֹעֵק זַל: "אֵיפֹה הַקְּלִיקַעַר?" נִכְנַס מִיָּד חַיַּיל הַמִּשְׁמָר, הַמְּחַכֶּה בַּמִּסְדְּרוֹן מֵעֵבֶר לַדֶּלֶת, וְאוֹמֵר: "כָּאן, הַמְּפַקֵּד!"
– מִי כָּאן? מָה כָּאן?
– הַקְּלִיקַעַר כָּאן, הַמְּפַקֵּד.
כְּשֶׁאַבָּא שֶׁל יָאִיר מַגִּיעַ לְבִיקּוּר, זוֹכֵר זַלְמָן זַל –  אִישׁ עָדִין, מוּרְכָּב מְאוֹד, בַּלֵּילוֹת הוּא מַמְצִיא טַנְקִים, וּבַבְּקָרִים מַפְצִיר ברל"שית שֶׁלּוֹ, סְגַן וֶרֶד צֶלַע, לְצַטֵּט לַחֲבֵרָיו מֵחֲרוּזֵי הַמְּשׁוֹרֵר הַגָּדוֹל בְּיוֹתֵר שֶׁקָּם לַקְּצוּנָּה הַצְּבָאִית אֵי פַּעַם, נָתָן אַלְתֶּרְמָן, ווֹרְד אָכֵן מְצַטֶּטֶת "גַּם לְמַרְאֶה נוֹשָׁן יֵשׁ רֶגַע שֶׁל הוּלֶּדֶת / שָׁמַיִם בְּלִי צִיפּוֹר זָרִים וּמִבּוֹצְרִים", וְלִפְעָמִים הִיא טוֹעָה בַּחֲרִיזָה, בְּמִתְכַּוֵּון (וֶרֶד צֶלַע הִיא אוּלַי פַּחְדָנִית גְּדוֹלָה, אֲבָל אוֹהֶבֶת לְהִתְגָּרוֹת בְּסַכָּנוֹת, הַסַּכָּנָה, לְמַעַן הָאֱמֶת מְגָרָה אוֹתָהּ, וּבִמְקוֹם "מְבוּצָּרִים" הִיא אוֹמֶרֶת לִפְעָמִים "מַחְוִוירִים", אוֹ "מַחֲזִירִים", אֲבָל זֶה בִּכְלָל לֹא מְשַׁנֶּה, כִּי מָה שֶׁקּוֹבֵעַ הוּא הֶחָרוּז וְהַמִּשְׁקָל) – וּבְכֵן, רַק כְּשֶׁאַבָּא שֶׁל יָאִיר מַגִּיעַ לְבִיקּוּר, זוֹכֵר הָאַלּוּף זַל לֹא לְהִתְבַּדֵּחַ כָּכָה, כִּי גַּם יָאִיר שֵׁירֵת בְּמִשְׁמַר הָרַמַטְכָּ"ל, זֶה הַמַּקְסִימוּם שֶׁאִיפְשְׁרוּ לוֹ, וְגַם זֶה רַק בְּהִתְעָרְבוּת אַבָּא אֵצֶל הָאַלּוּף וְהִתְעָרְבוּת הָאַלּוּף אֵצֶל אַלּוּף אַחֵר וְהִתְעָרְבוּת הָאַלּוּף הָאַחֵר אֵצֶל אַלּוּף-מִשְׁנֶה וּמִשָּׁם לְמַטָּה עַד לְסֵמֶל Border Line. שֵׁירוּתוֹ הַמּוּגְבָּל שֶׁל יָאִיר גּוֹרֵם לְאָבִיו כְּאֵב. לֹא שֶׁהָיָה רוֹצֶה לִרְאוֹת אֶת בְּנוֹ נוֹפֵל בְּמִילּוּי תַּפְקִידוֹ. מִצַּד שְׁנֵי, רוֹב הַחַיָּילִים הַקְּרָבִיִּים אֵינָם נוֹפְלִים בְּמִילּוּי תַּפְקִידָם וְלָמָּה צָרִיךְ לַחֲשׁוֹב תָּמִיד עַל הָרַע בְּיוֹתֵר?
עֶרֶב. יָאִיר יוֹשֵׁב עַל מִזְרָן קוֹצָנִי מְכוּסֶּה שְׂמִיכַת צֶמֶר (הַמַּדִּיפָה רֵיחַ שֶׁל תַּכְשִׁיר נֶגֶד פִּשְׁפְּשִׁים וְשֶׁל צֶמֶר לַח), וּמַבִּיט בָּהֶם, בְּעוֹדָם מִתְכּוֹנְנִים לִשְׁמִירָה. בַּחֶדֶר הַסָּמוּךְ שָׁכַח מִישֶׁהוּ לִלְבּוֹשׁ אֶת תַּחְתּוֹנָיו הַחַמִּים, וְהַכֹּל הִתְפַּקְּעוּ מִצְּחוֹק, אֵיךְ יִפְשׁוֹט מֵחָדָשׁ הַכֹּל, בַּחוֹשֶׁךְ, גַּם אֶת הַחֲגוֹר, רַק בִּשְׁבִיל לִלְבּוֹשׁ אֶת הַגֵּטַקְעַס. בְּלֵב חֵפֶץ הִסְכִּימוּ לְכַבּוֹת אֶת הָאוֹר מִדֵּי עֶרֶב, לִפְנֵי הַיְּצִיאָה לִשְׁמִירָה, אֶת כָּל הַהֲכָנוֹת עָשׂוּ בַּחֲשֵׁיכָה, אֲפִילּוּ אֶת בְּדִיקַת הַמַּחְסָנִיּוֹת, וְיָאִיר אָהַב אוֹתָם בִּגְלַל הַהַקְרָבָה הַזֹּאת, בִּשְׁבִילוֹ, אוֹהֲבִים אוֹתוֹ, לֹא רַק מִשּׁוּם שֶׁהֵבִיא אִיתּוֹ הַרְבֵּה מַמְתַּקִּים מֵהַחוֹפְשׁוֹת (אָבִיו כָּל-כָּךְ רָצָה שֶׁיִּהְיוּ לוֹ חֲבֵרִים, עַל כֵּן אַפָּהּ בְּעַצְמוֹ עוּגִיּוֹת לְמַכְבִּיר וְאַף קָנָה לוֹ הַרְבֵּה מְאוֹד שׁוֹקוֹלָד). יָכוֹל לִהְיוֹת שֶׁחֲבֵרָיו שָׂמוּ לֵב לְמַאֲמַצָּיו שֶׁל יָאִיר לְהִתְחַבֵּב עֲלֵיהֶם, בַּעֲדִינוּת, בְּלִי לִדְחוֹף אֶת עַצְמוֹ. הוּא צָחַק עַל נְקַלָּה, כָּל דִּיבּוּר שֶׁלָּהֶם עוֹרֵר בּוֹ צְחוֹק, כְּאִילּוּ אַף פַּעַם לֹא רָאָה בְּנֵי אָדָם לֹא רְצִינִיִּים, וְעַכְשָׁיו כָּל הִתְבַּטְּאוּת לֹא רְצִינִית הִצְחִיקָה אוֹתוֹ מְאוֹד. בְּעַצְמוֹ אֵינוֹ יוֹדֵעַ לְהַצְחִיק. יָפֶה תּוֹאַר הוּא יָאִיר, וְהַצְּחוֹק מַדְמִיעַ אוֹתוֹ כְּמוֹ יֶלֶד שֶׁהִתְעוֹרֵר מָשִׁינָה. וְאִם הִסְתּוֹדְדוּ, לֹא נִדְחַק לִשְׁמוֹעַ, גַּם לֹא נִפְגַּע, הִנִּיחַ שֶׁמְּדוּבָּר בְּעִנְיָינִים רְחוֹקִים מִיְּכוֹלְתּוֹ. אוּלַי לֹא הֵעֵז לִכְעוֹס עֲלֵיהֶם מִשּׁוּם שֶׁחָב לָהֶם. הֲרֵי בִּגְלָלוֹ הִשְׁקִיפוּ עֲלֵיהֶם תָּמִיד מִלְּמַעְלָה.
תִּימָּהוֹן נִשְׁפָּךְ עַל פָּנָיו, כָּל אֵימַת שֶׁשָּׁאֲלוּ אוֹתוֹ שְׁאֵלוֹת בּוֹטוֹת מִדַּי. מֵעוֹלָם לֹא הָרִים אֶת קוֹלוֹ. לִפְעָמִים חָשַׁב עַל עַצְמוֹ מֵרוֹצֵץ רֹאשׁ, אוֹ תָּלוּי, אוֹ שְׁנֵי הָאוֹפָנִים יַחַד, וַחֲתוּךְ וְרִידִים. אָה כֵּן, לָמָּה עָשׂוּ הַכֹּל בַּחוֹשֶׁךְ? בִּגְלַל תַּצְפִּיּוֹת הָאָב מֵהַחַלּוֹן לְמַעְלָה.
אַחֲרֵי שִׁיטוּט בֶּן אַרְבַּע שָׁעוֹת סְבִיב הַגְּדֵרוֹת, יִגְּשׁוּ לִמְכוֹנִיּוֹת חוֹנוֹת וְיָצִיצוּ, בִּפְקוּדָּה, לְתוֹכֶן, אַחֵר כָּךְ יָבוֹאוּ לְהָעִיר אֶת הַמִּשְׁמֶרֶת הַבָּאָה, יִפְשְׁטוּ אֶת מַדֵּיהֶם, יִלְבְּשׁוּ בְּגָדִים אֶזְרָחִיִּים, וּבְעֶזְרַת קִשְׁרֵיהֶם עִם הַמִּשְׁמֶרֶת הַבָּאָה, יֵיצְאוּ, בְּלִי רְשׁוּת, מִן הַבָּסִיס, אֶל הָעִיר שֶׁפְּרִיחוֹת חַשְׁמַלֶּיהָ סַסְגּוֹנִיּוֹת כְּמוֹ אֶקְזֵמָה. יוֹשְׁבִים הֵם יַחַד בִּבְאֵר – יָאִיר לֹא בָּא אִיתָּם, פּוֹחֵד לִפְגּוֹשׁ אֶת אָבִיו עִם אֵיזוֹ מַרְצֶה לְסִפְרוּת אוֹ קוֹלְנוֹעַ – מְדַבְּרִים בְּשֶׁקֶט, כְּמוֹ מִיעוּט לְאוּמִּי, מְלַגְלְגִים עַל עַצְמָם בְּאוֹזְנֵי הַמֶּלְצָרִית. כָּךְ עוֹבְרִים עֲלֵיהֶם הַלֵּילוֹת וְהַיָּמִים, שׁוֹמְרִים, יְשָׁנִים, מְטַיְּילִים בָּעִיר וָשׁוּב יְשָׁנִים וָשׁוּב שׁוֹמְרִים.
יָאִיר לֹא הִשְׁתַּתֵּף בִּשְׁמִירוֹת. הָיָה לוֹ פָּטוּר, פֶּתֶק כָּתוּב אָדוֹם, שֶׁאָמַר כִּי הַשְּׁמִירָה אֲסוּרָה עָלָיו, בִּגְלַל הַלַּיְלָה וְהָעֲרָפֶל וְהָעַרְפִּיחַ. חוֹבוֹתָיו כָּלְלוּ מִיפְקָד שְׁבוּעִי וְשִׂיחַת מְפַקֵּד. הַאִם חֲבֵרָיו לַמִּשְׁמָר נִפְגְּעוּ מִכָּךְ שֶׁלֹּא שָׁמַר? בְּשׁוּם אוֹפֶן לֹא. (גַּם מִשּׁוּם כָּךְ אָהַב אוֹתָם). הָיוּ בִּיחִידָתָם חַיָּילֵי מִשְׁמָר לְמַכְבִּיר, שֶׁהֲרֵי כָּל-כָּךְ הַרְבֵּה הוֹרִים הִשְׁתַּדְּלוּ לְגַיֵּיס אֶת בְּנֵיהֶם הַחוֹלִים, וְכָל אֶחָד מֵהֶם הִגִּיעַ לְכָאן בִּזְכוּת קְשָׁרִים כָּלְשֶׁהֵם. אוּלַי לֹא כָּעֲסוּ עָלָיו מִשּׁוּם שֶׁהָיָה נַעַר חֶמֶד יְפֵהפֶה, חִיוֵּור, דִּיבּוּרוֹ חֲרִישִׁי. עֲדִינוּתוֹ בָּאָה לוֹ הוֹדוֹת לִשְׁתֵּי אַחְיוֹתָיו הַמְּבוּגָּרוֹת שֶׁפִּינְּקוּ אוֹתוֹ – יָאִיר גָּדֵל לְלֹא אֵם, בֶּן זְקוּנִים לְאָבִיו.
לִיבּוֹ שֶׁל הָאָב נִכְמָר, כִּמְעַט וִיתֵּר לָבָן עַל הַשֵּׁירוּת, כַּאֲשֶׁר שָׁמַע אֶת צַעֲקוֹת הַיֶּלֶד בַּלַּיְלָה. "אֲנִי לֹא שַׂר הַיַּעַר," אָמַר לְעַצְמוֹ בְּחַלְחָלָה, לֹא יָדַע אִם חֲלוֹמוֹ-שֶׁלּוֹ הוּא הַמַּעֲלֶה אֶת הַצְּעָקוֹת, אוֹ חֲלוֹמוֹתָיו שֶׁל הַיֶּלֶד, וּבְכָל זֹאת, בַּאֲרוּחוֹת הַבּוֹקֶר, מִתּוֹךְ הַדְּמָמָה, נָפְלָה תְּחִינָּתוֹ שֶׁל הַנַּעַר עַל אוֹזֶן עֲרֵלָה, כִּי הָאָב יָדַע שֶׁהוּא עוֹשֶׂה זֹאת לְמַעַן בְּנוֹ, כָּךְ בְּכָל אוֹפֶן אָמַר לְעַצְמוֹ, וְלָבָן, וְלִשְׁתֵּי הַבָּנוֹת שֶׁלֹּא הֵעֵזּוּ לְהִתְוַוכֵּחַ, וּלְזַלְמָן זַל, גַּם לְאַלּוּף זַלְמָן זַל אָמַר כָּךְ, כֵּן. אֶפְשָׁר לְהָבִין לְלִבּוֹ שֶׁל הָאָב. כָּל חַיָּיו רָצָה לְלַוּוֹת בֶּן לְלִשְׁכַּת הַגִּיּוּס, וְאַחַר כָּךְ לְלַוּוֹתוֹ אֶל בְּסִיס הַקְּלִיטָה וְהַמִּיּוּן, וְרָצָה לָבוֹא לְטֶקֶס סִיּוּם הַטִּירוֹנוּת, וְלָבוֹא לְטֶקֶס סִיּוּם קוּרְס מֵ"כַּיָּם, וּלְסִיּוּם קוּרְס קְצִינִים. אַט אַט, כְּשֶׁבְּרִיאוּת הַיֶּלֶד לֹא הִשְׁתַּפְּרָה, וְיֶתֶר הָאָב עַל הַחֲלוֹמוֹת הַלָּלוּ, אֲבָל עַל שֵׁירוּת צְבָאִי לֹא זוֹהַר, שֵׁירוּת אָפוֹר, לֹא וִיתֵּר, לֹא יָכוֹל הָיָה לְוַותֵּר.
תְּחִילָּה אָמַר לְיָאִיר אֶת הַדְּבָרִים הַלָּלוּ בְּחִיּוּךְ, כְּאִילּוּ הַצְהָרַת הַבֵּן שֶׁלֹּא יֵילֵךְ לַצָּבָא הָיְתָה מֵעֵין בְּדִיחָה. אֵין לְכָךְ כַּמּוּבָן שׁוּם קֶשֶׁר לֶהֱיוֹתוֹ שֶׁל הָאָב דְּמוּת לְאוּמִּית – כָּל הָאָבוֹת הֵם דְּמוּיוֹת לְאוּמִּיּוֹת, אוּלַי לְהֶפֶךְ, כָּל הַדְּמוּיוֹת הַלְּאוּמִּיּוֹת הֵן אָבוֹת; לֹא חָשׁוּב – גַּם לֹא אָמַר לוֹ אַף מִלָּה אַחַת עַל הָאוּמָּה וְעַל צְרָכֶיהָ, כִּי בְּלָאו הֲכִי לֹא דָּרַשׁ מִמֶּנּוּ לַעֲשׂוֹת אֶת מָה שֶׁהָאוּמָּה צְרִיכָה, קְצִינֵי צַנְחָנִים, לְמָשָׁל, אֲבָל מְדוּבָּר, בְּנֵי, קָרָא לוֹ בְּנֵי, חִיּוּכוֹ הֶעָצוּב לֹא מָשׁ מִפָּנָיו – הָיָה לוֹ חִיּוּךְ עָצוּב, לָאָב, וּבְנוֹ שָׂנֵא אֶת הַחִיּוּךְ הֶעָצוּב הַזֶּה, חִיּוּךְ פוֹטוֹגֵנִי – מְדוּבָּר, בְּנֵי, בְּחוּבָּהּ הַמּוּטֶּלֶת עָלֶיךָ לְהִתְגַּבֵּר עַל תַּחְלוּאֶיךָ וְלִהְיוֹת כְּמוֹ כָּל אֶחָד אַחֵר, הֲרֵי יוֹם אֶחָד לֹא אֶהְיֶה בָּעוֹלָם, וּמִי אָז יִדְאַג לְךָ? הַבֵּן רָצָה לְהַגִּיד: 'כְּשֶׁלֹּא תִּהְיֶה בָּעוֹלָם, אֶדְאַג לְעַצְמִי יָפֶה מְאוֹד', אֲבָל נָהַג זְהִירוּת (מְאוֹד פַּחַד מֵאָבִיו; הָאָב לֹא יֵידַע זֹאת אַף פַּעַם, כִּי כָּךְ נִגְזַר עַל הָאָבוֹת): "גַּם עַרְבִים לֹא הוֹלְכִים לַצָּבָא." אָבִיו הִינְהֵן בַּהֲבָנָה וְלֹא הֵשִׁיב. הָיְתָה בּוֹ הֲבָנָה עֲמוּקָּה לִצְרָכָיו שֶׁל הַבֵּן לִמְרוֹד בּוֹ. לֹא הֵבִין דָּבָר אֶחָד שֶׁלֹּא מִתּוֹךְ עַצְמוֹ, כְּאֵב הַבֵּן, וְאֶת הַבֵּן לֹא הֵבִין אֶלָּא כְּבֶן הָאָב.
כַּאֲשֶׁר עָמַד יָאִיר בְּסֵירוּבוֹ לְהִתְגַּיֵּיס, לָקַח אוֹתוֹ הָאָב אֶל לִשְׁכָּתוֹ שֶׁל הָאַלּוּף זַל לְשִׂיחָה מְסַכֶּמֶת. זֶה הָיָה רֶגַע קָשֶׁה לָאָב. עַד לְאוֹתוֹ יוֹם יָדַע זַלְמָן זַל אַךְ מְעַט עַל יִיסּוּרֵי הָאָב בְּעִנְיַין הַבֵּן. הֲרֵי הָאָב לֹא דִּיבֵּר אַף פַּעַם עַל הַבֵּן, תָּמִיד רַק עַל הַבָּנוֹת. הָאַלּוּף יָדַע עַל נִישּׂוּאֵי הַבַּת הַבְּכוֹרָה וְעַל הַדּוֹקְטוֹרָט שֶׁל הַשְּׁנִיָּיה, אֲבָל גַּם עֲלֵיהֶן מִיעֲטוּ לְדַבֵּר וְהֶעְדִּיפוּ לַעֲסוֹק בְּמִינּוּי חֲתָנִים לִפְרַס יִשְׂרָאֵל, סִפְרוּת עִבְרִית, חָכְמַת יִשְׂרָאֵל, עֲבוֹדָה סוֹצְיָאלִית וְכַמּוּבָן הַפְּרָס הַיּוּקְרָתִי לְבִיטְחוֹן הָאוּמָּה. יָאִיר, מִצִּידּוֹ, לֹא יָדַע שֶׁהַטִּיּוּל הַיָּפֶה בָּעִיר, וּלְאוֹרֶךְ חוֹפֶיהָ, יִסְתַּיֵּים בַּלִּשְׁכָּה הַמַּשְׁקִיפָה עַל מְגוּרֵי הַמִּשְׁמָר, בּוֹ יְשָׁרֵת בְּתוֹךְ חוֹדְשַׁיִים. בֶּאֱמֶת הָיָה יוֹם כֵּיף. אַף פַּעַם לֹא הָיָה לְאַבָּא כָּל-כָּךְ הַרְבֵּה זְמַן בִּשְׁבִילוֹ. הָלְכוּ לְסֶרֶט, אַחֵר כָּךְ יָשְׁבוּ בְּבֵית קָפֶה, וְאַף שֶׁכָּל מִינֵי אֲנָשִׁים נִיגְּשׁוּ אֶל אַבָּא, אַבָּא בִּכְלָל לֹא הָיָה נֶחְמָד אֲלֵיהֶם וְהִתְעַקֵּשׁ לָשֶׁבֶת רַק עִם יָאִיר. אַחֵר כָּךְ הָלְכוּ לַחֲנוּיוֹת בְּגָדִים, וְהָלְכוּ לִקְנוֹת תַּפּוּזִים רֵיחָנִיִּים בַּשּׁוּק, וְהָלְכוּ לַנָּמֵל, גַּם נִיסּוּ לְהִתְגַּנֵּב לְאַחַת הַסְּפִינוֹת הָעוֹגְנוֹת שָׁם, וּבִקְצָרָה, יָאִיר נִיסָּה לְהַכְרִיחַ אֶת אָבִיו לַעֲשׂוֹת דְּבָרִים שֶׁהָאָב נָבוֹךְ לַעֲשׂוֹתָם, וְאַבָּא הָלַךְ לְכָל מָקוֹם שֶׁיָּאִיר הוֹבִילוּ, כִּי הָיָה אַבָּא טוֹב. הֵם עָצְרוּ לְיַד סְפִינַת דַּיִג אַחַת, שֶׁהֶעֶלְתָה בְּרִשְׁתָּהּ הֲמוֹנֵי תְּמָנוּנִים מַבְחִילִים, וְכֵיווֹן שֶׁהַתְּמָנוּנִים אֵינָם רַק מַבְחִילִים, אֶלָּא גַּם אֵינָם כְּשֵׁרִים, לֹא הָיָה לָהֶם קוֹנֶה, חוּץ מִיָּאִיר שֶׁרָצָה תְּמָנוּן. אָבִיו קָנָה לוֹ אֶחָד, בִּתְנַאי שֶׁלֹּא יְבַקֵּשׁ מִמֶּנּוּ לִסְחוֹב אֶת הַשַּׂקִּיק מִקֵּץ רֶבַע שָׁעָה, כְּמוֹ שֶׁאֵירַע בְּעִנְיַין הַכֶּלֶב שֶׁקָּנוּ לוֹ: אַבָּא נֶאֱלַץ לָצֵאת אִיתּוֹ כָּל עֶרֶב כְּדֵי שֶׁיְּחַרְבֵּן בַּחוּץ וְלֹא בַּסָּלוֹן, לְיַד הָאוֹרְחִים. וּבְכֵן, יָאִיר הִבְטִיחַ וּבָחַר אֶת הַתְּמָנוּן הֲכִי גָּדוֹל, וְכָךְ הָלְכוּ הַשְּׁנַיִים בִּרְחוֹבוֹת, הַבֵּן נוֹשֵׂא תְּמָנוּן עֲנָק בְּשַׂקִּיק פְּלַסְטִיק, הָאָב הוֹלֵךְ קְצָת מִלְּפָנִים, אוּלַי מִמְּבוּכָה, וְאִילּוּ כַּלְבֵי הָעִיר רוֹדְפִים אַחֲרֵי שְׁנֵיהֶם. מְרִיבָה בֵּין שְׁנַיִים מִן הַכְּלָבִים הֵחֵלָּה – כְּאִילּוּ נִיחֲשׁוּ שֶׁבְּקָרוֹב יַשְׁלִיךְ יָאִיר אֶת הַתְּמָנוּן, וְרַק אֶחָד מֵהֶם יִזְכֶּה בּוֹ – וְהִתְאָרְכָה וְהִתְאָרְכָה, כִּמְעַט נָשְׁכוּ זֶה אֶת זֶה. וַאֲנָשִׁים הִשְׂתָּרְכוּ אַחֲרֵי הַכְּלָבִים. אוּלַי הָיוּ אֵלֶּה בַּעֲלֵי הַכְּלָבִים, אוּלַי הָיוּ אֵלֶּה עוֹבְרֵי אוֹרַח שֶׁחָשְׁבוּ כִּי זֶהוּ מִין תֵּיאַטְרוֹן רְחוֹב כָּזֶה, הוֹלְבֵיְין, אוֹ מַשֶּׁהוּ. חֵלֶק מִמִּשְׁתַּתְּפֵי הַדָּאנְס מִקָּאבֶר הִכִּירוּ אֶת הָאָב, וְעַכְשָׁיו גָּרַר אוֹתוֹ בְּנוֹ עִם תְּמָנוּן מַסְרִיחַ וַעֲשָׂרָה כְּלָבִים, שְׁנַיִים נוֹשְׁכִים זֶה אֶת זֶה, בִּרְחוֹבוֹת הָעִיר, וּמִשּׁוּם שֶׁיָּאִיר זָרַק אֶת הַתְּמָנוּן לַכְּלָבִים, מְרִיבַת הַשְּׁנַיִים הַגְּדוֹלִים נִפְסְקָה, כִּי כֶּלֶב קָטָן אֶחָד נָשָׂא מִשָּׁם וָהָלְאָה אֶת הַשַּׂקִּיק בְּפִיו, נִמְלַט. אַבָּא אָמַר מַשֶּׁהוּ עַל מִנִּפְרַד הֵרְבְּסְט, שֶׁרַגְלָיו הוֹלִיכוּהוּ בְּלִי שֶׁלִּיבּוּ הִבְחִין לְאָן. "אַתָּה יוֹדֵעַ מִי זֶה מִנִּפְרָד הֵרְבְּסְט?"
– כְּבָר אָמַרְתָּ לִי אֶת זֶה כָּל-כָּךְ הַרְבֵּה פְּעָמִים וּבְקֶשֶׁר לְכָל עִנְיָין כִּמְעַט... יֵשׁ עוֹד אֵיזֶה סֵפֶר שֶׁאַתָּה מַכִּיר?
יָאִיר הָיָה עָיֵיף וַחֲשָׁד בְּאָבִיו שֶׁהוּא מְבַקֵּשׁ לְשַׁפֵּר אֶת כּוֹשְׁרוֹ הַגּוּפָנִי. וּכְאִילּוּ בְּמִקְרֶה הִגִּיעוּ עַד לִשְׁכָּתוֹ שֶׁל אַלּוּף זַלְמָן זַל. אֶת הַשַּׁעַר נָתְנוּ לָאָב לַחֲצוֹת בְּלִי לִבְדּוֹק אֶת תְּעוּדוֹתָיו, הָיָה טַרְחָן קָבוּעַ שָׁם, וְהַחַיָּילִים מַמָּשׁ לֹא קָרְאוּ שׁוּם דָּבָר שֶׁכָּתַב, אֲבָל מָה אִכְפַּת לָהֶם. זַל יָשַׁב, כַּמּוּבָן, מוּל מַכְשִׁיר הַוִּוידֵיאוֹ שֶׁלּוֹ, בְּדִיּוּק כְּשֶׁהִגִּיעוּ, קָרָא לַוֶּורֶד צֶלַע, בִּיקֵּשׁ מִמֶּנָּה לִסְגּוֹר אֶת הַמַּכְשִׁיר, לְהַחֲזִיר אֶת הַקַּלֶּטֶת לְסִפְרִיַּית הַקְלָטוֹת, שֶׁסּוּמְּנוּ כּוּלָּן בְּתֵיבוֹת "יְחֶזְקֵאל 1", "יְחֶזְקֵאל 2", "יְחֶזְקֵאל 3", וְכוּ'. הָאָב לֹא יָדַע אֵיךְ לְהַתְחִיל אֶת הַמִּפְגָּשׁ, הֲרֵי הִגִּיעוּ לְכָאן בְּמִקְרֶה, כִּבְיָכוֹל, אוּלַי נָבוֹךְ, חָשַׁב שֶׁרֵיחַ הַתְּמָנוּן דָּבַק בָּהֶם, אֲבָל זַל לֹא חִיכָּה, אָמַר כִּי הוּא עַצְמוֹ צִיוּוֹה עַל נֶכְדָּתוֹ לְהִתְגַּיֵּיס לַצָּבָא, לַמְרוֹת שֶׁהִיא מְשׁוּגַּעַת, כַּיָּדוּעַ לְכוּלָּם, עַל כָּל הָרֹאשׁ, מְכוּרָה לְסַמִּים וּבְעִיקָּר לִגְבָרִים ("יוֹתֵר גָּרוּעַ מִסַּמִּים, תַּאֲמִין לִי, אֲנִי מַכִּיר גְּבָרִים"), וּלְיֶתֶר בִּיטָּחוֹן צִיוּוֹה עַל וֶרֶד לַעֲזוֹר לְנֶכְדָּתוֹ בְּכָל מִינֵי עִנְיָינִים שֶׁאֵין הִיא מִסְתַּדֶּרֶת אִיתָּם, כְּמוֹ חִידּוּשׁ רִשְׁיוֹן הַנְּהִיגָה, אוֹ סִידּוּר חֶשְׁבּוֹן הַבַּנְק, אוֹ תַּשְׁלוּם חֶשְׁבּוֹן הַחַשְׁמַל, כִּי פֹּה כּוּלָּנוּ מִשְׁפָּחָה אַחַת גְּדוֹלָה, גַּם יָאִיר יִהְיֶה כַּמּוּבָן חֵלֶק מֵהַמִּשְׁפָּחָה הַזֹּאת, וְזַלְמָן זַל הִפְלִיג בְּסִיפּוּרֵי מְסִירוּתָן שֶׁל פְּקִידוֹתָיו, וּבְעִיקָּר וֶרֶד צֶלַע, אוֹתָהּ אָהַב כְּמוֹ אֶת נֶכְדוֹתָיו, לָכֵן הִיא מְצַטֶּטֶת לוֹ חֲרוּזִים וּמִשְׁקָל, וְהִיא כַּמּוּבָן רָאֲתָה כָּבוֹד גָּדוֹל בְּשֵׁירוּתָהּ כָּאן. אַלּוּף זַלְמָן זַל, שֶׁיִּהְיֶה בָּרוּר, לֹא דָּפַק אַף אַחַת מֵהַפְּקִידוּת שֶׁלּוֹ. לְהֶפֶךְ. הוּא דָּאַג שֶׁלֹּא יַטְרִידוּ אוֹתָן כָּל מִינֵי זְכָרִים, וְכָל-כָּךְ הַרְבֵּה דָּאַג, עַד שֶׁהַבָּנוֹת שָׁמְרוּ בְּסוֹד עַל כָּל מִינֵי פָּרָשִׁיּוֹת אַהֲבָה שֶׁלָּהֶן, עִם כָּל מִינֵי קְצִינִים, כִּי מְשׁוּגַּעַת מִי שֶׁמַּפְסִידָה אֶת הַסִּיכּוּי לְהִזְדַּיֵּין קְצָת בַּצָּבָא, וְכָאן הָיוּ כּוּלָּם מִשְׁפָּחָה אַחַת, אָמַר הָאַלּוּף, וּבֶאֱמֶת כָּל הַפְּקִידוּת וְהַפְּקִידִים עַד לְדַרְגָּה שֶׁל סְגָנֵי אַלּוּפִים חַיָּיבִים הָיוּ לְהַקְשִׁיב לְכָל שִׂיחַת טֵלֵפוֹן שֶׁל הָאַלּוּף, בְּמַגְבֵּר, וּבַשְּׁלוּחוֹת, חֵלֶק מֵהַתַּרְבּוּת שֶׁלָּהֶם, לִהְיוֹת הַרְחָבָה שֶׁל הָאַלּוּף. עַל כָּךְ הָיְתָה גַּאֲווֹתָם, אוֹ הִתְעַנְּגוּתָם, אוֹ שְׁתֵּיהֶן.
אַבָּא שֶׁל יָאִיר חָשַׁב שֶׁלִּידִידוֹ הַזָּקֵן וְהַנַּעֲרָץ יִהְיוּ כַּמָּה טִיעוּנִים יוֹתֵר מְשַׁכְנְעִים, אֲבָל הֶסְבֵּרָיו שֶׁל זַל הִסְתַּכְּמוּ בַּחֲשִׁיבוּת שֶׁיֵּשׁ לַשֵּׁירוּת הַצְּבָאִי, לָעָם וְלַבֵּן הָעָם. לְעַם, עַל שׁוּם מָה? עַל שׁוּם שֶׁהָעָם צָרִיךְ צָבָא. לְבֶן הַעַם, עַל שׁוּם מָה? עַל שׁוּם שֶׁבֶּן הָעָם צָרִיךְ לִהְיוֹת חַיָּיל לְפָחוֹת תְּקוּפָה אַחַת בַּחַיִּים, אִם לֹא כָּל הַחַיִּים. וּבְכֵן, אֶת כָּל הַטִּיעוּנִים הַלָּלוּ יָאִיר כְּבָר הִכִּיר, וּבְכָל זֹאת, אַלּוּף זַלְמָן זַל לֹא גָּמַר. מִזְּמַן חֲשָׁד: הַקָּפֶה הַנָּמֵס, שֶׁשּׁוֹתִים כָּאן, עוֹשֶׂה לוֹ גַּזִּים, לָכֵן הִפְלִיץ. לֹא הָיוּ לוֹ בְּעָיוֹת עִם הַפַּלָּצוּת. מִי שֶׁיּוֹשֵׁב בַּטַּנְק כָּל הַחַיִּים שֶׁלּוֹ, לוֹמֵד לֹא לְהִתְבַּיֵּישׁ. כָּל מָה שֶׁצָּרִיךְ זֶה לְהָרִים צַד אֶחָד שֶׁל הָאֲחוֹרִיִּים וְלִפְלוֹט. יָאִיר הָיָה הָמוּם. הוּא חִיפֵּשׂ אֶת עֵינַי אָבִיו, אֲבָל אַבָּא הֶעֱמִיד פָּנִים, כְּאִילּוּ גַּם הוּא מַפְלִיץ כָּל אֵימַת שֶׁנִּצְרַךְ הוּא לִפְלֵיטָה כָּזֹאת, וְאוּלַי כָּאן הוּא בֶּאֱמֶת מַפְלִיץ. אֲבָל בְּבֵית – לֹא.
– אַתָּה בֶּטַח חוֹשֵׁב שֶׁהַצַּנְחָנִים הֵם הַכּוֹחַ שֶׁל הֶעָתִיד. נָכוֹן אוֹ לֹא?
הָאַלּוּף דִּיבֵּר בְּקוֹל רָם, הִבִּיט לְעֵבֶר סֶגֶן וֶרֶד צֶלַע, שֶׁעֵינֶיהָ רָחֲצוּ אֶת יָאִיר הַיָּפָה בְּסִילוֹנוֹת שֶׁל אוֹר. הָהּ, כַּמָּה אַהֲבָה וֶרֶד נְעָרִים כְּמוֹ יָאִיר. גַּם אֶת יָאִיר. וְהָאַלּוּף, בִּמְרִירוּת שֶׁל שִׁרְיוֹנַאי וָתִיק, דִּיבֵּר, וְהַבֵּן הִבִּיט בְּאָבִיו, וְהָאָב הָיָה שְׁטוּף הַעֲרָצָה לָאַלּוּף, אוֹ אוּלַי נִשְׁטַף מְבוּכָה, וּבְכָל מִקְרֶה, חִיּוּכוֹ הֶעָגוּם וְהַמְּפוּרְסָם לֹא סָר מִפָּנָיו. "שְׁטוּיוֹת, שְׁטוּיוֹת," קָרָא הָאַלּוּף, וְחִיכָּה לַוֶּורֶד צֶלַע שֶׁתַּחֲזוֹר אַחֲרָיו – הִיא הָיְתָה מְשַׁנֶּנֶת דְּגוּלָה, אֲבָל, כָּאָמוּר, כָּל כַּמָּה שֶׁהָיְתָה גְּבוֹהָה מִיָּאִיר, וַאֲפִילּוּ מְבוּגֶּרֶת מִמֶּנּוּ, לֹא יָכְלָה לְהַתִּיק אֶת עֵינֶיהָ מִמֶּנּוּ.
– שְׁטוּיוֹת, הַמִּלְחָמָה הַבָּאָה תִּהְיֶה מִלְחֶמֶת שִׁרְיוֹן בַּשִּׁרְיוֹן. כָּל אֶחָד מֵבִין אֶת זֶה. טַנְקִים יִשְׁעֲטוּ עַל פְּנֵי הַמִּדְבָּרִיּוֹת, מִכָּאן עַד כְּוֵויְית, וְהַשִּׁרְיוֹנָאִים שֶׁלָּנוּ יִדְהֲרוּ כְּמוֹ נְהָגִים שֶׁל Formula Uno, בְּיִיחוּד בַּטַּנְק הֶחָדָשׁ, "יְחֶזְקֵאל 4", תִּרְאֶה אֶת הַמָּסָךְ. אֵיפֹה הִקְלִיקַעִר?
הַחִיּוּךְ לֹא מָשׁ מִפְּנֵי הָאָב, כְּמוֹ דִּיפְּלוֹמָט סִינַי, וְהַקְלִיקְעָר נִכְנָס, הִקְפִּיא אֶת הַמָּסָךְ, לָקַח עוּגִיָּה וְיָצָא בְּשֶׁקֶט, כָּךְ הַכֹּל צָפוּ בַּטַּנְק הַמִּתְרוֹמֵם, כְּמוֹ צַב עֲנָק, מְאַיֵּים לֹא לִנְחוֹת שׁוּב לְנַצֵּחַ, קָפָא "יְחֶזְקֵאל" 4, אוֹ 3.
– לָמָּה לְךָ לְהִתְנַדֵּב לַצַּנְחָנִים? בִּגְלַל הַצְּנִיחָה? הַצְּנִיחָה הַזֹּאת לֹא מַרְשִׁימָה אוֹתִי. אֲנִי סֵירַבְתִּי לַעֲבוֹר קוּרְס צְנִיחָה. פָּשׁוּט לֹא רָצִיתִי. לֹא מְפַחֵד, לֹא. בִּגְלַל בִּלְבּוּל הַמּוֹחַ. אַתָּה מֵבִין?
יָאִיר הִינְהֵן. זַל הִמְשִׁיךְ, כַּיָּאֶה לַמַּצְבִּיא, הִבְחִין בַּחֲדִירָה הָאִיטִּית שֶׁל כּוֹחוֹתָיו לְתוֹךְ נֶפֶשׁ הַנַּעַר: "מָה הֵם עוֹשִׂים בַּסַּיָּירוֹת הַמְּפוּרְסָמוֹת שֶׁלָּהֶם? יוֹשְׁבִים וּמְחַכִּים וּמְחַכִּים וּמְחַכִּים. לָמָּה הֵם מְחַכִּים? לַיּוֹם שֶׁבּוֹ יוּכְלוּ לִתְקוֹף בְּסִיסֵי טִילִים בְּהָרֵי קַוְוקָז?" עַכְשָׁיו פָּנָה אֶל הָאָב, שֶׁנִּיסָּה לוֹמַר מַשֶּׁהוּ, אֲבָל זַל הִמְשִׁיךְ: "וּבֵינְתַיִים, אֲנִי שׁוֹאֵל, בֵּינְתַיִים מָה הֵם עוֹשִׂים? בֵּינְתַיִים הֵם הוֹרְגִים בְּנֵי אָדָם מִקָּרוֹב, בְּסַכִּינִים, אוֹ בְּאֶקְדָּחִים, בְּטוּנִיס, בְּבֵיירוּת. וּבִשְׁבִיל זֶה לְהַחֲזִיק צָבָא שָׁלֵם? רַק בִּגְלַל שֶׁיּוֹם אֶחָד תִּהְיֶה מִלְחֶמֶת קוֹמַנְדּוֹ?"
כְּשֶׁיָּצְאוּ מִשָּׁם – וֶרֶד לֹא הֵעֵזָּה לוֹמַר לָהֶם מִלָּה – אָמַר יָאִיר לְעַצְמוֹ שֶׁהַכֹּל, כָּל הַיּוֹם הַנִּפְלָא הַזֶּה, נוֹעַד רַק כְּדֵי לְהַכְנִיסוֹ לְשִׂיחָה אֵצֶל הָאַלּוּף. הוּלַךְ שׁוֹלָל כָּל הַיּוֹם. אַהֲבָתוֹ הַגְּדוֹלָה לְאָבִיו בָּלְעָה פְּרִי, וּבְתוֹכוֹ חַרְצָן גָּדוֹל, מַר, חוֹנֵק, צוֹרֵב. הוּא שָׂנֵא אֶת אָבִיו. כָּל הַדֶּרֶךְ הַבַּיְתָה לֹא דִּיבְּרוּ. בְּמוֹנִית חָנַק אוֹתוֹ הָרָצוֹן לִבְכּוֹת. הָאָב נִפְגַּע. לֹא בָּרוּר לָנוּ מִמָּה, אֲבָל מִדֵּי פַּעַם נִפְגַּע הָאָב וְלֹא דִּיבֵּר עַל כָּךְ – סִיּוּט לִילָדָיו – מֶשֶׁךְ שָׁעוֹת, וְכָל מָה שֶׁיָּכְלוּ לַעֲשׂוֹת הָיָה לְנַחֵשׁ מִמָּה נִפְגַּע אַבָּא. לְךָ תִּתְעַסֵּק עִם זִיכְרוֹנוֹת יַלְדוּת שֶׁל אָבִיךְ.
אַחֵר כָּךְ הַבֵּן נִכְנַע. מֶה עָבַר עָלָיו בֵּין הָרָצוֹן לִבְכּוֹת בַּמּוֹנִית לְבֵין הַכְּנִיעָה? הַרְבֵּה מְאוֹד. אֲבָל בְּסוֹפוֹ שֶׁל דָּבָר, הוּבְטַח לוֹ לְשָׁרֵת לְמַטָּה, מִתַּחַת לַלִּשְׁכָּה, וּמֵאָז מַגִּיעַ אָבִיו יוֹם יוֹם כְּדֵי לַעֲקוֹב אַחֲרָיו מִן הַחַלּוֹן הַגָּבוֹהַּ. מִדֵּי פַּעַם קָם הָאָב אֶל הַחַלּוֹן, וְהָאַלּוּף אוֹמֵר לוֹ: "שָׁב, שָׁב, הוּא יִרְאֶה אוֹתְךָ מַבִּיט בּוֹ. זֶה לֹא טוֹב. תֵּן לוֹ כְּבָר לִהְיוֹת גֶּבֶר." וְהָאָב, עֵינָיו מִצְטַמְצְמוֹת מֵעַצְמָן, כְּאִילּוּ בּוֹרֵר אֶת מִלּוֹתָיו בִּקְפִידָה, אוֹמֵר בְּלִי לְהִסְתּוֹבֵב: "הוּא לֹא יוֹדֵעַ שֶׁאֲנִי כָּאן." הָאָב יוֹדֵעַ כַּמּוּבָן שֶׁהַבֵּן יוֹדֵעַ. הַבֵּן הֲרֵי אָמַר לוֹ בְּאַחַת הַחוּפְשׁוֹת: "מָה אַתָּה בִּכְלָל בָּא כָּל-כָּךְ הַרְבֵּה לְשֵׁם? לִבְלוֹשׁ אַחֲרֵי?" רָצָה לוֹמַר הַרְבֵּה יוֹתֵר, רָצָה לוֹמַר, כָּל לַיְלָה רָצָה, מֵאָז הַטִּיּוּל בָּעִיר, רָצָה לוֹמַר מַשֶּׁהוּ שֶׁתָּפַח וְתָפַח וְתָפַח, וְהָיָה לְמַשֶּׁהוּ אַלִּים, מְזַלְזֵל, מַעֲלִיב, כְּמוֹ 'הַלְּוַואי שֶׁהָיִיתָ אוֹהֵב אֶת אִימָּא כְּמוֹ שֶׁאַתָּה אוֹהֵב אֶת הָאַלּוּף הַשֶּׁמֶן הַזֶּה, הַלְּוַואי שֶׁהָיִיתָ אוֹהֵב אוֹתָנוּ כְּמוֹ שֶׁאַתָּה אוֹהֵב אוֹתוֹ, הַלְּוַואי שֶׁהָיִיתָ אוֹהֵב אוֹתִי כְּמוֹ שֶׁאַתָּה אוֹהֵב אֶת עַצְמְךָ, אֲבָל אַתָּה בִּכְלָל לֹא מְאוֹהָב בּוֹ בִּגְלַל שֶׁהוּא זֶה הוּא, אַתָּה מְאוֹהָב בּוֹ בִּגְלַל שֶׁהוּא אַלּוּף, וּכְשֶׁתִּמְצָא אַלּוּף אַחֵר, הוֹפּ, תִּרְכֵּב אֶל הָאַלּוּף הָאַחֵר. מָה אַתָּה כָּל-כָּךְ אוֹהֵב אַלּוּפִים? בֶּטַח אַתָּה רוֹצֶה שֶׁגַּם אֲנִי אֶהְיֶה אַלּוּף, בִּגְלַל זֶה אֲנִי חוֹלָה כָּל-כָּךְ, בִּגְלַל שֶׁתָּמִיד רָצִיתָ שֶׁאֲנִי אֶהְיֶה אַלּוּף.' לֹא אָמַר אֶת כָּל הַהֲבָלִים הַלָּלוּ, אֲבָל פַּעַם אַחַת חָלַם שֶׁאָבִיו מַשְׁתִּין דַּרְכּוֹ, מַחֲזִיק בּוֹ כְּמוֹ בְּמִזְרֶקֶת אֶבֶן פְּעוּרַת לוֹעַ, וּמַשְׁתִּין דֶּרֶךְ פִּיו. לִפְעָמִים חָשַׁב לִתְלוֹת אֶת עַצְמוֹ בִּמְגוּרֵי הַמִּשְׁמָר, בְּאוֹר, שֶׁאָבִיו יַרְאֶה אוֹתוֹ מִלְּמַעְלָה מְפַרְפֵּר, וִימַהֵר לְהַצִּיל אוֹתוֹ, אֲבָל יְאַחֵר, יוּכַל רַק לְהוֹרִידוֹ מֵהַתִּקְרָה, גְּוִויָּיה. פַּעַם אַחַת יֵיצֵא אַבָּא מִגְּדֵרוֹ, פַּעַם אַחַת אֶמְחַק אֶת חִיּוּךְ הָעֲצִירוֹת מֵהַפַּרְצוּף שֶׁלּוֹ.
נוּ, וְהַיּוֹם, כַּזָּכוּר, יוֹם הַזִּיכָּרוֹן לְאַרְיֵה בְּרוֹנְשְׁטֵיְין זַ"ל. הַכֹּל מְכַבְּדִים אֶת יוֹם הַזִּיכָּרוֹן הַזֶּה, וּמֵהַשָּׁנָה שֶׁעָבְרָה, הוֹדוֹת לַעֲצוּמָה, כְּבָר הָפַךְ לְאֵירוּעַ מטכ"לי, כְּלוֹמַר אֵירוּעַ שֶׁל הַבָּסִיס הַזֶּה, שֶׁלָּנוּ. אַחֲרֵי מַאֲמָץ הִסְבַּרְתִּי מְמוּשָּׁךְ, בִּפְקוּדַּת הַיּוֹם הַבְּסִיסִית, שֶׁסֵּמֶל Border Line נוֹעֵץ בְּלוּחוֹת הַשַּׁעַם, מַזְכִּירִים אוֹתוֹ, וּשְׁנֵי חַיָּילֵי מִשְׁמָר עוֹמְדִים דּוֹם לְיַד הַנֵּר. תּוֹרָן אֶחָד מְבַקֵּשׁ מִן הָעוֹבְרִים וְשָׁבִים לְהַנִּיחַ פֶּרַח, אוֹ לִכְתּוֹב כַּמָּה מִלִּים בְּסֵפֶר הַזִּיכָּרוֹן לַחַיָּיל שֶׁנִּיהֵל מַעֲרָכָה אֲרוּכָּה כָּל-כָּךְ כְּדֵי שֶׁהַצָּבָא יְגַיְּיסוּ, חֵרֶף מַצָּבוֹ הַבְּרִיאוּתִי הַלָּקוּי. וְהִנֵּה עָבַר אַלּוּף אֶחָד, מוֹטִי הָאִידְיוֹטִי, מְשׂוֹחֵחַ בְּקוֹל רָם, כִּי כָּכָה הוּא מְדַבֵּר, עִם חַיֶּילֶת, מַעֲרִיצָה, שֶׁדִּיבְּרָה גַּם הִיא בְּקוֹל גָּדוֹל, כְּדֵי שֶׁכּוּלָּם יִשְׁמְעוּ אוֹתָהּ מְדַבֶּרֶת עִם אַלּוּף מוֹטִי הָאִידְיוֹטִי. אָבִיהָ נָזַף בָּהּ אֶתְמוֹל, כְּשֶׁאָמְרָה לוֹ כַּמָּה הִיא נִזְהֶרֶת לֹא לְהִישָּׁאֵר עִם הָאַלּוּף מוֹטִי לְבַדָּהּ בַּחֶדֶר. נֶעֱלַב מְאוֹד מֵהַהֶעָרָה הַזֹּאת, אָבִיהָ. "אֲנִי לֹא אוֹהֵב אֶת הַהֲזָיוֹת שֶׁלְּךָ. אַף פַּעַם לֹא אָהַבְתִּי אֶת הַהֲזָיוֹת שֶׁלְּךָ. מֵאָז שֶׁאֲנִי זוֹכֵר אוֹתְךָ, כּוּלָּם מַתְחִילִים אִיתְּךָ. יוֹם אֶחָד גַּם תְּסַפְּרִי אֶת זֶה עָלַי. זֶה עַכְשָׁיו בַּמּוֹדָה. לֹא? אֲבָל מוֹטִי הוּא אַלּוּף בְּצַהַ"ל. אַתְּ יְכוֹלָה לְהִתְנַהֵג כְּמוֹ בֶּן אָדָם וְלֹא לִרְמוֹז רְמִיזוֹת מְלוּכְלָכוֹת."
וּמִכֵּיווֹן שֶׁמֶּשֶׁךְ כָּל הַיּוֹם דָּרְשׁוּ חַיָּילֵי הַמִּשְׁמָר מִן הָעוֹבְרִים לְיַד מְעוֹנוֹתֵיהֶם לְהִתְנַהֵג בְּהֶתְאֵם, נִיגַּשׁ אֶחָד מֵהֶם גַּם אֶל מוֹטִי, וְלִזְכּוֹת הָאַלּוּף יֵיאָמֵר, כִּי הִתְנַצֵּל מִיָּד, הִשְׁתַּדֵּל לִמְתּוֹחַ אֶת חוּלְצָתוֹ הַמְּרוּשֶּׁלֶת, עָמַד דּוֹם לְרֶגַע, וּפִתְאוֹם הִצְדִּיעַ, הִבְלִיט אֶת הֶחָזֶה וּמָתַח אֶת כַּפּוֹ אֶל הָרַקָּה בְּכוֹחַ, וְהַחַיֶּילֶת שֶׁאִיתּוֹ, הִיא הִתְרַגְּשָׁה מְאוֹד מֵהַהַזְמָנָה שֶׁל מוֹטִי לְלַוּוֹתוֹ שׁוּב אֶל לִשְׁכָּתוֹ, וְגַם הִיא הִצְדִּיעָה, וּכְפָתוּר אֶחָד, בְּדִיּוּק בֵּין שְׁנֵי שָׁדֶיהָ הַמְּעוּכִים בַּחֲזִיָּיה חַדָּה, נִקְרַע. גֶּסְטְרִיטִיס מִצִּידּוֹ חִיכָּה עַד שֶׁהָאַלּוּף מוֹטִי יִגְמוֹר לְהַצְדִּיעַ, נִיגַּשׁ אֵלָיו בִּזְהִירוּת, הִצְדִּיעַ, הָלַךְ שְׁנֵי צְעָדִים מְדוּדִים לְאָחוֹר, עָמַד דּוֹם, שׁוּב הִצְדִּיעַ – יֵשׁ כַּנִּרְאֶה אֵיזֶה סֵדֶר כָּזֶה, חָשַׁב לוֹ הָאַלּוּף מוֹטִי אֲבָל הוּא לֹא הִכִּיר אֶת הַנּוֹהַל, לֹא הֶעֱלָה עַל דַּעְתּוֹ שֶׁמְּהַתְּלִים בּוֹ כָּאן, מִי מַעֲלֶה בְּדַעְתּוֹ שֶׁמְּהַתְּלִים בּוֹ? –  אַחֵר כָּךְ אָמַר גֶסְטְרִיטִיס בְּשֶׁקֶט: "כָּבוֹד הָאַלּוּף, מְבַקֵּשׁ רְשׁוּת לְדַבֵּר."
– קָצָר, אֲנִי עָסוּק.
– הָאַלּוּף, אֲנִי מְקַצֵּר: אֲנַחְנוּ צְרִיכִים עֶזְרָה.
הָאַלּוּף שָׂנֵא בַּקָּשׁוֹת עֶזְרָה, אֲבָל גֶסְטְרִיטִיס סִיפֵּר לוֹ, שֶׁהַמִּשְׁמָר מִשְׁתַּדֵּל לִקְבּוֹעַ פֶּרֶס מִטַּעַם הַצָּבָא עַל שָׁם חֲבֵרָם, אַרְיֵה בְּרוֹנְשְׁטֵיְין זַ"ל. הָאַלּוּף הָיָה קְצַר רוּחַ, לַמְרוֹת שֶׁהַחַיֶּילֶת חִיכְּתָה. כְּבָר רָאָה אוֹתָהּ בְּעֵינֵי רוּחוֹ הוֹלֶכֶת הָלוֹךְ וְחָזוֹר בַּחֶדֶר, עֵירוּמָּה, רַק נְעָלֶיהָ הַצְּבָאִיּוֹת הַשְּׁחוֹרוֹת וְגַרְבֶּיהָ הַלְּבָנוֹת לְרַגְלֶיהָ. "מִי זֶה הָאַרְיֵה בְּרוֹנְשְׁטֵיְין הַזֶּה?"
– אֲנִי אֶקָּצֵר. הוּא לֹא גּוּיַּס בִּגְלַל בְּעָיוֹת בְּרִיאוּת, הִתְעַקֵּשׁ לְהִתְגַּיֵּיס, נִיהֵל מַעֲרָכָה צִיבּוּרִית, הוֹרָיו פָּנוּ לְרָשׁוּיוֹת הַצָּבָא, הִשְׁתַּתְּפוּ בַּמַּעֲרָכָה הַצִּיבּוּרִית לְגִיּוּסוֹ, יַחַד עִם חֲבֵרָיו לְבֵית הַסֵּפֶר הַתִּיכוֹן. גַּם הָעִיתּוֹנוּת הִשְׁתַּתְּפָה בַּמַּעֲרָכָה. יֵשׁ לָנוּ עִיתּוֹנוּת לוֹחֶמֶת, כְּמוֹ בְּכָל דֵּמוֹקְרַטְיָה, וּמַאַמְרֵי מַעֲרֶכֶת נִלְהָבִים דִּיבְּרוּ עַל הַמַּאֲבָק נֶגֶד הַסַּרְבָנוּת, שֶׁצָּרִיךְ לְהַתְחִיל מֵהַחִיּוּבִי, לֹא מֵהַשְּׁלִילִי. בְּסוֹפוֹ שֶׁל דָּבָר נִכְנַע הַצָּבָא וְלַמְרוֹת רְגִישׁוּת שֶׁלָּקָה בָּהּ כְּשֶׁהָיָה יֶלֶד, שֵׁירֵת בִּיחִידַת הַמִּשְׁמָר. הוּא מֵת בְּמַדָּיו, בְּעֵת הַשְּׁמִירָה. לֹא מִזְּמַן פָּנֵינוּ לִמְפַקֵּד הַבָּסִיס וּבִיקַּשְׁנוּ מִמֶּנּוּ לִקְבּוֹעַ פְּרַס לְחַיַּיל הַחוֹלֶה הַמִּצְטַיֵּין עַל שְׁמוֹ שֶׁל אַרְיֵה. פְּנִיּוֹתֵינוּ לֹא הוֹעִילוּ.
– אֲבָל לָמָּה צָרִיךְ לָתֵת פֶּרֶס לְמִי שֶׁיָּכוֹל הָיָה לְהִשְׁתַּמֵּט וְלֹא נִיצֵּל אֶת זֶה?
– מִשּׁוּם שֶׁאַחֶרֶת הַחַיִּים לֹא אוֹתָם חַיִּים.
הִבִּיט הָאַלּוּף בְּעֵינָיו הָעֲצוּבוֹת שֶׁל הַחַיָּיל, וְהִבְטִיחַ לַעֲזוֹר. הַכֹּל הָיָה עוֹבֵד כַּמְּתוּכְנָן אֵצֶל חַיָּילֵי הַמִּשְׁמָר הָרְצִינִיִּים, אִלְמָלֵא נָהַג הָאַלּוּף לִשְׁכּוֹחַ הַבְטָחוֹת שֶׁהִבְטִיחַ, אוּלַי מִצְעַד הָעֵירוֹם שֶׁל הַחַיֶּילֶת בְּלִשְׁכָּתוֹ הִשְׁכִּיחַ מִמֶּנּוּ אֶת הַהַבְטָחָה, וּמַזָּלֵנוּ שֶׁכָּךְ הָיָה. מִבְּחִינָה זוֹ, זִיכְרוֹנוֹ הַלָּקוּי שֶׁל אַלּוּף הוּא מָקוֹר לְתִקְוַות הָעָם כּוּלּוֹ. לוֹ יִרְבּוּ מַנְהִיגִים וּמַצְבִּיאִים שַׁכְחָנִים כָּאֵלֶּה. וּמִכָּל מָקוֹם, מְבוּכָה גְּדוֹלָה הָיְתָה נִגְרֶמֶת לְכוּלָּנוּ, אִילּוּ הִתְבָּרְרָה הָאֱמֶת עַל חַיָּיו וּמוֹתוֹ שֶׁל אַרְיֵה בְּרוֹנְשְׁטֵיְין. לֹא הָיָה לוֹ יוֹם זִיכָּרוֹן, כִּי הוּא לֹא מֵת, כִּי הוּא לֹא נוֹלַד, כִּי לֹא הָיָה שׁוּם בְּרוֹנְשְׁטֵיְין. כִּי הוּא הָיָה לֵב הַשֵּׁירוּת שֶׁל יְחִידָתֵנוּ: הִמְצֵאנוּ אוֹתוֹ כְּדֵי לְקָדְשׁוֹ וּכְדֵי לִלְעוֹג לְכָל הָעוֹלָם בְּאֶמְצָעוּתוֹ.
כְּשֶׁשּׁוּתַּף יָאִיר בְּסוֹד הַמְּהַתֵּל הַזֶּה, שֶׁלֹּא עִנְיָין אַף אֶחָד, וְגָרַם לָנוּ סִיפּוּק מוּזָר, הִתְבַּקֵּשׁ בִּמְפוֹרָשׁ לֹא לְגַלּוֹת אֶת הַסּוֹד לְאָבִיו. הוּא לֹא נֶעֱלַב מֵהַבַּקָּשָׁה. לְהֶפֶךְ. הִתְגָּאָה מְאוֹד שֶׁנָּתְנוּ לוֹ צַ'אנְס לִבְגּוֹד בְּאַבָּא. הָרַעֲיוֹן לִבְגּוֹד בְּאַבָּא, וְעוֹד בְּעֶזְרַת הַסִּיפּוּר הַיָּפֶה הַזֶּה שֶׁל הַחַיָּיל שֶׁלֹּא הָיָה וְלֹא נִבְרָא, הִלְהִיב אוֹתוֹ, וְהוּא הִתְנַדֵּב לְסַפֵּר אֶת סִיפּוּר חַיָּיו שֶׁל הַמָּנוֹחַ. יָאִיר כָּתַב יָפֶה. אִלְמָלֵא אָבִיו, הָיָה מַגִּיעַ לְהֶישֵּׂגִים כָּלְשֶׁהֵם, אֲבָל אָבִיו לֹא אָהַב אֶת הַכְּתִיבָה שֶׁלּוֹ, פַּחַד שֶׁיִּתְּנוּ לוֹ מַחְמָאוֹת רַק מִשּׁוּם שֶׁהוּא בְּנוֹ. "זִיכְרוֹנוֹת בְּרוֹנְשְׁטֵיְין" מֵאֵת יָאִיר הָיָה הַפֶּרֶק הַנּוֹגֵעַ בְּיוֹתֵר לַלֵּב בָּאַנְתּוֹלוֹגְיָה, מִשּׁוּם שֶׁנִּכְתַּב מִתּוֹךְ זַעַם. אִישׁ לֹא הֶאֱמִין שֶׁהַנַּעַר בָּדָה אֶת הַסִּיפּוּר הַזֶּה. לְעוֹלָם לֹא נֵדַע מָה אֲמִיתִּי אֵצֶל אֲנָשִׁים שֶׁאֵינָם מְהַסְּסִים לְהִשְׁתַּמֵּשׁ בִּלְשׁוֹנָם.
עֶרֶב יָרַד. הָאוֹרוֹת עָלוּ בִּמְגוּרֵי הַשּׁוֹמְרִים. הָאָב קָם אֶל הַחַלּוֹן, אֲבָל יָאִיר כְּבָר לֹא הָיָה שָׁם. שׁוּב סִידֵּר אֶת אָבִיו, הִסְתַּלֵּק בְּחָסוּת הַחֲשֵׁיכָה, וּבִמְקוֹם לָחוּשׁ סִיפּוּק, חָשׁ עֶצֶב גָּדוֹל, שׁוּב רָאָה אֶת עַצְמוֹ תָּלוּי וַחֲתוּךְ וְרִידִים, אַחֵר כָּךְ הָלַךְ לְכִיוּוּן הַשַּׁעַר. לִפְעָמִים חָשַׁב לָלֶכֶת לִשְׁמִירָה יַחַד עִם הַחֲבֵרִים, אֲבָל פַּחַד שֶׁאָבִיו יְקַבֵּל אֶת זֶה כְּהַצְלָחָה שֶׁלּוֹ.
מִחוּץ לַשַּׁעַר אָסַף אוֹתוֹ לִמְכוֹנִיתוֹ אַלּוּף אֶחָד, מוֹטִי הָאִידְיוֹטִי, וְשָׁאַל: "לְאָן אַתָּה הוֹלֵךְ, חַיָּיל?" יָאִיר מָשַׁךְ בִּכְתֵפָיו וְאָמַר בְּחוּצְפָּה הָאוֹפְיָינִית לוֹ בִּמְקוֹמוֹת שֶׁטֶּרֶם פָּגַשְׁנוּ בּוֹ: "אַתָּה בּוֹדֵק אִם יֵשׁ לִי פַּס, אוֹ מָה?" הָאַלּוּף אָמַר: "לֹא, לֹא, אֲנִי פָּשׁוּט נוֹסֵעַ לִצְפוֹן הָעִיר וְחָשַׁבְתִּי שֶׁאַתָּה רוֹצֶה טְרֵמְפּ." יָאִיר נָסַע אִיתּוֹ, וּפִתְאוֹם, דַּוְוקָא כַּאֲשֶׁר הִתְכַּוֵּון לָרֶדֶת, לֹא הַרְחֵק מֵחוֹף הַיָּם, אָמַר: "תַּגִּיד, הַצָּבָא הַזֶּה בֶּאֱמֶת לֹא מְשַׁעֲמֵם אוֹתְךָ?" הָאַלּוּף הִבִּיט בּוֹ וְאָמַר: "אַתָּה יוֹדֵעַ מָה? עַכְשָׁיו שֶׁאַתָּה שׁוֹאֵל אוֹתִי, אֲנִי חוֹשֵׁב שֶׁכֵּן, כֵּן. אֲבָל צְרִיכִים אוֹתָנוּ, לֹא?" יָאִיר אָמַר: "לֹא, אֲנִי חוֹשֵׁב שֶׁלֹּא." הָאַלּוּף חָשַׁב לְעַצְמוֹ רֶגַע אֶחָד, וְאַחַר כָּךְ הִנִּיחַ שֶׁיָּאִיר מִתְבַּדֵּחַ, יָאִיר הִבִּיט בַּלַּיְלָה הַגָּדוֹל וּבְאוֹרוֹת, וְדִימָּה לִרְאוֹת צִיפּוֹר עֲנָקִית פּוֹרַחַת וְלוֹקַחַת אִיתָּהּ לְמַעְלָה אֶת הָעִיר כּוּלָּהּ.




https://www.shortstoryproject.com/he/story/%d7%9e%d7%a0%d7%99%d7%a0%d7%92%d7%99%d7%98%d7%99%d7%a1/
#אַבּוּבָן#חַיָּילִים#צָבָא