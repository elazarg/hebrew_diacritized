הִסְתַּכַּלְנוּ בְּזוּג צָעִיר מִתְנַשֵּׁק עַל הַמִּדְרָכָה, מֵעֵבֶר לַזְּגוּגִית בֵּית הַקָּפֶה בּוֹ יָשַׁבְנוּ, "הַקָּפֶה שֶׁל מָארִי". עֵינֵיהֶם הָיוּ עֲצוּמוֹת. הַבָּחוּר לָבַשׁ וֵסְט חוֹם עִם אַבְזַם בַּגַּב, מֵעַל חוּלְצָה מְכוּפְתֶּרֶת עִם שַׁרְווּלִים רְחָבִים — סִגְנוֹן שֶׁהָיָה אוֹפְנָתִי בִּזְמַנּוֹ — מִפִּרְקֵי אֶצְבְּעוֹתָיו רִיפְרְפוּ עַל לֶחִי הַבַּחוּרָה. יָדָהּ הָיְתָה תְּלוּיָה בָּאֲוִויר, אֶצְבְּעוֹתֶיהָ כְּפוּפוֹת קִמְעָה, מְהַסְּסוֹת בֵּין אִגְרוּף לְכַף יָד פְּרוּשָׂה. יָשַׁבְנוּ זֶה מוּל זֶה, בַּשּׁוּלְחָן הַצָּמוּד לַחַלּוֹן, שְׁנֵינוּ הִסְתַּכַּלְנוּ הַחוּצָה אֶל הַזּוּג הַצָּעִיר, אֲנִי לִימִינִי וְאֶת לִשְׂמֹאלְךָ, וְרַק מִדֵּי פַּעַם הֵצַצְתִּי בִּצְדוּדִית פָּנַיִיךְ. אוֹחַ, אֵיךְ שֶׁאַתְּ נִרְאֵית בְּיוֹם סְתָוִוי בְּבֵית קָפֶה שֶׁחַלּוֹנוֹתָיו גְּדוֹלִים. אִילּוּ שְׂפָתַיִים דַּקּוֹת יֵשׁ לְךָ, אִילּוּ עֵינַיִים גְּדוֹלוֹת, חָשַׁבְתִּי. וְהַקְּמָטִים הַיָּפִים שֶׁנִּמְתָּחִים מִזָּוִויּוֹת עֵינַיִיךְ, חָשַׁבְתִּי. שְׂעָרוֹ שֶׁל הַבָּחוּר הָיָה שׁוֹפֵעַ, מִפִּרְקֵי אֶצְבְּעוֹתָיו נָגְעוּ בִּלְחִי הַחַרְסִינָה שֶׁל הַבַּחוּרָה. הִיא לָבְשָׁה חֲצָאִית קְפָלִים אֲרוּכָּה, לְבָנָה, עִם צִיּוּרֵי שׁוֹשַׁנִּים בְּצִבְעֵי אֲדָמָה — חוֹם, בֵּז', כָּתוֹם וְצָהוֹב.
הֲסָבַת אֶת מַבָּטְךָ אֵלַי וְסוֹבֶבֶת אֶת הַמַּאֲפֵרָה בָּאִי־נַחַת — שָׁמַעְתִּי אֶת רַחַשׁ הַזְּכוּכִית עַל מַפַּת הַשּׁוּלְחָן. שָׁאפַת אֲוִויר דֶּרֶךְ אַפְּךָ, נִדְרֶכֶת וְהַפַּטֶּרֶת: "לְעוֹלָם אַל תִּבְגּוֹד בִּי, כְּרִיסְטִיָּאן." רַגְלִי כִּיסְּאֲךָ חָרְקוּ בָּרִצְפָּה כַּאֲשֶׁר הָדַפְתָּ אֶת הַמּוֹשָׁב לְאָחוֹר וְנִשְׁעֶנֶת עַל הַשּׁוּלְחָן בְּכַפּוֹת יָדַיִיךְ. קַמְתָּ וְהָלַכְתָּ. מַבָּטִי הִשְׂתָּרֵךְ אַחֲרַיִיךְ: יַשְׁבָנְךָ בַּחֲצָאִית, קְצוֹת שֶׁעָרַךְ הַקָּצָר וְהַמְּפוּחָם עַל עוֹרְפֵּךְ, אֶגְרוֹפַיִיךְ קְפוּצִים. נֶעֱלֶמֶת בַּמִּסְדְּרוֹן הַמּוֹלִיךְ לְשֵׁירוּתֵי הַנָּשִׁים. הִסְתַּכַּלְתִּי בַּקָּפֶה הַמַּהְבִּיל, בִּשְׁנֵי הַסְּפָלִים שֶׁלָּנוּ, הַזֵּהִים, זֶה מוּל זֶה עַל הַמַּפָּה הַלְּבָנָה. אֵדֵי הַקָּפֶה עָלוּ לִפְנֵי וְנֶעֶלְמוּ. בַּחוּץ הַנְּשִׁיקָה נִמְשְׁכָה, אַךְ נָפַל דָּבָר: הַבַּחוּרָה זֶה מִכְּבָר תָּפְסָה בְּחוֹזְקָה אֶת זְרוֹעַ הַבָּחוּר וְאִילּוּ כַּף יָדוֹ שֶׁל הַבָּחוּר נִפְרְשָׂה עַל כָּל פָּנֶיהָ, מִן הַלֶּסֶת וְעַד קְצֵה הָעַיִן, מִתְּנוּךְ אוֹזְנָהּ וְעַד שִׁיפּוּלֵי הַנְּחִירִיִּים.
לְעוֹלָם אַל תִּבְגּוֹד בִּי — לֹא יָדַעְתִּי מָה אַתְּ אוֹמֶרֶת. כָּל מָה שֶׁעָשִׂיתִי עָשִׂיתִי לִקְרָאתְךָ, אָנֵט. לֹא יָכְלָה לִהְיוֹת לִי אַף אַחַת מִלְּבַדְּךָ. לֹא יָדַעְתִּי לְהַסְתִּיר מִמְּךָ; לֹא יָדַעְתִּי לִבְגּוֹד בְּךָ. הַדְּרִישָׁה שֶׁלְּךָ הָמְמָה אוֹתִי. לֹא הֵבַנְתִּי אוֹתָהּ. הַמִּילִּים הָיוּ בְּרוּרוֹת, אַךְ מַשְׁמָעוּתָן סְתוּמָה. הֲרֵי יָדַעְתָּ שֶׁהָיוּ לִי מֵאֲהָבוֹת רַבּוֹת. הָיִיתִי זָקוּק לְךָ כְּדֵי לִחְיוֹת, הָיִיתִי נֶאֱמָן לְךָ בְּכָל מְאוֹדִי, לֹא הָיְתָה אִישָּׁה שֶׁיָּכְלָה לָקַחַת אֶת מְקוֹמְךָ. וְעִם זֹאת, וְדַוְוקָא בִּגְלַל זֹאת, הָיוּ לִי מֵאֲהָבוֹת כְּמִסְפַּר הַלֵּילוֹת שֶׁנִּרְדַּמְתִּי אַחֲרַיִיךְ; הָיוּ לִי תְּשׁוּקוֹת כְּמִסְפַּר הַצְּעָדִים שֶׁהָלַכְתִּי מִמְּךָ, וְאֵלַיִיךְ. הָיִיתִי מְעַסֶּה אֶת שְׁרִירֵי הַגַּב הַתַּחְתּוֹן שֶׁלָּךְ; הָיִיתָ מַעֲבִירָה אֶת יָדַיִיךְ עַל רָאשֵׁי הַמִּתְקָרֵחַ. הִתְעַלַּסְנוּ תָּמִיד בִּתְשׁוּקָה גְּדוֹלָה, בִּצְרָחוֹת. יָדַעְתָּ עַל אוֹדוֹת הַמְּאַהֲבוֹת שֶׁלִּי. יָדַעְתָּ גַּם כְּשֶׁאֲנִי לֹא יָדַעְתִּי, גַּם כְּשֶׁחָשַׁבְתִּי שֶׁאֵינְךָ מְעוּנְיֶינֶת לָדַעַת אוֹ שֶׁאֵינִי מְעוּנְיָין שֶׁתֵּדְעִי — גַּם אָז יָדַעְתָּ. יָדַעְתָּ: עַל נֶאֱמָנוּת מְשַׁלְּמִים בְּאַהֲבָה, עַל הוֹכָחוֹת מְשַׁלְּמִים בֶּאֱמֶת, עַל תְּמִימוּת מְשַׁלְּמִים בַּהֲבָנָה. אֲנַחְנוּ לֹא רָצִינוּ לְשַׁלֵּם. מִנַּיִן הַמִּילָּה הַזָּרָה הַזּוֹ, "בְּגִידָה"?
הִתְיַישַּׁבְתָּ, הַדְלָקַת סִיגַרְיָה וְהִסְתַּכַּלְתָּ בִּי. הַזּוּג הַצָּעִיר הִתְרַחֵק וְנֶעֱלַם מֵאֲחוֹרֵי אוֹזְנְךָ הַשְּׂמָאלִית, בִּקְצֵה הָרְחוֹב, בְּפִינַּת בִּנְיַין הַדּוֹאַר הַיָּשָׁן. הִסְתַּכַּלְתָּ בִּי וְחָשַׁבְתִּי: הַאִם תּוּכְלִי לִרְאוּתִי גּוֹוֵעַ בְּלִי לָחוּשׁ לְעֶזְרָתִי? בּוֹקֶר אֶחָד הַגָּשַׁת לִי מַעֲטָפָה וּדְרָשַׁת שֶׁאֶשְׁלַח אוֹתָהּ אֶל הַמְּאַהֶבֶת מִלּוֹנְדוֹן. כְּרִיסְטִיָּאן, לְךָ אֶל תֵּיבַת הַדּוֹאַר וְשָׁלַח אֶת הַמִּכְתָּב אֶל —, הוֹרִית לִי. שָׁתַקְתִּי, נָטַלְתִּי אֶת הַמִּכְתָּב וְיָצָאתִי מֵהַדִּירָה. פְּסִיעוֹתַי הִידְהֲדוּ בְּמוֹרַד הָרְחוֹב, הַמִּכְתָּב הָיָה תָּפוּס בֵּין אֶצְבְּעוֹתַי. הִגַּעְתִּי אֶל תֵּיבַת הַדּוֹאַר וְהֵרַמְתִּי אֶת הַמַּעֲטָפָה אֶל אוֹר הַשֶּׁמֶשׁ. אֶגְלֵי זֵיעָה זָלְגוּ עַל לְחַיֵּי כְּשֶׁנִּיסִּיתִי לִקְרוֹא אֶת הַמִּכְתָּב הַמְּקוּפָּל בִּפְנִים. לְשׁוֹנִי הִשְׁתַּרְבְּבָה מִפִּי וַחֲרַכֵּי עֵינַי מִיקְּדוּ אֶת מַבָּטִי, אַךְ לֹא הִצְלַחְתִּי לְפַעְנֵחַ אֶת הָאוֹתִיּוֹת. הִנְמַכְתִּי אֶת הַמַּעֲטָפָה, הִבַּטְתִּי בָּהּ עוֹד רֶגַע, פָּתַחְתִּי אוֹתָהּ, קָרַעְתִּי אוֹתָהּ וְשָׁלַפְתִּי מִתּוֹכָהּ אֶת הַמִּכְתָּב. רָעַד יְדֵי גֶּבֶר עַד שֶׁבְּקוֹשִׁי הִצְלַחְתִּי לִקְרוֹא אֶת הַשּׁוּרָה הַיְּחִידָה שֶׁהוֹפִיעָה לִפְנֵי. לֹא הֵבַנְתִּי אֶת הַמִּילִּים שֶׁקָּרָאתִי, אַךְ מַשְׁמָעוּתָן זִיעְזְעָה אוֹתִי. הָיָה נִדְמֶה לִי שֶׁמֵּעוֹלָם לֹא קָרָאתִי דָּבָר נוֹרָא כָּל כָּךְ, מַחֲרִיד כָּל כָּךְ. עָמַדְתִּי בָּרְחוֹב וְצָרַחְתִּי. כָּרַעְתִּי עַל בִּרְכֵּי וְצָרַחְתִּי. הִתְעוֹרַרְתִּי בַּמִּיטָּה לְצִדְּךָ, הִדְלַקְתִּי אֶת מְנוֹרַת הַקְּרִיאָה, חִיפַּשְׂתִּי עֵט בַּמְּגֵירָה וְכָתַבְתִּי אֶת פִּרְטֵי הַחֲלוֹם בְּמַחְבֶּרֶת. כָּתַבְתִּי אֶת הָאוֹתִיּוֹת כְּמוֹ שֶׁהוֹפִיעוּ לִפְנֵי בַּחֲלוֹם, בְּלִי שֶׁהֵבַנְתִּי אוֹתָן: "אֶת הַהוֹוֶה שֶׁלּוֹ, אֲנִי הֶעָבָר וְהֶעָתִיד". בָּעוֹלָם הֶעָרוֹת כּוֹחַ הַכִּישּׁוּף שֶׁל הַמִּשְׁפָּט אָבַד וְלֹא יָדַעְתִּי אֵיזוֹ זְוָועָה מוּצְפֶּנֶת בַּמִּילִּים הָאֵלּוּ, הַסְּתָמִיּוּת. 
מָעַכְתָּ אֶת בְּדַל הַסִּיגַרְיָה בְּמַאֲפֵרַת הַזְּכוּכִית, נִשְׁפַּת אֶת הֶעָשָׁן מִנְּחִירַיִיךְ וְהַחְזָקַת אֶת כַּף יָדִי. הֵבַנְתִּי מִיָּד מָה עוֹמֵד לִקְרוֹת. מַרְאֵה שֶׁפִּתְיֵיךְ הֵטִיל עָלַי אֵימָה מְשַׁתֶּקֶת. חָשַׁבְתִּי: הִנֵּה הַחֲלוֹם הַנּוֹרָא מִתְגַּשֵּׁם, הִנֵּה הַחֲלוֹם מִתְגַּשֵּׁם.
"הַבְּגִידָה אֶפְשָׁרִית תָּמִיד. אִם אַתָּה לֹא מֵבִין זֹאת אַתָּה בּוֹגֵד בִּי כָּל הַזְּמַן, בְּכָל רֶגַע. כְּרִיסְטִיָּאן, אַתָּה חַיָּיב לָדַעַת לְפָחוֹת זֹאת: יִיתָּכֵן שֶׁאֶרְאֶה אוֹתְךָ גּוֹסֵס, יִיתָּכֵן שֶׁתִּחְיֶה אַחֲרֵי מוֹתִי. אֶחָד מִן הַשְּׁנַיִים וַדַּאי יִקְרֶה. אֲפִילּוּ אִם נָמוּת בִּסְמִיכוּת זְמַנִּים — מַחֲזִיקִים יָדַיִים, מַצְמִידִים פָּנִים — גַּם אָז נִנְטוֹשׁ זֶה אֶת זֶה בְּרֶגַע הַמָּוֶות. נִבְגּוֹד. הַבְּגִידָה הִיא הָאֱמֶת שֶׁל הָאַהֲבָה. גַּם הָאוֹהֲבִים בָּאוֹשֶׁר עַד עֶצֶם הַיּוֹם הַזֶּה יִיפָּרְדוּ זֶה מִזֶּה מָחָר. הָאַהֲבָה מַפְסִידָה תָּמִיד, כְּרִיסְטִיָּאן — תָּמִיד. הָאַהֲבָה מַפְסִידָה תָּמִיד, וַאֲנִי אוֹהֶבֶת אוֹתְךָ כָּל כָּךְ." 





https://www.shortstoryproject.com/he/story/%d7%94%d7%91%d7%92%d7%99%d7%93%d7%94-%d7%90%d7%a4%d7%a9%d7%a8%d7%99%d7%aa-%d7%aa%d7%9e%d7%99%d7%93/
#אַהֲבָה#אוּרְבָּנִי#אַקְזֶסְטַנְצִיָּאלִיסְטִי#יְחָסִים#נִיכּוּר