אֲנִי עוֹמֶדֶת כָּאן וּמְגַהֶצֶת, וְהַבַּקָּשָׁה שֶׁלָּךְ נָעָה וּמִתְיַיסֶּרֶת הָלוֹךְ וָשׁוֹב עִם הַמַּגְהֵץ.
"כּוּלִּי תִּקְוָוה שֶׁתִּמְצְאִי זְמַן וְתָבוֹאִי לְכָאן כְּדֵי שֶׁנְּדַבֵּר עַל הַבַּת שֶׁלְּךָ. בְּוַודַּאי תּוּכְלִי לַעֲזוֹר לִי לְהָבִין אוֹתָהּ. הִיא נַעֲרָה צְעִירָה שֶׁזְּקוּקָה לְעֶזְרָה וְיֵשׁ בִּי רָצוֹן עַז לַעֲזוֹר לָהּ."
"מִי צָרִיךְ עֶזְרָה בִּכְלָל,"... גַּם אִילּוּ הָיִיתִי בָּאָה, אֵיזוֹ תּוֹעֶלֶת תִּצְמַח מִזֶּה? נִרְאֶה לְךָ שֶׁמִּפְּנֵי שֶׁאֲנִי אִמָּא שֶׁלָּהּ יֵשׁ לִי מוּשָּׂג, אוֹ שֶׁאוּכַל אֵיכְשֶׁהוּ לָתֵת לְךָ מוּשָּׂג? הִיא כְּבָר חַיָּה תְּשַׁע-עֶשְׂרֵה שָׁנִים. וּמַרְבִּית הַחַיִּים הָאֵלֶּה הִתְרַחֲשׁוּ מִחוּצָה לִי, מֵעֵבֶר לִי.
וּמָתַי יֵשׁ בִּכְלָל זְמַן לְהִיזָּכֵר, לִבְרוֹר, לִשְׁקוֹל, לְהַעֲרִיךְ, לְסַכֵּם? הֲרֵי בָּרֶגַע שֶׁאַתְחִיל תִּתְרַחֵשׁ אֵיזוֹ הַפְרָעָה וּמִיַּד אֶצְטָרֵךְ לְהִתְעַשֵּׁת. אוֹ שֶׁאֶטְבַּע בְּתוֹךְ כָּל מָה שֶׁעָשִׂיתִי וּמָה שֶׁלֹּא עָשִׂיתִי, בְּמָה שֶׁהָיָה צָרִיךְ לִקְרוֹת וּבְמָה שֶׁאִי אֶפְשָׁר לִמְנוֹעַ.
הִיא הָיְתָה תִּינוֹקֶת יְפֵהפִיָּה. הָרִאשׁוֹנָה וְהַיְּחִידָה מֵהַחֲמִישָּׁה שֶׁלָּנוּ שֶׁנּוֹלְדָה יְפֵהפִיָּה. אֵין לְךָ מוּשָּׂג כַּמָּה מוּזָר וְלֹא נוֹחַ לָהּ לָדוּר בְּחִינָּנִיּוּת שֶׁלָּהּ עַכְשָׁיו. לֹא הַכָּרַת אוֹתָהּ בְּכָל הַשָּׁנִים שֶׁבָּהֶן נֶחְשְׁבָה מְכוֹעֶרֶת, וְלֹא רָאִיתָ אוֹתָהּ בּוֹחֶנֶת בִּקְפִידָה אֶת תְּמוּנוֹת הַיַּנְקוּת שֶׁלָּהּ, מְבַקֶּשֶׁת מִמֶּנִּי שׁוּב וָשׁוּב לְסַפֵּר לָהּ כַּמָּה יָפֶה הִיא הָיְתָה – וְתִהְיֶה, נָהַגְתִּי לוֹמַר לָהּ – וְכַמָּה הִיא יָפָה גַּם עַכְשָׁיו, בְּעֵינֵי כָּל רוֹאֶיהָ. אִם כִּי מְעַטִּים רָאוּ אוֹתָהּ, אִם בִּכְלָל. וַאֲנִי בֵּינֵיהֶם.
הֲנָקָתִי אוֹתָהּ. הֵם סְבוּרִים כַּיּוֹם שֶׁזֶּה חָשׁוּב. הֲנָקָתִי אֶת כָּל הַיְּלָדִים, אֲבָל אִיתָּהּ, עִם כָּל הַנּוּקְשׁוּת הַקַּפְּדָנִית שֶׁל אַמְהוּת רִאשׁוֹנָה, עָשִׂיתִי מָה שֶׁאָמְרוּ סִפְרֵי הַהַדְרָכָה שֶׁל הַיָּמִים הַהֵם. אַף עַל פִּי שֶׁהַבֶּכִי שֶׁלָּהּ הִכָּה בִּי עַד שֶׁהָיִיתִי רוֹעֶדֶת, וְהַשָּׂדָיִים שֶׁלִּי הָיוּ כְּאוֹבִים וּנְפוּחִים. חִיכִּיתִי עַד שֶׁהַשָּׁעוֹן יְצַלְצֵל.
לָמָּה אֲנִי מְסַפֶּרֶת קוֹדֶם כֹּל אֶת זֶה? אֵין לִי מוּשָּׂג אִם זֶה בִּכְלָל מְשַׁנֶּה, אוֹ אִם זֶה מַסְבִּיר מַשֶּׁהוּ. הִיא הָיְתָה תִּינוֹקֶת יְפֵהפִיָּה. הִיא הַפְּרִיחָה בּוּעוֹת נוֹצְצוֹת שֶׁל צְלִילִים. הִיא אָהֲבָה תְּנוּעָה, אַהֲבָה אוֹר, אַהֲבָה צְבָעִים וּמוּזִיקָה וּמִרְקָמִים. הִיא הָיְתָה שׁוֹכֶבֶת עַל הָרִצְפָּה, לְבוּשָׁה בָּאוֹבֵרוֹל הַכָּחוֹל שֶׁלָּהּ וְטוֹפַחַת עַל הַמִּשְׁטָח בְּחוֹזְקָה וּבְהִתְלַהֲבוּת כָּזֹאת עַד שֶׁהַיָּדַיִים וְהָרַגְלַיִים שֶׁלָּהּ הִיטַּשְׁטְשׁוּ. הִיא הָיְתָה פֶּלֶא בְּעֵינַי, אֲבָל כְּשֶׁהָיְתָה בַּת שְׁמוֹנָה חוֹדָשִׁים נֶאֱלַצְתִּי לְהַשְׁאִיר אוֹתָהּ בִּשְׁעוֹת הַיּוֹם עִם הָאִישָּׁה מֵהַקּוֹמָה שֶׁמִּתַּחְתֵּינוּ, שֶׁבְּעֵינֶיהָ הִיא לֹא הָיְתָה פֶּלֶא בִּכְלָל, כִּי עָבַדְתִּי אוֹ חִיפַּשְׂתִּי עֲבוֹדָה וְכִי אַבָּא שֶׁל אֵמִילִי "לֹא הָיָה מְסוּגָּל " (כָּךְ כָּתַב בְּמִכְתַּב הַפְּרֵידָה שֶׁלּוֹ) "לַחֲלוֹק אֶת פַּרְנָסָתוֹ אִיתָּנוּ יוֹתֵר".
הָיִיתִי בַּת תְּשַׁע-עֶשְׂרֵה. זֶה הָיָה בַּתְּקוּפָה שֶׁלִּפְנֵי מְדִינִיּוּת הָרְוָוחָה, שֶׁלִּפְנֵי הַמְּנַהֵל לַעֲבוֹדוֹת צִיבּוּרִיּוֹת שֶׁל שְׁנוֹת הַשֵּׁפֶל הַגָּדוֹל. בָּרֶגַע שֶׁיָּרַדְתִּי מֵהַחַשְׁמַלִּית הָיִיתִי מַתְחִילָה לָרוּץ, רָצָה בְּמַעֲלֵה הַמַּדְרֵגוֹת, הָיָה שָׁם רֵיחַ חָמוּץ, וּבֵין אִם הָיְתָה עֵרָה אוֹ שֶׁיֶּשְׁנָהּ, אוֹ שֶׁהִתְעוֹרְרָה בְּבֶהָלָה, בָּרֶגַע שֶׁהָיְתָה רוֹאָה אוֹתִי הָיְתָה פּוֹרֶצֶת בִּבְכִי חָנוּק וְלֹא הָיָה אֶפְשָׁר לְהַרְגִּיעַ אוֹתָהּ, בְּכִי שֶׁעֲדַיִין מְהַדְהֵד לִי בָּאוֹזְנַיִים.
לְאַחַר זְמַן מָה מָצָאתִי עֲבוֹדָה כְּמֶלְצָרִית בַּעֲרָבִים כָּךְ שֶׁיָּכוֹלְתִּי לִהְיוֹת אִיתָּהּ בַּיָּמִים, וְהַמַּצָּב הִשְׁתַּפֵּר. אֲבָל אָז הִגַּעְתִּי לִידֵי כָּךְ שֶׁלֹּא הָיְתָה לִי בְּרֵירָה אֶלָּא לְהָבִיא אוֹתָהּ לַמִּשְׁפָּחָה וְלַעֲזוֹב אוֹתָהּ שָׁם.
נִדְרָשׁ הַרְבֵּה זְמַן לְגַיֵּיס אֶת הַכֶּסֶף לַנְּסִיעָה שֶׁלָּהּ חָזְרָה. וְאָז הִיא חָלְתָה בַּאֲבַעְבּוּעוֹת רוּחַ וְנֶאֱלַצְתִּי לְחַכּוֹת עוֹד. כְּשֶׁהִיא סוֹף סוֹף חָזְרָה בְּקוֹשִׁי זִיהִיתִי אוֹתָהּ, הִיא הָלְכָה בִּמְהִירוּת וּבְעַצְבָּנוּת כְּמוֹ אַבָּא שֶׁלָּהּ, נִרְאֲתָה כְּמוֹ אַבָּא שֶׁלָּהּ, רָזֶה, לְבוּשָׁה בְּאָדוֹם זוֹל שֶׁהִצְהִיב אֶת הָעוֹר שֶׁלָּהּ וְזֹהַר עַל הַחֲטָטִים. כָּל יוֹפְיָיהּ הַתִּינוֹקִי נֶעֱלַם לַחֲלוּטִין.
הִיא הָיְתָה בַּת שְׁנָתַיִים. גְּדוֹלָה מַסְפִּיק לְהִיכָּנֵס לַפָּעוֹטוֹן, הֵם אָמְרוּ, וַאֲנִי לֹא יָדַעְתִּי אָז אֶת מָה שֶׁאֲנִי יוֹדַעַת עַכְשָׁיו – הַיּוֹם הָאָרוֹךְ הַמַּתִּישׁ, פִּצְעֵי הַחַיִּים בַּקְּבוּצָה בְּגַנֵּי יְלָדִים מֵהַסּוּג הַזֶּה, שֶׁאֵינָם אֶלָּא מִגְרְשֵׁי חֲנָיָה לִילָדִים.
אֶלָּא שֶׁזֶּה לֹא הָיָה מְשַׁנֶּה שׁוּם דָּבָר גַּם אִם הָיִיתִי יוֹדַעַת. לֹא הָיָה מָקוֹם אַחֵר. רַק כָּךְ יָכוֹלְנוּ לִהְיוֹת יַחַד, רַק כָּךְ יָכוֹלְתִּי לָצֵאת לַעֲבוֹד.
וַאֲפִילּוּ בְּלִי לָדַעַת, יָדַעְתִּי. יָדַעְתִּי עַל הַגַּנֶּנֶת שֶׁהָיְתָה מְרוּשַּׁעַת, כִּי כָּל הַשָּׁנִים הַלָּלוּ נִשְׁאַר צָרוּב בְּזִיכְרוֹנִי הַיֶּלֶד הַקָּטָן הַהוּא הַמְּכֻוּוֹץ בַּפִּינָּה, וְקוֹלָהּ הַצָּרוּד, "לָמָּה אַתָּה לֹא בַּחֲצַר? כִּי אַלְוֵוין מַרְבִּיץ לְךָ? זֹאת לֹא סִיבָּה. צֵא לֶחָצֵר. פַּחְדָן קָטָן." יָדַעְתִּי שֶׁאֵמִילִי שׂוֹנֵאת לָלֶכֶת לְשֵׁם, אֲפִילּוּ שֶׁהִיא לֹא נֶאֶחְזָה בִּי בַּבְּקָרִים וְהִתְחַנְּנָה "אִמָּא, אַל תֵּלְכִי," כְּמוֹ הַיְּלָדִים הָאֲחֵרִים.
הִיא תָּמִיד מָצְאָה סִיבָּה כָּלְשֶׁהִי שֶׁבִּגְלָלָהּ אֲנַחְנוּ צְרִיכוֹת לְהִישָּׁאֵר בְּבֵית. אִמָּא, אַתְּ נִרְאֵית חוֹלֶה. אִמָּא, אֲנִי חוֹלֶה. אִמָּא, הַגַּנָּנוֹת לֹא בָּאוֹת הַיּוֹם לַגַּן, הֵן חוֹלוֹת. אִמָּא, אֲנַחְנוּ לֹא יְכוֹלוֹת לָלֶכֶת לַגַּן, הָיְתָה שָׁם שְׂרֵיפָה בַּלַּיְלָה. אִמָּא, חַג הַיּוֹם, לֹא הוֹלְכִים לַגַּן, אָמְרוּ לִי.
אֲבָל הִיא אַף פַּעַם לֹא הִבִּיעָה הִתְנַגְּדוּת נֶחֱרֶצֶת, לֹא הִתְמָרְדָה. אֲנִי חוֹשֶׁבֶת עַל הָאֲחֵרִים שֶׁלָּנוּ כְּשֶׁהָיוּ בְּנֵי שָׁלוֹשׁ-אַרְבַּע – הַוִּויכּוּחִים, הָעֲצַבִּים, הַתְּלוּנוֹת, הַדְּרִישׁוֹת – וּלְפֶתַע אֲנִי מַרְגִּישָׁה חוּלְשָׁה. אֲנִי מַנִּיחָה אֶת הַמַּגְהֵץ. מֶה הָיָה בִּי שֶׁדָּרַשׁ אֶת הַטּוֹב הַזֶּה מִמֶּנָּה? וּמֶה הָיָה הַמְּחִיר, הַמְּחִיר שֶׁל הַטּוֹב הָרַב שֶׁלָּהּ?
הָאִישׁ הַזָּקֵן שֶׁגָּר מֵאֲחוֹרָה אָמַר לִי פַּעַם בַּעֲדִינוּת הָאוֹפְיָינִית לוֹ: "אַתְּ צְרִיכָה לְחַיֵּיךְ יוֹתֵר אֶל אֵמִילִי כְּשֶׁאַתְּ מִסְתַּכֶּלֶת עָלֶיהָ." מֶה הָיָה בִּפְנֵי כְּשֶׁהִסְתַּכַּלְתִּי בָּהּ? אָהַבְתִּי אוֹתָהּ. כָּל מָה שֶׁעָשִׂיתִי הָיָה מִתּוֹךְ אַהֲבָה.
רַק עִם הָאֲחֵרִים נִזְכַּרְתִּי בִּדְבָרִים שֶׁאָמַר, וְהִפְנֵיתִי אֲלֵיהֶם אֲרֶשֶׁת שֶׁל שִׂמְחָה, וְלֹא שֶׁל דְּאָגָה אוֹ שֶׁל לַחַץ – מְאוּחָר מִדַּי בִּשְׁבִיל אֵמִילִי. הִיא לֹא מְחַיֶּיכֶת בְּקַלּוּת וּבְוַודַּאי לֹא כְּמוֹ אָחִיהָ וְאַחְיוֹתֶיהָ, שֶׁמֵּחַיָּיכִים כִּמְעַט תָּמִיד. פָּנֶיהָ חֲתוּמוֹת וְקוֹדְרוֹת, אֲבָל כְּשֶׁהִיא רוֹצָה, אֵיךְ הֵן זוֹרְמוֹת. וַדַּאי רָאִיתָ אֶת זֶה בַּהַבָּעוֹת שֶׁלָּהּ, דִּיבַּרְתָּ עַל הַכִּישָּׁרוֹן הַקּוֹמִי הַנָּדִיר שֶׁלָּהּ כְּשֶׁהִיא עוֹלֶה עַל הַבָּמָה, שֶׁמְּעוֹרֵר בַּקָּהָל צְחוֹק מְלַבֵּב כָּל כָּךְ, וְהֵם מְרִיעִים לָהּ וּמְרִיעִים וְלֹא רוֹצִים שֶׁהִיא תֵּרֵד.
מֵאֵיפֹה הִיא נוֹבַעַת, הַקּוֹמִיּוֹת הַזֹּאת? לֹא הָיָה בָּהּ שֶׁמֶץ מִמֶּנָּה כְּשֶׁהִיא חָזְרָה אֵלַי בַּפַּעַם הַשְּׁנִיָּיה, אַחֲרֵי שֶׁנֶּאֱלַצְתִּי לִשְׁלוֹחַ אוֹתָהּ שׁוּב. עַכְשָׁיו הָיָה לָהּ אַבָּא חָדָשׁ לִלְמוֹד לֶאֱהוֹב אוֹתוֹ, וְנִדְמֶה לִי שֶׁהַתְּקוּפָה הַזֹּאת הָיְתָה אוּלַי יוֹתֵר טוֹבָה.
חוּץ מֵהָעַרְבִים שֶׁבָּהֶם הִשְׁאַרְנוּ אוֹתָהּ לְבַד, וְאָמַרְנוּ לְעַצְמֵנוּ שֶׁהִיא כְּבָר גְּדוֹלָה מַסְפִּיק.
"אוּלַי תֵּלְכוּ בְּפַעַם אַחֶרֶת, אִמָּא? אוּלַי מָחָר?" הִיא הָיְתָה שׁוֹאֶלֶת, "אַתֶּם תַּחְזְרוּ מַהֵר? אַתְּ מַבְטִיחָה?"
חָזַרְנוּ הַבַּיְתָה, דֶּלֶת הַכְּנִיסָה הָיְתָה פְּתוּחָה וְהַשָּׁעוֹן זָרוּק עַל הָרִצְפָּה בַּמִּסְדְּרוֹן. הִיא הָיְתָה עֵרָנִית לַחֲלוּטִין. "בִּכְלָל לֹא חֲזַרְתֶּם מַהֵר. אֲנִי לֹא בָּכִיתִי. שָׁלוֹשׁ פְּעָמִים קָרָאתִי לְךָ, רַק שָׁלוֹשׁ פְּעָמִים, וְאָז יָרַדְתִּי לְמַטָּה לִפְתּוֹחַ אֶת הַדֶּלֶת כְּדֵי שֶׁתּוּכְלוּ לְהִיכָּנֵס יוֹתֵר מַהֵר. הַשָּׁעוֹן דִּיבֵּר בְּקוֹל רָם, אָז זָרַקְתִּי אוֹתוֹ. פָּחַדְתִּי מֵהַדִּיבּוּרִים שֶׁלּוֹ."
הִיא אָמְרָה שֶׁהַשָּׁעוֹן שׁוּב דִּיבֵּר בְּקוֹל רָם בַּלַּיְלָה שֶׁבּוֹ נָסַעְתִּי לְבֵית הַחוֹלִים לָלֶדֶת אֶת סוּזָן. הִיא סָבְלָה מֵהֲזָיוֹת-חוֹם שֶׁמּוֹפִיעוֹת לִפְנֵי הִתְפָּרְצוּת שֶׁל חַצֶּבֶת, וּבְכָל זֹאת הָיְתָה מוּדַעַת לְכָל הַמִּתְרַחֵשׁ בַּשָּׁבוּעַ שֶׁבּוֹ נֶעֱדַרְתִּי מֵהַבַּיִת וּבַשָּׁבוּעַ שֶׁאַחֲרֵי שׁוּבֵנוּ הַבַּיְתָה, כַּאֲשֶׁר נֶאֱסַר עָלֶיהָ לְהִתְקָרֵב אֵלַי וְאֶל הַתִּינוֹקֶת הַחֲדָשָׁה.
הִיא לֹא הִתְאוֹשְׁשָׁה. הִיא נוֹתְרָה רָזָה כְּמוֹ שֶׁלֶד, לֹא רָצְתָה לֶאֱכוֹל, וְסָבְלָה מִבִּיעוּתִים בְּכָל לַיְלָה וְלַיְלָה. הִיא הָיְתָה קוֹרֵאת לִי, וַאֲנִי הָיִיתִי מוּתֶּשֶׁת וְהָיִיתִי מִתְעוֹרֶרֶת וְעוֹנָה לָהּ בְּקוֹל יַשְׁנוּנִי: "הַכֹּל בְּסֵדֶר, מְתוּקָה, תַּחְזְרִי לִישׁוֹן, זֶה רַק חֲלוֹם רַע," וְאִם הִמְשִׁיכָה לִקְרוֹא, בְּקוֹל חָמוּר יוֹתֵר, "לְכִי לִישׁוֹן עַכְשָׁיו, אֵמִילִי, אֵין שׁוּם דָּבָר מַפְחִיד." פַּעֲמַיִים, רַק פַּעֲמַיִים, כְּשֶׁקַּמְתִּי אֶל סוּזָן מִמֵּילָא, נִיגַּשְׁתִּי לָשֶׁבֶת לֵידָה.
עַכְשָׁיו כְּשֶׁכְּבָר מְאוּחָר מִדַּי (כְּאִילּוּ שֶׁהָיְתָה מְאַפְשֶׁרֶת לִי לְחַבֵּק וּלְנַחֵם אוֹתָהּ כְּמוֹ אֶת הָאֲחֵרִים) אֲנִי קָמָה וְנִיגַּשְׁתָּ אֵלֶיהָ מִיָּד עִם כָּל אֲנָחָה אוֹ נִיעַ שֶׁל חוֹסֶר מָנוֹחַ. "אֵמִילִי, אַתְּ עֵרָה? לְהָבִיא לָךְ מַשֶּׁהוּ?" וְתָמִיד אוֹתָהּ הַתְּשׁוּבָה: "לֹא, הַכֹּל בְּסֵדֶר אִמָּא, תַּחְזְרִי לִישׁוֹן."
הֵם שִׁכְנְעוּ אוֹתִי, בַּמִּרְפָּאָה, לִשְׁלוֹחַ אוֹתָהּ לְבֵית הַבְרָאָה בַּכְּפָר, כִּי שָׁם "הִיא תֹּאכַל כְּמוֹ שֶׁצָּרִיךְ וִיטַפְּלוּ בָּהּ יוֹתֵר טוֹב מִמָּה שֶׁאַתְּ יְכוֹלָה, וְאֶת תּוּכְלִי לְהִתְרַכֵּז בַּתִּינוֹקֶת הַחֲדָשָׁה." הֵם עֲדַיִין שׁוֹלְחִים יְלָדִים לַמָּקוֹם הַזֶּה. אֲנִי רוֹאֶה בִּמְדוֹר הַחֶבְרָה תְּמוּנוֹת שֶׁל נָשִׁים צְעִירוֹת וְזוֹהֲרוֹת שֶׁמְּתַכְנְנוֹת אֵירוּעֵי גִּיּוּס כְּסָפִים בִּשְׁבִילוֹ, אוֹ רוֹקְדוֹת בָּאֵירוּעִים הָאֵלֶּה, אוֹ מְקַשְּׁטוֹת בֵּיצֵי פַּסְחָא אוֹ מְמַלְּאוֹת גַּרְבֵי חַג הַמּוֹלָד בִּשְׁבִיל הַיְּלָדִים.
הֵם אַף פַּעַם לֹא מַרְאִים תְּמוּנוֹת שֶׁל הַיְּלָדִים אָז אֲנִי לֹא יוֹדַעַת אִם לִבְנוֹת עֲדַיִין יֵשׁ סְרָטִים אֲדוּמִּים עֲנָקִיִּים וּמַבָּטִים חֲרֵבִים בְּכָל סוֹף שָׁבוּעַ שֵׁנִי, כְּשֶׁהַהוֹרִים מוּרְשִׁים לָבוֹא לְבַקֵּר "אֶלָּא אִם כֵּן תְּקַבְּלוּ הוֹדָעָה אַחֶרֶת" – הוֹדָעָה שֶׁאָכֵן קִיבַּלְנוּ בְּשֵׁשֶׁת הַשָּׁבוּעוֹת הָרִאשׁוֹנִים.
כֵּן, זֶה מָקוֹם נָאֶה בְּיוֹתֵר, מִדְשָׁאוֹת יְרוּקּוֹת וְעֵצִים גְּבוֹהִים וַעֲרוּגוֹת פְּרָחִים מְסוּדָּרוֹת. לְמַעְלָה, בַּמִּרְפָּסוֹת שֶׁל כָּל בִּיתָן עוֹמְדִים הַיְּלָדִים, הַבָּנוֹת בְּסִרְטֵיהֶן הָאֲדוּמִּים וּבִשְׂמָלוֹת לִבְנוֹת, הַבָּנִים בַּחֲלִיפוֹת לִבְנוֹת וּבַעֲנִיבוֹת אֲדוּמּוֹת עֲנָקִיּוֹת. הַהוֹרִים עוֹמְדִים לְמַטָּה, צוֹרְחִים לְמַעְלָה כְּדֵי שֶׁיִּישָּׁמְעוּ אוֹתָם, וְהַיְּלָדִים צוֹרְחִים לְמַטָּה כְּדֵי שֶׁיִּישָּׁמְעוּ אוֹתָם, וּבֵינֵיהֶם הַחוֹמָה הַבִּלְתִּי נִרְאֵית: "אֵין לְזַהֵם בְּחַיְידַּקִּים הוֹרִיִּים אוֹ בְּמַגָּע גּוּפָנִי."
הָיְתָה יַלְדָּה קְטַנְטַנָּה שֶׁתָּמִיד עָמְדָה יָד בְּיָד עִם אֵמִילִי. הַהוֹרִים שֶׁלָּהּ אַף פַּעַם לֹא בָּאוּ. בְּאֶחָד הַבִּיקּוּרִים הִיא לֹא הָיְתָה שָׁם. "הֶעֱבִירוּ אוֹתָהּ לַבִּיתָן רוֹז," הִסְבִּירָה אֵמִילִי בִּצְעָקָה. "הֵם לֹא רוֹצִים שֶׁנֶּאֱהַב כָּאן אַף אֶחָד."
הִיא כָּתְבָה כָּל שָׁבוּעַ, בִּכְתַב יָד מוּקְפָּד שֶׁל יַלְדָּה בַּת שֶׁבַע. "אֲנִי בְּסֵדֶר. מָה שָׁלוֹם הַתִּינוֹקֶת. אִם אֶכְתּוֹב מִכְתָּב יָפֶה אֲקַבֵּל כּוֹכָב. בְּאַהֲבָה." אַף פַּעַם לֹא הָיָה כּוֹכָב. אֲנַחְנוּ כָּתַבְנוּ לָהּ כָּל יוֹמַיִים, וְנֶאֱסַר עָלֶיהָ לִשְׁמוֹר אוֹ לְהַחֲזִיק בַּמִּכְתָּבִים, אֶלָּא רַק לְהַאֲזִין לְמִי שֶׁהִקְרִיא אוֹתָם – פַּעַם אַחַת בִּלְבַד. "אֵין לָנוּ מָקוֹם לַחֲפָצִים הָאִישִׁיִּים שֶׁל הַיְּלָדִים," הֵם הִסְבִּירוּ בֵּטוֹן סַבְלָנִי כְּשֶׁבְּאַחַד מִמִּפְגְּשֵׁי הַצְּרָחוֹת שֶׁל יוֹם רִאשׁוֹן בִּיקַּשְׁנוּ וְהִסְבַּרְנוּ כַּמָּה זֶה חָשׁוּב לְאֵמִילִי, שֶׁאָהֲבָה מְאוֹד לֶאֱסוֹף דְּבָרִים, אִם רַק יוּרְשֶׁה לָהּ לִשְׁמוֹר אֶת הַמִּכְתָּבִים וְהַגָּלוּיוֹת שֶׁלָּהּ.
בְּכָל בִּיקּוּר הִיא נִרְאֲתָה חֲלוּשָׁה יוֹתֵר. "הִיא לֹא אוֹכֶלֶת," הֵם אָמְרוּ לָנוּ.
(הֵם הִגִּישׁוּ בֵּיצִים רַכּוֹת לַאֲרוּחַת בּוֹקֶר אוֹ פִּירֶה עִם גּוּשִׁים, אָמְרָה אֵמִילִי אַחֵר כָּךְ, הָיִיתִי מַשְׁאִירָה הַכֹּל בַּפֶּה בְּלִי לִבְלוֹעַ, שׁוּם דָּבָר שָׁם לֹא הָיָה טָעִים, רַק כְּשֶׁהָיָה עוֹף.)
שְׁמוֹנָה חוֹדָשִׁים עָבְרוּ עַד שֶׁהִצְלַחְנוּ לְשַׁחְרֵר אוֹתָהּ הַבַּיְתָה, וְהָעוּבְדָּה שֶׁהִצְלִיחָה לְהַעֲלוֹת חֲזָרָה מְעַט מְאוֹד מִשְּׁלוֹשֶׁת הַקִּילוֹגְרָמִים שֶׁאִיבְּדָה מִמִּשְׁקָלָהּ שִׁכְנְעָה אֶת הָעוֹבֶדֶת הַסּוֹצְיָאלִית.
הִשְׁתַּדַּלְתִּי מְאוֹד לְחַבֵּק וְלֶאֱהוֹב אוֹתָהּ אַחֲרֵי שֶׁחָזְרָה, אֲבָל הַגּוּף שֶׁלָּהּ נִשְׁאַר נוּקְשֶׁה, וְאַחֲרֵי זְמַן קָצָר הִיא הָיְתָה הוֹדֶפֶת אוֹתִי מֵעָלֶיהָ. הִיא אֲכַלֶּה מְעַט. אוֹכֶל הִבְחִיל אוֹתָהּ, וְנִדְמֶה לִי שֶׁגַּם הַחַיִּים. כֵּן, הָיוּ בָּהּ מֶרֶץ וְקַלִּילוּת גּוּפָנִית, חוֹלֶפֶת מְנַצְנֶצֶת עַל גַּלְגִּילִּיּוֹת, קוֹפֶצֶת בְּחֶבֶל כְּמוֹ כַּדּוּר מַעְלָה מַטָּה, מַעְלָה מַטָּה, וּמְדַלֶּגֶת עַל פְּנֵי הַגִּבְעָה; אֲבָל כָּל אֵלֶּה הָיוּ רִגְעִיִּים.
הִיא נִמְלְאָה דְּאָגוֹת לְגַבֵּי הַמְרָאָה שֶׁלָּהּ, דַּקִּיק וְכָהָה בִּתְקוּפָה שֶׁבָּהּ כָּל יַלְדָּה הָיְתָה צְרִיכָה אוֹ חָשְׁבָה שֶׁהִיא צְרִיכָה לְהֵירָאוֹת כְּמוֹ הֶעְתֵּק שְׁמַנְמַן וּבְלוֹנְדִּינִי שֶׁל שִׁירְלִי טֶמְפֶּל. מִדֵּי פַּעַם צִלְצְלוּ בַּדֶּלֶת וְחִיפְּשׂוּ אוֹתָהּ, אֲבָל נִרְאֶה שֶׁאַף אֶחָד לֹא בָּא לְשַׂחֵק אִיתָּהּ בְּבֵית, אוֹ לִהְיוֹת הֶחָבֵר הֲכִי טוֹב שֶׁלָּהּ. אוּלַי כִּי עָבַרְנוּ דִּירָה כָּל כָּךְ הַרְבֵּה פְּעָמִים.
הָיָה יֶלֶד שֶׁאָהֲבָה עַד כְּאֵב בְּמֶשֶׁךְ חֲצִי שָׁנָה. חוֹדָשִׁים אַחֵר כָּךְ הִיא סִיפְּרָה לִי שֶׁהָיְתָה לוֹקַחַת מַטְבְּעוֹת מֵהָאַרְנָק שֶׁלִּי כְּדֵי לִקְנוֹת לוֹ מַמְתַּקִּים. "הוּא הֲכִי אָהַב לִיקָּרֵיץ', אָז קָנִיתִי לוֹ כָּל יוֹם, אֲבָל הוּא בְּכָל זֹאת אָהַב אֶת גֵּ'נִיפֶר יוֹתֵר מִמֶּנִּי. לָמָּה, אִמָּא?" מִסּוּג הַשְּׁאֵלוֹת שֶׁאֵין עֲלֵיהֶן תְּשׁוּבָה.
בֵּית הַסֵּפֶר הֵעִיק עָלֶיהָ. הִיא לֹא הָיְתָה רְהוּטָה אוֹ זְרִיזָה בַּסְּבִיבָה שֶׁבָּהּ נָטוּ לְבַלְבֵּל בֵּין רְהִיטוּת וּזְרִיזוּת לְבֵין יְכוֹלוֹת לְמִידָה. בְּעֵינֵי מוֹרִיָּה הַשְּׁחוּקִים וְהָרַגְזָנִים הִיא הָיְתָה חַשְׁשָׁנִית מִדַּי, "קֶשֶׁת לְמִידָּה", שֶׁתָּמִיד נִיסְּתָה לְהַדְבִּיק אֶת הַקֶּצֶב וְנֶעֶדְרָה לְעִיתִּים קְרוֹבוֹת מִדַּי.
אֲנִי אִפְשַׁרְתִּי לָהּ לְהֵיעָדֵר, אֲפִילּוּ שֶׁלִּפְעָמִים הַמַּחֲלָה הָיְתָה מְדוּמְיֶינֶת. כַּמָּה זֶה שׁוֹנֶה מֵהַהַקְפָּדָה שֶׁלִּי כַּיּוֹם, עִם הָאֲחֵרִים, עַל נוֹכְחוּת בְּבֵית הַסֵּפֶר. לֹא עָבַדְתִּי אָז. הָיְתָה לָנוּ תִּינוֹקֶת קְטַנָּה, וְהָיִיתִי בַּבַּיִת מִמֵּילָא. לִפְעָמִים, כְּשֶׁסּוּזָן כְּבָר גָּדְלָה מַסְפִּיק, הָיִיתִי מַשְׁאִירָה גַּם אוֹתָהּ בְּבֵית, כְּדֵי שֶׁיִּהְיוּ כּוּלָּם יַחַד.
אֵמִילִי סָבְלָה בְּעִיקָּר מֵאַסְתְּמָה, וּנְשִׁימוֹתֶיהָ, קָשׁוֹת וּמְאוּמָּצוֹת, הָיוּ מְמַלְּאוֹת אֶת הַבַּיִת בִּצְלִיל מַרְגִּיעַ לְהַפְלִיא. הָיִיתִי מְבִיאָה אֶל הַמִּיטָּה שֶׁלָּהּ אֶת שְׁתֵּי מַרְאוֹת הַשִּׁידָּה הַיְּשָׁנָה וְאֶת קוּפְסָאוֹת הָאוֹסָפִים שֶׁלָּהּ. הִיא הָיְתָה בּוֹחֶרֶת חֲרוּזִים, עֲגִילִים יְחִידִים, פְּקָקֵי בַּקְבּוּקִים וּצְדָפִים, פְּרָחִים מְיוּבָּשִׁים וְחַלּוּקֵי נַחַל, גָּלוּיוֹת יְשָׁנוֹת וּגְזִירֵי עִיתּוֹנִים, כָּל מִינֵי דְּבָרִים יְשָׁנִים; וְאָז הִיא וְסוּזָן הָיוּ מְשַׁחֲקוֹת בַּמַּמְלָכָה, מַעֲמִידוֹת נוֹפִים וְרָהִיטִים, מְאַכְלְסוֹת אוֹתָם בִּפְעַלְתָּנוּת.
אֵלֶּה הָיוּ הָרְגָעִים הַנְּעִימִים הַיְּחִידִים שֶׁבִּילּוּ הִיא וְסוּזָן זוֹ בְּחֶבְרַת זוֹ. אֲנִי שָׁמַרְתִּי מֶרְחָק מִזֶּה, מֵהָאֲוִוירָה הִרְעִילָה בֵּינֵיהֶן, מֵהָאִיזּוּן הַנּוֹרָא שֶׁל פְּגִיעוֹת וּצְרָכִים שֶׁהָיָה עָלַי לִיצוֹר בֵּין שְׁתֵּיהֶן, וְיָצַרְתִּי בְּצוּרָה גְּרוּעָה כָּל כָּךְ בַּשָּׁנִים הָרִאשׁוֹנוֹת הָאֵלֶּה.
כֵּן, יֵשׁ כָּל מִינֵי חִיכּוּכִים גַּם בֵּין הָאֲחֵרִים, כָּל אֶחָד מֵהֶם אֱנוֹשִׁי, נִזְקָק, דּוֹרְשֵׁנִי, פָּגוּעַ, לוֹקֵחַ – אֲבָל רַק בֵּין אֵמִילִי וְסוּזָן, לֹא, לְאֵמִילִי כְּלַפֵּי סוּזָן, הָיְתָה טִינָה מַאֲכֶלֶת. לִכְאוֹרָה זֶה נִשְׁמָע כִּמְעַט בָּרוּר מֵאֵלָיו, אֲבָל זֶה לֹא הָיָה בָּרוּר מֵאֵלָיו. סוּזָן, הַיַּלְדָּה הַשְּׁנִיָּיה, סוּזָן, זְהוּבַת תַּלְתַּלִּים וּשְׁמַנְמַנָּה, זְרִיזָה וּרְהוּטָה וּבוֹטַחַת בְּעַצְמָהּ, כָּל מָה שֶׁלֹּא הָיָה לְאֵמִילִי בַּמַּרְאֶה וּבְאוֹפִי; סוּזָן שֶׁלֹּא יָכְלָה לַעֲמוֹד בִּפְנֵי הַדְּבָרִים הַיְּקָרִים שֶׁל אֵמִילִי, וְהָיְתָה מְאַבֶּדֶת וּלְעִתִּים שׁוֹבֶרֶת אוֹתָם; סוּזָן שֶׁהָיְתָה מְשַׁעֲשַׁעַת בִּבְדִיחוּת וּבְחִידוֹת בַּחֶבְרָה לְקוֹל מְחִיאוֹת כַּפַּיִים בְּשָׁעָה שֶׁאֵמִילִי יָשְׁבָה שׁוֹתֶקֶת (וְאַחַר כָּךְ הָיְתָה אוֹמֶרֶת לִי: זוֹ הָיְתָה הַחִידָה שֶׁלִּי, אִמָּא, אֲנִי סִיפַּרְתִּי אוֹתָהּ לְסוּזָן); סוּזָן, שֶׁלַּמְרוֹת חֲמֵשׁ הַשָּׁנִים שֶׁמַּפְרִידוֹת בֵּינֵיהֶן, גּוּפָהּ הָיָה מְפוּתָּח כִּמְעַט כְּמוֹ שֶׁל אֵמִילִי, כְּאִילּוּ רַק שָׁנָה מַפְרִידָה בֵּינֵיהֶן.
אֲנִי שְׂמֵחָה עַל הַהִתְפַּתְּחוּת הַגּוּפָנִית הָאִיטִּית שֶׁלָּהּ, שֶׁהֶעֱמִיקָה אֶת הַהֶבְדֵּל בֵּינָהּ לְבֵין בְּנֵי גִּילָּה, אֲפִילּוּ שֶׁזֶּה הֵסֵב לָהּ סֵבֶל. הִיא הָיְתָה פְּגִיעָה מִדַּי לְעוֹלָם הַתַּחֲרוּתִי שֶׁל הַנְּעוּרִים, עִם הַהִתְגַּנְדְּרוּת וְהַהַפְגָּנָתִיּוֹת, הַהַשְׁוָואָה הַתְּמִידִית שֶׁל עַצְמְךָ לְעוּמַּת כָּל אֶחָד אַחֵר, הַקִּנְאָה, "אִם רַק הָיָה לִי שֵׂיעָר עַרְמוֹנִי כָּזֶה", "אִם הָיָה לִי עוֹר כָּזֶה..." מַסְפִּיק עִינְּתָה אֶת עַצְמָהּ כִּי לֹא נִרְאֲתָה כְּמוֹ הָאֲחֵרִים, הִיא סָבְלָה מַסְפִּיק מֵחוּסְרַבְטָחוֹן, מֵהַצּוֹרֶךְ לִבְחוֹר הֵיטֵב אֶת הַמִּילִּים לִפְנֵי שֶׁאֶפְשָׁר לְדַבֵּר, וּמֵהַדְּאָגָה הַמַּתְמֶדֶת – מָה הֵם חוֹשְׁבִים עָלַי? גַּם בְּלִי שֶׁכָּל זֶה יִתְעַצֵּם בִּגְלַל הַדְּחָפִים הַגּוּפָנִיִּים חַסְרֵי הָרַחֲמִים.
רוֹנִּי קוֹרֵא לִי. הוּא רָטוֹב וַאֲנִי מַחֲלִיפָה לוֹ. נָדִיר שֶׁהוּא בּוֹכֶה כָּכָה הַיּוֹם. תְּקוּפַת הָאִמָּהוֹת הַזֹּאת כְּבָר כִּמְעַט מֵאֲחוֹרֵי, שֶׁבָּהּ הָאוֹזֶן אֵינֶנָּה בִּרְשׁוּתְךָ, אֶלָּא חַיֶּיבֶת כָּל הַזְּמַן לְהִתְיַיסֵּר, לְהַאֲזִין לְבִכְיוֹ שֶׁל הַיֶּלֶד, לִקְרִיאָתוֹ שֶׁל הַיֶּלֶד. אֲנַחְנוּ מִתְיַישְּׁבִים לִזְמַן מָה וַאֲנִי מְחַבֶּקֶת אוֹתוֹ, מַשְׁקִיפִים אֶל הָעִיר הַנִּפְרֶשֶׂת בְּצִבְעֵי פֶּחָם עִם מַעַבְרֵי הָאוֹר הָרַכִּים. "שׁוּגִילִי," הוּא מִתְנַשֵּׁם וּמִתְרַפֵּק עָלַי. אֲנִי נוֹשֵׂאת אוֹתוֹ חֲזָרָה לַמִּיטָּה, רָדוּם. "שׁוּגִילִי". מִילָּה מַצְחִיקָה, מִילָּה מִשְׁפַּחְתִּית, יְרוּשָּׁה מֵאֵמִילִי, שֶׁהִמְצִיאָה כְּדֵי לוֹמַר: נֶחָמָה.
בְּדֶרֶךְ זוֹ וּבִדְרָכִים נוֹסָפוֹת הִיא מוֹתִירָה אֶת חוֹתָמָהּ, אֲנִי אוֹמֶרֶת בְּקוֹל רָם. וְאָז נִבְהֶלֶת מִמָּה שֶׁאָמַרְתִּי. לָמָּה אֲנִי מִתְכַּוֶּונֶת? מָה הִתְחַלְתִּי לְסַכֵּם כָּאן, מָה נִיסִּיתִי לְהַבְהִיר? עָבַרְתִּי אָז שָׁנִים נוֹרָאוֹת, שְׁנוֹת הִתְבַּגְּרוּת. שְׁנוֹת מִלְחָמָה. אֲנִי לֹא זוֹכֶרֶת אוֹתָן הֵיטֵב. עָבַדְתִּי, הָיוּ לִי אָז אַרְבָּעָה יְלָדִים קְטַנִּים מִמֶּנָּה, לֹא הָיָה זְמַן בִּשְׁבִילָהּ. הִיא הָיְתָה מוּכְרָחָה לַעֲזוֹר לִהְיוֹת אִמָּא, וַעֲקֶרֶת בֵּית, וְלָלֶכֶת לִקְנִיּוֹת. הִיא נֶאֶלְצָה לְקַבֵּעַ אֶת חוֹתָמָהּ. בְּקָרִים שֶׁל מַשְׁבֵּר עַל גְּבוּל הַהִיסְטֶרְיָה בְּנִיסָּיוֹן לְהַסְפִּיק לֶאֱרוֹז אֶת אֲרוּחוֹת הַצָּהֳרַיִים, לְסָרֵק אֶת הַשֵּׂיעָר, לִמְצוֹא אֶת הַמְּעִילִים וְהַנַּעֲלַיִים, לְהָבִיא אֶת כּוּלָּם לַגַּן וּלְמָעוֹן בַּזְּמַן, לְהָכִין אֶת הַתִּינוֹק לְהַסָּעָה. וְתָמִיד הַחִיבּוּר שֶׁהַתִּינוֹק קִישְׁקֵשׁ עָלָיו, הַסֵּפֶר שֶׁסּוּזָן דִּפְדְּפָה בּוֹ וְהִנִּיחָה בַּמָּקוֹם הַלֹּא נָכוֹן, שִׁיעוּרֵי הַבַּיִת שֶׁלֹּא נַעֲשׂוּ. רָצָה הַחוּצָה אֶל בֵּית הַסֵּפֶר הָעֲנָקִי שֶׁבּוֹ הִיא הָיְתָה אַחַת, הִיא הָיְתָה אֲבוּדָה, הִיא הָיְתָה טִיפָּה; סוֹבֶלֶת כִּי הִגִּיעָה לֹא מוּכָנָה, מְגַמְגֶּמֶת וְחַסְרַת בִּטָּחוֹן בְּשִׁיעוּרִים.
נִשְׁאַר כָּל כָּךְ מְעַט זְמַן בַּעֲרָבִים אַחֲרֵי שֶׁהַיְּלָדִים הוּשְׁכְּבוּ לִישׁוֹן. הִיא נֶאֶבְקָה, רְכוּנָה מֵעַל סְפָרִים, תָּמִיד אוֹכֶלֶת (בְּאוֹתָן שָׁנִים פִּיתְּחָה אֶת הַתֵּיאָבוֹן הֶעָצוּם שֶׁלָּהּ, שֶׁהָיָה לְאַגָּדָה בַּמִּשְׁפָּחָה שֶׁלָּנוּ) וַאֲנִי הָיִיתִי מְגַהֶצֶת, אוֹ מְכִינָה אוֹכֶל לְיוֹם הַמָּחֳרָת, כּוֹתֶבֶת מִכְתָּב וִימֵייל לְבִיל, אוֹ מְטַפֶּלֶת בְּתִינוֹק. לִפְעָמִים, כְּדֵי לְהַצְחִיק אוֹתִי, אוֹ מִתּוֹךְ יֵאוּשׁ, הִיא הָיְתָה מְחַקָּה כָּל מִינֵי הִתְרַחֲשׁוּיוֹת מִבֵּית הַסֵּפֶר.
אֲנִי חוֹשֶׁבֶת שֶׁאָמַרְתִּי פַּעַם: "לָמָּה שֶׁלֹּא תַּעֲשִׂי מַשֶּׁהוּ כָּזֶה בַּמּוֹפָע שֶׁל בֵּית הַסֵּפֶר?" בּוֹקֶר אֶחָד הִיא הִתְקַשְּׁרָה אֵלַי לָעֲבוֹדָה, בְּקוֹשִׁי נִיתָּן לְהָבִין אוֹתָהּ דֶּרֶךְ הַדְּמָעוֹת: "אִמָּא, הִצְלַחְתִּי. נִיצַּחְתִּי, נִיצַּחְתִּי. הֵם נָתְנוּ לִי אֶת הַפְּרָס הָרִאשׁוֹן; הֵם מָחֲאוּ כַּפַּיִים וּמָחֲאוּ וְלֹא רָצוּ לָתֵת לִי לָרֶדֶת מֵהַבָּמָה."
עַכְשָׁיו פִּתְאוֹם הָיְתָה מִישֶׁהִי, וְנוֹתְרָה כְּלוּאָה בְּשׁוֹנוּתָהּ מַמָּשׁ כְּשֵׁם שֶׁהָיָה כְּשֶׁהָיְתָה אַלְמוֹנִית.
הִתְחִילוּ לְהַזְמִין אוֹתָהּ לְהוֹפִיעַ בְּתִיכוֹנִים אֲחֵרִים, אֲפִילּוּ בַּמִּכְלָלוֹת, אַחֵר כָּךְ בָּאֵירוּעִים שֶׁל הָעִיר וְהַמְּדִינָה. בַּפַּעַם הָרִאשׁוֹנָה שֶׁהָלַכְנוּ זִיהִיתִי אוֹתָהּ רַק בָּרֶגַע הָרִאשׁוֹן, כְּשֶׁעָלְתָה לַבָּמָה רָזָה וּבַיְישָׁנִית וְכִמְעַט הִטְבִּיעָה אֶת עַצְמָהּ בִּירִיעוֹת הַמָּסָךְ. וְאָז: הַאִם זֹאת הָיְתָה אֵמִילִי? הַשְּׁלִיטָה, הַפִּיקּוּד, הַלֵּיצָנוּת הַמַּדְהִימָה הַמְּטַלְטֶלֶת, הַכִּישּׁוּף, וְאָז הַשְּׁאָגוֹת, תְּרוּעוֹת הַצּוֹפִים, שֶׁאֵינָם מוּכָנִים שֶׁהַצְּחוֹק הַנָּדִיר וְיִיקֵּר הָעֵרֶךְ הַזֶּה יִיגָּמֵר.
אַחֵר כָּךְ: חַיָּיבִים לַעֲשׂוֹת עִם זֶה מַשֶּׁהוּ, עִם כִּישָּׁרוֹן כָּזֶה – אֲבָל בְּלִי כֶּסֶף וּבְלִי לָדַעַת אֵיךְ, מָה אֶפְשָׁר לַעֲשׂוֹת? הִשְׁאַרְנוּ הַכֹּל לְשִׁיקּוּלָהּ, וְלֹא פַּעַם הַכִּישָּׁרוֹן הִצְטַבֵּר בִּפְנִים, חָסוּם וְנִקְרַשׁ, לֹא פָּחוֹת מִשֶּׁבָּא לִידֵי בִּיטּוּי וּפָרַח.
הִנֵּה הִיא בָּאָה. הִיא רָצָה בְּמַעֲלֵה הַמַּדְרֵגוֹת, מְדַלֶּגֶת שְׁתַּיִים-שְׁתַּיִים בִּצְעָדֶיהָ הַחִינָּנִיִּים הַקַּלִּים, וַאֲנִי יוֹדַעַת שֶׁהִיא שְׂמֵחָה הָעֶרֶב. הַמְּאוֹרָע שֶׁהוֹבִיל לַשִּׂיחָה שֶׁלְּךָ בְּוַודַּאי לֹא קָרָה הַיּוֹם.
"אַף פַּעַם לֹא תִּגְמְרִי לְגַהֵץ, אִמָּא? וִיסְלֶר צַיָּיר אֶת אִמָּא שֶׁלּוֹ בְּכִסֵּא נַדְנֵדָה, וַאֲנִי אֶצְטָרֵךְ לְצַיֵּיר אֶת אִמָּא שֶׁלִּי עוֹמֶדֶת רְכוּנָה מֵעַל קֶרֶשׁ גִּיהוּץ." זֶה אֶחָד הָעַרְבִים הַפַּטְפְּטָנִיִּים שֶׁלָּהּ וְהִיא מְסַפֶּרֶת לִי הַכֹּל וְלֹא כְּלוּם בְּשָׁעָה שֶׁהִיא מְאַרְגֶּנֶת לְעַצְמָהּ מַשֶּׁהוּ לֶאֱכוֹל מֵהַמַּקְפִּיא.
הִיא כָּל כָּךְ נֶהְדֶּרֶת. לָמָּה רָצִיתָ לָבוֹא לְכָאן בִּכְלָל? לָמָּה דָּאַגְתָּ? הִיא תִּמְצָא אֶת הַדֶּרֶךְ שֶׁלָּהּ.
הִיא כּוֹשֶׁלֶת בַּמַּדְרֵגוֹת לַמִּיטָּה. "אַל תָּעִירִי אוֹתִי מָחָר בַּבּוֹקֶר עִם כּוּלָּם." "אֲבָל חָשַׁבְתִּי שֶׁיֵּשׁ לְךָ מִבְחֲנֵי שְׁלִישׁ." "כֵּן, אֵלֶּה," הִיא יוֹרֶדֶת בַּחֲזָרָה, מְנַשֶּׁקֶת אוֹתִי וְאוֹמֶרֶת דַּי בְּקַלִּילוּת, "בְּעוֹד כַּמָּה שָׁנִים, כְּשֶׁכּוּלָּנוּ נִהְיֶה אָטוֹמִים מֵתִים, הֵם לֹא יֶשְׁנוֹ לְאַף אֶחָד."
הִיא כְּבָר אָמְרָה אֶת זֶה בֶּעָבָר. הִיא מַאֲמִינָה בָּזֶה. אֲבָל מִפְּנֵי שֶׁאֲנִי נוֹבֶרֶת עַכְשָׁיו בֶּעָבָר, וְכָל מָה שֶׁמַּרְכִּיב אֶת הָאָדָם כָּל כָּךְ כָּבֵד וּמָלֵא מַשְׁמָעוּת בְּתוֹכִי, אֲנִי לֹא יְכוֹלָה לָשֵׂאת אֶת זֶה הָעֶרֶב.
לְעוֹלָם לֹא אִסְכֵּם אֶת כָּל זֶה. לְעוֹלָם לֹא אוֹכֶל לוֹמַר: הִיא הָיְתָה יַלְדָּה שֶׁרַק לְעִיתִּים רְחוֹקוֹת חַיְּיכוּ אֵלֶיהָ. אָבִיהָ עָזַב אוֹתִי לִפְנֵי שֶׁמָּלְאָה לָהּ שָׁנָה. נֶאֱלַצְתִּי לַעֲבוֹד בְּשֵׁשׁ הַשָּׁנִים הָרִאשׁוֹנוֹת לְחַיֶּיהָ, כַּאֲשֶׁר הָיְתָה לִי עֲבוֹדָה, אוֹ שֶׁשָּׁלַחְתִּי אוֹתָהּ הַבַּיְתָה אוֹ אֶל קְרוֹבֵי מִשְׁפָּחָה שֶׁלּוֹ. לִפְעָמִים שִׂנְאָה עַד בְּכִי אֶת מִי שֶׁטִּיפֵּל בָּהּ. הִיא הָיְתָה כֵּהָה וְרָזָה וּבַעֲלַת מַרְאֶה זָר בָּעוֹלָם שֶׁבּוֹ יוּקְרָה נִשְׁמְרָה לִבְלוֹנְדִּינִיּוֹת, לְשֵׂיעָר מְתוּלְתָּל וּלְגוּמוֹת חֵן, הִיא הָיְתָה אִיטִּית כְּשֶׁזְּרִיזוּת לָשׁוֹן נֶחְשְׁבָה יִקְרַת עֵרֶךְ. הִיא הָיְתָה יַלְדָּה שֶׁל אַהֲבָה חֲרָדָה, לֹא גֵּאָה. הָיִינוּ עֲנִיִּים וְלֹא יָכוֹלְנוּ לְסַפֵּק לָהּ קַרְקַע נוֹחָה לִגְדִילָה. הָיִיתִי אִמָּא צְעִירָה, אִמָּא שֶׁדַּעְתָּהּ מוּסַּחַת. הָיוּ עוֹד יְלָדִים, נִדְחָקִים, דּוֹרְשִׁים. אֲחוֹתָהּ הַקְּטַנָּה יִיצְּגָה אֶת כָּל מָה שֶׁהִיא לֹא הָיְתָה. הָיוּ שָׁנִים שֶׁבָּהֶן לֹא רָצְתָה שֶׁאֶגַּע בָּהּ. הִיא שָׁמְרָה בַּבֶּטֶן יוֹתֵר מִדַּי, חַיֶּיהָ הָיוּ כָּאֵלֶּה שֶׁהָיָה עָלֶיהָ לִשְׁמוֹר יוֹתֵר מִדַּי בַּבֶּטֶן. הַהֲבָנָה שֶׁלִּי הַפְּצִיעָה מְאוּחָר מִדַּי. יֵשׁ בָּהּ הַרְבֵּה מְאוֹד, וְכַנִּרְאֶה רַק מְעַט יֵיצֵא מִזֶּה. הִיא יַלְדַּת הַתְּקוּפָה – שְׁנוֹת הַשֵּׁפֶל, הַמִּלְחָמָה, הַפַּחַד.
מוּטָב לְהַנִּיחַ לָהּ. אָז לֹא כָּל מָה שֶׁיֵּשׁ בָּהּ יִפְרָח – אֲבָל אֵצֶל כַּמָּה אֲנָשִׁים הַכֹּל פּוֹרֵחַ? עֲדַיִין יֵשׁ מַסְפִּיק מִמָּה לִחְיוֹת. רַק תַּעְזְרוּ לָהּ לָדַעַת – תִּגְרְמוּ לְכָךְ שֶׁתִּהְיֶה לָהּ סִיבָּה לָדַעַת – שֶׁהִיא יוֹתֵר מֵהַשִּׂמְלָה הַזֹּאת עַל קֶרֶשׁ הַגִּיהוּץ, חַסְרַת אוֹנִים מוּל הַמַּגְהֵץ.




https://www.shortstoryproject.com/he/story/%d7%90%d7%a0%d7%99-%d7%a2%d7%95%d7%9e%d7%93%d7%aa-%d7%9b%d7%90%d7%9f-%d7%95%d7%9e%d7%92%d7%94%d7%a6%d7%aa/
#אִימָּהוֹת#אֲםוּבַת#זִכְרוֹנוֹת#כתיבהנשׁית#נָשִׁים