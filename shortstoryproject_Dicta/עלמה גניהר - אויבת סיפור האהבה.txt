פְרַנְצֶ'סְקָה, אִישָּׁה צְעִירָה וַאֲרוּכַּת רַגְלַיִים שֶׁפַּס כָּחוֹל מְפַלֵּג לִשְׁנַיִים אֶת רַעֲמַת הַשֵּׂיעָר הָאַדְמוֹנִי שֶׁלָּהּ, חוֹצֶה אֶת הַגַּן בִּצְעָדִים מְהִירִים. הִיא דּוֹרֶכֶת עַל עָלַי הַשְׁלָכַת הַנֶּעֱרָמִים עַל הַשְּׁבִיל וְהֵם מַשְׁמִיעִים קוֹל פִּצְפּוּץ נָעִים, וּמְרִיחָה רֵיחַ עַז שֶׁל עַרְמוֹנִים קְלוּיִים הָעוֹלֶה מֵהַשְּׂדֵרָה הַסְּמוּכָה לַגַּן וְשׁוֹמַעַת אֶת קִרְקוּשׁ הַכַּפִּיּוֹת הַחוֹבְטוֹת בַּסְּפָלִים בְּבֵית הַקָּפֶה עִם הַכִּיסְאוֹת הָאֲדוּמִּים. הַנִּינּוֹחוּת הָעֲצֵלָה שֶׁל יוֹשְׁבֵי בֵּית הַקָּפֶה וְרֵיחוֹ שֶׁל הַקָּפֶה מְפַתִּים אוֹתָהּ וְהִיא מַבְטִיחָה לְעַצְמָהּ לַחֲזוֹר לְכָאן אִיתּוֹ.
הַצֵּל הַחוֹרְפִּי הַכָּבֵד שֶׁרָבַץ בַּגַּן מִשְּׁעוֹת הַבּוֹקֶר נָסוֹג לְאִטּוֹ לְשׁוּלָיו וְקַרְנֵי שֶׁמֶשׁ זוֹהֲרוֹת מְפַלְּחוֹת דַּרְכָּן מִבַּעַד לָעֲנָנִים וּמַבְעִירוֹת אֶת שְׂעָרָהּ שֶׁל פְרַנְצֶ'סְקָה, הַנִּרְאֶה עַכְשָׁיו כְּמוֹ כֶּתֶר שֶׁל אֵשׁ. הָאֲגַם הַמְּתוּמָּן נִשְׁטַף זָהָב, וְהַיְּלָדוֹת הַמְּשַׂחֲקוֹת לְיָדוֹ נִרְאוֹת כְּמוֹ פִּיּוֹת. נִדְמֶה לָהּ שֶׁהַגַּן כּוּלּוֹ הוּא כַּדּוּר בְּדוֹלַח וְהִיא בְּתוֹכוֹ, אֲפוּפָה קוֹנְפֵטִי שֶׁל אוֹשֶׁר. זֶהוּ כּוֹחָהּ שֶׁל אַהֲבָה רִאשׁוֹנָה: הִיא מוֹרִידָה גֶּשֶׁם, מַשְׁקִיעָה שֶׁמֶשׁ, מִזְּרִיחָה אוֹתָהּ וּמַפְרִיחָה שְׁמָמוֹת. פְרַנְצֶ'סְקָה צוֹחֶקֶת, לֹא יְכוֹלָה לְהָכִיל אֶת הָאוֹשֶׁר וַעֲדַיִין צְעִירָה מִכְּדֵי לְהָבִין כַּמָּה נָדִיר הוּא וְעַד כַּמָּה כְּדַאי לַהֲכִילוֹ לִקְרַאת יָמִים רָעִים שֶׁיָּבוֹאוּ.
נִדְמֶה לִפְרַנְצֶ'סְקָה שֶׁמֵּאָה שָׁנִים חָלְפוּ מֵאָז נִפְרְדָה מִפָּאוּלוֹ, לַמְרוֹת שֶׁחָלַף רַק שָׁבוּעַ. הִיא מְדַמְיֶינֶת אֶת הָרֶגַע שֶׁבּוֹ תַּעֲצוֹר הָרַכֶּבֶת וְהִיא תִּרְאֶה בַּחַלּוֹן אֶת פָּנָיו הַכֵּהוֹת. הוּא יְחַיֵּיךְ אֵלֶיהָ אֶת חִיּוּכוֹ הַקַּל, צוֹפֵן הַסּוֹד, וְיָרַד בְּמַדְרֵגוֹת הַבַּרְזֶל לְרָצִיף, תַּרְמִילוֹ עַל כְּתֵפָיו, וּמִיָּד יַצִּית סִיגַרְיָה. הִיא תְּנַשֵּׁק אֶת לֶחְיוֹ וְזִיפֵי זְקֵנוֹ הַזְּקוּרִים יִשְׂרְטוּ אֶת שְׂפָתֶיהָ וְהֵם יֵלְכוּ מְחוּבָּקִים לְבֵית הַקָּפֶה שֶׁלָּהֶם. הִיא תִּשְׁתֶּה יַיִן לָבָן וּפָאוּלוֹ יִשְׁתֶּה מַהֵר מַשֶּׁהוּ חָזָק, אוּלַי וִיסְקִי, וְיִרְאֶה לָהּ תְּמוּנוֹת מֵהָאֵירוּעַ וְהִיא תקנא בְּכָל אִישָּׁה שֶׁנָּגְעָה בּוֹ וְתַצְמִיד אֶת יָדוֹ לִירֵכָהּ וְתַרְגִּישׁ אֶת חוּמּוֹ  – פִּתְאוֹם נִשְׁמָעִים צְעָדִים מְהִירִים, נְשִׁימָה כְּבֵדָה, דְּחוּפָה. אִישָּׁה רָזָה לְבוֹשֶׁת סְמַרְטוּטִים, פָּנֶיהָ הַגְּרוּמוֹת מְעַוְּותוֹת בְּזַעַם וְרֹאשָׁהּ מְכוּסָּה בְּמִטְפַּחַת מְאוּבֶּקֶת, פּוֹרֶצֶת לְתוֹךְ כַּדּוּר הַבְּדוֹלַח, וְלִפְנֵי שֶׁפְרַנְצֶ'סְקָה מַסְפִּיקָה לְהָבִין מָה קוֹרֶה, הָאִישָּׁה דּוֹחֶפֶת אוֹתָהּ וּפְרַנְצֶ'סְקָה נוֹפֶלֶת מִיָּד עַל הָאֲבָנִים הַקְּטַנּוֹת, וְהֵן פּוֹצְעוֹת אֶת גַּבָּהּ וּתְכוּלַת תִּיקָהּ מִתְפַּזֶּרֶת עַל הַשְּׁבִיל. פְרַנְצֶ'סְקָה הַמְּבוֹעֶתֶת צוֹרַחַת, אֲבָל אִישׁ מִבָּאֵי הַגַּן לֹא שׁוֹמֵעַ. אַף אֶחָד לֹא נֶחֱלַץ לְעֶזְרָתָהּ. צִילָּהּ הָרוֹטֵט שֶׁל הָאִישָּׁה הָרָזָה מַצְלִיף בִּפְרַנְצֶ'סְקָה וְהִיא צוֹרַחַת שׁוּב. הָאִישָּׁה צוֹחֶקֶת בְּקוֹל וְדוֹרֶכֶת בְּנַעֲלֵי הַהִתְעַמְּלוּת הַקְּרוּעוֹת שֶׁלָּהּ עַל תִּיק הָאִיפּוּר הַיַּלְדוּתִי מְעַט שֶׁל הָאִישָּׁה הַצְּעִירָה וְעַל הַמְתָּנָה שֶׁקָּנְתָה לָאֲהוּבָה.
אֲנִי רוֹאֶה אֶת עֵינֶיהָ הָעֲכוּרוֹת שֶׁל הָאִישָּׁה, אֶת עוֹר פָּנֶיהָ הַקָּמוּט, אֶת צַוּוֹארָהּ הַמְּטוּנָּף. צַחֲנַת בְּגָדֶיהָ מְנִיסָה אֶת רֵיחַ הַבּוֹשֶׂם הַקַּלִּיל שֶׁל פְרַנְצֶ'סְקָה וְאֶת רֵיחוֹ הָרַעֲנָן שֶׁל הַגֶּשֶׁם.
"מִי אַתְּ?" אֲנִי שׁוֹאֶלֶת בְּבֶהָלָה. "מֵאֵיפֹה בָּאתָ פִּתְאוֹם?"
הִיא לֹא עוֹנָה לִי, אֲפִילּוּ לֹא מִסְתַּכֶּלֶת עָלַי. נֶעֱלֶמֶת לָהּ בֵּין הָעֵצִים.
אֲנִי מְמַהֶרֶת לִפְרַנְצֶ'סְקָה. "אַתְּ בְּסֵדֶר?" אֲנִי שׁוֹאֶלֶת בִּדְאָגָה, וְהִיא מְהַנְהֶנֶת. אֲנִי עוֹזֶרֶת לָהּ לָקוּם וְלֶאֱסוֹף אֶת חֲפָצֶיהָ וּמוֹשִׁיבָה אוֹתָהּ עַל הַסַּפְסָל וּמַצִּיעָה לָהּ כּוֹס מַיִם. הִיא מוֹדָה לִי וְשׁוֹתָה. הִיא מַבִּיטָה בִּי, מְבוּלְבֶּלֶת, וְשׁוֹאֶלֶת אוֹתִי הַאִם אֲנִי יוֹדַעַת מַדּוּעַ הָאִישָּׁה הָרָזָה דָּחֲפָה אוֹתָהּ.
"לֹא, אֲנִי לֹא יוֹדַעַת," אֲנִי אוֹמֶרֶת לָהּ. לְרֶגַע עֵינֶיהָ הַיָּפוֹת מִצְטַעֲפוֹת, וְאָז הִיא אוֹמֶרֶת לִי שֶׁהִיא יוֹדַעַת שֶׁהִיא מְמַהֶרֶת לְאָנְשֶׁהוּ, אֲבָל שָׁכְחָה לְאָן. אֲנִי מַזְכִּירָה לָהּ שֶׁהָיְתָה בְּדַרְכָּהּ לְתַחֲנַת הָרַכֶּבֶת גָאר דֶּה נוּרַד כְּדֵי לִפְגּוֹשׁ אֶת פָּאוּלוֹ, וְהִיא מוֹדָה לִי וְיוֹצֵאת בְּרִיצָה מֵהַגַּן. הִיא שׁוֹכַחַת אֶת הַסְּוֵודֶר שֶׁלָּהּ עַל הַסַּפְסָל.
אֲנִי מוֹצִיאָה אֶת אַטְמֵי הָאוֹזְנַיִים. בְּבַת אַחַת נֶעֱרַף הַשֶּׁקֶט וּמַקְהֵלַת מַקְדֵּחוֹת עֲנָק מֵאֲתַר הַבְּנִייָּה הַסָּמוּךְ הַחוֹבְטוֹת בָּאֲדָמָה לְלֹא רַחֵם, פּוֹרֶצֶת כִּכְנוּפְיַית שׁוֹדְדִים לְתוֹךְ רָאשֵׁי. אֲנִי הוֹלֶכֶת לַמִּטְבָּח וּמְכִינָה כָּרִיךְ עִם גְּבִינָה וְאָבוֹקָדוֹ, אֲבָל נִתְקֶפֶת גּוֹעַל וְיוֹרֶקֶת הַכּוֹל. הָאֲוִויר דָּחוּס וְחַם, אֲנִי נוֹטֶפֶת זֵיעָה. עֵינֶיהָ הָעֲכוּרוֹת שֶׁל הָאִישָּׁה הָרָזָה מַבִּיטוֹת בִּי מִכָּל עֵבֶר. אֲנִי נִיגֶּשֶׁת לַחֲדַר הָאַמְבַּטְיָה וְשׁוֹטֶפֶת אֶת פָּנַי, וּמוֹזֶגֶת לְעַצְמִי מְעַט וִיסְקִי וְנִכְנַסְתָּ לְחַדְרִי, סוֹגֶרֶת אֶת הַחַלּוֹנוֹת וּפוֹתַחַת אֶת הַמַּזְגָן. אֲנִי מַחֲזִירָה אֶת הָאֲטָמִים לְאוֹזְנַיי. הַשּׁוֹדְדִים בּוֹרְחִים. הַשֶּׁקֶט חוֹזֵר. אֲנִי מִתְיַישֶּׁבֶת מוּל הַמַּחְשֵׁב.
פְרַנְצֶ'סְקָה מַגִּיעָה לְרָצִיף הָרַכֶּבֶת בְּרִיצָה. עִיגּוּלֵי זֵעָה תַּחַת בָּתֵּי שְׂחִיָּיה, הִיא חַסְרַת מְנוּחָה בְּשֶׁל הַמִּתְקָפָה הָאַלִּימָה וְהַמּוֹזְרָהּ בַּגַּן וּמוּדְאֶגֶת שֶׁשִּׂמְלָתָהּ הַיָּפָה הִתְלַכְלְכָה מֵאָחוֹר כְּשֶׁנָּפְלָה עַל הַשְּׁבִיל, וְשֶׁשִּׁיעֲרָה, שֶׁחָפְפָה לִפְנֵי צֵאתָהּ, הִתְמַלֵּא אָבָק. הִיא מִבְּחִינָה שֶׁשָּׁכְחָה אֶת הַסְּוֵודֶר הַדַּק וּמִצְטַעֶרֶת. לֹא כָּךְ רָצְתָה לְהַגִּיעַ וְלֹא רָצְתָה לְאַחַר. הִיא רָצָה לֶעָבָר רָצִיף שָׁלוֹשׁ, מִתְפַּלֶּלֶת שֶׁהוּא מְחַכֶּה לָהּ. הֲמוֹנֵי נוֹסְעִים בַּתַּחֲנָה. מְמַהֲרִים, גּוֹרְרִים מִזְוָודוֹת, תִּיקִים, מַגְלְשֵׁי סְקִי. מִתְחַבְּקִים, נִפְרָדִים אוֹ נִפְגָּשִׁים, יָדַיִים נִפְתָּחוֹת וְנִסְגָּרוֹת, וְכוּלָּם עוֹמְדִים בְּדַרְכָּהּ. הִיא נִדְחֶפֶת, מִשְׁתַּחֶלֶת בֵּינֵיהֶם, צוֹעֲקִים עָלֶיהָ אֲבָל הִיא מִתְעַלֶּמֶת וְשׁוֹעֶטֶת לְרָצִיף שָׁלוֹשׁ. הָרָצִיף רֵיק. הִיא אֵינָהּ בְּטוּחָה – הָרַכֶּבֶת כְּבָר עָצְרָה וְהִמְשִׁיכָה בְּדַרְכָּהּ, אוֹ שֶׁאוּלַי עוֹד לֹא הִגִּיעָה? הִיא רָצָה לַלּוּחַ הַדִּיגִיטָלִי הַמַּרְאֶה אֶת זְמַנֵּי הָרַכָּבוֹת וְסוֹרֶקֶת אוֹתוֹ בְּעֵינֶיהָ וְנִרְגַּעַת מִיָּד – הָרַכֶּבֶת שֶׁלּוֹ מִתְאַחֶרֶת וְתַגִּיעַ רַק עוֹד אַחַת עֶשְׂרֵה דַּקּוֹת. פְרַנְצֶ'סְקָה נוֹשֶׁמֶת לִרְוָוחָה. תַּסְפִּיק לְהִסְתַּדֵּר. הִיא מְמַהֶרֶת לְשֵׁירוּתֵי הַנָּשִׁים. מְחַטֶּטֶת בְּתִיקָהּ, מוֹצִיאָה מַטְבֵּעַ וְנוֹתֶנֶת אוֹתוֹ לְאִישָּׁה הָעוֹמֶדֶת בְּפִתְחָם. הִיא נִכְנֶסֶת, וְצַחֲנַת חוֹמְרֵי הַנִּיקּוּי הַמְּעוֹרֶבֶת בְּשֶׁתֶן תּוֹקֶפֶת אוֹתָהּ. רֹאשָׁהּ מִסְתַּחְרֵר וְהִיא נִשְׁעֶנֶת עַל הַכִּיּוֹר, מַבִּיטָה בְּפָנֶיהָ בַּמַּרְאָה. הִיא אֵינָהּ נִרְאֵית לְעַצְמָהּ כְּלָל כְּמוֹ אוֹתָהּ פְרַנְצֶ'סְקָה שֶׁיָּצְאָה הַבּוֹקֶר מֵהַבַּיִת. הִיא מַרְגִּישָׁה שֶׁמַּשֶּׁהוּ בְּפָנֶיהָ הִשְׁתַּנָּה וְלֹא יוֹדַעַת מָה. הִיא מְמַלֵּאת אֶת כַּפּוֹת יָדֶיהָ בְּמַיִם וְשׁוֹטֶפֶת אֶת פָּנֶיהָ. הִיא מַרְגִּישָׁה טוֹב יוֹתֵר, וּמִזְדַּקֶּפֶת. הַצֶּבַע חָזַר לְפָנֶיהָ. הִיא מוֹצִיאָה אֶת תִּיק כְּלֵי הָאִיפּוּר שֶׁנִּמְעַךְ תַּחַת נַעֲלֶה שֶׁל הָאִישָּׁה הָרָזָה, וְשִׂמְחָה לְגַלּוֹת שֶׁהַשְּׂפָתוֹן שָׂרַד אֶת הַמִּתְקָפָה. הִיא צוֹבַעַת אֶת שְׂפָתֶיהָ בְּאָדוֹם כֵּהֶה וּמַזְלִיפָה מְעַט בּוֹשֶׂם עַל פִּרְקֵי יָדֶיהָ וְצַוּוֹארָהּ וּמַבְרִישָׁה אֶת שְׂעָרָהּ הַסָּמִיךְ וְאֶת הַקְּווּצָּה הַכְּחוּלָּה גַּם. עֵינֶיהָ שׁוּב מַבְרִיקוֹת וָשׁוּב הִיא מִתְרַגֶּשֶׁת לִקְרַאת הַפְּגִישָׁה אִיתּוֹ. הִיא יוֹצֵאת מֵהַשֵּׁירוּתִים. נוֹתְרוּ עוֹד שְׁתֵּי דַּקּוֹת עַד שֶׁהָרַכֶּבֶת שֶׁלּוֹ תַּגִּיעַ וְהִיא מַפְנָה אֶת גַּבָּהּ לַתַּחֲנָה הַהוֹמָה אָדָם וּמִסְתַּכֶּלֶת עַל רֶשֶׁת הַמְּסִילּוֹת הַמַּשְׁחִירָה וְעַל כַּבְלֵי הַחַשְׁמַל הַמִּתְפַּתְּלִים זֶה בַּזֶּה וְעַל הָעֵשֶׂב שֶׁצּוֹמֵחַ פֶּרֶא. הִיא אוֹהֶבֶת סִיפּוּרִים עַל עָרִים גְּדוֹלוֹת שֶׁמַּתְחִילִים בָּרַכֶּבֶת הַמַּגִּיעָה לַתַּחֲנָה. חֲבוּרַת נְעָרִים חוֹלֶפֶת עַל פָּנֶיהָ. הֵם מְנַבְּלִים אֶת פִּיהֶם. הִיא מַפְנָה מַבָּטָהּ מֵהֶם. הַנְּעָרִים אֵינָם מְרַפִּים. הִיא מִתְרַחֶקֶת לְעֵבֶר קְבוּצַת תַּיָּירִים הָעוֹמֶדֶת לֹא רָחוֹק וּמִתְעָרֶבֶת בְּתוֹכָם, הִיא שׁוֹמַעַת מִילִּים לֹא מוּבָנוֹת בְּיַפָּנִית וּצְלִילָן מְסַקְרֵן אוֹתָהּ. הַנְּעָרִים לֹא מִתְקָרְבִים, אֲבָל מַבִּיטִים בָּהּ וּמַמְשִׁיכִים לְנָבָל אֶת פִּיהֶם. לִשְׁנַיִים מֵהֶם יֵשׁ פִּצְעֵי בַּגְרוּת מְכוֹעָרִים וְהַשְּׁלִישִׁי נִרְאֶה כְּמוֹ תִּינוֹק מְגוּדָּל. הַתִּינוֹק מַבְחִין בְּמַבָּטָהּ וּמִתְבַּדֵּחַ בְּגַסּוּת. חֲבֵרָיו צוֹחֲקִים.
קוֹלוֹ שֶׁל הַכָּרוֹז מְהַדְהֵד בְּתַחֲנַת הָעֲנָק, וְהָרַכֶּבֶת מְגִיחָה מֵעֵבֶר לָעִיקּוּל. הִיא רוֹאָה אֶת גִּצֵּי הָאֵשׁ עַל הַפַּסִּים הַבּוֹעֲרִים. פְרַנְצֶ'סְקָה נוֹטֶשֶׁת אֶת קְבוּצַת הַתַּיָּירִים הַיַּפָּנִים וְהוֹלֶכֶת לְעֵבֶר הָרָצִיף. הַנְּעָרִים מְמַהֲרִים אַחֲרֶיהָ וּמַקִּיפִים אוֹתָהּ. הִיא מִסְתַּכֶּלֶת עֲלֵיהֶם. הֵם נִרְאִים לָהּ זָרִים, כְּאִילּוּ אֵינָם שַׁיָּיכִים לְמִין בְּנֵי הָאָדָם. אֵיזֶה טֵירוּף מְשׁוּנֶּה בְּעֵינֵיהֶם. הִיא מְפַחֶדֶת וְצוֹעֶקֶת. חַיָּיל חָמוּשׁ, מֵהַחַיָּילִים שֶׁנִּרְאִים בְּכָל פִּינָּה בָּעִיר מֵאָז פִּיגּוּעַ הַטֵּרוֹר, מַבְחִין בִּמְצוּקָתָהּ וּמִתְקָרֵב. הַנְּעָרִים נִמְלָטִים לְדַרְכָּם. הִיא שׁוֹמַעַת אֶת צְחוֹקָם מִתְרַחֵק. הָרַכֶּבֶת עוֹצֶרֶת, וְהִיא מְנַסָּה לְנַחֵשׁ מֵאֵיפֹה הוּא יַגִּיעַ. הַדְּלָתוֹת נִפְתָּחוֹת וַאֲנָשִׁים מַתְחִילִים לָרֶדֶת, גּוֹרְרִים אַחֲרֵיהֶם מִזְוָודוֹת וָתִיקִים תַּפּוּחִים. הוּא עֲדַיִין לֹא יָרַד, אֲבָל פְרַנְצֶ'סְקָה בִּכְלָל לֹא מוּדְאֶגֶת. יֵשׁ עוֹד נוֹסְעִים רַבִּים בָּרַכֶּבֶת. הִיא מוֹצִיאָה נַרְתִּיק טַבָּק וּנְיָירוֹת, צוֹבֶטֶת קַמְצוּץ, מְפַזֶּרֶת עַל הַנְּיָיר וּמְגַלְגֶּלֶת. הִיא שׁוֹמַעַת אֶת גַּלְגַּלֵּי הַמִּזְוָודוֹת חוֹרְקִים עַל הָרְצִיפִים. הִיא מְלַקֶּקֶת אֶת הַנְּיָיר וְסוֹגֶרֶת אֶת הַסִּיגַרְיָה וּמַצִּיתָה אוֹתָהּ וּמַמְתִּינָה. הוּא הִבְטִיחַ שֶׁיַּחֲזוֹר. הִיא מַאֲמִינָה. מוּתָּר לָהּ. הִיא  צְעִירָה וְיֵשׁ לָהּ זְכוּת לָזֶה.
דְּפִיקָה קַלָּה עַל דֶּלֶת חַדְרִי. כְּבָר עֶרֶב. לֹא שַׂמְתִּי לֵב. "כֵּן," אֲנִי אוֹמֶרֶת וְהוּא נִכְנָס, מְחַבֵּק אוֹתִי מֵאָחוֹר. חוּלְצָתוֹ דְּבִיקָה. אֲנִי מוֹצִיאָה אֶת הָאֲטָמִים מֵהָאוֹזְנַיִים וּמְגַלֶּה שֶׁהַמַּקְדְּחוֹת הִשְׁתַּתְּקוּ. "מָה שָׁלוֹם פְרַנְצֶ'סְקָה שֶׁלָּךְ?" הוּא שׁוֹאֵל בְּחִיּוּךְ. אֲנִי אוֹמֶרֶת לוֹ שֶׁשְּׁלוֹמָהּ מְצוּיָּן וְלֹא מְסַפֶּרֶת לוֹ כְּלוּם עַל הָאִישָּׁה עִם הָעוֹר הַקָּמוּט. הוּא מַצִּיעַ לָצֵאת קְצָת, וַאֲנִי מַסְכִּימָה. הַגַּב כּוֹאֵב לִי. הוּא מִתְקַלֵּחַ וַאֲנִי מַחֲלִיפָה בְּגָדִים וַאֲנַחְנוּ יוֹצְאִים לָרְחוֹב. זוֹ הַפַּעַם הָרִאשׁוֹנָה הַיּוֹם שֶׁאֲנִי יוֹצֵאת. מֵאָז הַבּוֹקֶר כָּתַבְתִּי בְּלִי הַפְסָקָה. בַּהַתְחָלָה הָרְחוֹב נִרְאֶה כְּמוֹ תַּפְאוּרָה וְרַק אַחַר כָּךְ חוֹזֵר לִהְיוֹת רְחוֹב. אֲנַחְנוּ הוֹלְכִים מְחוּבָּקִים לְבַר בִּרְחוֹב גְּאוּלָּה. חֲתוּלִים מִתְמַתְּחִים עַל פַּחֵי אַשְׁפָּה. הָאֲוִויר דָּחוּס וְחַם, רֵיחַ שֶׁל יָם. אֲנַחְנוּ מִתְיַישְּׁבִים בַּחוּץ, וַאֲנִי שׁוֹתֶה עָרַק. חָבֵר שֶׁלּוֹ מַגִּיעַ וְהֵם מְפַטְפְּטִים. הָעֲרָק עוֹלֶה לִי לְאַט לָרֹאשׁ וַאֲנִי מִתְמַלֵּאת שַׁלְוָוה וְרַכּוֹת. אֲנִי עוֹצֶמֶת אֶת עֵינַי וְנֶאֱנַחַת בַּהֲנָאָה. הַיּוֹם בָּא אֶל קִיצּוֹ.
 "אֵיךְ אַתְּ יְכוֹלָה?" קוֹל אִישָּׁה נָמוּךְ וְצָרוּד לוֹחֵשׁ לְאוֹזְנֵי בְּעַרְבִית. "כָּכָה לֵיהָנוֹת בִּזְמַן שֶׁאֲנִי תֶּיכֶף מֵתָה?" אֲנִי מִסְתּוֹבֶבֶת בְּבֶהָלָה וְרוֹאָה אֶת הָאִישָּׁה הָרָזָה עִם הָעֵינַיִים הָעֲכוּרוֹת יוֹשֶׁבֶת בַּשּׁוּלְחָן שֶׁלְּיַדַּי וְזוֹלֶלֶת תּוּרְמוֹסִים מִצַּלַּחַת קְטַנָּה. מוּזָר, אֲנִי חוֹשֶׁבֶת, רַק הִתְחַלְתִּי לִלְמוֹד עַרְבִית, וּבְכָל זֹאת אֲנִי מְבִינָה אוֹתָהּ הֵיטֵב כְּאִילּוּ הָיְתָה זוֹ שְׂפַת אִימִּי.
"אֵיךְ הִגַּעְתָּ לְכָאן? וּמִי אַתְּ?" אֲנִי שׁוֹאֶלֶת אוֹתָהּ בְּעַרְבִית שֶׁאֲנִי יוֹדַעַת פִּתְאוֹם.
"אֲנִי מֵאֶל יַרְמוּכ," הִיא עוֹנָה.
וְאָז פִּתְאוֹם אֲנִי מְבִינָה: "תַּקְשִׁיבִי," אֲנִי אוֹמֶרֶת לָהּ, " אֲנִי לֹא מַכִּירָה אַף אֶחָד מֵאֶל יַרְמוּכַ, לֹא הָיִיתִי שָׁם. אֲנִי לֹא רוֹצֶה לִנְסוֹעַ לְשֵׁם. טָעִיתָ בַּסּוֹפֶרֶת".
אֲנִי גֵּאֶה כִּי הָעַרְבִית שֶׁלִּי מוּשְׁלֶמֶת מַמָּשׁ. הִיא מַבִּיטָה בִּי, מְחַיֶּיכֶת, וּמֵעֵינֶיהָ הָעֲכוּרוֹת בּוֹקֵעַ פִּתְאוֹם בָּרָק מַמְזֵרִי חַד כְּמוֹ סַכִּין.
"לֹא טָעִיתִי." הִיא אוֹמֶרֶת, "זוֹ אַתְּ."
"לֹא יָכוֹל לִהְיוֹת," אֲנִי מְתַקֶּנֶת אוֹתָהּ. "מַחֲנֵה פְּלִיטִים זֶה לֹא הַסִּגְנוֹן שֶׁלִּי."
הִיא פּוֹרֶצֶת בִּצְחוֹק, וּמִיָּד הוּא הוֹפֵךְ לְשִׁיעוּל כָּבֵד.
"דַּי," אֲנִי אוֹמֶרֶת לָהּ. "אֵין לִי זְמַן וְגַם כּוֹחַ כְּבָר אֵין לִי."
"מָה זֹאת אוֹמֶרֶת אֵין לְךָ כּוֹחַ?" הִיא תּוֹהָה. "אֵלֶּה הַחַיִּים שֶׁלִּי. "
"אֲנִי מְבִינָה," אֲנִי אוֹמֶרֶת לָהּ. "אֲבָל  זֶה הֲלוֹא תָּמִיד אוֹתוֹ סִיפּוּר. וְעַכְשָׁיו סְלִיחָה, אֲנִי פֹּה עִם חָבֵר שֶׁלִּי וַאֲנִי עֲיֵיפָה מְאוֹד וְאֵין לִי זְמַן אֵלַיִיךְ." הִיא מִתְקָרֶבֶת אֵלַי, כִּמְעַט שׁוֹכֶבֶת עָלַי. אֲנִי נֶחְנֶקֶת מֵהָרֵיחַ שֶׁלָּהּ. "אוֹתְךָ אֲנִי רוֹצֶה," הִיא לוֹחֶשֶׁת.
"דַּי כְּבָר! עוּפִי מִמֶּנִּי," אֲנִי צוֹעֶקֶת וְהוֹדֶפֶת אוֹתָהּ, וְהִיא נֶעֱלֶמֶת.
הוּא מִסְתַּכֵּל עָלַי וְשׁוֹאֵל: "מָה קוֹרֶה לָךְ?" אֲנִי מְחַיֶּיכֶת בִּמְבוּכָה וּמִתְנַצֶּלֶת.
אֲנִי שׁוֹתֶה עוֹד כּוֹסִית וְאַחַר כָּךְ אֲנִי רוֹצֶה הַבַּיְתָה. אֲנִי עֲיֵיפָה. חֲדַר הַשֵּׁינָה חָשׁוּךְ וְקָרִיר. אֲנַחְנוּ שׁוֹכְבִים זֶה לְיַד זֶה. מְכוּסִּים בַּסְּדִינִים. רֵיחַ נָעִים שֶׁל אַבְקַת כְּבִיסָה רֵיחָנִית עוֹלָה מֵהֶם. לִפְנֵי שֶׁהוּא נִרְדַּם הוּא אוֹמֵר "אוּלַי בַּבּוֹקֶר נֵלֵךְ לַיָּם בְּיַחַד?" אֲנִי אוֹמֶרֶת "אוּלַי." לֹא מַבְטִיחָה. הוּא נִרְדַּם מִיָּד.  אֲנִי מְנַסָּה לְהֵירָדֵם, נִשְׁמָתוֹ כְּבֵדָה לְיָדִי, מַרְגִּיעָה. אֲנִי נִרְדֶּמֶת לְשָׁעָה קַלָּה וְאָז מִתְעוֹרֶרֶת. אֲנִי הוֹלֶכֶת לַמִּטְבָּח וְשׁוֹתֶה כּוֹס מַיִם קָרִים וּמִתְעוֹרֶרֶת לְגַמְרֵי וְנִכְנֶסֶת לְחַדְרִי וּפוֹתַחַת אֶת הַמַּחְשֵׁב, וּמוֹצֵאת אֶת פְרַנְצֶ'סְקָה בַּתַּחֲנָה, עֲדַיִין מְעַשֶּׁנֶת וּמְחַכָּה לְפָאוּלוֹ. הִיא חוֹשֶׁבֶת לְעַצְמָהּ שֶׁצָּרִיךְ לְהַפְסִיק לְעַשֵּׁן כְּדֵי שֶׁלֹּא יִהְיוּ לָהּ כְּתָמִים חוּמִים עַל שִׁינֶּיהָ וְעוֹר פָּנֶיהָ לֹא יִינָּזֵק – לְפֶתַע, פְרַנְצֶ'סְקָה וְתַחֲנַת הָרַכֶּבֶת כּוּלָּהּ נִשְׁאָבוֹת בְּבַת אַחַת וְנֶעֱלָמוֹת אֶל הָאֵין, וּבִמְקוֹמָם אֲנִי רוֹאָה אֶת הָאִישָּׁה שׁוֹכֶבֶת עַל מִזְרוֹן מְבוּקָּע בְּחֶדֶר שֶׁקִּירוֹתָיו סְדוּקִים וְשׁוֹמַעַת הֵדֵי פְּצָצוֹת וְטִילִים. עָנָן אָבָק חוֹדֵר לְחֶדֶר, מָטוֹס קְרָב עוֹבֵר בִּנְהָמָה בַּשָּׁמַיִים הָאֲפוֹרִים. הִיא לֹא מְנִידָה עַפְעַף. אֲנִי צוֹרַחַת בְּבֶהָלָה. "זֶה בְּסֵדֶר," הִיא מַרְגִּיעָה אוֹתִי. "תֶּיכֶף יִגָּמֵר, תַּעֲשִׂי כָּמוֹנִי." הִיא מְכַסָּה אֶת אוֹזְנֶיהָ בְּיָדֶיהָ וּמַטְמִינָה אֶת רֹאשָׁהּ בֵּין רַגְלֶיהָ הָרָזוֹת. אֲנִי חוֹשֶׁבֶת שֶׁדַּעְתָּהּ נִטְרְפָה עָלֶיהָ. "מָה יוֹעִילוּ יָדַיִים עַל הָאוֹזְנַיִים וְרֹאשׁ בֵּין הַבִּרְכַּיִים?" אֲנִי שׁוֹאֶלֶת בְּאֵימָה. הִיא לֹא עוֹנָה לִי. פִּיצּוּץ נוֹסָף נִשְׁמָע, וַאֲנִי מַרְגִּישָׁה אֶת הָאֲדָמָה רוֹעֶדֶת תַּחְתַּיי, עָפָה מֵעָלַי, מַרְגִּישָׁה אֶת הַקִּירוֹת רוֹקְדִים סְבִיבִי.
"פֹּה חוֹק הַמְּשִׁיכָה לֹא קַיָּים. בִּמְקוֹם לִיפּוֹל אֲנָשִׁים עָפִים." הִיא צוֹחֶקֶת וְחוֹשֶׂפֶת שִׁינַּיִם שְׁבוּרוֹת. שֶׁקֶט מִשְׂתָּרֵר. הָאָבָק יוֹרֵד.
"זֶהוּ זֶה," הִיא אוֹמֶרֶת וּמוֹסִיפָה: "בֵּינְתַיִים."
"אַתְּ לֹא פּוֹחֶדֶת?" אֲנִי שׁוֹאֶלֶת אוֹתָהּ. הִיא שׁוּב צוֹחֶקֶת. "פּוֹחֶדֶת? כְּבָר לֹא נִשְׁאַר מִמָּה לִפְחוֹד". לַמְרוֹת שֶׁעוֹד לֹא לָמַדְתִּי זְמַן הוֹוֶה, אֲנִי מְבִינָה הַכּוֹל וְגֵאָה בְּעַצְמִי.
"אֵיךְ אַתְּ יְכוֹלָה לְהַמְשִׁיךְ לִחְיוֹת כְּאִילּוּ כְּלוּם לֹא קוֹרֶה?" הִיא שׁוֹאֶלֶת אוֹתִי שׁוּב.
"כּוֹס אִמָּא שֶׁלְּךָ," מִישֶׁהִי צוֹעֶקֶת וַאֲנִי מְמַהֶרֶת לַחַלּוֹן וְרוֹאָה אִישָּׁה מַשְׁלִיכָה אֲבָנִים עַל בֵּית הַכְּנֶסֶת שֶׁמּוּל בֵּיתִי. סִירֵנָה שֶׁל נַיֶּידֶת מִשְׁטָרָה מִתְקָרֶבֶת. גַּבַּאי בֵּית הַכְּנֶסֶת בֶּטַח צִלְצֵל אֲלֵיהֶם לְהַגִּיד שֶׁמִּישֶׁהוּ שׁוּב מְחַלֵּל אֶת בֵּית הַכְּנֶסֶת. נִדְמֶה לִי שֶׁאֲנִי נִרְדֶּמֶת.
בַּבּוֹקֶר אֲנִי מִתְעוֹרֶרֶת עַל הַסַּפָּה בַּחֲדַר הָעֲבוֹדָה. לִמְרַאֲשׁוֹתַיי פֶּתֶק "אֲנִי בַּיָּם, נְשִׁיקוֹת". אֲנִי מְזַנֶּקֶת לַמַּחְשֵׁב. אֲנִי נוֹשֶׁמֶת לִרְוָוחָה. הָאִישָּׁה עֲכוּרַת הָעֵינַיִים נֶעֶלְמָה. אֲנִי כּוֹעֶסֶת עַל עַצְמִי. פְרַנְצֶ'סְקָה הָאוּמְלָלָה יְשֵׁנָה עַל סַפְסָל. פָּאוּלוֹ לֹא הִגִּיעַ.
הַשָּׁעָה מוּקְדֶּמֶת מְאוֹד וְרַק מְעַט נוֹסְעִים מִסְתּוֹבְבִים בַּתַּחֲנָה. פְרַנְצֶ'סְקָה מִתְעוֹרֶרֶת פִּתְאוֹם, כְּאִילּוּ אַזְעָקָה פְּנִימִית הֶחֱרִידָה אֶת שְׁנָתָהּ. הָרַכֶּבֶת כְּבָר מִזְּמַן עָזְבָה אֶת הָרָצִיף, אֲחֵרוֹת בָּאוּ בִּמְקוֹמָהּ וְגַם נָסְעוּ. פָּאוּלוֹ לֹא הִגִּיעַ. פְרַנְצֶ'סְקָה מְשַׁפְשֶׁפֶת אֶת עֵינֶיהָ וּמְצִיצָה בַּטֵּלֵפוֹן שֶׁלָּהּ. הוּא גּוֹוֵעַ. הִיא מַרְגִּישָׁה שֶׁהַלָּשׁוֹן שֶׁלָּהּ נְפוּחָה וִיבֵשָׁה. הִיא דּוֹאֶגֶת לְפָאוּלוֹ וּמוּטְרֶדֶת. הִיא מְרִיחָה רֵיחַ קָפֶה טָרִי מִבֵּית הַקָּפֶה הַגָּדוֹל בַּתַּחֲנָה, וּמוֹתַחַת אֶת גּוּפָהּ הַנּוּקְשָׁה מִשֵּׁינָה לֹא נוֹחָה וּמִיְּשָׁרֵת אֶת שִׂמְלָתָהּ וְנִכְנֶסֶת לְבֵית הַקָּפֶה. הִיא מַזְמִינָה אֶסְפְּרֵסוֹ וְלַחְמָנִיָּיה וּבֵינְתַיִים מַטְעִינָה אֶת הַטֵּלֵפוֹן הַנַּיָּיד שֶׁלָּהּ.  אֵין הוֹדָעוֹת מִמֶּנּוּ. הִיא מְתַקְשֶׁרֶת אֵלָיו, אֲבָל אֵין תְּשׁוּבָה. הִיא מַשְׁאִירָה לוֹ הוֹדָעָה בַּמְּשִׁיבוֹן, "פָּאוּלוֹ, זוֹ אֲנִי פְרַנְצֶ'סְקָה. אֲנִי עֲדַיִין בַּתַּחֲנָה מְחַכָּה לְךָ. אֵיפֹה אַתָּה פָּאוּלוֹ?" צִפְצוּף קוֹטֵעַ אֶת שֶׁטֶף דְּבָרֶיהָ וְהִיא סוֹגֶרֶת אֶת הַטֵּלֵפוֹן. הִיא מְצִיצָה בְּכוֹתְרוֹת הָעִיתּוֹנִים, מְחַפֶּשֶׂת תְּאוּנַת רַכֶּבֶת. אֵין. לַיְלָה לְלֹא תְּאוּנוֹת. הַטֵּלֵפוֹן שֶׁלָּהּ רוֹטֵט. הִיא מְזַנֶּקֶת עָלָיו. תִּזְכּוֹרֶת. לְהַזְמִין מָקוֹם לְהָעֶרֶב בַּמִּסְעָדָה הָאֲהוּבָה עָלָיו, זוֹ בֶּפְּלָאס דֶּה ווּז'. הַמֶּלְצַר מַגִּישׁ לָהּ קָפֶה וְסַלְסָלַת לַחְמָנִיּוֹת מְתוּקוֹת. בַּצַּד יֵשׁ צִנְצֶנֶת קְטַנָּה וּבָהּ רִיבַת אוּכְמָנִיּוֹת. גֶּשֶׁם מַתְחִיל לָרֶדֶת, וּפְרַנְצֶ'סְקָה מַרְגִּישָׁה עֲוִוית שֶׁל פַּחַד בֶּחָזֶה.
אֲנִי עֲיֵיפָה וְהַגַּב כְּבָר כּוֹאֵב מֵהָרְכִינָה הַמְּמוּשֶּׁכֶת. אֲנִי קָמָה וְהוֹלֶכֶת לַמִּטְבָּח וּמְכִינָה לְעַצְמִי תֶּה קַר וְחוֹזֶרֶת לְשׁוּלְחַן הַכְּתִיבָה. מֵרָחוֹק אֲנִי שׁוֹמַעַת קְרִיאוֹת שְׁחָפִים קוֹלָנִיּוֹת וְיוֹדַעַת שָׁאֲלוּ עוֹרְבִים הַמְּחַקִּים אוֹתָם. הֵם צוֹוְחִים שָׁעָה קַלָּה כְּמַתְרִיעִים בִּפְנֵי אָסוֹן כָּלְשֶׁהוּ וּמִסְתַּלְּקִים, וָשׁוּב נִהְיֶה שֶׁקֶט. אַחֵר כָּךְ אֶמְצָא עַל רִיצְפַּת חֲדַר הָעֲבוֹדָה שֶׁלִּי נוֹצָה שְׁחוֹרָה וְלַחָה וְאֶתְהֶה אֵיךְ הִגִּיעָה לְשֵׁם, שֶׁהֲרֵי הַחַלּוֹן הָיָה סָגוּר. אֲנִי מוֹתַחַת אֶת גַּבִּי וְחוֹזֶרֶת לַקּוֹבֶץ שֶׁלִּי. לְהַפְתָּעָתִי הַרְבֵּה, בְּבֵית הַקָּפֶה שֶׁבְּתַחֲנַת הָרַכֶּבֶת גָאר דֶּה נוּרַד, יוֹשֶׁבֶת הָאִישָּׁה עִם הָעֵינַיִים הָעֲכוּרוֹת, פְרַנְצֶ'סְקָה יוֹשֶׁבֶת לְצִידָּהּ שְׁקֵטָה וְחִיוֶּורֶת.
"תְּנִי לִי שָׁם," אוֹמֶרֶת הָאִישָּׁה.
"לָמָּה?!" אֲנִי עוֹנֶה לָהּ.
"לָמָּה?" הִיא שׁוֹאֶלֶת. "כִּי מַגִּיעַ לִי שָׁם." הִיא עוֹנָה.
אֲנִי דּוֹפֶקֶת בְּכוֹחַ עַל הַמִּקְלֶדֶת, אֲבָל בִּמְקוֹם לְגָרֵשׁ אוֹתָהּ, הַמָּסָךְ מִתְמַלֵּא סִימָנִים מוּזָרִים וְאוֹתִיּוֹת לְלֹא סֵדֶר הַמַּסְתִּירוֹת אֶת פְרַנְצֶ'סְקָה, וּמַמָּשׁ מִתַּחַת לַסַּפְסָל שֶׁעָלָיו הִיא נִרְדְּמָה קוֹדֶם, נִפְתַּח חַלּוֹן וְדַרְכּוֹ אֲנִי רוֹאֶה שָׁמַיִם שְׁחוֹרִים מְעַשֵּׁן וּרְחוֹבוֹת צָרִים וּכְבִיסָה אֲפוֹרָה תְּלוּיָה בֵּין הַגַּגּוֹת. עַל קִיר מְרוּסָּק תָּלוּי שׁוּלְחַן, רַגְלָיו לְמַעְלָה. פַּעַם מִישֶׁהוּ יָשַׁב לְיָדוֹ וְאָכַל אוֹ שָׁתָה אוֹ קָרָא עִיתּוֹן. עַכְשָׁיו הַשּׁוּלְחָן הָפוּךְ עַל קִיר. עַל הָאֲדָמָה מַזְלְגוֹת וְסַכִּינִים וְסָדִין כָּחוֹל קָרוּעַ. פַּעַם הַסָּדִין הָיָה עַל מִיטָּה וּכְלֵי הָאוֹכֶל עַל הַשּׁוּלְחָן הֶהָפוּךְ. יַלְדָּה לְבוּשָׁה בְּלוֹיֵי סְחָבוֹת גּוֹרֶרֶת אוֹפַנַּיִים עֲנָקִיִּים.
"חַיִּים שְׁלֵמִים הָיוּ כָּאן פַּעַם," אוֹמֶרֶת הָאִישָּׁה. "הָיָה אִי שֶׁל שֶׁקֶט בְּלֵב הַגֵּיהִינּוֹם." עַכְשָׁיו אֲנִי רוֹאֶה אוֹתָהּ נִשְׁעֶנֶת עַל רָהִיט מֵרוֹטֵשׁ כָּלְשֶׁהוּ שֶׁאֵינוֹ מַזְכִּיר עוֹד דָּבָר. הִיא נִרְאֵית כָּל כָּךְ רָזָה וּקְטַנָּה. "אֲנִי לֹא יְכוֹלָה עוֹד לְהַבְחִין בֵּין הַיּוֹרִים וְהַמֵּתִים. אֲנִי רְעֵבָה וְצִמְאָה וְהַנְּשָׁמָה פָּרְחָה לִי מִזְּמַן."
הַמִּשְׁפָּט הָאַחֲרוֹן הוּא מִשְׁפָּט עָבַר, אֲנִי מְבִינָה אוֹתוֹ וִיכוֹלָה לְהַטּוֹת אוֹתוֹ בְּגוּף זָכָר אִם אַרְצָה. הַמּוֹרֶה לְעַרְבִית יִהְיֶה גֵּאָה בִּי.
אֲנִי יוֹצֵאת מֵהַבַּיִת. מִסְתּוֹבֶבֶת בִּרְחוֹב, עֶרֶב חַג. אֲנָשִׁים קוֹנִים כְּמוֹ מְטוֹרָפִים, צוֹחֲקִים. רוּחַ נוֹשֶׁבֶת, גַּלֵּי הַיָּם הוֹדְפִים הַחוּצָה מַצּוֹת רְטוּבוֹת וּמְלוּחוֹת שֶׁהַכֶּלֶב רוֹצֶה לֶאֱכוֹל. אֲנִי כּוֹעֶסֶת עָלָיו, מַסְפִּיק.  רֵיחַ שֶׁל קַיִץ מַתְחִיל. כְּכָל שֶׁאֲנִי מִתְרַחֶקֶת מֵהַבַּיִת, כָּךְ מִשְׁתַּפֶּרֶת הִרְגַּשְׁתִּי. סִיּוּט אֲנִי אוֹמֶרֶת לְעַצְמִי, סִיּוּט וְדַי. אֲנִי חוֹשֶׁבֶת עַל פְרַנְצֶ'סְקָה שֶׁלִּי, אֲדוּמַּת הַשֵּׂיעָר, עַל אֲהוּבָה פָּאוּלוֹ. הַאִם יָבוֹא אֵלֶיהָ? הַאִם תַּעֲלֶה עַל רַכֶּבֶת וְתִיסַּע לְחַפֵּשׂ אוֹתוֹ? אוּלַי תִּמְצָא אוֹתוֹ בִּכְנֵסִיַּית הַכְּפָר עִם אִמּוֹ הַדָּתִיָּיה? אוּלַי תִּמְצָא אוֹתוֹ רָכוּן עַל קִבְרָהּ? אוֹ בִּזְרוֹעוֹת אִישָּׁה אַחֶרֶת? פְרַנְצֶ'סְקָה תּוֹהָה: הַאִם אֵי פַּעַם יָשׁוּבוּ יְמֵי הָאוֹשֶׁר?
פִּתְאוֹם צִיפּוֹרְנַיִים חַדּוֹת נִנְעֲצוֹת בִּבְשַׂר יָדִי.
"חַכִּי רֶגַע! אֶל תָּרוּצִי." הִיא אוֹמֶרֶת. "תִּרְאִי אֶת הַשִּׂמְלָה הַיָּפָה בַּחַלּוֹן. אֵיזוֹ שִׂמְלָה יָפָה, תִּקְנִי לִי אוֹתָהּ."
אֲנִי מַבִּיטָה בָּהּ מְבוּלְבֶּלֶת, "אֶת שָׁם, בירמוכ, אֵיךְ אֶפְשָׁר שֶׁאַקְנֶה לָךְ שִׂמְלָה?"
"אֶפְשָׁר," הִיא אוֹמֶרֶת בְּלִגְלוּג. "כְּמוֹ שֶׁאֶפְשָׁר תַּחֲנַת רַכֶּבֶת גָאר דֶּה נוּרַד בְּצָרְפַת."
אֲנִי מַבִּיטָה בְּחַלּוֹן הָרַאֲוָוה. הַשִּׂמְלָה בֶּאֱמֶת יָפָה, שִׂמְלַת קַיִץ אֲדוּמָּה עִם פְּרָחִים קְטַנִּים כְּחוּלִּים. אֲנִי מְחַיֶּיכֶת: "הִיא לֹא תַּתְאִים לְךָ, הִיא לִצְעִירוֹת."
"לְמִי אִכְפַּת," הִיא תּוֹהָה, "אִם תַּתְאִים אוֹ לֹא. אֲנִי רוֹצֶה פְּרָחִים קְטַנִּים וּכְחוּלִּים עַל הַגּוּף הַיָּבֵשׁ שֶׁלִּי."
"הִיא תַּתְאִים מְאוֹד לִפְרַנְצֶ'סְקָה," אֲנִי אוֹמֶרֶת, "לָרַגְלַיִים הַיָּפוֹת וְהַשְּׁזוּפוֹת שֶׁלָּהּ, לְיָדֶיהָ הָאֲרוּכּוֹת, לִכְתֵפֶיהָ הָעֲדִינוֹת. הַשִּׂמְלָה הַזּוֹ תִּרְאֶה נִפְלָא עָלֶיהָ."
"בְּבַקָּשָׁה?" הִיא מִתְחַנֶּנֶת.
"לֹא קוֹנֶה לֵךְ!" אֲנִי מַכְרִיזָה וּמְנַעֶרֶת אוֹתָהּ מֵעָלַי וְנִכְנֶסֶת לְשׁוּק הַכַּרְמֶל. צָפוּף מְאוֹד. דּוֹחֲפִים, רֵיחַ שֶׁל קְלֵמֶנְטִינוֹת מְעוּכוֹת. שׁוֹמְעִים צָרְפָתִית. פְּלִיטִים אָרִיתְרָאִים סוֹחֲבִים עֲגָלוֹת עִם עַגְבָנִיּוֹת. אֲנִי נוֹשֶׁמֶת לִרְוָוחָה, בִּצְפִיפוּת הִיא אֲבֵדָה לִי, כְּמוֹ שֶׁקִּיוִּויתִי. אֲנִי לֹא יְכוֹלָה שֶׁהִיא תִּהְיֶה כָּל הַזְּמַן בְּרֹאשׁ שֶׁלִּי כְּמוֹ כִּינָּה נִדְבֶּקֶת, שֶׁתַּעֲבוֹר רֹאשׁ. אֲנִי מְמַלְּאָה אֶת הַסַּל בְּפֵירוֹת רֵיחָנִיִּים, אֲפַרְסְקִים רִאשׁוֹנִים וְשֶׁסֶק.
"אִם אָגוּר אֶצְלְךָ בְּרֹאשׁ," הִיא לוֹחֶשֶׁת לְאוֹזְנֵי כְּשֶׁאֲנִי מְמַלְּאָה אֶת הַסַּל, "יִהְיֶה לִי נָעִים וְאֶהְיֶה בְּטוּחָה."
"וַאֲנִי מָה?" אֲנִי צוֹעֶקֶת עָלֶיהָ, "מָה אִיתִּי? יֵשׁ לִי מִשְׁפָּחָה וַחֲבֵרִים, תַּחְבִּיבִים, אֲנִי אוֹהֶבֶת לִקְרוֹא וְלִכְתּוֹב. מָה נִתְקַעַת לִי? לְכִי לְךָ לַאֲנָשִׁים מֵהַסּוּג שֶׁלְּךָ, מֵהַמְּדִינוֹת שֶׁלְּךָ, שֶׁאַף אֶחָד לֹא מֵבִין מִי נִלְחָם בָּהֶן וְנֶגֶד מִי וְלָמָּה. עוּפִי מִמֶּנִּי וְדַי...". אֲנִי מְזָרֶזֶת אֶת צְעָדַיי וְנִבְלַעַת שׁוּב בַּהֲמוֹן. אֲבָל הִיא לֹא מְוַותֶּרֶת, דּוֹלֶקֶת אַחֲרֵי. "חַכִּי לִי!" הִיא צוֹעֶקֶת. "אַף אֶחָד לֹא מֵבִין! אֲנִי זְקֵנָה," הִיא נֶאֱנַחַת, " כּוֹאֵב לִי, וְרַע." הִיא מִשְׁתַּעֶלֶת וְיוֹרֶקֶת.
"מָה אַתְּ רוֹצָה מִמֶּנִּי? אֲנִי נוֹבַחַת עָלֶיהָ וְגוֹרֶרֶת אֶת עֶגְלַת הַשּׁוּק הַבַּיְתָה, הִיא חוֹרֶקֶת וּמְקַרְקֶשֶׁת. תַּפּוּחַ אֲדָמָה נוֹפֵל וּמִתְגַּלְגֵּל וְהִיא צוֹחֶקֶת בְּקוֹל וּצְחוֹקָהּ חוֹרֵק. "לוֹ רַק יָכוֹלְתִּי לֶאֱכוֹל אוֹתוֹ, אֲפִילּוּ בְּלִי לְבַשֵּׁל הָיִיתִי אוֹכֶלֶת אוֹתוֹ. בְּלִי מֶלַח," הִיא אוֹמֶרֶת וּצְחוֹקָהּ גּוֹוֵעַ וְהִיא מִשְׁתַּעֶלֶת שִׁיעוּל רוֹוּי לֵיחָה וּמַגְעִיל.
"פַּעַם הָיִיתִי יָפָה," הִיא אוֹמֶרֶת לִי וַאֲנִי עוֹנָה לָהּ –  "לֹא אִכְפַּת לִי מָה הָיִיתָ אוֹ לֹא הָיִיתָ."
אֲנִי הוֹלֶכֶת מַהֵר בְּמוֹרַד רְחוֹב גְּאוּלָּה וְחוֹשֶׁבֶת עַל אֲרוּחַת הָעֶרֶב שֶׁאָכִין לִי וְלוּ. אֶפְתַּח בַּקְבּוּק יַיִן לָבָן וְקַר. נֵשֵׁב בַּמִּרְפֶּסֶת וְנֶעֱשַׁן וְאַקְשִׁיב לְסִיפּוּרָיו. הוּא יְחַבֵּק אוֹתִי וְיַצְמִיד אוֹתִי לְחָזֵהוּ וְאוֹכֶל לִבְכּוֹת מְעַט אִם אַרְצָה. אֲסַפֵּר לוֹ עוֹד עַל פְרַנְצֶ'סְקָה וּפָאוּלוֹ. אֶשְׁאַל אוֹתוֹ הַאִם פָּאוּלוֹ יָשׁוּב, אֶשְׁאַל אוֹתוֹ מָה פְרַנְצֶ'סְקָה מוּכָנָה לַעֲשׂוֹת לְמַעַן הָאַהֲבָה –
"וּמָה עִם אֲהוּבִי שֶׁלִּי?" הִיא צוֹרַחַת "הִיכּוּ אוֹתוֹ וְרָצְחוּ וְהוּא שׁוֹכֵב בְּאֵיזֶה בּוֹר בְּלִי מַצָּבָהּ וּבְלִי פֶּרַח. מִי יְסַפֵּר עַל הָאַהֲבָה הַגְּדוֹלָה שֶׁלָּנוּ? מִי יְסַפֵּר שֶׁהָיָה יוֹנֵק מֵהַסִּיגַרְיָה שֶׁלּוֹ יְנִיקָה עֲמוּקָּה, נוֹשֵׁף עָנָן כָּחוֹל לְתוֹכִי? מִי יְסַפֵּר שֶׁרַקְדָנוֹ כְּמוֹ מְשׁוּגָּעִים? שֶׁרָחַצְנוּ בַּיָּם בַּבְּגָדִים? מִי יְסַפֵּר עַל הָאַהֲבָה שֶׁלָּנוּ?" אֲנִי נֶעֱמֶדֶת בְּגִינַּת הַכּוֹבְשִׁים הַקְּטַנָּה, מוּל הַמִּסְעָדָה הַתֵּימָנִית, וּמִתְנַשֶּׁמֶת בִּכְבֵדוּת. רַגְלִי רוֹעֲדוֹת וַאֲנִי מִתְיַישֶּׁבֶת עַל הַסַּפְסָל הַמְּנוּקָּד בְּלַשְׁלֶשֶׁת יוֹנִים. אֲנִי עוֹצֶמֶת אֶת עֵינַי וּמְנַסֶּה לִרְאוֹת אֶת פְרַנְצֶ'סְקָה שֶׁלִּי הַיָּפָה, אֲבָל הִיא מִתְפּוֹגֶגֶת וְאַחֲרֶיהָ מִתְפּוֹגֵג בֵּית הַקָּפֶה שֶׁבּוֹ הִיא יוֹשֶׁבֶת וְתַחֲנַת הָרַכֶּבֶת וְהָאָרֶץ הַהִיא שֶׁיֵּשׁ בָּהּ שַׁלֶּכֶת, וּבִמְקוֹמָהּ אֲנִי מְרַחֶפֶת מֵעַל עָנָן אָבָק סָמִיךְ וּמַבִּיטָה לְמַטָּה וְרוֹאֶה בָּתִּים פְּעוּרִים בְּלִי גַּגּוֹת. אֲנִי רוֹאֶה בִּנְיָן מִתְעוֹפֵף בַּשָּׁמַיִים, לְבָנִים עָפוֹת כְּמוֹ צִיפּוֹרִים. אֲנִי מְרִיחָה בִּיּוּב וְרִיקָּבוֹן. בֵּין הַלֶּהָבוֹת אֲנִי רוֹאֶה לוֹחֲמִים חֲמוּשִׁים בָּרוֹבִים עוֹמְדִים מֵאֲחוֹרֵי חוֹמַת אֶבֶן. אֲנִי מְרִיחָה רֵיחַ חָזָק שֶׁל זֵיעַת גְּבָרִים וְאֵשׁ. אֲנִי רוֹאֶה עוֹרֵב יוֹשֵׁב עַל כַּבֵּל חַשְׁמַל וּמְקוֹרוֹ אָדוֹם מִדָּם. אֲנִי שׁוֹמַעַת צְעָדִים כְּבֵדִים, נַעֲלַיִים מְסוּמָּרוֹת. יְחִידַת חַיָּילִים מְמַהֶרֶת, רָצָה בַּסִּמְטָאוֹת הַצָּרוֹת. אֶחָד הַלּוֹחֲמִים הַחֲמוּשִׁים בּוֹעֵט בְּכַדּוּר צָהוֹב שֶׁנִּשְׁכַּח עַל הַכְּבִישׁ, לְרֶגַע עֵינָיו נוֹצְצוֹת בְּשִׂמְחָה יַלְדוּתִית. עַל אֶדֶן חַלּוֹן שֶׁקָּרַס שְׁמוּטִים עֲלֵי נַעְנַע חִיוְּורִים. צַלְּחוֹת לַוְויָן מִתְקַעֲרוֹת לַשָּׁמַיִם מִגַּגּוֹת מְרוּסָּקִים, מַאי שָׁם בּוֹקֵעַ צִלְצוּל טֵלֵפוֹן עַלִּיז, אֵין עוֹנָה.
"אַתְּ רוֹאָה" הִיא לוֹחֶשֶׁת פִּתְאוֹם, "אֵין לִי בֵּית".
"הִבְטַחְתָּ לִי שֶׁתִּסְתַּלְּקִי" אֲנִי מַזְכִּירָה לָהּ בְּכַעַס.
"מַצְחִיקָה. נִרְאֶה לְךָ שֶׁנִּשְׁאַר לִי כּוֹחַ לְהִסְתַּלֵּק? לוּ הָיָה כּוֹחַ, הָיִיתִי כְּבָר בּוֹרַחַת מִזְּמַן. אֲבָל אֲנִי זְקֵנָה וְחַלָּשָׁה וְאֵין לִי כֶּסֶף וַאֲפִילּוּ דַּרְכּוֹן אֵין לִי." הִיא צוֹחֶקֶת בְּקוֹלֵי קוֹלוֹת.
"דַּי!" אֲנִי צוֹוַחַת עָלֶיהָ וְלֹא מַכִּירָה אֶת קוֹלִי שֶׁלִּי – "רַק רָצִיתִי לְסַפֵּר סִיפּוּר אַהֲבָה יָפָה!"
"סִיפּוּר אַהֲבָה אֶפְשָׁר גַּם מָחָר. בְּבַקָּשָׁה, רַק לָנוּחַ, יוֹם יוֹמַיִים בְּרֹאשׁ שֶׁלְּךָ, בִּמְקוֹם פְרַנְצֶ'סְקָה, אֲפִילּוּ לְיָדָהּ אִם אֵין בְּרֵירָה. בְּקָפֶה, בַּתַּחֲנָה, בְּגַן...לֹא חָשׁוּב...בְּבַקָּשָׁה גְּבֶרֶת סוֹפֶרֶת. בְּבַקָּשָׁה. רֶגַע אֶחָד, קָצָר. תְּנִי לָנוּחַ בְּבַקָּשָׁה. "
אֲנִי עוֹצֶמֶת אֶת עֵינַי חָזָק, וַאֲנִי מַבִּיטָה בַּלּוֹחֵם הַמְּיוּזָּע הַמְּחַכֶּה וְלוֹחֶשֶׁת לְאוֹזְנוֹ: "הִסְתַּעֵר!" הַלּוֹחֵם מַבִּיט בִּי בְּעֵינַיִים בּוֹעֲרוֹת. "אֲנִי אֶהֱרוֹג אוֹתָהּ," הוּא אוֹמֵר לִי, כְּרוֹצָה לְוַודֵּא שֶׁאֲנִי מְבִינָה מָה עוֹמֵד לִקְרוֹת. "תַּהֲרוֹג!" אֲנִי צוֹרַחַת וּפִי מִתְמַלֵּא דָּם "תַּהֲרוֹג!"
אֲנִי זוֹכֶרֶת שֶׁהַסַּכִּין חָלַף מוּל עֵינַי כְּמוֹ פַּס שֶׁל כֶּסֶף. פִּתְאוֹם שָׁכַחְתִּי אֶת כָּל הָעַרְבִית שֶׁיָּדַעְתִּי.



https://www.shortstoryproject.com/he/story/%d7%90%d7%95%d7%99%d7%91%d7%aa-%d7%a1%d7%99%d7%a4%d7%95%d7%a8-%d7%94%d7%90%d7%94%d7%91%d7%94/
#אַהֲבָה#אִינְטְרוֹסְפֶּקְצִיה#כְּתִיבָה#נָשִׁים#סוּרֵיאָלִיזְם#פְרוֹיְד#תחנתרכבת