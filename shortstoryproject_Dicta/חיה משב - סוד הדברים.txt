חָסֵר בָּהּ חֵלֶק. וְאוּלַי מְדוּיָּק לוֹמַר שֶׁהִיא שְׁלֵמָה מִידַּי, סְגוּרָה, וַחֲסַר בָּהּ מָה שֶׁיְּפָרֵק אוֹתָהּ לַחֲלָקִים. לְדִיבּוּר צָרִיךְ שְׁנַיִים וְהַפֶּה שֶׁלָּהּ לֹא הוֹצִיא דָּבָר כְּבָר שָׁנִים, הַמִּילִּים מֵתוֹת וְחַיּוֹת בְּתוֹכָהּ בְּמַחֲזוֹרִים. "אֲנָשִׁים מְדַבְּרִים", חָשְׁבָה לְעַצְמָהּ, "לְלֹא סִיבָּה, הָרִים שֶׁל מִילִּים וְלֹא מִצְטַיְּירִים בָּהֶם שְׁבִיל אוֹ דֶּרֶךְ".
יָשְׁבָה וְהִתְבּוֹנְנָה בַּמַּבָּטִים הַמְּרַקְּדִים, בְּהִתְרַגְּשׁוּת הַמְּדוּמָּה שֶׁאָחֲזָה, בִּתְנוּעוֹת הַגּוּף שֶׁחָזְרוּ וְסִיפְּרוּ אוֹתוֹ סִיפּוּר שׁוּב וָשׁוּב. בַּמִּקְרֶה הַטּוֹב הַמַּאֲזִין הִשְׁתַּנָּה. הָאֲוִויר הָיָה רוֹוּי בְּמִילִּים מַחֲנִיקוֹת, וּמִסְּבִיבָהּ אֲנָשִׁים שָׁתוּ אוֹתָן בְּצִימָּאוֹן, בְּאוֹשֶׁר שֶׁל מִי שֶׁהוֹלֵךְ בְּמִדְבַּר הַדְּבָרִים. "אֵין דָּבָר שֶׁאֵין לוֹ לָמָּה", יָדְעָה. אַךְ מָה אִם לֹא תִּשְׁתַּתֵּף בַּמּוֹפָע הַזֶּה, מָה אִם לֹא תֹּאמַר דָּבָר שֶׁלֹּא מוֹבִיל לְשׁוּם דָּבָר, לֹא תְּדַבֵּר עַל הַיּוֹם, עַל מִי שֶׁעָקַף אוֹתָהּ בַּתּוֹר, לֹא תְּסַפֵּר עַל הָאוֹרֶז סָפוּג הַשֶּׁמֶן בַּאֲרוּחַת הַצָּהֳרַיִם.
בַּתְּחִילָּה הַחֲלִיפָה מִשְׁפָּט בְּצִחְקוּק, לְמַעַן הַנִּימוּס. אַחֵר כָּךְ, בְּחִיּוּךְ קַל. חֲמָתָהּ הִבִּיטָה בָּהּ בְּמַבָּט חֲסַר שְׂבִיעוּת, "תָּמִיד אֶת צְרִיכָה לַעֲשׂוֹת דְּבָרִים אַחֶרֶת, אִי אֶפְשָׁר לְהָבִין אוֹתְךָ", וְתָמִיד טִרְחָה לְהַזְכִּיר לָהּ, "וַעֲדַיִין הַסֵּט שֶׁל צַלְּחוֹת הַחַרְסִינָה עִם הָעִיטּוּרִים מִזָּהָב שֶׁקָּנִיתִי לָךְ לַחֲתוּנָּה יוֹשֵׁב אֶצְלִי בַּמַּחְסָן, לָמָּה אַתְּ לֹא מַחֲלִיפָה אֶת הַצְלָחוֹת מִזְּכוּכִית, אֶת כָּל הַשְּׂרִיטוֹת רוֹאִים לָהֶם", אָמְרָה לָהּ מְיוֹאֶשֶׁת וּמִיָּד חִייְּכָה לַכַּלָּה הָאַחֶרֶת, "בּוּשָׁה לְאָרֵחַ כָּכָה", וְהַכַּלָּה הָאַחֶרֶת מִיָּד הַנֶּהֱנֶה בְּהַסְכָּמָה, וְהָלְכָה עִמָּהּ לִקְצֵה הַמִּטְבָּח לְהִתְעַנֵּג עַל פִּיסַּת רְכִילוּת כְּמוֹ עַל פְּרוּסָה גְּנוּבָה מֵעוּגַת גְּבִינָה.
עִם הַזְּמַן מַבָּטָהּ חָמַק. רָכַן לְתוֹךְ הַצַּלַּחַת. גַּלְגַּל בֵּין אֶצְבְּעוֹתֶיהָ פִּיסַּת נְיָיר. סְפוּנָה בְּתוֹךְ דַּפֵּי עִיתּוֹן, מְמַשֶּׁשֶׁת עֲטִיפוֹת שֶׁבָּאוּ לְהָעִיד עַל רְכִיבִים: פַּחְמֵימוֹת, סוּכָּרִים, שׁוּמָּן רוֹוּי, עוֹקֶבֶת בְּאֶצְבָּעָהּ אַחֵר צִיּוּר שֶׁצִּייֵּר אֶחָד הַיְּלָדִים כְּמוֹ מַסְלוּל בַּמַּפָּה נִשְׁכַּחַת; כָּל מָה שֶׁהִצְלִיחָה לְהֵיאָחֵז בּוֹ עַל שׁוּלְחַן-הָאוֹכֶל רַק לֹא לְהָרִים אֶת הַמַּבָּט לַשְּׂפָתַיִים הַלּוֹעֲסוֹת-יוֹרְקוֹת-בּוֹלְעוֹת מִילִּים, "אוֹתִי לִימְּדוּ שֶׁמִּשֵּׁפִים רָזִים צָרִיךְ לְהִיזָּהֵר", שֶׁלֹּא יְדַבְּרוּ אֵלֶיהָ, וְהִנֵּה, אָבִיהָ מְחַיֵּיךְ אֵלֶיהָ, הַמִּילִּים תְּקוּעוֹת כְּמוֹ שְׁאֵרִיּוֹת אוֹכֶל בֵּין שִׁינָּיו, "מָה כְּבָר לֹא נָאֶה לָךְ לָבוֹא לְבַקֵּר אוֹתָנוּ? אַף אֶחָד לֹא מְחַיֵּיב אוֹתְךָ לְהָכִין...", וְאָז מֵסִיט אֶת מַבָּטוֹ מִבְּלִי לְחַכּוֹת לִתְשׁוּבָתָהּ, "אֲפִילּוּ הֵם לֹא מַאֲמִינִים לְעַצְמָם וְלֹא מְשַׁנֶּה כַּמָּה יַאֲשִׁימוּ אֶת הַטְּרַקְטוֹר וְאֶת הַגֶּשֶׁם", וְהַחֶבְרָה הַחֲדָשָׁה שֶׁל גִּיסָהּ רוֹכֶנֶת עִם מַחְשׂוֹפָהּ הַנָּדִיב, "בְּעֶצֶם הֲכִי טוֹב שֶׁיֹּאכְלוּ גֶּזֶר, גַּם לֹא מַשְׁמִין וְגַם עוֹזֵר לִרְאוֹת בַּלַּיְלָה", מִשְׁפָּטִים שֶׁמַּחֲלִיקִים כְּמוֹ סוּפְגָּנִיּוֹת בְּטִיגּוּן עָמוֹק. הִיא יוֹשֶׁבֶת מִסָּבִיב לַשּׁוּלְחָן הַמָּאוֹרָךְ נֶאֱחֶזֶת בְּמוֹטוֹת הָעֵץ שֶׁל הַכִּיסֵּא וְהַדִּיבּוּר שֶׁל הָאֲנָשִׁים סְבִיבָהּ הוֹלֵךְ וְנֶעֱרָם מֵעָלֶיהָ:
— אֵין לִי בְּעָיָה שֶׁהִיא שׁוֹנָה, רַק לֹא נִרְאֶה לִי שֶׁהִיא מְנַסָּה לְטַפֵּל בַּבְּעָיוֹת שֶׁלָּהּ לָעוֹמֶק.
— קָצְרָה הַיְּרִיעָה מִלְּתָאֵר אֶת הָעָוֶול שֶׁהִיא גּוֹרֶמֶת.
— הַפּוּאֶנְטָה הִיא רַק לְהָכִין אֶת הָעוּגָה, לֹא לֶאֱכוֹל אוֹתָהּ.
— יוֹתֵר מִידַּי עָבֶה וּשְׁמֵנָה, הָיִיתִי עוֹשֶׂה אֶת הַשְּׁכָבוֹת דַּקּוֹת יוֹתֵר שֶׁיַּרְגִּישׁוּ אֶת טַעַם.
— בְּסוֹפוֹ שֶׁל דָּבָר כּוּלָּנוּ נֵצֵא מַפְסִידִים.
— הָעוּגָה הַזֹּאת עֲלוּלָה לְקַצֵּר לִי אֶת הַחַיִּים, רַק שֶׁיַּעֲבִירוּ אוֹתָהּ מַהֵר.
— אֲנִי מַעֲדִיפָה לָמוּת מֵאֲשֶׁר לִחְיוֹת עִם פֹּה סָגוּר וּבְלִי אוֹכֶל
— חֲבָל שֶׁאַתָּה לֹא רוֹאֶה אֶת הַמְּצִיאוּת הָעֲגוּמָה.
וְאִישׁ אֵינוֹ עוֹצֵר לְנַקּוֹת. כְּשֶׁהִסְתַּיְּימָה אֲרוּחַת-הַצָּהֳרַיִים הַמִּשְׁפַּחְתִּית, הִמְשִׁיכוּ כּוּלָּם לָשֶׁבֶת סְבִיב שׁוּלְחַן הָאוֹכֶל, וְהִיא הִזְדָּרְזָה לֶאֱסוֹף, לַעֲמוֹד לְיַד הַכִּיּוֹר, לְהִיצָּמֵד לִשְׂפָתוֹ וְלִשְׁקוֹעַ לְתוֹךְ מֵירוּק הַצְלָחוֹת. אֲבָל הַשֶּׁקֶט, לְמַרְבֵּה הַפֶּלֶא, הָיָה רַק מִשֶּׁפְּתָיֵהּ וָהָלְאָה. בְּתוֹכָהּ קָמוּ הַמִּילִּים, כְּמוֹ צִיּוּר שֶׁמֵּעִיר אֶת הַבַּד. חָשְׁבָה: "סוּגִים שׁוֹנִים שֶׁל מַבָּע יֵשׁ לַכִּיּוֹר הַמִּטְבָּח. מַבִּיט בִּי עוֹמֶדֶת מֵעָלָיו כְּמוֹ שָׁמַיִם; מְטִיחָה בּוֹ מַיִם וְשֶׁמֶן, חֶלְקִיקֵי מָזוֹן וְרָקָב. וְהוּא מַלְבְּנִי, חוֹר פָּעוּר בְּמֶרְכָּזוֹ, חָסוּם בִּזְמָם – כָּל מָה שֶׁאֵינוֹ מַצְלִיחַ לִבְלוֹעַ נִצְרָב עַל פָּנָיו".
וּפִתְאוֹם מֵאֲחוֹרֵי גַּבָּהּ קוֹל אָחַז בִּכְתֵפָהּ: "עִזְבִי, חֲבָל שֶׁאַתְּ כָּכָה מְבַזְבֶּזֶת אֶת הַכּוֹחוֹת שֶׁלְּךָ, אַחַת-שְׁתַּיִים הַכּוֹל נִכְנָס לַמַּדִּיחַ", רָצְתָה לְהַגִּיד שֶׁאֶצְלָהּ אֵין מַדִּיחַ, שֶׁהִיא לֹא מְבִינָה לָמָּה אֶצְלָהּ הָאוֹטוֹמָט לֹא הִצְלִיחַ, לֹא נִקְלַט לָהּ בָּרֶחֶם שֶׁל הַתְּנוּעָה הָאֱנוֹשִׁית שֶׁנָּעָה קָדִימָה אֶל הַבָּא, הֶחָדָשׁ, כִּי אֶצְלָהּ עֲדַיִין לְכַלֶּכֶת – שֶׁטָּפַת, עֲדַיִין "צַלַּחַת תְּמוּרַת צַלַּחַת, כּוֹס בַּעֲבוּר כּוֹס, מִילָּה תַּחַת מִילָּה". וְאוּלַי גַּם קִנְאָה בַּיְּכוֹלֶת שֶׁלָּהֶם, הָאֲחֵרִים, לְהַנִּיחַ, לְהַנִּיחַ אֶת הַכֵּלִים בְּתוֹךְ מַכְשִׁיר הַשְּׁטִיפָה, גַּם אִם לֹא יָצָא נָקִי תָּמִיד אֶפְשָׁר לְהַפְעִיל מֵחָדָשׁ, לְהַנִּיחַ, לְמִשְׁפָּט שֶׁיֹּאמַר, בְּמִקְרֶה הַגָּרוּעַ, יִדְחַק אוֹתוֹ הַצִּידָּה הַמִּשְׁפָּט הַבָּא, שֶׁכְּבָר נוֹשֵׁף בְּגַבּוֹ מְמַהֵר, וּמָה הִיא מוֹדֶדֶת פֹּה רְכִיבִים בִּגְרָמִים; מִילִּים יוֹצְאוֹת, נִכְנָסוֹת, כְּמוֹ אֲוִויר, מְזוֹהָם, נָקִי, גַּם בֶּעָרִים הֲכִי מְזוֹהָמוֹת אֲנָשִׁים מַמְשִׁיכִים לִנְשׁוֹם, לָלֶכֶת בָּרְחוֹבוֹת.
פֶּתַח הַנִּיקּוּז שֶׁל הַכִּיּוֹר הָיָה חָסוּם בְּגַרְגְּרֵי אוֹרֶז וּבַעֲדָשִׁים שְׁחוֹרוֹת, לָכַד אֶת עֵינָהּ, "שׁוּם דִּיבּוּר לֹא יָכוֹל לָצֵאת מִמֶּנּוּ", חָשְׁבָה, אִם רַק הָיוּ הָעִיצּוּרִים הַשְּׂפָתַיִים פּוֹרְצִים אֶת הַר הַשְּׁיָירִים כְּמוֹ סִילוֹן שֶׁל מַיִם, מֵהַלִּיבָּה לְחוּץ, "אֲבָל אֲנִי לֹא יְכוֹלָה לַעֲזוֹר לוֹ!", עֶמְדָּה מְהוּפְּנֶטֶת, חַסְרַת אוֹנִים מוּל מְסַנֶּנֶת הַכִּיּוֹר. כָּל מָה שֶׁהִיא צְרִיכָה זֶה רַק לִשְׁלוֹחַ יָד, לָקַחַת אֶת הַמְּסַנֶּנֶת וּלְהֶפְטֵר מִתּוֹכְנָהּ. אֲבָל יָדָהּ פֹּה, תְּקוּעָה בָּאֲוִויר, וְהַמְּסַנֶּנֶת הִיא נְקוּדַּת הַנִּיקּוּז וְהַמַּיִם חוֹנְקִים אוֹתָהּ, מוֹבִילִים לְתוֹכָהּ אֶת כָּל הַחֶלְקִיקִים הָאֵלֶּה וְסוֹתְמִים לָהּ אֶת הַפִּיָּה; "מָה נִתְקַעַת כָּכָה?", יָד נִשְׁלַחַת מֵאֲחוֹרֶיהָ, מְהִירָה, מְרִימָה, מְנַעֶרֶת וּמְרוֹקֶנֶת. וְהִיא בְּקוֹל נָמוּךְ וּמְבוּלְבָּל עוֹנֶה, "אֵיךְ זֶה שֶׁבִּמְקוֹם שֶׁכָּל הַזְּמַן זוֹרְמִים בּוֹ מַיִם וְסַבּוֹן, מִצְטַבֵּר כָּל-כָּךְ הַרְבֵּה לִכְלוּךְ?". אֲבָל בְּדֶרֶךְ כְּלָל גַּם לֹא עָצְרוּ לְהַקְשִׁיב לָהּ, לְהַקְשִׁיב בֶּאֱמֶת, אִם בִּכְלָל עָצְרוּ הָאֲנָשִׁים בֶּאֱמֶת לְהַקְשִׁיב קֶשֶׁב עָמוֹק וּמָלֵא לְאַחַר, לָכֵן הָיוּ דְּבָרֶיהָ כְּאִילּוּ לֹא נֶאֶמְרוּ.
וְלָכֵן גַּם לֹא דִּיבְּרָה. רְחוֹקָה מֵהָאֲנָשִׁים שֶׁמִּמְּלָלִים אֶת עַצְמָם עַד הַחוֹל הַדַּק הִרְגִּישָׁה חוֹפָשֶׁיהָ. כָּל-כָּךְ מְעַט מִילִּים נָהֲגוּ עַל שְׂפָתֶיהָ שֶׁלִּפְעָמִים הָיְיתָה מִשְׁתַּהֶה זְמַן רַב עַד שֶׁיָּכְלָה לַעֲנוֹת עַל שְׁאֵלָה פְּשׁוּטָה כְּמוֹ: "בַּת כַּמָּה אַתְּ?". אֲבָל עִם יְלָדֶיהָ הַקְּטַנִּים הָיְיתָה מִשְׁתַּטָּה, בִּצְלִילִים, מַמְצִיאָה מִילִּים, רוֹקֶדֶת עִימָּם בְּשָׂפָה שֶׁל הֲבָרוֹת, מַחֲלִיפוֹת בֵּין צוּרוֹת לִצְבָעִים, לְקָרֵב אֶת אֶצְבָּעָהּ אֶל שְׂפָתֶיהָ וְלִלְחוֹשׁ "הַסּוּ כֶּלֶב וּדְבוּן", כִּי שָׁכְבוּ הַבּוּבּוֹת לִישׁוֹן, וְגַם הַצְּרָצַר, גַּם הוּא עַכְשָׁיו יִשְׁתּוֹק, שְׁשְׁשְׁ, "הוּא חוֹלֵם חֲלוֹם מָתוֹק".
הִיא יָשְׁבָה בַּמִּשְׂרָד הַקָּרִיר שֶׁל ד"ר פְּלַכְטֶר, מוּמְחֶה לִרְפוּאַת עוֹר. הִגִּיעָה לְהִתְיַיעֵץ עִמּוֹ לְגַבֵּי גֵּרֵד שֶׁלֹּא הִנִּיחַ לָהּ. ד"ר פְּלַכְטֶר סָקַר אוֹתָהּ בְּמַבָּטוֹ וְאָז שָׁאַל, "בְּמָה עוֹסֶקֶת?". הָאִישׁוֹנִים שֶׁלָּהּ רָצוּ עַל פָּנָיו לְמֶשֶׁךְ מִסְפַּר שְׁנִיּוֹת אֲרוּכּוֹת וּפִיהָ עֲדַיִין סָגוּר. ד"ר פְּלַכְטֶר חָזַר שׁוּב לִבְדּוֹק אִם שָׁמְעָה אוֹתוֹ, "בְּמָה אַתְּ עוֹסֶקֶת?". אֲבָל הַשְּׁאֵלָה שֶׁלּוֹ לָקְחָה אוֹתָהּ כָּל הַדֶּרֶךְ מִן הָאֲוִויר הַמְּשׁוּתָּף, הָאֲוִויר שֶׁהָיָה כָּבֵד כְּמוֹ מַיִם, וְעַד לְעוֹרָהּ שֶׁחָצַץ. נְקָבָיו מְכַוְּוצִים כְּמוֹ מִילְיוֹנֵי פִּיּוֹת חֲתוּמִים, וְהַמִּילִּים מִצְטַבְּרוֹת עָלָיו טִיפּוֹת-טִיפּוֹת עַד שֶׁמַּחְלִיקוֹת לָאֲדָמָה. מוּלָהּ הַפָּנִים הַלֹּא-מוּבָנוֹת שֶׁמְּחַכּוֹת לִתְשׁוּבָה. וְאָז הַגֶּרֶד. הִיא לֹא הֵבִינָה לָמָּה ד"ר פְּלַכְטֶר פּוֹנֶה אֵלֶיהָ בִּשְׁאֵלוֹת כָּל כָּךְ קָשׁוֹת. הַמִּילָּה, "אֲנִי", לֹא הִצְלִיחָה לָצֵאת מִמֶּנָּה וְהִיא הִטְּתָה אֶת פָּנֶיהָ בְּמַאֲמָץ.
הֲלָכָה לַגִּינָּה הַצִּיבּוּרִית וְהִבִּיטָה בַּסַּפְסָלִים הַמְּפוּזָּרִים, הֵיכָן תֵּשֵׁב? הִגִּיעָה עִם מַחְבֶּרֶת שֶׁאָחֲזָה קָרוֹב לְגוּפָהּ. אֲנָשִׁים חָצוּ אֶת הַגִּינָּה, וּבְכָל פַּעַם שֶׁעָבַר מִישֶׁהוּ קָרוֹב לַסַּפְסָל שֶׁלָּהּ נִשְׁעֲנָה כִּמְעַט כְּדֵי חֲצִי שְׁכִיבָה, לְסַמֵּן שֶׁאֵין פֹּה מָקוֹם לְעוֹד אֶחָד. וְכָתְבָה, כְּמוֹ שד"ר פְּלַכְטֶר בִּיקֵּשׁ מִמֶּנָּה, לַמְרוֹת שֶׁלֹּא הֵבִינָה, מָה הַקֶּשֶׁר בֵּין הַמִּילִּים לְגָרֵד שֶׁהֵצִיק לָהּ בָּעוֹר:
"עַל הַסַּפְסָל שָׁם, סַפְסַל הָעֵץ, אֲנִי יוֹשֶׁבֶת. מְלַטֶּפֶת בְּאֶצְבְּעוֹתַיי אֶת הַתַּבְנִיּוֹת הָאֲרוּכּוֹת הַנִּמְשָׁכוֹת וּמְחַכֶּה מִי יֵישֵׁב הַיּוֹם לְצִדִּי. כָּל הַחֲרִיצִים וְהַבְּלִיטוֹת, אֵלֶּה שֶׁחָרַט הַזְּמַן וְאֵלֶּה שֶׁעָשָׂה אָדָם, וַעֲדַיִין, הַמַּגָּע שָׁלֵם וְרַךְ, וְיָדִי מַחֲלִיקָה, מִתְגַּמֶּשֶׁת, הוֹפֶכֶת הִיא עַצְמָהּ לְצוּרָה". הִיא לִיטְּפָה אֶת פְּנֵי הָעֵץ שֶׁל הַסַּפְסָל, וּכְמִצְווֹתוֹ שֶׁל ד"ר פְּלַכְטֶר הִמְשִׁיכָה לִכְתּוֹב.
בַּפְּגִישָׁה הַבָּאָה אֵצֶל הָרוֹפֵא, הוּא בִּיקֵּשׁ אֶת הַמְּחַבֶּרֶת, הִיא הִסְמִיקָה וּמָסְרָה לוֹ. הוּא קָרָא בְּלֵב. פָּנָיו מְעַט הִתְרַכְּכוּ, וְאוֹתָהּ זֶה הִרְגִּיעַ. אֲבָל אָז אָמַר: "שָׂפָה לְלֹא קוֹל". כָּכָה הוּא קָרָא לְזֶה ד"ר פלכטר. אֲבָל מָה הוּא מֵבִין, אָמְרָה לְעַצְמָהּ. הִיא יָשְׁבָה מוּלוֹ, מִתְבּוֹנֶנֶת בּוֹ, עֲדַיִין בְּתוֹךְ הַחוּלְצָה הַלְּבָנָה הַמְּכוּפְתֶּרֶת עִם הָעֲנִיבָה שֶׁשְּׂרוּכָה סְבִיב צַוּוֹארוֹ, וְאוֹרוֹ הָאָפוֹר שֶׁל הַפְּלוֹרְסַנְט נוֹפֵל עָלָיו בְּאוֹתָהּ זָוִוית, כְּאִילּוּ לֹא עָבְרוּ חוֹדְשַׁיִים מֵאָז יָשְׁבוּ זֶה מוּל זֶה בַּפְּגִישָׁה הַקּוֹדֶמֶת. הוּא הִמְשִׁיךְ לְהַקְלִיד בַּגִּילָּיוֹן הָרְפוּאִי שֶׁלָּהּ, וְהִיא הִתְבּוֹנְנָה מְרוּתֶּקֶת לִתְנוּעוֹת, לַצְּלִילִים שֶׁל הַדְפָּסַת הַמַּדְפֶּסֶת וְאָז הַטַּבַּעַת הַחוֹתֶמֶת וְתִקְתּוּק הַמִּקְלֶדֶת כְּמוֹ בַּפִּזְמוֹן חוֹזֵר. אַחֲרֶיהָ, אָמְרָה לְעַצְמָהּ בְּלִגְלוּג, יְכַנֵּס הַבָּא בְּתוֹר וָשׁוּב אוֹתָם צְלִילִים שֶׁל מַדְפֶּסֶת, חוֹתֶמֶת, מִקְלֶדֶת. אֲבָל אָז ד"ר פְּלַכְטֶר יִישֵּׁר אֶת עֵינָיו אֵלֶיהָ וְקָבַע: "שָׂפָה שֶׁאֵינָהּ עוֹבֶרֶת אֶת מַחְסוֹם הַשְּׂפָתַיִים". הִיא הִבִּיטָה בּוֹ בִּפְלִיאָה, בְּפֶה פָּעוּר שֶׁעֲדַיִין אֵינוֹ מַשְׁמִיעַ קוֹל. "קָדִימָה, אַתְּ רוֹצֶה לִשְׁאוֹל מַשֶּׁהוּ?" הִמְשִׁיךְ, וְהִיא הֵנִיעָה אֶת פָּנֶיהָ לִשְׁלִילָה, וְאָז אָמַר, "אָז אֲנִי רוֹצֶה לְהַקְרִיא לָךְ בְּקוֹל אֶת מָה שֶׁכָּתַבְתָּ". "לֹא!" זֶה מָה שֶׁיָּצָא מִמֶּנָּה, "לֹא!" מְבוֹהָל. אֲבָל ד"ר פְּלַכְטֶר הִתְעַלֵּם וְהִקְרִיא בְּקוֹל:
"אֲנִי מַכְנִיסָה אֶת אֶצְבְּעוֹתַיי בֵּין הַסְּדָקִים שֶׁהָרוּחַ גִּילְּפָה אֶת שְׂפָתָם וְנֶאֱחֶזֶת, בְּטִבְעִיּוּת שֶׁמְּכַנֵּס אֵלָיו מַנְעוּל אֶת הַמַּפְתֵּחַ, בְּהַסְכָּמָה הֵם נָחִים זֶה בְּתוֹךְ זֶה, מְשׁוּחְרָרִים מִן הַמִּטְעָן שֶׁקּוֹדֶם נָשְׂאוּ עַל כִּתְפֵיהֶם. גַּם הַסּוֹדוֹת שֶׁקּוֹרַת הָעֵץ הַזּוֹ נוֹשֵׂאת עָלֶיהָ קַלִּים פִּתְאוֹם כּוּלָּם, אַוְורִירִיִּים וְיֵשׁ מָקוֹם גַּם לִי לִמְצוֹא בּוֹ עוֹגֶן. מִלְּמַעְלָה הַשָּׁמַיִים בְּהִירִים רֶגַע, וּלְאַחֲרָיו מַאֲפִירִים, יָמִים שֶׁל סְתָיו, וּפֹה לְמַטָּה הָעֵץ-שֶׁבְּסַפְסָל כְּבָר אֵינוֹ שׁוֹלֵחַ עֲנָפִים לְשׁוּם מָקוֹם; לֹא בַּסְּתָיו הַזֶּה, גַּם לֹא בַּחוֹרֶף שֶׁאַחֲרָיו. הַפֶּרַח, הֶעָנָף, הֶעֱלָה אֵגוֹרִים בּוֹ עַכְשָׁיו רַק כְּאֶפְשָׁרוּת – לִבְקוֹעַ פְּנִימָה, לְהִיפָּתַח כְּפִיתּוּל בְּתוֹךְ עַצְמוֹ. וּכְבָר שָׁכַחְתִּי אֶת מִי שֶׁצִּיפִּיתִי לְבוֹאוֹ, וְלָמָּה, וְאוּלַי גַּם פִּתְאוֹם קִיוִּויתִי שֶׁלֹּא יוֹפִיעַ אִישׁ וְיִיקַּח מִמֶּנִּי וּמָה אֶצְטָרֵךְ לָתֵת לוֹ? חִיּוּךְ, דִּיבּוּר. וּפֹה, אֵינִי נוֹתֶנֶת דָּבָר, כְּמוֹ קוֹרַת הָעֵץ, שֶׁשּׁוּב כָּל עֲנָפֶיהָ בְּתוֹכָהּ וְהִיא אֵינָהּ מִתְאַמֶּצֶת לְהַרְשִׁים אִישׁ. דְּמוּת צוֹעֶדֶת. אֲנִי מַנְמִיכָה אֶת פָּנַיי, מְמַלֵּאת בְּגוּפִי אֶת כָּל הַסַּפְסָל, שֶׁתַּמְשִׁיךְ הָלְאָה."
וְכָל מִילָּה שֶׁלּוֹ, שֶׁהִיא בְּעֶצֶם שֶׁלָּהּ, חוֹרֶצֶת אֶת הָעוֹר שֶׁלָּהּ. "קְחִי אֶת הַמְּחַבֶּרֶת", אָמַר נֶחֱרָץ, "הִיא תַּעֲזוֹר לְךָ. בְּשִׁילּוּב עִם הַמִּשְׂחֶה, כַּמּוּבָן", הוֹשִׁיט אֵלֶיהָ אֶת הַמְּחַבֶּרֶת וַעֲדַיִין הִמְשִׁיךְ לְהַבִּיט בָּהּ, וּפִתְאוֹם אָמְרָה לוֹ, "אֲנִי עוֹבֶדֶת בְּבֵית". "לָמָּה אַתְּ מִתְכַּוֶּונֶת?", שָׁאַל בְּהַפְתָּעָה, "שָׁאַלְתָּ, בְּמָה אַתְּ עוֹסֶקֶת?", הַשְּׁאֵלָה שֶׁאָחֲזָה בָּהּ וְהָלְכָה אִיתָּהּ בְּמֶשֶׁךְ חוֹדְשַׁיִים. ד"ר פְּלַכְטֶר הִמְשִׁיךְ לְהַבִּיט בְּפָנֶיהָ, מְנַסֶּה לְשַׁחְזֵר בְּמוֹחוֹ אֶת הַשִּׂיחָה בְּנֵיהֶם, וְלֹא זָכַר שֶׁשָּׁאַל אוֹתָהּ שְׁאֵלָה כָּזוֹ, "אֲבָל מִילֵּא", אָמַר לְעַצְמוֹ. "אֲנִי מְגַדֶּלֶת אֶת הַיְּלָדִים בְּבֵית. מְבַשֶּׁלֶת. אֲנַחְנוּ בּוֹנִים יַחַד מִגְדָּלִים מִלְּבֵנִים, שָׂרִים, אַתָּה יוֹדֵעַ," אָמְרָה בִּמְבוּכָה, "שִׁירֵי יְלָדִים". הִיא לֹא הֵבִינָה מֵאֵיפֹה הַמִּילִּים שֶׁלָּהּ יוֹצְאוֹת, אֲבָל הִקְשִׁיבָה לְכָל מִילָּה וּמִילָּה אֵיךְ הִיא נוֹצֶרֶת. ד"ר פְּלַכְטֶר חִייֵּךְ וְאָמַר בְּהִנְהוּן שֶׁל קַבָּלָה, "אַתְּ בְּבֵית. מַגְדֶּלֶת."
אַחֲרֵי שֶׁהַמַּחְבֶּרֶת שֶׁל ד"ר פְּלַכְטֶר נִגְמְרָה, נוֹסְפָה עוֹד מֵחֶבְרַת וְאַחֲרֶיהָ עוֹד אַחַת וְעוֹד, הִיא רָקְדָה וְרָקְדָה, יָפֶה וּמְלֵאָה בְּתוֹךְ עַצְמָהּ, עָלְתָה גָּבוֹהַּ עַד כַּמָּה שֶׁאֶפְשָׁר לְהִימָּתַח, כְּמוֹ כְּשֶׁשִּׁיחֲקָה בַּגִּינָּה מְצִיצָה אֶל יְלָדֶיהָ מִצִּינּוֹר הַמַּגְלֵשָׁה וְשָׂרָה לָהֶם "וְאֶחָד קָטָן קָטָן, / שָׁם יָפֶה לוֹ טֶמְפִּינְטָן, / ... לוּלֵי-לוּלֵי-לוּלִילוֹל." אוֹ כְּשֶׁהִבִּיטוּ יַחַד לְיָרֵחַ, זֶה, שֶׁרַק לְאַחַר שֶׁנּוֹלְדוּ הַיְּלָדִים, גִּילְּתָה שֶׁהוּא זוֹרֵחַ גַּם בְּיוֹם, בָּא אֵלֶיהָ, כְּמוֹ אוֹרַח מֵצִיץ לָהּ בַּחַלּוֹן, "בְּלִי פֶּה וְלָשׁוֹן", וּמַהוּ הַדָּבָר שֶׁהוּא אוֹמֵר לָהּ, "לְסַפֵּר אָסוּר!"
וּמוּל מְדַבֵּר הַדִּיבּוּר שֶׁהִשְׂתָּרֵעַ רָחָב וְצָהוֹב סְבִיבָהּ, בְּתוֹכָהּ צֶמַח יַעַר מִתְפַּתֵּל בִּסְבַךְ עֲנָפָיו, הַמַּחֲשָׁבוֹת עָבְרוּ כְּמוֹ הָרוּחַ בַּעֲנָפִים, רִשְׁרְשׁוּ בְּעָלִים, וְאֶפְשָׁר שֶׁבִּן רֶגַע הָפַךְ הַכּוֹל לְכָחוֹל שֶׁאֵין לוֹ סוֹף, וּפָנֶיהָ מִשְׁתַּקְּפִים רְגוּעִים בַּמַּיִם הַזַּכִּים. מֶה לָהּ בַּאֲנָשִׁים, יֵשׁ פָּנִים עֲגוּלִּים, מֵאוֹרְכִים, אַף בְּמֶרְכָּזָם, שְׁתֵּי עֵינַיִים וּפֹה שֶׁתָּמִיד צָרִיךְ לַעֲקוֹב אַחֲרָיו, לְשַׁנֵּן אֶת הַמִּשְׁפָּט הָאַחֲרוֹן שֶׁנֶּאֱמַר, עַד שֶׁיִּיקָּלֵט וְיוּבַן. וְהִנֵּה מִמִּילְיוֹנִים, מִמִּילְיַארְדִּים אֶפְשָׁר לְכַוֵּוץ לַחֲמִישָּׁה, שִׁישָּׁה אֲנָשִׁים, מַהֵר מְאוֹד לִלְמוֹד בְּעַל-פֶּה נוּסָּחִים שֶׁל תְּשׁוּבוֹת וּשְׁאֵלוֹת כְּמוֹ מִשְׂחָק, לְכָל הַגָּשָׁה יֵשׁ חֲבָטָה מִשֶּׁלָּהּ, וְאָז כְּשֶׁמִּסְתַּיֵּים הַמִּשְׂחָק, לָשֶׁבֶת עַל סַפְסָל וּלְאַט-לְאַט לַחֲזוֹר לִהְיוֹת לָעֵץ. שָׂפָה לְלֹא קוֹל, אָמַר ד"ר פלכטר, תָּקְעָה בָּהּ שׁוֹרֶשׁ, צָמְחָה מִכַּפּוֹת רַגְלֶיהָ, וְעַכְשָׁיו הַכּוֹל יָכוֹל לְהִיבָּנוֹת בְּמַחֲשָׁבָה, לְהִצְטַיֵּיר בִּתְנוּעַת עַפְעַפַּיִים, דָּבָר לֹא עָמַד בְּדַרְכָּהּ.
וּמֶה גִּילָּה לָהּ הַיָּרֵחַ.
הִיא יָרְדָה לַגִּינָּה. הַיְּלָדִים כְּבָר הָיוּ מְעַט גְּדוֹלִים לְשַׂחֵק בְּעַצְמָם וְעִם חֲבֵרִים אֲחֵרִים. עַל יָדָהּ הִתְיַישְּׁבָה אִימָּא אַחֶרֶת. נִרְאֶה שֶׁחָזְרָה מִיּוֹם בַּמִּשְׂרָד. הִיא לֹא נִרְאֲתָה שׁוֹנָה מִמֶּנָּה. מִלְּבַד הַלְּבוּשׁ הַמְּסוּדָּר שֶׁל הַאִם, וּמִלְּבַד כֶּתֶם הָרוֹטֶב שֶׁהִשְׁפְּרִיץ עַל חוּלְצָתָהּ שֶׁלָּהּ כְּשֶׁעִרְבְּבָה אֶת הַפַּסְטָה. הַיֶּלֶד שֶׁל הַאִם הָאַחֶרֶת נִרְאֶה עַלִּיז כְּכָל הַיְּלָדִים, אָמְרָה לְעַצְמָהּ. הִיא חִייְּכָה בְּנִימוּס, וְאָז הַאִם הָאַחֶרֶת שָׁאֲלָה, כְּכָל הַנִּרְאֶה, גַּם מִנִּימוּס, "אָז מָה אַתְּ עוֹשָׂה?", הִיא זָכְרָה אֶת מָה שֶׁעָנְתָה לד"ר פלכטר, וְהֵשִׁיבָה, "בְּבֵית, מַגְדֶּלֶת", "בֶּאֱמֶת? אֵיזֶה כֵּיף לָךְ", עָנְתָה הַאִם הָאַחֶרֶת, "אֲבָל הֵם כְּבָר גְּדוֹלִים, לֹא? הֵם לֹא הוֹלְכִים לַמִּסְגְּרוֹת? וּמָה תַּעֲשִׂי אַחֲרֵי?" הִיא הִרְגִּישָׁה מְבוּלְבֶּלֶת, נִיסְּתָה לְהַסְבִּיר מַשֶּׁהוּ, אֲבָל בְּרֹאשׁ שֶׁלָּהּ רַק חָזַר וְהִתְנַגֵּן שְׁמוֹ שֶׁל טֶמְפִּינְטָן, וְהִיא רָצְתָה לִשְׁאוֹל אוֹתוֹ מָה הוּא עוֹד עוֹשֶׂה שָׁם בְּתוֹךְ שַׁבְּלוּל. הִיא חִייְּכָה בְּנִימוּס לְאֵם הָאַחֶרֶת, וְאָמְרָה שֶׁכָּעֵת כְּבָר מְאוּחָר וְצָרִיךְ לְהִתְאַרְגֵּן לְשֵׁינָה וְלַאֲרוּחַת הָעֶרֶב. אַתְּ זֶה יָדְעָה לוֹמַר הֵיטֵב בִּרְהִיטוּת וּבְבֵירוּר.
בַּדֶּרֶךְ חֲזָרָה הַבַּיְתָה הָיְיתָה עֲדַיִין נִסְעֶרֶת, דַּרְכָּהּ רֶגֶל אַחַת עַל רֶגֶל שְׁנִיָּה, הַצַּעַד פִּתְאוֹם נִרְאֶה לָהּ כְּחוֹזֵר עַל עַצְמוֹ, הַמַּנְגִּינוֹת שֶׁמָּשְׁכוּ אוֹתָהּ הָלְאָה פִּתְאוֹם הָפְכוּ הֵד לְעַצְמָן, מוּדָעוּת לַמִּבְנֶה הַצַּר כְּגוֹדֶל הַגּוּף, הַתְּנוּעוֹת הִתְעַיְּיפוּ, מוּרְגָּלוֹת זוֹ בָּזוֹ, כָּל הַפִּינּוֹת הָיוּ יְדוּעוֹת, וּמֵאֲחוֹרֵי מַבָּטָהּ לֹא נִסְתָּר דָּבָר, נִגְמַר הַקֶּסֶם. הַדִּמְיוֹן שֶׁדִּימָּה עַצְמוֹ דּוֹמֶה וְשׁוֹנֶה, שֶׁשִּׂיחֵק בְּאוֹר וּבָצָל, עָמַד מִתְנַשֵּׁף, וּמוּל עֵינָיו רַק הַפִּיתּוּלִים, וְהַבָּשָׂר אוֹתוֹ בָּשָׂר, אֵין לוֹ פָּנִים אֲחֵרוֹת, וְהַמַּיִם הַזַּכִּים אָטוֹמִים כְּמוֹ כּוֹס שֶׁל גָּ'לִי מִתּוֹךְ הָעֵינַיִים. הִיא שָׁכְחָה לַעֲבוֹר לַמִּדְרָכָה הַשְּׁנִיָּיה, כְּמוֹ שֶׁתָּמִיד נָהֲגָה לִפְנֵי שֶׁהִגִּיעוּ לְבֵית הַקָּפֶה הַשְּׁכוּנָתִי. הִיא שָׁמְעָה אֶת הָרַחַשׁ הַהוֹמָה וְהֵרִימָה אֶת הַמַּבָּט; וְאָז נֶעֶצְרָה. עֲדַיִין מַחֲזִיקָה בִּידֵיהֶם שֶׁל יְלָדֶיהָ, וּמַבִּיטָה בִּפְלִיאָה אֵיךְ בַּחוּץ מִשְׁתּוֹלֵל הַדִּיבּוּר.
אֲנָשִׁים יוֹשְׁבִים זוּגוֹת וּשְׁלָשׁוֹת, וְהַקּוֹל בְּמֵעֵין סִחְרוּר קוֹפֵץ מֵאָדָם לָאָדָם. הִיא הוֹלֶכֶת בְּתוֹכָם וּבְבַת-אַחַת נִדְמֶה לָהּ שְׂעוֹרָה מְקוּמָּט יוֹתֵר, אֲפִילּוּ מֵאֵלֶּה שֶׁמְּבוּגָּרִים מִמֶּנָּה. דָּבָר לֹא זוֹהַר בָּהּ, וְכָל הַיּוֹפִי שֶׁהָיָה בְּתוֹכָהּ נִפְרַשׂ כָּעֵת, לֹא שַׁיָּיךְ לָהּ עוֹד, כְּמוֹ קְטִיפָה, עַל הַפָּנִים הַפּוֹנוֹת, עַל הַשְּׂפָתַיִים הַמְּלֵאוֹת, עַל רַחַשׁ הַמָּתוֹק שֶׁנִּקְרָא חַיִּים.







https://www.shortstoryproject.com/he/story/%d7%a1%d7%95%d7%93-%d7%94%d7%93%d7%91%d7%a8%d7%99%d7%9d/
#אִמָּהוֹת#בְּדִידוּת#הִרְהוּרִים#יִשְׂרְאֵלִי#כְּתִיבָה#כְּתִיבְהַנְשִׁית#מִשְׁפָּחָה