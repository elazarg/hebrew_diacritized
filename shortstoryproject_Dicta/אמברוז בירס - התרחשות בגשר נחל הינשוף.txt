אִישׁ עָמַד עַל גֶּשֶׁר מְסִילַּת בַּרְזֶל בִּצְפוֹן אָלָבָּמָה וְהִבִּיט בַּמַּיִם הַמְּהִירִים עֶשְׂרִים רֶגֶל מִתַּחְתָּיו. יָדָיו שֶׁל הָאִישׁ הָיוּ מֵאֲחוֹרֵי גַּבּוֹ, מִפְרְקֵיהֶן כְּפוּתִים בִּפְתִיל. חֲבָל הָיָה מְהוּדָּק סְבִיב צַוּוֹארוֹ. הַחֶבֶל הָיָה קָשׁוּר לַקּוֹרָה אוֹפְקִית אֵיתָנָה מֵעַל רֹאשׁוֹ, וְחֶלְקוֹ הָרָפוּי נָפַל עַד גּוֹבַהּ בִּרְכָּיו. קְרָשִׁים שֶׁהוּנְּחוּ עַל הָאֲדָנִים הַתּוֹמְכִים אֶת פַּסֵּי הָרַכֶּבֶת סִיפְּקוּ מִדֶּרֶךְ לוֹ וּלְתַלְיָינָיו – שְׁנֵי טוּרָאִים שֶׁל הַצָּבָא הַפֵדֵרָלִי, בְּפִיקּוּדוֹ שֶׁל סֵמֶל שֶׁבַּחַיִּים הָאֶזְרָחִיִּים הָיָה אוּלַי סֶגֶן שָׁרִיף. בְּרִיחוּק-מָה עַל אוֹתוֹ מִשֶּׁטַח אֲרָעִי עָמַד קָצִין בְּמַדֵּי דַּרְגָּתוֹ, חָמוּשׁ. הוּא הָיָה סֶרֶן. בְּכָל קָצֶה שֶׁל הַגֶּשֶׁר עָמַד זָקִיף כְּשֶׁרוֹבֵהוּ בִּתְנוּחָה הַקְּרוּיָה "דֶּגֶל", כְּלוֹמַר מְאוּנָּךְ לִפְנֵי כָּתֵף שְׂמֹאל, הַפַּטִּישׁ נָח עַל אֱמֶת הַזְּרוֹעַ הַמְּתוּחָה לְרוֹחַב הֶחָזֶה – תְּנוּחָה רִשְׁמִית וּבִלְתִּי טִבְעִית, הַכּוֹפֶה עַל הַגּוּף יַצִּיבָה זְקוּפָה. נִדְמֶה כִּי אֵין זוֹ חוֹבָתָם שֶׁל שְׁנֵי אֲנָשִׁים אֵלּוּ לָדַעַת מָה מִתְרַחֵשׁ בְּאֶמְצַע הַגֶּשֶׁר; הֵם חָסְמוּ אֶת נְתִיב הָעֵץ הָעוֹבֵר עָלָיו וְתוּ לֹא.
מֵעֵבֶר לִזְקִיפִים לֹא נִרְאֶה לָעַיִן שׁוּם אָדָם; מְסִילַּת הַבַּרְזֶל נִמְשְׁכָה הַיְישֵׁר אֶל תּוֹךְ יַעַר מֶרְחָק מֵאָה יַארְד, אַחֵר כָּךְ הִתְעַקְּלָה וְנֶעֶלְמָה מִן הָעַיִן. מִן הַסְּתָם הָיָה מוּצָּב בְּהֶמְשֵׁךְ הַדֶּרֶךְ. הַגָּדָה הַשְּׁנִיָּיה שֶׁל הַנַּחַל הָיְתָה שֶׁטַח פָּתוּחַ – מִדְרוֹן מָתוּן וּבְרֹאשׁוֹ מִתְחָם מְבוּצָּר בְּגִזְעֵי עֵצִים אֲנָכִיִּים, וּבָהֶם נְקָבִים לָרוֹבִים, עִם פֶּתַח יָחִיד, שֶׁמִּתּוֹכוֹ הִזְדַּקֵּר לוֹעַ שֶׁל תּוֹתַח נְחוֹשֶׁת שֶׁחַלָּשׁ עַל הַגֶּשֶׁר. בְּמַחֲצִית הַמִּדְרוֹן שֶׁבֵּין הַגֶּשֶׁר לְמִבְצַר הָיָה קְהַל הַצּוֹפִים – פְּלוּגַּת חֵיל רַגְלִים יְחִידָה מְסוּדֶּרֶת בְּשׁוּרָה, בַּעֲמִידַת "נוֹחַ", קַתּוֹת הָרוֹבִים עַל הַקַּרְקַע, הַקָּנִים מוּטִּים קַלּוֹת לְאָחוֹר כְּנֶגֶד כָּתֵף יָמִין, הַיָּדַיִים מוּצְלָבוֹת עַל גּוּף הַנֶּשֶׁק, סֶגֶן עָמַד לַיָּמִין הַשּׁוּרָה, חוֹד חַרְבּוֹ עַל הַקַּרְקַע, יָד שְׂמֹאלוֹ נָחָה עַל יְמִינוֹ. פְּרָט לִקְבוּצַת הָאַרְבָּעָה בְּאֶמְצַע הַגֶּשֶׁר, אִישׁ לֹא זָע. הַמַּחְלָקָה עָמְדָה מוּל הַגֶּשֶׁר, בּוֹהֶה בִּמְאוּבָּן, בְּלִי נִיעַ. הַזְּקִיפִים, שֶׁפְּנֵיהֶם אֶל גְּדוֹת הַנַּחַל, נִדְמוּ כְּפַסָּלִים לְקִישּׁוּט הַגֶּשֶׁר. הַסֶּרֶן עָמַד בִּזְרוֹעוֹת שְׁלוּבוֹת, שׁוֹתֵק, מִתְבּוֹנֵן בַּעֲבוֹדַת פְּקוּדָיו, אַךְ בְּלִי לָתֵת שׁוּם סִימָן. הַמָּוֶות הוּא יֵשׁוּת נִכְבָּדָה, וּבְבוֹאוֹ כְּאוֹרֵחַ קְרוֹא יֵשׁ לְקַבֵּל אֶת פָּנָיו בְּגִינּוּנִים רִשְׁמִיִּים שֶׁל כָּבוֹד, וְכָזֹאת יַעֲשׂוּ גַּם אֵלֶּה הַמְּקַיְּימִים אִתּוֹ יַחֲסֵי קִרְבָה. עַל פִּי כְּלָלֵי הַהִתְנַהֲגוּת הַצְּבָאִיִּים, שְׁתִיקָה וְקִיבָּעוֹן הֵן צוּרוֹת שֶׁל דֶּרֶךְ אֶרֶץ.
הָאִישׁ שֶׁהָיָה עָסוּק בַּהִיתָּלוּת נִרְאֶה כְּבֶן שְׁלוֹשִׁים וְחָמֵשׁ שָׁנִים. הוּא הָיָה אֶזְרָח, כְּכָל שֶׁנִּיתָּן לִשְׁפּוֹט עַל פִּי לְבוּשׁוֹ, הָאוֹפְיָינִי לְבַעַל מַטָּעִים. תָּוֵוי פָּנָיו הָיוּ טוֹבִים – אַף יָשָׁר, פֹּה מוּצָק, מֵצַח רָחָב, שֶׁשַּׁעֲרוֹ הָאָרוֹךְ וְהַשָּׁחוֹר סוֹרֵק מִמֶּנּוּ הַיְישֵׁר לְאָחוֹר וְגָלַשׁ מֵאֲחוֹרֵי אוֹזְנָיו אֶל צַוְּוארוֹן מִקְטוֹרְנוֹ הַתּוֹאֵם הֵיטֵב לְמִידּוֹתָיו. הוּא הִתְהַדֵּר בְּשָׂפָם וּבַזָּקָן מְחוּדָּד, אַךְ לֹא בַּפֵּאוֹת לַחַיִּים; עֵינָיו הָיוּ גְּדוֹלוֹת וַאֲפוֹרוֹת-כֵּהוֹת, וְעָמַד בָּהֶן נוֹעַם סָבַר שֶׁאֵין מְצַפִּים לִמְצוֹא אֵצֶל אָדָם שֶׁלּוּלָאָה כְּרוּכָה עַל צַוּוֹארוֹ. הָיָה בָּרוּר שֶׁאֵין זֶה רוֹצֵחַ פּוֹחֵז מִן הַשּׁוּרָה. תַּקָּנוֹת הַצָּבָא רַחֲבוֹת הָאוֹפָקִים מְאַפְשְׁרוֹת אֶת תְּלִיָּיתָם שֶׁל סוּגֵי אֲנָשִׁים לָרוֹב, וְגֶ'נְטֶלְמֵנִים אֵינָם מוֹצְאִים מִכְּלָל זֶה.
מִשֶּׁנִּשְׁלְמוּ הַהֲכָנוֹת, סָרוּ שֵׁנִי הַטּוּרָאִים הַצִּדָּה וְכָל אֶחָד מֵהֶם מָשַׁךְ אֶת הַקֶּרֶשׁ שֶׁעָלָיו עָמַד קוֹדֶם לָכֵן. הַסֵּמֶל פָּנָה אֶל הַסֶּרֶן, הִצְדִּיעַ וְהִתְמַקֵּם מִיָּד מֵאֲחוֹרֵי הַקָּצִין, שֶׁפָּסַע וְהִתְרַחֵק צַעַד אֶחָד. תְּנוּעוֹת אֵלּוּ הוֹתִירוּ אֶת הַנָּדוֹן וְאֶת הַסֵּמֶל עַל שְׁנֵי קְצוֹתָיו שֶׁל אוֹתוֹ קֶרֶשׁ, שֶׁנִּמְתַּח עַל פְּנֵי שְׁלוֹשָׁה מֵאֲדֹנִי הַגֶּשֶׁר. הַקָּצֶה שֶׁעָלָיו עָמַד הָאֶזְרָח הָיָה קָרוֹב, אַךְ לֹא הִגִּיעַ מַמָּשׁ, לִרְבִיעִי. קֶרֶשׁ זֶה הוּחְזַק קוֹדֶם בִּמְקוֹמוֹ עַל יְדֵי מִשְׁקָלוֹ שֶׁל הַסֶּרֶן; עַכְשָׁיו הֶחֱזִיק אוֹתוֹ זֶה שֶׁל הַסֵּמֶל. עַל פִּי אוֹת מִן הָרִאשׁוֹן יִפְסַע הָאַחֲרוֹן הַצִּדָּה, הַקֶּרֶשׁ יִיטֶּה וְהַנָּדוֹן יִצְנַח בֵּין שְׁנֵי הָאֲדָנִים. סִידּוּר זֶה הִנִּיחַ אֶת דַּעְתּוֹ בִּהְיוֹתוֹ פָּשׁוּט וְיָעִיל. פָּנָיו לֹא כּוּסּוּ וְעֵינָיו לֹא נִקְשְׁרוּ. הוּא הִבִּיט רֶגַע בְּמִדְרָכוֹ הַלֹּא יַצִּיב, אַחֵר כָּךְ הִנִּיחַ לְמַבָּטוֹ לִנְדּוֹד אֶל הַמְּעַרְבּוֹלוֹת בְּמֵי הַנַּחַל הַשּׁוֹצְפִים בְּטֵירוּף תַּחַת רַגְלָיו. פִּיסָּה מֵרַקֶּדֶת שֶׁל סְחוֹפֶת עֵץ לָכְדָה אֶת תְּשׂוּמֶת לִבּוֹ, וְהוּא עָקַב אַחֲרֶיהָ בְּמוֹרַד הַזֶּרֶם. כַּמָּה אִטִּית נִרְאֲתָה תְּנוּעָתָהּ! אֵיךְ זוֹרֵם לוֹ הַנַּחַל בַּעֲצַלְתַּיִים!
הוּא עָצַם אֶת עֵינָיו כְּדֵי לְקַבֵּעַ אֶת מַחְשְׁבוֹתָיו הָאַחֲרוֹנוֹת בְּאִשְׁתּוֹ וּבִילָדָיו. הַמַּיִם, שֶׁמַּגַּע הַשֶּׁמֶשׁ הָעוֹלָה הִזְהִיב אוֹתָם, הָעַרְפִלִּים הָרוֹבְצִים תַּחַת הַגָּדוֹת בְּמֶרְחַק-מָה בְּמוֹרַד הַזֶּרֶם, הַמִּבְצָר, הַחַיָּילִים, פִּיסַּת הַסְּחוֹפֶת – כָּל אֵלֶּה הִסִּיחוּ אֶת דַּעְתּוֹ. וְעַכְשָׁיו נַעֲשָׂה מוּדָע לְהַפְרָעָה חֲדָשָׁה. הוֹלֵם מִבַּעַד לְהִרְהוּרוֹ בֵּיקִירָיו, בָּקַע צְלִיל שֶׁלֹּא יָכוֹל לְהִתְעַלֵּם מִמֶּנּוּ וְלֹא לַהֲבִינוֹ, נְקִישָׁה חַדָּה, בְּרוּרָה, מַתַּכְתִּית כַּחֲבָטַת קוּרְנָסוֹ שֶׁל נֶפַח עַל הַסַּדָּן; הָיְתָה לַצְּלִיל הַזֶּה אוֹתָהּ אֵיכוּת מְצַלְצֶלֶת. הוּא תָּהָה מַהוּ, וְאִם הוּא רָחוֹק לְאֵין שִׁיעוּר אוֹ קָרוֹב – נִדְמֶה לוֹ שֶׁשְּׁנֵי הָרְשָׁמִים כְּאֶחָד נְכוֹנִים. הַצְּלִיל חָזַר וְנִשְׁנָה בְּאוֹפֶן סָדִיר, אֲבָל בְּאִטִּיּוּת, כִּדְנָדוֹנוּ שֶׁל פַּעֲמוֹן מָוֶות. הוּא הִמְתִּין לְכָל נְקִישָׁה בְּקוֹצֶר רוּחַ, וּבְלִי שֶׁיָּדַע מַדּוּעַ – בַּחֲשָׁשׁ. הֲפוּגוֹת הַדְּמָמָה הִתְאָרְכוּ וְהָלְכוּ בְּהַדְרָגָה; הַהִשְׁתַּהוּיוֹת הֵחֵלּוּ לְהַטְרִיף אֶת דַּעְתּוֹ. כְּכָל שֶׁפָּחֲתָה תְּדִירוּתָם כֵּן גָּבְרוּ הַצְּלִילִים בְּעוֹצְמָתָם וּבְחַדּוּתָם. הֵם הִכְאִיבוּ לְאוֹזְנוֹ כְּאִבְחוֹת סַכִּין; הוּא פָּחַד שֶׁיִּצְרַח. מָה שֶׁשָּׁמַע הָיָה תִּקְתּוּק שְׁעוֹנוֹ.
הוּא בִּיטֵּל אֶת עֲצִימַת עֵינָיו וְרָאָה שׁוּב אֶת הַמַּיִם תַּחְתָּיו. "אִם אַצְלִיחַ לְשַׁחְרֵר אֶת הַיָּדַיִים," חָשַׁב, אוֹכֶל לְהָסִיר אֶת הַלּוּלָאָה וְלִקְפּוֹץ אֶל הַנַּחַל. בִּצְלִילָה אוֹכֶל לַחֲמוֹק מֵהַכַּדּוּרִים, וּבִשְׂחִיָּיה נִמְרֶצֶת, לְהַגִּיעַ לַגָּדָה, לְהִיכָּנֵס לַיַּעַר וְלִבְרוֹחַ הַבַּיְתָה. הַבַּיִת שֶׁלִּי, תּוֹדָה לָאֵל, עֲדַיִין נִמְצָא מִחוּץ לַקַּוִּוים שֶׁלָּהֶם; אִשְׁתִּי וְהַקְּטַנִּים עֲדַיִין מֵעֵבֶר לְחֵיל הֶחָלוּץ שֶׁל הַפּוֹלֵשׁ."
בְּעוֹד מַחֲשָׁבוֹת אֵלֶּה, שֶׁכָּאן צָרִיךְ לְהַעֲלוֹתָן עַל הַכְּתָב כְּמִילִּים, מַבְזִיקוֹת אֶל תּוֹךְ מוֹחוֹ שֶׁל הָאִישׁ הָאָבוּד בִּמְקוֹם לְהָגִיחַ מִמֶּנּוּ, הֵנִיד הַסֶּרֶן בְּרֹאשׁוֹ אֶל הַסֵּמֶל. הַסֵּמֶל פָּסַע הַצִּדָּה.

ב
פַּיְּיטוּן פֶּרְקֵהָר הָיָה בַּעַל מַטָּעִים אָמִיד, בֶּן לְמִשְׁפָּחָה וָתִיקָה וְנִכְבָּדָה מְאוֹד בְּאָלָבָּמָה. בֶּהֱיוֹתוֹ בַּעַל עֲבָדִים – וּכְבַעֲלֵי עֲבָדִים אֲחֵרִים עַסְקָן פּוֹלִיטִי – הָיָה מִטֶּבַע הַדְּבָרִים מִתּוֹמְכֶיהָ הַמְּקוֹרִיִּים שֶׁל הַפְּרִישָׁה, וּמָסוּר בְּכָל מְאוֹדוֹ לָעִנְיָין הַדְּרוֹמִי. נְסִיבּוֹת שֶׁאֵין לָהֶן תַּקָּנָה, וְאֵין צוֹרֶךְ לְהַרְחִיב עֲלֵיהֶן אֶת הַדִּיבּוּר כָּאן, מָנְעוּ מִמֶּנּוּ בִּשְׁעָתוֹ לְשָׁרֵת בְּאוֹתוֹ צָבָא אַמִּיץ שֶׁלָּחַם בַּקְּרָבוֹת הָאוּמְלָלִים שֶׁנִּסְתַּיְּימוּ בִּנְפִילַת קוּרִינַת', וְהוּא רֶגֶשׁ וְסַעַר בְּשֶׁל הַמִּגְבָּלָה חַסְרַת הַתְּהִילָּה, וְכַמָּה לָתֵת פּוּרְקָן לְמַרְצוֹ, לְשִׁיעוּר הַקּוֹמָה שֶׁל חַיֵּי הַחַיָּיל, לְהִזְדַּמְּנוּת לְהִצְטַיֵּין. הַהִזְדַּמְּנוּת, הִרְגִּישׁ, בּוֹא תָּבוֹא, כְּפִי שֶׁהִיא בָּאָה לַכּוֹל בְּעֵת מִלְחָמָה. בֵּינְתַיִים עָשָׂה מָה שֶׁבִּיכוֹלְתּוֹ. שׁוּם שֵׁירוּת שֶׁהוּא לְעֶזְרַת הַדָּרוֹם לֹא הָיָה בָּזוּי בְּעֵינָיו, שׁוּם הַרְפַּתְקָה לֹא מְסוּכֶּנֶת מִדַּי אִם תַּעֲלֶה בְּקָנֶה אֶחָד עִם אוֹפְיוֹ שֶׁל אֶזְרָח שֶׁהוּא חַיָּיל בְּלִבּוֹ, וְשֶׁבֶּאֱמוּנָה שְׁלֹמֹה וּלְלֹא הִסְתַּיְּיגוּת יְתֵרָה קִיבֵּל לְפָחוֹת בְּחֶלְקָהּ אוֹתָהּ מֵימְרָה נִפְסֶדֶת בַּעֲלִיל, שֶׁבְּאַהֲבָה וּבַמִּלְחָמָה – הַכּוֹל הוֹגֵן.
עֶרֶב אֶחָד, כְּשֶׁיָּשְׁבוּ פִּרְקֵהַר וְאִשְׁתּוֹ עַל סַפְסָל כַּפְרִי לְיַד הַכְּנִיסָה אֶל אַדְמוֹתָיו, רֶכֶב חַיַּיל לְבוּשׁ אָפוֹר אֶל הַשַּׁעַר וּבִיקֵּשׁ מְעַט מַיִם. מָרַת פִּרְקֵהַר רַק שִׂמְחָה לְהַגִּישׁ לוֹ אוֹתָם בְּמוֹ יָדֶיהָ הַלְּבָנוֹת. בְּעוֹדָהּ מְבִיאָה אֶת הַמַּיִם, קְרַב בַּעֲלָהּ אֶל הַפָּרָשׁ הַמְּאוּבָּק וְחָקַר אוֹתוֹ בִּלְהִיטוּת בִּדְבַר הַחֲדָשׁוֹת מִן הַחֲזִית.
"הַיַּנְקִים מְתַקְּנִים אֶת פַּסֵּי הָרַכֶּבֶת," אָמַר הָאִישׁ, "וְהֵם מִתְכּוֹנְנִים לְעוֹד הִתְקַדְּמוּת. הֵם כְּבָר הִגִּיעוּ לְגֶשֶׁר שֶׁל נַחַל הַיַּנְשׁוּף, סִידְּרוּ אוֹתוֹ וּבְנוֹ מִתְחָם מְבוּצָּר עַל הַגָּדָה הַצְּפוֹנִית. מְפַקֵּד הַגִּזְרָה הוֹצִיא צַו, שֶׁהוּדְבַּק בְּכָל מָקוֹם, וְהִכְרִיז שֶׁכָּל אֶזְרָח שֶׁיִּיתָּפֵס מְחַבֵּל בִּמְסִילָּה, וּבִגְשָׁרִים, בְּמִנְהֲרוֹת אוֹ בָּרַכָּבוֹת שֶׁלָּהּ, יִיתָּלֶה בְּלִי מִשְׁפָּט. רָאִיתִי אֶת הַצַּו."
"מָה הַמֶּרְחָק לַגֶּשֶׁר נַחַל הַיַּנְשׁוּף?" שָׁאַל פִּרְקֹהַר.
"בְּעֵרֶךְ שְׁלוֹשִׁים מֵיְיל."
"אֵין שׁוּם כּוֹחַ בַּצַּד הַזֶּה שֶׁל הַנַּחַל?"
"רַק עֶמְדַּת מִשְׁמַר חֲצִי מֵיְיל מִשָּׁם, עַל הַמְּסִילָּה, וְזָקִיף יָחִיד בַּצַּד הַזֶּה שֶׁל הַגֶּשֶׁר."
"נַגִּיד שֶׁאָדָם – אֶזְרָח וְחוֹבֵב תְּלִיָּיה – יַצְלִיחַ לַחֲמוֹק מֵעֶמְדַּת הַמִּשְׁמָר וְאוּלַי לְהִתְגַּבֵּר עַל הַזָּקִיף," אָמַר פִּרְקֵהַר בְּחִיּוּךְ, "מָה הוּא יוּכַל לְבַצֵּעַ?"
הַחַיָּיל הִדְהֵד. "הָיִיתִי שָׁם לִפְנֵי חוֹדֶשׁ," הֵשִׁיב. "שַׂמְתִּי לֵב שֶׁהַשִּׁיטָּפוֹן שֶׁל הַחוֹרֶף שֶׁעָבַר תָּקַע כַּמּוּת גְּדוֹלָה שֶׁל סְחוֹפֶת עֵץ צָמוּד לְמֵזַח הָעֵץ בַּצַּד הַזֶּה שֶׁל הַגֶּשֶׁר. הָעֵץ יָבֵשׁ עַכְשָׁיו, וְיִבְעַר כְּמוֹ נְעוֹרֶת."
עַכְשָׁיו כְּבָר הֵבִיאָה הַגְּבֶרֶת אֶת הַמַּיִם, וְהַחַיָּיל שָׁתָה אוֹתָם. הוּא הוֹדָה לָהּ בְּרוֹב טֶקֶס, קַד קִידָּה לְבַעֲלָהּ וְרֶכֶב הָלְאָה. כַּעֲבוֹר שָׁעָה, אַחֲרֵי רֶדֶת הַחֲשֵׁכָה, חָזַר וְעָבַר עַל פְּנֵי אֲחוּזַּת הַמַּטָּעִים, בְּדַרְכּוֹ צָפוֹנָה כִּלְעוּמַּת שֶׁבָּא. הוּא הָיָה סַיָּיר פֵדֵרָלִי.

ג
כְּשֶׁנָּפַל פַּיְּיטוּן פִּרְקֵהַר הַיְישֵׁר מַטָּה מִבַּעַד לַגֶּשֶׁר, אִיבֵּד אֶת הַכָּרָתוֹ וְהָיָה חָשׁוּב כְּמֵת. מִמַּצָּב זֶה הָעִיר אוֹתוֹ – כַּעֲבוֹר עִידָּנִים, כָּךְ נִדְמֶה לוֹ – כְּאֵב שֶׁל לַחַץ חַד עַל גְּרוֹנוֹ וְאַחֲרָיו תְּחוּשָׁה שֶׁל חֶנֶק. יִיסּוּרִים עַזִּים, נוֹקְבִים, כְּמוֹ זִינְּקוּ מִצַּוּוֹארוֹ כְּלַפֵּי מַטָּה דֶּרֶךְ כָּל נִים מִנִּימֵי גֵּוָו וְגַפָּיו. כְּאֵבִים אֵלּוּ כְּמוֹ הִבְזִיקוּ לְאוֹרֶךְ קַוֵּוי הִתְפַּצְּלוּת מוּגְדָּרִים הֵיטֵב וְהִכּוּ בִּתְכִיפוּת מְהִירָה לְאֵין שִׁיעוּר. הֵם נִדְמוּ כִּזְרָמִים שֶׁל אֵשׁ פּוֹעֶמֶת הַמְּלַהֲטִים אוֹתוֹ לְחוֹם בִּלְתִּי נִסְבָּל. אֲשֶׁר לְרֹאשׁוֹ, הוּא לֹא הָיָה מוּדָע לְדַבֵּר פְּרָט לְהַרְגָּשַׁת מְלֵאוֹת – הַרְגָּשָׁה שֶׁל גּוֹדֶשׁ. לִתְחוּשׁוֹת אֵלּוּ לֹא נִלְוְותָה כָּל מַחֲשָׁבָה. הַחֵלֶק הַשִּׂכְלִי שֶׁל יֵשׁוּתוֹ כְּבָר נִמְחָה; הָיְתָה לוֹ הַיְּכוֹלֶת רַק לְהַרְגִּישׁ, וְהַהַרְגָּשָׁה הָיְתָה עִינּוּי. הוּא הָיָה מוּדָע לַתְּנוּעָה. אָפוּף בֶּעָנָן מַבְהִיק, שֶׁהוּא עַתָּה רַק לִבּוֹ הַיּוֹקֵד, בְּלֹא עֲצָמוֹת חוֹמְרִית, הִיטַּלְטֵל הֵנָּה וָהֵנָּה בִּקְשָׁתוֹת בֵּל יְשׁוֹעֲרוּ, כְּמוֹ מְטוּטֶּלֶת עֲצוּמָה. וְאָז בְּבַת אַחַת, בְּפִתְאוֹמִיּוּת נוֹרָאָה, הָאוֹר סְבִיבוֹ זִינֵּק מַעֲלֶה בְּרַעַשׁ שֶׁל נֶתֶז רָם; שְׁאָגָה מַחֲרִידָה עָלְתָה בְּאוֹזְנָיו, וְהַכּוֹל הָיָה קַר וְאָפֵל. כּוֹחַ הַמַּחֲשָׁבָה חָזַר; הוּא יָדַע שֶׁהַחֶבֶל נִקְרַע וְהוּא נָפַל אֶל תּוֹךְ הַנַּחַל; לֹא אֵירְעָה חֲנִיקָה נוֹסֶפֶת; הַלּוּלָאָה סְבִיב צַוּוֹארוֹ כְּבָר חָסְמָה אוֹתוֹ וּמָנְעָה מֵהַמַּיִם לַחְדּוֹר לְרֵיאוֹתָיו. לָמוּת בִּתְלִיָּיה בִּמְצוּלוֹת נְהַר! – הָרַעֲיוֹן נִרְאֶה לוֹ מוּפְלָג. הוּא פָּקַח אֶת עֵינָיו בָּאֲפֵלָה וְרָאָה מֵעָלָיו נִצְנוּץ שֶׁל אוֹר, אֲבָל כַּמָּה רָחוֹק, כַּמָּה בִּלְתִּי מוּשָּׂג! הוּא הִמְשִׁיךְ לִשְׁקוֹעַ, שֶׁכֵּן הָאוֹר רָפֶה יוֹתֵר וְיוֹתֵר עַד שֶׁלֹּא הָיָה אֶלָּא הִבְהוּב בִּלְבַד. וְאָז הִתְחִיל לִגְדּוֹל וּלְהִתְבַּהֵר, וְהוּא יָדַע שֶׁהוּא מִתְרוֹמֵם לְעֵבֶר פְּנֵי הַמַּיִם – יָדַע זֹאת בָּאִי-רָצוֹן, שֶׁכֵּן הַרְגָּשָׁתוֹ כָּעֵת הָיְתָה נוֹחָה מְאוֹד, "לְהִיתָּלוֹת וּלְטָבוּעַ," חָשַׁב, "זֶה לֹא כָּל כָּךְ נוֹרָא. אֲבָל אֵין לִי חֵשֶׁק לַחֲטוֹף כַּדּוּר. לֹא; אֲנִי לֹא מוּכָן לַחֲטוֹף כַּדּוּר; זֶה לֹא הוֹגֵן."
הוּא לֹא הָיָה מוּדָע לְמַאֲמָץ כָּלְשֶׁהוּ, אֲבָל כְּאֵב חַד בְּמִפְרְקֵי יָדָיו הֵעִיד עַל כָּךְ שֶׁהוּא מְנַסֶּה לְשַׁחְרֵר אוֹתָן. הוּא הֵסֵב אֶת תְּשׂוּמַת לִבּוֹ לְמַאֲבָק כְּשֵׁם שֶׁצּוֹפֶה מִן הַצַּד עָשׂוּי לִצְפּוֹת בְּמַעֲלָלוֹ שֶׁל לוּלְיָין, בְּלֹא עִנְיָין בְּתוֹצָאָה. אֵיזֶה מַאֲמָץ מְצוּיָּן! אֵיזוֹ עוֹצְמָה נֶהְדֶּרֶת, עַל-אֱנוֹשִׁית! הָהּ, אָכֵן הֶישֵּׂג נָאֶה! בְּרָאבוֹ! הַפְּתִיל נִיתַּק וְנֶשֶׁר; זְרוֹעוֹתָיו נִפְרְדוּ וְצָפוּ מַעְלָה, הַיָּדַיִים נִרְאוּ עֲמוּמוֹת מִשְּׁנֵי הָעִבְרִים בְּאוֹר הַגּוֹבֵר. הוּא הִתְבּוֹנֵן בָּהֶן בָּעִנְיָין חָדָשׁ כַּאֲשֶׁר הָרִאשׁוֹנָה וְאַחַר הָאַחֶרֶת עֵטוֹ עַל הַלּוּלָאָה שֶׁלְּצַוּוֹארוֹ. הֵן תָּלְשׁוּ אוֹתָהּ מֵעָלָיו וְהִשְׁלִיכוּ אוֹתָהּ הַצִּדָּה בִּפְרָאוּת; הִתְפַּתְּלוּיוֹתֶיהָ הִזְכִּירוּ נְחַשׁ מַיִם. "תַּחֲזִיר אוֹתָהּ, תַּחֲזִיר אוֹתָהּ!" הוּא חָשַׁב שֶׁצָּעַק אֶת הַמִּילִּים הַלָּלוּ אֶל יָדָיו, שֶׁכֵּן בְּעִקְבוֹת הַתָּרַת הַלּוּלָאָה בָּא הַזַּעֲזוּעַ הֶחָרִיף בְּיוֹתֵר שֶׁיָּדַע עַד כֹּה. צַוּוֹארוֹ כְּאֵב לְהַחֲרִיד; מוֹחוֹ עָלָה בָּאֵשׁ; לִבּוֹ, שֶׁקּוֹדֶם פַּרְפַּר חֲלוּשׁוֹת, קָפַץ קְפִיצָה גְּדוֹלָה וְנִיסָּה לִפְרוֹץ הַחוּצָה מִתּוֹךְ פִּיו. מוּעָקָה לְלֹא נָשׂוּא דָּשָׁה וְסָחֲטָה אֶת כָּל גּוּפוֹ! אוּלָם יָדָיו הַסַּרְבָנִיּוֹת לֹא שָׁעוּ לִפְקוּדָּה. הֵן חָבְטוּ חֲבָטוֹת נִמְרָצוֹת וּמְהִירוּת כְּלַפֵּי מַטָּה, וְדָחֲקוּ אוֹתוֹ אֶל פְּנֵי הַמַּיִם. הוּא חָשׁ אֶת רֹאשׁוֹ מֵגִיחַ; עֵינָיו הִסְתַּנְוְורוּ מֵאוֹר הַשֶּׁמֶשׁ; חָזֵהוּ הִתְרַחֵב בַּעֲוִוית; וְגוּלַּת הַכּוֹתֶרֶת שֶׁל סִבְלוֹ – רֵיאוֹתָיו בָּלְעוּ זֶרֶם עָצוּם שֶׁל אֲוִויר, וְהוּא פָּלַט אוֹתוֹ בְּבַת אַחַת בִּצְרָחָה!
עַכְשָׁיו שֶׁלֶט שְׁלִיטָה מְלֵאָה בְּכָל חוּשִׁי גּוּפוֹ. אַדְּרַבָּה, הַלָּלוּ הָיוּ חַדִּים וְעֵרָנִיִּים שֶׁלֹּא כְּדֶרֶךְ הַטֶּבַע. מַשֶּׁהוּ בַּמְּהוּמָה הָאֲיוּמָּה שֶׁהִתְחוֹלְלָה בְּאוֹרְגָּנִיזְם שֶׁלּוֹ כֹּה רוֹמֵם וְעִידָּן אוֹתָם, עַד שֶׁנִּרְשְׁמוּ בָּהֶם דְּבָרִים שֶׁמֵּעוֹלָם לֹא קָלְטוּ לִפְנִים. הוּא חָשׁ אֶת הָאֲדוֹוֹת עַל פָּנָיו וְשָׁמְעוּ אֶת רַחֲשֵׁיהֶן הַנִּבְדָּלִים בְּטוֹפְחָן. הוּא הִסְתַּכֵּל בַּיַּעַר שֶׁעַל גְּדַת הַנַּחַל, רָאָה כָּל עֵץ בְּנִפְרָד, אֶת הֶעָלִים וְאֶת הָעוֹרְקִים שֶׁבְּכָל עָלָה – רָאָה אֲפִילּוּ אֶת הַחֲרָקִים שֶׁעֲלֵיהֶם: אֶת הַחֲגָבִים, אֶת הַזְּבוּבִים בַּעֲלֵי הַגּוּף הַמַּבְרִיק, אֶת הָעַכְבִישִׁים הָאֲפוֹרִים הַמּוֹתְחִים אֶת רִשְׁתוֹתֵיהֶם מִזְּמוֹרָה לְזָמוֹרָה. הוּא הִבְחִין בְּהִשְׁתַּבְּרוּת הַצְּבָעִים בְּכָל אֶגְלֵי הַטַּל עַל פְּנֵי מִילְיוֹנִים שֶׁל עֲלֵי עֵשֶׂב. הִמְהוּם הַיַּבְחוּשִׁים שֶׁחוֹלְלוּ מֵעַל לִמְעַרְבּוֹלוֹת הַנַּחַל, מַשַּׁק כַּנְפֵי הַשַּׁפִּירִיּוֹת, חֲתִירַת רַגְלֵיהֶם שֶׁל עַכְּבִישֵׁי הַמַּיִם כִּמְשׁוֹטִים הַמְּנִיפִים אֶת סִירָתָם – כָּל אֵלּוּ הֵפִיקוּ מוּזִיקָה מִתְנַגֶּנֶת בְּקוֹל. דָּג חָמַק לוֹ מִתַּחַת לְעֵינָיו, וְהוּא שָׁמַע אֶת תְּנוּפַת גּוּפוֹ הַמִּפְלָס לוֹ דֶּרֶךְ בְּמַיִם.
הוּא עָלָה אֶל פְּנֵי הַמַּיִם כְּשֶׁפָּנָיו אֶל מוֹרֵד הַזֶּרֶם; בִּן-רֶגַע כְּמוֹ חַג לְאִטּוֹ הָעוֹלָם הַנִּרְאֶה וְהָפַךְ אֶת פָּנָיו, כְּשֶׁהוּא עַצְמוֹ נְקוּדַּת הַצִּיר, וְהוּא רָאָה אֶת הַגֶּשֶׁר, אֶת הַמִּבְצָר, אֶת הַחַיָּילִים עַל הַגֶּשֶׁר, אֶת הַסֶּרֶן, אֶת הַסֵּמֶל, אֶת שְׁנֵי הַטּוּרָאִים, תַּלְיָינָיו. צְלָלִיּוֹתֵיהֶם הִצְטַיְּירוּ כְּנֶגֶד הַשָּׁמַיִם הַכְּחוּלִּים. הֵם צָעֲקוּ וְנוֹפְפוּ בִּזְרוֹעוֹתֵיהֶם, הִצְבִּיעוּ עָלָיו. הַסֶּרֶן כְּבָר שָׁלַף אֶת אֶקְדָּחוֹ, אֲבָל לֹא יָרָה; הָאֲחֵרִים לֹא הָיוּ חֲמוּשִׁים. תְּנוּעוֹתֵיהֶם הָיוּ נִלְעָגוּת וְנִרְאוֹת, דְּמוּיוֹתֵיהֶם עֲנָקִיּוֹת.
פִּתְאוֹם שָׁמַע קוֹל נֶפֶץ חַד וּמַשֶּׁהוּ פָּגַע בְּמַיִם בַּחֲרִיפוּת מֶרְחַק אִינְצִ'ים סְפוּרִים מֵרֹאשׁוֹ וְהִתִּיז קֶצֶף עַל פָּנָיו. הוּא שָׁמַע קוֹל נֶפֶץ שְׁנֵי, וְרָאָה אֶת אֶחָד הַזְּקִיפִים מַכְתִּיף אֶת רוֹבֵהוּ וַעֲנָנָה קְטַנָּה שֶׁל עָשָׁן כָּחוֹל עוֹלָה מִלּוֹעוֹ. הָאִישׁ שֶׁבְּמַיִם רָאָה אֶת עֵינוֹ שֶׁל הָאִישׁ שֶׁעַל הַגֶּשֶׁר מַשְׁקִיפָה אֶל תּוֹךְ שֶׁלּוֹ מִבַּעַד לְכַוּוֹנוֹת הָרוֹבֶה. הוּא הִבְחִין שֶׁהָעַיִן אֲפוֹרָה וְזֵכֶר שֶׁקָּרָא פַּעַם שֶׁעֵינַיִים אֲפוֹרוֹת הֵן הַחַדּוֹת בְּיוֹתֵר וְשֶׁלְּכָל הַצַּלָּפִים הַנּוֹדָעִים יֵשׁ כָּאֵלֶּה. אַף עַל פִּי כֵּן, אָפוֹר הָעַיִן הַזֶּה הֶחֱטִיא.
מְעַרְבּוֹלֶת נֶגְדִּית לָכְדָה אֶת פִּרְקֹהַר וְסוֹבְבָה אוֹתוֹ חֲצִי סִיבּוּב; שׁוּב נִמְצָא מַבִּיט בַּיַּעַר שֶׁעַל הַגָּדָה שֶׁמִּמּוּל לְמִבְצַר. צְלִילוֹ שֶׁל קוֹל צָלוּל, גָּבוֹהַּ, מְזַמְרֵר חַדְגּוֹנִית, בָּקַע כָּעֵת מֵאֲחוֹרָיו וּבָא מֵעֵבֶר לַמַּיִם בִּבְהִירוּת שֶׁחָדְרָה וְהַכְּנִיעָה אֶת כָּל שְׁאָר הַצְּלִילִים, אֲפִילּוּ אֶת טְפִיחַת הָאֲדוֹוֹת בְּאוֹזְנָיו. אַף שֶׁלֹּא הָיָה חַיָּיל, שָׁהָה לֹא אַחַת בְּמַחֲנוֹת צָבָא וְיָדַע אֶת פִּשְׁרוֹ הַמְּאַיֵּים שֶׁל אוֹתוֹ דִּקְלוּם שָׁקוּל, לוֹאֵט, נוֹשְׁפֵנִי; הַסְּגַן שֶׁעַל הַחוֹף לָקַח עַתָּה חֵלֶק בִּמְלֶאכֶת הַבּוֹקֶר הַזֶּה. כַּמָּה קַר רוּחַ וּנְטוּל חֶמְלָה – בְּאֵיזוֹ הַטְעָמָה קְצוּבָה, שַׁלְוָוה, הַמְּבַשֶּׂרֶת וְכוֹפָה רְגִיעָה עַל הָאֲנָשִׁים – בְּאֵילּוּ רְוָוחִים מְדוּדִים בִּמְדוּיָּק נָפְלוּ הַמִּילִּים הָאַכְזָרִיּוּת: "פְּלוּגָּה!... הַקֶּשֶׁב!... הִיכּוֹן!... לַמַּטָּרָה שֶׁלִּפְנֵיכֶם!... כּוּוַּן!... אֵשׁ!"
פִּרְקֵהַר צָלַל – צָלַל עָמוֹק כְּכָל שֶׁיָּכוֹל. הַמַּיִם שָׁאֲגוּ בְּאוֹזְנָיו כִּשְׁאוֹנָם שֶׁל מַפְּלֵי הַנִּיאָגָרָה, אַךְ הוּא שָׁמַע אֶת רַעֲמוֹ הֶעָמוּם שֶׁל הַמַּטָּח, וּכְשֶׁעָלָה שׁוּב אֶל פְּנֵי הַמַּיִם, פָּגַשׁ פִּיסּוֹת מַתֶּכֶת נוֹצְצוֹת, מְשׁוּטָּחוֹת בְּאוֹרַח מוּזָר, מְזַגְזְגוֹת לְאִטָּן אֶל הַקַּרְקָעִית. כַּמָּה מֵהֶן נָגְעוּ בּוֹ בְּפָנָיו וּבְיָדָיו, וְאַחַר כָּךְ נָשְׁרוּ וְהִמְשִׁיכוּ בִּשְׁקִיעָתָן. אַחַת נִתְקְעָה בֵּין צַוּוֹארֵנוּ לְצַוּוֹארוֹ; חוֹמָה הֵצִיק לוֹ וְהוּא פֵּלָה אוֹתָהּ מִשָּׁם.
בַּעֲלוּתוֹ אֶל פְּנֵי הַמַּיִם, מְשַׁוֵּועַ לָאֲוִויר, רָאָה שֶׁשָּׁהָה זְמַן רַב מִתַּחַת לַמַּיִם; כָּעֵת הָיָה בְּמֶרְחָק נִיכָּר בְּמוֹרַד הַזֶּרֶם – קָרוֹב לִמְקוֹם מִבְטָחִים. הַחַיָּילִים כִּמְעַט גָּמְרוּ לִטְעוֹן מֵחָדָשׁ; חוֹטְרֵי הַמַּתֶּכֶת הִבְהִיקוּ כּוּלָּם כְּאֶחָד בְּאוֹר הַשֶּׁמֶשׁ כְּשֶׁחוּלְּצוּ מִתּוֹךְ הַקָּנִים, הוֹפְכוֹ בָּאֲוִויר וְהוּשְׁחֲלוּ לְנִדְנֵיהֶם, שְׁנֵי הַזְּקִיפִים יָרוּ שׁוּב, בִּזְמַנָּם הַחוֹפְשִׁי, בְּלֹא תּוֹצָאוֹת.
הָאִישׁ הַנִּיצּוֹד רָאָה כָּל זֹאת מֵעֵבֶר לִכְתֵפוֹ; עַכְשָׁיו שָׁחָה בְּמֶרֶץ עִם הַזֶּרֶם. מוֹחוֹ הָיָה פְּעַלְתָּנֵי כִּזְרוֹעוֹתָיו וּכְרַגְלָיו; חֲשִׁיבָתוֹ הָיְתָה מְהִירָה כְּבָרָק.
"הַקָּצִין הַזֶּה," חָשַׁב בְּהִיגָּיוֹן, "לֹא יַחֲזוֹר פַּעַם שְׁנִיָּיה עַל אוֹתָהּ טָעוּת שֶׁל תִּרְגּוֹלֶת. קַל לִתְפּוֹס מַחֲסֶה מִמַּטַּח כְּמוֹ מִיְּרִיָּיה בּוֹדֶדֶת. הוּא בְּוַודַּאי כְּבָר נָתַן פְּקוּדַּת אֵשׁ חוֹפְשִׁית. כֹּה יַעֲזוֹר לִי אֱלוֹהִים, אֲנִי לֹא יָכוֹל לִתְפּוֹס מַחֲסֶה מִכּוּלָּם!"
מַתָּז מַבְעִית בְּמֶרְחָק שְׁנֵי יַארְד מִמֶּנּוּ הִקְדִּים רַעַשׁ עַז, דּוֹהֵר, פּוֹחֵת וְהוֹלֵךְ, שֶׁכְּמוֹ נָסַע לְאָחוֹר בָּאֲוִויר אֶל הַמִּבְצָר וְגָוַוע בְּפִיצוּץ שֶׁהִרְעִיד אֶת הַנָּהָר עַצְמוֹ עַד מַעֲמַקָּיו! נד מַיִם עָלָה וְהִתְקַמֵּר מֵעָלָיו, נִשְׁבַּר עָלָיו, סִימֵּא אוֹתוֹ, חָנַק אוֹתוֹ! הַתּוֹתָח הֶחֱלִיט לְהִצְטָרֵף לַמִּשְׂחָק. בְּעוֹדוֹ מְטַלְטֵל אֶת רֹאשׁוֹ לְהִתְנַעֵר מֵהֲמוּלַּת הַמַּיִם הַמּוּכִּים שָׁמַע אֶת הַפָּגָז הַנִּיתָּז מְהַמְהֵם בָּאֲוִויר בְּדַרְכּוֹ הָלְאָה, וּמִיָּד מְרַסֵּק וּמוֹחֵץ אֶת הָעֲנָפִים בַּיַּעַר שֶׁבַּמֶּרְחָק.
"הֵם לֹא יַעֲשׂוּ אֶת זֶה שׁוּב," חָשַׁב. "בַּפַּעַם הַבָּאָה הֵם יִירוּ מִטְעָן מִתְפַּזֵּר. אֲנִי חַיָּיב לִשְׁמוֹר עַל קֶשֶׁר עַיִן עִם הַתּוֹתָח; הֶעָשָׁן יְעַדְכֵּן אוֹתִי – קוֹל הַנֶּפֶץ מַגִּיעַ מְאוּחָר מִדַּי, מְפַגֵּר אַחֲרֵי הַפָּגָז. הַתּוֹתָח הַזֶּה תּוֹתָח טוֹב."
פִּתְאוֹם מָצָא עַצְמוֹ חַג סָבִיב-סָבִיב – מִסְתַּחְרֵר כִּסְבִיבוֹן. הַמַּיִם, הַגָּדוֹת, הַיְּעָרוֹת, הַגֶּשֶׁר, הַמִּבְצָר, הַחַיָּילִים הָרְחוֹקִים עַכְשָׁיו, כָּל אֵלֶּה הִתְעַרְבְּבוּ וְהִיטַּשְׁטְשׁוּ, חֲפָצִים הִתְמַחֲשׁוּ בְּצִבְעֵיהֶם בִּלְבַד; מִשִּׂיחוֹת מַעְגָּלִיּוֹת אוֹפְקִיּוֹת שֶׁל צֶבַע – זֶה כָּל שֶׁרָאָה. הוּא נִלְכַּד בִּמְעַרְבּוֹלֶת עוֹמֶק וְהִסְתַּחְרֵר בִּמְהִירוּת קְדוֹמָנִית וְסִיבּוּבִית שֶׁגָּרְמָה לוֹ תְּחוּשׁוֹת סְחַרְחוֹרֶת וּבְחִילָה. בְּתוֹךְ דַּקּוֹת סְפוּרוֹת נִפְלַט אֶל חַלּוּקֵי הָאֶבֶן שֶׁלְּמַרְגְּלוֹת הַגָּדָה הַשְּׂמָאלִית שֶׁל הַנַּחַל – גְּדָתוֹ הַדְּרוֹמִית – וּמֵעֵבֶר לַבְּלִיטָה בְּקַו הַחוֹף שֶׁהִסְתִּירָה אוֹתוֹ מֵעֵינֵי אוֹיְבָיו. הַבְּלִימָה הַפִּתְאוֹמִית שֶׁל תְּנוּעָתוֹ, קִרְצוּף אַחַת מִיָּדָיו בְּחַלּוּקֵי הָאֶבֶן, הֵשִׁיבוּ לוֹ אֶת עֶשְׁתּוֹנוֹתָיו וְהוּא בָּכָה מֵרוֹב גִּיל. הוּא שִׁיקֵּעַ אֶת אֶצְבְּעוֹתָיו בַּחוֹל, הִשְׁלִיךְ אוֹתוֹ עַל גּוּפוֹ חוֹפְנִים-חוֹפְנִים וּבֵירֵךְ אוֹתוֹ בְּקוֹל רָם. הַחוֹל נִרְאֶה כְּיַהֲלוֹמִים, אַבְנֵי אוֹדֶם, אִזְמַרְגָּד; לֹא עָלָה בְּדַעְתּוֹ דָּבָר שֶׁל יוֹפִי שֶׁאֵינוֹ דּוֹמֶה לַחוֹל הַזֶּה. הָעֵצִים שֶׁעַל הַגָּדָה הָיוּ צִמְחֵי גִּינָּה עֲנָקִיִּים; הוּא זִיהָה סֵדֶר מוּבְהָק בְּמַעַרְכֶם, שֶׁאַף פְּנִימָה אֶת נִיחוֹחַ פְּרִיחוֹתֵיהֶם. אוֹר וַרְדִּי מוּזָר זֶרַח מִבַּעַד לָרְוָוחִים שֶׁבֵּין גִּזְעֵיהֶם, וְהָרוּחַ בְּעַנְפֵיהֶם הִשְׁמִיעָה אֶת נְגִינָתָם שֶׁל נְבָלִים אאוליים. הוּא לֹא הִתְאַוּוֹה לְהַשְׁלִים אֶת מְנוּסָתוֹ – דַּי הָיָה לוֹ לְהַשְׁהוֹת בְּפִינַּת קֶסֶם זוֹ עַד שֶׁיָּשׁוּב וְיִיתָּפֵס.
רַעַשׁ זִמְזוּם וְטִרְטוּר שֶׁל מִטְעָן מִתְפַּזֵּר בֵּין הָעֲנָפִים גָּבוֹהַּ מֵעַל לְרֹאשׁוֹ עוֹרֵר אוֹתוֹ מֵחֲלוֹמוֹ. הַתּוֹתְחָן הַמְּאוּכְזָב נִפְרַד מִמֶּנּוּ בִּירִיָּיה סְתָמִית. הוּא קָפַץ עַל רַגְלָיו, עָלָה בָּרִיצָה בַּגָּדָה הַמִּשְׁתַּפֶּלֶת, וְחֶדֶר לַעֲבִי הַיַּעַר.
כָּל אוֹתוֹ יוֹם הִמְשִׁיךְ בְּמַסָּעוֹ, מְנַוֵּוט עַל פִּי הַשֶּׁמֶשׁ הֶחָגָה מֵעַל. נִדְמֶה שֶׁלְּיַעַר אֵין קֵץ; בְּשׁוּם מָקוֹם לֹא מָצָא בּוֹ פָּרְצָה, אַף לֹא דֶּרֶךְ שֶׁל חוֹטְבֵי עֵצִים. מֵעוֹלָם לֹא יָדַע שֶׁהוּא חַי בְּאֵזוֹר כֹּה פִּרְאִי. הָיָה מַשֶּׁהוּ מַפְלִיא וּמְאַיֵּים בְּגִילּוּי.
עִם רֶדֶת הַחֲשֵׁכָה הָיָה מְיוּגָּע, חָבוּל רַגְלַיִים, מוּרְעָב. הַמַּחֲשָׁבָה עַל אִשְׁתּוֹ וִילָדָיו דִּרְבְּנָה אוֹתוֹ לְהַמְשִׁיךְ. לְבַסּוֹף מָצָא דֶּרֶךְ שֶׁהוֹלִיכָה אוֹתוֹ בַּכִּיוּוּן שֶׁיָּדַע שֶׁהוּא הַנָּכוֹן. הַדֶּרֶךְ הָיְתָה רְחָבָה וִישָׁרָה כִּרְחוֹבָהּ שֶׁל עִיר, וְעִם זֹאת נִרְאֶה שֶׁאֵין נוֹסְעִים בָּהּ. שׁוּם שָׂדֶה לֹא גְּבַל בָּהּ, שׁוּם בַּיִת לֹא נִרְאֶה סָבִיב. נְבִיחַת כֶּלֶב לֹא נִשְׁמְעָה לְהָעִיד עַל מְגוּרֵי אֱנוֹשׁ. גּוּפֵיהֶם הַשְּׁחוֹרִים שֶׁל הָעֵצִים יָצְרוּ חוֹמָה רְצוּפָה מִשְּׁנֵי הַצְּדָדִים, וְנִסְתַּיְּימוּ בָּאוֹפֶק בִּנְקוּדָּה, כְּמוֹ תַּרְשִׁים בְּשִׁיעוּר פֶּרְסְפֶּקְטִיבָה. בָּרָקִיעַ, כְּשֶׁהִשְׁקִיף מַעֲלֶה מִבַּעַד לַפִּרְצָה בַּסְּבַךְ, זָרְחוּ כּוֹכְבֵי זָהָב גְּדוֹלִים, זָרִים לְמַרְאֵה וּמְקוּבָּצִים בִּקְבוּצוֹת מְשׁוּנּוֹת. הוּא הָיָה בָּטוּחַ שֶׁהֵם סְדוּרִים בְּסֵדֶר כָּלְשֶׁהוּ שֶׁיֵּשׁ לוֹ מַשְׁמָעוּת נִסְתֶּרֶת וּזְדוֹנִית. הַחוֹרֶשׁ מִשְּׁנֵי הָעִבְרִים הָיָה מָלֵא רְחָשִׁים תְּמוּהִים, שֶׁבֵּינֵיהֶם – פַּעַם, פַּעֲמַיִים, וְהִנֵּה שׁוּב – שָׁמַע בְּבֵירוּר לְחִישׁוֹת בְּלָשׁוֹן לֹא מוּכֶּרֶת.
צַוּוֹארוֹ הִכְאִיב לוֹ, וּכְשֶׁהֵרִים אֶת יָדוֹ אֵלָיו מָצָא אוֹתוֹ נָפוּחַ לְהַחֲרִיד. הוּא יָדַע שֶׁיֵּשׁ סְבִיבוֹ עִיגּוּל שָׁחוֹר בַּמָּקוֹם שֶׁהַחֶבֶל חֲבָל בּוֹ. הוּא חָשׁ גּוֹדֶשׁ בְּעֵינָיו, וְלֹא יָכוֹל עוֹד לַעֲצוֹם אוֹתָן. לְשׁוֹנוֹ הָיְתָה נְפוּחָה מֵרוֹב צָמֵא; הוּא הַקַּל אֶת חוֹמָה בְּשֶׁרָבְבוּ אוֹתָהּ קָדִימָה בֵּין שִׁינָּיו אֶל תּוֹךְ הָאֲוִויר הַקַּר. בְּאֵיזוֹ רַכּוּת רִיפֵּד הַדֶּשֶׁא אֶת הַמַּסְלוּל שֶׁאֵין נוֹסְעִים בּוֹ – כָּעֵת לֹא חָשׁ עוֹד בַּדֶּרֶךְ הַכְּבוּשָׁה תַּחַת רַגְלָיו!
מִן הַסְּתָם, לַמְרוֹת סִבְלוֹ, נִרְדַּם אַגַּב הֲלִיכָה, שֶׁכֵּן עַכְשָׁיו הוּא רוֹאֶה תְּמוּנָה אַחֶרֶת – אוּלַי רַק הַקַּיִץ מֵחֶזְיוֹן תַּעְתּוּעִים. הוּא עוֹמֵד בַּשַּׁעַר בֵּיתוֹ. הַכּוֹל כְּמוֹ שֶׁהוֹתִירוּ בְּצֵאתוֹ, וְהַכּוֹל יָפָה וּבָהִיר בַּשֶּׁמֶשׁ הַבּוֹקֶר. מִסְתַּבֵּר שֶׁהִמְשִׁיךְ בְּמַסָּעוֹ כָּל הַלַּיְלָה. שָׁעָה שֶׁהוּא הוֹדֵף וּפוֹתֵחַ אֶת הַשַּׁעַר וְצוֹעֵד בְּמַעֲלֵה הַשְּׁבִיל הַלָּבָן הָרָחָב, הוּא רוֹאֶה רִפְרוּף שֶׁל בִּגְדֵי אִישָּׁה; אִשְׁתּוֹ, רַעֲנָנָה וְצָחָה וַחֲמוּדָה לְמַרְאֵה יוֹרֶדֶת מֵהַגְּזוּזְטְרָה לִקְרָאתוֹ, בְּתַחְתִּית הַמַּדְרֵגוֹת הִיא עוֹמֶדֶת וּמְחַכֶּה, בְּחִיּוּךְ שֶׁל שִׂמְחָה שֶׁאֵין מִילִּים לְהַבִּיעָהּ, בִּתְנוּחָה חִינָּנִית וְאוֹמֶרֶת כָּבוֹד מֵאֵין כְּמוֹתָהּ. הָהּ, כַּמָּה הִיא יָפָה! הוּא מְדַלֵּג קָדִימָה בִּזְרוֹעוֹת מוּשָׁטוֹת. בָּרֶגַע שֶׁהוּא עוֹמֵד לְחַבְקָהּ הוּא חָשׁ מַכָּה מְהַמֶּמֶת עַל מַפְרַקְתּוֹ; אוֹר סַנְוֵורִים לָבָן בּוֹהֵק עַל כָּל סְבִיבוֹתָיו מְלַוֶּוה רַעַשׁ כְּזַעֲזוּעַ שֶׁל תּוֹתָח – וְאָז הַכּוֹל רַק חוֹשֶׁךְ וּדְמָמָה!
פַּיְּיטוּן פֶּרְקֵהָר הָיָה מֵת; גּוּפוֹ שָׁבוּר הַצַּוּוֹאר הִתְנַדְנֵד קַלּוֹת מִצַּד לְצַד תַּחַת קוֹרוֹת הָעֵץ שֶׁל גֶּשֶׁר נַחַל הַיַּנְשׁוּף.



*מִתּוֹךְ הָאַנְתּוֹלוֹגְיָה "הַסִּיפּוּר הָאָמֵרִיקָאִי הַקְּלָאסִי", בַּעֲרִיכַת מֹשֶׁה רוֹן, עַם עוֹבֵד, 2012.

*דִּימּוּי: La Rivière du hibou, Robert Enrico, 1962



https://www.shortstoryproject.com/he/story/%d7%94%d7%aa%d7%a8%d7%97%d7%a9%d7%95%d7%aa-%d7%91%d7%92%d7%a9%d7%a8-%d7%a0%d7%97%d7%9c-%d7%94%d7%99%d7%a0%d7%a9%d7%95%d7%a3/
#אָמֵרִיקָה#הִיסְטוֹרְיָה#הִרְהוּרִים#מִלְחָמָה#סֶפְּרוּתָאמֵרִיקָאִית#קְלָאסִיקָה#תַּרְבּוּתָאמֵרִיקָאִית