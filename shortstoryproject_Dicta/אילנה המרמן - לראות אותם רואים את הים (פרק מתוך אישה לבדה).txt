יְלָדִים וְאִישָּׁה מְבוּגֶּרֶת אַחַת. הַגַּבִּים וְהַכְּתֵפַיִים וְהַיָּדַיִים הָיוּ עֲמוּסִים תַּרְמִילִים וָתִיקִים, אֶת יָדָהּ וְאֶת כְּתֵפָהּ הָאַחַת שֶׁל הָאִישָּׁה מָשְׁכָה מַטֵּה צֵידָנִית כְּחוּלָּה, וּמִבֵּית שֶׁחָיוּ שֶׁל אֶחָד הַיְּלָדִים הִזְדַּקְּרָה בַּאֲלַכְסוֹן שִׁמְשִׁיָּיה אֲדוּמָּה. בַּחֲצִי הַדֶּרֶךְ, בְּאֶמְצַע אִי־הַנּוֹחוּת הַזֹּאת, נֶעֶמְדָה נוּר בַּת הַשְּׁתֵּים־עֶשְׂרֵה וְאָמְרָה שֶׁהִיא אוֹהֶבֶת אֶת הַיָּם. "אָנָּא בֶּחָב אַל־בָּחַר," הִיא אָמְרָה, וְכָל שְׁאָר הָאַרְבָּעָה הַהוֹלְכִים וְכוֹשְׁלִים נֶעֶמְדוּ אַף הֵם וּבָהוּ בָּהּ וְאַחַר כָּךְ בַּיָּם, שֶׁעוֹד הָיָה קְצָת רָחוֹק אֲבָל כְּבָר פָּרוּשׁ שָׁם לִפְנֵיהֶם, וְנוּר עָמְדָה תַּחְתֶּיהָ וְהִסְתַּכְּלָה בּוֹ. הַנְּסִיעָה מִכְּפֶרֶה אֶל חוֹף הַיָּם לֹא אָרְכָה יוֹתֵר מִשָּׁעָה וָרֶבַע, אֲבָל הִיא אֶת הַיָּם עֲדַיִין לֹא רָאֲתָה אַף פַּעַם, לֹא הִיא וְלֹא אָחִיהָ מוּחַמַּד בֶּן הַשְּׁמוֹנֶה, וְלֹא בְּנֵי הַדּוֹדִים שֶׁלָּהּ, סָמִיר בֶּן הָעֶשֶׂר וְיַסְמִין בַּת הַשֶּׁבַע. הַמֶּרְחָבִים הָעֲנָקִיִּים הַנִּפְלָאִים הָאֵלֶּה, הַגַּלִּים הַנִּשְׁבָּרִים וְקוֹצְפִים וּמִתְפּוֹגְגִים וְנֶאֱסָפִים בְּקַלִּילוּת אֶל הַחוֹף, הַכָּחוֹל הָעַז תַּחַת שֶׁמֶשׁ אַחֵר־הַצָּהֳרַיִים שְׁחוּמָה הָלַךְ וְנִגְרַע כָּעֵת, הָרוּחַ הַנְּעִימָה הַמְּרַפְרֶפֶת עַל הַפָּנִים וְהַזְּרוֹעוֹת – כָּל הַטּוֹב וְהַיּוֹפִי הָאֵלֶּה לֹא לָהֶם הֵם נוֹעֲדוּ בִּנְסִיבּוֹת שֶׁנּוֹלְדוּ לְתוֹכֶן, לֹא לָהֶם וְלֹא לְהוֹרֵיהֶם.
הָאִישָּׁה וְאַרְבַּעַת הַיְּלָדִים עִמָּהּ עָבְרוּ אֶת הַמַּחְסוֹם הַצְּבָאִי הַסָּמוּךְ לַכְּנִיסָה אֶל כְּפָרָם בְּפוֹרְד־פִּיאֶסְטָה הָאֲדוּמָּה שֶׁלָּהּ בְּלִי לַעֲצוֹר וּבְלִי לְהֵיעָצֵר. לֹא הָיָה לָהּ מוּשָּׂג מָה אוֹמְרִים הַחוּקִּים וְהַצַּוִּוים בַּמְּחוֹזוֹת הָאֵלֶּה: הַאִם גַּם עַל יְלָדִים חָלִים הַדְּבָרִים הַכְּתוּבִים עַל הַשֶּׁלֶט הָאָדוֹם הַגָּדוֹל שֶׁלִּפְנֵי הַמַּחְסוֹם, הַמּוֹדִיעַ שֶׁהַמַּעֲבָר הַזֶּה הוּא רַק לַיִּשְׂרְאֵלִים? לֹא, הִיא בֶּאֱמֶת לֹא יָדְעָה – אוּלַי לַיְּלָדִים מוּתָּר דַּוְוקָא לַעֲבוֹר גַּם אִם אֵינָם יִשְׂרְאֵלִים? הִתְהַלְּכָה מִין שְׁמוּעָה כָּזֹאת, גַּם בִּכְפַר אָמְרוּ לָהּ כָּכָה, וּבְכָל זֹאת הִיא הִרְגִּישָׁה שֶׁבִּטְנָהּ מִתְכַּוֶּוצֶת וּבֶרֶכְיָה רוֹעֲדוֹת כְּשֶׁהַמְּכוֹנִית הִתְקָרְבָה אֶל עֶמְדַּת הַחַיָּילִים. הִיא חָשְׁשָׁה שֶׁכָּאן תִּסְתַּיֵּים, תָּעוּף כַּחֲלוֹם, כָּל הַתּוֹכְנִית הַיָּפָה שֶׁל יוֹם שִׁישִּׁי הַזֶּה, שֶׁהַיְּלָדִים – וְגַם הִיא קְצָת, לְמַעַן הָאֱמֶת – סָפְרוּ אֶת הָרְגָעִים לִקְרָאתָהּ מִשְּׁעוֹת הַבּוֹקֶר הַמּוּקְדָּמוֹת, כָּכָה סִיפְּרוּ לָהּ הַהוֹרִים. וּבֶאֱמֶת, כְּשֶׁהִגִּיעָה לַכְּפָר הֵם כְּבָר חִיכּוּ לָהּ לְרַגְלֵי מַדְרֵגוֹת בֵּיתָם עִם צְרוֹרוֹתֵיהֶם, מְתוּחִים, לֹא חִיּוּךְ וְלֹא בְּדַל שֶׁל חִיּוּךְ עַל פַּרְצוּפֵיהֶם הַנּוּקְשִׁים מִגּוֹדֶל הַמֶּתַח וְאִי־הַוַּודָּאוּת.
כֵּן, גַּם הִיא הָיְתָה מְתוּחָה, פָּחֲדָה שֶׁבַּמַּחְסוֹם יַעַצְרוּ אוֹתָם, יוֹרוּ לָהּ לְהַעֲמִיד אֶת הַמְּכוֹנִית בַּצַּד, יַחְקְרוּ וְיַחֲזִירוּ אוֹתָם לְאָחוֹר. כְּשֶׁיָּצְאוּ מֵהַכְּפָר עָלָה עַל דַּעְתָּהּ לְרֶגַע לְהוֹרוֹת לִילָדִים שֶׁלֹּא יְדַבְּרוּ בְּעַרְבִית עַד שֶׁיַּעַבְרוּ אֶת הַמַּחְסוֹם, כְּאִילּוּ שֶׁהֵם יוֹדְעִים לְדַבֵּר בְּשָׂפָה אַחֶרֶת. אֲבָל הֵם מִמֵּילָא לֹא הוֹצִיאוּ הֶגֶה, יָשְׁבוּ לָהֶם כַּהֲלוּמֵי אֵלֶם, וְהִיא הִתְקָרְבָה לְאַט אֶל עֶמְדַּת הַחַיָּילִים, בִּטְנָהּ מִתְכַּוֶּוצֶת וּבֶרֶכְיָה רוֹעֲדוֹת, הוֹרִידָה אֶת שִׁמְשַׁת הַחַלּוֹן, נִפְנְפָה לְשָׁלוֹם לַחַיָּיל הֶחָמוּשׁ שֶׁסִּימֵּן לָהּ בִּזְרוֹעוֹ לְהָאֵט עוֹד יוֹתֵר וְאוּלַי אַף לַעֲצוֹר, אֲבָל הִיא רַק הֶאָטָה מְאוֹד־מְאוֹד, חִייְּכָה בִּמְאוֹר פָּנִים וְנִעְנְעָה לוֹ קַלּוֹת בְּרֹאשָׁהּ לְאוֹתֵת לוֹ שֶׁשְּׁנֵיהֶם, הוּא וְהִיא, שַׁיָּיכִים לְאוֹתוֹ הַמַּחֲנֶה, לָעָם הַזֶּה וְלַאֲדוֹנֵי הָאָרֶץ הַזֹּאת, מָה שֶׁהַחַיָּיל בְּלָאו הֲכִי תֵּיאֵר לוֹ לְמַרְאֵה הַמְּכוֹנִית וְהַפַּרְצוּף שֶׁל הָאִישָּׁה הַנּוֹהֶגֶת בָּהּ, וְהוּא הֶחֱזִיר לָהּ חִיּוּךְ וְגַם שָׁלוֹם, וּבְכָל זֹאת שָׁאַל: "הַכּוֹל בְּסֵדֶר?" לְוַודֵּא שֶׁגַּם הַמְּבַטֵּא כְּשַׂר, לֹא רַק הַמַּרְאֶה. "בְּסֵדֶר גָּמוּר, סַבַּבָּה," הִיא עָנְתָה לוֹ, אֲבָל כַּאֲשֶׁר כָּפַף אֶת רֹאשׁוֹ וְנִיסָּה לִתְחוֹב אוֹתוֹ אֶל מִסְגֶּרֶת הַחַלּוֹן שֶׁל הַמְּכוֹנִית וּלְהָצִיץ בִּשְׁאַר יוֹשְׁבֶיהָ, לָחֲצָה קְצָת חָזָק יוֹתֵר עַל דַּוְושַׁת הַדֶּלֶק.
יַאלְלָה, זוּז, מָה נִטְפֶּלֶת אֵלַי, תֵּן לִחְיוֹת, הִיא אָמְרָה, רָצְתָה לוֹמַר, וְהַחַיָּיל זָז הַצִּדָּה לְאָחוֹר, כִּמְעַט נִדְחָף, וְהִיא הִמְשִׁיכָה לִנְסוֹעַ, וּפָזְלָה לְמַעְלָה אֶל הַמַּרְאֶה וְרָאֲתָה שֶׁלֹּא אִכְפַּת לוֹ וְנָסְעָה הָלְאָה. "אוֹף, לְמִי יֵשׁ כּוֹחַ לְכָל הַבְּעָיוֹת הַמְּעַצְבְּנוֹת הָאֵלֶּה," קִשְׁקְשָׁה לְעַצְמָהּ. וְאֶל הֶחָלָל הַדּוּמָם שֶׁל הַמְּכוֹנִית קָרְאָה: "אֲנַחְנוּ בְּיִשְׂרָאֵל!" וּבְעָצְמָה הִתְפַּלְּאָה עַל תְּחוּשַׁת הַבַּיִת שֶׁאָחֲזָה אוֹתָהּ לְמַרְאֵה הַצֶּבַע הַיָּרוֹק כָּל כָּךְ בּוֹאֲכָה מָבוֹא בְּיֶתֶר וּפַארְק בֵּגִין, שֶׁבָּא פִּתְאוֹם בַּמָּקוֹם הַצֶּבַע הֶעָכוּר הַצְּהַבְהַב שֶׁל הַגְּבָעוֹת וְהֶהָרִים הַחֲשׂוּפִים שֶׁמִּמִּזְרָח. "עָבַרְנוּ, אֲנַחְנוּ בְּיִשְׂרָאֵל! נוֹסְעִים לַיָּם!"
כָּל זֶה חָלַף־עָבַר. עַכְשָׁיו כְּבָר הִשְׁאִירוּ הַרְחֵק מֵאָחוֹר אֶת אֶרֶץ הַמַּחְסוֹמִים וְגַם עָבְרוּ אֶת עֶמְדַּת הַתַּשְׁלוּם בַּכְּנִיסָה אֶל פַּארְק נִיצָּנִים, שֶׁשּׁוּם אִישׁ בָּהּ לֹא בִּיקֵּשׁ לִבְדּוֹק מִי וּמָה הֵם, הָאִישָּׁה הַזֹּאת וְהַיְּלָדִים הַשְּׁקֵטִים שֶׁאַתָּה, וְרַק גָּבוּ מִמֶּנָּה אֶת דְּמֵי הַכְּנִיסָה. וּכְבָר נִמְצָא לָהּ מָקוֹם חֲנָיָה בַּחַנְיוֹן הַגָּדוֹל שֶׁל חוֹף הָרַחְצָה, וְכָל חַמְשָׁתָם חִילְּצוּ אֶת עַצְמָם וְאֶת צְרוֹרוֹתֵיהֶם מִתּוֹךְ הַמְּכוֹנִית וְהֵחֵלּוּ לִפְסוֹעַ בִּשְׁתִיקָה עַל הַחוֹל לְעֵבֶר הַיָּם.
וְאָז נֶעֶמְדָה נוּר וּפָסְקָה אֶת פְּסוּקָה: "אָנָּא בֶּחָב אַל־בָּחַר", וְגַם הָאִישָּׁה נֶעֶמְדָה וְהִסְתַּכְּלָה בָּהּ וּבִשְׁלוּשַׁת הַיְּלָדִים הָאֲחֵרִים שֶׁנֶּעֶמְדוּ אַף הֵם, כָּל אֶחָד בִּתְנוּחָה אַחֶרֶת, כְּאִילּוּ הֵם מְשַׂחֲקִים בְּ"אַחַת־ שְׁתַּיִים־שָׁלוֹשׁ־דָּג־מָלוּחַ" וּכְאִילּוּ הָפַךְ בְּרֶגַע זֶה הַיֶּלֶד הָעוֹמֵד אֶל הַקִּיר אֶת פָּנָיו לְהַבִּיט וְלִבְחוֹן מִי מֵהַמִּשְׂחָקִים לֹא הִצְלִיחַ לִקְפּוֹא בִּמְקוֹמוֹ וְזָז קְצָת וְלָכֵן עָלָיו לָצֵאת מֵהַמִּשְׂחָק. אֲבָל הָאִישָּׁה מָצְאָה אֶת עַצְמָהּ מַבִּיטָה וּבוֹחֶנֶת אֶת הָאַרְבָּעָה כְּדֵי לְמַצּוֹת אֶת הַחֲוָויָה, לִחְיוֹת בִּמְלוֹא עוֹשְׁרוֹ וּמַשְׁמָעוּתוֹ אֶת הָרֶגַע הַזֶּה שֶׁכָּל כָּךְ צִיפְּתָה לוֹ מֵאָז תּוּכְנְנָה וְנִקְבְּעָה הַנְּסִיעָה: לִרְאוֹת אוֹתָם רוֹאִים אֶת הַיָּם בַּפַּעַם הָרִאשׁוֹנָה. עֵינַיִים מוּפְתָּעוֹת, קוֹרְנוֹת, שְׂפָתַיִים קְצָת פְּשׂוּקוֹת, מִזָּוִוית פִּיהָ שֶׁל יַסְמִין, הַקְּטַנָּה מִכּוּלָּם, נָזַל חוּט לָבָן דַּק שֶׁל רוֹק, כַּנִּרְאֶה לֹא בָּלְעָה אֶת רוּקָּהּ, עֵינָיו הַכֵּהוֹת הַגְּדוֹלוֹת שֶׁל מוּחַמַּד הָיוּ כִּמְעַט עֲגוּלּוֹת מֵרוֹב הִיפָּעֲרוּת, סָמִיר נִרְאֶה כְּעוֹמֵד לִפְרוֹץ בִּצְחוֹק, וְאִילּוּ נוּר, הַגְּדוֹלָה יוֹתֵר, כְּבָר כִּמְעַט נַעֲרָה, הָיְתָה רְצִינִית דַּוְוקָא, פָּנֶיהָ לָבְשׁוּ אֲרֶשֶׁת כְּמֵהָה, חוֹלְמָנִית, וְעֵינֶיהָ נִיבְּטוּ לַמֶּרְחַקִּים.
הָרֶגַע הַהוּא, קָרוֹב לְוַודַּאי שֶׁרַק בְּזִיכְרוֹנָהּ הוּא הִתְאָרֵךְ מְאוֹד. בַּמְּצִיאוּת הֵם בְּוַודַּאי מִיהֲרוּ לְחַפֵּשׂ לָהֶם מָקוֹם בֵּין כָּל הַנּוֹפְשִׁים הָרַבִּים, הַשִּׁמְשִׁיּוֹת וְהַכִּיסְּאוֹת וְהַמַּחְצָלוֹת וְהַקַּלְקֵרִים וְהַיְּלָדִים וְהַכְּלָבִים וְגַלְגַּלֵּי הַיָּם בְּכָל הַצּוּרוֹת וְהַצְּבָעִים וְהַגְּדָלִים, בֵּין צְלִילֵי מַכְשִׁירֵי הָרַדְיוֹ הַנַּיָּידִים וַחֲבָטוֹת הַמַּטְקוֹת וְהַקְּרִיאוֹת וְהַדִּיבּוּרִים בְּעִבְרִית וּבְרוּסִית וּבְאַנְגְּלִית, שֶׁעוֹד מְעַט יִתְעַרְבְּבוּ בָּהֶם קוֹלוֹתֵיהֶם שֶׁל נוּר וּמוּחַמַּד וְיַסְמִין וְסַמִיר בְּעַרְבִית – שָׁעָה קַלָּה הֵם עוֹד יְדַבְּרוּ בֵּינֵיהֶם בְּקוֹלוֹת נְמוּכִים כְּדֵי שֶׁלֹּא לִבְלוֹט בַּסְּבִיבָה, אֲבָל אַחֵר כָּךְ יִשְׁכְּחוּ וְיִצְעֲקוּ וְיִצְוְוחוּ זֶה אֶל זֶה וְזֶה עַל זֶה בִּצְלִילִים הַגְּרוֹנִיִּים הָאֵלֶּה שֶׁהָאִישָּׁה הַמְּבוּגֶּרֶת שֶׁאַתֶּם מִתְקַשֶּׁה כָּל כָּךְ לִלְמוֹד לְהָגוּתָם כַּהֲלָכָה.
הֵם תָּקְעוּ אֶת הַשִּׁמְשִׁיָּיה הָאֲדוּמָּה בַּחוֹל, פָּרְשׁוּ שְׂמִיכָה בְּצִלָּהּ, וְהָאִישָּׁה אָמְרָה לִילָדִים שֶׁכָּאן הַמַּחֲנֶה שֶׁלָּהֶם וְהֵם רַשָּׁאִים לְהַנִּיחַ אֶת הַתִּיקִים וְהַתַּרְמִילִים וּלְחָלוּץ נַעֲלַיִים וְלָלֶכֶת לַמֶּלְתָּחָה לְהַחֲלִיף בְּגָדִים, וְלַחֲזוֹר תֶּכֶף וּמִיָּד וְלֹא לְהִתְרַחֵק בְּשׁוּם אוֹפֶן בְּלִי לוֹמַר וּבְלִי לְבַקֵּשׁ רְשׁוּת. הֵם חָזְרוּ אֶחָד־אֶחָד, צַיְיתָנִים וּמְמוּשְׁמָעִים עֲדַיִין. נוּר חָזְרָה בְּמִכְנְסֵי גִּ'ינְס אֲרוּכִּים וּבְחוּלְצַת טְרִיקוֹ – רַק בַּת שְׁתֵּים־ עֶשְׂרֵה וּכְבָר קִיבְּלָה עָלֶיהָ כַּנִּרְאֶה אֶת הַכְּלָלִים הַמִּצְרִים הֶחָלִים בַּחֲבֶרְתָּהּ עַל בְּנוֹת מִינָה. סָמִיר חָזַר בְּמִכְנְסֵי בֶּרְמוּדָה עַד הַבִּרְכַּיִים וּמִתַּחְתָּם הִתְגַּלָּה אַחֵר כָּךְ, כְּשֶׁהִתְחִיל סוֹף־סוֹף לְקַפֵּץ וּלְהִתְרוֹצֵץ, פַּס רָחָב שֶׁל תַּחְתּוֹנִים אֲדוּמִּים כֵּהִים בְּמוֹתְנַיִים, שֶׁשִּׁיוּוֹה לוֹ דַּוְוקָא מַרְאֶה אוֹפְנָתִי. רַק מוּחַמַּד וְיַסְמִין חָזְרוּ בְּבִגְדֵי יָם – הוּא בְּמִכְנְסֵי רַחֲצָה קְצָרִים יְרוּקִּים זוֹהֲרִים וְהִיא בְּבֶגֶד רַחֲצָה צָהוֹב־יָרוֹק מְעוּטָּר בְּמִין חֲצָאִית צְהוּבָּה קְצַרְצָרָה כָּל כָּךְ שֶׁבְּשׁוּם אוֹפֶן לֹא הָיָה אֶפְשָׁר לִרְאוֹת בָּהּ אֶמְצָעֵי שֶׁל הַסְתָּרָה, אוּלַי אֲפִילּוּ לְהֶפֶךְ: מִין הִתְגָּרוּת שׁוֹבָבָה שֶׁמּוֹדִיעָה שֶׁלֹּא כְּדֵי לְכַסּוֹת הִיא נוֹצְרָה אֶלָּא כְּדֵי לְגַלּוֹת, לְגַלּוֹת אֶת מָה שֶׁיֵּשׁ בֵּינְתַיִים: גּוּף חָמוּד שֶׁל יַלְדָּה קְטַנָּה בְּרִיאָה, שֶׁעֲדַיִין שׁוֹמֵר עַל שֶׁמֶץ שֶׁל עֲגַלְגַּלּוּת תִּינוֹקִית.
עַכְשָׁיו שֶׁהַתֵּיאוּר הַמְּפוֹרָט הַזֶּה נִכְתַּב מִזִּיכְרוֹנָהּ עַל פִּי רְשִׁימוֹת חֲפוּזוֹת שֶׁרָשְׁמָה לָהּ סָמוּךְ לְאַחַר הַטִּיּוּל, כְּלוֹמַר מִזְּמַן – נוּר כְּבָר הִתְחַתְּנָה מֵאָז וְעוֹמֶדֶת לְסַיֵּים אֶת לִימּוּדֶיהָ הַגְּבוֹהִים בְּכִימְיָה, סָמִיר נִפְלַט מִבֵּית־הַסֵּפֶר וְהוּא שׁוּלְיָה בְּמוּסָךְ, מוּחַמַּד בִּשְׁנַת הַלִּימּוּדִים הָאַחֲרוֹנָה בַּתִּיכוֹן, וְלָאַחֲרוֹנָה הִתְבַּגֵּר מְאוֹד כְּשֶׁעָשָׂה עַצְמוֹ מְטַפֵּל צָמוּד לְאָחִיו הַבְּכוֹר שֶׁנִּפְצַע קָשֶׁה בִּתְאוּנַת דְּרָכִים, וְיַסְמִין נַעֲרָה שֶׁכְּבָר לֹא יוֹצֵאת מֵהַבַּיִת בְּלִי כִּיסּוּי רֹאשׁ – עַכְשָׁיו שֶׁהִיא נוֹכַחַת שֶׁבְּזִיכְרוֹנָהּ נִשְׁמְרוּ פְּרָטִים רַבִּים אַף יוֹתֵר, הִיא שׁוֹאֶלֶת אֶת עַצְמָהּ לָמָּה הִסְתַּכְּלָה בָּהֶם אָז בְּמַבָּט חַקְרָנִי כָּזֶה, דַּקְדְּקָנִי כָּל כָּךְ עַד שֶׁתְּנוּעוֹתֵיהֶם וְדִיבּוּרָם וְלַבּוֹשֶׂם הִשְׁתַּמְּרוּ אֶצְלָהּ בְּפִרְטֵי פְּרָטִים שֶׁכָּאֵלֶּה. בָּרוּר לָהּ שֶׁמִּלְּבַד הַסַּקְרָנוּת לִרְאוֹת אֵיךְ צִייְּדוּ אוֹתָם הוֹרֵיהֶם לְבַלּוֹת לָרִאשׁוֹנָה בְּחַיֵּיהֶם עַל שְׂפַת הַיָּם הָיְתָה לַמַּבָּט הַזֶּה גַּם תַּכְלִית מַעֲשִׂית: לַחְקוֹק בְּתוֹדַעְתָּהּ אֶת מַרְאֵהוּ שֶׁל כָּל אֶחָד וְאֶחָד מֵהֶם וְלָתֵת בָּהֶם סִימָנִים כְּדֵי שֶׁלֹּא יֵלְכוּ לָהּ לְאִיבּוּד חָס וְחָלִילָה, כְּדֵי שֶׁאִם יְגַלּוּ פִּתְאוֹם אֶת חֵירוּתָם בַּמֶּרְחָבִים הָאֵלֶּה שֶׁל חוֹל וְיָם וְיִתְפָּרְדוּ וְיִתְרַחֲקוּ וְיָרוּצוּ כָּל אֶחָד לְמָקוֹם אַחֵר, תֵּדַע לָצוּד אוֹתָם לְפָחוֹת בְּעֵינֶיהָ, אִם לֹא בְּיָדֶיהָ מַמָּשׁ, שֶׁבֶּאֱמֶת בִּיקְּשׁוּ אָז לִכְבּוֹל אוֹתָם אֵיכְשֶׁהוּ מֵחֲשָׁשׁ שֶׁמָּא לֹא תַּצְלִיחַ לַעֲמוֹד בְּהַבְטָחָתָהּ לְהוֹרִים לְהַחֲזִיר אוֹתָם בָּעֶרֶב לְבָתֵּיהֶם בְּרִיאִים וּשְׁלֵמִים. אֶת הַהַבְטָחָה הַזֹּאת הִיא נָתְנָה לָהֶם בְּלִי שֶׁהִתְבַּקְּשָׁה כְּלָל, וְנֶעֶנְתָה שֶׁהֵם בִּכְלָל לֹא דּוֹאֲגִים – מָה יֵשׁ לָהֶם לִדְאוֹג, הֲרֵי הֵם נִמְצָאִים בְּיָדֶיהָ, אָמַר לָהּ אָבִיהָ שֶׁל נוּר וּפָרַשׁ קְצָת אֶת יָדָיו שֶׁלּוֹ וְאַחַר כָּךְ הִצְמִיד אֶת יָמֵינוּ אֶל לוּחַ לִבּוֹ, וְהֵם יוֹדְעִים שֶׁאֶפְשָׁר לִסְמוֹךְ עָלֶיהָ כְּאִילּוּ הָיְתָה אִמָּם יוֹלַדְתָּם. אֵיזוֹ שְׁטוּת, הִיא אָמְרָה אָז בְּלִבָּהּ, מָתַי הָיוּ לָהּ אַרְבָּעָה יְלָדִים לִשְׁמוֹר עֲלֵיהֶם בַּיָּם, וְעוֹד יְלָדִים שֶׁלֹּא יוֹדְעִים לִשְׂחוֹת?
וְאָמְנָם אֵין סָפֵק שֶׁבַּשָּׁעוֹת שֶׁלְּאַחַר מִכֵּן עָזַר לָהּ הַמַּבָּט הַמְּדוּקְדָּק לָתוּר וְלִמְצוֹא אוֹתָם – אֶת מִכְנְסֵי הַגִּ'ינְס וְהַחוּלְצָה הַתְּכוּלָה שֶׁל נוּר דַּקַּת הַגֵּו, שֶׁבָּלְטָה כַּמּוּבָן מְאוֹד בֵּין הַיְּלָדוֹת חֲשׂוּפוֹת הַגּוּף שֶׁעַל הַחוֹף, וְאֶת הַחֲצָאִית הַצְּהוּבָּה הַקְּצַרְצָרָה שֶׁל יַסְמִין, וְאֶת פַּס הַתַּחְתּוֹנִים הָאֲדוּמִּים שֶׁל סָמִיר, וְאֶת הַמִּכְנָסַיִים הַזּוֹהֲרִים הַיְּרוּקִּים שֶׁל מוּחַמַּד, שֶׁהוּא דַּוְוקָא נֶעֱלַם לָהּ פְּעָמִים אֲחָדוֹת מֵרוֹב שֶׁלֹּא הָיָה שׁוֹנֶה כְּלָל מִכַּמָּה וְכַמָּה יְלָדִים אֲחֵרִים בְּבִגְדֵי יָם יְרוּקִּים. אֶחָד, שְׁנַיִים, שְׁלוֹשָׁה, אַרְבָּעָה, הִיא סִפְרָהּ שׁוּב וָשׁוּב בַּהַתְחָלָה, אֶחָד, שְׁנַיִים, שְׁלוֹשָׁה, אַרְבָּעָה... לֹא, רַק שְׁלוֹשָׁה, אֵיפֹה מוּחַמַּד? – "מוּחַמַּד רָץ שָׁם," הִצְבִּיעָה נוּר. אֶחָד, שְׁנַיִים, שְׁלוֹשָׁה, אַרְבָּעָה... לֹא, זֶה לֹא סָמִיר, אֵיפֹה סָמִיר? – "הִנֵּה סָמִיר, קָבוּר בַּחוֹל," הֶרְאֲתָה לָהּ יַסְמִין...
וְעִם זֹאת הִיא זוֹכֶרֶת, זוֹכֶרֶת וְיוֹדַעַת שֶׁלֹּא רַק סַקְרָנוּת וְגַם לֹא רַק מַטָּרָה מַעֲשִׂית הָיוּ לְהִתְבּוֹנְנוּת שֶׁלָּהּ, שֶׁהִשְׁתַּהֲתָה עוֹד וְעוֹד עַל אַרְבַּעַת הַיְּלָדִים, כִּי אִם גַּם הִשְׁתּוֹקְקוּת, תְּשׁוּקָה לִרְאוֹת אֶת הַיְּלָדִים הָאֵלֶּה כְּמוֹ יְלָדִים רְגִילִים, יְלָדִים שִׁעוּרָם הַחֵלֶק וְהַמַּבְרִיק מִמִּי הַיָּם גָּלוּי לָעַיִן, יְלָדִים שֶׁגְּלִידָה מְעוֹרֶבֶת בַּחוֹל נִמְרַחַת לָהֶם עַל הַפַּרְצוּף הַסָּמוּק עַל יַד הַקִּיּוֹסְק, סְתָם יְלָדִים עַל חוֹף הַיָּם. כִּי בְּבֵיתָם, בִּכְפָרָם – שֶׁגַּם שָׁם הֵם כַּמּוּבָן יְלָדִים רְגִילִים, בְּעֶצֶם – הִיא לֹא הִצְלִיחָה לִרְאוֹת אוֹתָם כָּךְ אַף פַּעַם. מִנְּקוּדַּת הָרְאוּת שֶׁלָּהּ תָּמִיד הֵם הָיוּ בְּעֵינֶיהָ קוֹדֶם כּוֹל בָּשָׂר מִבְּשָׂרָהּ שֶׁל הַמְּצִיאוּת הַמְּשׁוּבֶּשֶׁת וְהַמְּעוּוֶּתֶת הַזֹּאת שֶׁל מָקוֹם מְגוּדָּר בַּגְּדֵרוֹת וְגִ'יפִים צְבָאִיִּים עוֹבְרִים הָלוֹךְ וָשׁוֹב בִּרְחוֹבוֹ הַמֶּרְכָּזִי, מָקוֹם שֶׁחַיָּילִים חֲמוּשִׁים עוֹצְרִים בּוֹ לְעִתִּים קְרוֹבוֹת יְלָדִים בַּדֶּרֶךְ הַבַּיְתָה מִבֵּית־הַסֵּפֶר כְּדֵי לִבְדּוֹק אִם אֵין עַל יְדֵיהֶם סִימָנִים שֶׁהִשְׁאִירוּ אֲבָנִים שֶׁנִּזְרְקוּ... מָקוֹם ש... מָקוֹם ש...
בְּאוֹתוֹ יוֹם שִׁישִּׁי הֵם הִתְעַרְבְּבוּ מַהֵר עִם יְלָדִים אֲחֵרִים עַל חוֹף הַיָּם שֶׁל נִיצָּנִים, וְזָרְקוּ יַחַד אִתָּם חוֹל וּצְדָפִים עַל הַמֵּדוּזוֹת שֶׁנִּסְחֲפוּ אֶל הַחוֹף לָמוּת שָׁם בְּלִי לְעוֹרֵר חֶמְלָה בְּלִבּוֹ שֶׁל אַף אֶחָד, וְזָרְקוּ חוֹל וְהַשְׁפְּרִיצוּ מַיִם זֶה עַל זֶה, וְאַחַר כָּךְ הִתְגַּלְגְּלוּ בְּמוֹרַד גִּבְעוֹת הַדְּיוּנוֹת, וְאַחַר כָּךְ נִמְרְחוּ לָהֶם הַגְּלִידָה וְהָאַרְטִיק וְהַקַּרְטִיב עַל הַפַּרְצוּפִים, וְאַחַר כָּךְ גַּם הִתְפָּרְדָה הַחֲבִילָה שׁוּב וָשׁוּב. הֵם בֶּאֱמֶת גִּילּוּ אֶת חֵירוּתָם, כָּל אֶחָד בְּדַרְכּוֹ.
אֶת יַסְמִין הִיא מָצְאָה יוֹשֶׁבֶת עַל הַחוֹל וּמְקַשֶּׁטֶת בִּצְדָפִים אַרְמוֹן קָטָן שֶׁל חוֹל שֶׁבָּנְתָה. אֶת סָמִיר, יֶלֶד חָסוֹן אֲבָל קְטַן קוֹמָה, רָאֲתָה שׁוֹכֵב עַל צִדּוֹ, רַגְלָיו בְּתוֹךְ הַמַּיִם הָרְדוּדִים וְרֹאשׁוֹ שָׁעוֹן עַל הַמַּרְפֵּק וְהוּא מַבִּיט לוֹ בְּשֶׁקֶט בַּחוֹל הָרָטוֹב וְנִשְׁאַר כָּךְ רְגָעִים אֲרוּכִּים. אֶת נוּר רָאֲתָה בְּגַבָּהּ, עוֹמֶדֶת עַל קַו הַמַּיִם, אוּלַי שׁוּב לָבְשׁוּ פָּנֶיהָ אֲרֶשֶׁת כְּמֵהָה, חוֹלְמָנִית, וְעֵינֶיהָ נִיבְּטוּ לַמֶּרְחַקִּים, עוֹרְגוֹת אֶל אֵיזוֹ הַבְטָחָה שֶׁל מַשֶּׁהוּ אַחֵר, חָדָשׁ, מְרַגֵּשׁ. וְאֶת מוּחַמַּד צִדּוֹ עֵינֶיהָ בִּמְרוּצָּתוֹ עַל הַסְּלָעִים הַשְּׁטוּחִים בְּתוֹךְ הַמַּיִם, רָץ וּמִתְכּוֹפֵף וּמִסְתַּכֵּל פְּנִימָה וְשׁוּלָה מַשֶּׁהוּ מִן הַיָּם. הִיא נִיגְּשָׁה אֵלָיו וְרָאֲתָה לְרַגְלָיו דָּג קָטָן מְפַרְפֵּר וּמְפַרְכֵּס, הוּא הָרִים אוֹתוֹ וְהַדָּג הִתְחַבֵּט בְּכַף יָדוֹ.
"תַּחֲזִיר אוֹתוֹ תֶּכֶף וּמִיָּד לַמַּיִם, הוּא יָמוּת, מַהֵר! תַּחֲזִיר!" הִיא צָעֲקָה עָלָיו בְּכַעַס, פִּתְאוֹם הִיא נִהְיְיתָה הִיסְטֵרִית. וְהַיֶּלֶד נִבְהַל וְהִשְׁלִיךְ לְבַסּוֹף אֶת שָׁלְלוּ הֶעָלוּב אֶל הַמַּיִם. הִיא הֵצִיצָה רֶגַע אֶל הַמָּקוֹם שֶׁהַדָּג צָלַל שָׁם בֵּין הַסְּלָעִים, וְלֹא הֵעֵזָּה לִבְדּוֹק אִם הוּא הוּחְזַר אֶל בֵּית גִּידּוּלוֹ לִחְיוֹת שָׁם, אוֹ לִגְסוֹס וְלָמוּת.
"אַתֶּם רוֹאִים, אֶת כּוּלָּם הֵבֵאתִי לָכֶם בַּחֲזָרָה חַיִּים וּבְרִיאִים וְשֶׁלְּמַיִם," הִיא אָמְרָה לִבְנֵי הַמִּשְׁפָּחָה הָרַבִּים שֶׁהִתְאַסְּפוּ מִיָּד סְבִיב מְכוֹנִית הַפּוֹרֵד־פִּיאַסְטָה הָאֲדוּמָּה, שֶׁאַרְבַּעַת הַיְּלָדִים נִפְלְטוּ מִמֶּנָּה אַחַת־שְׁתַּיִים וְהִתְפַּזְּרוּ וְנֶעֶלְמוּ מִן הָעַיִן, וְאִילּוּ הִיא הִשְׁתַּהֲתָה בָּהּ עוֹד רֶגַע לְהֵירָגַע מְעַט מִמַּאֲמַץ הַנְּהִיגָה לְקוֹל הַשִּׁירִים וְהַדִּקְלוּמִים וּמְחִיאוֹת הַכַּפַּיִים שֶׁהַיְּלָדִים מִילְּאוּ בָּהֶם אֶת חֲלַל הַמְּכוֹנִית בַּנְּסִיעָה בַּחֲזָרָה – כַּמָּה נוֹחָה יוֹתֵר הָיְתָה הַדְּמָמָה שֶׁשָּׂרְרָה בּוֹ בַּנְּסִיעָה בַּכִּיוּוּן הֶהָפוּךְ – וְאָז הֵזִיזָה וְדָחֲפָה וְהֵרִימָה אֶת יַשְׁבָנָהּ מֵהַמּוֹשָׁב וְיָצְאָה הַחוּצָה בִּכְבֵדוּת־מָה, לֹא זְרִיזַת מוֹתְנַיִים עוֹד. לָמָּה שֶׁלֹּא תַּחֲלִיף אֶת הַמְּכוֹנִית הַזֹּאת בִּמְכוֹנִית גְּבוֹהָה יוֹתֵר? עָלָה עַל דַּעְתָּהּ קוֹדֶם שֶׁפָּנְתָה בְּגַאֲוָוה אֶל הַסּוֹבְבִים: "אַתֶּם רוֹאִים, חַיִּים וּבְרִיאִים וְשֶׁלְּמַיִם."
כְּבָר הָיָה לַיְלָה, וְחוֹשֶׁךְ מִשֶּׁל בָּאָרֶץ שֶׁמֵּאֲחוֹרֵי הַמַּחְסוֹם כְּשֶׁחָזְרוּ. שׁוּם חַיָּיל לֹא עָמַד בּוֹ לִבְדּוֹק אֶת הַנּוֹסְעִים בַּכִּיוּוּן הַזֶּה, מִיִּשְׂרָאֵל אֶל הַגָּדָה הַמַּעֲרָבִית, וְהַבֶּטֶן לֹא הִתְכַּוְּוצָה וְהַבִּרְכַּיִים לֹא רָעֲדוּ. רַק הַנֶּפֶשׁ חִישְּׁבָה לִפְקוֹעַ מִגּוֹדֶל הַמֶּתַח שֶׁנִּפְרַק מִמֶּנָּה עַכְשָׁיו, כְּשֶׁשָּׁבָה וְכָל הָאַרְבָּעָה אַתָּה – אַף אֶחָד לֹא הָלַךְ לְאִיבּוּד, אַף אֶחָד לֹא טָבַע. אֲבָל שֶׁלֹּא כָּמוֹהָ, אִישׁ מִבְּנֵי הַמִּשְׁפָּחָה לֹא חֲשָׁשׁ כַּנִּרְאֶה שֶׁמִּישֶׁהוּ מֵהֶם לֹא יַחֲזוֹר בְּשָׁלוֹם. לֹא הַקַּלָּה כִּי אִם נְהָרָה, נְהָרָה אֲמִתִּית, הָיְתָה שְׁפוּכָה עַל הַפָּנִים הָרַבּוֹת בַּחֲצַר הַבַּיִת שֶׁבִּכְפָר, לְאוֹרוֹ הֶחָזָק שֶׁל הַפָּנָס הַמֵּאִיר אוֹתָהּ.
"אַתְּ אֲפִילּוּ לֹא יוֹדַעַת אֵיזֶה דָּבָר חָשׁוּב עָשִׂיתָ," אָמַר לָהּ בְּעִבְרִית אֲבִיהֶם שֶׁל סָמִיר וְיַסְמִין, וְעָמַד וְנָשָׂא נְאוּם קָטָן עַל כַּמָּה זֶה חָשׁוּב לְהֵרָאוֹת לַיְּלָדִים הָאֵלֶּה שֶׁהֵם יְכוֹלִים לִהְיוֹת בֵּין יְלָדִים יְהוּדִים, לְהֵירָאוֹת כְּמוֹהֶם וּלְשַׂחֵק כְּמוֹהֶם, כַּמָּה חָשׁוּב שֶׁהֵם לֹא יִגְדְּלוּ רַק לִשְׂנוֹא. חוּץ מִזֶּה, הִיא הִגְשִׁימָה לָהֶם חֲלוֹם, אֶת הַחֲלוֹם לִרְאוֹת אֶת הַיָּם, "וְאֶת זֶה הֵם לֹא יִשְׁכְּחוּ לְךָ לְעוֹלָם, לְעוֹלָם הֵם לֹא יִשְׁכְּחוּ לְךָ אֶת זֶה. תּוֹדָה רַבָּה, אֶלֶף תּוֹדוֹת לְךָ."
אֶת הַמִּשְׁפָּט הַזֶּה קָשֶׁה לָהּ כָּעֵת לִרְאוֹת כָּתוּב. לָמָּה? כִּי הוּא תָּמִים? כִּי הוּא פָּתֵטִי? וְאוּלַי בָּעֵת הַהִיא הוּא עוֹד בִּיטֵּא תִּקְוָוה כֵּנָה, אֲמִתִּית, שֶׁמֵּאָז כְּבָר נָגוֹזָה גַּם מִלִּבָּהּ וְגַם מִלִּבּוֹ שֶׁל הַנּוֹאֵם, שֶׁהַיּוֹם הוּא כְּבָר סָב לִנְכָדִים שֶׁעֲדַיִין אָסוּר לָהֶם לִנְסוֹעַ אֶל חוֹף הַיָּם, מֶרְחָק שָׁעָה נְסִיעָה מִכְּפָרָם.





https://www.shortstoryproject.com/he/story/%d7%9c%d7%a8%d7%90%d7%95%d7%aa-%d7%90%d7%95%d7%aa%d7%9d-%d7%a8%d7%95%d7%90%d7%99%d7%9d-%d7%90%d7%aa-%d7%94%d7%99%d7%9d-%d7%a4%d7%a8%d7%a7-%d7%9e%d7%aa%d7%95%d7%9a-%d7%90%d7%99%d7%a9%d7%94-%d7%9c/
#הִרְהוּרִים#יַלְדוּת#יִשְׂרְאֵלִי#יִשְׂרְאֵלִי-פָלַסְטִינִי#פּוֹלִיטִי