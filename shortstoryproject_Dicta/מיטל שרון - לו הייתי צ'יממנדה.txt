"אֲנִי שׁוֹאֵל, אֲבִיבָה, מָה הַמּוֹטִיבַצְיָה שֶׁלְּךָ?" הוּא אָמַר לָהּ שׁוּב, כְּאִילּוּ לֹא שָׁמְעָה בַּפַּעַם הָרִאשׁוֹנָה, וְלָכֵן שְׁאֵלָה לָמָּה הִתְכַּוֵּון. הִיא הִתְבּוֹנְנָה בּוֹ. שֵׂיעָר שָׁחוֹר שֶׁסּוּפַּר בִּקְבִיעוּת מִדֵּי שְׁבוּעַיִים, הִיא הָיְיתָה בְּטוּחָה בְּכָךְ. מִכְנְסֵי גִ'ינְס שֶׁוַּודַּאי הָיוּ יְקָרִים, אִם כִּי לֹא יָדְעָה עוֹד לְפַעְנֵחַ אֶת סִמְלֵי הַמּוּתָגִים. חוּלְצָה כִּמְעַט מְכוּפְתֶּרֶת, שֶׁנִּלְבְּשָׁה כְּבָר כַּמָּה פְּעָמִים מֵאָז הַמַּגְהֵץ.
"הַמּוֹטִיבַצְיָה שֶׁלִּי, אֶלְעָד, הִיא לְהַשְׁמִיעַ אֶת הַקּוֹל שֶׁלִּי", הִיא אָמְרָה, "אֲנִי רוֹצֶה שֶׁכּוּלָּם יֵידְעוּ שֶׁיֵּשׁ לִי מָה לְהַגִּיד עַל הַגִּיל שֶׁלָּנוּ, שֶׁיֵּשׁ לִי מָה לְהַגִּיד עַל הָרֶגַע הַזֶּה שֶׁכּוּלָּם עוֹזְבִים אוֹתְךָ, כִּי יֵשׁ לָהֶם דְּבָרִים בּוֹעֲרִים יוֹתֵר לַעֲשׂוֹת, וְאַתְּ נִשְׁאֶרֶת עִם עַצְמְךָ וְעִם מָה שֶׁיֵּשׁ לְךָ בִּפְנִים, אֲנִי רוֹצֶה שֶׁכּוּלָּן יֵידְעוּ שֶׁאֵין לָהֶן בְּמָה לְהִתְבַּיֵּישׁ, שֶׁזּוֹ בְּעֶצֶם מַמְלָכָה חֲדָשָׁה שֶׁל נָשִׁים בִּלְבַד".
"מָה זֹאת אוֹמֶרֶת שֶׁל נָשִׁים בִּלְבַד? זֶה לֹא הָיָה כָּתוּב בְּבָרִיף שֶׁהַעֲבָרַת לָנוּ". אֶלְעָד נִרְאֶה אֲפִילּוּ יוֹתֵר מְגוּחָךְ כְּשֶׁנִּיסָּה לִרְמוֹז שֶׁאוּלַי הִיא מְדַבֶּרֶת שְׁטוּיוֹת.
"אַתָּה יוֹדֵעַ שֶׁנָּשִׁים חַיּוֹת יוֹתֵר מִגְּבָרִים, כֵּן? אֲנַחְנוּ חַיִּים בְּיַחַד, אֲנַחְנוּ וְאַתֶּם, מִזְדַּקְּנִים, וְאָז אַתֶּם נִהְיִים חוֹלִים, אֲנַחְנוּ מְטַפְּלוֹת בָּכֶם כַּמָּה שָׁנִים, וְאָז אַתֶּם מֵתִים, וַאֲנַחְנוּ נִשְׁאָרוֹת כָּאן, זְקֵנוֹת וּבוֹדְדוֹת, וְאִם יֵשׁ לָנוּ מַזָּל, אָז עִם קְצָת כֶּסֶף וּבְלִי הַרְבֵּה מְחוּיָּבוּיוֹת".
"זֶה נִפְלָא, אֲנִי מְזַהֶה פֹּה הַרְבֵּה מְסָרִים שֶׁנּוּכַל לַחֲזוֹר עֲלֵיהֶם, וַאֲנִי אֶשְׂמַח אִם תּוּכְלִי לִשְׁלוֹחַ לִי בְּדִיּוּק אֶת הַמִּשְׁפָּטִים הָאֵלּוּ בְּמֵיְיל, שֶׁנִּהְיֶה מְיוּשָּׁרִים עַל הַנִּיסּוּחַ. אֲנַחְנוּ רַק צְרִיכִים לַחֲשׁוֹב עַל הַשָּׂפָה הַגְּרָפִית שֶׁלָּנוּ. יֵשׁ לָנוּ קָהָל אָנִין, שֶׁלֹּא מַתְאִימִים לוֹ הַצְּבָעִים הָרְגִילִים שֶׁל וָרוֹד פַּסְטֵל וְכָחוֹל הַיְיטֵק".
"אֱלוֹהִים, רַק לֹא כָּחוֹל הַיְיטֵק. וָרוֹד פַּסְטֵל יָכוֹל לַעֲבוֹד, אִם יֵשׁ לָנוּ יָרוֹק בָּהִיר וְלָבָן. תַּחֲשׁוֹב עַל שְׁטִיחִים שֶׁל אִיקֵאָה. כָּל מָה שֶׁעוֹבֵד שָׁם, יָכוֹל לַעֲבוֹד בִּשְׁבִילֵנוּ. אֲנִי אֶהֱרוֹג אֶתְכֶם אִם אַתֶּם מִשְׁתַּמְּשִׁים אֲפִילּוּ פַּעַם אַחַת בְּאִישָּׁה זְקֵנָה שֶׁמִּתְבּוֹנֶנֶת מֵהַחַלּוֹן אוֹ מוּסְתֶּרֶת מֵאֲחוֹרֵי צָעִיף, אוֹ מְצוּלֶּמֶת מֵאָחוֹר בְּכָל צוּרָה שֶׁהִיא. תִּרְשׁוֹם לְעַצְמְךָ בֶּבָּרִיף הַזֶּה שֶׁלְּךָ: נָשִׁים מַבִּיטוֹת לַמַּצְלֵמָה, נָשִׁים זְקֵנוֹת עִם קְמָטִים, עִם לִיפְּסְטִיק, בְּלִי לִיפְּסְטִיק, עִם תִּסְפּוֹרוֹת מְגוּחָכוֹת שֶׁל זְקֵנוֹת שֶׁהַשֵּׂיעָר שֶׁלָּהֶן נֶשֶׁר בְּרוּבּוֹ. וַאֲנִי. אֲנִי רוֹצֶה לִהְיוֹת בְּמֶרְכָּז שֶׁל הַרְבֵּה תְּמוּנוֹת. וַאֲנִי צְרִיכָה שֶׁתִּשְׁלַח אֵלַיי כַּמָּה צַלָּמִים, שֶׁיְּצַלְּמוּ אוֹתִי בְּכַמָּה סִגְנוֹנוֹת. וַאֲנִי רוֹצֶה צַלָּמִים טוֹבִים, שֶׁמְּבִינִים מַשֶּׁהוּ, לֹא הַחֲבֵרִים שֶׁלָּךְ מֵהָאוּנִיבֶרְסִיטָה".
"רָשַׁמְתִּי לְעַצְמִי. זֶה לֹא יִהְיֶה זוֹל".
"לֹא אִכְפַּת לִי. תִּשְׁלַח לִי הַצָּעַת מְחִיר וַאֲנִי אֲאַשֵּׁר".
"נִפְלָא, זֶה יִהְיֶה נִפְלָא. נִשְׁאַר לָנוּ רַק לִקְבּוֹעַ יַעַד מִסִּפְרֵי. אֲנִי אוֹהֵב לִקְבּוֹעַ יְעָדִים, כִּי אֲנִי אוֹהֵב שֶׁהַהַצְלָחוֹת שֶׁלִּי בְּרוּרוֹת, וְאַף אֶחָד לֹא צָרִיךְ לַחֲשׁוֹב אִם זוֹ הַצְלָחָה אוֹ לֹא הַצְלָחָה", אֶלְעָד הָיָה מְרוּצֶּה מֵעַצְמוֹ עַל הַנְּאוּם הַקָּטָן הַזֶּה, שֶׁיַּחֲסִית לְכַמּוּת הַמִּילִּים שֶׁהִצְלִיחַ לְהוֹצִיא מֵהַפֶּה בְּרֶצֶף הָיָה מַמָּשׁ מְגִילַּת הָעַצְמָאוּת.
"אֶלֶף אִישׁ. אֲנִי רוֹצֶה אֶלֶף אִישׁ בָּאֵירוּעַ שֶׁלִּי. שָׁלוֹשׁ פְּעָמִים. שָׁלוֹשׁ פְּעָמִים אֶלֶף אִישׁ. זֶה מַסְפִּיק מִסִּפְרֵי בִּשְׁבִילְךָ?" הִיא צְרִיכָה לִהְיוֹת קְצָת יוֹתֵר רַכָּה אֵלָיו, הִיא יָדְעָה אֶת זֶה.
בַּתּוֹר "בְּהֶחְלֵט", אֶלְעָד קָם וְהוֹשִׁיט יָדוֹ לִלְחִיצָה.
***
מִתּוֹךְ עַמּוּד הַאִינְסְטַגְרָם שֶׁל אֲבִיבָה שׁוֹפְמָן:
מָנִיפֶסְט הַזְּקֵנָה #1:
אַתְּ בַּת 70. שׁוּם דָּבָר הוּא לֹא כְּמוֹ שֶׁהָיָה כְּשֶׁהָיִיתָ צְעִירָה. תּוֹדָה לָאֵל.
***
הִיא הַתְּבוּנָה בַּתְּמוּנָה שֶׁל צִ'ימְמַנְדָּה שֶׁהִתְחִילָה אֶת כָּל הָעִנְיָין בִּשְׁבִילָהּ. הִיא הִדְפִּיסָה אוֹתָהּ מֵהָאִינְסְטַגְרָם וְתָלְתָה עַל הַמְּקָרֵר, כְּמוֹ שֶׁהָיוּ אוֹמְרִים פַּעַם לַעֲשׂוֹת בְּדִיאֵטוֹת. צִ'ימְמַנְדָּה לֹא הָיְיתָה יָפָה בִּמְיוּחָד בַּתְּמוּנָה הַזֹּאת. שִׂמְלָה רְחָבָה, בְּסִגְנוֹן גַּלָּבֶיהָ, בְּפַסִּים בְּרוֹחַב מִשְׁתַּנֶּה שֶׁל יָרוֹק, לָבָן וְכָחוֹל, וְנַעֲלֵי עֵקֶב אֲדוּמּוֹת עִם רְצוּעוֹת דַּקּוֹת וּשְׁחוֹרוֹת. שֵׂיעָר מְסוּפָּר קָצָר, לֹא מוּחְלָק, מִשְׁקְפֵי שֶׁמֶשׁ גְּדוֹלוֹת וְלִיפְּסְטִיק וָרוֹד חִיוֵּור, שֶׁהִתְאִים מְאֹד לְגוֹן הָעוֹר שֶׁלָּהּ. הִיא עָמְדָה בְּשִׂיכּוּל רַגְלַיִים מוּל הַמַּצְלֵמָה, הֶחֱזִיקָה בְּיַד תִּיק עֶרֶב שֶׁהָיָה כָּתוּב עָלָיו "We should all be feminists" וְנִדְמֶה הָיָה שֶׁהִיא אוֹמֶרֶת: אִם כְּבָר מְפוּרְסֶמֶת, אֲנִי יְכוֹלָה לְפָחוֹת לֵיהָנוֹת מִזֶּה.
הַתִּיק תָּפַס אֶת תְּשׂוּמֶת לִיבָּה שֶׁל אֲבִיבָה. בְּכָל שְׁאָר הַתְּמוּנוֹת לֹא נִרְאֶה שֶׁצִּ'ימְמַנְדֶּה מְפַרְסֶמֶת מַשֶּׁהוּ. הִיא הִסְתַּכְּלָה בַּפְּרָטִים שֶׁל הַחֶשְׁבּוֹן, וְיָדְעָה שֶׁאֶת חֶשְׁבּוֹן הַאִינְסְטַגְרָם שֶׁל צִ'ימְמַנְדָּה מְנַהֲלוֹת הָאַחְיָינִיּוֹת שֶׁלָּהּ. הִיא הִכִּירָה הֵיטֵב אֶת פִּרְצֵי הַצִּחְקוּק, הַמְּבוּכוֹת הַקְּטַנּוֹת, הָאַהֲבָה וְהַגַּאֲווֹה שֶׁמְּלַוִּוים דְּבָרִים שֶׁעוֹשִׂים עִם אַחְיָינִים, וְחָשְׁבָה שֶׁהִיא יָדְעָה אֵיךְ צִ'ימְמַנְדָּה מַרְגִּישָׁה בְּכָל פַּעַם שֶׁהִיא מְקַבֶּלֶת וְאֶטְסַאפּ מֵאַחַת הָאַחְיָינִיּוֹת שֶׁלָּהּ, שֶׁדּוֹחֶקֶת בָּהּ לְהִצְטַלֵּם בָּאֵירוּעַ שֶׁבּוֹ הִיא מוֹפִיעָה בְּאוֹתוֹ עֶרֶב, כְּדֵי שֶׁיִּהְיֶה מָה לַעֲלוֹת לְאִינְסְטָה.
אֲבָל הַתִּיק הָיָה מַשֶּׁהוּ אַחֵר: הַתִּיק הַזֶּה, עִם הַכִּיתּוּב הַזֶּה, שֶׁל שָׁם שֶׁל מַאֲמָר שֶׁצִּ'ימְמַנְדֶּה כָּתְבָה, הָיָה שִׁיוּוּק כִּמְעַט אַגְרֵסִיבִי, וְהִיא תָּהֲתָה לָמָּה הִיא הִשְׁתַּמְּשָׁה בּוֹ. הִיא חָשְׁבָה שֶׁהַתִּיק הוּא בְּדִיחָה, הוּא הִזְדַּמְּנוּת נוֹסֶפֶת לוֹמַר: אֲנִי מְפוּרְסֶמֶת, אֲנִי לֹא צְרִיכָה לְהִשְׁתַּמֵּשׁ בִּטְרִיקִים זוֹלִים וּלְהִצְטַלֵּם עִם הַתִּיק שֶׁעָלָיו מוֹפִיעַ שָׁם הַמַּאֲמָר שֶׁלִּי. הִיא הִרְגִּישָׁה שֶׁהִיא מִתְפּוֹצֶצֶת מִקִּנְאָה עַל הָאָטִיטְיוּד הַזֶּה.
אֲבִיבָה בְּעַצְמָהּ הָיְיתָה מְפוּרְסֶמֶת, הִיא חָשְׁבָה. לֹא בְּקֶרֶב הַצִּיבּוּר הָרָחָב, הַצִּיבּוּר הָרָחָב לֹא עִנְיָין אוֹתָהּ עַד עַכְשָׁיו. אֲבִיבָה הֵבִינָה בְּמָה שֶׁהֵם מְכַנִּים שִׁיוּוּק, כִּי הָיְיתָה אַחְרָאִית עַל הַלָּקוֹחוֹת בְּמִשְׂרַד הָאַדְרִיכָלִים שֶׁהָיָה לָהּ וְלִזְאֵב. זְאֵב הָיָה אַדְרִיכָל יוֹתֵר טוֹב מִמֶּנָּה. הָיְיתָה לוֹ יְכוֹלֶת נְבוּאִית לָדַעַת מֵרֹאשׁ אֵיךְ יֵירָאֶה כָּל דָּבָר שֶׁבָּנוּ – בֵּית, בִּנְיָין אוֹ מִבְנֵה צִיבּוּר – רַק מִלִּרְאוֹת אֶת מַפַּת הָאֲתָר שֶׁעָלָיו עָתִיד הָיָה לְהִיבָּנוֹת הַפְּרוֹיֵקְט, מִלְּהִסְתַּכֵּל עַל חוֹמָרִים, מִלְּצַיַּיר סְקִיצָה שֶׁל חָמֵשׁ דַּקּוֹת בַּדֶּרֶךְ חֲזָרָה מִפְּגִישָׁה רִאשׁוֹנִית.
אֲבִיבָה יָדְעָה אֶת מְלֶאכֶת הָאַדְרִיכָלוּת, מֵהַשִּׂרְטוּט וְעַד הַנִּיהוּל הַטַּרְחָנִי שֶׁל הַפְּרוֹיֵקְט, אֲבָל הִיא לֹא הָיְיתָה נוֹרָא טוֹבָה בָּזֶה. לְעוּמַּת זֹאת, הִיא יָדְעָה לְהַגִּיעַ לָאֲנָשִׁים הַנְּכוֹנִים וְיָדְעָה מָה לוֹמַר לָהֶם. הֵם הָיוּ זוּג בְּרֹאשׁ מִשְׂרַד אַדְרִיכָלִים, וְכוּלָּם צִיפּוּ מֵהֶם לִהְיוֹת אֶקְסְצֶנְטְרִיִּים, כָּךְ שֶׁאַף פַּעַם לֹא הָיְיתָה צְרִיכָה לַעֲשׂוֹת דְּבָרִים אִיּוּמִים כְּדֵי לְהִתְחַבֵּב עַל הָאֲנָשִׁים הַנְּכוֹנִים. לְהֵיפֶךְ, הִיא יָכְלָה לְהַפְגִּין אֶת מְלוֹא הָאִישִׁיּוּת שֶׁלָּהּ, וּלְנַפְנֵף בְּאִישִׁיּוּת הַמְּעַט מְרוּבַּעַת שֶׁל זְאֵב, כָּל עוֹד אַף אֶחָד מֵהֶם לֹא חָרַג מִגְּבוּלוֹת הַנֶּהֶנְתָנוּת וּפָסַע בִּשְׁבִילִי הַמְּלַנְכּוּלְיָה אוֹ הַהִיסּוּס.
עַכְשָׁיו הַכּוֹל אוֹתוֹ דָּבָר, אֲבָל אַחֶרֶת. זְאֵב מֵת. לֹא מִזְּמַן, פָּחוֹת מְשַׁנֶּה. תְּאוּנַת דְּרָכִים. בַּמִּשְׂרָד הִיא לֹא רָצְתָה לִהְיוֹת יוֹתֵר. הִיא שָׂכְרָה מְנַהֶלֶת מִקְצוֹעִית, תָּמָרָה, שֶׁלָּבְשָׁה שָׁחוֹר כַּנִּדְרָשׁ, וְנִיהֲלָה אֶת הָאַדְרִיכָלִים הַצְּעִירִים יוֹתֵר טוֹב מִמָּה שֶׁזְּאֵב נִיהֵל אֵי פַּעַם. בְּלִי שְׁאַר הָרוּחַ שֶׁל אָדָם מְבוּגָּר. תְּמָרָה הָיְיתָה בַּת 45 בְּקוֹשִׁי. אֲבָל הִיא תְּלַמֵּד לְעַגֵּל אֶת הַפִּינּוֹת. אֶת הַשִּׁיוּוּק עָשָׂה מִישֶׁהוּ אַחֵר, הִיא לֹא יוֹדַעַת מִי. הִיא רַק הָיְיתָה צְרִיכָה לָבוֹא פַּעַם בְּחוֹדֶשׁ לִישִׁיבַת עִדְכּוּן. הִיא שִׂנְאָה אֶת הַפְּגִישׁוֹת הָאֵלּוּ, וְהִתְעַקְּשָׁה שֶׁיִּתְקַיְּימוּ תָּמִיד בַּבַּיִת שֶׁלָּהֶם. שֶׁלָּהּ. הִיא רָצְתָה לִהְיוֹת צִ'ימְמַנְדָּה.
***
מִתּוֹךְ עַמּוּד הַאִינְסְטַגְרָם שֶׁל אֲבִיבָה שׁוֹפְמָן:
מָנִיפֶסְט הַזְּקֵנָה #2:
אַתְּ בַּת 70. יֵשׁ לְךָ עוֹד עֶשֶׂר שָׁנִים לִחְיוֹת. תַּחְשְׁבִי עַל הַדָּבָר שֶׁהֲכִי רָצִיתָ לַעֲשׂוֹת בֵּין גִּיל 20 לְ-30. תַּתְחִילִי שָׁם.
***
אֶת הַפְּגִישָׁה הַבָּאָה בַּמִּטְבָּח שֶׁלָּהּ פָּתַח אֶלְעָד בְּלִי הַקְדָּמוֹת מִקְצוֹעִיּוֹת. מִיָּד אַחֲרֵי שֶׁהַגִּישָׁה לוֹ קָפֶה, וְעוּגִיּוֹת גִ'ינְגֶ'ר, שֶׁחִיסֵּל בְּצוּרָה שִׁיטָתִית, הוּא הוֹשִׁיט יָד לְתִיק הַגַּב שֶׁלּוֹ. אֲבִיבָה חָשְׁבָה שֶׁתִּיק הַגַּב מְכוֹעָר מַמָּשׁ. הוּא הוֹצִיא מַחְשֵׁב כָּסוּף דַּקִּיק, וּפָתַח אוֹתוֹ. עַל הַמָּסָךְ הָיְיתָה תְּמוּנָה שֶׁל בִּנְיָין אָדוֹם לְבָנִים, וּבְקָצֵהוּ מִשְׁטַח אֲרוּבּוֹת אֲדוּמּוֹת, שֶׁנִּרְאֶה כְּמוֹ כֶּתֶר. בִּנְיָין בְּלוֹנְדוֹן, בְּבֵירוּר. הַבִּנְיָין הִפְתִּיעַ אוֹתָהּ, הִיא לֹא צִיפְּתָה לִרְאוֹת בִּנְיָינִים בַּמַּחְשֵׁב שֶׁל אֶלְעָד.
"מָה אֲנִי רוֹאֶה?" שְׁאֵלָה בְּחַשְׁדָנוּת.
"זוֹ תְּמוּנָה שֶׁצִּילֵּם QUR, אֶחָד מִצַּלְמֵי הָאַדְרִיכָלוּת הַנֶּחֱשָׁבִים בְּאִינְסְטַגְרָם", הוּא אָמַר בְּגַאֲווֹה.
"לֹא יָדַעְתִּי שֶׁיֵּשׁ קָטֵגוֹרְיָה כָּזֹאת", הִיא הֵעִירָה בְּיוֹבֶשׁ.
"חָשַׁבְתִּי עַל זֶה וְהִגַּעְתִּי לְמַסְקָנָה שֶׁצָּרִיךְ לְחַבֵּר בֵּין הֶעָבָר שֶׁלָּךְ לַהֹוֶוה שֶׁלָּךְ, זוֹ תִּהְיֶה דֶּרֶךְ טוֹבָה לְהוֹסִיף לָךְ טְרַאסְט בַּדָּבָר הֶחָדָשׁ שֶׁאַתְּ רוֹצָה לַעֲשׂוֹת. אֲנַחְנוּ לֹא צְרִיכִים לְהַגִּיד אֶת זֶה בִּמְפוֹרָשׁ, אֲבָל חָשַׁבְתִּי שֶׁיֵּשׁ קֶשֶׁר פָּרָשֵׁי בֵּין אַדְרִיכָלוּת לְאִינְסְטַגְרָם לַצִּ'ימְמַנְדָּה הַזֹּאת שֶׁלְּךָ".
זוֹ הָיְיתָה מַחְשָׁבָה עֲמוּקָּה, וַאֲבִיבָה הוּפְתְּעָה לְטוֹבָה. "נְקוּדָּה טוֹבָה", הִיא אָמְרָה, "תֵּן לִי לִרְאוֹת". הִיא גָּלְלָה לְמַטָּה אֶת הַצִּילּוּמִים שֶׁל QUR, וְרָאֲתָה שֶׁיֵּשׁ לוֹ בֶּאֱמֶת עַיִן טוֹבָה לְבִנְיָינִים, וְהוּא מַצְלִיחַ לִתְפּוֹס אוֹתָם, הִיא עֲדַיִין לֹא מַמָּשׁ הֵבִינָה אֵיךְ, גַּם בִּמְלוֹא תִּפְאַרְתָּם וְגַם לְכָל פִּרְטֵיהֶם.
"פָּנִיתִי אֵלָיו כְּבָר", אָמַר אֶלְעָד בִּזְמַן שֶׁהִמְשִׁיכָה לְהִתְבּוֹנֵן בַּצִּילּוּמִים, "הוּא נִמְצָא בְּלוֹנְדוֹן, וְיִשְׂמַח לַעֲשׂוֹת לְךָ יוֹם צִילּוּמִים בָּעִיר. זֶה יַעֲלֶה אַלְפַּיִים פָּאוּנְד. נוּכַל לְיַיצֵּר צִילּוּמִים שֶׁיַּסְפִּיקוּ לֶחוֹדָשִׁים הַקְּרוֹבִים", הוּא חִיכָּה לִתְגוּבָה.
"הַמְּחִיר מְקוּבָּל עָלַיי. יֵשׁ עוֹד אֶפְשָׁרוּת?" הִיא שְׁאֵלָה. הִיא נִיהֲלָה אֲנָשִׁים מַסְפִּיק זְמַן לָדַעַת שֶׁזּוֹ לֹא הָיְיתָה הָאוֹפְּצִיָּה הֲכִי טוֹבָה שֶׁהוּא רָצָה לְהַרְאוֹת לָהּ. הַשְּׁנִיָּיה תִּהְיֶה הַטּוֹבָה בְּיוֹתֵר. כְּשֶׁעָבְדָה עִם מִשְׂרְדֵי פִּרְסוּם תָּמִיד שְׁאֵלָה: זוֹ הָאוֹפְּצִיָּה הֲכִי טוֹבָה, אוֹ שֶׁיֵּשׁ אֶפְשָׁרוּת טוֹבָה יוֹתֵר? בְּמִקְרִים שֶׁל אֶפְשָׁרוּת טוֹבָה יוֹתֵר, הָיְיתָה נֶעֱמֶדֶת בְּתֵיאַטְרָלִיּוּת וְקוֹרֵאת: תּוֹדָה עַל הָעֲבוֹדָה הַקָּשֶׁה, אֲנִי בֶּאֱמֶת מַעֲרִיכָה אֶת כָּל הַתַּהֲלִיךְ שֶׁעֲבַרְתֶּם, עַכְשָׁיו אֲנִי רוֹצֶה בְּבַקָּשָׁה לִרְאוֹת אֶת מָה שֶׁאַתֶּם חוֹשְׁבִים שֶׁהוּא הֲכִי טוֹב. הַרְבֵּה פָּחוֹת קַל לִסְפּוֹג אֶת הַתֵּיאַטְרָלִיּוֹת בְּאֶחָד עַל אֶחָד.
אֶלְעָד מָשַׁךְ אֵלָיו אֶת הַמַּחְשֵׁב הַנַּיָּיד, וְעָבַר לְטָאב אַחֵר, גַּם הוּא הָיָה פָּתוּחַ עַל חֶשְׁבּוֹן אִינְסְטַגְרָם, וּבוֹ תְּמוּנָה שֶׁל אִישָּׁה בְּגִילָהּ, עֲרוּמָה. "אָמַרְתָּ שֶׁאַתְּ רוֹצֶה לִרְאוֹת נָשִׁים זְקֵנוֹת, וְיֵשׁ טְרֵנְד כָּזֶה עַכְשָׁיו, שֶׁל נָשִׁים זְקֵנוֹת עֲרוּמוֹת", הוּא אָמַר. הִיא רַק הֵרִימָה גַּבָּה. "זֶה בָּא עִם הָאִשְׁטָאג #realistheshit".
הִיא הִמְשִׁיכָה לְדַפְדֵּף וְרָאֲתָה עוֹד וְעוֹד נָשִׁים בְּנוֹת שִׁשִּׁים פְּלוּס, עֲרוּמוֹת. זֶה הָיָה עֵירוֹם אָמָּנוּתִי, כַּמּוּבָן, שֶׁתּוּכְנַן לְהֵירָאוֹת טִבְעִי. הֵן יָשְׁבוּ עַל סַפּוֹת, שֶׁכַּנִּרְאֶה בֶּאֱמֶת הָיוּ הַסַּפּוֹת בַּבָּתִּים שֶׁלָּהֶן. הֵן קָרְאוּ סְפָרִים. הֵן שֶׁיָּכְלוּ רַגְלַיִים עַל כּוּרְסָאוֹת גַּן. הֵן הִשְׁקוּ עֲצִיצִים, לְמַעַן הַשֵּׁם. הַכּוֹל הָיָה מְאוֹד אוֹתֶנְטִי, מִלְּבַד הָעוּבְדָּה שֶׁהֵן לֹא לָבְשׁוּ בְּגָדִים. אֲבִיבָה רָצְתָה לְהָקִיא עַל הַמָּסָךְ. "זֶה נוֹרָא", הִיא פָּסְקָה. "אַף אֶחָד לֹא צָרִיךְ לְהִצְטַלֵּם כָּכָה, לֹא צְעִירוֹת וְלֹא מְבוּגָּרוֹת. תָּבִיא לִי אֶת הַקּוֹר הַזֶּה. לָמָּה קוֹרְאִים לוֹ כָּכָה, אַגַּב?"
"אֵין לִי מוּשָּׂג", אֶלְעָד אָמַר, וְחִייֵּךְ חִיּוּךְ נִיצָּחוֹן.
"אֲנִי חַיֶּיבֶת לִשְׁאוֹל אוֹתְךָ: מָה אַתָּה מַעֲדִיף?"
"אֶת הָרִאשׁוֹן", אָמַר אֶלְעָד, וַאֲבִיבָה הִתְבּוֹנְנָה בּוֹ בְּהַעֲרָכָה. "אֲנִי תָּמִיד מַרְאֶה קוֹדֶם כֹּל אֶת מָה שֶׁאֲנִי הֲכִי אוֹהֵב".
"וּלְדַעְתְּךָ עָדִיף לִי לְהִצְטַלֵּם בְּלוֹנְדוֹן בַּקַּיִץ אוֹ בִּסְתָיו?", הִיא הִשְׁתַּהֲתָה רֶגַע וְהִמְשִׁיכָה, "אֲנִי חוֹשֶׁבֶת שֶׁהָאֲדוּמִּים וְהַכְּתוּמִים שֶׁל הַסְּתָיו יְכוֹלִים לְהַתְאִים לְכָל הַמִּיתּוּג, מָה אַתָּה אוֹמֵר?"
עַכְשָׁיו הִגִּיעַ תּוֹרוֹ לְהִתְבּוֹנֵן בָּהּ בַּהַעֲרָכָה, כְּאִילּוּ הָיָה מֵהַדּוֹר הָרִאשׁוֹן שֶׁל אֲנָשִׁים שֶׁיָּכְלוּ לַחֲשׁוֹב מַחְשָׁבָה מֵהַסּוּג הַזֶּה. "רַעְיוֹן מְצוּיָּן", הוּא אָמַר.
"רֶגַע", הִיא קָרְאָה, חָטְפָה מִמֶּנּוּ אֶת הַמַּחְשֵׁב, וְהִקִּישָׁה Chimamanda Ngozi Adichi London. הִיא תִּהְיֶה שָׁם, בְּסֶפְּטֶמְבֶּר. "תִּרְאֶה", הִיא סוֹבְבָה לְעֶבְרוֹ אֶת הַמַּחְשֵׁב בְּלַהַט.
"אֲנִי מְקַוֶּוה שֶׁנּוּכַל לְסַדֵּר פְּגִישָׁה", הוּא אָמַר בְּחִיּוּךְ.
***
מִתּוֹךְ עַמּוּד הַאִינְסְטַגְרָם שֶׁל אֲבִיבָה שׁוֹפְמָן:
מָנִיפֶסְט הַזְּקֵנָה #3:
אַתְּ בַּת 70. אַתְּ רַק תִּהְיִי פָּחוֹת בְּרִיאָה מֵעַכְשָׁיו. וְאָז תָּמוּתִי. אַל תּוּפְתְּעִי, תִּתְכּוֹנְנִי.
***
אַחֲרֵי הַהַמְרָאָה, וְאַחֲרֵי הָעִיתּוֹנִים, הָיוּ לָהּ בְּעֵרֶךְ שָׁלוֹשׁ וָחֵצִי שָׁעוֹת לְנַסּוֹת וְלִכְתּוֹב אֶת רָאשֵׁי הַפְּרָקִים לַהַרְצָאָה שֶׁלָּהּ.
"אֲנִי לֹא עַד הַסּוֹף מֵבִין מָה בְּעֶצֶם אַתְּ מוּכֶּרֶת", אָמַר אֶלְעָד בְּהַסְסָנוּת לֹא אוֹפְיָינִית. "אֲנִי יוֹדֵעַ שֶׁאֵלּוּ הַרְצָאוֹת, וְהֵן קְשׁוּרוֹת לַגִּיל וְלַיְּכוֹלֶת לִחְיוֹת אַחֲרֵי שֶׁאֲנַחְנוּ הַגְּבָרִים מֵתִים", הוּא חִייֵּךְ חִיּוּךְ שֶׁל צְעִירִים, "אֲבָל מָה בְּעֶצֶם אַתְּ הוֹלֶכֶת לְהַגִּיד בָּהֶן?"
"אֲנִי לֹא לוֹחֵץ עָלַיִיךְ", הוּא הוֹסִיף כְּשֶׁרָאָה שֶׁהִיא מִתְמַהְמַהַת עִם הַתְּגוּבָה. "אֲנִי רַק רוֹצֶה לְהַתְחִיל לִשְׁלוֹחַ אֶת הַהַרְצָאָה שֶׁלְּךָ לְכָל מִינֵי כְּנָסִים, שֶׁיִּהְיֶה לִי לְאָן לְהוֹבִיל אֶת כָּל הָאֲנָשִׁים שֶׁיַּגִּיעוּ לָאֲתָר שֶׁלְּךָ, וּכְדֵי שֶׁנּוּכַל לְהַגִּיעַ לְשָׁלוֹשׁ פְּעָמִים אֶלֶף".
מָה הִיא הוֹלֶכֶת לְהַגִּיד? זֶה קַל לְרַצּוֹת לִהְיוֹת צִ'ימְמַנְדָּה אִם מִסְתַּכְּלִים בְּחֶשְׁבּוֹן הַאִינְסְטַגְרָם שֶׁלָּהּ. הִיא זְקוּפָה. הִיא לְבוּשָׁה יָפָה. הִיא עֲשִׁירָה. אֲפִילּוּ בְּצִילּוּמִים בָּרוּר שֶׁיֵּשׁ לָהּ הַדֵּעוֹת הַנְּכוֹנוּת. אֲבָל הִיא כָּתְבָה סְפָרִים. הַרְבֵּה מֵהֶם. וְעָבִים. אֲבִיבָה יָדְעָה, כִּי הִיא הִתְאַהֲבָה בְּצִ'ימְמַנְדָּה כְּשֶׁקָּרְאָה אֶת "אַמְרִיקֵנָה" בְּמוֹעֲדוֹן הַקְּרִיאָה. הָיוּ שָׁם רַק נָשִׁים זְקֵנוֹת כָּמוֹהָ בְּמוֹעֲדוֹן הַקְּרִיאָה, וְהֵן כּוּלָּן הָיוּ לִבְנוֹת וַעֲשִׁירוֹת וּנְשׂוּאוֹת, בַּהֹוֶוה אוֹ בֶּעָבָר. הֵן חָשְׁבוּ שֶׁהַמְּסַפֶּרֶת מִתְעַכֶּבֶת עַל פְּרָטִים לֹא חֲשׁוּבִים. הֵן חָשְׁבוּ שֶׁסִּיפּוּר הָאַהֲבָה מְרַגֵּשׁ בְּצוּרָה יוֹצֵאת מִגֶּדֶר הָרָגִיל. אֲבִיבָה שָׁמְרָה אֶת דֵּעוֹתֶיהָ לְעַצְמָהּ, וְהִיא יָדְעָה שֶׁמְּדוּבָּר בִּיכוֹלֶת חַד פַּעֲמִית שֶׁל סוֹפֶרֶת לִבְנוֹת חַיִּים שְׁלֵמִים.
הִיא הִכִּירָה אֶת הַיְּכוֹלֶת הַזֹּאת מִזְּאֵב. כְּשֶׁזְּאֵב תִּכְנֵן בֵּית, הוּא רָאָה הַכּוֹל. אֲבִיבָה הָיְיתָה אַחְרָאִית עַל הַחוֹבְרוֹת שֶׁהָיוּ מְחַלְּקִים לַקּוֹנִים בַּדִּירָה לְדוּגְמָה בַּבִּנְיָינִים שֶׁתִּכְנְנוּ. לִפְנֵי שֶׁהִיא הָיְיתָה מַתְחִילָה לַעֲבוֹד עַל חוֹבֶרֶת, הִיא הָיְיתָה מַזְמִינָה לִפְגִישָׁה אֶת זְאֵב וְאֶת כָּל צֶוֶות הַגְּרָפִיקָה. הִיא הָיְיתָה שׁוֹאֶלֶת אוֹתוֹ שְׁאֵלָה טִיפְּשִׁית: "לְאֵיזוֹ מַכּוֹלֶת הֵם יֵילְכוּ?" אוֹ "נַגִּיד שֶׁהֵם רוֹצִים קְרוּאָסוֹן בִּשְׁתַּיִים בַּלַּיְלָה?". וְאָז הוּא הָיָה מַסְבִּיר לְכָל הַנּוֹכְחִים בַּחֶדֶר שֶׁהָאֲנָשִׁים הָאֵלּוּ בַּחַיִּים לֹא יִרְצוּ כְּלוּם בִּשְׁתַּיִים בַּלַּיְלָה, כִּי הֵם יְשָׁנִים, וְאִם הֵם רוֹצִים מַשֶּׁהוּ, יֵשׁ מַסְפִּיק אֲנָשִׁים שֶׁעוֹבְדִים בִּשְׁבִילָם כְּדֵי שֶׁיִּתְחַבְּטוּ בַּשְּׁאֵלָה הַזֹּאת. אֲבִיבָה הָיְיתָה בְּטוּחָה שֶׁצִּ'ימְמַנְדָּהּ יוֹדַעַת לֹא רַק אִילּוּ תַּחְתּוֹנִים אִיפָּמְלוֹ מַעֲדִיפָה, אֶלָּא גַּם כַּמָּה בְּדִיּוּק הִיא הָיְיתָה מוּכָנָה לְשַׁלֵּם תְּמוּרָתָם.
לַאֲבִיבָה הָיָה כֶּסֶף. וְהִיא הָיְיתָה זְקֵנָה מַסְפִּיק לָדַעַת שֶׁכֶּסֶף יָכוֹל לִקְנוֹת הַרְבֵּה מְאוֹד דְּבָרִים, כּוֹלֵל כַּמָּה דְּבָרִים שֶׁאֲחֵרִים נֶאֱלָצִים לַעֲבוֹד קָשֶׁה בִּשְׁבִילָם. הִיא יָדְעָה שֶׁהִיא רַק צְרִיכָה לְנַסֵּחַ כַּמָּה אֲמִירוֹת כְּלָלִיּוֹת, לְהוֹסִיף לָהֶן כַּמָּה אֲמִירוֹת פְּרוֹבוֹקָטִיבִיּוֹת, כְּדֵי שֶׁיִּהְיֶה לְבַעֲלֵי הַטּוּרִים עַל מָה לְהִתְנַשֵּׂא, בְּעִיקָּר לְבַעֲלוֹת הַטּוּרִים, הִיא תִּיקְּנָה אֶת עַצְמָהּ, וְלֹא חָשְׁשָׁה. כְּשֶׁהָיִיתִי צְעִירָה, הִיא הִתְחִילָה לְהַקִּישׁ עַל הַמִּקְלֶדֶת, הָיִיתִי בְּטוּחָה שֶׁאֲנִי וּזְאֵב זֶה לְנַצֵּחַ. מִתְבָּרֵר שֶׁזֶּה הָיָה נָכוֹן רַק עֲבוּר אֶחָד מֵאִיתָּנוּ. הִיא עָצְרָה לְרֶגַע. זֶה יַצְחִיק אוֹתָן?
לְסֵדֶר הַרְצָאַת נִיסָּיוֹן, הִיא כָּתְבָה בְּמַחְבֶּרֶת שֶׁהוֹצִיאָה מֵהַתִּיק.
***
מִתּוֹךְ עַמּוּד הַאִינְסְטַגְרָם שֶׁל אֲבִיבָה שׁוֹפְמָן:
מָנִיפֶסְט הַזְּקֵנָה #5:
אַתְּ בַּת 70. מָגָזִינִים נוֹעֲדוּ לְנָשִׁים שֶׁאִכְפַּת לָהֶן. אַתְּ תִּתְמַקְּדִי בְּעַצְמְךָ.
***
הַהַצָּעָה הָרִאשׁוֹנָה הִגִּיעָה מַהֵר מִשֶּׁצִּיפָּתָהּ. סְנִיף מְקוֹמִי שֶׁל מוּתָג יוּקְרָתִי לְמַכְשִׁירֵי כְּתִיבָה. הָיוּ לָהֶם עֵטִים וּמַחְבָּרוֹת וָתִיקִים לְנָשִׁים. הֵם רָאוּ כַּמָּה עוֹקְבִים יֵשׁ לָהּ בְּאִינְסְטַגְרָם, רָאוּ אֶת הַפּוֹפּוּלָרִיּוּת הַגּוֹבֶרֶת שֶׁל הַפּוֹסְטִים וּבָהֶם חֶלְקֵי הַמָּנִיפֶסְט שֶׁלָּהּ, וּפָנוּ אֵלֶיהָ בַּפְּרָטִי. הִיא הִפְנְתָה אוֹתָם לְאֶלְעָד.
זְאֵב הִתְעַנְיֵין בְּעֵטִים. פַּעַם זֶה הָיָה דָּבָר. הָיָה לוֹ אוֹסֶף שֶׁל עֵטִים נוֹבְעִים יוּקְרָתִיִּים. שִׁיפֵּר. קְרוּס. לְקָסוֹן. הָיָה לוֹ גַּם כָּתַב יָפֶה. כְּשֶׁנָּסַע לְבַד תָּמִיד קָנָה לָהּ מַשֶּׁהוּ. פַּעֲמַיִים, בְּעֶצֶם. מַתָּנָה אַחַת לִפְנֵי שֶׁנָּסַע, שֶׁהָיָה מַשְׁאִיר לָהּ בִּמְקוֹמוֹת שׁוֹנִים בְּבֵית. הוּא לֹא בְּדִיּוּק הֶחְבִּיא אוֹתָן. אַחַת הָיְיתָה בַּמְּגֵירָה שֶׁל הַיְּרָקוֹת בַּמְּקָרֵר. אַחַת עַל הַכָּרִית שֶׁלָּהּ. אַחַת בַּמָּקוֹם שֶׁל הַמַּגָּבוֹת לַבְּרֵיכָה. הוּא שָׁם אוֹתָן בִּמְקוֹמוֹת שֶׁהוּא יָדַע שֶׁתַּגִּיעַ אֲלֵיהֶם. וְעַל כָּל אַחַת הָיְיתָה בְּרָכָה, כְּתוּבָה בִּכְתַב הַיָּד הַיָּפָה שֶׁלּוֹ. "אֲבִיב הָעַמִּים", כָּכָה הוּא קָרָא לָהּ. "אֲבִיב הָעַמִּים, מְאוֹד חָשׁוּב לִלְבּוֹשׁ צָעִיף כְּשֶׁקַּר", הוּא כָּתַב לָהּ פַּעַם. "אֲבִיב הָעַמִּים, לֹא לִשְׁכּוֹחַ לְהַשְׁקוֹת", בְּפַעַם אַחֶרֶת.
הִיא דָּחֲתָה אֶת הַהַצָּעָה שֶׁאֶלְעָד הִשִּׂיג מֵהֶם.
***
הַדִּירָה בִּרְחוֹב חִיסִין הָיְיתָה אַחַת הַדִּירוֹת הַיְּחִידוֹת שֶׁעִיצֵּב זְאֵב בְּנִפְרָד מִשְּׁאָר הַבִּנְיָין. הוּא אָהַב לְתַכְנֵן אֶת כָּל הַפְּרוֹיֵקְט אוֹ לְהַשְׁאִיר אוֹתוֹ לַאֲחֵרִים. אֲבָל אֲבִיבָה הַשְּׁנִיָּיה הָיְיתָה חֶבְרָה טוֹבָה שֶׁלָּהֶם, וְהָיָה לָהּ הָמוֹן כֶּסֶף. הִיא שֵׁירְתָה שָׁנִים אֲרוּכּוֹת בְּתַפְקִידִים דִּיפְּלוֹמָטִיִּים נוֹחִים, שֶׁלֹּא דָּרְשׁוּ מִמֶּנָּה חֲשִׂיפָה אִישִׁית. וְאַחֲרֵיהֶן, חָזְרָה לַדִּירָה שֶׁל הַהוֹרִים שֶׁלָּהּ בִּרְחוֹב חִיסִין, הִרְחִיבָה אוֹתָהּ, וְאָמְרָה לִזְאֵב: "תַּעֲשֶׂה לִי טוֹבָה, תִּפְטוֹר אוֹתִי מִזֶּה. אֲנִי צְרִיכָה מָקוֹם לְכָל הַחֲפֵצִים שֶׁלִּי." זְאֵב יָצַר סָלוֹן בְּמֶרְכַּז הַבַּיִת, בִּשְׁתֵּי מַדְרֵגוֹת שְׁקוּעוֹת, וְעַל הַקִּירוֹת מִסָּבִיב יָצַר מַדָּפִים, שֶׁעֲלֵיהֶם יָכְלָה לְהַנִּיחַ אֶת כָּל הַמַּזְכָּרוֹת שֶׁלָּהּ. מִכָּל קִיר יָצְאוּ דְּלָתוֹת לַחֲדָרִים נוֹסָפִים, וּלְאוֹרֶךְ כָּל הָרִיבּוּעַ הַמֶּרְכָּזִי הָיוּ סַפּוֹת נְמוּכוֹת, שֶׁאֶפְשָׁר הָיָה לָשֶׁבֶת עֲלֵיהֶן בְּנוֹחוּת אוֹ לִשְׁכַּב, אִם אֲבִיבָה הַשְּׁנִיָּיה הָיְיתָה לְבַדָּהּ.
בִּזְמַן הַהַרְצָאָה יָשְׁבוּ עַל הַסַּפּוֹת כְּעֶשְׂרִים נָשִׁים בַּגִּילִים הַמַּתְאִימִים. הֵן אָכֵן צָחֲקוּ כְּשֶׁהִיא אָמְרָה שֶׁלָּנֶצַח עָבַד רַק בִּשְׁבִיל זְאֵב. אַחֵר כָּךְ הֵן הִתְרַגְּשׁוּ בַּמְּקוֹמוֹת הַמַּתְאִימִים. הֵן לֹא הִתְרַגְּשׁוּ בִּמְיוּחָד מֵהַהַצָּעוֹת שֶׁל אֲבִיבָה, וְלֹא נִרְאֶה הָיָה שֶׁהֵן הוֹלְכוֹת לְסַפֵּר עַל כָּךְ לַחֲבָרוֹת שֶׁלָּהֶן. יִיתָּכֵן שֶׁהֵן מַכִּירוֹת אוֹתִי כְּבָר הַרְבֵּה שָׁנִים, וְאֵין לִי מָה לְחַדֵּשׁ לָהֶן, חָשְׁבָה אֲבִיבָה. אֶלְעָד, שֶׁהָלַךְ אַחֲרֵי הַצַּלָּם שֶׁצִּילֵּם אֶת הַהַרְצָאָה מִשְּׁתֵּי מַצְלֵמוֹת, אָמַר: "יֵשׁ לִי פֹּה סִינְקִים מֵעוֹלִים". הִיא חָשְׁבָה שֶׁהִיא יוֹדַעַת מָה זֶה סִינְקִים.
וְאָז יָעֵל נִיגְּשָׁה אֵלֶיהָ וְאָמְרָה לָהּ: "אֲנִי קוֹרֵאת אֲדוּקָה שֶׁל דַּף הֲפֶיְיסְבּוּק שֶׁלְּךָ".
"תּוֹדָה", אָמְרָה אֲבִיבָה.
"אֲנִי יוֹדַעַת שֶׁאַתְּ חוֹשֶׁבֶת: 'מָה יֵשׁ לִקְרוֹא שָׁם?'", אָמְרָה יָעֵל וְהוֹסִיפָה, "אֲבָל יֵשׁ. הַהַרְצָאָה שֶׁלְּךָ הַיּוֹם הָיְיתָה יָפָה, אֲבָל אֲנִי מַרְגִּישָׁה שֶׁהַכְּתִיבָה שֶׁלְּךָ יוֹתֵר מְחוּדֶּדֶת. אֲנִי חוֹשֶׁבֶת שֶׁהִיא מְלוּוָּה אוֹתִי לְכָל מָקוֹם שֶׁאֲנִי הוֹלֶכֶת, וַאֲנִי מַרְגִּישָׁה שֶׁאַתְּ כְּמוֹ מַדְרִיכָה שֶׁלִּי".
אֲבִיבָה לֹא הִסְפִּיקָה לְהָגִיב, וְאֶלְעָד קָפַץ פִּתְאוֹם מֵאֲחוֹרֵיהֶן וְאָמַר: "סְלִיחָה שֶׁאֲנִי מִתְעָרֵב, אֲבָל הַאִם תִּהְיִי מוּכָנָה לְהִצְטַלֵּם וּלְסַפֵּר מָה עָשִׂיתָ בְּעִקְבוֹת הָעֵצוֹת שֶׁל אֲבִיבָה?"
"מִי אַתָּה?" שָׁאֲלָה יָעֵל.
"סְלִיחָה," אָמְרָה אֲבִיבָה, "זֶה הַבָּחוּר הַצָּעִיר שֶׁעוֹזֵר לִי עִם כָּל הָעִנְיָינִים הַדִּיגִיטָלִיִּים. קוֹרְאִים לוֹ אֶלְעָד".
"נָעִים מְאוֹד", אָמַר אֶלְעָד, בְּדַרְכּוֹ הַיְּעִילָה וְהַבִּזָּה-לְנִימוּסִים, וּבְכָל זֹאת הִגִּישׁ יָד לִלְחִיצָה.
"נָעִים מְאוֹד", אָמְרָה יָעֵל וְלָחֲצָה אֶת יָדוֹ. "אִם זֶה בִּשְׁבִיל אֲבִיבָה, אָז בֶּטַח".
אֶלְעָד לֹא בִּזְבֵּז שְׁנִיָּיה נוֹסֶפֶת. "אָמִיר, צַלָּם פֹּה רֶגַע", הוּא קָרָא לְצַלֵּם, וְהוּא כִּיוּוּן אֶת הַמַּצְלֵמָה לְעֶבְרָן. "סַפְּרִי לִי מָה אַתְּ מַרְגִּישָׁה בְּנוֹגֵעַ לָעֵצוֹת שֶׁל אֲבִיבָה". יָעֵל פָּנְתָה לַמַּצְלֵמָה וְהִתְחִילָה לְדַבֵּר, אֲבָל אֶלְעָד קָטַע אוֹתָהּ וְאָמַר בְּחַדּוּת "לֹא, לֹא, תִּסְתַּכְּלִי עַל אֲבִיבָה".
"אָמַרְתִּי שֶׁאֲנִי מַרְגִּישָׁה כְּאִילּוּ אַתְּ מַדְרִיכָה אוֹתִי", יָעֵל הִתְחִילָה בִּמְבוּכָה, אֲבָל הִמְשִׁיכָה בְּטִבְעִיּוּת, "בִּגְלַל שֶׁאֲנִי אוֹהֶבֶת אֶת הָעֵצוֹת שֶׁלָּךְ, שֶׁהֵן מַסְפִּיק כְּלָלִיּוֹת כְּדֵי לְהַתְאִים לְהַרְבֵּה נָשִׁים שֶׁאֲנִי מַכִּירָה, וּבְכָל זֹאת יֵשׁ בָּהֶן פַּאנְץ', שֶׁמְּחַדֵּד אוֹתָן אֵלַיי אִישִׁית, שֶׁמִּדֵּי פַּעַם עוֹזֵר לִי לְכַוֵּון אֶת עַצְמִי".
"אַתְּ יְכוֹלָה לָתֵת דּוּגְמָה? הַדָּבָר הָאַחֲרוֹן שֶׁעָשִׂיתָ בִּגְלַל עֵצָה שֶׁל אֲבִיבָה".
"הַשָּׁבוּעַ הָלַכְתִּי לַסּוֹפֵר, וְעָמְדָה שָׁם בַּחוּרָה צְעִירָה, אוּלַי בַּת אַרְבָּעִים, וְהִיא דִּיבְּרָה בַּטֵּלֵפוֹן עִם הָעֲבוֹדָה, וּבְיָד אַחַת הֶחֱזִיקָה אֶת הַיָּד שֶׁל הַבַּת שֶׁלָּהּ הַקְּטַנָּה, וּבְיָד אַחֶרֶת סִלְסְלָהּ עִם מִצְרָכִים, וּבַהַתְחָלָה קִינֵּאתִי בָּהּ. הִיא נִרְאֲתָה כָּל כָּךְ חֲשׁוּבָה לְכָל כָּךְ הַרְבֵּה אֲנָשִׁים. וְאָז נִזְכַּרְתִּי בַּאֲבִיבָהּ, וְנִזְכַּרְתִּי כַּמָּה טוֹב לֹא לִהְיוֹת חֲשׁוּבָה לְאַף אֶחָד, וְלִהְיוֹת חוֹפָשֶׁיהָ", יָעֵל צָחֲקָה, וַאֲבִיבָה צָחֲקָה אִיתָּהּ. אֶלְעָד סִימָן לְצַלֵּם לְהַרְחִיב אֶת הַפְרֵיְים כְּדֵי שֶׁיִּרְאוּ אֶת שְׁתֵּיהֶן.
***
מִתּוֹךְ הִסְטוֹרִי שֶׁל אֲבִיבָה שׁוֹפְמָן
אֲבִיבָה עוֹמֶדֶת עַל בָּמָה קְטַנָּה בְּמֶרְכַּז הַתְּמוּנָה. מֵאֲחוֹרֶיהָ חַלּוֹנוֹת גְּדוֹלִים עִם וִילוֹנוֹת כְּחוּלִּים, וְצִינּוֹרוֹת חֲשׂוּפִים שֶׁל מִיזּוּג אֲוִויר. בִּשְׁנֵי צִדֶּיהָ תְּלוּיִים מָסַכִּים גְּדוֹלִים וַעֲלֵיהֶם מוּקְרֶנֶת הַשְּׁקוּפִית: 
לֹא רָחוֹק הַיּוֹם... 
מוּל הַבָּמָה יוֹשְׁבוֹת קְבוּצוֹת קְטַנּוֹת שֶׁל נָשִׁים בָּנוֹת 50 פְּלוּס. הֵן יוֹשְׁבוֹת בְּגִבֵּן לַמַּצְלֵמָה וְנִיתָּן לִרְאוֹת שֵׂיעָר צָבוּעַ בִּשְׁלַל צְבָעִים. הֵן יוֹשְׁבוֹת עַל כִּיסְאוֹת אֲדוּמִּים, מוּל שׁוּלְחָנוֹת עֲגוּלִּים מֵעֵץ, אוֹכְלוֹת וְשׁוּתוֹת.
אֲבִיבָה אוֹמֶרֶת: "אַחֲרֵי שֶׁדִּיבַּרְתִּי בַּשָּׁעָה הָאַחֲרוֹנָה עַל הַהוֹוֶה שֶׁלָּכֶן, אֲנִי רוֹצֶה לְהִסְתַּכֵּן וּלְהַצִּיעַ נְבוּאָה עַל הֶעָתִיד שֶׁלָּכֶן: אֶתֵּן תָּמוּתוּ". הִיא לוֹחֶצֶת עַל שֶׁלֶט הַמַּצָּגוֹת  וּמוֹפִיעָה שְׁקוּפִית: "לֹא רָחוֹק הַיּוֹם וְאֶת תָּמוּתִי." הַקָּהָל צוֹחֵק.
אֲבִיבָה אוֹמֶרֶת: "בֶּאֱמֶת, אֲנִי לֹא יוֹדַעַת בְּדִיּוּק מָתַי זֶה יִקְרֶה, אֲבָל זֶה יִקְרֶה. יֵשׁ פֹּה נָשִׁים צְעִירוֹת... רֶגַע, מָה אֶתֵּן עוֹשׂוֹת פֹּה? מָה לָכֵן וּלְהַרְצָאָה עַל זִקְנָה, יַלְדוּת בְּנוֹת חֲמִישִּׁים שֶׁכַּמּוּתְכֶן? אֲנִי צְרִיכָה לִבְדּוֹק אֶת סִידּוּרֵי הָאַבְטָחָה בַּמָּקוֹם הַזֶּה. לֹא מְשַׁנֶּה, לְעִנְיָינֵנוּ. אִם אַתְּ בַּת נֶאֱמַר 65 וּמַעֲלֶה, הַמָּוֶות שֶׁלָּךְ יוֹתֵר קָרוֹב מֵהַנְּעוּרִים שֶׁלְּךָ, יוֹתֵר קָרוֹב מֵרִגְעֵי הָאִימָּהוּת הַצְּעִירָה שֶׁלְּךָ, וְיוֹתֵר קָרוֹב מֵהַטִּיּוּל הַהוּא לְפָרִיז עִם שׁוּלָה וְאִיצִיק לִפְנֵי שְׁלוֹשִׁים שָׁנָה. וּבְכָל זֹאת, עַל מָה אֶתֵּן חוֹשְׁבוֹת יוֹתֵר? עַל מָה שֶׁהָיָה".
הִסְטוֹרִי עוֹבֵר לִתְמוּנַת סְטִילְס שֶׁל אֲבִיבָה עִם קְבוּצָה שֶׁל נָשִׁים אַחֲרֵי הַהוֹפָעָה. עַל הַתְּמוּנָה כָּתוּב בְּאוֹתִיּוֹת נֵיאוֹן: #טוּקְהָאוּס #זְקֵנָה.
***
"אַלְעָדָמוּס, אֲנִי שׁוֹמַעַת", אֲבִיבָה אוֹמֶרֶת לַשְּׁפוֹפֶרֶת, בִּזְמַן שֶׁהִיא נוֹעֶלֶת נַעֲלַיִים.
"זֶה לֹא עוֹזֵר לִי שֶׁאַתְּ שׁוֹמַעַת, אֲבִיבָה, עוֹזֵר לִי כְּשֶׁאַתְּ מְשַׁתֶּפֶת אִיתִּי פְּעוּלָּה".
"עַכְשָׁיו יַעֲזוֹר לִי אִם אַתָּה תִּשְׁמַע, אִלְעַדְמוּס הֶחָמוּד. לִפְנֵי שְׁנָתַיִים הַבַּעַל שֶׁלִּי לֹא חָזַר הַבַּיְתָה יוֹם אֶחָד. זֶה יוֹם שֶׁגַּם אֲנִי מִתַּתֵּי בּוֹ קְצָת, אַתָּה מֵבִין? הִסְטוֹרִי שֶׁל אֲבִיבָה שׁוֹפְמַן יִצְטָרֵךְ לְהִסְתַּדֵּר בִּלְעָדַיי הַיּוֹם. בָּעֶרֶב נִיפָּגֵשׁ וְאַתָּה תְּצַלֵּם כַּמָּה שֶׁתִּרְצֶה".
"אֲנִי מֵבִין אוֹתְךָ", אָמַר אֶלְעָד וְנָשַׁם עָמוֹק, "וַאֲנִי מִצְטַעֵר. אֲבָל הַיּוֹם יֵשׁ לְךָ גַּם הַרְצָאָה גְּדוֹלָה".
"תַּזְכִּיר לִי שׁוּב שֶׁל מִי הָיָה הֲרַעְיוֹן הַזֶּה לַעֲשׂוֹת אֶת הַהַרְצָאָה הַגְּדוֹלָה בְּיוֹם שֶׁל הָאַזְכָּרָה?"
"אֲנִי מַאֲמִין שֶׁשֶּׁלְּךָ", אָמַר אֶלְעָד בְּחִיּוּךְ.
"אַתָּה צוֹדֵק. זוֹ הָיְיתָה אֵיזוֹ שְׁטוּת שֶׁאָמַרְתִּי וְנִשְׁמְעָה כְּמוֹ מַשֶּׁהוּ שֶׁאוֹמֶרֶת אֲבִיבָה עַל הַבָּמָה: תַּהַפְכִי אֶת הַמָּוֶות לְחַלֵּק מֵהַחַיִּים, אוֹ אֵיזֶה חָרָא כָּזֶה, נָכוֹן?"
"נִדְמֶה לִי. אֲנִי לֹא זוֹכֵר אֶת הַצִּיטּוּט הַמְּדוּיָּק".
"זֶה לֹא בְּבָרִיף שֶׁלָּךְ, אֲנִי מְבִינָה".
"אֲבִיבָה, אַל תִּהְיִי כָּזֹאת".
"אַלְּעַדְמוּס, אַתָּה נֶחְמָד. נִתְרָאֶה בָּעֶרֶב".
כְּבָר הָיָה מְאוּחָר, וּזְאֵב עוֹד לֹא חָזַר הַבַּיְתָה, אֲבָל הִיא לֹא דְּאָגָה בִּמְיוּחָד. הוּא יָצָא עִם חֲבֵרִים שֶׁלּוֹ לַחְגּוֹג יוֹם הוּלֶּדֶת שֶׁל אֶחָד מֵהֶם בְּמִסְעָדָה בְּיָפוֹ. הִיא הִנִּיחָה שֶׁהוּא בֶּטַח הֶחְלִיט לַחֲזוֹר הַבַּיְתָה בָּרֶגֶל. הִיא כִּיבְּתָה אֶת הָאוֹרוֹת בְּבֵית, וְהִשְׁאִירָה לוֹ אֶת הָאוֹר שֶׁנָּהַג לְכַנּוֹת: הָאוֹר לְמִי שֶׁחוֹזֵר מְאוּחָר — הוּא תּוּכְנַן כָּכָה שֶׁהוּא מֵאִיר אֶת דֶּלֶת הַכְּנִיסָה וְאֶת הַמֶּרְחָב הַצִּיבּוּרִי, אֲבָל לֹא מַפְרִיעַ בַּחֲדָרִים. הִיא נִשְׁכְּבָה בַּמִּיטָּה בְּפִיגָ'מָה שֶׁלָּהּ וְנִרְדְּמָה לִזְמַן מָה, וְאָז הָעִיר אוֹתָהּ צִלְצוּל בַּדֶּלֶת. הִיא הִרְגִּישָׁה אֶת כָּל הַחֲלָקִים הַפְּנִימִיִּים שֶׁלָּהּ שׁוֹקְעִים מַטָּה אֶל הַקֶּבֶר, וּבוֹ בַּזְּמַן קוֹפְצִים הַחוּצָה, לַחֲנוֹק אֶת הַשָּׁלִיחַ. 
 



https://www.shortstoryproject.com/he/story/%d7%9c%d7%95-%d7%94%d7%99%d7%99%d7%aa%d7%99-%d7%a6%d7%99%d7%9e%d7%9e%d7%a0%d7%93%d7%94/
#אִירוֹנְיָה#זְקֵנָה#טֶכְנוֹלוֹגְיָה#יִשְׂרְאֵלִי#מָוֶות#נָשִׁים