הַקְּרָב נִיטַּשׁ בְּכָל עוּזּוֹ.
אֶת הַתֵּיאוּר הַזֶּה הוּא הָיָה קוֹרֵא תָּמִיד בְּסִפְרֵי הַהִיסְטוֹרְיָה וְהָיָה
מַשְׁמִיעַ אוֹתוֹ לַחֲבֵרָיו לְכִיתָּה כְּשֶׁהָיָה קוֹרֵא בְּאוֹזְנֵיהֶם אֶת הַשִּׁיעוּר. אֲבָל הוּא לֹא הֶעֱלָה בְּדַעְתּוֹ שֶׁיּוֹם
אֶחָד הוּא עָתִיד לְהִשְׁתַּמֵּשׁ בּוֹ, כְּמוֹ שֶׁהוּא עוֹשֶׂה עַכְשָׁיו בְּשָׁעָה שֶׁהוּא מְשׂוֹחֵחַ עִם חֲבֵרוֹ וּמְתָאֵר לוֹ אֶת
הַלַּיְלָה הַהוּא. הוּא אֲפִילּוּ לֹא יוֹדֵעַ מָה פֵּירוּשׁ "נִיטַּשׁ בְּכָל עוּזּוֹ", אֲבָל הוּא חָשׁ
שֶׁהַבִּיטּוּי הוֹלֵם אֶת סַעֲרַת הַנֶּפֶשׁ שֶׁהַמּוֹרֶה לַהִיסְטוֹרְיָה הָיָה מְדַבֵּר בָּהּ בִּשְׁעָתוֹ.
"הַפְּלִישָׁה הַקַּרְקָעִית הִתְחִילָה בַּצַּד הַמַּעֲרָבִי שֶׁל שְׁכוּנַת תֵּל אלהווא.
כְּמוֹ שֶׁאַתָּה יוֹדֵעַ, הַשְּׁכוּנָה מְחוּלֶּקֶת לִשְׁנֵי חֲלָקִים: הַחֵלֶק הַמַּעֲרָבִי וּבוֹ מִגְדְּלֵי מְגוּרִים שֶׁצְּמוּדִים
זֶה לְזֶה בְּרֶצֶף שֶׁל צְבָעִים וְשֵׁמוֹת וְהוּא נֶחֱשָׁב לְרוֹבַע בּוּרְגָּנִי בְּמִידַּת-מָה, בְּעִיקָּר מִפְּנֵי שֶׁרוֹב
תּוֹשָׁבָיו עוֹבְדִים בָּרָשׁוּת הַלְּאוּמִּית הַפָלַסְטִינִית שֶׁקָּמָה אַחֲרֵי הֶסְכֵּם אוֹסְלוֹ, וּבְתוֹר עוֹבַדְיָה הֵם
נִהְיוּ בְּנֵי הַמַּעֲמָד הַבּוּרְגָּנִי. אֲבָל הַמַּעֲמָד הַזֶּה לֹא מְיַיצֵּר שׁוּם סוּג שֶׁל עוֹשֶׁר.
הַמּוֹנִיטִין הַבּוּרְגָּנִי שֶׁהוֹצִיאוּ לַחֵלֶק  הַזֶּה שֶׁל
הַשְּׁכוּנָה אֲפִילּוּ חוֹטֵא לָאֱמֶת, וְאוּלַי עֶצֶם הַשִּׁימּוּשׁ בְּמוּשַּׂג "בּוּרְגָּנוּת" הוּא בְּעָיָיתִי.
רַבִּים סְבוּרִים שֶׁהַבּוּרְגָּנִי הוּא אָדָם עָשִׁיר, אֶחָד שֶׁגָּר בַּדִּירָה אוֹ בַּבַּיִת שֶׁשַּׁיָּיכִים לוֹ וְאוֹכֶל אוֹכֶל
טוֹב. מִן הַבְּחִינָה הַזֹּאת יִיתָּכֵן שֶׁאֶפְשָׁר לַחֲשׁוֹב אֶת תּוֹשָׁבֵי הַשְּׁכוּנָה הַזֹּאת לְבוּרְגָּנִים. אֲבָל הַבּוּרְגָּנוּת
הָאֲמִיתִּית הִיא הַמַּעֲמָד הַיּוֹצֵר אֶת הָעוֹשֶׁר הַלֹּא-גָּדוֹל שֶׁל סוֹחֲרִים וְשֶׁל בַּעֲלֵי מִפְעָלִים. הֵם גַּם
נִמְנִים עִם הָאֲנָשִׁים הָעוֹבְדִים וְהֵם אֵלֶּה שֶׁמְּחוֹלְלִים אֶת הַמַּהְפֵּכוֹת."
"אֲנִי לֹא מֵבִין בִּשְׁבִיל מָה אַתָּה צָרִיךְ לְהַגִּיד לִי אֶת כָּל הַפְּרָטִים
הָאֵלֶּה, כְּאִילּוּ אֲנִי לֹא חַי פֹּה. וְלָמָּה אַתָּה מַסְבִּיר לִי אַתְּ
מָה שֶׁבָּרוּר כְּדֵי לְסַפֵּר לִי עַל הַקְּרָב הַהוּא. וְאוּלַי אַתָּה רוֹצֶה לָתֵת לִי שִׁיעוּר בַּקּוֹמוּנִיזְם שֶׁלְּךָ,
שֶׁמִּזְּמַן כְּבָר נִקְבַּר בָּאֲדָמָה. סַפֵּר לִי אֶת הַסִּיפּוּר וְשִׁחְרֵר אוֹתִי. אֲנִי בֶּן הַמָּקוֹם, כָּמוֹנִי כָּמוֹךָ.
אֲבָל אֲנִי בּוּרְגָּנִי אֲמִיתִּי וְאַתָּה מִתְיַימֵּר שֶׁאַתָּה בּוּרְגָּנִי."
"חָה חָה חָהּ. בְּדִיּוּק. זֶה מָה שֶׁאֲנִי מִתְכַּוֵּון. מָה שֶׁחָשׁוּב הוּא
שֶׁהַחֵלֶק הָאַחֵר שֶׁל הַשְּׁכוּנָה הוּא הַחֵלֶק הַמִּזְרָחִי וְהַפְּלִישָׁה לֹא הִתְחִילָה בּוֹ, אַף עַל פִּי שֶׁהוּא קָרוֹב יוֹתֵר
לַגְּבוּל וְרוֹב הָאֵזוֹר הוּא אֵזוֹר חַקְלָאִי. צְבָא הַכִּיבּוּשׁ הִתְחִיל בַּפְּלִישָׁה לָאֵזוֹר הַחַלָּשׁ יוֹתֵר, שֶׁשָּׁם
הוּא לֹא צָפָה שׁוּם הִתְנַגְּדוּת. נִרְאֶה הָיָה שֶׁהוּא מַשְׁאִיר אֶת הַצַּד הַמִּזְרָחִי שֶׁל הַשְּׁכוּנָה לְסוֹף, זֶה
הַצַּד שֶׁהַבּוּרְגָּנוּת הָאֲמִיתִּית חַיָּה בּוֹ, בַּעֲלֵי קַרְקָעוֹת וּמִפְעָלִים, אִם כִּי רוֹב הַמִּפְעָלִים כְּבָר נִסְגְּרוּ
בִּגְלַל הַמָּצוֹר. וְהָאֲנָשִׁים הָאֵלֶּה הֵם גַּם אַנְשֵׁי הַמַּהְפֵּכָה, שֶׁהֲרֵי רַבִּים הַגָּרִים שָׁם הֵם מַנְהִיגֵי
הַמַּהְפֵּכָה. לֵיל הַקְּרָב הַהוּא הָיָה בְּמִלְחָמָה שֶׁל 2008 וְ 2009. 
 הַאִם יֵשׁ בָּעוֹלָם עוֹד מִלְחָמָה שֶׁכְּשֶׁאַתָּה רוֹצֶה לְהַזְכִּיר אוֹתָהּ אַתָּה צָרִיךְ לְצַיֵּין שְׁתֵּי שָׁנִים, אוֹ שֶׁכְּשֶׁאַתָּה
כּוֹתֵב אֶת הַשָּׁנָה שֶׁלָּהּ נִדְמֶה שֶׁאַתָּה מִתְכַּוֵּון לַשָּׁנָה הָאָקָדֵמָאִית וְאַתָּה צָרִיךְ לָשִׂים מַקָּף בֵּין שְׁנֵי
הַמִּסְפָּרִים? וְהָעִיקָּר, הַאִם יֵשׁ מִלְחָמָה שֶׁהִתְחִילָה בְּסוֹף שָׁנָה וְהִסְתַּיְּימָה בַּתְּחִילָּה הַשָּׁנָה הַבָּאָה חוּץ מֵהַמִּלְחָמָה
הַזֹּאת?"
הָרְצָפִים שֶׁל הַשְּׁאֵלוֹת וְהַמִּסְפָּרִים וְהַשָּׁנִים
הִשְׁתַּלְּטוּ עָלָיו, כְּאִילּוּ הוּא רוֹצֶה לְהַגִּיעַ אֶל הָאַלְגּוֹרִיתְמִים שֶׁמְּנַבְּאִים אֶת אֵירוּעֵי הַמִּלְחָמָה,
וְשׁוֹכֵחַ שֶׁבַּמִּקְרֶה שֶׁלּוֹ הִיא עוֹבֶרֶת בִּירוּשָּׁה. הוּא מֵזִיז אֶת הָאֵשׁ בְּמִתְקַן הַגֶּחָלִים וּמְרַכֵּז אֶת הַגֶּחָלִים תַּחַת קוּמְקוּם הַתֶּה
כְּדֵי לְחַמֵּם אוֹתוֹ בַּפַּעַם הַשְּׁלִישִׁית. בְּדִמְדּוּמֵי מַחְשְׁבוֹתָיו הוּא רוֹאֶה אֶת חֲבֵרוֹ אַבּוּ אַחְמַד מִסְתַּכֵּל
בּוֹ, מְחַכֶּה שֶׁיִּתְעוֹרֵר מִפִּיזּוּר הַדַּעַת שֶׁלּוֹ, כְּשֵׁם שֶׁלִּפְנֵי זְמַן קָצָר חִיכָּה שֶׁיְּסַיֵּים אֶת הַמְּבוֹאוֹת הַמַּהְפְּכָנִיִּים
שֶׁלּוֹ. וְזֶה מָה שֶׁהוּא אוֹהֵב בִּישִׁיבָתָם יַחַד, שֶׁלְּעִתִּים רְחוֹקוֹת אַבּוּ אַחְמָד קוֹטֵעַ אוֹתוֹ כְּשֶׁהוּא מַפְלִיג
בְּדִיבּוּרִים הַדִּמְיוֹנִיִּים שֶׁלּוֹ.
הוּא מוֹזֵג תֶּה וּמַמְשִׁיךְ:
"הַצָּבָא פָּלַשׁ לִשְׁכוּנַת תֵּל אַלְהְוָוא וְכָבַשׁ אֶת מִגְדְּלֵי הַמְּגוּרִים,
שֶׁכּוּלָּם הִנִּיחוּ שֶׁהֵם לֹא יִתְקָרְבוּ אֲלֵיהֶם בִּכְלָל. אַנְשֵׁי הָרָשׁוּת שֶׁבָּאוּ מִתּוּנִיס וּלְבָנוֹן הִרְגִּישׁוּ שֶׁהֵם
מִתְעַמְּתִים יְשִׁירוֹת עִם הַצָּבָא, מָה שֶׁלֹּא קָרָה מֵאָז שְׁנוֹת הַשְּׁמוֹנִים. אֲבָל לֹא הָאֵזוֹר הַזֶּה הָיָה הַמַּטָּרָה
שֶׁל צְבָא הַכִּיבּוּשׁ כִּי אִם חֶלְקָהּ הַשֵּׁנִי שֶׁל תֵּל אלהווא, הַחֵלֶק הַמַּהְפְּכָנִי שֶׁאֲנַחְנוּ חַיִּים בּוֹ. בְּאוֹתוֹ
יוֹם עָמַדְתִּי מֵאֲחוֹרֵי הַחַלּוֹן הַזֶּה וְצָפִיתִי בְּטִילִים וְהִקְשַׁבְתִּי לְמַטְּחֵי הָאֵשׁ וְלִצְעָקוֹת. הָיוּ מִי
שֶׁיָּצְאוּ מֵהַשְּׁכוּנָה בְּכָל הַמְּהִירוּת בִּמְכוֹנִיּוֹת, בְּעִיקָּר מִי שֶׁגָּרוּ בְּשׁוּלֶיהָ, וְהָיוּ מִי שֶׁלֹּא זָזוּ וְנִשְׁאֲרוּ
בָּאֶמְצַע, כָּמוֹנִי. לֹא יָכוֹלְתִּי לִפְתּוֹחַ אֶת הַחַלּוֹן אֲפִילּוּ לֹא עוֹד סֶנְטִימֵטֶר אֶחָד. הָיְתָה חֲשֵׁכָה
מוּחְלֶטֶת וְלֹא הָיָה חַשְׁמַל. לִפְעָמִים שָׁמַעְתִּי אֶת נְשִׁיפוֹתֵיהֶם שֶׁל הַנִּלְחָמִים בַּפּוֹלְשִׁים, הֵם רָצוּ. הָאֱמֶת
הִיא שֶׁלֹּא יָכוֹלְתִּי לְהַבְחִין בֵּין הָרָצִים, מִי הַחַיָּילִים וּמִי הַנִּלְחָמִים בָּהֶם. אֲבָל לְרִיצָה שֶׁל
הַנִּלְחָמִים בָּהֶם לֹא הָיְתָה אוֹתָהּ הַמַּשְׁמָעוּת שֶׁהָיְתָה לָרִיצָה בְּאִינְתִיפַאדַה הָרִאשׁוֹנָה, לְמָשָׁל. זֶה הָיָה
מַשֶּׁהוּ דּוֹמֶה לְהִימּוּר, כְּמוֹ מִין מִשְׂחָק שְׂאוּ שֶׁאַתָּה יוֹצֵא מִמֶּנּוּ חַי אוֹ שֶׁאַתָּה מֵת בּוֹ. וְכֵן, נֶהֱנִים פֹּה לְבַלֵּף אֶת הַמָּוֶות, לְרַמּוֹת אוֹתוֹ. אַתָּה עוֹמֵד מוּל הַמָּוֶות אֲבָל אַתָּה גּוֹרֵם לוֹ לְפַסְפֵס
אוֹתְךָ, מַשֶּׁהוּ שֶׁדּוֹמֶה לְמִשְׂחָק רוּלֵטָה רוּסִית, אִתָּהּ שָׁם קָלִיעַ אֶחָד בְּאֶקְדָּח, אַחֵר כָּךְ אַתָּה מְסוֹבֵב
פְּעָמִים אֲחָדוֹת אֶת הַתּוֹף, שֶׁיֵּשׁ בּוֹ מָקוֹם לְשִׁישָּׁה קְלִיעִים, וְאָז אַתָּה לוֹחֵץ עַל הַהֶדֶק, בְּלִי לָדַעַת
אִם הַקָּלִיעַ הָאֶחָד יִפְגַּע בָּךְ אוֹ לֹא. כָּזֶה הָיָה הַמִּרְדָּף, כָּזֶה הָיָה הָעִימּוּת בְּאוֹתוֹ יוֹם." 
"מָה שֶׁמְּשׁוּנֶּה הוּא שֶׁכְּבָר עָבְרוּ עֶשֶׂר שָׁנִים מֵאָז הַמִּלְחָמָה הַזֹּאת
וְזוֹ הַפַּעַם הָרִאשׁוֹנָה שֶׁאַתָּה מְסַפֵּר לִי אֶת הַפְּרָטִים הָאֵלֶּה עָלֶיהָ." 
"עֶשֶׂר שָׁנִים, כֵּן, בְּדִיּוּק, אוֹתָם הַיָּמִים, אוֹתוֹ הַקּוֹר כְּמוֹ עַכְשָׁיו. אָז
לֹא יְכוֹלֶת לְהַדְלִיק אֵשׁ לְחִימּוּם, אוֹר אֶחָד וְיָחִיד, בְּגוֹדֶל שֶׁל זְבוּב, הָיָה גּוֹזֵר עָלֶיךָ מָוֶות
וַודַּאי. מָה שֶׁחָשׁוּב, יְדִידִי, הוּא שֶׁנִּשְׁאַרְתִּי בְּבֵית, טוֹבֵל בְּשֶׁמֶן וּבְזַעְתָּר, אַחֲרֵי שֶׁהַבָּנוֹת שֶׁלִּי
וְאִשְׁתִּי וְאִמִּי בָּרְחוּ שָׁבוּעַ קוֹדֶם לָכֵן אֶל בֵּית דּוּדִי, בִּזְמַן הַפְסָקַת הָאֵשׁ. יָדַעְתִּי שֶׁהֵם רוֹצִים
לִנְקוֹם בַּחֵלֶק הַמִּזְרָחִי הַזֶּה, וְזֶה מָה שֶׁקָּרָה. אֲבָל נִשְׁאַרְתִּי כְּדֵי לִשְׁמוֹר עַל הַבַּיִת. אַתָּה יוֹדֵעַ כַּמָּה
אֲנִי אוֹהֵב הִיסְטוֹרְיָה, אוּלַי רָצִיתִי לִהְיוֹת חֵלֶק מֵהַקְּרָב, וְגַם זֶה קָרָה. בַּהַתְחָלָה שָׁמַעְתִּי צְעִירִים
קוֹרְאִים זֶה לְזֶה, לֹא זִיהִיתִי שׁוּם קוֹל מִן הַקּוֹלוֹת, וְרָאִיתִי רוּחוֹת רְפָאִים שְׁחוֹרִים רָצוֹת
בָּאֲפֵלָה. הִכַּרְתִּי אֶת צְעִירֵי הַשְּׁכוּנָה, אֲבָל לֹא הָיוּ בֵּינֵינוּ קִשְׁרֵי קִרְבָה כָּאֵלֶּה שֶׁהָיִיתִי יָכוֹל
לְזַהוֹת מִישֶׁהוּ מֵהֶם עַל פִּי קוֹלוֹ. אֲנִי אֶחָד שֶׁמְּעַשֵּׁן, לֹא מִתְפַּלֵּל בַּמִּסְגָּד בְּיוֹם שִׁישִּׁי, מָה שֶׁהוֹפֵךְ
אוֹתִי לָאִישׁ מְנוּדֶּה בְּאוֹפֶן זֶה אוֹ  אַחֵר. הָיִיתִי
יוֹצֵא לָעֲבוֹדָה וְחוֹזֵר לְצַפּוֹת בַּמִּשְׂחָק אוֹ לִקְרוֹא סֵפֶר. רָצִיתִי לִהְיוֹת מוֹרֶה לַהִיסְטוֹרְיָה, אֲבָל
לְצַעֲרִי, בִּגְלַל הַמְּמוּצָּע הַטּוֹב שֶׁלִּי בַּמְּגַמָּה הַמַּדָּעִית, הוֹרַי לָחֲצוּ עָלַי שֶׁאֲרַשֵּׁם לְלִימּוּדִים בְּאֶחָד
הַמִּקְצוֹעוֹת הַקְּרוֹבִים לִרְפוּאָה. וְהִתְחַלְתִּי לִלְמוֹד רוֹקְחוּת."
"אַתָּה מְדַבֵּר כְּאִילּוּ אַתָּה עוֹמֵד עַל בָּמַת תֵּיאַטְרוֹן וּמַצִּיג אֶת עַצְמְךָ
לַצִּיבּוּר. יוֹתֵר מֵאֶלֶף פְּעָמִים כְּבָר סִיפַּרְתָּ לִי אֶת הַסִּיפּוּר שֶׁל הַהִיסְטוֹרְיָה וְהַלִּימּוּדִים בַּתִּיכוֹן
וְהָרוֹקְחוֹת. כַּנִּרְאֶה שֶׁהִזְדַּקַּנְתָּ
וְנִהְיֵית סֵנִילִי. לְךָ לְהִתְפַּלֵּל בְּיוֹם שִׁישִּׁי כְּדֵי שֶׁאֱלוֹהִים יְרַחֵם עָלֶיךָ וְתַפְסִיק
לִשְׁכּוֹחַ." 
"רַק תַּקְשִׁיב, אַבּוּ אַחְמַד, אֲסַפֵּר לְךָ
עוֹד מָה קָרָה. פִּתְאוֹם... רָאִיתִי מַשֶּׁהוּ נוֹצֵץ כְּמוֹ שַׁרְשֶׁרֶת שֶׁל פָּנָסִים, אֲבָל אֵלֶּה לֹא הָיוּ פָּנָסִים,
זֶה הָיָה כְּמוֹ נִצְנוּצִים שֶׁל זְכוּכִית, וְתֶיכֶף יָדַעְתִּי שֶׁזּוֹ יְחִידָה מְיוּחֶדֶת שֶׁל צְבָא הַכִּיבּוּשׁ, וְלֹא
יָדַעְתִּי אִם מָה שֶׁנּוֹצֵץ הוּא הַנֶּשֶׁק אוֹ הַקְּסָדוֹת שֶׁלָּהֶם. הַלֵּב שֶׁלִּי דָּפַק כְּאִילּוּ הוּא עוֹמֵד לְהִתְפּוֹצֵץ.
הִרְגַּשְׁתִּי שֶׁקָּלִיעַ חֶדֶר כָּרֶגַע לָרֹאשׁ שֶׁלִּי, עַד כְּדֵי כָּךְ שֶׁזֵּיעָה נָזְלָה לִי מֵאֲחוֹרֵי הַבִּרְכַּיִים וְיָרְדָה אֶל
הַשּׁוֹקַיִים. לַמָּוֶות יֵשׁ טַעַם כְּשֶׁהוּא מִתְקָרֵב. פָּחַדְתִּי שֶׁאֶעֱשֶׂה אֵיזוֹ תְּנוּעָה, בָּטוּחַ שֶׁהֵם הָיוּ שׁוֹמְעִים
אוֹתִי. לֹא הָיוּ סְבִיבִי הַרְבֵּה בָּתִּים, כִּי לֹא כָּל הָאֵזוֹר מְיוּשָּׁב. זֶה הָיָה אֵזוֹר רֵיק, וְזֶה מָה
שֶׁעָשָׂה אוֹתוֹ בָּטוּחַ לְלוֹחֲמִים וְקָשֶׁה לִצְבָא הַכִּיבּוּשׁ, בִּגְלַל זֶה לִיוָּוה אוֹתָם הֵלִיקוֹפְטֵר. בַּחַיִּים לֹא
רָאִיתִי סֶרֶט קוֹלְנוֹעַ, אֲבָל פֹּה, מִן הַפֶּתַח הַזֶּה, רָאִיתִי מַשֶּׁהוּ שֶׁחָשַׁבְתִּי שֶׁהוּא מוֹתֵחַ יוֹתֵר מִסֶּרֶט
קוֹלְנוֹעַ, כִּי זֶה הָיָה הַקּוֹלְנוֹעַ שֶׁל הַמְּצִיאוּת. הֵם יָדְעוּ בְּדִיּוּק מָה הַמַּטָּרָה שֶׁלָּהֶם, הַהַלִּיקוֹפְטֵר
הִפְצִיץ אֶת אַחַד הַבָּתִּים וְאָז הָיוּ חִילּוּפֵי אֵשׁ, הֵם נִמְשְׁכוּ כַּמָּה דַּקּוֹת עַד שֶׁהִתְחַדְּשָׁה הַהַפְצָצָה שֶׁל
הַבַּיִת, וְאָז נֶעֱצַר הַכּוֹל, לֹא שָׁמַעְתִּי יוֹתֵר אֶת הַלְּחִימָה, הָיָה נִרְאֶה שֶׁהֵם הִסְתַּלְּקוּ אוֹ עָלוּ עַל
הַהַלִּיקוֹפְטֵר, אֲנִי לֹא יוֹדֵעַ. עָבְרוּ כַּמָּה רְגָעִים לִפְנֵי שֶׁשָּׁמַעְתִּי אֶת קוֹלוֹ שֶׁל אֶחָד הַצְּעִירִים
שֶׁנִּלְחֲמוּ בַּפּוֹלְשִׁים קוֹרֵא לְעֶזְרָה. הוּא נִפְצַע. נִרְאֶה הָיָה שֶׁכָּל חֲבֵרָיו נֶהֶרְגוּ כִּי רַק הַקּוֹל שֶׁלּוֹ
נִשְׁמַע וּבְדֶרֶךְ כְּלָל הַלּוֹחֲמִים לֹא נוֹהֲגִים לָנוּעַ בַּשֶּׁטַח לְבַדָּם. אַף אֶחָד מֵהַתּוֹשָׁבִים שֶׁל בָּתֵּי  הַשְּׁכוּנָה שֶׁנִּשְׁאֲרוּ לֹא הִתְקָרֵב, הַפַּחַד כִּמְעַט עוֹקֵר אֶת
הַלְּבָבוֹת מִמְּקוֹמָם, וְכַמּוּבָן, גַּם אֲנִי עַצְמִי לֹא הִתְקָרַבְתִּי, שָׁמַעְתִּי אוֹתוֹ קוֹרֵא:  עָזְרוּ לִי!" 
"אֲנַחְנוּ, כְּמוֹ שֶׁאַתָּה יוֹדֵעַ, עָזַבְנוּ בְּאוֹתוֹ יוֹם אֶת הַבַּיִת,
בָּרַחְנוּ לַבַּיִת שֶׁל דּוֹדִי בִּצְפוֹן."

"שָׁמַעְתִּי אוֹתוֹ מִתְנוֹעֵעַ עַל הַקַּרְקַע. הָיָה נִדְמֶה שֶׁהוּא מִתְהַפֵּךְ עַל
הַחוֹל כְּמוֹ חֲתוּלָה שֶׁמְּכוֹנִית דָּרְסָה אוֹתָהּ. רָאִיתָ פַּעַם אֵיךְ חֲתוּלָה דְּרוּסָה נִלְחֶמֶת עַל חַיֶּיהָ? זֶה
מַחֲזֶה שֶׁמְּטַלְטֵל לְךָ אֶת הָאֵיבָרִים. כָּכָה הִשְׁתַּעֲשַׁע הַדִּמְיוֹן בְּרֹאשׁ שֶׁלִּי כְּשֶׁשָּׁמַעְתִּי אֶת הַקּוֹל וְלֹא רָאִיתִי
אֶת הַבָּחוּר. כַּעֲבוֹר זְמַן קָצָר הוּא קָרָא שׁוּב בְּקוֹל חַלָּשׁ יוֹתֵר, 'אֵיפֹה אַתֶּם, יא עַרְבִים.' הַבָּחוּר
דִּימֵּם. הִתְפַּלֵּאתִי: אֵיזֶה מִין רַעְיוֹן זֶה? בֶּן אָדָם נִלְחָם עַל חַיָּיו בָּרְגָעִים הָאַחֲרוֹנִים שֶׁלּוֹ וְהוּא
חוֹשֵׁב שֶׁיִּיתָּכֵן שֶׁהָעֲרָבִים יִשְׁמְעוּ אֶת הַקְּרִיאָה שֶׁלּוֹ וְיָבוֹאוּ. וְאוּלַי הַיֵּיאוּשׁ שֶׁל מִי שֶׁנּוֹשֵׁם אַתְּ
נִשְׁמָתוֹ הָאַחֲרוֹנָה הוּא שֶׁמְּעוֹלֵל אֶת מַעֲלָלָיו בְּמוֹחוֹ וּבַשָּׂפָה שֶׁהוּא מִשְׁתַּמֵּשׁ בָּהּ וּמַחֲזִיר אוֹתוֹ אֶל הַסִּיסְמָאוֹת
הַיְּשָׁנוֹת. אֵיךְ זֶה שֶׁבֶּן אָדָם שֶׁנִּלְחַם עַל חַיָּיו קוֹרֵא לַאֲנָשִׁים שֶׁהוּא לֹא מַכִּיר וְלֹא יוֹדֵעַ אִם הֵם
בִּכְלָל מְסוּגָּלִים לְהֵיעָנוֹת לוֹ. אַתָּה יָדַע כְּמוֹ מָה זֶה? אַמְחִישׁ לְךָ אֶת הָרַעְיוֹן. פּוֹשֵׁעַ פּוּתַּח עָלֶיךָ
בְּאֵשׁ בִּשְׁוֶודְיָה בַּלַּיְלָה שֶׁשּׂוֹרֵר בּוֹ קוֹר מַקְפִּיא, וְאַתָּה גּוֹסֵס לְבַדְּךָ בַּשֶּׁלֶג וְצוֹעֵק: אֵיפֹה אַתֶּם, יא
אֵירוֹפֵּאִים?  הַאִם אַתָּה מַכִּיר אַבְּסוּרְד גָּדוֹל מִן
הַקְּרִיאָה הַזֹּאת שֶׁכָּל כּוּלָּהּ קְלִישָׁאָה שְׁחוּקָה? וּבְכָל זֹאת הִיא מְעוֹרֶרֶת בִּי רָצוֹן לִפְרוֹץ בִּבְכִי. בְּתוֹךְ
שְׁנִיּוֹת תָּפַסְתִּי שֶׁהַיְּדִיעָה הַסּוֹפִית וְהַמּוּחְלֶטֶת שֶׁלּוֹ שֶׁהוּא עוֹמֵד לָמוּת אֵינֶנָּה שִׁיעוּר בַּהִיסְטוֹרְיָה.
זֶה שִׁיעוּר בְּחוֹסֶר הַיֶּשַׁע שֶׁל הָאָדָם וּבְאַהֲבָתוֹ לְחַיִּים, אֲנִי מִתְכַּוֵּון: הָאַהֲבָה שֶׁלִּי לַחַיִּים. לְמָחֳרָת,
כְּשֶׁנּוֹכַחְנוּ שֶׁהָאֵזוֹר בָּטוּחַ, עָבַרְנוּ בִּזְהִירוּת אֶת הַמִּפְתָּן שֶׁל בָּתֵּינוּ וְרָאִינוּ שֶׁהַחוֹל מָצַץ אֶת כָּל
הַדָּם שֶׁלּוֹ, הָיְתָה לוֹ מַסֵּיכָה עַל הַפָּנִים וְהוּא לָבַשׁ זָ'קֵט שָׁחוֹר." 
"אוֹף, מָה זֶה הַסִּיפּוּר הַזֶּה, כָּל הַגּוּף שֶׁלִּי רוֹעֵד בִּגְלָלְךָ. אֱלוֹהִים,
אַתָּה חוֹטֵא חֵטְא נוֹרָא, יא סַלַאם. זֶה הַגּוֹרָל שֶׁלּוֹ, פָּשׁוּט הִגִּיעָה שְׁעָתוֹ." 
"מָה גּוֹרָל, אֵיזֶה גּוֹרָל? אִילּוּ הַבָּחוּר חַי הוּא הָיָה עַכְשָׁיו בֶּן
שְׁלוֹשִׁים, וְהָיָה נָשׂוּי וְאוּלַי הָיָה אָב לִילָדִים. הַהִתְמַסְּרוּת לְמָוֶות לֹא צוֹדֵק חוֹנֶקֶת אוֹתִי. אֲנִי
מַרְגִּישׁ שֶׁזֶּה חוֹסֶר יֶשַׁע וְלֹא אֱמוּנָה. אֵיפֹה הַשְּׁכֵנִים וְתוֹשָׁבֵי הַשְּׁכוּנָה, וְהַשִּׂיחַ' שֶׁל הַמִּסְגָּד. אֵיפֹה
הָעַרְבִים, אָחִי? כְּבָר עֶשֶׂר שָׁנִים, כָּל יוֹם כְּשֶׁאֲנִי עוֹבֵר אֶת הַמִּפְתָּן שֶׁל בֵּיתִי אֲנִי רוֹאֶה אוֹתוֹ
שָׂרוּעַ שָׁם. תָּאֵר לְעַצְמְךָ כַּמָּה פְּעָמִים עָבַרְתִּי אֶת מִפְתַּן הַבַּיִת. מֵאָז הַלַּיְלָה הַהוּא אֲנִי חַי עַם
הַמֵּתִים. כָּל הָעִיר הַזֹּאת חַיָּה עִם הַמֵּתִים."
"שְׁלוֹשׁ הַמִּלְחָמוֹת הָאֵלֶּה זֶה לֹא מַשֶּׁהוּ קַל."
"מָתַי הַמִּלְחָמָה הִיא מַשֶּׁהוּ קַל? כָּל מָה שֶׁקָּרָאתָ עַל הַמִּלְחָמוֹת
בָּעוֹלָם, וּבְיִיחוּד עַל אֵלֶּה שֶׁחִיסְּלָה מִילְיוֹנִים, הַכּוֹל שֶׁקֶר. כִּי עַל הַמִּלְחָמוֹת יְכוֹלִים לִכְתּוֹב רַק
מִי שֶׁעָבְרוּ אוֹתָן." 
"לְךָ בְּדַרְכֵי הָאֵל. קוּם בַּבּוֹקֶר וְאָמוּר אֶת תְּפִילַּת הַשַּׁחַר. מַסְפִּיק
דִּיבּוּרִים לְהַיּוֹם. בִּלְעָדִי הָאֱמוּנָה לֹא הָיָה הָעָם שֶׁלָּנוּ עוֹמֵד בְּכָל הַסֵּבֶל וְהַפְּשָׁעִים הָאֵלֶּה." 
"לֹא הָאֱמוּנָה אֶלָּא הַחַיִּים עִם הַמֵּתִים הֵם הַכּוֹחַ שֶׁלָּנוּ. לַיְלָה
טוֹב. אֲנִי מִתְפַּלֵּל אֶת תְּפִילָּה הַשַּׁחַר בְּבֵית." 
"אָה, שָׁכַחְתִּי שֶׁאַתָּה בּוּרְגָּנִי מִקְּטִיפָה. הַמִּסְגָּד בָּא אֵלֶיךָ לַמִּיטָּה. בַּקֵּשׁ מְחִילָה מֵאֱלוֹהִים. הוּא לֹא רוֹצֶה שֶׁהָאֲנָשִׁים יְדַבְּרוּ דִּבְרֵי כְּפִירָה.
הָאֵל הוּא מַחְסִי וַאֲנִי שָׁב אֵלָיו. אִתְּךָ יֵשׁ רַק וִיכּוּחִים שֶׁנִּיטָּשִׁים בְּכָל עוּזָּם. 
"הַכְּפִירָה הָאֲמִיתִּית הִיא מָה שֶׁקּוֹרֶה לָנוּ.
אַבּוּ אַחְמַד פָּנָה לָלֶכֶת אֶל הַמִּסְגָּד שֶׁל הַשְּׁכוּנָה. סַלַאם סִידֵּר אֶת סִפְלֵי
הַקָּפֶה וְשָׁפַךְ חוֹל עַל הָאֵשׁ כְּדֵי לְכַבּוֹת אוֹתָהּ. כָּל זְמַן הַיְּשִׁיבָה הוּא חָשׁ שֶׁיֵּשׁ מִישֶׁהוּ מֵאֲחוֹרָיו.
הוּא הִבִּיט אֶל הַכֶּתֶם הַהוּא, שׁוּם דָּבָר לֹא הִשְׁתַּנָּה, רַק חָבִית הַמֶּלֶט הַיָּבֵשׁ שֶׁהֶהָרוּג הָיָה שָׂרוּעַ לְצִדָּהּ
זָזָה. וְהוּא לָחַשׁ: "עֶשֶׂר שָׁנִים שֶׁאֲנַחְנוּ שְׁכֵנִים, חָבֵר שֶׁלִּי, וַאֲפִילּוּ פַּעַם אַחַת לֹא אָמַרְתִּי לָךְ
בּוֹקֶר טוֹב."


https://www.shortstoryproject.com/he/story/%d7%aa%d7%9c-%d7%90%d7%9c%d7%94%d7%95%d7%95%d7%90/
#אירוניה#ישראלי-פלסטיני#מלחמה#ספרותערבית#פוליטי