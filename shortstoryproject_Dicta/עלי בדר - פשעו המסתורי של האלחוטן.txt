רַבּוֹתַיי הַקְּצִינִים, 
שְׁמִי גָּ'מָאל אַחְמַד, וַאֲנִי אַלְחוּטָן בִּיחִידַת הַסִּיּוּר הֶעָמוֹק 312 מוּל הָאוֹיֵב הָאָמֵרִיקָאִי בַּדָּרוֹם.
אֲנִי, בִּמְלוֹא כּוֹחוֹתַיי הַשִּׂכְלִיִּים, מוֹדֶה בִּפְנֵיכֶם שֶׁהָרַגְתִּי אֶת סָאלֶם חוּסֵיין, סֵמֶל הַקֶּשֶׁר בִּיחִידָתֵנוּ. שָׁלַפְתִּי אֶת אֶקְדְּחֵי וְיָרִיתִי כַּדּוּר בְּרֹאשׁוֹ, מִשּׁוּם שֶׁהוּא פָּשׁוּט בּוֹגֵד, וְעוֹנְשׁוֹ שֶׁל בּוֹגֵד הוּא מָוֶות.
אֲנִי לֹא מַכְחִישׁ אֶת הַדָּבָר בִּכְלָל, וּמוּכָן לְהָגֵן עַל מָה שֶׁעָשִׂיתִי, אֶלָּא מְשַׁנֶּה מָה יִהְיֶה הָעוֹנֶשׁ שָׁתַתְנוּ לִי.
גָּזַרְתִּי עָלָיו עוֹנֶשׁ מָוֶות וּבִיצַּעְתִּי אֶת גְּזַר הַדִּין בְּעַצְמִי וּבְנֶשֶׁק שֶׁלִּי, כִּי כְּשֶׁנִּכְנַסְתִּי לַחֲדַר הַקֶּשֶׁר תָּפַסְתִּי אוֹתוֹ מְשׂוֹחֵחַ עִם אֶחָד מִקְּצִינֵי הַמּוֹדִיעִין שֶׁל הַכּוֹחוֹת הָאָמֵרִיקָאִיִּים. זֶה הָיָה בְּיוֹם שֵׁנִי בַּצָּהֳרַיִים. לֹא יָכוֹלְתִּי לִסְבּוֹל אֶת הַשָּׂפָה הַמְּטוּנֶּפֶת שֶׁלּוֹ, וְלָכֵן שָׁלַפְתִּי אֶת הָאֶקְדָּח הַצְּבָאִי שֶׁלִּי מִסּוּג בְּרָאוּנִינְג 9 מ"מ, וְיָרִיתִי בּוֹ שְׁלוֹשָׁה כַּדּוּרִים שֶׁאוֹתָם כִּיוַּונְתִּי הֵיטֵב לְגוּפוֹ. אֶחָד מֵהֶם נִתְקַע לוֹ בְּמֵצַח, אֶחָד בְּלֵב וְאֶחָד יָרִיתִי לוֹ בָּאֲשָׁכִים.
רָצִיתִי לְסָרֵס אוֹתוֹ, כִּי מִי שֶׁבּוֹגֵד הוּא לֹא גֶּבֶר, וְאָסוּר לוֹ לָמוּת כְּגֶבֶר. זֶהוּ הַמּוּסָר שֶׁלָּנוּ, הָעַרְבִים: הַכָּבוֹד וְהָאֲדָמָה מֵעַל לְכָל. מִי שֶׁבּוֹגֵד בְּכָבוֹד, צָרִיךְ לָמוּת בְּלִי אֲשָׁכִים, וּמִי שֶׁבּוֹגֵד בָּאֲדָמָה, צָרִיךְ לָמוּת בְּלִי קֶבֶר.
רַבּוֹתַיי הַקְּצִינִים,
לֹא עָשִׂיתִי לוֹ בָּזֶה שׁוּם עָוֶול. הִתְיַיסַּרְתִּי וְחָשַׁבְתִּי הַרְבֵּה לִפְנֵי שֶׁהָרַגְתִּי אוֹתוֹ, עַד כְּדֵי כָּךְ שֶׁלֹּא יָכוֹלְתִּי לִישׁוֹן. כְּבָר חוֹדְשַׁיִים שֶׁאֲנִי לֹא מְסוּגָּל לְהֵירָדֵם. אֲפִילּוּ הֶעֱמַדְתִּי אוֹתוֹ לְמִשְׁפָּט בֵּינִי לְבֵין עַצְמִי, וְגַם מִינִּיתִי לוֹ עוֹרֵךְ דִּין בְּדִמְיוֹנִי, אֲבָל בְּסוֹפוֹ שֶׁל דָּבָר הִגַּעְתִּי לְמַסְקָנָה שֶׁהוּא בּוֹגֵד, וְהָעוֹנֶשׁ שֶׁל בּוֹגֵד לֹא יָכוֹל לִהְיוֹת אֶלָּא מָוֶות.
אֲנִי מְבַקֵּשׁ מִכֶּם, רַבּוֹתַיי הַקְּצִינִים, לֹא לְהַטִּיל סָפֵק בִּבְגִידָה שֶׁלּוֹ: נִכְנַסְתִּי אֵלָיו בְּיוֹם שְׁלִישִׁי בָּעֶרֶב, וְרָאִיתִי שֶׁהוּא מְתַקְשֵׁר לָאָמֵרִיקָאִים וְנוֹתֵן לָהֶם הַרְבֵּה נוּ"ן צדי"קים וּמִיקּוּמִים שֶׁל יְחִידוֹת צְבָאִיּוֹת. שָׁמַעְתִּי אוֹתוֹ בְּמוֹ אוֹזְנַיי, שֶׁהַתּוֹלָעִים יֹאכְלוּ אוֹתָן אַחֲרֵי שֶׁאֲנִי אַמּוֹת, וְרָאִיתִי אוֹתוֹ בְּמוֹ עֵינַיי כְּשֶׁהוּא בּוֹגֵד בְּנוֹכְחוּתִי מִבְּלִי לְהָנִיד עַפְעַף.
הוּא פָּשׁוּט מְרַגֵּל. כְּשֶׁהִתְעַמַּתִּי אִיתּוֹ הוּא הוֹדָה שֶׁהוּא מְרַגֵּל וּפוֹעֵל בְּשֵׁירוּת הָאָמֵרִיקָאִים, אֲבָל הִתְחָרֵט עַל זֶה אוֹ פַּחַד שִׁילֵּשֵׁינוּ עָלָיו, וּבִיקֵּשׁ מִמֶּנִּי לִירוֹת בּוֹ כַּדּוּר אֶחָד בְּרֹאשׁ, כַּדּוּר שֶׁל חֶסֶד. לָכֵן שָׁלַפְתִּי אֶת אֶקְדָּח הַבְּרָאוּנִינְג 9 מ"מ שֶׁלִּי, יָרִיתִי בּוֹ כַּדּוּר אֶחָד וְהוּא נָפַל מֵת.
כֵּן, כַּדּוּר אֶחָד בְּרֹאשׁ הִסְפִּיק כְּדֵי לַהֲרוֹג אוֹתוֹ, וַאֲנִי לֹא יוֹדֵעַ שׁוּם דָּבָר עַל שְׁנֵי הַכַּדּוּרִים הָאֲחֵרִים. הוּא לֹא הָיָה צָרִיךְ עוֹד כַּדּוּרִים כְּדֵי לָמוּת, הַבּוֹגֵד. לַבּוֹגֵד אֵין עוֹנֶשׁ חוּץ מִמָּוֶות, כְּפִי שֶׁאַתֶּם יוֹדְעִים, וַאֲנִי לֹא חוֹשֵׁב שֶׁיֵּשׁ מִישֶׁהוּ בְּכָל הָעוֹלָם שֶׁמִּתְכַּחֵשׁ לָזֶה/שֶׁמִּתְנַגֵּד לָזֶה.
רַבּוֹתַיי הַקְּצִינִים,
הַכָּבוֹד הוּא הַדָּבָר הַיָּקָר בְּיוֹתֵר שֶׁיֵּשׁ לָנוּ, וַאֲנִי, כְּפִי שֶׁכְּבָר הִסְפַּקְתֶּם לְהַכִּיר אוֹתִי, חַיָּיל אַמִּיץ וּבַעַל כָּבוֹד, וְהַכָּבוֹד הַצְּבָאִי שֶׁלִּי לֹא סוֹבֵל שֶׁאֲנִי אֶתָּקֵל בְּבוֹגֵד בַּיְּחִידָה שֶׁלָּנוּ, מְרַגֵּל לְטוֹבַת הָאָמֵרִיקָאִים, מִבְּלִי שֶׁאֲבַצֵּעַ בּוֹ גְּזַר דִּין מָוֶות. הָעִנְיָין לֹא הָיָה מוּטָּל בְּסָפֵק בִּכְלָל, כְּפִי שֶׁהִסְבַּרְתִּי לָכֶם: נִכְנַסְתִּי אֵלָיו לַחֲדַר הַקֶּשֶׁר וְרָאִיתִי אוֹתוֹ צוֹחֵק וּמְדַבֵּר בְּאַנְגְּלִית עִם קְצִין אָמֵרִיקָאִי. הִתְעַמַּתִּי אִיתּוֹ, אֲבָל הוּא הִכְחִישׁ וְאָמַר שֶׁהוּא מְדַבֵּר עִם סֵמֶל בִּיחִידַת הַבִּינּוּי בְּשֵׁם עַאדֶל, שֶׁמִּתְאַמֵּן, כָּמוֹהוּ, בְּדִיבּוּר בְּאַנְגְּלִית. הֵבַנְתִּי מִיָּד שֶׁהוּא מְנַסֶּה לְרַמּוֹת אוֹתִי. בְּאוֹתוֹ רֶגַע, רַבּוֹתַיי הַקְּצִינִים, הָאֶקְדָּח שֶׁלִּי לֹא הָיָה אִיתִּי, אֲבָל הִסְתַּכַּלְתִּי מִיָּמִין לְמִשְׁדַּר הַ"תּוֹמְסוֹן" וְהִבְחַנְתִּי בָּאֶקְדָּח שֶׁלּוֹ מִסּוּג בְּרָאוּנִינְג 9 מ"מ, מוּנָּח עַל הַכִּיסֵּא. הוּא הִרְגִּישׁ בְּסַכָּנָה, וְלִפְנֵי שֶׁהִסְפִּיק לְהוֹשִׁיט אֶת הַיָּד וְלָקַחַת אוֹתוֹ הִסְתַּעַרְתִּי עַל הָאֶקְדָּח וְחָטַפְתִּי אוֹתוֹ. הָלַכְתִּי שְׁנֵי צְעָדִים לְאָחוֹר, כְּשֶׁהוּא עוֹמֵד מוּלִי חִיוֵּור, וְיָרִיתִי בּוֹ שְׁנֵי כַּדּוּרִים. אֶחָד מֵהֶם פָּגַע לוֹ בַּלֵּב וְהַשֵּׁנִי בָּאֲשָׁכִים, כִּי מִי שֶׁבּוֹגֵד הוּא לֹא גֶּבֶר!
עַל הַכַּדּוּר שֶׁפָּגַע לוֹ בְּרֹאשׁ אֲנִי לֹא יוֹדֵעַ כְּלוּם. 
בְּאוֹתוֹ רֶגַע נִכְנַס אֵלֵינוּ הַאַלְחוּטָן וְחִיֵּד. הוּא נִכְנַס מִיָּד לְאַחַר שֶׁשָּׁמַע אֶת הַיְּרִיּוֹת, וְרָאָה אֶת הַבּוֹגֵד מוּטָּל מֵת וְאֶת הָאֶקְדָּח בַּיָּד שֶׁלִּי. בְּכָל מִקְרֶה הוּא עַד, וְעַד כַּמָּה שֶׁיָּדוּעַ לִי הוּא אָמַר לָכֶם שֶׁהוּא נִכְנַס לַמָּקוֹם אַחֲרֵי שֶׁשָּׁמַע אֶת הַיְּרִיּוֹת וּמָצָא אֶת הַסֵּמֶל הָרוּג.
אֲבָל מָה שֶׁהוּא אָמַר אַחֲרֵי כֵן לֹא מְדוּיָּק, כִּי אֲנִי לֹא הָיִיתִי בְּתוֹךְ הַחֶדֶר בְּאוֹתוֹ זְמַן. כְּשֶׁהָלַכְתִּי בַּמִּסְדְּרוֹן שֶׁמּוֹבִיל לַחֶדֶר שֶׁל הַקָּצִין עָבַרְתִּי בְּמִקְרֶה לְיַד חֲדַר הַקֶּשֶׁר וְשָׁמַעְתִּי אֶת סֵמֶל וְחִיֵּד מְבַקֵּשׁ מִמֶּנִּי לְהִיכָּנֵס. כְּשֶׁנִּכְנַסְתִּי רָאִיתִי אוֹתוֹ בּוֹכֶה וְרוֹעֵד. שָׁאַלְתִּי אוֹתוֹ מָה קָרָה לוֹ וְהוּא אָמַר שֶׁהוּא בָּגַד בִּיחִידָתוֹ וְרָמַס אֶת כְּבוֹדוֹ הַצְּבָאִי, שֶׁכֵּן הֶעֱבִיר לָאָמֵרִיקָאִים תְּמוּרַת סְכוּם כֶּסֶף נוּ"ן צדי"קים חֲשׁוּבִים כְּדֵי שֶׁהַמְּטוֹסִים שֶׁלָּהֶם יַפְצִיצוּ אֶת הַכּוֹחוֹת הָעִירָאקִיִּים. הוּא הִתְחָרֵט עַל זֶה וְהֶחֱלִיט לְהִתְאַבֵּד. הוֹשַׁטְתִּי לוֹ אֶת הָאֶקְדָּח הַצְּבָאִי שֶׁלִּי, וְהוּא לָקַח אוֹתוֹ מִמֶּנִּי בִּנְחִישׁוּת, נֶעֱמַד מוּלִי, הִצְמִיד אוֹתוֹ לָרַקָּה שֶׁלּוֹ, יָרָה כַּדּוּר אֶחָד וְנָפַל מֵת עִם הָאֶקְדָּח בַּיָּד שֶׁלּוֹ. הַאַלְחוּטָן וְחִיֵּד, שֶׁעִישֵּׁן מִחוּץ לַחֲדַר הַקֶּשֶׁר, נִכְנַס וְרָאָה אוֹתִי עוֹמֵד שָׁם בְּלִי נֶשֶׁק, וְאֶת סֵמֶל הַקֶּשֶׁר שׁוֹכֵב מֵת כְּשֶׁהָאֶקְדָּח בַּיָּד שֶׁלּוֹ.
אַתֶּם יוֹדְעִים, רַבּוֹתַיי הַקְּצִינִים, שֶׁטּוּרָאִי ווחיד הוּא אַנְאַלְפַבֵּית, פַלָּאח מֵהַדָּרוֹם שֶׁלֹּא מֵבִין אַנְגְּלִית וְלֹא יוֹדֵעַ אִם סֵמֶל הַקֶּשֶׁר דִּיבֵּר עִם הָאָמֵרִיקָאִים אוֹ עִם חַיָּיל בִּיחִידַת הַבִּינּוּי וְעִם הַחֲבֵרִים שֶׁלּוֹ. אֲבָל אוֹתִי אִי אֶפְשָׁר לְרַמּוֹת. אֲנִי עָמַדְתִּי קָרוֹב לַחֲדַר הַקֶּשֶׁר וְשָׁמַעְתִּי בִּפְנִים קוֹלוֹת מוּזָרִים וְחִילּוּפֵי דְּבָרִים בֵּין סֵמֶל הַקֶּשֶׁר סָאלֶם וְטוּרַאי וְחִיֵּד, בִּגְלַל שֶׁסֵּמֶל הַקֶּשֶׁר קִיבֵּל מִבְרָקִים מִמָּקוֹר לֹא יָדוּעַ, כַּנִּרְאֶה מֵהָאָמֵרִיקָאִים. תּוֹךְ כְּדֵי הַמְּרִיבָה נִפְלַט כַּדּוּר מֵהָאֶקְדָּח שֶׁל טוּרַאי וָוחִיד וּפָגַע בָּאֲשָׁכִים שֶׁל סֵמֶל הַקֶּשֶׁר, וְזֶה מִפְּנֵי שֶׁטּוּרָאֵי וָוחִיד הֶאֱשִׁים אֶת סֵמֶל הַקֶּשֶׁר בְּכָךְ שֶׁקִּייֵּם יְחָסִים עִם אִשְׁתּוֹ כַּאֲשֶׁר הוּא שָׁלַח לָהּ אִיתּוֹ סְכוּם כֶּסֶף לִפְנֵי חוֹדְשַׁיִים. הַבּוֹגֵד נִיצֵּל אֶת הָעִנְיָין וְקִייֵּם יְחָסִים עִם אִשְׁתּוֹ שֶׁל טוּרַאי וְחַיֵּד. אֶת זֶה אִישֵּׁר טוּרַאי וְחִיֵּד בְּעַצְמוֹ.
אַתֶּם יוֹדְעִים, רַבּוֹתַיי הַקְּצִינִים, שֶׁטּוּרָאִי ווחיד שִׁיקֵּר כְּשֶׁאָמַר שֶׁסֵּמֶל הַקֶּשֶׁר לֹא דִּיבֵּר עִם הָאָמֵרִיקָאִים, וְאָמַר שֶׁהוּא זֶה שֶׁהָיָה בְּמִשְׁמֶרֶת וְדִיבֵּר עִם חַיָּיל שֶׁהוּא מַכִּיר בְּמַחְלֶקֶת הַבִּינּוּי בִּזְמַן שֶׁטּוּרָאִי וְחִיֵּד יָשֵׁן. אֲנִי נִכְנַסְתִּי וְהֵעַרְתִּי אוֹתוֹ, וְהֶאֱשַׁמְתִּי אוֹתוֹ בְּקִיּוּם יְחָסִים עִם אִשְׁתִּי, לְאַחַר שֶׁשָּׁלַחְתִּי אִיתּוֹ אֶת הַמַּשְׂכּוֹרֶת שֶׁלִּי כְּשֶׁהָיָה בְּ"חוּפְשָׁה רְגִילָה".
אָז זֶה לֹא כָּכָה: רֵאשִׁית, הִיא לֹא אִשְׁתִּי, אֶלָּא אִשְׁתּוֹ שֶׁל טוּרַאי וְחִיֵּד, וְהוּא זֶה שֶׁהֶאֱשִׁים אוֹתוֹ בִּבְגִידָה. אֲבָל אַחֲרֵי כֵן גִּילִּיתִי שֶׁהוּא דִּיבֵּר עִם הָאָמֵרִיקָאִים בְּאַנְגְּלִית, וְאִם כָּךְ הַדָּבָר, רַבּוֹתַיי הַקְּצִינִים, הֲרֵי לֹא עָבַרְתִּי עַל הַחוֹק, אֶלָּא קִייַּמְתִּי אוֹתוֹ. הָעוֹנֶשׁ שֶׁל בּוֹגֵד הוּא מָוֶות, וּכְשֶׁתָּפַסְתִּי אוֹתוֹ בּוֹגֵד בְּטוּרָאֵי וְחַיֵּד וּמְרַגֵּל לְטוֹבַת הָאָמֵרִיקָאִים, הוּא גִּמְגֵּם בַּהַתְחָלָה, וְאַחַר כָּךְ הִכְחִישׁ אֶת זֶה בְּתוֹקֶף וְחָשַׁב שֶׁאֲנִי אֶסְלַח לוֹ. אָמַרְתִּי לוֹ: לִי אֵין סִיבָּה לִנְקוֹם בְּךָ, אֲבָל יֵשׁ מִי שֶׁיַּפְעִיל אֶת הַחוֹק נֶגְדְּךָ. הוֹשַׁטְתִּי אֶת אֶקְדְּחֵי לְטוּרַאי וְחִיֵּד וְאָמַרְתִּי לוֹ: תִּנְקוֹם אֶת נִקְמָתְךָ וְתַצִּיל אֶת כְּבוֹדְךָ, כִּי הוּא זֶה שֶׁרָמַס אוֹתוֹ.
בָּרֶגַע שֶׁסֵּמֶל סָאלֶם סוֹבֵב אֶת רֹאשׁוֹ, יָרָה לְפֶתַע טוּרַאי וְחִיֵּד כַּדּוּר בַּלֵּב שֶׁלּוֹ.  לָקַחְתִּי אֶת הָאֶקְדָּח מוֹחִיד וְיָרִיתִי בּוֹ שְׁנֵי כַּדּוּרִים, אֶחָד כִּיוַּונְתִּי לְעֵבֶר הָאֲשָׁכִים שֶׁלּוֹ כְּדֵי שֶׁלֹּא יָמוּת כְּגֶבֶר, וְאֶחָד לְעֵבֶר הָרַקָּה שֶׁלּוֹ כְּדֵי שֶׁיִּסְתַּלֵּק מֵהָעוֹלָם.
הַבּוֹגֵד הַזֶּה, רַבּוֹתַיי הַקְּצִינִים, רָאוּי לָמוּת בְּלִי שׁוּם רַחֲמִים – אֵלֶּה הֵם הַחוּקִּים שֶׁלָּנוּ. הוּא לֹא הָיָה בֶּן אָדָם. הוּא הָיָה כִּינָּה שֶׁצָּרִיךְ לִרְמוֹס אוֹתָהּ!
רַבּוֹתַיי הַקְּצִינִים,
אֲנִי חַיָּיל מְכוּבָּד, וְאֵין עַל כְּבוֹדִי רְבָב. בַּחַיִּים שֶׁלִּי לֹא עָשִׂיתִי דָּבָר שֶׁלֹּא בִּמְקוֹמוֹ. עַכְשָׁיו סְתָיו, הַשָּׁנָה הַזֹּאת הִיא הַשָּׁנָה הַשְּׁנִיָּיה שֶׁל הַשֵּׁירוּת הַצְּבָאִי שֶׁלִּי, וְאַתֶּם זִימַּנְתִּי אוֹתִי מְסִיבָּה שֶׁלֹּא בְּרוּרָה לִי.
אֵין לִי כֶּסֶף, וְגַם אֵין לִי תִּקְוָות כָּלְשֶׁהֵן. מֵעוֹלָם לֹא יָצַרְתִּי קֶשֶׁר עִם הָאָמֵרִיקָאִים. כָּל מָה שֶׁהֵם אָמְרוּ עָלַיי הוּא עֲלִילָה, שֶׁקֶר וְהַשְׁמָצָה. לֹא הָרַגְתִּי אֶת סֵמֶל הַקֶּשֶׁר סָאלֶם בִּגְלַל אִישָּׁה. הָאִישָּׁה הִיא אִשְׁתִּי וְלֹא אִשְׁתּוֹ שֶׁל טוּרַאי וְחַיֵּד. הוּא לֹא הָיָה שָׁם, וַאֲנִי לֹא יוֹדֵעַ מִי הֵבִיא אוֹתוֹ לִמְסוֹר עֵדוּת – הֲרֵי הוּא לֹא רָאָה שׁוּם דָּבָר. עָבַרְתִּי, רַבּוֹתַיי הַקְּצִינִים, הַשְׁפָּלָה אֲרוּכָּה/מְמוּשֶּׁכֶת . אִשְׁתִּי בַּגָּדָה בִּי וְרָמְסָה אֶת הַכָּבוֹד שֶׁלִּי בִּזְמַן שֶׁאֲנִי כָּאן, מֵגֵן עַל כָּבוֹד הַמּוֹלֶדֶת, וְלָכֵן הָיָה מַגִּיעַ לָהּ לָמוּת.
אֲנִי לֹא יוֹדֵעַ מִי הָרַג אֶת סֵמֶל הַקֶּשֶׁר – אוּלַי טוּרַאי וְחַיֵּד, בִּגְלַל שֶׁאֶחָד מֵהֶם בֶּגֶד וְהָיָה מְרַגֵּל שֶׁל הָאָמֵרִיקָאִים.
דְּבָרִים רַבִּים עָבְרוּ עָלַי. אֲנִי לֹא מֵבִין אֶת  הַמַּשְׁמָעוּת שֶׁלָּהֶם וְלֹא יוֹדֵעַ מָה גָּרַם לָהֶם. סֵמֶל הַקֶּשֶׁר יְיַסֵּר/עֵינָהּ אוֹתִי תְּקוּפָה מְמוּשֶּׁכֶת. הוּא אָמַר לִי: "כְּדֵי לִהְיוֹת אַלְחוּטָן אַתָּה צָרִיךְ שֶׁיִּהְיֶה לְךָ קוֹל שֶׁאֵינֶנּוּ צוֹרֵם/לֹא צוֹרְמָנִי. אַתָּה צָרִיךְ לִפְתּוֹחַ אֶת הַפֶּה וְלִנְשׁוֹף מִתּוֹךְ הָרֵיאוֹת שֶׁלְּךָ כְּאִילּוּ אַתָּה שַׂר. אַתָּה לֹא צָרִיךְ לְדַבֵּר, אֲבָל אַתָּה חַיָּיב לָדַעַת מָה אַתָּה אוֹמֵר."
הוּא אִייֵּם עָלַי, רַבּוֹתַי הַקְּצִינִים, מִשּׁוּם שֶׁלֹּא עָשִׂיתִי אֶת הָעֲבוֹדָה שֶׁלִּי בְּאוֹפֶן מוּשְׁלָם. הוּא אָמַר לִי שֶׁהוּא יַהֲרוֹג אוֹתִי וְיִרְקוֹד עַל הַגּוּפָה הַמְּטוּנֶּפֶת שֶׁלִּי. כְּשֶׁהָיִיתִי טוֹעֶה בְּהַעֲבָרַת הַשַּׁדָּרִים עִם הַקְּצִינִים, הָיָה צוֹרֵחַ, יוֹרְק עָלַי וּבוֹעֵט בִּי בַּבֶּטֶן.
אֲנִי חַיָּיל מְסַכֵּן, רַבּוֹתַיי הַקְּצִינִים. כְּבָר חוֹדְשַׁיִים שֶׁאֲנִי לֹא יָשֵׁן – מִתְּחִילַּת הַהַתְקָפָה הָאָמֵרִיקָאִית עָלֵינוּ וְעַד הַיּוֹם. כּוּלָּם כָּרְתוּ בְּרִית נֶגְדִּי: הַזְּמַן, הַגּוֹרָל, הָאָמֵרִיקָאִים, סֵמֶל הַקֶּשֶׁר וְאִשְׁתִּי.
 



https://www.shortstoryproject.com/he/story/%d7%a4%d7%a9%d7%a2%d7%95-%d7%94%d7%9e%d7%a1%d7%aa%d7%95%d7%a8%d7%99-%d7%a9%d7%9c-%d7%94%d7%90%d7%9c%d7%97%d7%95%d7%98%d7%9f/
#הַמְּלַחְמֵהבָעִירְקַ#וִידּוּי#חַיָּילִים#רֶצַח