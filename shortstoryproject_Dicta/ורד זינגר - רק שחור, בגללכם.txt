לִכְבוֹד: 
מִשְׂרַד הַבְּרִיאוּת, אַנְשֵׁי הַמַּחְלָקָה לִמְנִיעַת עִישּׁוּן
 
שָׁלוֹם רַב,
הַנָּדוֹן: 
 
בִּרְצוֹנִי לְהַבִּיעַ אֶת מֶחָאָתִי הָעַזָּה עַל שְׁנֵי הַצְּעָדִים הָאַחֲרוֹנִים, הַבִּלְתִּי-נִסְבָּלִים, שֶׁנְּקַטְתֶּם מִתְּחִילַּת שְׁנַת 2020 נֶגֶד אוּכְלוּסִיַּית הַמְּעַשְּׁנִים, שֶׁעַד לִפְנֵי שְׁנֵים-עָשָׂר יוֹם הָיִיתִי חֵלֶק מִמֶּנָּה. אָמְנָם קָדְמוּ לָהֶם הַסַּנְקְצִיּוֹת שֶׁהַטָּלָתָם בְּהַדְרָגָה בַּשָּׁנִים הָאַחֲרוֹנוֹת, וּבָהֶן הִתְיַיקְּרוּת הַטַּבָּק, קְנָסוֹת עַל עִישּׁוּן בַּמֶּרְחָב הַצִּיבּוּרִי, כּוֹלֵל בִּשְׁטָחִים פְּתוּחִים, וְאַזְהָרוֹת מְגוּחָכוֹת שֶׁהַטְבָּעָתָם עַל הַגּוֹלוֹאָז הַכְּחוּלָּה שֶׁלִּי, וּכְשֶׁלֹּא הָיְיתָה בְּנִמְצָא – עַל הֲוִוינְסְטוֹן הָאֲדוּמָּה; אַסְטְמָה, הִזְדַּקְּנוּת עוֹר הַפָּנִים, סַרְטָן, אִימְפּוֹטֶנְצִיָּה, שָׁבָץ מוֹחִי, מַחֲלוֹת לֵב וּמָוֶות בְּטֶרֶם עֵת – כָּל אֵלֶּה לֹא הֵזִיזוּ לִי כְּהוּא זֶה. בְּמוֹ עֵינַיי רָאִיתִי אֲנָשִׁים – גְּבָרִים וְנָשִׁים – שֶׁסָּבְלוּ מִכָּל אֵלֶּה וְיוֹתֵר, בִּזְמַן שֶׁלֹּא עִישְּׁנוּ אֲפִילּוּ סִיגַרְיַית לַיֵּיט אַחַת בְּכָל חַיֵּיהֶם. זֹאת וְעוֹד, הַמְּעַשְּׁנִים שֶׁהִכַּרְתִּי בְּחַיַּי הָיוּ לָרוֹב בְּרִיאִים, נְדִיבִים וֶאֱנוֹשִׁיִּים. הַלֹּא מְעַשְּׁנִים, וּבִמְיוּחָד אֵלּוּ שֶׁסָּלְדוּ מֵהֶעָשָׁן וּמֵהָרֵיחַ, הָיוּ מְשַׁעְמְמִים, צִדְקָנִים וְחוֹלָנִיִּים – בְּגוּפָם וּבְנַפְשָׁם, וַתִּקְצַר יְרִיעָה זֹאת מִלְּתָאֵר וְלוּ מִקְּצָת מֵחוֹלֵיהֶם. מוּבָן שֶׁלּוֹ הָיִיתִי שׁוֹאֶפֶת, נוֹשֶׁפֶת וּמְאַפֶּרֶת עַכְשָׁיו, לֹא הָיְיתָה הַיְּרִיעָה קְצָרָה בִּכְלָל. בְּרַם לְצַעֲרִי הָרַב הַהוּמוֹר וְהַשְּׁנִינוּת כְּבָר מִמֶּנִּי וָהָלְאָה. הַשָּׂפָה שֶׁלִּי הָפְכָה מְהוּדֶּקֶת, רִשְׁמִית וְלוֹחֶצֶת. לוֹ הָיְיתָה כָּאן מַאֲפֵרָה הָיוּ בָּהּ צֶבַע וְרַכּוֹת.
עַד שֶׁהִשְׁחַרְתֶּם אֶת כָּל הַחֲפִיסוֹת הַצִּבְעוֹנִיּוֹת − עַל חֶלְקָן הָיוּ אִיּוּרֵי חוֹפֶשׁ שֶׁל גְּמַלִּים, שְׁחָפִים וְסוּסִים − וּדְחַסְתֶּם אוֹתָן לְתֵיבוֹת מַתֶּכֶת שְׁחוֹרוֹת וּנְעוּלוֹת, כָּל הָאַזְהָרוֹת שֶׁצִּייַּנְתִּי לְעֵיל לֹא גָּרְמוּ לִי לִשְׁאוֹף לְהַפְסִיק לִשְׁאוֹף, לִנְשׁוֹף, לְאֵפֶר וְלִמְעוֹךְ. אֲנִי זוֹכֶרֶת הֵיטֵב אֶת הַיָּמִים שֶׁבָּהֶם חֲפִיסַת גּוֹלוֹאָז עָלְתָה שְׁמוֹנָה-עָשָׂר שְׁקָלִים (הַיּוֹם מְחִירָהּ הָאָמִיר לְעֶשְׂרִים וְתִשְׁעָה, וְהִיא עוֹד נֶחֱשֶׁבֶת לְאַחַת הַסִּיגַרְיוֹת הַזּוֹלוֹת). פָּחוֹת טוֹב, וּבְכָל זֹאת, אֲנִי זוֹכֶרֶת אֶת הַיָּמִים שֶׁבָּהֶם אֲנָשִׁים עִישְּׁנוּ בְּאוֹטוֹבּוּסִים. הֵם הָיוּ כְּחוּלִּים וְלֹא מְמוּזָּגִים, וְהַחַלּוֹנוֹת שֶׁלָּהֶם נִפְתְּחוּ בַּהֲזָזָה. נָסַעְנוּ מַפְתֵּחַ תִּקְוָוה לְתֵל אָבִיב, וְאַף שֶׁטֶּרֶם עִישַּׁנְתִּי אָז, הֶעָשָׁן לֹא הִפְרִיעַ לִי. זֶה הָיָה הַדָּבָר הַבִּלְתִּי-מַזִּיק שֶׁהַמְּבוּגָּרִים עָשׂוּ. בַּקּוֹלְנוֹעַ אַמְפִיתֵיאַטְרוֹן "אוֹרוֹן" עִישְּׁנוּ מִלְּפָנַיי וּמֵאֲחוֹרַיי כְּשֶׁצָּפֵינוּ שָׁם בְּ"זִיכְרוֹנוֹת מֵאַפְרִיקָה" בְּכִיכּוּבָהּ שֶׁל מֶרִיל סְטְרִיפּ. נִדְמֶה לִי שֶׁעִישְּׁנָה בַּסֶּרֶט. וְהִיא הָיְיתָה כָּל כָּךְ יָפָה, וְעוֹר הַפָּנִים שֶׁלָּהּ נִרְאֶה זוֹהַר, נִפְלָא. הַיּוֹם מְעַשְּׁנִים בַּסְּרָטִים רַק הַנְּבָלִים, הַנִּקְלִים וְהַסּוֹטִים, בָּהּ בְּשָׁעָה שֶׁהַנְּבָלִים, הַנִּקְלִים וְהַסּוֹטִים הָאֲמִיתִּיִּים לֹא מְעַשְּׁנִים סִיגַרְיוֹת, מַקְסִימוּם סִיגָרִים, שֶׁהַקֶּשֶׁר בֵּינָם לְבֵין סִיגַרְיוֹת כָּמוֹהוּ כְּקֶשֶׁר בֵּין לִימוֹנְצֵ'לוֹ לִפְפֶּסִי-מַקְס. הַשְּׁאֵלָה הָרִאשׁוֹנָה שֶׁשָּׁאֲלָה גּוֹלְדָה מֵאִיר אֶת הַפַּנְתֵּרִים הַשְּׁחוֹרִים הָיְיתָה: "אַתֶּם מְעַשְּׁנִים?" הֵם עָנוּ לָהּ: "כֵּן, תּוֹדָה," וְהִיא כִּיבְּדָה אוֹתָם מִשֶּׁלָּהּ. בְּלִי הַסִּיגַרְיוֹת לֹא הָיָה נִשְׁבָּר בֵּינֵיהֶם הַקֶּרַח, לֹא הָיָה נִשְׁבָּר שׁוּם דָּבָר. בְּלִי הַסִּיגַרְיָה, רַבִּין לֹא הָיָה חוֹשֵׁב עַל הַשָּׁלוֹם. חִיכִּיתֶם שֶׁכָּל הָעֲנָקִים יָמוּתוּ – וְלֹא מֵעִישּׁוּן, כְּדֵי לַהֲרוֹס אֶת שְׁאֵרִית חַיֵּינוּ. בָּעוֹלָם שֶׁבּוֹ נִנְקָטוֹת פְּעוּלּוֹת שְׁרִירוּתִיּוֹת וְאַלִּימוּת, כִּפְעוּלּוֹתֵיכֶם, יֵשׁ יִתְרוֹן לַמָּוֶות בְּטֶרֶם עֵת. מִי רוֹצֶה לִחְיוֹת בְּעוֹלָם שֶׁבּוֹ יֵשׁ מַחְלָקוֹת כְּמוֹ שֶׁיִּיסַּדְתֶּם וַאֲנָשִׁים כְּמוֹכֶם שֶׁמְּאַיְּישִׁים אוֹתָן, וְתָאֵי אַייְכְמָן מְחוֹרָרִים שֶׁאֶפְשָׁר לְעַשֵּׁן בָּהֶם בְּנַתְבָּ"ג וּבְסִינֵמָה סִיטִי גְּלִילוֹת.
הָאֲרוֹנוֹת הַנְּעוּלִים בַּפִּיצּוּצִיּוֹת הָיוּ כָּאָמוּר הַמַּסְמֵר הָאַחֲרוֹן. אֲנִי מוֹדֶה שֶׁהַמַּסְמֵר שֶׁקָּדַם לוֹ הָיָה הַרְגָּשַׁת הַגּוֹעַל שֶׁבִּיטֵּא בְּפָנַיי אִישׁ מְבוּגָּר שֶׁמֵּעוֹלָם לֹא עִישֵּׁן בְּעִנְיַין הָרֵיחַ שֶׁהוֹתִירָה הַגּוֹלוֹאָז הַכְּחוּלָּה שֶׁלִּי – זֶה נִרְאֶה כְּאִילּוּ נֶחֱשַׂף לְבִיּוּב מוּצָף. לֹא אֶשְׁכַּח אֶת הָרְתִיעָה בְּאִישׁוֹנָיו. אֶת זֶה הוּא סִיפֵּר לִי כַּמָּה חוֹדָשִׁים לְאַחַר שֶׁהָאֶפִּיזוֹדָה הַקְּטַנָּה בֵּינֵינוּ נִגְמְרָה, וּפִתְאוֹם, בָּרֶגַע הַהוּא, הֵבַנְתִּי לָמָּה הִיא נִגְמְרָה בְּקוֹל עֲנוֹת חֲלוּשָׁה. כְּשֶׁהָלַךְ בַּפַּעַם הָאַחֲרוֹנָה וְלֹא שָׁב עוֹד, הִתְנַשַּׁקְנוּ. הִקְפַּדְתִּי לֹא לְעַשֵּׁן בְּאוֹתוֹ בּוֹקֶר, רַק שָׁתִיתִי קָפֶה שָׁחוֹר, אֲבָל הוּא בְּכָל זֹאת עִיוּוֹה אֶת פָּנָיו. "עֲדַיִין מַרְגִּישִׁים אֶת הַסִּיגַרְיוֹת," אָמַר וְלֹא שָׁב עוֹד. הֶרְגֵּלָיו הָיוּ מְקוּבָּעִים כְּשֶׁלָּכֶם; לֹא הָיָה מָקוֹם לְדַבֵּר עֲבֵירָה בְּחַיָּיו, לְמַעֵט בְּגִידָה בָּטְלָה בְּשִׁישִּׁים בְּאִשְׁתּוֹ – אַחֲרֵי שָׁלוֹשׁ פְּעָמִים יָדַע לַעֲצוֹר. לֹא הָיָה לוֹ רֹאשׁ שֶׁל אָדָם מְעַשֵּׁן; הוּא לֹא יָדַע לְהִתְפַּקֵּעַ מִצְּחוֹק, לֹא שֶׁפַע יְצִירָתִיּוּת אוֹ כָּרִיזְמָה; אִלְמָלֵא הִשְׁחַרְתֶּם אֶת הַחֲפִיסוֹת וּנְעַלְתֶּם אוֹתָן בַּאֲרוֹנוֹת מַתֶּכֶת שְׁחוֹרִים, לֹא הָיִיתִי מַפְסִיקָה לְעַשֵּׁן גַּם אִם הָיָה מְבַטֵּא אֶת הַרְגָּשַׁת הַגּוֹעַל בִּזְמַן אֱמֶת, וְלֹא רַק אֶת הַטְּרוּנְיוֹת. עַד הַטְּרוּנְיָה הָאַחֲרוֹנָה שֶׁלּוֹ אֲפִילּוּ לֹא שָׁקַלְתִּי לְהַפְסִיק לְעַשֵּׁן. רַבִּים אֲחֵרִים הֵעִירוּ, וְהֵם הָיוּ קְרוֹבִים אוֹ מַשְׁמָעוּתִיִּים מִמֶּנּוּ. הַסִּיבּוֹת לְהַפְסִיק לְעַשֵּׁן הָיוּ בַּעֲלוֹת מִשְׁקָל רַב יוֹתֵר. גֵּנִיקוֹלוֹג אֶחָד אָמַר לִי לִפְנֵי עֶשֶׂר שָׁנִים שֶׁהָעִישּׁוּן מַשְׁחִיר אֶת הַבֵּיצִיּוֹת שֶׁלִּי וּמְרוּקָּן אוֹתָן מִתּוֹכָן – וְלֹא הִפְסַקְתִּי. הַקּוֹסְמֵטִיקָאִית טַעֲנָה שֶׁהַקְּמָטִים סְבִיב הַפֶּה הֵם קִמְטֵי עִישּׁוּן, וְהֵם עוֹד יִתְרַבּוּ – וְלֹא הִפְסַקְתִּי. נֶאֱלַצְתִּי לִקְטוֹעַ אַלְפֵי שִׂיחוֹת וַאֲרוּחוֹת, פְּגִישׁוֹת וּנְסִיעוֹת, וּבְאַף לֹא אַחַת מֵאֵלֶּה הִתְלַבַּטְתִּי אִם לְהַפְסִיק − הַסִּיגַרְיוֹת הָיוּ אָז צִבְעוֹנִיּוֹת וַחֲשׂוּפוֹת, לֹא שְׁחוֹרוֹת וּנְעוּלוֹת. אִלְמָלֵא הַשְׁחָרָתָם וּנְעַלְתֶּם, לֹא הָיִיתִי שְׁמָהּ קָצוּץ גַּם עַל טְרוּנְיָתוֹ הָאַחֲרוֹנָה שֶׁל הָאִישׁ הַמְּבוּגָּר, חוֹדָשִׁים מִסְפַּר לְאַחַר תּוֹם הָאֶפִּיזוֹדָה שֶׁלָּנוּ. הָיִיתִי מַפְרִיחָה סְבִיבָה טַבְּעוֹת עָשָׁן בַּמִּרְפֶּסֶת. אֵיזֶה טַעַם יֵשׁ לָצֵאת לַמִּרְפֶּסֶת עַכְשָׁיו?
הַתּוֹר הִתְעַכֵּב. מִישֶׁהוּ רָטַן מֵאֲחוֹרַיי, עַד שֶׁהַמּוֹכֶרֶת, שֶׁקָּרְאוּ לָהּ רוֹאֶה, כַּנִּרְאֶה בְּמִלְּעֵיל − הַשֵּׁם עַל הַתָּג שֶׁלָּהּ הָיָה מְנוּקָּד כְּדֵי לֹא לְבַלְבֵּל עִם רוֹעַ, אַף שֶׁגַּם הוּא בְּמִלְּעֵיל – פָּתְחָה אֶת הָאָרוֹן הַשָּׁחוֹר כְּמוֹ אֲרוֹן קְבוּרָה, וְאָז הִתְחִיל הַחִיפּוּשׂ. חֲפִיסוֹת הַגּוֹלוֹאָז הַכְּחוּלּוֹת נֶעֶלְמוּ כְּלֹא הָיוּ, וְהַתַּחְלִיפִים שֶׁלָּהֶן – הֲוִוינְסְטוֹן וְהַמַּרְלְבוֹרוֹ הָאֲדוּמּוֹת נִצְבְּעוּ גַּם הֵן בְּשָׁחוֹר, כְּדֵי שֶׁיִּהְיֶה קָשֶׁה לְחַפֵּשׂ. הַתּוֹר הִתְאָרֵךְ.
אֵין רֵד," אָמְרָה רוֹאָה בְּקוֹצֶר רוּחַ בַּפַּעַם הָאַחֲרוֹנָה.
"אָז אֶל-אִם רֵד."
"אֵין," אָמְרָה.
לֹא הָיָה רֵד, בְּשׁוּם מָקוֹם לֹא הָיָה. וְהַמְּעַשְּׁנִים הָלְכוּ וְהִתְמַעֲטוּ, הַמְּכוֹנִיּוֹת כְּבָר לֹא נִמְכְּרוּ עִם מַאֲפֵרוֹת, וּבָחוּר הַקָּטָן מִיָּמִין לַהֶגֶה אִישׁ לֹא חִיבֵּר עוֹד מַצִּית, אֶלָּא מִטְעָן לְסֵלוּלָארִי. וְהַחוֹרֶף הָיָה קַר מַתְמִיד וְהַבַּיִת הָיָה רֵיק, וְלֹא הָיָה רֵד, רַק שָׁחוֹר. בִּגְלַלְכֶם.
הַאִם כְּשֶׁהַחְלָטָתָם לְהַשְׁחִיר אֶת הַחֲפִיסוֹת לְקַחְתֶּם בְּחֶשְׁבּוֹן מָה עוֹשֶׂה תֵּיאוּר מִילּוּלִי שֶׁל צֶבַע שֶׁהָיָה פַּעַם וְאֵינֶנּוּ? זַעַם. עֶלְבּוֹן. חוּלְשָׁה. אוֹזְלַת יָד. יֵיאוּשׁ – הִנֵּה אֲנִי מְיַידֶּה בָּכֶם אֶת הַמִּילִּים הָאֵלֶּה כְּמוֹ הָיוּ אֲבָנִים. אֲנִי מְאַחֶלֶת לָכֶם שֶׁכָּל הַמַּמְתַּקִּים הַמְּטוּפָּשִׁים שֶׁלָּכֶם, כָּל הַוּוֹפְלִים וְהָעַרְגָּלִיּוֹת, יוּשְׁחֲרוּ וְיִינָּעֲלוּ בַּאֲרוֹנוֹת מַתֶּכֶת שְׁחוֹרִים. הַלְּוַואי שֶׁהַשִּׁינִּיִּים שֶׁלָּכֶם יַשְׁחִירוּ וּכְמוֹהֶן הַתֶּה שֶׁלָּכֶם, וְלֹא כִּי יַהֲפוֹךְ לְתֵה אֵרְל גְריי מְשׁוּבָּח, וְשֶׁהַפָּנִים שֶׁלָּכֶם יַלְבִּינוּ – וְאֵיתָן הַקָּפֶה שֶׁאַתֶּם אוֹהֲבִים, בְּשַׂקִּיּוֹת וּבְקַפְּסוּלוֹת. אֲנִי שׁוֹלַחַת לָכֶם גֶּשֶׁם אָדוֹם וַאֲדָמָה כְּחוֹלֶה. וּמִרְפָּסוֹת רֵיקוֹת וַחֲלוֹמוֹת נְקִיִּים בְּלִי נִיחוֹחַ. אֲנִי מְאַחֶלֶת לָכֶם לְהַתְחִיל לְעַשֵּׁן בַּתְּקוּפָה הַזֹּאת.
בַּאֲשֶׁר לִי, כְּשֶׁכָּתַבְתִּי לָאִישׁ הַמְּבוּגָּר וְהַשַּׁמְרָן שֶׁמֵּעוֹלָם לֹא עִישֵּׁן − כָּמוֹהוּ יֵשׁ הֲמוֹנִים בַּמַּחְלָקָה שֶׁלָּכֶם − שֶׁלֹּא עִישַּׁנְתִּי כְּבָר שְׁנֵים-עָשָׂר יָמִים, עָנָה לִי כָּךְ: "כָּל הַכָּבוֹד! מֶחְקָרִים אוֹמְרִים לְגַבֵּי פְּעִילוּת שֶׁהִיא חֲדָשָׁה (וְאוּלַי הַפְסָקַת עִישּׁוּן קְשׁוּרָה לְזֶה, מְקַוּוֹה בִּשְׁבִילְךָ), שֶׁאַחֲרֵי שְׁלוֹשִׁים יוֹם הַגּוּף מַתְחִיל לְהִתְרַגֵּל לַמַּצָּב הֶחָדָשׁ." רָצִיתִי לַעֲנוֹת לוֹ שֶׁהַרְבֵּה יוֹתֵר קַל לִי לְהִתְרַגֵּל לְהַפְסָקַת הָעִישּׁוּן מֵאֲשֶׁר לְהַפְסָקַת הַבִּיקּוּרִים שֶׁלּוֹ אֶצְלִי, וְשֶׁזֶּה מְשׁוּנֶּה מְאוֹד שֶׁאַחֲרֵי שְׁלוֹשִׁים שְׁנוֹת עִישּׁוּן הִפְסַקְתִּי לְמַעֲשֶׂה לְעַשֵּׁן כִּי זֶה הִפְרִיעַ לְמִישֶׁהוּ שֶׁלֹּא יָבוֹא אֵלַיי עוֹד, בִּזְמַן שֶׁבִּשְׁבִיל אֲנָשִׁים שֶׁנִּשְׁאֲרוּ לֹא הִפְסַקְתִּי. וּכְדֵי לִשְׁמוֹר שֶׁמֶץ מִכְּבוֹדֵי הָיִיתִי מוֹסִיפָה שֶׁזֶּה וַדַּאי קָרָה גַּם בִּגְלַל הַחֲפִיסוֹת וְהָאֲרוֹנוֹת שֶׁהִשְׁחַרְתֶּם וּנְעַלְתֶּם בְּבַת אַחַת.
אֲבָל חָלְפוּ הַיָּמִים שֶׁבָּהֶם עִישַּׁנְתִּי וְהַבְרָקָתִי וְהָעַזָּתִי. הָפַכְתִּי לְבוֹרֶג אָפוֹר בִּמְכוֹנָה כְּבֵדָה שֶׁמּוֹשֶׁכֶת לְמַטָּה. וּבִשְׁבִיל מִי. וּבִשְׁבִיל מָה. וּבְכָל זֹאת כָּתַבְתִּי לוֹ: "פַּעַם, כְּשֶׁעִישַּׁנְתִּי, יָכוֹלְתִּי לַעֲנוֹת לְזֶה תְּשׁוּבָה שְׁנוּנָה וּמַצְחִיקָה, אֲפִילּוּ שְׁתַּיִים. הַיּוֹם אֲנִי אָדָם אַפְרוּרִי שֶׁאֵינוֹ מְעַשֵּׁן. אֲבֵדָה הַשְּׁנִינוּת." הוּא עָנָה: שִׁמְשׁוֹן הַגִּיבּוֹר!" וְצֵירֵף סְמַיְילִי צוֹחֵק. עָנִיתִי: "מַעֲדִיפָה לִהְיוֹת דְּלִילָה הַמַּמְזֵרִית," וְצֵירַפְתִּי סְמַיְילִי נוֹגַהּ. הוּא עָנָה: "הוֹ, נוֹתְרָה הַשְּׁנִינוּת!" לֹא עָנִיתִי. בַּיָּמִים שֶׁבָּהֶם עִישַּׁנְתִּי, תָּמִיד הָיִיתִי אוֹמֶרֶת אֶת הַמִּילָּה הָאַחֲרוֹנָה.
נְעוּלָה וּשְׁחוֹרָה,
וֶרֶד זִינְגֶּר



https://www.shortstoryproject.com/he/story/%d7%a8%d7%a7-%d7%a9%d7%97%d7%95%d7%a8-%d7%91%d7%92%d7%9c%d7%9c%d7%9b%d7%9d/
#אהבהבלתי-מוּשֶּׂגֶת#הוּמוֹרִיסְטִי#הִתְמַכְּרוּת#יִשְׂרְאֵלִי#עַכְשָׁוִוי#שָׁנוּן