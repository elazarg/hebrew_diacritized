"וְרֹאשׁ הַפְּלִשְׁתִּי בְּיָדוֹ" (שְׁמוּאֵל א' י"ז, 57)

כְּאִילּוּ עָבְרָה שְׁמוּעָה מְזַמְזֶמֶת, נִתְכַּנְּסוּ כָּל זְבוּבֵי הַגְּבָעוֹת אֶל הָרֹאשׁ. כֵּיוָון שֶׁהָיָה בִּתְנוּעָה מַתְמֶדֶת, שֶׁעָקְבָה אַחֵר הַהֲלִיכָה הַמְּהִירָה וְאַחַר קֶצֶב נִפְנוּף הַזְּרוֹעַ הָאוֹחֶזֶת בּוֹ, הִתְקַשּׁוּ הַזְּבוּבִים לִנְחוֹת וּלְשׁוֹטֵט עַל פְּנֵי מֶרְחֲבֵי הָרֹאשׁ הַכָּרוּת וְהָיוּ מִתְפַּזְּרִים תְּכוּפוֹת לִכְדֵי עָנָן נְקוּדּוֹת שָׁחוֹר — וּמִיָּד חוֹזְרִים לִנְחִיתָה. עִם זֹאת, בְּתוֹךְ מְהוּמַת הַתְּנוּעָה וְהַזִּמְזוּם הִצְלִיחוּ לָרוֹב לְכַוֵּון אֶת מְעוֹפָם וְאֶת נְחִיתָתָם אֶל הַחֲלָקִים הָעֲסִיסִיִּים בְּיוֹתֵר: אֶל הַפֶּה מְשׁוּרְבָּב הַשְּׂפָתַיִים, שֶׁעוֹד שָׁמַר עַל מַשֶּׁהוּ מִלַּחְלוּחִיתוֹ; אֶל מְחִילּוֹת הָאַף, שֶׁהַדָּם וְהַנַּזֶּלֶת וְהֶעָפָר הִתְעַרְבְּבוּ בָּהֶן לִכְדֵי חוֹמֶר צְמִיגִי; אֶל הָעֵינַיִים הַקְּרוּשׁוֹת בְּחוֹרֵיהֶן; וְכַמּוּבָן, אֶל גֶּדֶם הַצַּוּוֹאר, שֶׁמָּשַׁךְ אֶת רוּבָּם. הַדָּם אָמְנָם כְּבָר חָדַל לַנָּטוּף מִן הַגֶּדֶם, אַךְ עוֹד נִיכְּרָה בְּשָׂרִיּוּתוֹ הָרַעֲנָנָה. גַּם חֲלוּק הַנַּחַל שֶׁהָיָה מְשׁוּקָּע בַּמֵּצַח זָכָה לְהִתְעַנְיְינוּת הַזְּבוּבִים, בַּאֲשֶׁר נוֹזְלִי פָּנִים הַגּוּלְגּוֹלֶת נִרְמְזוּ בְּשׁוּלָיו. בִּתְעִיָּיתָם נָחֲתוּ הַזְּבוּבִים גַּם עַל אֶצְבְּעוֹתָיו שֶׁל דָּוִד, הַלּוֹפְתוֹת אֶת תַּלְתַּלֵּי הַפְּלִשְׁתִּי, עַל זְרוֹעַ דָּוִד, עַל צַוּוֹארוֹ וְעַל פָּנָיו, וְהֵם מָצְצוּ מֵעוֹרוֹ אֶת מֶלַח הַזֵּיעָה.
קוֹדֶם לָכֵן, כַּאֲשֶׁר יָצָא דָּוִד מֵאוֹהֶל הַמֶּלֶךְ, עֲדַיִין לֹא נְגַלֶּה אַף זְבוּב. הוּא נֶעֱמָד שָׁם מִחוּץ לָאוֹהֶל כְּשֶׁהָרֹאשׁ הָעֲנָק אָחוּז בְּכַפּוֹ לְצַד הַיָּרֵךְ, וְהַדָּם עוֹד נוֹטֵף מִן הַגֶּדֶם וּמִתְיַיבֵּשׁ עַל שׁוֹקוֹ הַיְּמָנִית. חֶרֶב הַפְּלִשְׁתִּי הַמְּפוֹאֶרֶת הָיְיתָה אֲחוּזָּה בִּשְׂמֹאלוֹ, שֶׁעוֹנָה בְּרִישּׁוּל עַל הַכָּתֵף. אַבְנֵר בֶּן-נֵר שַׂר הַצָּבָא וִיהוֹנָתָן בֶּן הַמֶּלֶךְ יָצְאוּ מִן הָאוֹהֶל לְפָנָיו וְהוּא הִבִּיט בָּהֶם בְּהִתְרַחְקֵם מַעֲרָבָה בַּחֲרָבוֹת שְׁלוּפוֹת בְּכִיוּוּן מְנוּסַת הַפְּלִשְׁתִּים, שֶׁנֶּעֶלְמוּ מִכְּבָר מֵעֵבֶר לַגְּבָעוֹת הַסּוֹגְרוֹת עַל הָעֵמֶק. יְהוֹנָתָן הֵסֵב מַבָּטוֹ לְאָחוֹר, הִתְמַהְמֵהַּ לְרֶגַע בִּצְעָדָיו, וְאָז הִדְבִּיק אֶת אַבְנֵר, אֲשֶׁר זֵירֵז בִּנְזִיפוֹת אֶת אַחֲרוּנִי הַלּוֹחֲמִים, אֵלֶּה שֶׁנּוֹתְרוּ לְפַשְׁפֵּשׁ אַחֵר שְׁלַל בְּמַחֲנֵה הָאוֹיֵב הַנָּטוּשׁ וּבְגוּפוֹת הַפְּלִשְׁתִּים הַמּוּטָּלוֹת פֹּה וָשָׁם — גּוּשִׁים כֵּהִים עַל פְּנֵי מִשְׁטַח הָעֵשֶׂב הַצָּהוֹב. נְשָׁרִים נֶאֶסְפוּ בַּשָּׁמַיִם, וְעוֹרְבִים כְּבָר בָּצְעוּ מִן הַגּוּפוֹת בִּמְקוֹרָם. אַחַת הַגּוּפוֹת, גּוּפַת גּוֹלְיָת עֲטוּיַת הַשִּׁרְיוֹן, נִצְנְצָה כְּחִיפּוּשִׁית עֲנָק מִתּוֹךְ הָעֵשֶׂב. דָּוִד חָשׁ בְּכוֹבֶד הָרֹאשׁ הָאָחוּז בְּכַפּוֹ, חָשׁ בְּחוֹזֶק זְרוֹעוֹ וּבְעוֹצְמַת כְּתֵפָיו כְּפִי שֶׁלֹּא חָשׁ בָּהֶם מֵעוֹלָם. נִיצְחוֹן יִשְׂרָאֵל, נִיצְחוֹן יְהוָה צְבָאוֹת, הָיָה נִיצְחוֹנוֹ שֶׁלּוֹ. שָׁאוּל יוֹדֵעַ זֹאת, אַבְנֵר יוֹדֵעַ זֹאת, יְהוֹנָתָן יוֹדֵעַ זֹאת, כָּל מִי שֶׁנָּכַח כָּאן יוֹדֵעַ זֹאת, אֲפִילּוּ אָחִיו יוֹדְעִים. נִזְכַּר בְּמַגָּע יָדוֹ שֶׁל שְׁמוּאֵל הַמּוֹשֵׁחַ אֶת שְׂעָרוֹ בְּשֶׁמֶן הֶחָרִיף לְעֵינֵיהֶם הַנִּדְהָמוֹת שֶׁל אָחִיו וְאָבִיו. מִיְּמִינוֹ, מִבַּעַד לִירִיעוֹת הַבַּד שֶׁל הָאוֹהֶל, שָׁמַע מִלְמוּלִים מוּזָרִים, חַסְרֵי פֵּשֶׁר, יוֹצְאִים מִפִּי שָׁאוּל. כְּשֶׁהִתְיַיצֵּב שָׁם לִפְנֵי זְמַן קָצָר, צִיוּוֹה עָלָיו שָׁאוּל שֶׁלֹּא לָשׁוּב עוֹד לְבֵיתוֹ, אֶלָּא לְהִצְטָרֵף לְפִיקּוּד הַצָּבָא וְלַלּוֹחֲמִים הַמְּזַנְּבִים בַּפְּלִשְׁתִּים. אַךְ הוּא אֶת הַנִּיצָּחוֹן כְּבָר הֶעֱנִיק לְיִשְׂרָאֵל. וְאָבִיו — הוּא לֹא יוֹדֵעַ עַל כָּךְ דָּבָר. גָּמְלָה הַחְלָטָה בְּלִבּוֹ: עַל אָבִיו לִרְאוֹת אֶת הָרֹאשׁ בְּיָדוֹ — וּבְהֶקְדֵּם. כַּאֲשֶׁר פָּנָה דָּרוֹמָה וְהֵחֵל לִצְעוֹד, רִיחֵף לְמוּלוֹ הַזְּבוּב הָרִאשׁוֹן.
בַּתְּחִילָּה כִּמְעַט לֹא שָׁם לִבּוֹ לִזְבוּבִים. הֲלִיכָתוֹ הַיְּחֵפָה בְּדֶרֶךְ הֶעָפָר הָיְיתָה בּוֹטַחַת וַחֲזָקָה. אַךְ כְּכָל שֶׁצָּעַד וְצָעַד תַּחַת שֶׁמֶשׁ אַחֵר הַצָּהֳרַיִים הַחַמָּה, נִצְטַבֵּר בּוֹ הַזִּמְזוּם הַמּוֹנוֹטוֹנִי, וְהוּא חָשׁ בַּעֲיֵיפוּת שֶׁנִּשְׁתַּקְּעָה בּוֹ בְּלִי מֵשִׂים, וְדִגְדּוּג הַזְּבוּבִים הָלַךְ וְטָרַד אֶת שְׂפָתָיו הַיַּבָּשׁוֹת. מֵאָז יָצָא מִבֵּית לֶחֶם עִם שַׁחַר לֹא שָׁתָה וְלֹא אָכַל. אֶת יַלְקוּט הָרוֹעִים, שֶׁאוּלַי נוֹתְרָה בּוֹ דְּבֵלָה יֶשְׁנָהּ, הוֹתִיר בַּמַּחֲנֶה מֵאָחוֹר. הַבַּחוּרִים כּוּלָּם בְּמִלְחָמָה, הַנָּשִׁים עוֹד בַּכְּפָרִים מִפַּחַד הַפְּלִשְׁתִּים — אֵין מִמִּי לְקַבֵּל לְגִימָה אוֹ צִימּוּק. וְהָרֹאשׁ מַכְבִּיד וּמְזַמְזֵם.

כַּמָּה  קְרָשִׁים  חוּבְּרוּ  יַחְדָּיו  בְּרִישּׁוּל  כְּדֵי  לְכַסּוֹת עַל פִּי הַבְּאֵר. בֶּחָרִיץ שֶׁבֵּין קַרְשֵׁי הַמְּכַסָּה עֶמְדָּה צִרְעָה וּמוֹלְלָה מֵחוּשׁ בִּצְבַת פִּיהָ. נִיתָּן הָיָה לִרְאוֹת אֶת חִידּוּד בִּטְנָהּ הַמְּפוּסְפָּס צָהוֹב-שָׁחוֹר מִתְנוֹעֵעַ לְקֶצֶב נְשִׁימָתָהּ. הִיא נִכְנְסָה בֶּחָרִיץ וְנֶעֶלְמָה, וְאַחַר שׁוּב הוֹפִיעָה וְרִיחֲפָה לְעֵבֶר גֶּדֶם צַוּוֹארוֹ שֶׁל הַפְּלִשְׁתִּי. אַחְיוֹתֶיהָ, שֶׁסָּבְבוּ אֶת הַבְּאֵר כְּשֶׁהֵן נֶהֱנוֹת מִנִּימֵי הַלַּחוּת הַקְּרִירִים שֶׁהִשְׁתַּחֲלוּ בַּחֲרִיצִים, הִצְטָרְפוּ גַּם הֵן לְהִילּוּלַת הַבָּשָׂר. צָמוּד לַבְּאֵר הָיָה מִשְׁטָח מוּגְבָּהּ שֶׁל אֶבֶן שֶׁנּוֹעַד לְהַנָּחַת כַּדִּים וּלְדַלֵּי הַשְּׁאִיבָה, וְחוֹר שֶׁנִּקְדַּח בְּשׁוּלָיו שִׁימֵּשׁ לִקְשִׁירַת הַחֶבֶל. עַם שֶׁנָּגַע הַגֶּדֶם בְּאֶבֶן, נִתְפַּזְּרוּ הַחֲרָקִים — הַזְּבוּבִים בְּמָעוֹף מָהִיר, הַצְּרָעוֹת בְּרִיחוּף חַקְרָנִי — וּלְאַחַר מְעַרְבּוֹלֶת זַמְזְמָנִית חָזְרוּ רוּבָּם וְנָחֲתוּ שׁוּב כְּשֶׁהֵם עוֹטְפִים אֶת הָרֹאשׁ הַגָּדוֹל בִּנְקוּדּוֹת שְׁחוֹרוֹת וּצְהוּבּוֹת וּבְכַמָּה נְקוּדּוֹת יְרוּקּוֹת שֶׁהִבְהִיקוּ כְּאֶבֶן בַּרְקָת. דָּוִד אָחַז בְּמִכְסָה הָעֵץ וְהִשְׁלִיכוּ הַצִּדָּה. הַרְחֵק הַרְחֵק בְּעִיגּוּל הַשָּׁמַיִם שֶׁבְּעוֹמֶק הַבְּאֵר רָאָה אֶת הִשְׁתַּקְּפוּת רֹאשׁוֹ.    
כַּאֲשֶׁר יָשַׁב עַל הָאָרֶץ בְּצֵל הַתְּאֵנָה הָעֲקָרָה, רָחוֹק דַּיּוֹ מִן הָרֹאשׁ מִכְּדֵי שֶׁיַּטְרִידוּהוּ הַזְּבוּבִים, וְהוּא לוֹגֵם מְלוֹא פִּיו מִן הַדְּלִי הַסָּדוּק, מַתִּיז בְּלִי מֵשִׂים עַל כּוּתָּנְתּוֹ — הַיָּשִׁיר מַבָּט אֶל עֵינֵי הַפְּלִשְׁתִּי, שֶׁהָיוּ עַתָּה בְּגוֹבַהּ עֵינָיו. הָעֵינַיִים הָיוּ חֲבוּיוֹת חֶלְקִית תַּחַת הָעַפְעַפַּיִים וְתַחַת הִתְגּוֹדְדוּיוֹת הַזְּבוּבִים, אַךְ נָטוּ לִבְלוֹט הַחוּצָה וְהָיוּ צְמִיגִיּוֹת כְּחֶלְבּוֹן בֵּיצָה שְׁלוּקָה. זְבוּב יָרוֹק וְיָפֶה, מְנַצְנֵץ, שֶׁמַּשֶּׁהוּ מֵאַדְמוּמִיּוּת הַנְּחוֹשֶׁת נִמְזָג בְּנִצְנוּצוֹ, נַחַת עַל רַקָּתוֹ שֶׁל הַפְּלִשְׁתִּי שֶׁדָּם וְעָפָר נִתְעַרְבְּבוּ בָּהּ לִכְדֵי כֶּתֶם בּוֹץ שֶׁכְּבָר יָבֵשׁ. הַזְּבוּב, שֶׁמָּשַׁךְ אֶת מַבָּטוֹ שֶׁל דָּוִד בְּנִצְנוּץ שִׁרְיוֹנוֹ, הוּטְרַד מִמְּקוֹמוֹ עַל יְדֵי צִרְעָה מְשׁוֹטֶטֶת, וּבִצְעָדִים מְהִירִים, סָפֵק מְרַחֲפִים, רִפְרֵף עַל פְּנֵי זִיפֵי הַלֶּחִי הַשְּׁחוֹרִים וְהִגִּיעַ אֶל זָוִוית הַפֶּה, שֶׁהָיָה עַתָּה יָבֵשׁ וְחִיוֵּור וּשְׂפָתָיו מְשׁוּרְבָּבוֹת לְפָנִים כְּמוֹ מִשְׁתּוֹקְקוֹת.
"הַגַּם אַתָּה צִמְאַת"? שָׁאַל אֶת גּוֹלְיָת בִּפְנִים מַרְצִינוֹת, וְהוֹשִׁיט אֶת הַדְּלִי לְעֵבֶר הָרֹאשׁ. לְרֶגַע שָׁתַק, כְּמוֹ מְצַפֶּה לַתְּשׁוּבָה — וְאָז פָּרַץ בִּצְחוֹק גָּדוֹל. הוּא הִבִּיט סְבִיבוֹ. אִישׁ לֹא הָיָה שָׁם. כֶּרֶם זֵיתִים הִשְׂתָּרֵעַ מִסָּבִיב לַבְּאֵר וְלַתְּאֵנָה רַחֲבַת הַנּוֹף, וּמֵעֵבֶר לוֹ שִׁטְחֵי מִרְעֶה מַצְהִיבִים. הַדֶּרֶךְ נִמְתְּחָה אִי שָׁם מֵאֲחוֹרֵי הַכֶּרֶם, לֹא נִרְאֵית. עַל הַקַּרְקַע הִבְחִין בַּחֲרָסִים, שִׁבְרֵי כַּדִּים אֲשֶׁר נָפְלוּ מִיְּדֵי הַשּׁוֹאֲבוֹת. הוּא הִבְחִין גַּם בְּעִקְבוֹת כְּבָשִׂים רַבִּים, כַּנִּרְאֶה בְּנֵי יוֹמַיִים-שְׁלוֹשָׁה, בְּעִיקָּר בְּסָמוּךְ לַשּׁוֹקֶת שֶׁהָיְיתָה שָׁם, וּבְעִקְבוֹת כַּפּוֹת רַגְלַיִים אֱנוֹשִׁיִּים טָרִיִּים שֶׁל יֶלֶד אוֹ נַעֲרָה. הוּא לָגַם עוֹד מֵהַדְּלִי. עִם הַלְּגִימָה הִתְעַרְבְּבָה בְּדִמְיוֹנוֹ הַבְּאֵר הַזּוֹ שֶׁמּוּלוֹ עִם הַבְּאֵר שֶׁבְּפַאֲתֵי בֵּית לֶחֶם: הִצְטַיְּירָה לוֹ תְּמוּנַת הַנְּעָרוֹת הַיּוֹרְדוֹת מִן הָעִיר לִשְׁאוֹב וְתַדְהֵמָתָן לְמַרְאֵה חַרְבּוֹ הָאַדִּירָה וּלְמַרְאֵה הָרֹאשׁ הַכָּרוּת עַל מִשְׁטַח הָאֶבֶן.
דָּוִד קָם מִמְּקוֹמוֹ, נִיגַּשׁ אֶל הַבְּאֵר וְשָׁפַךְ אֶת שְׁאֵרִית תְּכוּלַת הַדְּלִי. קוֹל צִלְצוּל הַמַּיִם הִדְהֵד מַעֲלֶה, וְעִמּוֹ עָלָה זִמְזוּם צְרָעוֹת. הוּא הִשְׁלִיךְ אֶת הַדְּלִי אַרְצָה. עַתָּה, כְּשֶׁהוּא רַעֲנָן, יוּכַל לְהַגִּיעַ לְבֵית לֶחֶם עַד הַלַּיְלָה. וְאוּלַי יַעֲצוֹר בְּאֶחָד הַכְּפָרִים לְבַקֵּשׁ מָזוֹן. בִּכְלָל, כְּדַאי שֶׁיַּעֲבוֹר בְּיִישּׁוּבִים שֶׁבְּדֶרֶךְ. דַּיּוֹ שֶׁיֵּרְאוּהוּ נוֹשֵׂא אֶת הָרֹאשׁ בִּשְׁלוֹשָׁה אוֹ אַרְבָּעָה כְּפָרִים, וּשְׁמוּעַת הַחִיזָּיוֹן תּוּפַץ חִישׁ מַהֵר בְּכָל גְּבוּלוֹת יִשְׂרָאֵל וִיהוּדָה. הוּא נָטַל אֶת הַחֶרֶב. "קוּם וְנֵלְכָה"!  אָמַר לִפְלִשְׁתִּי, תָּפַס בְּשַׂעֲרוֹתָיו, וּבִתְנוּעָה אַמִּיצָה הֵנִיפוּ בָּאֲוִויר...
"אָה"! עִם הָעֲקִיצָה נִשְׁמַט הָרֹאשׁ מִיָּדוֹ בִּתְנוּפַת הַהֲרָמָה, הִתְהַפֵּךְ בָּאֲוִויר כְּשֶׁהוּא אָפוּף עֲנָנָה מְזַמְזֶמֶת, נֶחְבָּט בְּדוֹפֶן הַבְּאֵר הַנֶּגְדִּית — וְאָז צָנַח מַטָּה, הַיְישֵׁר אֶל אוֹפֶל הַבְּאֵר. חֲבָטָה רְטוּבָּה נִשְׁמְעָה וּלְאַחֲרֶיהָ רַק בִּלְבּוּל הַזִּמְזוּמִים. דָּוִד נֶאֱלַם. הֵיעָלְמוּת הָרֹאשׁ הָיְיתָה כֹּה בִּלְתִּי צְפוּיָה, כֹּה בְּגֶדֶר הַבִּלְתִּי אֶפְשָׁרִי, שֶׁכְּאֵב הָעֲקִיצָה בְּגַב כַּף יָדוֹ נִתְפּוֹגֵג מִתּוֹדַעְתּוֹ, רַק הֵיעָדֵר הָרֹאשׁ הָיָה בָּהּ, וְזִמְזוּם זִמְזוּם זִמְזוּם, מְהַדְהֵד בְּמוֹרַד הַבְּאֵר, וְעוֹלֶה מְזַמְזֵם אֶל פִּיהָ, וְאוֹפֵף אֶת הַכּוֹל וּמַקִּיף אֶת רֹאשׁוֹ שֶׁל דָּוִד כְּמוֹ כֶּתֶר אֲוִויר מְשׁוּבָּץ אֲבָנִים.
כְּאֵב הָעֲקִיצָה הוּרְגַּשׁ פִּתְאוֹם. הַכְּאֵב עַצְמוֹ לֹא הִטְרִידוּ בִּמְיוּחָד, כְּבָר סָפַג כְּאֵבִים עַזִּים בְּהַרְבֵּה, אַךְ בִּפְעִימַת הַכְּאֵב הַקְּטַנָּה הָיָה כְּדֵי לְהַחֲזִירוֹ לְעַצְמוֹ. הוּא הִבִּיט סָבִיב. אִישׁ לֹא נִרְאֶה. בַּשָּׁמַיִם הָאֲפוֹרִים-כְּחוּלִּים שֶׁבְּעוֹמֶק הַבְּאֵר, לְצַד הַכֶּתֶם הַשָּׁחוֹר שֶׁל רֹאשׁוֹ שֶׁלּוֹ, נִגְלֶה הַכֶּתֶם הַשָּׁחוֹר שֶׁל רֹאשׁ הַפְּלִשְׁתִּי.
הוּא שִׁלְשֵׁל אֶת הַחֶבֶל מַטֵּה מַטָּה. נִיסָּה לִלְכּוֹד אֶת הָרֹאשׁ בַּדְּלִי. מָשַׁךְ אֶת הַחֶבֶל לְמַעְלָה, וְהוֹרִידוּ. מֶשֶׁךְ וְהוֹרִיד. כָּךְ שָׁעָה אֲרוּכָּה. אַךְ פְּעוּלַּת כִּיוּוּן הַדְּלִי בִּקְצֵה הַחֶבֶל הָיְיתָה קָשָׁה, כָּל תְּנוּעַת יָד עֲדִינָה טִלְטְלָה אֶת הַדְּלִי טִלְטוּל פָּרוּעַ. וּמִמֵּילָא, הָרֹאשׁ הָיָה גָּדוֹל מַפְתֵּחַ הַדְּלִי וְכָל אֵימַת שֶׁמָּשַׁךְ בַּחֶבֶל הֶעֱלָה רַק מַיִם. אוּלַי פָּשׁוּט יִסְתַּלֵּק לוֹ? אֶלָּא שֶׁבְּמוּקְדָּם אוֹ בִּמְאוּחָר יַגִּיעַ לְכָאן עוֹבֵר אוֹרַח צָמֵא וִיזַהֶה אֶת הָרֹאשׁ הָעֲנָק. הַשְּׁמוּעָה תּוּפַץ: "דָּוִד בֶּן-יִשַׁי בֵּית הַלַּחְמִי — מְטַמֵּא הַבְּאֵרוֹת."
אִילּוּ לְפָחוֹת הָיָה הָרֹאשׁ טוֹבֵעַ, וְהַמַּיִם מְכַסִּים עַל הַחֶרְפָּה. יָכוֹל הָיָה לְהִסְתַּלֵּק עִם הַחֶרֶב, וְאִישׁ לֹא הָיָה שׁוֹאֵל עַל הָרֹאשׁ. דָּוִד נִיסָּה לְהַטְבִּיעוֹ: מֶשֶׁךְ בְּחֶבֶל, הִמְתִּין לְהִתְיַיצְּבוּת הַדְּלִי מֵעַל הָרֹאשׁ וְשִׁחְרֵר בְּבַת אַחַת. הַדְלִי חָבַט בְּרֹאשׁ, אַךְ זֶה נוֹתַר לָצוּף. נִיסָּה שׁוּב. דָּבָר לֹא קָרָה. נִיסָּה שׁוּב לִלְכּוֹד אֶת הָרֹאשׁ, מָשַׁךְ וְהוֹרִיד וּמָשַׁךְ וְהוֹרִיד. הָעֲמִידָה הָרְכוּנָה מֵעַל לִבְאֵר, כְּשֶׁהַזְּרוֹעוֹת מְתוּחוֹת קָדִימָה וְהָאֶצְבָּעוֹת נִצְרָבוֹת בְּשִׁפְשׁוּף הַחֶבֶל, הָיְיתָה מְעִיקָה. עַצְבָּנוּת גָּאֲתָה בּוֹ, מְלַוֶּוה בְּקוֹלוֹת שִׁכְשׁוּךְ מְהַדְהֲדִים וּבְזִמְזוּם הַזְּבוּבִים וְהַצְּרָעוֹת, שֶׁנָּחֲתוּ מִפַּעַם לְפַעַם עַל אֶצְבְּעוֹתָיו הָעֲסוּקוֹת וְעַל פָּנָיו — אַךְ הָרִיכּוּז הַמּוּחְלָט בַּמְּלָאכָה הֵסִיט אֶת הָעַצְבָּנוּת הַצִּדָּה. דַּוְוקָא מִשּׁוּם שֶׁהָיָה מְרוּכָּז כָּל כָּךְ בְּפִיסַּת הַשָּׁמַיִם הָעֲגוּלָּה תַּחְתָּיו, נִכְנַס בּוֹ לְעִתִּים בִּלְבּוּל, וְהוּא גִּילָּה כִּי הוּא מְנַסֶּה לִשְׁאוֹב אֶת הִשְׁתַּקְּפוּת רֹאשׁוֹ שֶׁלּוֹ, תַּמָּה עַל הִתְנַפְּצוּתָהּ הַגַּלִּית תַּחַת הַדְּלִי. עָלָה עַל דַּעְתּוֹ לְשַׁלְשֵׁל עַצְמוֹ לַתַּחְתִּית — אֲבָל הָרַעֲיוֹן הָיָה מוּפְרָךְ, שֶׁהֲרֵי לֹא הָיָה מִי שֶׁיִּמְשׁוֹךְ אוֹתוֹ חֲזָרָה לְמַעְלָה, מָה עוֹד שֶׁהַחֶבֶל לֹא הָיָה חָזָק דַּיּוֹ. לְהֶרֶף עַיִן הִצְטַיְּירָה לוֹ מוּחָשִׁית קְרִיעַת הַחֶבֶל, וְהוּא דִּמְיֵין כֵּיצַד הוּא נוֹפֵל בִּצְעָקָה עִם פִּיסַּת הַחֶבֶל וְהַדְּלִי, מִתְרַחֵק מֵעִיגּוּל הַשָּׁמַיִם הַכָּלוּא מֵעָלָיו בְּפִי הַבְּאֵר, נִבְלַע מַטֵּה מַטֶּה, מְרַחֵף עִם הַזְּבוּבִים וּמְנַפֵּץ בְּגוּפוֹ אֶת עִיגּוּל הַשָּׁמַיִם הַתַּחְתּוֹן — עַד שֶׁזֶּה יִתְאַחֶה שׁוּב, וְהוּא יִמְצָא עַצְמוֹ בֵּין רֹאשׁוֹ הַשָּׁחוֹר שֶׁל גּוֹלְיָת לְהִשְׁתַּקְּפוּת רֹאשׁוֹ שֶׁלּוֹ. זְבוּב נָחַת עַל מִצְחוֹ.
בְּבַת אַחַת שָׁמַט אֶת הַחֶבֶל וְסָטַר בְּעוֹצְמָה בְּמֶרְכַּז הַמֵּצַח. הַזְּבוּב חָמַק, נַחַת לְרֶגַע עַל אוֹזְנוֹ וְאָז רִיחֵף מַטָּה לְבָאֵר, מוֹתִיר אַחֲרָיו אֶת קוֹל הַזִּמְזוּם, וְזֶה הִתְמַזֵּג עִם צְלִיפַת הַסָּטִירָה שֶׁהִזְדַּחֲלָה מִן הַמֵּצַח אֶל מֶרְחֲבֵי הַגּוּלְגּוֹלֶת וְאַל מַעֲמַקֶּיהָ וְעִם רַחַשׁ הַמְּעוֹפְפִים שֶׁאָפַף אוֹתוֹ כְּעָנָן. דָּוִד נִיצַּת, קֶצֶף, שָׁאַג, וּבְאֵין מוֹצָא לִבְעֵרַת זַעְמוֹ הִזְדָּרֵז לֶאֱחוֹז בְּחֶרֶב, שָׁלַף אוֹתָהּ מִנִּדְנֶה וְהֵנִיפָה לְעֵבֶר מְעוֹפְפֵי הֶעָנָן, הֵנִיף וְהֵנִיף מֵעַל פִּי הַבְּאֵר, פִּיו קוֹצֵף, הֵנִיף וְשָׁאַג וְהֵנִיף, נָכוֹן לְחַסֵּל אוֹתָם, אֶת כּוּלָּם, לָתֵת בָּהֶם נְקָמוֹת, לַהֲפִיצָם לְכָל רוּחַ. זֶה הָיָה חֲסַר תּוֹחֶלֶת, כַּמּוּבָן. עָנָן הַנְּקוּדּוֹת הַמְּעוֹפֵף הִתְגַּמֵּשׁ אֶל תּוֹךְ עַצְמוֹ, הִתְעַקֵּל וְהִתְכַּדְרֵר, הִתְרַחֵב וְהִצְטַמְצֵם בִּזְרִיזוּת סְבִיב לַהַב הַחֶרֶב הַמִּשְׁתּוֹלֶלֶת.
כְּאֵב הָעֲקִיצָה שׁוּב הֶחֱזִירוּ לְעַצְמוֹ. הוּא הִשְׁעִין אֶת חוֹד הַלַּהַב עַל הָאָרֶץ. בְּשׁוּלֵי הַחֶרֶב רָאָה זְבוּב אֶחָד מָעוּךְ, קוֹרְבַּן יָחִיד שֶׁל הַנָּפוֹת הַקֶּטֶל הַטְּרוּפוֹת. הוּא הִתִּיזוּ מִשָּׁם בְּאֶצְבַּע. הִבִּיט סְבִיב אֶל הַכֶּרֶם, וְאַחַר הֶחֱזִיר אֶת הַחֶרֶב לַנְּדָן. עָצַם אֶת עֵינָיו. הִסְדִּיר נְשִׁימָתוֹ. מִיקֵּד אֶת תּוֹדַעְתּוֹ בְּרִיכּוּךְ נְקוּדַּת הָאֶמְצַע הַמְּזַמְזֶמֶת בֵּין אוֹזְנָיו. פָּקַח אֶת הָעֵינַיִים. הוּא הִבִּיט מַטֵּה אֶל עִיגּוּל הַשָּׁמַיִם, רָאָה אֶת הַדְּלִי, אֶת רֹאשׁוֹ שֶׁלּוֹ, אֶת רֹאשׁ הַפְּלִשְׁתִּי, וְהַזִּמְזוּם עָלָה וְהַדְהֵד וְעָטַף, זַמְזַם אֶל תּוֹכוֹ וְהִזְדַּמְזֵם מִתּוֹכוֹ בְּלַחַשׁ שְׂפָתַיִים אִיטִּי: "יְהוָה צְבָאוֹת אֱלוֹהֵי מַעַרְכוֹת יִשְׂרָאֵל — מִמַּעֲמַקִּים קְרָאתִיךָ. אַתָּה הַסְגָּרַת בִּידֵי כַּיּוֹם הַזֶּה אֶת הַפְּלִשְׁתִּי הֶעָרֵל, כִּי חֵרֶף מַעַרְכוֹת אֱלוֹהִים חַיִּים, וּנְתַתִּיו פֶּגֶר לְעוֹף הַשָּׁמַיִם וּלְחַיַּית הָאָרֶץ, וַהֲסִירוֹתִי אֶת רֹאשׁוֹ מֵעָלָיו לְמַעַן יָדְעוּ כָּל הָאָרֶץ כִּי יֵשׁ אֱלוֹהִים לְיִשְׂרָאֵל. וְעַתָּה, כִּי תִּיתֵּן בִּידֵי אֶת רֹאשׁ הַפְּלִשְׁתִּי, וְיָדַעְתִּי כִּי בָּחַרְתָּ בִּי לִרְעוֹת אֶת עַמְּךָ, אֶת יִשְׂרָאֵל."
הוּא שֶׁאַף עֲמוּקּוֹת. חָשׁ בִּנְחִירָיו אֶת חוּטֵי לַחוּת הַבְּאֵר הַצּוֹנֶנֶת. הִנִּיחַ אֶת הַחֶרֶב עַל הָאָרֶץ. הוּא אָחַז שׁוּב בְּחֶבֶל וְהֵנִיעַ אֶת הַדְּלִי עַד שֶׁזֶּה נָגַע בְּרֹאשׁ הַפְּלִשְׁתִּי — וּמֶשֶׁךְ. לְהַפְתָּעָתוֹ, הַחֶבֶל הָפַךְ כָּבֵד בְּיָדָיו. לֹא הָיָה זֶה כּוֹבֶד הַמַּיִם. הוּא מָשַׁךְ בְּחוֹזְקָה. רָאָה אֶת הַכֶּתֶם הַכֵּהֶה עוֹלֶה וְעוֹלֶה לִצְלִילֵי נְטִיפָה עִיקְּשִׁים. הַכֶּתֶם נִתְחַכֵּךְ בְּדוֹפֶן הַפְּנִימִית שֶׁל הַבְּאֵר תַּחַת יָדָיו הַמּוֹשְׁכוֹת שֶׁל דָּוִד, וְהִנֵּה הוּא כְּבָר כָּאן, רַק שֶׁלֹּא יִיפּוֹל, הִנֵּה הָרֹאשׁ כְּבָר כִּמְעַט כָּאן, הִנֵּה הִנֵּה הוּא כְּבָר כִּמְעַט כִּמְעַט כָּאן...
דָּוִד תָּפַס בְּאוֹזְנוֹ שֶׁל הַפְּלִשְׁתִּי וּמֶשֶׁךְ חָזָק כָּל כָּךְ, שֶׁנֶּהֱדַף לְאָחוֹר וְנָחַת עַל גַּבּוֹ — הָרֹאשׁ וְהַדְּלִי בְּיָדָיו. כָּךְ, עַל הֶעָפָר הַחַם, כְּשֶׁהָרֹאשׁ הָרָטוֹב מַכְבִּיד עַל בִּטְנוֹ, פָּרַץ בִּצְחוֹק מְשַׁחְרֵר. מֵעָלָיו נִגְלוּ הַשָּׁמַיִם הַפְּתוּחִים, הַכְּחוּלִּים, הַחַמִּים, וְהַשֶּׁמֶשׁ, שֶׁהִסְתַּתְּרָה מֵאֲחוֹרֵי עֲלֵי הַתְּאֵנָה הָרְחָבִים, סִינְּנָה קַרְנַיִים לְלַטֵּף אֶת עֵינָיו הַצּוֹחֲקוֹת. הוּא הִתְיַישֵּׁב. סוֹף סוֹף הִתְפַּנָּה לְהָבִין אֶת שֶׁאֵירַע: כְּפִיס עֵץ שֶׁיָּצָא מִמְּקוֹמוֹ בַּדְּלִי הַיָּשָׁן וְנִתְעַקֵּם הִסְתַּבֵּךְ בְּשַׂעֲרוֹתָיו הָרְטוּבּוֹת שֶׁל גּוֹלְיָת. דָּוִד הָרִים פָּנָיו אֶל הַשָּׁמַיִם, מְחוּיָּךְ. אַחֵר כָּךְ נִיתֵּק אֶת הַשְׁעָרוֹת מִן הַדְּלִי וְהֵסֵב אֵלָיו אֶת פְּנֵי הַפְּלִשְׁתִּי, שֶׁהָיוּ נְפוּחוֹת מִמַּיִם. עִם כָּל הֲזָזָה שֶׁל הָרֹאשׁ הִמְרִיאוּ הַזְּבוּבִים וְהַצְּרָעוֹת וְנָחֲתוּ, הִמְרִיאוּ וְנָחֲתוּ, כְּשֶׁקַּרְנֵי הַשֶּׁמֶשׁ מַעֲלוֹת בָּרָק מְנַצְנֵץ בְּרֶטֶט כַּנְפֵיהֶם. בְּשֶׁל הָרַחֲצָה הַמְּטַהֶרֶת הָיָה הָרֹאשׁ נָקִי מִטִּינּוֹפֶת הַדָּם וְהֶעָפָר, וְרַקּוֹתָיו הָיוּ לִבְנוֹת עַד סַנְוֵור. "כְּשֶׁלֶג הַלְבָּנַת," הִצְטַחֵק דָּוִד. בְּדַעְתּוֹ חָלְפָה הַמַּחֲשָׁבָה לְהָנִיף אֶת הָרֹאשׁ וּלְנִשְׁקוֹ עַל שְׂפָתָיו. הַמַּחֲשָׁבָה הַזּוֹ הִצְחִיקָה אוֹתוֹ בְּזָרוּתָהּ, וְהוּא תִּיקֵּן אוֹתָהּ כְּהֶרֶף עַיִן: לְנַשֵּׁק אֶת הָאֶבֶן הַשְּׁקוּעָה בְּמֵצַח. גַּם אֶת הַמַּחֲשָׁבָה הַזּוֹ בִּיטֵּל, הִבִּיט בְּעֵינָיו הַחֶלְבּוֹנִיּוֹת שֶׁל גּוֹלְיָת וּלְבַסּוֹף אָמַר: "הִנְנוּ וְנֵלֵךְ — וּפָגַשְׁתָּ אֶת אָבִי." הוּא צָחַק, הִתְרוֹמֵם בִּתְנוּפָה עַל רַגְלָיו כְּשֶׁהָרֹאשׁ בְּיָדוֹ, כִּיסָּה אֶת הַבְּאֵר בְּמִכְסָה הָעֵץ, נָטַל אֶת הַחֶרֶב, וּפָנָה לָלֶכֶת. אָז הִבְחִין בְּנַעֲרָה.   
הִבִּיטָה הַיְישֵׁר אֵלָיו. עַל רֶקַע גִּזְעֵי הַזַּיִת מִפּוֹתְלִי הַשְּׁרִירִים, הַצּוֹפְנִים כִּיסִים סְבוּכִים שֶׁל אוֹפֶל, הָיָה גּוּפָהּ צַר וְיָשָׁר בַּכּוּתּוֹנֶת הַבְּלוּיָה, הַלְּבָנָה–חוֹמָה, שֶׁנָּחָה עָלֶיהָ כְּשַׂק. נִיכָּר כִּי הִיא מִנַּעֲרוֹת הַכְּפָר הָעֲלוּבוֹת — אוּלַי גָּרָה אוֹ שִׁפְחָה — אַךְ הָיְיתָה יַצִּיבוּת בּוֹטַחַת בַּעֲמִידָתָהּ וּבְמַבָּטָהּ. וַדַּאי שֶׁמִּוָּהּ נוֹטֶרֶת עַל הַכְּרָמִים. כַּמָּה זְמַן עָמְדָה כָּאן כָּךְ? שְׁתִיקָה עָמְדָה בֵּין שְׁלוֹשֶׁת הָרָאשִׁים. רַק הַזְּבוּבִים וְהַצְּרָעוֹת עוֹד אָמְרוּ אֶת דְּבָרָם. דָּוִד הֵסִיר אֶת הַחֶרֶב מֵעַל כְּתֵפוֹ.

עֹפֶר הַדֶּרֶךְ עָטַף אֶת כַּפּוֹת רַגְלָיו עִם כָּל צַעַד. זִמְזוּם קִצְבִּי מוּזָר נִשְׁמָע בַּמֶּרְחָק. לְכַמָּה רְגָעִים חָשַׁב כִּי אֶת הַלְמוּת לִבּוֹ הוּא שׁוֹמֵעַ, אַךְ כְּכָל שֶׁהִתְקַדֵּם הִתְגַּבֵּשׁ הַזִּמְזוּם לִכְדֵי נִיגּוּן מוּזִיקָלִי, וְכַאֲשֶׁר עָקְפָה הַדֶּרֶךְ רְצוּעָה שֶׁל חוֹרֶשׁ וּכְפָר קָטָן נְגַלֶּה מֵעָלָיו בְּרֹאשׁ גִּבְעָה שֶׁל שְׁקֵדִיּוֹת — נִיכָּר לָאוֹזֶן כִּי אֵלּוּ נָשִׁים הַמְּזַמְּרוֹת בְּקוֹל, מְלַוּוֹת בִּפְעִימוֹת תּוּפִּים. כַּאֲשֶׁר עָבַר סָמוּךְ לַקִּיר שֶׁל מַדְרֵגָה חַקְלָאִית מַמָּשׁ מִתַּחַת לְמַטָּעֵי הַכְּפָר הַמּוֹרִיקִים, הִצְלִיחַ לְזַהוֹת אֶת מִילּוֹת הַפִּזְמוֹן: "הִכָּה שָׁאוּל בַּאֲלָפָיו וְדָוִד בְּרִבְבוֹתָיו...". לְרֶגַע הִבְהִילוּ אוֹתוֹ הַמִּילִּים וְהוּא נִיסָּה לְהִיזָּכֵר אִם כִּיסָּה אֶת הַבְּאֵר אַךְ מִיָּד חִייֵּךְ לְבֶהָלָתוֹ. קֶצֶב צְעָדָיו הִתְאִים עַצְמוֹ מִבְּלִי מֵשִׂים לְקֶצֶב הַתִּיפוּף, וְאֶצְבְּעוֹת שְׂמֹאלוֹ פָּרְטוּ עַל חֶרֶב גּוֹלְיָת הַשְּׁעוּנָה עַל כְּתֵפוֹ. גַּם רֹאשׁוֹ שֶׁל גּוֹלְיָת הִצְטָרֵף לַקֶּצֶב, מִתְנוֹעֵעַ בִּמְשׁוּבָה מוּזִיקָלִית קָדִימָה וַאֲחוֹרָה, קָדִימָה וַאֲחוֹרָה. זִמְזוּם הַזְּבוּבִים וְהַצְּרָעוֹת כִּמְעַט וְלֹא נִשְׁמָע. רַק בּוֹדְדִים עָקְבוּ אַחֵר תְּנוּדַת הָרֹאשׁ.
הַשְּׁאָר נוֹתְרוּ מֵאָחוֹר, אוֹפְפִים בַּעֲנָנָה גְּדוֹלָה אֶת הַבְּאֵר. הֵם הִסְתַּנְּנוּ אֶחָד אֶחָד מִבַּעַד לַחֲרִיצֵי הַמְּכַסָּה, נִפְרְדוּ מִפֵּירוּרֵי הַשֶּׁמֶשׁ וּבְזִמְזוּם חָשׁוּךְ צָלְלוּ מַטָּה, הַיְישֵׁר אֶל אוֹפֶל הַתַּחְתִּית.



https://www.shortstoryproject.com/he/story/%d7%94%d7%96%d7%9e%d7%96%d7%95%d7%9d/
#אֵימָה#אַלִּימוּת#אַפֶּל#הִיסְטוֹרִיהָאלְטְרַנְטִיבִית#יִשְׂרְאֵלִי#רֶצַח