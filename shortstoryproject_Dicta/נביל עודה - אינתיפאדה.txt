זִקְנֵי הַכְּפָר אֵינָם זוֹכְרִים מִקְרֶה דּוֹמֶה לָזֶה שֶׁהִתְרַחֵשׁ בַּשָּׁבוּעוֹת הָאַחֲרוֹנִים. חַיֵּי הַשִּׁגְרָה נֶעֶצְרוּ, הַשְּׁאֵלוֹת הִצְטַבְּרוּ. הַשְּׁכוּנָה הִתְמַלְּאָה בְּזָרִים. מְכוֹנִיּוֹת מִכָּל הַצְּבָעִים וְהַסּוּגִים נָהֲרוּ לַכְּפָר, וְעַל גַּגּוֹתֵיהֶן צַלָּחוֹת גְּדוֹלוֹת. כּוּלָּם שׁוֹאֲלִים, מָה קָרָה? הַאִם זוֹ מִלְחָמָה חֲדָשָׁה? הַיְּלָדִים אוֹמְרִים שֶׁהַצַּלָּחוֹת הָאֵלֶּה הֵן אַנְטֵנוֹת טֵלֵוִויזְיָה, שֶׁמַּעֲבִירוֹת אֶת הַתְּמוּנוֹת מִכָּאן יְשִׁירוֹת אֶל כָּל הַטֵּלֵוִויזְיוֹת, אֲפִילּוּ בְּאָמֵרִיקָה. הַדִּיבּוּרִים הָאֵלֶּה לֹא מְשַׁכְנְעִים. תַּמּוּ יְמֵי הַנִּפְלָאוֹת. הַיְּלָדִים אֵינָם כְּמוֹ שֶׁהָיִינוּ אָנוּ בִּזְמַנּוֹ. "אוֹכֶל, מִרְעֶה וְשֶׁכָּל מוּעָט", אָמַר זָקֵן אֶחָד בִּכְאֵב, וְהוֹסִיף: "בְּגִילָם אָמְנָם שָׁקַלְנוּ חֲצִי מִמִּשְׁקָלָם הַיּוֹם, אֲבָל הַשֵּׂכֶל שֶׁלָּנוּ הָיָה גָּדוֹל יוֹתֵר".
רוּבָּם הָיוּ מוּדְאָגִים: "מָה זוֹ הַמִּתְקָפָה הַזֹּאת עַל הַשְּׁכוּנָה? מָצְאוּ מְרַגֵּל? כּוּלָּהּ תְּבִיעָה נֶגֶד רֵיחַ קַטְלָנִי מִמִּכְלְאֹת הַחֲזִירִים..."
הִגִּיעוּ עֶשְׂרוֹת גְּבָרִים, נוֹשְׂאִים עִמָּם מַצְלֵמוֹת גְּדוֹלוֹת וּקְטַנּוֹת, וּסְבִיבָם מִתְרוֹצְצוֹת צְעִירוֹת וּבִידֵיהֶן מַכְשִׁירִים שׁוֹנִים.
הַמַּכּוֹלֶת הַשְּׁכוּנָתִית מָכְרָה בְּיוֹם אֶחָד מָה שֶׁלֹּא הָיְתָה מוּכֶּרֶת בְּדֶרֶךְ כְּלָל בְּמֶשֶׁךְ שָׁבוּעַ וְיוֹתֵר. לַמְרוֹת שֶׁהַבִּירָה נִמְנֵית עִם הַמַּשְׁקָאוֹת הָאֲסוּרִים, הֲרֵי הַבִּיקּוּשׁ הַגּוֹבֵר לָהּ מִצַּד הַזָּרִים וְהַהִתְמַרְמְרוּת עַל כָּךְ שֶׁאֵין לְהַשִּׂיג אוֹתָהּ בַּחֲנוּת הַשְּׁכוּנָתִית אִילְּצוּ אֶת בַּעַל הַמַּכּוֹלֶת לִרְכּוֹשׁ כַּמָּה אַרְגָּזִים מִן הַמַּשְׁקֶה הָאָרוּר, לְאַחַר שֶׁבִּיקֵּשׁ פְּעָמִים רַבּוֹת מְחִילָּה מֵאֱלוֹהָיו, וְלִמְכּוֹר אֶת הַבַּקְבּוּקִים אֶחָד אֶחָד לִדְלִי הָאֱמוּנָה בְּרֶוַוח נָאֶה בְּיוֹתֵר, כְּשֶׁהוּא מְגַנֶּה אוֹתָם בְּלִבּוֹ בְּעוֹדוֹ מְקַבֵּל אֶת דְּמֵי הַמַּשְׁקֶה שֶׁאַלְלַהּ אָסַר. אַף עַל פִּי שֶׁכַּמָּה מֵהַתּוֹשָׁבִים הֶחֱרִימוּ אֶת חֲנוּתוֹ בִּגְלַל הַדְּבָרִים הָאֲסוּרִים, הֲרֵי הַמְּכִירוֹת הוּכְפְּלוּ פִּי כַּמָּה, וְהָרֶוַוח בְּשָׁבוּעַ אֶחָד הָיָה גָּדוֹל מֵאֲשֶׁר בְּשָׁנָה שְׁלֵמָה. הַבְּעָיָה תִּיפָּטֵר עַל יְדֵי פַתְוָוה, פְּסַק דִּין הִלְכָתִי שֶׁל שֵׁייח' הַשְּׁכוּנָה, לְאַחַר שֶׁתִּסְתַּיֵּים בְּעָיַית רֵיחַ הַחֲזִירִים וְהַמְּהוּמָה שֶׁהִתְעוֹרְרָה בְּעִקְבוֹתֶיהָ. לַמְרוֹת הָרֵיחַ, שֶׁהָיָה בֶּאֱמֶת קָשֶׁה, בְּיִיחוּד בִּשְׁעוֹת הַלַּיְלָה, קִיוּוֹה בַּעַל הַמַּכּוֹלֶת שֶׁהַמַּצָּב לֹא יִשְׁתַּנֶּה. הוּא הֶעֱדִיף לִשְׁתּוֹק. אֲבָל הַסּוֹד שֶׁחֶנְוָונִי הַשְּׁכוּנָה הִסְתִּיר הוּא שֶׁכַּמָּה מִצְּעִירֵי הַכְּפָר הֵחֵלּוּ לִקְנוֹת בִּירָה בַּמַּכּוֹלֶת שֶׁלּוֹ בִּמְקוֹם לָלֶכֶת לָעִיר הַסְּמוּכָה, וּלְהַסְתִּיר אוֹתָהּ בְּמַעֲמַקֵּי הַשַּׂקִּיּוֹת כְּדֵי לִשְׁתּוֹת אוֹתָהּ בְּשׁוּלֵי הַכְּפָר, הַרְחֵק מֵעֵין מַשְׁגִּיחַ אוֹ מְבוּגָּר. לֹא הִשְׁתַּלֵּם לוֹ לְגַלּוֹת אֶת הַסּוֹד. הַפִילוֹסוֹפְיָה שֶׁלּוֹ הָיְתָה שֶׁלְּכָל אָדָם יֵשׁ חֶשְׁבּוֹן מִשֶּׁלּוֹ אֵצֶל אֱלוֹהָיו, וְלֹא אֵצֶל בַּעַל הַמַּכּוֹלֶת.
בַּעַל הַמַּאֲפִיָּיה הִתְפַּלֵּל לֶאֱלוֹהָיו שֶׁהַסִּיפּוּר יִימָּשֵׁךְ עוֹד שָׁנָה שְׁלֵמָה כָּךְ שֶׁיּוּכַל לְכַסּוֹת אֶת חוֹבוֹ הַהוֹלֵךְ וְתוֹפֵחַ בִּגְלַל צִיּוּד הַמַּאֲפִיָּיה הֶחָדָשׁ. הוּא הֵחֵל לְהָכִין כַּמּוּיוֹת גְּדוֹלוֹת יוֹתֵר שֶׁל מַאֲפֶה הַמָּנָאקִישׁ מְמוּלָּא בְּזַעְתָּר וּבִגְבִינָה, וְאִם יְלָדָיו סִייְּעָה לוֹ לְהָכִין גַּם פִּיצוֹת עִם גְּבִינָה צְהוּבָּה וְעַגְבָנִיּוֹת. הוּא הוֹדָה לְרִיבּוֹנוֹ אֶלֶף פְּעָמִים עַל הַשֶּׁפַע הַמִּתְעַצֵּם, וְלוּלֵא הַבּוּשָׁה הָיָה מוֹדֶה גַּם לַשִּׁלְטוֹנוֹת אֲשֶׁר הֶעֱנִיקוּ רִישָּׁיוֹן לַחֲוָות הַחֲזִירִים עַל הַקַּרְקַע שֶׁהוּפְקְעָה בְּשׁוּלֵי הַכְּפָר.
פָּנָיו שֶׁל בַּעַל דּוּכַן הַפָלָאפֶל, שֶׁהֶעֱלָה אֶת הַמְּחִירִים כְּאִילּוּ הָיָה מְמוּקָּם עַל הָרְחוֹב הָרָאשִׁי, נָהֲרוּ. הוּא קִיוּוֹה בְּלִבּוֹ שֶׁמִּכְלְאֹת הַחֲזִירִים תִּישָּׁאֵר בִּמְקוֹמָהּ עַד שֶׁיִּשְׁתַּפֵּר מַצַּב הַחֶשְׁבּוֹן שֶׁלּוֹ בַּבַּנְק וְהוּא יוּכַל לֶחָתָן אֶת בְּנוֹ הַבְּכוֹר.
אֲפִילּוּ בַּעַל בֵּית הַקָּפֶה הֵחֵל לִמְכּוֹר אֶת הַקָּפֶה לְעִיתּוֹנָאִים וְלַמְּבַקְּרִים מִן הַמּוֹסָדוֹת וְהָאֲגוּדּוֹת שֶׁל צַעַר בַּעֲלֵי חַיִּים בְּכוֹסוֹת פְּלַסְטִיק קְטַנּוֹת בְּ"שְׁנֵי שֶׁקֶל. חִינָּם". אַחֵר כָּךְ הֶעֱלָה אֶת הַמְּחִיר לִשְׁלוֹשָׁה שְׁקָלִים, מִשּׁוּם שֶׁהֵבִין שֶׁזּוֹ הִזְדַּמְּנוּת שֶׁלֹּא תָּשׁוּב, אֲבָל שָׁאַל אֶת עַצְמוֹ מָה הַקֶּשֶׁר בֵּין צַעַר בַּעֲלֵי חַיִּים וּבֵין אַנְשֵׁי הַשְּׁכוּנָה לְבֵין רֵיחוֹת הַחֲזִירִים וְלֹא מָצָא קֶשֶׁר, לָכֵן בִּיקֵּשׁ מְחִילָה מֵאֱלוֹהָיו מִפַּחַד הַלֹּא נוֹדַע.
אֲבָל הָאֱמֶת צְרִיכָה לְהֵיאָמֵר: אִישׁ מֵהֶם לֹא הִיסֵּס לְהִשְׁתַּתֵּף בִּמְחָאָה עַל הֲקָמַת דִּיר הַחֲזִירִים עַל אַדְמַת הַכְּפָר שֶׁהוּפְקְעָה. בַּעַל הַמַּכּוֹלֶת פָּסַק בְּאוֹמְרוֹ שֶׁ"בִּיזַנְס זֶה בִּיזַנְס"; אֲבָל רוֹב בְּנֵי הַכְּפָר לֹא הֵבִינוּ לָמָּה הַכַּוּוֹנָה בַּמִּילָּה "בִּיזַנְס". נָפוֹצוּ פֵּירוּשִׁים מְנוּגָּדִים וְהַמּוּזָר שֶׁבָּהֶם הָיָה שֶׁבִּיזַנְס הוּא צֵירוּף שֶׁל שְׁתֵּי מִילִּים: "בָּז וְנֵס, כְּלוֹמַר צִיצִים וְנָשִׁים" [1]וּמְקוֹרוֹ בִּנְעָרוֹת הַמִּתְרוֹצְצוֹת בֵּין צַלָּמֵי הַטֵּלֵוִויזְיָה, כִּמְעַט חֲשׂוּפוֹת חָזֶה, שְׁדֵיהֶן הָרוֹטְטִים מִבַּעַד לְגוּפִיּוֹת הַטְּרִיקוֹ הֲקַלּוֹת צָדִים אֶת הַמַּבָּטִים, וְהֵן שׁוֹתוֹת בִּירָה כְּמוֹ הַגְּבָרִים. זֶה הָיָה חֵלֶק מִמְּאַפְיְינֵי הַמְּהוּמָה שֶׁהִתְעוֹרְרָה בִּגְלַל רֵיחַ הַחֲזִירִים.
הַזְּקֵנִים אָמְרוּ שֶׁהָאֵירוּעִים הַמִּתְרַחֲשִׁים, נְהִירַת הָאִישִׁים, בַּעֲלֵי הַמִּשְׂרוֹת, הָעִיתּוֹנָאִים וְאַנְשֵׁי הָאֲגוּדּוֹת וְהַהִיצָּמְדוּת לְמַכְשִׁירֵי הָרַדְיוֹ כְּדֵי לֹא לְהַחֲמִיץ אַף מַהֲדוּרַת חֲדָשׁוֹת, מַזְכִּירִים לָהֶם אֶת הַהֲפִיכוֹת הַצְּבָאִיּוֹת הָעַרְבִיּוֹת, שֶׁבְּמַהֲלָכָן הוּפְסְקוּ הַשִּׁידּוּרִים כְּדֵי שֶׁאֶחָד הַקְּצִינִים יַעֲלֶה לְשִׁידּוּר וְיַקְרִיא אֶת הַהוֹדָעָה הַצְּבָאִית הָרִאשׁוֹנָה בְּשֵׁם מוֹעֶצֶת הַהֲפִיכָה. לֹא חוֹלֵף חוֹדֶשׁ וְהִנֵּה הַשִּׁידּוּרִים מַכְרִיזִים עַל הֲפִיכָה צְבָאִית חֲדָשָׁה וְעַל מוֹעֶצֶת הֲפִיכָה חֲדָשָׁה. הָעַרְבִי הֵחֵל לְדַמְיֵין שֶׁבְּכָל פַּעַם שֶׁיֵּשׁ תַּקָּלָה אוֹ שְׁתִיקָה לְכַמָּה שְׁנִיּוֹת בְּרֶצֶף הַשִּׁידּוּרִים זֶהוּ אוֹת וְסִימָן לְהוֹדָעָה עַל הֲפִיכָה צְבָאִית חֲדָשָׁה, וְנָהַג לְקָרֵב אֶת אוֹזְנָיו לָרַדְיוֹ כְּדֵי לֹא לְהַחְמִיץ אֶת הַחֲדָשׁוֹת עַל הַהֲפִיכָה הַחֲדָשָׁה, פְּרָטֶיהָ וּשְׁמוֹת הַגֵּנֵרָלִים הַחֲדָשִׁים. הַמְּאַפְיֵין הַיָּחִיד שֶׁנּוֹתַר בַּזִּיכָּרוֹן מִן הַהֲפִיכוֹת הַצְּבָאִיּוֹת הָעַרְבִיּוֹת הָיָה שְׁמוֹת הַגֵּנֵרָלִים שֶׁהִרְכִּיבוּ אֶת מוֹעֶצֶת הַמַּהְפֵּכָה הַחֲדָשָׁה בִּמְקוֹם הַגֵּנֵרָלִים הַבּוֹגְדִים הַקּוֹדְמִים. אָבִי, יְרַחֵם עָלָיו אַלְלָה, הָיָה אוֹמֵר בְּלַעַג: "כַּמָּה רַבִּים הַגֵּנֵרָלִים אֵצֶל הָעַרְבִים... כְּכָל שֶׁעוֹלֶה מִסְפָּרָם, כָּךְ מַחֲמִיר אוֹבְדָנֵנוּ. רִיבּוּי הַהוֹדָעוֹת הַצְּבָאִיּוֹת מַטְעָה אֶת הַמַּאֲזִין לַחֲשׁוֹב שֶׁהֵם עֲסוּקִים בַּמִּלְחָמוֹת נֶגֶד אוֹיְבֵי הַמּוֹלֶדֶת, כַּנִּרְאֶה הָאֶזְרָח הֵחֵל לְהָבִין אֶת טַקְטִיקוֹת הַמִּלְחָמָה טוֹב יוֹתֵר מִן הַגֵּנֵרָל הַגָּדוֹל בְּיוֹתֵר". הַיּוֹם, כְּשֶׁאֲנִי נִזְכָּר בִּדְבָרָיו וּמְהַרְהֵר בִּתְבוּסוֹת הָעַרְבִים בְּזִירוֹת הַצְּבָאִית, הַחֶבְרָתִית, הַמְּדִינִית, הַמַּדָּעִית וְהַמּוּסָרִית, אֲנִי יוֹדֵעַ בְּדִיּוּק לָמָּה הִתְכַּוֵּון, אוֹ לְיֶתֶר דִּיּוּק, מָה הִרְגִּישׁ.
הַהֲפִיכוֹת הֵבִיאוּ עִמָּן רַק רָאשֵׁי מְדִינָה נִצְחִיִּים שֶׁהִגְבִּירוּ אֶת עוֹנִי הָעָם וּפִיתְּחוּ מַנְגְּנוֹנֵי בִּיטָּחוֹן וְדִיכּוּי לְצַד שִׁירִים לְאוּמָּנִיִּים הַמְּפָאֲרִים אֶת הֶישֵּׂגֵיהֶם שֶׁהָיוּ יְדוּעִים רַק לְזַמָּרִים, לְכוֹתְבֵי הַמִּילִּים וּלְמַלְחִינִים, עַד כְּדֵי כָּךְ שֶׁהָיוּ שֶׁחָשְׁבוּ שֶׁהַזַּמָּרוֹת הַיְּפֵהפִיּוֹת בַּעֲלוֹת הַגַּב הֶחָשׂוּף לְמֶחֱצָה, הַמְּעוֹרֵר אֶת הִתְלַהֲבוּת הַצְּעִירִים, הֵן הַהֶישֵּׂג הַגְּאוֹנִי שֶׁל הַהֲפִיכוֹת הַצְּבָאִיּוֹת בִּתְחוּם פִּיתּוּחַ הָאָמָּנוּת.
אוּלָם הָאֵירוּעַ הַזֶּה בַּכְּפָר הָיָה הֲפִיכָה מִסּוּג אַחֵר. לְלֹא צָבָא, לְלֹא גֵּנֵרָלִים, אֶלָּא אִם נִתְיַיחֵס לְמַנְהִיגֵי הַמִּפְלָגוֹת שֶׁנָּהֲרוּ לַכְּפָר הַשָּׁכוּחַ לְמֶחֱצָה כְּאֶל גֵּנֵרָלִים פּוֹלִיטִיִּים.
אָכֵן, זוֹ הָיְתָה הֲפִיכָה שֶׁהֶעֱסִיקָה אֶת הַכְּפָר וְאֶת הָעוֹלָם כּוּלּוֹ. הָעִיתּוֹנוּת מְלֵאָה בַּחֲדָשׁוֹת וּבְכַתָּבוֹת, וְהָעִיתּוֹנָאִים מִן הַטֵּלֵוִויזְיוֹת וּמֵרִשְׁתוֹת הָרַדְיוֹ, שְׁלִיחֵי הָעִיתּוֹנוּת הָעַרְבִית וְהָעִבְרִית וְהַזָּרָה הִתְחָרוּ בֵּינֵיהֶם עַל סִיקּוּר הָאֵירוּעַ, אַף עַל פִּי שֶׁמְּדוּבָּר בְּקוֹמֶץ עַרְבִים מְקוֹמִיִּים מִכְּפַר נִידָּח בָּאָרֶץ שֶׁשְּׁמָהּ הָיָה פָלַסְטִין וְנִהְיֶה יִשְׂרָאֵל, אֲשֶׁר לֹא הָיוּ מְסוּגָּלִים לִסְבּוֹל עוֹד אֶת רֵיחַ הַחֲזִירִים הָעוֹלֶה בְּעוֹצְמָה מִן הַדִּיר הַסָּמוּךְ לַכְּפָר וּמְמוּקָּם עַל אַדְמוֹת הַתּוֹשָׁבִים הַמּוּפְקָעוֹת.
הַאִם מִשּׁוּם שֶׁאָנוּ עַרְבִים נִרְמָסוֹת תָּמִיד זְכוּיוֹתֵינוּ?
הַשְּׁאֵלָה הַזּוֹ הִדְהֲדָה בַּחֲלַל הַכְּפָר, וּכְמוֹ תָּמִיד, הַשִּׁלְטוֹנוֹת הִכְחִישׁוּ קֶשֶׁר לְאוּמִּי לַנּוֹשֵׂא שֶׁל הֲקָמַת דִּיר הַחֲזִירִים עַל אַדְמוֹת הַכְּפָר שֶׁהוּפְקְעוּ לְטוֹבַת הַכְּלָל. דּוֹבֵר מֶמְשַׁלְתִּי אָמַר שֶׁ"אֵין קֶשֶׁר בֵּין הַצָּעַת הַחוֹק לִמְנִיעַת פְּעִילוּיוֹת שֶׁל עַרְבִים לְצִיּוּן זֵכֶר הַנַּכְּבָּה לְבֵין זְכוּתָם לִמְחוֹת עַל בְּעָיַית רֵיחוֹת שֶׁהַמֶּמְשָׁלָה פּוֹעֶלֶת לְפִתְרוֹנָהּ עֶשְׂרִים וְאַרְבַּע שָׁעוֹת בִּימָמָה בְּעֶזְרַת צְוָותִים מִקְצוֹעִיִּים, וַאֲפִילּוּ אִם תְּאַשֵּׁר הַכְּנֶסֶת אֶת בִּיטּוּל מַעֲמָדָהּ שֶׁל הָעֲרָבִית כְּשָׂפָה שְׁנִיָּיה, עַל פִּי הַחוֹק הַמּוּגָּשׁ לַכְּנֶסֶת, עֲדַיִין זְכוּתָם שֶׁל הַתּוֹשָׁבִים לְהָנִיף כְּרָזוֹת בְּעַרְבִית, וְעַל כָּךְ לֹא תִּהְיֶה עֲנִישָׁה עַל פִּי חוֹק מִשּׁוּם שֶׁיִּשְׂרָאֵל הִיא מְדִינָה דֵּמוֹקְרָטִית".
אֶת הַהַצְהָרָה הַחֲשׁוּבָה הַזּוֹ הֶעֱבִירוּ כָּל אֶמְצָעֵי הַתִּקְשׁוֹרֶת, וְהִיא עוֹרְרָה אֶת זַעְמָם שֶׁל הַמִּתְנַחֲלִים, מִשּׁוּם שֶׁהוֹכִיחָה שֶׁהַמֶּמְשָׁלָה דּוֹאֶגֶת לִדְרִישׁוֹתֵיהֶם שֶׁל הָעַרְבִים יוֹתֵר מֵאֲשֶׁר לִדְרִישׁוֹתֵיהֶם לְהַרְחָבַת הַבְּנִיָּיה בַּהִתְנַחֲלוּיוֹת.
הָרַדְיוֹ הַמְּקוֹמִי שָׁלַח כְּתָב קָבוּעַ לְסַקֵּר אֶת הָאֵירוּעַ הַבִּלְתִּי רָגִיל. הוּא פִּרְסֵם דִּיוּוּחִים וּפַרְשָׁנוּיוֹת מִדַּי שָׁעָה לְעֵרֶךְ, לְגַבֵּי הַסַּכָּנָה הַמְּגוּלֶּמֶת בְּרִיחוֹת וְהַצּוֹרֶךְ לְהַעֲבִיר אֶת הַתּוֹשָׁבִים לְמָקוֹם בָּטוּחַ כְּדֵי שֶׁלֹּא יִינָּזְקוּ וּלְהַטִּיל מִגְבָּלָה עַל מִסְפַּר הַחֲזִירִים שֶׁמּוּתָּר לְגַדֵּל בְּדִיר כָּךְ שֶׁיִּהְיֶה אֶפְשָׁר לִשְׁלוֹט בְּעוֹצְמַת הָרֵיחוֹת הָעוֹלִים מִמֶּנּוּ וּכְדֵי שֶׁלֹּא יַעַבְרוּ עַל הַסְּטַנְדַּרְטִים הָאֵקוֹלוֹגִיִּים שֶׁבְּרִיאוּתוֹ שֶׁל הָאָדָם מְסוּגֶּלֶת לָשֵׂאת, לְפִי קְנֵי הַמִּידָּה שֶׁל הַמִּשְׂרָד לְאֵיכוּת הַסְּבִיבָה. אֶחָד מִמַּנְהִיגֵי הַמְּחָאָה בַּכְּפָר שָׁאַל אִם קְנֵי הַמִּידָּה שֶׁל הַמִּשְׂרָד זֵהִים לְגַבֵּי כָּל בְּנֵי הָאָדָם הַחַיִּים בַּמְּדִינָה, וְאִם הַמּוּנָּח בְּנֵי אָדָם כּוֹלֵל אֶת הָעַרְבִים בַּמִּקְרֶה הַזֶּה, דָּבָר הַמְּהַוֶּוה הִתְקַדְּמוּת לְעוּמַּת תֵּיאוֹרוּ שֶׁל מַנְהִיג קוֹדֶם שֶׁהִתְיַיחֵס אֲלֵיהֶם כְּאֶל "חַיּוֹת עַל שְׁתַּיִים", אוֹ שֶׁמָּא הַפִּתְרוֹן יִהְיֶה לְהַעֲבִיר אֶת הַתּוֹשָׁבִים הָעַרְבִים לַכְּפָר אַחֵר וּלְהַרְחִיב אֶת הַדִּיר מֵאַחַר שֶׁהַבִּיקּוּשׁ לְבָשָׂר הַחֲזִירִים שֶׁלּוֹ גּוֹבֵר, בְּיִיחוּד לְאַחַר הָעֲלִיָּיה הָרוּסִית אֲשֶׁר הֵבִיאָה מִילְיוֹן בְּנֵי אָדָם חֲדָשִׁים, וְדִירֵי הַחֲזִירִים הָפְכוּ לְמָקוֹר חָשׁוּב בְּתַקְצִיב הַמְּדִינָה שֶׁאֵין לְזַלְזֵל בּוֹ.
אֶחָד הַמַּאֲזִינִים שָׁאַל בְּאֶמְצָעוּת הַטֵּלֵפוֹן מַדּוּעַ לֹא יוֹעֳבַר הַדִּיר לְמָקוֹם בִּלְתִּי מְיוּשָּׁב בִּמְקוֹם לַעֲסוֹק בִּמְצִיאַת פִּתְרוֹנוֹת שֶׁאֵינָם מַצְלִיחִים לִפְתּוֹר אֶת הַבְּעָיָה, וְאִם הַעֲבָרַת הַתּוֹשָׁבִים הָעַרְבִים מוּתֶּרֶת וְהַעֲבָרַת הַחֲזִירִים אֵינָהּ מוּתֶּרֶת, אוֹ שֶׁמָּא מִשּׁוּם שֶׁאָנוּ עַרְבִים זְכוּיוֹתֵינוּ נִרְמָסוֹת תָּמִיד בַּמְּדִינָה הַזּוֹ, וַאֲפִילּוּ לַחֲזִירִים יֵשׁ חֲשִׁיבוּת רַבָּה יוֹתֵר מֵאִיתָּנוּ... גָּרְשׁוּ אֶת הַחֲזִירִים...
ו... הַשִּׁידּוּר נִקְטַע וּבִמְקוֹמוֹ בָּקַע שִׁיר לְאוּמָּנִי שֶׁל הַזַּמֶּרֶת הַלְּאוּמִּית הַגְּדוֹלָה היפאא וָהַבִּי:
"הִנֵּה הַפֶּצַע, לִקְלֵק אֶת הַפֶּצַע, הַבְרֵא אוֹתוֹ בִּלְשׁוֹנְךָ
כְּשֶׁנִּישַּׁקְתָּ אוֹתוֹ נֶעֱלַם, כְּאִילּוּ הָיָה וְאֵינֶנּוּ"
כְּבִיטּוּי לַמַּצָּב הַקָּשֶׁה בַּשְּׁכוּנָה אֲפוּפַת רֵיחַ הַחֲזִירִים הַקַּטְלָנִי, לֹא אִפְשְׁרוּ לַתּוֹשָׁב הַהוּא לְהַבִּיעַ אֶת דַּעְתּוֹ בִּמְלוֹאָהּ, מִשּׁוּם שֶׁמְּנַהֵל הַתַּחֲנָה הוֹרָה לְהַפְסִיק אֶת הַשִּׁידּוּר. הוּא הוֹצִיא הוֹרָאָה שֶׁלְּפִיהָ שִׂיחוֹת בַּנּוֹשֵׂא הַמְּדִינִי הֶחָמוּר הַזֶּה חַיָּיבוֹת בַּצֶּנְזוּרָה לִפְנֵי שִׁידּוּרָן, כְּדֵי שֶׁלֹּא יִפְרוֹץ מַשְׁבֵּר בַּיְּחָסִים עִם הַשִּׁלְטוֹנוֹת, מִשּׁוּם שֶׁבַּעֲלֵי הַחַוּוֹת יְהוּדִים וְהַדְּבָרִים עֲלוּלִים לְהִתְפָּרֵשׁ כְּאִילּוּ זוֹ דְּרִישָׁה לְגָרֵשׁ אֶת בַּעֲלֵי הַחַוּוֹת הַיְּהוּדִים מִן הָאֵזוֹר וְלֹא אֶת הַחֲזִירִים, וְהַעֲבָרַת הַדִּיר לְמָקוֹם רֵיק מִתּוֹשָׁבִים תִּתְפָּרֵשׁ כְּהִתְנַגְּדוּת לַמִּשְׁטָר הַדֵּמוֹקְרָטִי הַמַּבְטִיחַ אֶת חֵירוּתוֹ שֶׁל כָּל תּוֹשָׁב לִבְחוֹר אֶת עִיסּוּקוֹ, לְלֹא הֶבְדֵּל דָּת אוֹ לְאוֹם. וְאוֹי לָנוּ מֵהָעֶמְדָּה הַגִּזְעָנִית הַזֹּאת, כִּי אָז יֵיאָמֵר שֶׁהָעֲרָבִים מִתְנַגְּדִים לְדוֹר בִּשְׁכֵנוּת לִיהוּדִים... זֶה יְהַוֶּוה תֵּירוּץ לְסֵירוּבָם שֶׁל הָרַבָּנִים לְהַשְׂכִּיר בָּתִּים לַיְּהוּדִים בִּצְפַת, יְרוּשָׁלַיִם, חֵיפָה, טְבֶרְיָה, נָצְרַת עִלִּית, כַּרְמִיאֵל וּשְׁאָר הֶעָרִים בְּיִשְׂרָאֵל.
אֲתָרֵי הָאִינְטֶרְנֵט עָקְבוּ בְּמַצְלֵמוֹתֵיהֶם אַחַר הַמִּתְרַחֵשׁ. הַמֶּתַח הָיָה רַב.
קִיצּוּרוֹ שֶׁל דָּבָר...
הַסִּיפּוּר הֵחֵל בַּעֲתִירָה לְבֵית הַמִּשְׁפָּט בִּשְׁמָם שֶׁל יוֹתֵר מִמֵּאָה בַּעֲלֵי בָּתִּים נֶגֶד הַבְּעָלִים שֶׁל חַוַּות הַחֲזִירִים שֶׁהוּקְמָה בְּשׁוּלֵי הַכְּפָר, עַל אֲדָמוֹת שֶׁהוּפְקְעוּ, בַּאֲמַתְלָה שֶׁל הֲקָמַת פְּרוֹיֶקְטִים חִיּוּנִיִּים לַתּוֹשָׁבִים. הַשִּׁלְטוֹנוֹת הִשְׂכִּירוּ אֶת הָאֲדָמָה לְמַשְׁקִיעִים יְהוּדִים כְּדֵי שֶׁיְּקַיְּמוּ דִּירֵי חֲזִירִים הַרְחֵק מִן הֶעָרִים וְהַכְּפָרִים הַיְּהוּדִיִּים, בִּמְקוֹם לְהָקִים בֵּית סֵפֶר עַל פִּי הַתִּכְנוּן הַמְּקוֹרִי, שֶׁהֵכִינָה הָרָשׁוּת הַמְּקוֹמִית טֶרֶם הַפְקָעַת הָאֲדָמָה. הָאֲוִויר הֵחֵל נוֹשֵׂא אֲלֵיהֶם רֵיחַ עַז שֶׁאִילֵּץ אוֹתָם לְהָגִיף אֶת חַלּוֹנוֹת הַבָּתִּים בַּיּוֹם וּבַלַּיְלָה וְלִסְבּוֹל אֶת חוֹם הַקַּיִץ הַקַּטְלָנִי. הַבְּעָיָה הָיְתָה שֶׁאֶת הָרִישָּׁיוֹן הִנְפִּיק מִשְׂרַד הַפְּנִים שֶׁבְּרֹאשׁוֹ עָמַד יְהוּדִי דָּתִי שֶׁמַּאֲמִין שֶׁגִּידּוּל חֲזִירִים וַאֲכִילַת בְּשָׂרָם הוּא עֲבֵירָה עַל מִצְוָות הַתּוֹרָה וְזִיהוּם הָאֲדָמָה הַקְּדוֹשָׁה בְּמָה שֶׁמַּרְגִּיז אֶת הָאֱלוֹהִים מוֹנֵעַ גְּשָׁמִים, גּוֹרֵם לִשְׂרֵיפוֹת בַּמְּדִינָה, מַגְבִּיר אֶת הִתְפַּשְּׁטוּת הַמַּחֲלוֹת הַקַּטְלָנִיּוֹת, מַכְבִּיר אֶת אֲסוֹנוֹת הַטֶּבַע הַבִּלְתִּי רְגִילִים וְאַף גּוֹרֵם לְנָשִׁים לָלֶדֶת נְקֵבוֹת בִּמְקוֹם זְכָרִים, כְּפִי שֶׁאוֹמְרִים בַּיְּדִיעָה וּבָאֱמוּנָה הָרַבָּנִים אֲרוּכֵּי הַזָּקֵן וְהַפֵּאוֹת, שֶׁאֱלוֹהִים אֵינוֹ מְסָרֵב לְבַקָּשׁוֹתֵיהֶם וְהֵם מְקוֹר סַמְכוּת מְקוּבָּל עַל רַבִּים מִן הַתּוֹשָׁבִים... אֲבָל הַחוֹק אֵינֶנּוּ הָרְכוּשׁ שֶׁל אֱמוּנָתָם, וּמֵאַחַר שֶׁהַדִּירִים הוּקְמוּ עַל אַדְמוֹת הַמְּדִינָה שֶׁנִּגְאֲלוּ מִן הַגּוֹיִים אוֹ "הַגּ'וּקִים הַמְּסוּמָּמִים", כְּפִי שֶׁתֵּיאֵר אוֹתָם רֹאשׁ הַמַּטֶּה הַכְּלָלִי שֶׁל הַצָּבָא לְשֶׁעָבַר, הֲרֵי אֵין זֶה מַזִּיק לְהָקִים דִּירֵי חֲזִירִים בַּאֲזוֹרִים שֶׁבָּהֶם גָּרִים הַגּ'וּקִים, בְּמָקוֹם שֶׁהַמְּקוֹמוֹת יִיוּוֹתְרוּ בִּידֵיהֶם, דָּבָר שֶׁעָלוּל לְהָבִיא לְאָסוֹן גָּדוֹל יוֹתֵר בְּשֶׁל פְּגִיעָה בִּגְאוּלַּת הָאָרֶץ הַמּוּבְטַחַת בִּשְׁלֵמוּתָהּ כִּרְצוֹן הָאֵל. הֶחָשׁוּב הוּא שֶׁבָּשָׂר הַחֲזִירִים הָפַךְ לִמְבוּקָּשׁ בְּיוֹתֵר גַּם בַּשְּׁוָוקִים הַיְּהוּדִיִּים, בְּיִיחוּד לְאַחַר הָעֲלִיָּיה הַגְּדוֹלָה מֵרוּסְיָה, וְיָדוּעַ שֶׁהַדָּבָר יַבְטִיחַ לָהֶם מַתָּנוֹת וְתַקְצִיבִים שׁוֹפְעִים וּמְיוּחָדִים כְּדֵי שֶׁמִּפַּלְגוֹתֵיהֶם לֹא יִגְרְמוּ מַשְׁבֵּר מֶמְשַׁלְתִּי עִם הַמֶּמְשָׁלָה הַחִילּוֹנִית, וּבְכָךְ יַמְשִׁיכוּ לִתְמוֹךְ בְּהִישָּׂרְדוּתָהּ.
אֶחָד מִבְּנֵי הַכְּפָר הַמּוּכֶּה בְּרִיחוֹת הַחַוּוֹה טָעַן בְּבֵית הַמִּשְׁפָּט שֶׁאִיבֵּד עֲשָׂרָה קִילוֹגְרָמִים שְׁלֵמִים מִמִּשְׁקָלוֹ בְּמֶשֶׁךְ חוֹדֶשׁ אֶחָד בִּגְלַל הָרֵיחַ הַמְּטוּנָּף, וְשֶׁבְּדִיקָה רְפוּאִית גִּילְּתָה אֶצְלוֹ אָנֶמְיָה, וְהוּא מְשׁוּכְנָע שֶׁהַסִּיבָּה לְכָךְ הִיא הָרֵיחַ הַנּוֹרָא הַמַּגִּיעַ מֶחְוָות הַחֲזִירִים, וְשֶׁשְּׁאָר תּוֹשָׁבֵי הַכְּפָר סוֹבְלִים מִבְּעָיוֹת בְּרִיאוּת שׁוֹנוֹת בִּגְלַל הָרֵיחוֹת הַקָּשִׁים שֶׁהֵם נוֹשְׁמִים יַחַד עִם הָאֲוִויר בַּיּוֹם וּבַלַּיְלָה.
הָיָה מִי שֶׁטָּעַן כִּי אֲרוּסָתוֹ הֶחֱזִירָה לוֹ אֶת טַבַּעַת הָאֵירוּסִין וְאֶת צְמִידֵי הַזָּהָב וְאֶת כָּל הַמַּתָּנוֹת מִשּׁוּם שֶׁהִיא מְסָרֶבֶת לָגוּר בְּבַיִת שֶׁבָּנָה בַּכְּפָר הַמּוּכֶּה בְּרִיחוֹת הַחַוּוֹה, וְכִי עַל בַּעַל הַדִּיר לְפַצּוֹת אוֹתוֹ עַל סַךְ הוֹצָאוֹתָיו בִּתְקוּפַת הָאֵירוּסִין, הַכּוֹלְלוֹת אֲרוּחוֹת בְּמִסְעָדוֹת, טִיּוּלִים בַּטֶּבַע עִם אֲרוּסָתוֹ וְשֶׁכִּיֹּרֹת חֲדָרִים בְּבָתֵּי מָלוֹן לַחֲצָאֵי יָמִים, לִתְנוּמַת צָהֳרַיִים קַלָּה שֶׁנִּזְקָק לָהּ לְאַחַר הָאֲרוּחָה הַדְּשֵׁנָה בְּמִסְעָדָה...
אִישָּׁה מִן הַשְּׁכוּנָה הַנִּפְגַּעַת טַעֲנָה שֶׁבַּעֲלָהּ הֵחֵל לִישׁוֹן בְּחֵיפָה אֵצֶל אֲהוּבָה יְהוּדִיָּיה שֶׁהִכִּיר, וְהוּא מְשׁוֹטֵט בִּרְחוֹבוֹת חֵיפָה בִּמְנוּסָתוֹ מִן הָרֵיחַ הַבִּלְתִּי נִסְבָּל, וְהִיא דּוֹרֶשֶׁת מִבַּעַל הַדִּיר לְפַצּוֹת אוֹתָהּ בִּמְזוּמָּן עַל בַּעֲלָהּ וּבֵגִין הַהוֹצָאוֹת לִמְצִיאַת בַּעַל אַחֵר וְחַיֵּי נִישּׂוּאִים חֲדָשִׁים.
בִּישִׁיבוֹת בֵּית הַמִּשְׁפָּט פָּרְצוּ מְרִיבוֹת שֶׁהָיוּ עֲלוּלוֹת לַהֲפוֹךְ לְתִגְרוֹת יָדַיִים אִלְמָלֵא הִתְעָרְבָה הַמִּשְׁטָרָה וְהֵשִׁיבָה אֶת הַסֵּדֶר עַל כַּנּוֹ. כַּמָּה מִן הָעַרְבִים הוֹאָשְׁמוּ בַּהֲסָתָה גִּזְעָנִית, וְנֶעֶצְרוּ לְצוֹרֶךְ הַעֲמָדָתָם לְדִין. פְּעוּלּוֹת הַמְּחָאָה שֶׁל תּוֹשָׁבֵי הַכְּפָר גָּרְמוּ לְחֵרֶם יְהוּדִי, הָעֲבוֹדָה בְּמִסְעֲדוֹת הַחוּמוּס וְהַפּוֹל וּבְדוּכְנֵי הַפָלָאפֶל וְהַשָּׁוָוארְמָה פָּחֲתָה וְהָלְכָה. וּבִגְלַל הָאִיסּוּר עַל הַצִּילּוּם בְּאוּלַם הַמִּשְׁפָּט, עַל פִּי הַחוֹק, הִפְסִידוּ הַצּוֹפִים סֶרֶט שֶׁהָיָה רָאוּי לְקַבֵּל פְּרַס אוֹסְקָר לְסֶרֶט תִּיעוּדִי... אוֹ לְהִסְתַּפֵּק בִּפְרַס דֶּגֶל הַזָּהָב בְּפֶסְטִיבַל קָאן.
הַהֲמוּלָּה שֶׁנִּלְוְותָה לַסִּכְסוּךְ הַזֶּה הָיְתָה בְּגֶדֶר הַלֹּא יֵיאָמֵן. רַבִּים טָעֲנוּ שֶׁהַפַּחַד הַגָּדוֹל הוּא שֶׁשַּׁפַּעַת הַחֲזִירִים בָּעוֹלָם תִּתְחַדֵּשׁ מִן הַמָּקוֹם הַזֶּה בְּדִיּוּק, לְאַחַר שֶׁבָּעוֹלָם שֶׁכָּךְ טֵירוּף הַפַּחַד מִן הַמַּחֲלָה הַחֲזִירִית הַזֹּאת, וְשֶׁתּוֹשָׁבֵי הַשְּׁכוּנָה הַזּוֹ יִהְיוּ הַקּוֹרְבָּנוֹת הָרִאשׁוֹנִים שֶׁל הִתְחַדְּשׁוּת הַמַּגֵּפָה הָרַצְחָנִית.
שִׁירוֹ שֶׁל שֶׁעֲבוּלָּא[2] עַל הֲרִיגַת הַחֲזִירִים הָפַךְ לְהִמְנוֹן יוֹמִי שֶׁל אַנְשֵׁי הָרוֹבַע וְנוּגַּן בָּרַמְקוֹלִים שֶׁל הַבָּתִּים יוֹמָם וָלֵיל:
עַל אֲסוֹנוֹתֵינוּ נוֹסָף אָסוֹן
וְהַמַּצָּב כַּנִּרְאֶה רַע
כְּאִילּוּ הָיְתָה חֲסֵרָה
רַק שִׁפְעַת הַחֲזִירִים.
הָעִיתּוֹנוּת הַמּוּדְפֶּסֶת פִּיגְּרָה כְּהֶרְגֵּלָהּ בְּדִיוּוּחַ עַל פִּרְטֵי הַהִתְרַחֲשׁוּיוֹת הַמְּעַנְיְינוֹת בְּמַהֲלַךְ הַמִּשְׁפָּט וְעַל פְּרָטִים אִישִׁיִּים שֶׁהֶעֱלוּ הַקּוֹבְלִים בִּפְנֵי הַשּׁוֹפְטִים בְּנוֹגֵעַ לְבַעַל הַדִּיר הַמְּזַלְזֵל בִּבְרִיאוּתָם. מָה שֶׁפִּרְסְמָה הָיָה יָדוּעַ זֶה מִכְּבָר, וְהָאֲנָשִׁים חָדְלוּ לְדַבֵּר עַל כָּךְ בְּמִפְגָּשִׁים הַלֵּילִיִּים.
הָאֲתָר הַיָּדוּעַ "אַלָּעָלֵקָה" [עֲלוּקָה] הִקְדִּים אֶת כּוּלָּם וּפִרְסֵם מֵאוֹת תְּמוּנוֹת שֶׁל אַנְשֵׁי הַשְּׁכוּנָה וְשֶׁל בַּעַל הַדִּיר וַאֲפִילּוּ תְּמוּנוֹת שֶׁבָּהֶן נִרְאוּ הַחֲזִירִים וְכֵיצַד רוֹחֲצִים אוֹתָם בְּמַיִם מִדֵּי יוֹם כְּדֵי לִמְנוֹעַ אֶת הָרֵיחוֹת הַמַּזִּיקִים. כְּמוֹ כֵן, פּוּרְסַם רֵאָיוֹן מְצוּלָּם עִם בַּעַל הַדִּיר, שֶׁבּוֹ הוֹדָה כִּי הַבְּעָיָה נְעוּצָה בַּחֲזִיר אֶחָד שֶׁגָּדַל מְאוֹד וְנַעֲשֶׂה פִּרְאִי וּמְרוּשָּׁע, וְהַהִתְקָרְבוּת אֵלָיו מְסַכֶּנֶת אֶת הָעוֹבְדִים וְלָכֵן נִגְרֶמֶת טָרְדָה זְמַנִּית זוֹ אֵצֶל מִקְּצָת מִן הַתּוֹשָׁבִים. הוּא טָעַן כִּי הָעוֹתְרִים נֶגְדּוֹ וְנֶגֶד חַוַּות הַחֲזִירִים שֶׁבִּרְשׁוּתוֹ רְחוֹקִים מֵהָאֱמֶת, מִשּׁוּם שֶׁהַבְּעָיָה תְּלוּיָה בַּמִּשְׂרָד לְאֵיכוּת הַסְּבִיבָה, הַמְּסָרֵב לְהַקְצוֹת תַּקְצִיב לְסִילּוּק הַחֲזִיר הַפִּרְאִי לְבֵית הַמִּטְבָּחַיִים, וְכִי עֲלֵיהֶם לְהַחֲלִיף אֶת הַתְּבִיעָה נֶגְדּוֹ בִּתְבִיעָה נֶגֶד הַחֲזִיר שֶׁבְּעֶטְיוֹ נִגְרְמוּ כָּל הַבְּעָיוֹת... גַּם נֶגֶד הַמִּשְׂרָד אֲשֶׁר אֵינוֹ מִתְעַנְיֵין יוֹתֵר מִדַּי בְּאֵיכוּת הַסְּבִיבָה שֶׁל הַמִּגְזָר הָעַרְבִי, דָּבָר הַמְּהַוֶּוה אַפְלָיָה גִּזְעָנִית בְּרוּרָה כְּשֶׁמֶשׁ, וְהוּא כִּיהוּדִי בַּעַל חַוּוֹה בְּאֵזוֹר עַרְבִי, וּכְאָדָם הַלּוֹחֵם לְמַעַן הַשָּׁלוֹם, מֵאֲשֶׁר שֶׁאָכֵן יֵשׁ אַפְלָיָה – בַּתְּחוּם הַזֶּה בִּלְבַד.
בִּתְגוּבוֹת הַקּוֹרְאִים הַנְּפוֹצוֹת בְּדֶרֶךְ כְּלָל בַּאֲתַר "אַלְעָלֵקָה" הִתְעַנְיְינוּ הַמְּגִיבִים, שֶׁגִּילָם הַצָּעִיר נִיכָּר בִּתְגוּבוֹתֵיהֶם, בְּדִיבּוּרִים עַל הַצְּעִירוֹת וְהַזַּמָּרוֹת כְּלֵילוֹת הַיּוֹפִי, הֶחֱלִיפוּ דִּבְרֵי אֲהָבִים וּרְמָזִים עַל מְקוֹם מוֹשָׁבָם בִּזְמַנִּים מְסוּיָּמִים בַּשָּׂפָה הַמַּזְכִּירָה צוֹפֶן צְבָאִי. תּוֹפָעָה זוֹ הִדְאִיגָה אֶת מַנְגְּנוֹנֵי הַבִּיטָּחוֹן בְּשֶׁל הַסַּכָּנָה שֶׁסּוּדוֹת מְדִינָה יוּדְלְפוּ אֶל הָאוֹיְבִים מִבַּחוּץ בִּלְשׁוֹן הַסְּתָרִים שֶׁפִּיתְּחוּ הַמִּתְבַּגְּרִים. מִקְּצָת הַתְּגוּבוֹת הָיוּ שְׁאֵלוֹת כְּמוֹ: הַאִם מִירָה לוֹבֶשֶׁת אֶת חֲצָאִית הַטַּפְטָה הַקְּצָרָה הַמְּשַׁגַּעַת אֶת הַשֵּׂכֶל? אוֹ, מָה סוּג הַבִּיקִינִי שֶׁבּוֹ תּוֹפִיעַ הַצְּעִירָה מִוֵּנֵירָה עַל חוֹף הַיָּם, וְהָאִם תִּהְיֶה לְבַדָּהּ אוֹ תַּחַת פִּיקּוּחַ צְבָאִי שֶׁל אִמָּהּ וְדוֹדוֹתֶיהָ מִצַּד הָאָב וְהָאֵם? וְהַאִם סָבָתְךָ, הוֹ בַּעֲלַת הַשֵּׂיעָר הַשָּׁחוֹר, הִיא חַדַּת רְאִייָּה אוֹ שֶׁנַּצְלִיחַ לְהִסְתַּתֵּר מִפָּנֶיהָ מֵאֲחוֹרֵי עֵץ הַתְּאֵנָה בַּגַּן שֶׁל הַשְּׁכֵנָה?
וְצָעִיר שָׁאַל אֶת הַנַּעֲרָה שֶׁשְּׁמָהּ מַתְחִיל בָּאוֹת פ"א אִם קִיבְּלָה אֶת תְּמוּנָתוֹ הַיָּפָה בְּפֶיְיסְבּוּק וּמַדּוּעַ אִינְפְרַנְדֶה אוֹתוֹ כָּךְ בְּפִתְאוֹמִיּוּת.  
וּמוֹכָהּ אַהֲבָה אֶחָד אָמַר לִיפֵהפִיָּיה אַחַת שֶׁהַחְזָיָיה מַשְׁחִיתָה אֶת תְּמוּנָתָהּ הַיָּפָה, וְהִבִּיעַ רָצוֹן עַז שֶׁתִּשְׁלַח לוֹ תְּמוּנָה חֲדָשָׁה לְלֹא הַסְּמַרְטוּט הַמְּגוּחָךְ הַזֶּה עַל הֶחָזֶה.
מִסְפַּר הַתְּגוּבוֹת עַל הַנּוֹשֵׂא הַמַּדְאִיג הַזֶּה הִגִּיעַ לְיוֹתֵר מִשְּׁמוֹנִים. אֲבָל רוֹב הַכּוֹתְבִים לֹא הִזְכִּירוּ אֶת בְּעָיַית רֵיחַ הַחֲזִירִים בַּשְּׁכוּנָה, לְמַעֵט שְׁנַיִים. הָאֶחָד בִּיקֵּשׁ מְחִילָּה מֵאַלְלַהּ הַגָּדוֹל וְהַכּוֹל יָכוֹל, וְדָרַשׁ טִיהוּר אֶתְנִי שֶׁל הַחֲזִירִים, כְּמוֹ שֶׁעָשׂוּ בְּמִצְרַיִם. הַכּוֹתֵב הַשֵּׁנִי טָעַן בְּעַרְבִית דַּלָּה שֶׁמִּי שֶׁאוֹמֵר דְּבָרִים בְּנוֹסַח טִיהוּר אֶתְנִי שֶׁל הַחֲזִירִים הוּא פַּחְדָן, וְשֶׁאִילּוּ הָיָה מְצַיֵּין אֶת שְׁמוֹ הָאֲמִיתִּי בִּתְגוּבָתוֹ הָיָה מִסְתַּבֵּךְ בְּבֵית הַמִּשְׁפָּט הַבֵּינְלְאוּמִּי לִזְכוּיוֹת אָדָם בְּהָאג, מִשּׁוּם שֶׁלַּאֲמִיתּוֹ שֶׁל דָּבָר הוּא מִשְׁתַּמֵּשׁ בְּתֵירוּץ הַחֲזִירִים כְּדֵי לְהַסְוָות אֶת שִׂנְאָתוֹ לַיְּהוּדִים וְאֶת רְצוֹנוֹ לְחַסְּלָם!
עִיתּוֹנַאי כּוֹעֵס כָּתַב בְּמַאֲמָרוֹ הַשְּׁבוּעִי שֶׁהוּא שָׁלַח כַּמָּה תְּגוּבוֹת רְצִינִיּוֹת עַל הַיְּדִיעָה וְהַתְּמוּנוֹת לַאֲתַר "אַלָּעָלֵקָה" אֲבָל הָאֲתָר פִּרְסֵם רַק אֶת הַתְּגוּבוֹת הַלֹּא רְצִינִיּוֹת, אֵלֶּה שֶׁאֵין לָהֶן קֶשֶׁר לַנּוֹשֵׂא הַמְּעַנְיֵין וְהַמַּדְאִיג מִבְּחִינַת כָּל תּוֹשָׁבֵי הַכְּפָר.
נַנִּיחַ לְאוֹהֲבִים לְהָגִיב עַל בְּעָיַית הַחֲזִירִים, וְנַזְכִּיר שְׁמָהּ שֶׁאָמַר בַּעַל הַחַוּוֹה, שֶׁהַבְּעָיָה נוֹבַעַת מַחֲזִיר אֶחָד, מָשַׁךְ אֶת תְּשׂוּמַת לִבָּם שֶׁל אֶמְצְעֵי הַתִּקְשׁוֹרֶת הַמְּקוֹמִיִּים וְהָעוֹלָמִיִּים, וְהֵם שָׁאֲלוּ מַדּוּעַ לֹא נִפְטָרִים מִן הַחֲזִיר בְּאֶמְצָעוּת סִיּוּעַ מֶמְשַׁלְתִּי, וְאִם הָיָה צוֹרֶךְ בְּכָל הַמְּהוּמָה הַזּוֹ בִּגְלַל חֲזִיר אֶחָד פִּרְאִי בַּעַל רֵיחַ נוֹרָא, הַגּוֹרֵם לְאָסוֹן סְבִיבָתִי, כְּפִי שֶׁטּוֹעֵן בַּעַל הַחַוּוֹה, וַהֲכִי חָשׁוּב, יוֹצֵר מְהוּמָה עַרְבִית בְּכָךְ שֶׁהַדֵּמוֹקְרַטְיָה שֶׁל הַמְּדִינָה נֶחְשֶׂפֶת כִּמְפוּקְפֶּקֶת אוֹ כְּמַפָּלָה, לַיְּהוּדִים יֵשׁ אֶת רוֹב רוֹבֶה וְלָעַרְבִים רַק שְׁאֵרִיּוֹת.
אֶחָד הַתּוֹשָׁבִים הָעַרְבִים הִצִּיעַ בְּלַהַט לִפְתּוֹר אֶת הַבְּעָיָה בְּאֶמְצָעוּת יֶרִי בְּרֹאשׁ הַחֲזִיר! הוּא כִּמְעַט הִסְתַּבֵּךְ מִשְׁפָּטִית, מִשּׁוּם שֶׁאִייְּמוּ לְהַעֲמִידוֹ לְדִין בְּגִין הֲסָתָה לָרֶצַח וְלָשׁוֹן הָרַע נֶגֶד חֲזִירִים, וְאוּלַי גַּם זָמַם בְּכָךְ לִרְצוֹחַ אֶת בַּעַל הַדִּיר, וְזֶה כְּבָר נֶחֱשָׁב לִפְגִיעָה בְּבִיטָּחוֹן וְלִפְעוּלַּת טֵרוֹר לְאוּמָּנִית הַמַּעֲמִידָה בְּסַכָּנָה אֶת בִּיטְחוֹן הַמְּדִינָה. בַּעַל פִּתְרוֹן הַיֶּרִי מִיהֵר לְפַרְסֵם הִתְנַצְּלוּת רִשְׁמִית בִּשְׁלוֹשָׁה עִיתּוֹנִים, עַל פְּנֵי עַמּוּד שָׁלֵם, וְשִׁילֵּם תְּמוּרָתָם שְׂכַר עֲבוֹדָה שֶׁל חוֹדֶשׁ וָחֵצִי, בְּתוֹךְ כָּךְ שֶׁהוּא מוֹדִיעַ שֶׁאֵין בִּרְשׁוּתוֹ נֶשֶׁק, וְשֶׁהַצָּעָתוֹ הָיְתָה בְּגֶדֶר טִמְטוּם מוּחְלָט מִצִּדּוֹ. הוּא מִתְנַצֵּל בִּפְנֵי הַחֲזִיר הָעֲנָק וּבִפְנֵי שְׁאָר בְּנֵי גִּזְעוֹ, "וּבִמְיוּחָד חַבְרֵי הָאֲגוּדּוֹת שֶׁל צַעַר בַּעֲלֵי חַיִּים", כְּפִי שֶׁנֶּאֱמַר בַּהִתְנַצְּלוּת שֶׁנּוּסְּחָה בְּצוּרָה מוּטְעֵית וּמְעוֹרֶרֶת צְחוֹק. לְמַזָּלוֹ הַטּוֹב לֹא הֵבִינוּ אֶת הַמִּשְׁפָּט כְּפִי שֶׁנּוּסַּח בְּטָעוּת בְּעַרְבִית. וְהוּא רוֹצֶה לְהַרְגִּיעַ אֶת בַּעֲלֵי הַחַוּוֹת הַיְּהוּדִים וְאֶת אֲגוּדּוֹת צַעַר בַּעֲלֵי חַיִּים כִּי הוּא אֵינוֹ מִשְׁתַּיֵּיךְ לְשׁוּם אִרְגּוּן טֵרוֹר אוֹ אִרְגּוּן אַנְטִישֵׁמִי, וְכִי הוּא אָדָם שׁוֹחֵר שָׁלוֹם, וִיתֵּר עַל כֵּן, הוּא מוּכָן לִתְרוֹם גַּם יוֹם עֲבוֹדָה שָׁלֵם בְּהִתְנַדְּבוּת לְנִיקּוּי הַדִּיר, כְּבִיטּוּי לַחֲרָטָתוֹ וּלְהִסְתַּיְּיגוּתוֹ מִמָּה שֶׁאָמַר בְּרֶגַע שֶׁל אוֹבְדַן צְלִילוּת. אֲבָל פְּעִילֵי מִפְלָגוֹת אֲחָדִים רָאוּ בִּנְכוֹנוּתוֹ לְהִתְנַדֵּב מֵעֵין מַתַּן שֵׁירוּת צְבָאִי לִמְדִינַת הַכִּיבּוּשׁ, וְהוּא הִתְנַצֵּל גַּם בִּפְנֵיהֶם, וְהוֹדִיעַ שֶׁהוּא נֶגֶד כָּל צוּרָה שֶׁל הִתְנַדְּבוּת, וְיִילָּחֵם לְאַלְּלָהּ בְּהִתְנַדְּבוּת וּבַמִּתְנַדְּבִים.
יֵשׁ יְדִיעוֹת שֶׁלֹּא אוּמְּתוּ עֲדַיִין וּלְפִיהֶן שֵׁירוּתֵי הַבִּיטָּחוֹן חוֹקְרִים אִם לַמְּסִיתִים לָרֶצַח הֶחֱזִיר בְּיֶרִי אוֹ בִּדְרָכִים אֲחֵרוֹת הָיוּ קְשָׁרִים עִם חִיזְבַּאלְלַה, חָמָאס אוֹ אִרְגּוּנִים קִיצוֹנִיִּים אֲחֵרִים...
בַּעַל הַחַוּוֹה, בְּהֶתְאֵם לְהוֹרָאוֹתֵיהֶן וּלְהַנְחָיוֹתֵיהֶן שֶׁל אֲגוּדּוֹת צַעַר בַּעֲלֵי חַיִּים, הַמִּתְנַגְּדוֹת לְשִׁימּוּשׁ בָּאַלִּימוּת נֶגֶד הַיְּצוּרִים הַשְּׁלֵוִוים וְחַסְרֵי הַדַּעַת הַנֶּחְשָׁבִים מַשְׁאָב כַּלְכָּלִי וּמָזוֹן לָרוֹב חַבְרֵי הַחֶבְרָה, הֶחְלִיט לְפַרְסֵם הוֹדָעָה עַל פֶּרֶס גָּדוֹל לְמִי שֶׁיַּצְלִיחַ לְשַׁכְנֵעַ אֶת הַחֲזִיר הָעֲנָק וְהַפִּרְאִי בִּדְרָכִים אֱנוֹשִׁיּוֹת, לְלֹא כְּפִיָּיה אוֹ אַלִּימוּת, לַעֲזוֹב אֶת הַדִּיר מֵרְצוֹנוֹ הַחוֹפְשִׁי כְּדֵי לְהִיפָּטֵר מֵרֵיחוֹתָיו הַקַּטְלָנִיִּים.
תּוֹשָׁב עַרְבִי לָחַשׁ בְּאוֹזְנֵי אֶחָד מֵחֲבֵרָיו, כְּשֶׁהוּא מַבִּיט סְבִיב מֵחֲשָׁשׁ הָאוֹזְנַיִים הַמְּצוֹתְתוֹת לְכָל מָה שֶׁאוֹמְרִים הָעַרְבִים: "זֶה לֹא מְעַנְיֵין אוֹתָם, בְּיִיחוּד כַּאֲשֶׁר הַבְּעָיָה הִיא יֶרִי עַל עַרְבִים אוֹ הֶרֶס בָּתִּים שֶׁל עַרְבִים, אֲבָל לְהִיפָּטֵר מַחֲזִיר אֶחָד אוֹ מִכָּל דִּיר הַחֲזִירִים שֶׁהוֹרֵג אוֹתָנוּ בְּרֵיחוֹ זוֹ בְּעָיָה בִּיטְחוֹנִית בֵּינְלְאוּמִּית, מִשּׁוּם שֶׁבַּעַל הַדִּיר הוּא יְהוּדִי וּמִי שֶׁנִּיזּוֹק הֵם עַרְבִים".
הַפְּרָס שֶׁהִצִּיעַ בַּעַל הַחַוּוֹה לֹא עָלָה עַל מְחִירוֹ שֶׁל חֲזִיר שָׁחוּט אֶחָד בְּדִיר שֶׁלּוֹ, הַמָּלֵא בְּעֶשְׂרוֹת אַלְפֵי רָאשִׁים. הַהַצָּעָה הָפְכָה לְשִׂיחַ בַּחֶבְרָה, וְהַדִּיּוּן הִגִּיעַ לַכְּנֶסֶת. הַצִּירִים הָעַרְבִים צָעֲקוּ וְקָרְאוּ לַחֵרֶם, וְתֵיאֲרוּ אֶת רִישּׁוּי הַדִּיר הַמְּסוּכָּן בִּשְׁכֵנוּת לַכְּפָר עַרְבִי כְּגִזְעָנוּת וּכְאַפְלָיָה שַׁעֲרוּרִיָּיתִית. הֵם תָּקְפוּ אֶת הַדּוֹבֵר מִטַּעַם הַמֶּמְשָׁלָה בִּגְלַל תֵּירוּצָיו הַמְּגוּחָכִים שֶׁהִדִּיר מְסַפֵּק מְקוֹמוֹת עֲבוֹדָה לַפּוֹעֲלִים עַרְבִים. הֵם אָמְרוּ לוֹ, "בּוֹא אֲדוֹנִי, תַּעֲמוֹד אַךְ שָׁעָה אַחַת בִּרְחוֹבוֹת הַכְּפָר הַנִּפְגָּע. הַאִם תִּסְבּוֹל אֶת הָרֵיחוֹת הַמַּבְאִישִׁים? תִּמְצָא לָנוּ פּוֹעֵל יְהוּדִי אֶחָד שֶׁיְּקַבֵּל אֶת עֲבוֹדַת הַפֶּרֶךְ הַזּוֹ הַפּוֹגַעַת בִּבְרִיאוּת". אֶחָד הַצִּירִים שָׁאַל אוֹתוֹ: "כֵּיצַד אַתָּה יָכוֹל לְהַסְבִּיר אֶת הַעֲדָפַת מֶמְשַׁלְתְּךָ הַגִּזְעָנִית לְהָקִים חַוַּות חֲזִירִים בִּמְקוֹם בֵּית סֵפֶר, שֶׁהַכְּפָר זָקוּק לוֹ בִּדְחִיפוּת? וַהֲרֵי הָאֲדָמָה בַּמָּקוֹר הָיְתָה מְיוֹעֶדֶת לְשֵׁם כָּךְ". אֶת זֹאת רָאָה הַדּוֹבֵר כַּהֲסָתָה נֶגֶד הַיְּהוּדִים בַּעֲלֵי חַוַּות הַחֲזִירִים. הַנְּצִיגִים הָעַרְבִים הוּצְאוּ מִן הַמּוֹשָׁב, וְהַדִּיּוּן הוּפַּל בְּרוֹב קוֹלוֹת הַקּוֹאָלִיצְיָה וְגַם בִּתְמִיכַת הָאוֹפּוֹזִיצְיָה בָּעֶמְדָּה הַלְּאוּמִּית.
בְּעָיַית הָרֵיחוֹת הַחֲזִירִיִּים הֶעְפִּילָה אֶל רֹאשׁ מַהֲדוּרוֹת הַחֲדָשׁוֹת, אֲפִילּוּ לִפְנֵי הַשַּׁעֲרוּרִיּוֹת הַכַּסְפִּיּוֹת וְהַמִּינִיּוֹת שֶׁל מַנְהִיגֵי הַמְּדִינָה, וְזֶה פְּגָם בַּחֲשִׂיפָה שֶׁל מָה שֶׁמּוּשְׁחָת יוֹתֵר. סִיפּוּר הַחֲזִירִים הִקְדִּים אֶת הַחֲדָשׁוֹת עַל שִׂיחוֹת הַשָּׁלוֹם בֵּין הַפָלַסְטִינִים לְיִשְׂרָאֵל וּקְשָׁיֵיהֶן וְעַל הָאֶפְשָׁרוּת לְהַכְרִיז עַל מְדִינָה פָלַסְטִינִית בְּאוֹפֶן חַד-צְדָדִי. הוּא הִקְדִּים אֶת הַיְּדִיעוֹת עַל הַסַּכָּנָה הַגַּרְעִינִית הָאִירָאנִית וְעַל הַמַּאֲמַצִּים הַבֵּינְלְאוּמִּיִּים לִמְנוֹעַ מֵאִירָאן לְיַצֵּר נֶשֶׁק גַּרְעִינִי. יוֹתֵר מִזֶּה, הַכְּפָר כִּמְעַט שָׁכַח אֶת הַמִּתְרַחֵשׁ בְּסוּרְיָה, אֶת מַעֲשֵׂי הַטַּבָּח שֶׁמְּבַצֵּעַ הַמִּשְׁטָר בָּאֶזְרָחִים. אֶחָד מִמַּנְהִיגֵי הַמִּפְלָגוֹת הוּטְבַּע בְּרוֹק שֶׁעָבַר כָּל גְּבוּל, וְאָמַר שְׁמָהּ שֶׁקּוֹרָה בְּסוּרְיָה הוּא קְנוּנְיָה צִיּוֹנִית אִימְפֶּרְיָאלִיסְטִית שֶׁאֵינָהּ שׁוֹנָה מִן הַמְּזִימָּה לְהָקִים דִּיר לְיַד הַכְּפָר. הוּא גּוֹרַשׁ בְּבוֹשֶׁת פָּנִים. פַּרְשַׁן עֲרוּץ הַטֵּלֵוִויזְיָה אַרְבַּע וָחֵצִי בְּיִשְׂרָאֵל אָמַר שֶׁבְּעָיַית הַחֲזִיר וְתוֹשָׁבֵי הַשְּׁכוּנָה הַמִּתְלוֹנְנִים עַל רֵיחוֹתָיו דּוֹמֶה לְמַצַּב הָעַרְבִים מוּל אִירָאן אִילּוּ הָיָה בְּיָדֶיהָ נֶשֶׁק גַּרְעִינִי, וְשֶׁהַלַּחַץ הַיִּשְׂרְאֵלִי הַסּוֹדִי לְבַצֵּעַ פְּעוּלָּה צְבָאִית שֶׁתַּשְׁמִיד אֶת הַמִּתְקָנִים הַגַּרְעִינִיִּים הָאִירָאנִיִּים הוּא בָּרֹאשׁ וּבָרִאשׁוֹנָה לְתוֹעֶלֶת הָעַרְבִים עַצְמָם, וְשֶׁעֲלֵיהֶם לִלְמוֹד מִן הַבְּעָיָה הַסְּבִיבָתִית הַקַּטְלָנִית שֶׁנִּגְרְמָה עַל יְדֵי חֲזִיר אֶחָד שֶׁתָּפַח וְהֶעֱלָה צַחֲנָה וְהָפְכָה לִבְעָיָיתָם שֶׁל תּוֹשָׁבֵי כְּפָר עַרְבִי שָׁלֵם. הוּא אָמַר – "תָּאֲרוּ לְעַצְמְכֶם שֶׁהַגַּרְעִין הָאִירָאנִי הוּא חֲזִיר עֲנָק שֶׁרֵיחוֹתָיו הוֹרְגִים אֶת אֶזְרְחֵי הָעוֹלָם הָעַרְבִי בִּגְלַל קִרְבָתָם לִגְבוּלוֹת אִירָאן".
סוֹכְנוּיוֹת הַיְּדִיעוֹת פִּרְסְמוּ אֶת הַיְּדִיעָה עַל הַבְּעָיָה שֶׁיָּצַר הַחֲזִיר הַנָּפוּחַ וְהַתּוֹקְפָן, וְהֵפִיצוּ אוֹתָהּ עִם פַּרְשָׁנוּיוֹת עֲרוּץ אַרְבַּע וָחֵצִי. הַדָּבָר הוֹלִיד גַּל שֶׁל תְּהִיּוֹת. צִוְותֵי טֵלֵוִויזְיָה מִכָּל הָעוֹלָם הוֹפִיעוּ כְּדֵי לְתַעֵד אֶת הַפְּרָטִים וְלִלְמוֹד מִן הַנִּיסָּיוֹן הַיִּשְׂרְאֵלִי הַמִּקְצוֹעִי בְּטִיפּוּל בַּחֲזִירִים וּבְגִידּוּלָם וְעַל הַקֶּשֶׁר שֶׁל כָּל זֶה לַתּוֹכְנִיּוֹת נֶגֶד הַגַּרְעִין הָאִירָאנִי וְנֶגֶד חִיזְבַּאלְלַה וְחָמָאס. הַמַּזְכִּיר הַכְּלָלִי שֶׁל הָאוּמּוֹת הַמְּאוּחָדוֹת דָּרַשׁ לְדַוֵּוחַ לוֹ עַל הַהִתְפַּתְּחוּיוֹת הַחֲדָשׁוֹת הַמַּגִּיעוֹת בִּרְצִיפוּת מִן הַמִּזְרָח הַתִּיכוֹן. הוּא שָׁאַל אֶת יוֹעֲצָיו אִם יֵשׁ צוֹרֶךְ לְכַנֵּס מוֹשַׁב חֵירוּם שֶׁל מוֹעֶצֶת הַבִּיטָּחוֹן הַבֵּינְלְאוּמִּית. הוּא קַיָּים הִתְיַיעֲצוּיוֹת עִם שַׁגְרִירֵי חֲמֵשׁ הַמַּעֲצָמוֹת הַגְּדוֹלוֹת. בָּלֵט מִתּוֹכָם הַשַּׁגְרִיר הָרוּסִי שֶׁצָּחַק בִּפְרָאוּת בִּגְלַל הַבְּעָיָה הַבֵּינְלְאוּמִּית שֶׁהֵחֵלָּה בְּשֶׁל חֲזִיר אֶחָד, וְהוֹדִיעַ עַל נְכוֹנוּת אַרְצוֹ לִשְׁלוֹחַ אֶת הַחֲזִיר לְבֵית הַמִּטְבָּחַיִים בְּמוֹסְקְבָה וּלְהָכִין אֲרוּחָה טְעִימָה מִבְּשָׂרוֹ שֶׁאֵלֶיהָ יוּזְמְנוּ כָּל מַנְהִיגֵי הָעוֹלָם, בְּלִוְויַית סוּגֵי הַוּוֹדְקָה הָרוּסִית הַטּוֹבִים בְּיוֹתֵר. הַהַצָּעָה הוֹעָבְרָה לְמֶמְשֶׁלֶת יִשְׂרָאֵל, שֶׁהֵשִׁיבָה בְּתוֹדָה וּבַהִתְנַצְּלוּת כְּשֶׁהִיא דּוֹחָה אֶת הַהַצָּעָה, מִשּׁוּם שֶׁהָרוּסִים בְּיִשְׂרָאֵל הֵם הָרְאוּיִים לְתוֹדָה וְזַכָּאִים לֶאֱכוֹל אֶת בְּשַׂר הַחֲזִיר, וּבְשׁוּק הַמְּקוֹמִי לֹא חֲסֵרִים סוּגֵי הַוּוֹדְקָה הַטּוֹבִים בְּיוֹתֵר, וּבִכְלַל זֶה וָודְקָה הַמְּיוּצֶּרֶת בְּאָמֵרִיקָה.
בְּתִקְוָוה לְקַבֵּל אֶת הַפְּרָס נִקְבְּצוּ וּבָאוּ מוּמְחִים רַבִּים לְגִידּוּל חֲזִירִים בְּיִשְׂרָאֵל וּבָעוֹלָם וְהוֹדִיעוּ עַל נְכוֹנוּתָם לְהוֹצִיא אֶת הַחַיָּה הַזּוֹ מִן הַדִּיר שֶׁלָּהּ, לְהוֹבִילָהּ לְבֵית מִטְבָּחַיִים וּלְהָשִׁיב עַל כֵּנָה אֶת הַהֲבָנָה הַיְּהוּדִית-עַרְבִית אֲשֶׁר נִיזּוֹקָה וְגָרְמָה לְחֵרֶם יְהוּדִי עַל מִסְעֲדוֹת הַחוּמוּס וְהַפּוֹל בִּגְלַל דְּרִישַׁת תּוֹשָׁבֵי הַכְּפָר לְהַצִּיל אוֹתָם מְרִיחוֹת הַחֲזִירִים עַל יְדֵי הַרְחָקַת הַדִּיר מִגְּבוּלוֹת כְּפָרָם לְמָקוֹם נִידָּח שֶׁאִישׁ אֵינוֹ גָּר בּוֹ.
הַמּוּמְחִים עָמְדוּ בְּתוֹר לְנַסּוֹת אֶת מַזָּלָם, לְהָנִיעַ אֶת הַחֲזִיר לָצֵאת... אֲבָל שִׁבְעָה מֵהֶם נִכְשְׁלוּ וּבָרְחוּ דַּקּוֹת סְפוּרוֹת לְאַחַר שֶׁהִתְקָרְבוּ אֶל הַחֲזִיר בְּשֶׁל רֵיחוֹ הַמְּשַׁכֵּר, שֶׁפָּעַל עֲלֵיהֶם כְּסַם רַב-הַשְׁפָּעָה.
הָעִנְיָין הַזֶּה גָּרַם לְרַבִּים לָסֶגֶת. עָרַךְ הַפְּרָס הוֹעֳלָה לַחֲמִישָּׁה קוֹרְבָּנוֹת. אֲנָשִׁים אֲחָדִים הִתְקַדְּמוּ, לֹא הִצְלִיחוּ לְהַחֲזִיק מַעֲמָד מוּל הַחֲזִיר, וְהָיָה אֲפִילּוּ אֶחָד שֶׁנִּיסָּה לִסְחוֹב אוֹתוֹ אֲבָל כִּמְעַט נֶהֱרַג מִשִּׁינֵּי הַחַיָּה הַנְּפוּחָה וְהַתּוֹקְפָנִית, וְהוּבְהַל בְּמַסּוֹק אֶל בֵּית הַחוֹלִים רַמְבָּ"ם בְּחֵיפָה בִּגְלַל פְּצִיעָתוֹ הַקָּשָׁה.
שַׂר הַמִּשְׁפָּטִים אָמַר שֶׁמִּשְׂרָדוֹ פָּתַח בַּחֲקִירָה בִּגְלַל הָאֶמְצָעִים הַבִּלְתִּי חוּקִּיִּים שֶׁהוּצְּעוּ וְנִנְקְטוּ לְהוֹצָאַת הַחֲזִיר מִן הַדִּיר שֶׁלּוֹ.
הַשַּׂר לְאֵיכוּת הַסְּבִיבָה הִבִּיעַ אֶת פַּחְדּוֹ מִכָּךְ שֶׁהַשְּׁכוּנָה הָעַרְבִית תִּתְפַּשֵּׁט לְכִיוּוּן הַחַוּוֹה בְּאֶמְצָעוּת בְּנִיָּיה בִּלְתִּי חוּקִּית לְאַחַר שֶׁהֶחְזִיר יוֹעֳבַר לְבֵית הַמִּטְבָּחַיִים, וְהַאִם יִפְגַּע הַדָּבָר בַּמַּצָּב הַדֵּמוֹגְרָפִי בְּאֵזוֹר?
תּוֹשָׁבֵי הַכְּפָר הָעַרְבִים קִייְּמוּ פֶסְטִיבַל נְאוּמִים, שֶׁבּוֹ נָאֲמוּ רָאשֵׁי הַמִּפְלָגוֹת בִּדְרִישָׁה לְסַלֵּק אֶת הַחֲזִירִים, וְהֵנִיפוּ כְּרָזָה שֶׁעָלֶיהָ נִכְתַּב "טְרַנְסְפֵר מִיְּדֵי לַחֲזִירִים" מוּל שֶׁלֶט "טְרַנְסְפֵר לָעַרְבִים" שֶׁל אַחַת הַמִּפְלָגוֹת הַיְּהוּדִיּוֹת. מַנְהִיג שֶׁל מִפְלָגָה עַרְבִית לְאוּמִּית אַחַת דָּרַשׁ לְהוֹצִיא אֶת הַחֲזִירִים לַהוֹרֵג, וְאַחַר כָּךְ נֶאֱלַץ לָצֵאת אֶת מוֹלַדְתּוֹ בִּכְפִיָּיה כְּדֵי שֶׁלֹּא לַעֲמוֹד לְדִין עַל מִילְיוֹנֵי דּוֹלָרִים שֶׁקִּיבֵּל מִחוּץ לַמְּדִינָה וְהֶעָלִים... לְבַסּוֹף הוּקְרְאוּ הַשִּׁירִים וְנֶעֱרַךְ רִיקּוּד דָּבְקָה בְּהִשְׁתַּתְּפוּת הַתּוֹשָׁבִים וְהַמַּנְהִיגִים. כְּבָשִׂים וַעֲגָלִים נִזְבְּחוּ לִכְבוֹד הַמַּנְהִיגִים. הַמַּעֲרָכָה נִמְשֶׁכֶת, כְּפִי שֶׁצָּעֲקוּ כּוֹתְרוֹת הָעִיתּוֹנִים, אַף עַל פִּי שֶׁתּוֹשָׁבֵי הַכְּפָר זִבְחוּ אֶת מַרְבִּית הָעֵדֶר שֶׁלָּהֶם לִכְבוֹד הַמַּנְהִיגִים הַנִּכְבָּדִים וּלְכָבוֹד כַּמָּה מִמַּנְהִיגֵי הַמְּדִינָה וְהַמִּפְלָגוֹת הַיְּהוּדִיּוֹת בְּתִקְוָוה לְהוֹשָׁעָתָם וְלִמְצִיאַת פִּתְרוֹן לִבְעָיַית הַחַוּוֹה וְרֵיחוֹתֶיהָ הַקַּטְלָנִיִּים. זֹאת בְּהֶתְאֵם לָאֱמוּנָה הָעַרְבִית הַגּוֹרֶסֶת "הַאֲכֵל אֶת הַפֶּה וְהָעֵינַיִים יִיבּוּשׁוֹ". מַנְהִיג שֶׁל מִפְלָגָה יְמָנִית קִיצוֹנִית אָמַר שֶׁהֵרִיחַ נִפְלָא, וּמַדּוּעַ זֶה מוֹחִים הָעַרְבִים? הוּא הִתְעַלֵּם מֵהָעוּבְדָּה שֶׁרֵיחַ הַצָּלִי הוּא זֶה שֶׁגָּרַם לְרִירוֹ לִנְזוֹל.
וְהַשְּׁאֵלָה לְאַחַר זֶבַח כָּל הָעֲדָרִים בְּמִפְגְּנֵי קַבָּלַת הַפָּנִים וְהַנְּאוּמִים: הַאִם יַגִּיעוּ הַמַּנְהִיגִים לַכְּפָר לִשְׁמוֹעַ אֶת תְּלוּנוֹת תּוֹשָׁבָיו עַל הַפְקָעַת שְׁאֵרִיּוֹת אַדְמָתָם וְהַרְחָבַת חַוַּות הַחֲזִירִים לְכָל הַכִּיוּוּנִים, אַף עַל פִּי שֶׁהִיא מְהַוּוֹה מִפְגָּע סְבִיבָתִי וְחוֹסֶמֶת אֶת הִתְפַּתְּחוּתוֹ הַטִּבְעִית שֶׁל הַכְּפָר וְאַף לְמַעְלָה מִזֶּה – גּוֹזֶלֶת מִמֶּנּוּ אֲדָמָה לִבְנִיַּית בֵּית סֵפֶר חָדָשׁ הַנִּדְרָשׁ בִּדְחִיפוּת?
אֵירְעָה הַפְתָּעָה בִּלְתִּי צְפוּיָה... אֲפִילּוּ מַנְגְּנוֹנֵי הַבִּיטָּחוֹן כָּשְׁלוּ בְּחִיזּוּי אֵירוּעַ חָמוּר כָּזֶה.
לְמַעֲשֶׂה, אִישׁ אֵינוֹ יוֹדֵעַ כֵּיצַד הַמַּצָּב הִתְפּוֹצֵץ. אוֹמְרִים שֶׁבּוֹקֶר אֶחָד הָיְתָה הִתְנַגְּשׁוּת בֵּין יְלָדִים שֶׁצָּעֲדוּ לְכִיוּוּן הַדִּיר וְקָרְאוּ סִיסְמָאוֹת "הַחֲזִירִים הַחוּצָה, הָאֲדָמָה הָעַרְבִית חוֹפְשִׁיָּיה". הַמִּשְׁטָרָה בָּאָה לְפַזֵּר אוֹתָם בְּגַז מַדְמִיעַ, וּמִיָּד הִתְעָרֵב הַכְּפָר כּוּלּוֹ בַּמַּעֲרָכָה עַל הֲגַנַּת יְלָדָיו וְעַל זְכוּתוֹ לְהַבִּיעַ אֶת כְּאֵבוֹ בְּגִין הָאָסוֹן שֶׁנִּגְרַם עַל יְדֵי הַדִּיר, חֲזִירָיו וְרֵיחוֹתָיו הַקַּטְלָנִיִּים. הַהִתְנַגְּשׁוּיוֹת הָאַלִּימוּת הִתְפַּשְּׁטוּ וְכָלְלוּ אֶת תּוֹשָׁבֵי הַכְּפָרִים הַסְּמוּכִים שֶׁטָּעֲנוּ כִּי הָרֵיחוֹת זוֹחֲלִים אֲלֵיהֶם וְאַדְמָתָם גַּם הִיא הוּפְקְעָה, אוּלַי לַהֲקָמַת דִּירִים חֲדָשִׁים שֶׁיַּגְבִּירוּ אֶת הַמָּצוֹר עַל כְּפָרֵיהֶם וְיַטְעִימוּ אוֹתָם כֶּפֶל כִּפְלַיִים מִן הָרֵיחוֹת הַקַּטְלָנִיִּים... וְהָעִיקָּר, יִמְנְעוּ מֵהֶם לְהוֹצִיא לַפּוֹעַל אֶת תּוֹכְנִיּוֹת הַפִּיתּוּחַ שֶׁל כְּפָרֵיהֶם, מָה שֶׁיִּגְרוֹם לָהֶם לְמַחֲנָק בִּלְתִּי נִסְבָּל.
הָעִימּוּתִים בֵּין הַתּוֹשָׁבִים לְבֵין כּוֹחוֹת הַמִּשְׁטָרָה לֹא דָּעֲכוּ, וְהִתְחַדְּשׁוּ גַּם לְמָחֳרָת הַיּוֹם לַמְרוֹת שֶׁעַשְׂרוֹת תּוֹשָׁבִים נֶעֶצְרוּ.
בְּעִקְבוֹת הָעִימּוּתִים רָעֲשׁוּ כּוֹתְרוֹת הָעִיתּוֹנִים, שֶׁמָּלְאוּ תֵּיאוּרִים עַל הַהִתְכַּתְּשׁוּיוֹת הָאַלִּימוּת בֵּין הַתּוֹשָׁבִים לְבֵין הַמִּשְׁטָרָה, וּכְתוֹבֶת לְכָל רוֹחְבּוֹ שֶׁל הָעַמּוּד זְעָקָה: אִינְתִיפַאדַה!

[1] בְּעַרְבִית מְדוּבֶּרֶת בָּז (بز) מִשֶּׁמָּעָה שָׁדַיִים וְנֵס (نس) מִשְׁמְעָה נָשִׁים.
[2] שִׁעַבָּאן עַבֶּד א-רֵחַיִם, הַמְּכוּנֶּה שֶׁעַבּוּלָא, הוּא זַמָּר פּוֹפּ עֲמָמִי מִצְרִי, הַמְּשַׁלֵּב בְּשִׁירָיו מְסָרִים פּוֹלִיטִיִּים.



https://www.shortstoryproject.com/he/story/%d7%90%d7%99%d7%a0%d7%aa%d7%99%d7%a4%d7%90%d7%93%d7%94/
#יִשְׂרְאֵלִי-פָלַסְטִינִי#עַרְבִי-יִשְׂרְאֵלִי#פּוֹלִיטִי