רָאִיתִי אֶת יוֹנָה וָולָךְ אֶתְמוֹל וּכְשֶׁאַתָּה רוֹאֶה אֶת יוֹנָה וָולָךְ, אֲנִי אוֹמֵר לוֹ, אַתָּה מַרְגִּישׁ שֶׁאַתָּה בְּנוֹכְחוּת שֶׁל גְּדוֹלָה. כָּכָה אֲנִי אוֹמֵר לוֹ וְהוּא מְעַקֵּם אֶת פָּנָיו בְּהִיסּוּס וּבְאִי הַסְכָּמָה. בֶּאֱמֶת, אֲנִי אוֹמֵר לוֹ, אֵיזוֹ נוֹכְחוּת מַרְשִׁימָה, אֵיזֶה כִּישָּׁרוֹן מוּפְרָע. אִי אֶפְשָׁר לְהִתְעַלֵּם לְרֶגַע מֵהָעֵינַיִים הַפְּעוּרוֹת, מֵהַשִּׁינַּיִים הַחֲשׂוּפוֹת, מֵהַשֵּׂיעָר הַסָּבוּךְ. וּבְאֶמְצַע הַהִילּוּל וְהַפֵּיאוּר שֶׁל יוֹנָה וָולָךְ, אֲנִי לֹא יָכוֹל לְהִתְאַפֵּק וּמוֹסִיף "הֶעָרָה נַרְקִיסִיסְטִית" כְּפִי שֶׁאֲנִי אוֹמֵר לוֹ, שֶׁבִּזְמַן שֶׁאֲנִי רוֹאֶה אוֹתָהּ מְדַבֶּרֶת, מֵהַקֶּבֶר, מִלִּפְנֵי עֶשְׂרִים וְשָׁלוֹשׁ שָׁנָה, אֲנִי לֹא יָכוֹל שֶׁלֹּא לַחֲשׁוֹב, שֶׁאֲנִי כְּבָר לֹא אֶהְיֶה יוֹנָה וָולָךְ, אֲנִי לֹא אֶכְתּוֹב כְּמוֹ יוֹנָה וָולָךְ, אַשְׁפִּיעַ כְּמוֹ יוֹנָה וָולָךְ, אֲהַדְהֵד כְּמוֹ יוֹנָה וָולָךְ.
מִי זוֹ יוֹנָה וָולָךְ? הוּא שׁוֹאֵל אוֹתִי. אַתָּה בֶּאֱמֶת יָכוֹל לָדַעַת מִי זֹאת יוֹנָה וָולָךְ? וְאֵיךְ בִּכְלָל אַתָּה מַרְגִּישׁ אֶת הַגְּדוֹלָה הַזֹּאת? הוּא שׁוֹאֵל אוֹתִי בְּסַפְקָנוּתוֹ הָרְגוּעָה. אַתָּה לֹא בֶּאֱמֶת יָכוֹל לְהַפְרִיד אֶת הַכְּתִיבָה שֶׁל יוֹנָה וָולָךְ, אוֹ לְיֶתֶר דִּיּוּק אַתְּ אֵיךְ שֶׁאַתָּה קוֹרֵא אֶת הַכְּתִיבָה שֶׁלָּהּ, אֶת הַמַּהֲלָךְ הַפַּרְשָׁנִי הַפְּרָטִי שֶׁלָּךְ כִּבְיָכוֹל, מֵהַיֶּדַע הַקּוֹדֵם שֶׁלָּךְ עַל הַהִתְקַבְּלוּת שֶׁל יוֹנָה וָולָךְ, מֵהַדִּימּוּי הַבִּיקּוֹרְתִּי שֶׁנִּתְפַּר לָהּ, מֵהַצּוֹרֶךְ הַתַּרְבּוּתִי שָׂכְרָה מָקוֹם לַכְּתִיבָה שֶׁלָּהּ, אוֹ מֵהַנּוֹרְמוֹת שֶׁדַּרְכָּן אַתָּה רוֹאֶה אוֹתָהּ. אַתָּה יוֹדֵעַ, הוּא אוֹמֵר לִי, יֵשׁ כָּל כָּךְ הַרְבֵּה צְמָתִים הִיסְטוֹרִיִּים-חֶבְרָתִיִּים-תַּרְבּוּתִיִּים שֶׁקָּבְעוּ אֶת הַהִתְקַבְּלוּת שֶׁלָּהּ וְכָל כָּךְ הַרְבֵּה מַנְגְּנוֹנִים שֶׁשִּׁינְּעוּ אֶת הַטֶּקְסְטִים שֶׁלָּהּ וְאֶת הִשְׁתַּמְּרוּתָם, אֵיךְ אַתָּה בֶּאֱמֶת יָכוֹל לָדַעַת מִי זוֹ יוֹנָה וָולָךְ אוֹ לָדַעַת אֵיךְ לְהַגְדִּיר אֶת הַגְּדוֹלָה שֶׁלָּהּ בְּאוֹפֶן שֶׁהוּא בֶּאֱמֶת יִיחוּדִי לָהּ?
אֲנַחְנוּ בַּדִּירָה. בַּדֶּרֶךְ לַמִּסְעָדָה. זֶה אָמוּר לִהְיוֹת עֶרֶב מְיוּחָד. עֶרֶב מְיוּחָד, אֲנִי מִסְתַּכֵּל עַל עַצְמִי בְּזַעֲזוּעַ. אֵיךְ אֲפִילּוּ הַמַּחֲשָׁבוֹת שֶׁלִּי נִשְׁמָעוֹת כְּמוֹ קְלִישָׁאָה שֶׁלְּקוּחָה מִסְפָּר שֶׁל דָּנִיאֵל סַטֵּיל. וַעֲדַיִין, זֶה אָמוּר לִהְיוֹת עֶרֶב מְיוּחָד. שְׁנֵינוּ רְחוּצִים, סְרוּקִים, מְעוּנָּבִים. הוּא, קְצָת יוֹתֵר בְּרִישּׁוּל, אֲנִי, קְצָת יוֹתֵר בִּקְפִידָה. הַשָּׁנָה הִיא 2008, הַמִּסְעָדָה הִיא בְּאַבּוּ, הָעִיר נְיוּ יוֹרְק, הַהַזְמָנָה נֶעֶשְׂתָה לִפְנֵי חוֹדֶשׁ, בְּהֶתְאֵם לְחוּקֵּי הַמָּקוֹם. הָעֶרֶב נוֹעַד לִהְיוֹת רוֹמַנְטִי וְאָז הִגִּיעָה יוֹנָה וָולָךְ וַאֲנִי מַבִּיט בּוֹ עַכְשָׁיו, חֲצִי מַעֲרִיךְ, חֲצִי מְעוּצְבָּן, לֹא רוֹמַנְטִי בִּכְלָל, כִּי אֲנִי יוֹדֵעַ מָה שֶׁהוּא אוֹמֵר וַאֲנִי מֵבִין אֶת זֶה וְהוּא צוֹדֵק, אֲבָל אֲנִי לֹא מֵבִין לָמָּה הוּא צָרִיךְ לִמְחוֹק אֶת יוֹנָה, לָמָּה, גַּם אִם לוֹקְחִים בְּחֶשְׁבּוֹן אֶת כָּל הַמַּעֲרָךְ הַתַּרְבּוּתִי שֶׁיָּצַר אֶת יוֹנָה, שֶׁהֵפִיץ אֶת הַכְּתִיבָה שֶׁלָּהּ, שֶׁעִיצֵּב אֶת הַהִתְקַבְּלוּת שֶׁלָּהּ, לָמָּה עֲדַיִין צָרִיךְ לִמְחוֹק אֶת יוֹנָה וַאֲנִי אוֹמֵר לוֹ אֶת אוֹתָם מִשְׁפָּטִים, שֶׁאֲנִי שׁוֹמֵעַ מֵאֲנָשִׁים אֲחֵרִים שֶׁאֲנִי מִתְוַוכֵּחַ עִימָּם בְּאוֹתָם טִיעוּנִים, שֶׁהוּא כָּעֵת מִשְׁתַּמֵּשׁ בָּהֶם נֶגְדִּי, וַאֲנִי אוֹמֵר לוֹ – לָמָּה לִמְחוֹק אֶת יוֹנָה? הַאִם אַתָּה בֶּאֱמֶת יָכוֹל לְהִתְכַּחֵשׁ לָאֵיכוּיוֹת שֶׁל הַכְּתִיבָה שֶׁלָּהּ? לָעוּבְדָּה שֶׁבִּזְמַן הַקְּרִיאָה שֶׁל שִׁיר שֶׁלָּהּ, אַתָּה נִפְצַע? וַהֲרֵי אִי אֶפְשָׁר לְוַותֵּר עַל יוֹנָה עַצְמָהּ כְּמוֹ שֶׁאִי אֶפְשָׁר לְוַותֵּר עַל מִילַּת הַשַּׁיָּיכוּת הַזֹּאת שֶׁמּוֹפִיעָה בַּמִּשְׁפָּט שֶׁמְּצַיֵּין שִׁיר שֶׁיּוֹנָה וָולָךְ כָּתְבָה, כִּי בַּזְּמַן שֶׁאַתָּה נִפְצַע, אַתָּה קוֹרֵא שִׁיר שֶׁל יוֹנָה וָולָךְ, כְּמוֹ שֶׁאַתָּה קוֹרֵא סֵפֶר שֶׁל טוֹלְסְטוֹי וְנָכוֹן, אֲנַחְנוּ קוֹרְאִים אוֹתָם דֶּרֶךְ פִילְטֵרִים וְהֵם מַגִּיעִים אֵלֵינוּ דֶּרֶךְ פִילְטֵרִים וְאֵין קְרִיאָה תְּמִימָה וְלֹא מְתַוֶּוכֶת וְאֵין מַגָּע יָשִׁיר, אֲבָל עֲדַיִין אַף אֶחָד אַחֵר לֹא כָּתַב כְּמוֹ טוֹלְסְטוֹי אוֹ כְּמוֹ יוֹנָה וָולָךְ וְעוּבְדָּה שֶׁהֵם נִשְׁאָרִים פֹּה אִיתָּנוּ. אָז אֵין פֹּה טַעֲנָה שֶׁהַכְּתִיבָה שֶׁלָּהֶם נוֹגַעַת בֶּאֱמֶת אוּנִיבֶרְסָלִית אוֹ שֶׁהַקְּרִיטֶרְיוֹנִים שֶׁאֲנַחְנוּ מוֹדְדִים בָּהֶם אֶת אֵיכוּת הַכְּתִיבָה הֵם נִצְחִיִּים וּקְבוּעִים, אֲבָל עֲדַיִין, בְּתוֹךְ אוֹתוֹ הַקֶּשֶׁר, בְּתוֹךְ הַמּוּגְבָּלוּת, הַמִּשְׁקָפַיִים, הַתִּיוּוּכִים, הַסְּיָיגִים, עֲדַיִין צָרִיךְ לְהַחֲשִׁיב גַּם אֶת הַכּוֹתֵב עַצְמוֹ, אֶת הַכְּתִיבָה עַצְמָהּ וְאֶת הָאֵיכוּיוֹת הַמְּיוּחָדוֹת לָהּ. לֹא? אֲנִי אוֹמֵר לוֹ וּכְבָר שׁוֹמֵעַ, עוֹד לִפְנֵי שֶׁהִתְחִילוּ, אֶת הַטִּיעוּנִים הַנֶּגְדִּיִּים וְהַמְּתוּחְכָּמִים שֶׁלּוֹ, אֶת טִיפְּשׁוּתִי שֶׁלִּי שֶׁמְּבַצְבֶּצֶת דֶּרֶךְ תְּשׁוּבוֹתַיי הַפַּשְׁטָנִיּוֹת, אֶת הַבָּנָאלִיּוּת שֶׁלִּי.
אֲנִי מְחַפֵּשׂ אֶת הַמַּפְתְּחוֹת, הוּא מְחַפֵּשׂ אֶת הָאַרְנָק. הַדִּירָה הִיא קְטַנָּה וּלְאַבֵּד בָּהּ מַשֶּׁהוּ, יָכוֹל לִהְיוֹת מוּגְדָּר כְּהֶישֵּׂג שֶׁל מַמָּשׁ. אַמְבַּטְיָה עִם לִכְלוּךְ שֶׁנֶּהֱפַךְ לַצִּיפּוּי, אַסְלָה לְבָנָה, כִּיּוּר מוּכְתָּם וְדֶלֶת רְעוּעָה שֶׁתּוֹחֶמֶת בֵּין אֵלּוּ לִשְׁאָר הַדִּירָה. מַרְצְפוֹת שְׁחוֹרוֹת-לִבְנוֹת, קִירוֹת כְּתוּמִּים, כֶּתֶם שֶׁל מַיִם חוֹלָיִים וּמִטְבָּח לְלֹא מַפְתְּחוֹת, רִיבּוּעַ עֵץ בָּהִיר קָטָן בְּתוֹךְ רִיבּוּעַ עֵץ כֵּהֶה גָּדוֹל, קִירוֹת מִתְקַלְּפִים עִם נְשִׁיקוֹת וְרוּדּוֹת, מִזְרוֹן לָבָן, כּוּרְסַת הֲוָואִי פִּרְחוֹנִית כְּעוּרָה, שׁוּלְחָן עָמוֹס דַּפִּים וּנְטוּל מַפְתְּחוֹת. הוּא מוֹצֵא אֶת הָאַרְנָק וּמְחַכֶּה לְיַד הַדֶּלֶת, וַאֲנִי עוֹד מִסְתּוֹבֵב, מְנַסֶּה לְחַפֵּשׂ סָבִיב סָבִיב בֶּחָלָל הַדָּחוּס וְהַלַּח שֶׁל הַצִּינוֹק הַנְיוּ-יוֹרְקִי שֶׁלּוֹ אֲנִי (אֲנַחְנוּ?) קוֹרֵא בֵּית. הוּא רָגוּעַ, אֲנִי נִסְעָר, הַצְּרוֹר נִמְצָא, מִתְחַבֵּא בְּתוֹךְ כָּרִית, אֲנִי חוֹלֵף עַל פָּנָיו, מְנַסֶּה לְצַמְצֵם מַגָּע. עִם הַיְּרִידָה בַּמַּדְרֵגוֹת הַחוֹמוֹת-אֲדַמְדַּמּוֹת הַמְּטוּנָּפוֹת, אֲנִי שׁוֹמֵעַ אֶת הַקּוֹל שֶׁלּוֹ מֵאֲחוֹרֵי. הָאֵיכוּת הַזֹּאת שֶׁדִּיבַּרְתָּ עָלֶיהָ, הוּא אוֹמֵר לִי, הִיא מוּפְשֶׁטֶת, אִי אֶפְשָׁר בֶּאֱמֶת לְדַבֵּר עָלֶיהָ וְלִפְרוֹט אוֹתָהּ. אֵיפֹה הִיא נִמְצֵאת? וְעַל אֵיזוֹ יוֹנָה וָולָךְ אַתָּה מְדַבֵּר אִיתִּי? הוּא שׁוֹאֵל וּמַמְשִׁיךְ, בְּדִיּוּק בְּמָקוֹם שֶׁבּוֹ הַשִּׂיחָה הוּפְרְעָה. יֵשׁ לוֹ אֶת הַיְּכוֹלֶת הַזֹּאת, לְהַתְחִיל בְּשַׁאֲנַנּוּת בּוֹטַחַת מֵאוֹתוֹ מָקוֹם בְּדִיּוּק שֶׁבּוֹ הָיְתָה קְרִיסָה וְעַכְשָׁיו אֲנַחְנוּ בָּרְחוֹב, בַּדֶּרֶךְ לְמִסְעָדָה, וְדוּכְנֵי סֵיְינְט מַארְקֶס בְּדִיּוּק נִסְגָּרִים. נֶעֱלָמִים הַצְּעִיפִים הַפְּרוּמִים, נֶעֱלָמִים הַמִּשְׁקָפַיִים הַזּוֹלִים, נֶעֱלָמִים הַגַּרְבַּיִים בְּאַלְפֵי הַצְּבָעִים וְנֶעֱלָמִים הַתַּכְשִׁיטִים הַמְּזוּיָּפִים וְהִנֵּה נֶחְשֶׂפֶת הַמִּדְרָכָה הָעֲרוּמָה בְּאַפְרוּרִיּוּתָהּ וְהִנֵּה הוּא מַמְשִׁיךְ: עַל יוֹנָה וָולָךְ שֶׁל שְׁנוֹת הַשִּׁישִּׁים, אַתָּה מְדַבֵּר אִיתִּי? הַשִּׁבְעִים? הַשְּׁמוֹנִים? הַאִם יוֹנָה וָולָךְ שֶׁל "אוֹר פֶּרֶא" הִיא יוֹנָה וָולָךְ שֶׁל "שִׁירִים אַחֲרוֹנִים" הִיא יוֹנָה וָולָךְ שֶׁל "תַּת הַכָּרָה נִפְתַּחַת כְּמוֹ מְנִיפָה"? אַתָּה מִסְתַּכֵּל עַל הַדִּימּוּי הַטֵּלֵוִויזְיוֹנִי שֶׁרִיצֵּד מוּלְךָ, שֶׁאוֹתוֹ אַתָּה שׁוֹפֵט מִבַּעַד לַמֵּידָע עַל יוֹנָה וָולָךְ שֶׁקִּיבַּלְתָּ בְּשִׁיעוּרֵי הָאוּנִיבֶרְסִיטָה וּבְשִׁיטוּטִים בְּוִויקִיפֶּדְיָה, וְאַתָּה קוֹבֵעַ שֶׁזּוֹ גְּדוֹלָה אֲמִיתִּית וְעוֹד רִאשׁוֹנִית, שֶׁמַּמָּשׁ אֶפְשָׁר לָחוּשׁ בָּהּ, אֲבָל הַאִם אַתָּה חָשׁ בָּהּ כִּי הִיא בֶּאֱמֶת שָׁם? זֶה רַק אִשְׁרוּר מְדוּמְיָין בְּדִיעֲבַד שֶׁל מָה שֶׁאַתָּה כְּבָר יוֹדֵעַ מֵרֹאשׁ שֶׁאֲמוּרָה לִהְיוֹת בּוֹ גְּדוֹלָה, מָה שֶׁהוּנְחַל לְךָ שֶׁיֵּשׁ בּוֹ גְּדוֹלָה. אַתָּה מְחַפֵּשׂ אֶת הַגְּדוֹלָה הַזֹּאת רַק לְאַחַר שֶׁכְּבָר הוּצְּגָה לְךָ כְּעוּבְדָּה. וְחוּץ מִזֶּה, מָה זֶה בְּדִיּוּק הַמִּשְׁפָּט הַזֶּה: אַף אֶחָד לֹא כּוֹתֵב כְּמוֹ יוֹנָה וָולָךְ. הַאִם אַתָּה יוֹדֵעַ כַּמָּה יוֹנוֹת וָולָךְ אוֹ טוּלְסְטוּיִים אוֹ נַבּוֹקוֹבִים אוֹ דְּיִקְנְסֵים מוּטָּלִים לָהֶם, קְבוּרִים בְּצִידֵּי שְׁבִילֵי הַהִיסְטוֹרְיָה. וְהוּא מוֹסִיף הֶעָרַת צַד, סָפֵק בּוּדְהִיסְטִית, סָפֵק פִילוֹסוֹפִית, סָפֵק חַסְרַת מוּבָן, סָפֵק פָּשׁוּט מְעַצְבֶּנֶת: הַטֶּקְסְטִים הֲכִי טוֹבִים הֵם אוּלַי הַטֶּקְסְטִים שֶׁמֵּעוֹלָם לֹא נִקְרְאוּ.
אֲבָל אִי אֶפְשָׁר לִתְלוֹת הַכּוֹל רַק בְּהֶקְשֵׁר, אֲנִי כְּבָר מַתְחִיל לִכְעוֹס, מַמָּשׁ לִכְעוֹס. לִכְעוֹס כְּמוֹ שֶׁאֲנָשִׁים שֶׁמִּתְוַוכְּחִים בְּשִׂיחוֹת סָלוֹן עַל פּוֹלִיטִיקָה מַמָּשׁ כּוֹעֲסִים. כַּעַס אַלִּים, פְּנִימִי, אֱוִוילִי, שֶׁמַּאֲמִין בִּיכוֹלְתּוֹ לְשַׁנּוֹת מַשֶּׁהוּ בַּחוּץ. כְּאִילּוּ זֶה בֶּאֱמֶת מְשַׁנֶּה לְעוֹלָם, לְהִיסְטוֹרְיָה אוֹ לִזְמַן אִם בְּיוֹם שִׁישִּׁי בְּשָׁעָה שְׁמוֹנָה בָּעֶרֶב, בִּזְמַן אֲרוּחַת עֶרֶב בִּקְלָאוּזְנֶר עֶשֶׂר בְּהֶרְצְלִיָּיה, מוֹטִי חוֹשֵׁב שֶׁהָיִינוּ חַיָּיבִים לְהַפְצִיץ בְּעַזָּה, וְאִילּוּ דָּנִי חוֹשֵׁב שֶׁהֵגַבְנוּ בְּשִׁימּוּשׁ בְּכוֹחַ לֹא מִידָּתִי וַאֲרוּחַת הָעֶרֶב מִסְתַּיֶּימֶת בַּאֲוִוירָה שֶׁל טִינָה אִישִׁית וְזַעַם וְזִלְזוּל, וּשְׁנֵי הַחֲבֵרִים מְשׁוּכְנָעִים כִּי כָּל אֶחָד מֵהֶם אַחְרַאי אִישִׁית לַמַּשְׁבֵּר בַּמִּזְרָח הַתִּיכוֹן בִּגְלַל דֵּעוֹתָיו הַפּוֹלִיטִיּוֹת חֲסֵרוֹת הָאַחְרָיוּת, שֶׁבְּסוֹפוֹ שֶׁל יוֹם לֹא יַשְׁפִּיעוּ עַל גּוֹרַל שִׂיחוֹת הַשָּׁלוֹם יוֹתֵר מִגַּרְגֵּר אוֹרֶז לֹא מְקוּלָּף בְּצַלַּחְתּוֹ שֶׁל נְשִׂיא אַרְצוֹת הַבְּרִית, וְאוּלַי אַף פָּחוֹת מִכָּךְ, שֶׁכֵּן גַּרְגֵּר אוֹרֶז לֹא מְקוּלָּף, אִם יִיתָּקַע לוֹ בַּגָּרוֹן, לְפָחוֹת יוּכַל לַהֲרוֹג אוֹתוֹ. וּכְפִי שֶׁאֵין זֶה בֶּאֱמֶת מְשַׁנֶּה, אוֹ לְיֶתֶר דִּיּוּק, כְּפִי שֶׁאִי אֶפְשָׁר בֶּאֱמֶת לָדַעַת אִם זֶה מְשַׁנֶּה לְמַהֲלַךְ הָעוֹלָם עַל מָה מוֹטִי וְדָנִי הִתְוַוכְּחוּ בְּכָזֶה לַהַט אִישִׁי וְנוֹקְמָנִי, הֲרֵי זֶה לֹא בֶּאֱמֶת מְשַׁנֶּה הַוִּויכּוּחַ הַזֶּה, בֵּינֵינוּ, עָלֶיהָ, בֵּינֵינוּ, עָלֵינוּ. וּבְכָל זֹאת, אֲנִי מַמְשִׁיךְ בּוֹ וַאֲנִי מַמְשִׁיךְ וְאוֹמֵר לוֹ מָה לְגַבֵּי הֲבֶן אָדָם עַצְמוֹ? אֲנִי אוֹמֵר לוֹ. מָה לְגַבֵּי הָאִינְדִּיבִידוּאָל? אֲנִי מֵטִיחַ בּוֹ בְּהִתְלַהֲמוּת שֶׁל חוֹזֶק רָעוּעַ וּמְכוּרְסָם. לָמָּה אַתָּה מוּכָן לָקַחַת הַכּוֹל בְּחֶשְׁבּוֹן, אֶת הַמְּבַקְּרִים, הַתְּקוּפָה, הַזָּ'אנֶר, הֲקֵאנוּן, הַחֶבְרָה, הַסִּיטוּאַצְיָה, אֶת הַכּוֹל אַתָּה מוּכָן לָקַחַת בְּחֶשְׁבּוֹן, אֲבָל לֹא אֶת הָאִינְדִּיבִידוּאָל, אֶת הַכִּישָּׁרוֹן שֶׁלּוֹ, אֶת הַיְּכוֹלֶת שֶׁלּוֹ, אֶת הָרָצוֹן שֶׁלּוֹ. הֲרֵי לֹא רַק תּוֹפְרִים לְךָ דִּימּוּי בִּיקּוֹרְתִּי, אַתָּה גַּם מֵשִׁיב בְּטַקְטִיקוֹת מִשֶּׁלְּךָ וּמְעַצֵּב אוֹתוֹ. וְאַתָּה לֹא רַק נִפְעַל, אַתָּה גַּם פּוֹעֵל וְיֵשׁ סִיבָּה שֶׁבִּגְלָלָהּ מָדוֹנָה בִּתְחִילַּת שְׁנוֹת הָאַלְפַּיִים עֲדַיִין מוּכֶּרֶת בְּרַחֲבֵי הָעוֹלָם כְּמוֹ מֶקְדּוֹנַלְדְּס וְאִילּוּ סִינְדִּי לָאוּפֶר שָׂרָה בְּסִיבּוּבֵי הוֹפָעוֹת שֶׁל אָמָּנֵי אַייְטִיז נִשְׁכָּחִים. כִּי אַחַת יָדְעָה לִפְעוֹל בַּשּׁוּק הַמִּשְׁתַּנֶּה וּלְהַתְאִים אֶת עַצְמָהּ אֵלָיו וְהַשְּׁנִיָּיה לֹא יָדְעָה וְנִזְרְקָה לְשׁוּלֵי הַדֶּרֶךְ.
הוּא פּוֹתֵחַ עֲבוּרִי אֶת דֶּלֶת הָעֵץ הַכְּבֵדָה שֶׁל הַמִּסְעָדָה הַחֲבוּיָה. אֱלוֹהִים יִשְׁמוֹר, הַמִּסְעָדָה הַזֹּאת מְפוֹאֶרֶת, אֲנִי חוֹשֵׁב לְעַצְמִי, מִסְתַּנְוֵור כִּמְעַט מִכּוֹחָן שֶׁל הַנִּבְרָשׁוֹת הָעֲצוּמוֹת וְהָעַתִּיקוֹת הַתְּלוּיוֹת אִי שָׁם הַרְחֵק מִן הַתִּקְרָה הַגְּבוֹהָה, מְדוּשָּׁנוֹת מֵאוֹרֶן, שֶׁמֵּאִיר אוֹתִי, מְקַלֵּל אֶת עַצְמִי עַל הַדּוּגְמָה הַמְּטוּמְטֶמֶת שֶׁכְּאִילּוּ יָצְאָה מֵהַמּוֹחַ שֶׁל יַלְדָּה בַּת שְׁתַּיִים-עֶשְׂרֵה וְלֹא מִמּוֹחוֹ שֶׁל דּוֹקְטוֹרַנְט בּוֹגֵר בְּאוּנִיבֶרְסִיטָה מְכוּבֶּדֶת. וַאֲנִי מַגְנִיב לְעֶבְרוֹ מַבָּט לִרְאוֹת מָה הוּא חוֹשֵׁב עַל הַמִּסְעָדָה, עָלַיי, עַל מָדוֹנָה וְסִינְדִּי וְהוּא נִרְאֶה, לְמַעַן הָאֱמֶת, דַּי שֶׁלּוֹ וַאֲנִי לֹא מַצְלִיחַ לְהַחְלִיט אִם אוּלַי גַּם הוּא מוּטְרָד מֵהַוִּויכּוּחַ אוֹ שֶׁהוּא נוֹתַר מִחוּץ לוֹ, נָגוּעַ לֹא נָגוּעַ. רַק אֲנִי, מִיָּד לוֹקֵחַ אֶת זֶה אֵלַי, מִיָּד מְחַפֵּשׂ אֶת הַמַּשְׁמָעוּיוֹת הַחֲבוּיוֹת שֶׁבְּתוֹךְ הַשִּׂיחָה, אֵיפֹה מִשְׁפָּט תֵּיאוֹרֵטִי, מוּפְשָׁט, כְּלָלִי הוּא לְמַעֲשֶׂה מַשֶּׁהוּ אַחֵר, אִישִׁי, מְאַיֵּים, פּוֹגֵעַ בְּהֶכְרֵחַ. הַהִיגָּיוֹן שֶׁלְּךָ פָּגוּם, הוּא אוֹמֵר לִי בָּרוּךְ כְּשֶׁאֲנַחְנוּ סוֹגְרִים מֵאֲחוֹרֵינוּ אֶת הַדֶּלֶת הַכְּבֵדָה שֶׁנִּבְנְתָה עֲבוּר יָדָיו הָעֲצוּמוֹת שֶׁל וִיקִינְג וַאֲנִי, עִם יָדַיי הָרָזוֹת, נִבְהַל לִשְׁנִיָּיה אוֹ יוֹתֵר. אַתָּה עֲדַיִין מְאַשְׁרֵר, הוּא אוֹמֵר לִי, אַךְ וְרַק אַתְּ מָה שֶׁכְּבָר יָדַעְתָּ וְלֹא בֶּאֱמֶת הוֹכָחַת פֹּה כְּלוּם, מִפְּנֵי שֶׁשּׁוּב, רַק אַחֲרֵי שֶׁאַתָּה יוֹדֵעַ בְּדִיעֲבַד שֶׁמָּדוֹנָה הִיא זוֹ שֶׁהִצְלִיחָה וְסִינְדִּי לָאוּפֶר הִיא זוֹ שֶׁנִּכְשְׁלָה, אַתָּה קוֹרֵא לְאָחוֹר אֶת הַהִיסְטוֹרְיָה וּמַסְבִּיר אוֹתָהּ עַל פִּי מָה שֶׁכְּבָר יָדוּעַ לְךָ, וְאָז עוֹד מִתְיַימֵּר לִטְעוֹן שֶׁהִיא מַתְאִימָה לַתְּפִיסָה שֶׁלְּךָ שֶׁבְּנֵי הָאָדָם הֵם אֵלּוּ שֶׁבִּרְצוֹן שֶׁלָּהֶם, בַּיְּכוֹלֶת וּבִפְעוּלּוֹת שֶׁלָּהֶם מַשְׁפִּיעִים עַל..., טוֹב, נוּ, בְּקִיצּוּר, חָמוּד, אַתָּה בּוֹרֵר לְךָ אֶת הַהוֹכָחוֹת – בְּשָׁלָב זֶה הוּא עוֹשֶׂה אֶת הַתְּנוּעָה עִם הַמֵּירְכָאוֹת – וְעוֹד טוֹעֵן שֶׁהֵן הַבָּסִיס לַתֵּיאוֹרְיָה שֶׁלְּךָ וְלֹא הַהֵיפֶךְ. אֲבָל עוֹד לִפְנֵי שֶׁאֲנִי יָכוֹל לְהָשִׁיב לוֹ בִּכְלָל, הַמַּבָּט שֶׁלִּי נִסְחַף שׁוּב לְעֵבֶר שׁוּלְחָנוֹת הָעֵץ הַכְּבֵדִים, הַנִּבְרָשׁוֹת הַמִּתְפַּקְּעוֹת וְהַמְּאַיְּימוֹת, זֵרֵי הַפְּרָחִים הָעֲצוּמִים הַמְּקַשְּׁטִים כָּל פִּינָּה, הַמֶּלְצָרִים שֶׁלְּבוּשִׁים בִּבְגָדִים יוֹתֵר יְקָרִים מִשֶּׁלִּי וְהָאוֹרְחִים שֶׁנָּעִים בְּקַלִּילוּת אַדְנוּתִית בְּרַחֲבֵי הַמִּסְעָדָה, מַשִּׁיקִים כּוֹסוֹת זֶה עִם זֶה וּמַשִּׁילִים אֶת מְעִילֵיהֶם בִּתְנוּעָה מְאוּמֶּנֶת הֵיטֵב שֶׁנִּרְכְּשָׁה עוֹד בְּיַלְדוּתָם, שֶׁעָבְרָה עֲלֵיהֶם אִי שָׁם בְּבֵית נוֹפֶשׁ יוּקְרָתִי בְּהַמְפָּטוֹנֶס אוֹ בְּבֵית דִּירוֹת מְהוּדָּר בְּאֵפֶר אִיסְט סַייְד. הַמִּסְעָדָה רוֹחֶשֶׁת וַאֲנַחְנוּ נִיגָּשִׁים בִּשְׁתִיקָה אֶל הַמְּאָרַחַת. וּלְאַחַר שֶׁהִיא מַכִּירָה בְּנוֹכְחוּתֵנוּ בְּנִיד רֹאשׁ קָרִיר וּבְחִיּוּךְ מְנוּמָּס, אֲנַחְנוּ נִדְחָקִים לַפִּינָּה, מְחַכִּים לְתוֹרֵנוּ לְהִיקָּרֵא. מִצַּד אֶחָד, מִשְּׁמָנֶיהָ שֶׁל אִישָּׁה עֲטוּיָה בִּמְעִיל פַּרְוָוה מְחַמְּמִים אֶת זְרוֹעִי וּמִצַּד שְׁנֵי, עָלָיו הַבַּשְׂרָנִיִּים שֶׁל צֶמַח טְרוֹפִּי כָּלְשֶׁהוּ סוֹטְרִים עַל לְחַיֵּי. וְעִם הָעוֹר הַצּוֹרֵב בְּיָד אַחַת וְהָעוֹר הַמִּתְחַמֵּם בַּיָּד הַשְּׁנִיָּיה, הַתִּקְוָוה לֵיהָנוֹת מֵהָעֶרֶב הַזֶּה מַתְחִילָה לְהִתְפּוֹגֵג לָהּ בֵּין פַּטִּישׁ הָרְפָאִים שֶׁל יוֹנָה וָולָךְ וּבֵין הַסַּדָּן שֶׁל אוֹתָהּ הַרְגָּשָׁה שֶׁנְּיוּ יוֹרְק יְכוֹלָה לְהַעֲנִיק לָךְ בַּאֲדִישׁוּתָהּ הַבִּלְתִּי מוּתֶּשֶׁת: הֱיוֹתְךָ יַתּוּשׁ קָטָן וְיוּמְרָנִי מִמְּדִינַת עוֹלָם שְׁלִישִׁי שֶׁמְּדַמָּה לְעַצְמוֹ כִּי הוּא חֵלֶק מַהוּתִי מֵאוֹרְגָּנִיזְם מוּרְכָּב, בְּעוֹדוֹ לְמַעֲשֶׂה מוֹצֵץ דָּם זָנִיחַ וְקָטָן.
תִּרְאֶה, אֲנִי אוֹמֵר לוֹ. אֵין לִי מַעֲנֶה רֵטוֹרִי מְתוּחְכָּם בִּשְׁבִילְךָ. עַל כָּל מָה שֶׁאַגִּיד אַתָּה תַּמְשִׁיךְ לְהָגִיב עִם תֵּיאוֹרְיוֹת הָרִיבּוּי שֶׁלְּךָ, עִם הַשָּׂפָה הַכּוֹל-יְכוֹלָה שֶׁלָּךְ, עִם הַשָּׂפָה שֶׁמֵּעֵבֶר לָהּ אֵין וְלֹא כְּלוּם, אוֹ אוּלַי יֵשׁ רַק כְּלוּם. וְאֵין לִי, אֵין לִי דֶּרֶךְ לְהַפְרִיךְ תֵּיאוֹרֵטִית אֶת הָעוּבְדָּה שֶׁאֵין לָנוּ גִּישָׁה לְשׁוּם דָּבָר אֶלָּא מִבַּעַד לַשָּׂפָה וְעַל כֵּן רַק מִבַּעַד לַתַּרְבּוּת שֶׁבָּהּ גָּדַלְנוּ, וְשֶׁאֲנַחְנוּ לֹא יְכוֹלִים לְהָבִין אֶת הָעוֹלָם בְּאוֹפֶן שֶׁנּוֹבֵעַ עַצְמָאִית וּבִלְעָדִית רַק מִתּוֹכֵנוּ. אֲבָל עֲזוֹב אֶת זֶה לִשְׁנִיָּיה – אֲנִי מַקְשִׁיב לְעַצְמִי כִּמְעַט מִתְחַנֵּן בְּיֵיאוּשׁ – אַתָּה בֶּאֱמֶת רוֹצֶה לְהַגִּיד לִי שֶׁבְּאוֹפֶן אוֹטוֹמָטִי, כְּשֶׁאַתָּה קוֹרֵא סֵפֶר אוֹ רוֹאֶה סֶרֶט אוֹ מִסְתַּכֵּל עַל צִיּוּר, וְאַתָּה כָּרֶגַע מוּל הַצִּיּוּר בַּמּוּזֵיאוֹן, וְאַתָּה עַצְמְךָ מִתְרַגֵּשׁ מוּל הַצִּיּוּר, וְהוּא נוֹגֵעַ בְּךָ בְּדֶרֶךְ מְיוּחֶדֶת אָז אַתָּה לֹא מַרְגִּישׁ שֶׁנּוֹצַר שָׁם אֵיזֶה רֶגַע שֶׁל חִיבּוּר בֵּינְךָ לְבֵין הַיּוֹצֵר? אַתָּה רוֹצֶה לְהַגִּיד לִי, אֲנִי אוֹמֵר לוֹ, שֶׁלַּמְרוֹת שֶׁאַתָּה יוֹדֵעַ אֶת כָּל מָה שֶׁדִּקְלַמְתָּ לִי פֹּה, אֶת כָּל הַתִּיוּוּךְ הַזֶּה, אַתָּה לֹא מַרְגִּישׁ שֶׁבְּכָל זֹאת, בְּאֵיזֶשֶׁהוּ מוּבָן קְטַנְטַן, מַשֶּׁהוּ בְּךָ, שֶׁשַּׁיָּיךְ רַק לְךָ, נַעֲנָה לְמַשֶּׁהוּ הַיִּיחוּדִי שֶׁטָּמוּן רַק בְּאִישָּׁה אוֹ בָּאִישׁ שֶׁיָּצְרוּ אֶת הַדָּבָר? אֲנִי חוֹשֵׁב שֶׁאַתָּה מִתְכַּחֵשׁ לָאֱמֶת, אֲנִי הוֹלֵךְ וּמַקְצִין וּמִשְׁתַּמֵּשׁ בְּמִילִּים חַסְרוֹת אַחְרָיוּת, אֲבָל בְּשֶׁטֶף הַדִּיבּוּר הַמִּתְפָּרֵץ, בָּעֶמְדָּה שֶׁנִּדְחַפְתִּי אֵלֶיהָ, אֲנִי כְּבָר אוֹמֵר לוֹ בְּלַהַט שֶׁכֵּן, כֵּן, אָז מָה אִם זֶה נִשְׁמָע תָּמִים, נָאִיבִי וְלֹא מְתוּחְכָּם תֵּיאוֹרֵטִית, אֲנִי מַמְשִׁיךְ וְאוֹמֵר לוֹ שׁוּב וָשׁוּב וָשׁוּב שֶׁבְּכָל זֹאת יוֹנָה וָולָךְ הִיא זוֹ שֶׁיָּשְׁבָה וְכָתְבָה אֶת הַשִּׁירִים הָאֵלּוּ וְהִיא רָצְתָה לִכְתּוֹב אוֹתָם וְיָשְׁבָה וְכָתְבָה אוֹתָם וּפִרְסְמָה אוֹתָם וְגַם לָהּ יֵשׁ חֵלֶק שֶׁלֹּא נִיתָּן לִשְׁלוֹל בַּשִּׁירִים שֶׁל עַצְמָהּ, כְּמוֹ כִּישָּׁרוֹן, כְּמוֹ אֵיכוּת, כְּמוֹ גְּדוֹלָה, וַאֲפִילּוּ הָרָצוֹן שֶׁלָּהּ לְבַדּוֹ שֶׁגָּרַם לָהּ לָשֶׁבֶת וְלִכְתּוֹב אוֹתָם. וּבִכְלָל כָּל הַתֵּיאוֹרְיוֹת הָאֵלּוּ, עַל רִיבּוּי, עַל שָׂפָה שֶׁאֵינָהּ שֶׁלְּךָ וְעַל נִפְעָלוֹת, דַּי כְּבָר אֵיתָן, דַּי, כִּי הֵן לֹא נוֹתְנוֹת לִי מָקוֹם לִנְשׁוֹם, כִּי הֵן כָּל כָּךְ... הַשּׁוּלְחָן שֶׁלָּכֶם מוּכָן, הַמְּאָרַחַת מַגִּיעָה אֵלֵינוּ בְּהִילּוּךְ אַוְורִירִי. אֲנַחְנוּ עוֹקְבִים אַחֲרֶיהָ בְּצַיְיתָנוּת שֶׁל כְּבָשִׂים מְפוּחָדוֹת וַאֲנִי כְּבָר מָאַסְתִּי בַּוִּויכּוּחַ וּמָאַסְתִּי בִּי מִתְוַוכֵּחַ, אֲבָל לִפְעָמִים גַּם וִיכּוּחַ עָדִיף עַל שְׁתִיקָה וּמִמֵּילָא כְּבָר אֵין דֶּרֶךְ לִשְׁלוֹט בּוֹ כִּי לְוִויכּוּחַ חַיִּים מִשֶּׁלּוֹ וְגַם לוֹ יֵשׁ חַיִּים מִשֶּׁלּוֹ וַאֲנִי כְּבָר בָּא לִפְנוֹת אֵלָיו וּלְלַטֵּף אֶת הַזְּרוֹעַ וּלְהַגִּיד לוֹ שֶׁבּוֹא נִשְׁכַּח מֵהַוִּויכּוּחַ הַמְּטוּפָּשׁ הַזֶּה עַל יוֹנָה וָולָךְ, אֲבָל הִנֵּה הוּא כְּבָר דּוֹרֵס אוֹתִי בַּשְּׁאֵלָה שְׁמָהּ זֶה בִּכְלָל רָצוֹן? בַּפַּעַם הָרִאשׁוֹנָה הוּא דּוֹרֵס אוֹתִי. אֲנִי בְּדֶרֶךְ כְּלָל מִי שֶׁדּוֹרֵס, מִי שֶׁמְּמַהֵר לְדַבֵּר, לְהָשִׁיב בַּמָּקוֹם הָאַחֵר. אַתָּה בֶּאֱמֶת יוֹדֵעַ מָה אַתָּה רוֹצֶה? הוּא מֵטִיחַ בִּי. וְכֵן, נִדְמֶה לִי שֶׁאֲנִי יוֹדֵעַ מָה אֲנִי רוֹצֶה, אֲנִי חוֹשֵׁב לְעַצְמִי, אֲבָל הַאִם אַתָּה יוֹדֵעַ מָה אַתָּה רוֹצֶה... וּבְעוֹד אָנוּ עוֹלִים בְּמַעֲלֵה הַמַּדְרֵגוֹת אֶל הַקּוֹמָה הַשְּׁנִיָּיה, הַמַּבָּט שֶׁלִּי מְשׁוֹטֵט מַטֵּה אֶל הַבַּר הַמְּזַמְזֵם וְאֶל הַבַּרְמֵנִים הַמְּלוּטָּשִׁים שֶׁנָּעִים בּוֹ כְּרַקְדָנֵי בָּלֵט בָּרֵסִיטָל דַּקְדְּקָנִי, אֶל הַמַּפִּיּוֹת הַצְּחוֹרוֹת הַנִּפְרָשׂוֹת בִּתְנוּפָה חֶלְקָהּ בִּידֵי הַשּׁוֹתוֹת וְהַשּׁוֹתִים וְאֶל כּוֹסוֹתֵיהֶם הַנּוֹצְצוֹת עַל בּוּעוֹתֵיהֶן הַמִּתְפּוֹקְקוֹת וְנִיחוֹחוֹתֵיהֶן הַמִּתְנַפְּצִים וְהַקּוֹל שֶׁלּוֹ עוֹד אוֹמֵר לִי שֶׁיֵּשׁ כָּל כָּךְ הַרְבֵּה גּוֹרְמִים שֶׁמַּשְׁפִּיעִים עַל הָרָצוֹן הַמּוּדָע שֶׁלְּךָ וַאֲנִי אֲפִילּוּ לֹא מִתְיַיחֵס פֹּה לִתְשׁוּקוֹת מוּדְחָקוֹת, יְצָרִים כְּבוּשִׁים, הֶרֶס עַצְמִי וְרָצוֹן לֹא מוּדָע. וְזֶה עוֹד לִפְנֵי שֶׁהִתְיַיחַסְתִּי, הוּא אוֹמֵר לִי, לָעוּבְדָּה שֶׁאַתָּה בְּעַצְמְךָ צִייַּנְתָּ שֶׁאַתָּה לֹא יָכוֹל לְהַפְרִיךְ אוֹתָהּ וְזֶה שֶׁאֶת כָּל הָרְצוֹנוֹת הַלִּכְאוֹרָה פְּרָטִיִּים שֶׁלְּךָ אַתָּה מַבִּיעַ בְּשָׂפָה שֶׁאֵינֶנָּה בְּעֶצֶם שֶׁלְּךָ ו.. לָמָּה אַתָּה רוֹצֶה לִמְחוֹק אֶת יוֹנָה, אֲנִי עַכְשָׁיו זֶה שֶׁדּוֹרֵס, בַּחֲרִיקַת בְּלָמִים, בְּצִוְוחַת צְמִיגִים, כִּמְעַט בִּצְעָקָה. תָּמִיד דְּרָמָטִי קְצָת יֶתֶר עַל הַמִּידָּה. לָמָּה אַתָּה מִתְכַּחֵשׁ לָרָצוֹן, לְמָה אַתָּה בּוֹרֵחַ מֵהָאַחְרָיוּת שֶׁמְּטִילָה עָלֶיךָ הַמִּילָּה רָצוֹן וּמֵעַל הַכּוֹל, אֲנִי פָּשׁוּט לֹא מֵבִין לָמָּה, שׁוּב אֲנִי כִּמְעַט מִתְחַנֵּן, לָמָּה אַתָּה רוֹצֶה לִיצוֹר מְכוֹנָה שֶׁכּוּלָּהּ רַק בְּרָגִים. מְכוּנֶּה חַסְרַת פָּנִים, מְכוּנֶּה חַסְרַת אִינְדִּיבִידוּאָל, חָסֵר אֲנִי.
אַתָּה חוֹזֵר עַל עַצְמְךָ.
אֲנִי חוֹזֵר עַל עַצְמִי?
אֲנִי חוֹזֵר עַל עַצְמִי? אֲנִי חוֹשֵׁב לְעַצְמִי. אֲנִי חוֹזֵר עַל עַצְמִי. אֲנִי חוֹזֵר עַל עַצְמִי כִּי הַדִּיּוּן הַזֶּה מַתְחִיל לַחֲזוֹר עַל עַצְמוֹ, אֲנִי אוֹמֵר לְעַצְמִי. כִּי הַדִּיּוּן הַזֶּה חַג כָּל הַזְּמַן סְבִיב מַשֶּׁהוּ אַחֵר בִּכְלָל, מַשֶּׁהוּ שֶׁאֲנִי פּוֹחֵד לְהַגִּיד אוֹתוֹ. וְהִנֵּה אֲנַחְנוּ יוֹשְׁבִים פֹּה בַּמִּסְעָדָה וְאַתָּה מַבִּיט בִּי בְּעֵינַיִים כְּחוּלּוֹת-יְרוּקּוֹת וְשֵׂיעָר סָתוּר וּבַת צְחוֹק קַלָּה וְאַתָּה נִרְאֶה לִי כָּל כָּךְ יָפֶה וּבִלְתִּי מְנוּצָּח וְכָל כָּךְ חָדִיר וּבִלְתִּי חָדִיר בְּעֵת וּבְעוֹנָה אַחַת. וְהַדִּיּוּן הַזֶּה בֵּינִי לְבֵינְךָ, הַדִּיּוּן הַזֶּה בֵּינֵינוּ, הַדִּיּוּן הַזֶּה שֶׁלָּנוּ הוּא בִּכְלָל עַל מַשֶּׁהוּ אַחֵר. שֶׁכֵּן פַּעַם שָׁאַלְתִּי אוֹתְךָ אִם יֵשׁ מִישֶׁהוּ אַחֵר בְּחַיֶּיךָ שֶׁאֵי פַּעַם דִּיבַּרְתָּ אִיתּוֹ כָּל כָּךְ הַרְבֵּה עַל שָׂפָה, וְאָמַרְתָּ לִי שֶׁלֹּא וְאָמַרְתָּ לִי שֶׁאַתָּה לֹא יוֹדֵעַ לָמָּה אֲנַחְנוּ מְדַבְּרִים כָּל כָּךְ הַרְבֵּה עַל פִּילוֹסוֹפְיָה שֶׁל הַשָּׂפָה וְאָמַרְתִּי לְךָ שֶׁנִּרְאֶה לִי שֶׁעֲבוּר שְׁנֵינוּ מְדוּבָּר בְּנוֹשֵׂא כּוֹאֵב וּבְנוֹשֵׂא קָשֶׁה וּבְדָבָר שֶׁהוּא בּוֹ זְמַנִּית גַּם אִישִׁי וּפְרָטִי וְגַם תֵּיאוֹרֵטִי וּכְלָלֵי וְשֶׁכַּנִּרְאֶה שְׁנֵינוּ נִפְגַּעְנוּ מִשָּׂפָה, מֵהַבְטָחוֹתֶיהָ וּמִכְּזָבֶיהָ, וְעַל כֵּן עֲבוּר שְׁנֵינוּ דִּיבּוּר עַל שָׂפָה הוּא דֶּרֶךְ הֲפַכְפַּכָּה וַעֲקַלְקַלָּה לְדַבֵּר עַל עַצְמֵנוּ. זוֹ דֶּרֶךְ מְסוּיֶּגֶת עֲבוּרֵנוּ לְדַבֵּר עַל אִינְטִימִיּוּת, אֲבָל בְּמַסְוֶוה תֵּיאוֹרֵטִי. וְאוּלַי, וְזוֹ הָאֶפְשָׁרוּת הַמַּפְחִידָה יוֹתֵר, זוֹ דֶּרֶךְ עֲבוּרֵנוּ לְדַבֵּר עַל מַשֶּׁהוּ תֵּיאוֹרֵטִי בְּמַסְוֶוה שֶׁל אִינְטִימִיּוּת. כִּי אַתָּה וַאֲנִי כָּל כָּךְ פּוֹחֲדִים מֵאִינְטִימִיּוּת.
 
אֲנִי חוֹזֵר עַל עַצְמִי, אֲנִי אוֹמֵר לְעַצְמִי בְּשֶׁקֶט, נִפְגַּע מֵעַצְמִי שֶׁנִּפְגַּע מִמֶּנּוּ, שֶׁנִּפְגַּע מֵאִינְטִימִיּוּת וַאֲנִי מְנַתֵּק מַבָּט כְּדֵי לֹא לְהִסְתַּכֵּל עָלָיו וּמַשְׁקִיף בִּמְקוֹם זֶה אֶל מֵעֵבֶר לָזָר הַפְּרָחִים הָאֵימְתָנִי שֶׁשּׁוֹלֵט בֶּחָלָל כְּקֵיסָר מְעוּצָּב וְרוֹדָנִי וּבוֹהֶה בַּשּׁוּלְחָן הֶעָגוֹל שֶׁלְּצִידֵּנוּ שֶׁמְּעוּטָּר בִּשְׁנֵי זוּגוֹת טְוָוסִיִּים בְּגִיל הָעֲמִידָה. הַגְּבָרִים, אֶחָד בַּעַל רַעֲמָה לְבָנָה וְעֵינַיִים עַזּוֹת מַבָּט וְהַשֵּׁנִי בַּעַל קָרַחַת מַבְהִיקָה וְאַף נִשְׁרִי חוֹצְבִים בְּעוֹז בִּסְטֶיְיקִים בַּשְׂרָנִיִּים וּמְדַמְּמִים וְאִילּוּ שְׁתֵּי נְשׁוֹתֵיהֶם, זוּג תַּרְנְגוֹלֵי הוֹדּוּ מְפוּטָּמִים, מִתּוֹכְשָׁטִים לַעֲיֵיפָה וּמְאוּפָּרִים בִּכְבֵדוּת, נוֹבְרוֹת בַּחֲרִיצוּת שַׁקְדָנִית בְּסָלָטִים מְלֵאֵי עַלְעַלִּים וֶאֱגוֹזִים וְחָשַׁבְתִּי שֶׁיִּהְיֶה נֶחְמָד לְהַחֲלִיף בֵּינֵיהֶם וְלִרְאוֹת אֶת הַנָּשִׁים עִם קְצָת דָּם נוֹטֵף מִשִּׂפְתּוּתֵיהֶן. "אַתָּה רוֹצֶה לְהַתְחִיל בְּיַיִן?" הוּא שׁוֹאֵל אוֹתִי בְּחִיּוּךְ וּמַשְׁלִיךְ לְעֶבְרִי חֶבֶל הַצָּלָה. אֲבָל הַאִם אֲנִי רוֹצֶה בַּחֶבֶל הַזֶּה כִּי יוֹנָה עוֹד פּוֹעֶמֶת בִּי וְהַבִּיטּוּל שֶׁלּוֹ אֶת יוֹנָה עוֹד מְבַטֵּל אוֹתִי, אֲבָל הֲרֵי יֵשׁ יַיִן בָּעוֹלָם וְיֵשׁ חִיּוּךְ וְיֵשׁ יָד מוּשֶׁטֶת וַאֲנִי מְנַסֶּה לְהַשְׁקִיט אֶת מָה שֶׁבִּי שֶׁפּוֹעֵם וַאֲנִי עוֹנָה לוֹ בְּחִיּוּךְ שֶׁבֶּטַח שֶׁאֲנִי רוֹצֶה יַיִן וְאוּלַי נַזְמִין גַּם פִּינוּ נוּאַר, שֶׁזּוֹ בְּדִיחָה מְשׁוּתֶּפֶת לָנוּ, עַל תַּקְרִית יַיִן יוּמְרָנִית שֶׁכָּלְלָה אֶת הַבּוֹס שֶׁלּוֹ וְאֶת חוֹסֶר הַיֶּדַע שֶׁלִּי בְּיַיִן. וַאֲנִי רוֹצֶה לִלְגּוֹם יַיִן וּלְהַזְמִין אֶת תַּפְרִיט הַטְּעִימוֹת וְלִהְיוֹת בְּתוֹךְ הָרֶגַע הַזֶּה שֶׁל חַיִּים מְפַנְּקִים, מַאֲכָלִים טְעִימִים וְאַהֲבָה שֶׁאֶפְשָׁר לָנוּחַ בָּהּ, אֲבָל אֲנִי מוֹצֵא אֶת עַצְמִי גַּם אוֹמֵר לוֹ שֶׁבְּעֶצֶם מָה זֶה חָשׁוּב שֶׁאֲנִי רוֹצֶה אֶת הַיַּיִן, שֶׁהֲרֵי מִמֵּילָא אֲנִי לֹא, עַל פִּי גִּרְסָתוֹ, יָכוֹל לָדַעַת שֶׁאֲנִי הוּא אָכֵן זֶה שֶׁרוֹצֶה אֶת הַיַּיִן הַסְּפֵּצִיפִי הַזֶּה, שֶׁהֲרֵי לֹא רַק שֶׁחִינְּכוּ אוֹתִי כֵּיצַד לִטְעוֹם יַיִן וּלְהַעֲרִיךְ אוֹתוֹ, אֶלָּא אוּלַי גַּם הַיַּיִן הַזֶּה מְיַיצֵּג עֲבוּרִי מַשֶּׁהוּ אַחֵר לַחֲלוּטִין, תַּחֲלִיף-תְּשׁוּקָה שֶׁאֵינֶנִּי יָכוֹל לְהָעִיד עָלָיו. אָז מָה זֶה חָשׁוּב בִּכְלָל אִם נַזְמִין פִּינוּ נוּאַר, שַׁרְדּוֹנֶה אוֹ קַוְקַהּ קוֹלָהּ, שֶׁכֵּן הַמַּעֲמָד שֶׁל כָּל אֵלּוּ מְפוּבְּרָק וְהָעֶמְדָּה שֶׁלִּי מְפוּבְּרֶקֶת וְהַכּוֹל בִּכְלָל מְיוּצָּר, מְהוּנְדָּס, נִיתָּן לְהַחְלָפָה וּשְׁרִירוּתִי. 
הוּא מִסְתַּכֵּל עָלַי וְלֹא מֵגִיב וּפוֹנֶה אֶל הַמֶּלְצַר בַּחֲלִיפָה הַחֲנוּטָה שֶׁמִּתְמַתֵּחַ מֵעָלֵינוּ כְּצֵל מֵעִיק וּמַזְמִין אֶת הֲפִינוּ נוּאַר הָאָרוּר, וַאֲנִי מְנַסֶּה לָסֶגֶת אֲחוֹרָה מֵהַהִתְפָּרְצוּת הָאַחֲרוֹנָה וְאוֹמֵר לוֹ בְּשֶׁקֶט שֶׁאֲנִי מִצְטַעֵר וְשֶׁסְּתָם צָחַקְתִּי וַאֲנִי בֶּאֱמֶת פָּשׁוּט בְּעִיקָּר לֹא מַצְלִיחַ לְהָבִין לָמָּה הוּא מַרְגִּישׁ אֶת הַצּוֹרֶךְ הַזֶּה לִמְחוֹק אֶת יוֹנָה. וְהוּא מַבִּיט בִּי בְּשֶׁקֶט וְאוֹמֵר בַּעֲדִינוּת, אַתָּה יוֹדֵעַ אֵיךְ זֶה שֶׁבִּגְלַל שֶׁהַשָּׂפָה שֶׁלָּנוּ הִיא לֹא שֶׁלָּנוּ וַאֲנַחְנוּ לֹא תָּמִיד יְכוֹלִים לִשְׁלוֹט בָּהּ וּבְדֶרֶךְ שֶׁבָּהּ כָּל שִׂיחָה מִתְפַּתַּחַת, אָז הַרְבֵּה פְּעָמִים אֲנִי מַרְגִּישׁ שֶׁיֵּשׁ דִּיּוּן וּכְאִילּוּ מְדוּבָּר בּוֹ עַל מַשֶּׁהוּ אֶחָד, אֲבָל הַדִּיּוּן הַזֶּה בְּעֶצֶם מִתְקַיֵּים בְּרָמָה אַחֶרֶת לְגַמְרֵי, עַל עִנְיָין אַחֵר לְגַמְרֵי, וּבְעֶצֶם כָּל הַדִּיּוּן הַזֶּה בֵּינֵינוּ עַל יוֹנָה וָולָךְ וְאֵיךְ אֶפְשָׁר לִמְדּוֹד אֵיכוּת וּלְמִי בֶּאֱמֶת יֵשׁ גְּדוֹלָה וּמִי בֶּאֱמֶת יָכוֹל לִכְתּוֹב, כָּל זֶה הִתְחִיל בִּכְלָל כְּשֶׁבָּאתָ אֵלַי וְאָמַרְתָּ לִי אֵיךְ אַתָּה מַרְגִּישׁ מוּל יוֹנָה וָולָךְ, וְהַרְגָּשַׁת לֹא טוֹב עִם עַצְמְךָ וְהָיִיתָ עָצוּב, וְהִרְגַּשְׁתִּי אֶת זֶה. וְכָל זֶה, הוּא מֶחֱוָוה בְּיָדוֹ, כָּל הַוִּויכּוּחַ הַגָּדוֹל הַזֶּה עַל כָּל הַנּוֹשְׂאִים הַגְּדוֹלִים הָאֵלּוּ, זֶה רַק כִּי נִיסִּיתִי לִגְרוֹם לְךָ לְהַרְגִּישׁ טוֹב עִם עַצְמְךָ. רַק לָזֶה הִתְכַּוַּונְתִּי, אַתָּה מֵבִין? וְלִפְנֵי שֶׁאֲנִי יָכוֹל לַעֲנוֹת לוֹ, הַמֶּלְצַר חוֹזֵר אֵלֵינוּ לַשּׁוּלְחָן וּמוּזַּג לִי אֶת הַיַּיִן לַטְּעִימָה וַאֲנִי מִסְתַּכֵּל בְּיַיִן מִתְעַרְבֵּל בַּכּוֹס בִּמְקוֹם לְהִסְתַּכֵּל אֵלָיו וַאֲנִי טוֹעֵם אֶת הַיַּיִן וְאֵין לִי מוּשָּׂג. לֹא כֵּיצַד לִצְלוֹחַ אֶת הַטֶּקֶס הַזֶּה וְלֹא כֵּיצַד אֲנִי אָמוּר לִטְעוֹם אֶת הַיַּיִן וְלֹא כֵּיצַד אֲנִי אָמוּר לְהַעֲרִיךְ אוֹתוֹ, אֲבָל אֲנִי מְהַנְהֵן לְעֵבֶר הַמֶּלְצַר בְּאִישּׁוּר וְהוּא עוֹזֵב אוֹתָנוּ לְנַפְשֵׁנוּ וַאֲנִי אוֹחֵז בַּכּוֹס בְּיָד אַחַת וּמוֹשִׁיט לוֹ מֵעֵבֶר לַשּׁוּלְחָן אֶת יָדִי הַשְּׁנִיָּיה וּמְהַנְהֵן לְעֶבְרוֹ בְּחִיּוּךְ. וְהַיַּיִן לֹא טָעִים, וַאֲנִי לֹא בָּטוּחַ שֶׁאֲנִי מֵבִין, אֲבָל הוּא כְּבָר אוֹחֵז בִּידֵי בְּחוֹזְקָה וְשׁוֹאֵל מָה נַזְמִין.

 
 



https://www.shortstoryproject.com/he/story/%d7%95%d7%91%d7%a2%d7%a6%d7%9d-%d7%9b%d7%9c-%d7%94%d7%93%d7%99%d7%95%d7%9f-%d7%94%d7%96%d7%94-%d7%91%d7%99%d7%a0%d7%99%d7%a0%d7%95/
#הִרְהוּרִים#יְחָסִים#יִשְׂרְאֵלִי