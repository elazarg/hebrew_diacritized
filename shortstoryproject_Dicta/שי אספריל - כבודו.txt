בְּדִמְמַת הַלַּיְלָה, בַּאֲפֵלַת חֲדַר נְעוּרַיִךְ, דָּבִיק וּמֵרִיחַ מִזְרָע, אַתָּה שׁוֹמֵעַ אֶת צְעָדֶיהָ הַכְּבֵדִים שֶׁל אִמֵּךְ. דֶּלֶת חֲדַר הַשֵּׁירוּתִים הַסְּמוּכָה לְחַדְרְךָ מַשְׁמִיעָה חֲרִיקָה עֲמוּמָה. אַתָּה מְזַהֶה אֶת תְּחִילָּתוֹ שֶׁל הָרַחַשׁ הַמּוּכָּר, קִילּוּחַ דַּק וְלֹא רָצִיף שֶׁל שֶׁתֶן.
לִבֵּךְ הוֹלֵם וְאַתָּה טוֹמֵן אֶת הַמָּגָזִין מִתַּחַת לַמִּזְרָן.
צְעָדֶיהָ הַכְּבֵדִים שֶׁל הָאִישָּׁה הַזְּקֵנָה מִתְרַחֲקִים, וְאַתָּה מַמְתִּין עוֹד כַּמָּה רְגָעִים עַד שֶׁהִיא תֵּירָדֵם.
אַתָּה קָם מֵהַמִּיטָּה וְהוֹלֵךְ לַחֲדַר הָאַמְבַּטְיָה, אַךְ עוֹד לִפְנֵי שֶׁאַתָּה מַגִּיעַ אֵלָיו הַקּוֹל הַזָּקֵן וְהָרוֹעֵד חוֹתֵךְ אֶת הַדְּמָמָה.
"מְנַחֵם, זֶה אַתָּה?"
"כֵּן, אִמָּא. זֶה אֲנִי."
אַתָּה כְּבָר בֶּן אַרְבָּעִים וְאַחַת, וּכְבָר אַרְבָּעִים וְאַחַת שָׁנָה אַתֶּם גָּרִים יַחַד, בְּדִירָה גְּדוֹלָה, עֲמוּסַת רָהִיטִים עַתִּיקִים, הַמַּשְׁקִיפָה עַל בֵּית הַקְּבָרוֹת הָעַתִּיק בִּרְחוֹב טְרוּמְפֶּלְדּוֹר.
מֵעוֹלָם לֹא הִתְחַתַּנְתָּ. תָּמִיד הֱיִיתֶם רַק שְׁנֵיכֶם. פַּעַם הָיָה גַּם אַבָּא שֶׁלְּךָ, אֲבָל הוּא עָזַב כְּשֶׁהָיִיתָ יֶלֶד וּמָה שֶׁנּוֹתַר לְךָ מִמֶּנּוּ הוּא שֵׁם הַמִּשְׁפָּחָה וְזִיכָּרוֹן רָחוֹק, תְּמוּנָה מְעוּרְפֶּלֶת שֶׁלְּךָ וְשֶׁלּוֹ בְּחוֹף הַיָּם.
הוּא הָיָה מְהַנְדֵּס מְכוֹנוֹת, וְגַם אַתָּה, כְּשֶׁהִתְבַּגַּרְתָּ, חָשַׁבְתָּ לִלְמוֹד הַנְדָּסָה אֲבָל אִימָּא שֶׁלְּךָ הִתְנַגְּדָה.
"מְהַנְדֵּס בְּלִי אֶצְבָּעוֹת זֶה לֹא טִבְעִי," פִּסְקָה. "עִם שֶׁכָּל כְּמוֹ שֶׁלְּךָ אַתָּה צָרִיךְ לִהְיוֹת עוֹרֵךְ דִּין."
אַתָּה עוֹבֵד כְּעוֹרֵךְ דִּין שָׂכִיר בִּתְחוּם הַנְּזִיקִין בְּמִשְׂרָד מְכוּבָּד. אַתָּה מַרְוִויחַ לֹא רַע. כִּמְעַט עֶשְׂרִים אֶלֶף שֶׁקֶל בְּרוּטוֹ לַחוֹדֶשׁ וְשָׁמַעְתָּ שׁקורנהאוזר, רֹאשׁ הַמִּשְׂרָד, עוֹמֵד לְהַצִּיעַ לְךָ לַהֲפוֹךְ לַשּׁוּתָּף, אֲבָל לְךָ יֵשׁ תָּכְנִיּוֹת אֲחֵרוֹת. בְּעִידוּד אִמֵּךְ הַגָּשַׁת לִפְנֵי שְׁנָתַיִים מוּעֲמָדוּת לַשִּׁיפּוּט וְהִגַּעְתָּ עַד לָרֵאָיוֹן בַּוַּועֲדָה הַסּוֹפִית. קִיבַּלְתָּ הַצָּעָה לְכַהֵן כְּשׁוֹפֵט בֵּית מִשְׁפָּט שָׁלוֹם בִּבְאֵר-שֶׁבַע.
"מָה פִּתְאוֹם שֶׁיִּשְׁלְחוּ אוֹתְךָ לִשְׁמָהּ?! אַתָּה צָרִיךְ לִהְיוֹת בְּתֵל אָבִיב. תַּגִּיד לָהֶם!" קָרְאָה אִמֵּךְ בִּפְנִים מְבוֹהָלִים כְּשֶׁהִגַּעְתָּ לְעַדְכֵּן אוֹתָהּ.
דָּחִיתָ אֶת הַהַצָּעָה וְהַחְלָטַת לְהַמְתִּין לְסֵבֶב הַבָּא. בְּעוֹד שְׁלוֹשָׁה חוֹדָשִׁים, אַחֲרֵי הַחַגִּים, תִּתְכַּנֵּס שׁוּב הַוַּעֲדָה. אַתָּה מְשׁוּכְנָע שֶׁהַסִּיכּוּיִים שֶׁלְּךָ טוֹבִים לְקַבֵּל מִשְׂרָה בִּמְחוֹז תֵּל אָבִיב אוֹ לְפָחוֹת בִּמְחוֹז מֶרְכָּז.
אִמָּא שֶׁלְּךָ מְעִירָה אוֹתְךָ בְּכָל בּוֹקֶר. הִיא דּוֹפֶקֶת עַל הַדֶּלֶת וְנִכְנֶסֶת מִיָּד וּמְסִיטָה אֶת הַוִּוילוֹנוֹת.
כְּשֶׁאַתָּה יוֹצֵא מֵחֲדַר הָאַמְבַּטְיָה, חָבוּשׁ בַּפֵּאָה שֶׁהִיא קָנְתָה לָךְ אִי-שָׁם אָז, כְּשֶׁהִתְחַלְתָּ לְהַקְרִיחַ, אִתָּהּ צוֹעֵד אֶל הַמִּטְבָּח. אֲרוּחַת הַבּוֹקֶר מַמְתִּינָה לְךָ שָׁם: חֲבִיתָה וּגְבִינָה צְהוּבָּה וְעַגְבָנִיּוֹת חֲתוּכוֹת וְלֶחֶם שָׁחוֹר שֶׁהִיא כְּבָר הִסְפִּיקָה לִקְנוֹת בְּאוֹתוֹ הַבּוֹקֶר מֵהַמַּכּוֹלֶת שֶׁבְּפִינַּת הָרְחוֹב. הַחוּלְצָה הַמְּכוּפְתֶּרֶת (לְבָנָה אוֹ מְשׁוּבֶּצֶת) כְּבָר מוּנַּחַת עַל קֶרֶשׁ הַגִּיהוּץ בַּסָּלוֹן. אַתָּה לוֹבֵשׁ אוֹתָהּ רַק אַחֲרֵי שֶׁאַתָּה מְסַיֵּים לֶאֱכוֹל בְּתֵיאָבוֹן אֶת הַלֶּחֶם וְהַבֵּיצִים וְהַגְּבִינָה הַצְּהוּבָּה הַנִּימּוּחָה בַּפֶּה וּמֵצִיץ בָּעִיתּוֹן שֶׁמַּגִּיעַ בְּכָל בּוֹקֶר. כְּשֶׁאַתָּה מִתְעַמֵּק בִּמְדוֹר הַכַּלְכָּלָה וְהַמִּשְׁפָּט הַמְּשָׁרֵת אֶת עִיסּוּקֵךְ, אַתָּה לוֹגֵם מֵהַקָּפֶה בְּחָלָב, שֶׁהוּכַן בְּדִיּוּק כְּמוֹ שֶׁאַתָּה אוֹהֵב.
בְּרוֹב הַיָּמִים הִיא מְבַשֶּׁלֶת לָךְ מַשֶּׁהוּ לָקַחַת אִיתְּךָ לְמִשְׂרַד (אֲרוּחַת צָהֳרַיִים בְּאַחַת-אֶפֶס-אֶפֶס). בְּדֶרֶךְ כְּלָל כָּרַע עוֹף וְאוֹרֶז אוֹ כָּבֵד וּפִירֶה. בַּעֲרָבִים הִיא מְבַשֶּׁלֶת לָךְ פַּסְטָה אוֹ דָּג אָפוּי בַּתַּנּוּר, וּמַעֲמִיסָה עַל הַצַּלַּחַת שֶׁלְּךָ עוֹד וְעוֹד.
אַחֲרֵי אֲרוּחַת הָעֶרֶב, אַתָּה נוֹהֵג לְטַיֵּיל בָּעִיר. אַתָּה לֹא אוֹהֵב לִמְשׁוֹךְ תְּשׂוּמֶת לֵב, אָז אַתָּה לוֹבֵשׁ שְׁתֵּי כְּפָפוֹת בְּצֶבַע אוֹף-וַויְט, כְּמוֹ הָעוֹר שֶׁלְּךָ. דַּרְכָּן לֹא מַבְחִינִים בִּגְדָּם שֶׁאַתָּה סוֹחֵב אִיתְּךָ מֵאָז יַלְדוּתְךָ. אַתָּה מְטַיֵּיל בְּעִיקָּר בָּרְחוֹבוֹת הַפְּנִימִיִּים שֶׁל הָעִיר, אִם כִּי מִדֵּי פַּעַם אַתָּה גַּם הוֹלֵךְ עַל בֶּן יְהוּדָה וְגוֹרְדּוֹן, הֵיכָן שֶׁיֵּשׁ הַרְבֵּה דִּירוֹת מַרְתֵּף, אֲשֶׁר לְיַד הַחַלּוֹנוֹת שֶׁלָּהֶן מִתְפָּרְעִים שִׂיחֵי קְלִיטוֹרְיָה צְפוּפִים. הַשָּׁעוֹת הָאֲהוּבוֹת עָלֶיךָ הֵן תֵּשַׁע עַד אַחַת עֶשְׂרֵה. אֵלֶּה הַשָּׁעוֹת בָּהֶן אֲנָשִׁים נִמְצָאִים בַּדִּירוֹת שֶׁלָּהֶם, וּמַסְפִּיק חָשׁוּךְ עַל מְנַת שֶׁאִישׁ לֹא יִרְאֶה אוֹתְךָ.
אִמָּא שֶׁלְּךָ כְּבָר מַכִּירָה אֶת הָרוּטִינָה הַקְּבוּעָה. אַתָּה חוֹזֵר הַבַּיְתָה בְּשֶׁבַע וָחֵצִי, וְהָאוֹכֶל מוּגָּשׁ מִיָּד. הִיא עַצְמָהּ לֹא אוֹכֶלֶת, אֶלָּא רַק יוֹשֶׁבֶת אִיתְּךָ, שׁוֹאֶלֶת אוֹתְךָ שְׁאֵלוֹת וְאָז מְסַפֶּרֶת קְצָת דְּבָרִים מִשֶּׁל עַצְמָהּ. אַחֲרֵי הָאוֹכֶל אַתֶּם שׁוֹתִים קָפֶה וְצוֹפִים יַחַד בַּחֲדָשׁוֹת. לְאַחַר מִכֵּן אַתָּה מַכְרִיז שֶׁאַתָּה יוֹצֵא לַסִּיבּוּב הַיּוֹמִי שֶׁלְּךָ.
"כֵּן, לְטַיֵּיל זֶה חָשׁוּב אַחֲרֵי שֶׁאִימַּצְתָּ אֶת הָרֹאשׁ כָּל הַיּוֹם," הִיא עוֹנָה לָךְ כְּשֶׁהִיא מְנַשֶּׁקֶת אוֹתְךָ עַל הַלֶּחִי וְאַתָּה מְהַנְהֵן.
אַתָּה לוֹקֵחַ אֶת הַתִּיק וְיוֹצֵא אֶל הָאֲוִויר הַתֵּל אֲבִיבִי (קְרִירוּת נְעִימָה בַּחוֹרֶף, לַחוּת בַּקַּיִץ. עַכְשָׁיו קַיִץ). רֵיחַ זֵיעָה וְשֶׁתֶן כְּלָבִים מָהוּל בּוֹ. אַתָּה בּוֹדֵק שֶׁהַפֵּאָה בַּמָּקוֹם, וּמִזִּיעַ תַּחַת הַכְּפָפוֹת. כְּשֶׁאַתָּה מִתְקָרֵב לַיַּעַד, הֲלִיכָתְךָ נַעֲשֵׂית מְהִירָה יוֹתֵר, קִצְבִּית.
אֶת דִּירַת הַגַּן בִּרְחוֹב הִירְשְׁנְבֵּרְג הַשֶּׁקֶט גִּילִּית כַּמָּה שָׁבוּעוֹת קוֹדֶם, כְּשֶׁחִיפַּשְׂתָּ חַלּוֹן הַמְּמוּקָּם בְּחָצֵר מוּזְנַחַת וּפִרְאִית (אִם הַצִּינּוֹר הָרָאשִׁי שֶׁל הַבַּיִת עוֹבֵר שָׁם, זֶה מְצוּיָּן. תָּמִיד נִמְצָא בַּתִּיק שֶׁלְּךָ מַפְתֵּחַ שְׁוֵודִי, לַמִּקְרֶה שֶׁמִּישֶׁהוּ יִשְׁאַל שְׁאֵלוֹת). בַּהַתְחָלָה שׁוֹטַטְתָּ בִּרְחוֹב שְׁפִּינוֹזָה, וּבָחַנְתָּ אֶת הַחֲצֵרוֹת וְהַכְּנִיסוֹת מִבְּלִי שֶׁמָּצָאתָ דָּבָר. הִמְשַׁכְתָּ עִם גּוֹרְדּוֹן וְיָשַׁבְתָּ עַל סַפְסָל בְּפִינַּת הִירְשְׁנְבֵּרְג, לְיַד חֲנוּת נְטוּשָׁה. הִבַּטְתָּ לְעֵבֶר בִּנְיָין יָשֵׁן שֶׁאֶת חֲצֵרוֹ תָּחַם הִיבִּיסְקוּס פִּרְאִי, וּמֵעֵבֶר לוֹ הִבְחַנְתָּ בְּאוֹר שֶׁבָּקַע מֵאַחַת מִדִּירוֹת הַקַּרְקַע.
הַחְלָטַת לִבְדּוֹק.
צַעֲדַת בְּבִיטָּחוֹן אֶל הַבִּנְיָין וּפְנִיַּת בְּהֶחְלֵטִיּוּת אֶל צִדּוֹ הַיְּמָנִי, שָׁם נִבְלַעַת בַּאֲפֵלַת הֶחָצֵר. הֲצָצַת בַּחֲשָׁשׁ אֶל תּוֹךְ הַדִּירָה, וְרָאִיתָ אִישָּׁה מְתוּלְתֶּלֶת בִּשְׁנוֹת הַשְּׁלוֹשִׁים הַמְּאוּחָרוֹת לְחַיֶּיהָ שֶׁיָּשְׁבָה וְצָפְתָה בַּטֵּלֵוִויזְיָה. עֶמְדַּת שָׁם לְמֶשֶׁךְ שָׁעָה אֲרוּכָּה וְחַשֶּׁבֶת שֶׁהַמְּתוּלְתֶּלֶת הַזֹּאת אֵינָהּ יָפֶה בִּמְיוּחָד, וּבְכָל זֹאת, מַשֶּׁהוּ בָּהּ מָצָא חֵן בְּעֵינֶיךָ.
עַכְשָׁיו, כְּשֶׁאַתָּה מִתְקָרֵב לְדִירָתָהּ, אוֹחֶזֶת בְּךָ הִתְרַגְּשׁוּת. הֲלִיכָתְךָ הַקִּצְבִּית הוֹפֶכֶת לְרִיצָה קְלִילָה וְאֶת רְחוֹב גּוֹרְדּוֹן אַתָּה חוֹצֶה בְּחוֹסֶר זְהִירוּת וּמְכוֹנִית כִּמְעַט דּוֹרֶסֶת אוֹתְךָ. תְּחוּשַׁת בּוּשָׁה מִשְׁתַּלֶּטֶת עָלֶיךָ כְּשֶׁאַתָּה מֵבִין שֶׁאֲנָשִׁים בּוֹהִים בְּךָ. אַתָּה מִתְנַצֵּל לִפְנֵי הַנַּהָג בִּמְנוֹד רֹאשׁ וּמַמְשִׁיךְ לְכִיוּוּן רְחוֹב הִירְשְׁנְבֵּרְג, וְנֶעֱלַם בִּזְרִיזוּת מֵאֲחוֹרֵי הַפְנָיָה. תָּמִיד הָיוּ לְךָ צְעָדִים קַלִּילִים וּמְהִירִים.
אַתָּה מַבִּיט בַּשָּׁעוֹן וְרוֹאֶה שֶׁהַשָּׁעָה תֵּשַׁע וָרֶבַע, וְנִכְנַס בְּהֶחְלֵטִיּוּת לַחֲצַר הַבִּנְיָין, כְּאִילּוּ אַתָּה אֶחָד מִדַּיָּירָיו. אַתָּה פּוֹנֶה אֶל הַנְּקוּדָּה בָּהּ אַתָּה נוֹהֵג לַעֲמוֹד, בֵּין הַהִיבִּיסְקוּס וְגֶזַע עֵץ הַפִיקוּס לַחַלּוֹן דִּירַת הַקַּרְקַע. הַמְּתוּלְתֶּלֶת יוֹשֶׁבֶת בַּסָּלוֹן כְּשֶׁכּוֹס קָפֶה מוּקֶּפֶת עַל יְדֵי כַּפּוֹת יָדֶיהָ הַחִיוְּורוֹת. כְּמוֹ בְּכָל עֶרֶב, הִיא צוֹפָה בִּכְבָלִים, בְּסִדְרָה אָמֵרִיקָאִית שֶׁלְּעוֹלָם לֹא תֵּדַע אֶת שְׁמָהּ. נִרְאֶה שֶׁהִיא מְרוּתֶּקֶת אֶל הַסִּדְרָה. פִּיהָ נִשְׁמַט בְּתַדְהֵמָה וְעֵינֶיהָ נִפְעָרוֹת כְּשֶׁהִיא צוֹפָה בְּאַחַת הַסְּצֵנוֹת.
בְּתֵשַׁע וָחֵצִי נִשְׁמַעַת מוּזִיקַת הַסִּיּוּם וְהִיא נִשְׁעֶנֶת לְאָחוֹר. כְּמוֹ בְּכָל עֶרֶב כְּשֶׁמִּסְתַּיֶּימֶת הַסִּדְרָה, אִמָּא שֶׁלָּהּ מַגִּיעָה אֶל הַסָּלוֹן (הֵן גָּרוֹת יַחַד).
לַיְּשִׁישָׁה הַדְּקִיקָה וְהַכְּפוּפָה יֵשׁ מִשְׁקָפַיִים עָבִים וּפָנִים מְקוּמָּטִים. אַתָּה לֹא יָכוֹל לִרְאוֹת מֵהַמָּקוֹם בּוֹ אַתָּה עוֹמֵד, אֲבָל אַתָּה בְּהֶחְלֵט לֹא תִּתְפַּלֵּא לְגַלּוֹת שֶׁלְּאִישָּׁה הַקְּמֵלָה וְהַצְּפוּדָה הַזּוֹ יֵשׁ שֶׁיְּעָרוֹת אֲרוּכּוֹת לִבְנוֹת בַּסַּנְטֵר, מַמָּשׁ כְּמוֹ לְאִימָּא שֶׁלְּךָ.
הַזְּקֵנָה מִתְיַישֶּׁבֶת וְשׁוֹאֶלֶת אֵיךְ הָיָה הַפֶּרֶק וְהַבַּת עוֹנָה לָהּ: "בֵּינוֹנִי." אַתָּה שׁוֹמֵעַ שֶׁהֵן מְדַבְּרוֹת עַל הָעֲבוֹדָה שֶׁל הַבַּת. אַתָּה מְנַחֵשׁ שֶׁהִיא סַפְרָנִית אוֹ מַזְכִּירָה בָּאוּנִיבֶרְסִיטָה, כִּי לִפְעָמִים הִיא מְדַבֶּרֶת עַל סְטוּדֶנְטִים. הִיא לֹא נִשְׁמַעַת לְךָ מַסְפִּיק חֲכָמָה עַל מְנַת לִהְיוֹת מַרְצֶה (אִמָּא שֶׁלָּךְ חִינְּכָה אוֹתְךָ שֶׁמַּרְצִים הֵם אֲנָשִׁים חֲכָמִים). אַתָּה מְצַפֶּה לִשְׁמוֹעַ מַשֶּׁהוּ עַל מָה שֶׁרָאִיתָ יוֹמַיִים קוֹדֶם. הַלֹּא כִּמְעַט בְּכָל שִׂיחָה בֵּינֵיהֶן הֵן מְדַבְּרוֹת עַל הַגְּבָרִים הַנֶּעֱדָרִים מֵחַיֶּיהָ שֶׁל הַבַּת אֲשֶׁר, מַמָּשׁ כָּמוֹךְ, גָּרָה עִם אִמָּהּ מִיּוֹם הִיוּוֹלְדָהּ. מִדֵּי פַּעַם הֵן מְדַבְּרוֹת עַל גֶּבֶר סְפֵּצִיפִי – מִישֶׁהוּ שֶׁפָּגְשָׁה בָּאוֹטוֹבּוּס אוֹ בְּאֶמְצָעוּת הָאִינְטֶרְנֵט. בְּדֶרֶךְ כְּלָל רָאִיתָ אֶת הַצִּיפִּיָּה הַמִּתְחַדֶּשֶׁת בְּקוֹלָהּ שֶׁל הַבַּת כְּשֶׁדִּיבְּרָה עַל הַגֶּבֶר הֶחָדָשׁ וְעַל הָאַכְזָבָה מֵהַמִּפְגָּשׁ, שֶׁבְּדֶרֶךְ כְּלָל לֹא הוֹלִיד דָּבָר.
אֲבָל אַתָּה לֹא שׁוֹמֵעַ דָּבָר עַל מָה שֶׁקָּרָה יוֹמַיִים קוֹדֶם, כְּשֶׁהָאֵם הָיְיתָה בְּסוֹף שָׁבוּעַ בְּחֵיפָה אֵצֶל בִּתָּהּ הַשְּׁנִיָּיה.
בְּאוֹתוֹ יוֹם, בְּשָׁעָה תֵּשַׁע וָחֵצִי, מִיָּד אַחֲרֵי אֲרוּחַת הַשַּׁבָּת (מַרְק עוֹף, אוֹרֶז וּלְבָרָק אָפוּי, קוֹמְפּוֹט) הִגַּעְתָּ לְשֵׁם. דִּירָתָהּ שֶׁל הַמְּתוּלְתֶּלֶת וְאִמָּהּ הַיְּשִׁישָׁה הָיְיתָה רֵיקָה, אָז הִמְשַׁכְתָּ בַּסִּיבּוּב שֶׁלָּךְ, וּבַדֶּרֶךְ חֲזָרָה, בִּסְבִיבוֹת הַשָּׁעָה אַחַת עֶשְׂרֵה, כְּשֶׁצָּעַדְתָּ בָּרְחוֹב עִם הַיָּדַיִים (הַכְּפָפוֹת) בַּכִּיסִים, רָאִיתָ אוֹתָם מִתְקָרְבִים אֶל הַבִּנְיָין. הוּא הָיָה בְּגוֹבַהּ שֶׁלָּהּ, אֲבָל הֲלִיכָתוֹ שִׁידְּרָה בַּעֲלוֹת. כְּשֶׁעָבְרוּ תַּחַת הַפָּנָס רָאִיתָ שֶׁרֹאשׁוֹ מְגוּלָּח וְשֶׁהוּא דֵּי שְׁרִירֵי (שְׁרִירִים שֶׁל חֲדַר כּוֹשֶׁר, לֹא שֶׁל בְּרֵיכָה) וְשֶׁהֶחֱזִיק סִיגַרְיָה בֵּין אֶצְבְּעוֹת הַנַּקְנִיקִיָּיה שֶׁלּוֹ.
הֶאָטַת אֶת צְעָדֶיךָ כְּשֶׁהִבְחַנְתָּ בָּהֶם, וְהִמְשַׁכְתָּ לָלֶכֶת כָּרָגִיל בַּצַּד הַשֵּׁנִי שֶׁל הַמִּדְרָכָה. הֵם לֹא הִבְחִינוּ בְּךָ וְנִכְנְסוּ אֶל הַבִּנְיָין. הַגֶּבֶר בְּדִיּוּק כִּיבָּה אֶת הַסִּיגַרְיָה וְעָמַד לִזְרוֹק אוֹתָהּ עַל הָרִצְפָּה, וְאָז עָצַר בַּעֲדוֹ וְהִשְׁלִיךְ אֶת הֶבְדֵּל לַפַּח סָמוּךְ (אָדָם תַּרְבּוּתִי).
מִמְּקוֹם עֲמִידָתְךָ הַצְלָחַת לִרְאוֹת אֶת אוֹרוֹת הַדִּירָה דּוֹלְקִים. נִכְנֶסֶת בִּמְהֵרָה אֶל הֶחָצֵר וְנֶעֱמֶדֶת עַל שְׁתֵּי טְבִיעוֹת סוּלְיוֹת הַנַּעַל שֶׁלְּךָ, שֶׁנִּמְצָאוֹת שָׁם כְּבָר תְּקוּפָה מְמוּשֶּׁכֶת. הִיא הִצִּיעָה לוֹ קָפֶה אוֹ יַיִן, וְהוּא שָׁאַל אִם יֵשׁ לָהּ אוּלַי וִויסְקִי אוֹ וָודְקָה. הִיא אָמְרָה שֶׁלֹּא, אֲבָל יֵשׁ לָהּ לִיקֶר. הִיא הַטְּעִימָה זֹאת בְּמִלְּרַע. הוּא טַעַם בִּזְהִירוּת מֵהַמַּשְׁקֶה שֶׁהוּגַּשׁ לוֹ וְאָז חִייֵּךְ וְאָמַר: "פָּגָז."
רֹאשׁוֹ הַמְּגוּלָּח בָּהַק תַּחַת אוֹר הַחַשְׁמַל וּפָנָיו הָיוּ מְלֵאֵי חֲטָטִים. הִיא הִתְיַישְּׁבָה בְּכוּרְסָה שֶׁאִימָּהּ בְּדֶרֶךְ כְּלָל יוֹשֶׁבֶת בָּהּ.
"אָז מָה, אַתְּ חָזָק בְּקֶטַע שֶׁל הָאִינְטֶרְנֵט?" שָׁאַל.
הִיא אָמְרָה לוֹ מַשֶּׁהוּ שֶׁלֹּא הִצְלַחְתָּ לִשְׁמוֹעַ.
"וָואלָה," עָנָה.
הֵם שָׁתְקוּ לְכַמָּה שְׁנִיּוֹת, וְאָז הוּא פָּנָה אֵלֶיהָ בְּקוֹל תַּקִּיף: "לָמָּה אַתְּ יוֹשֶׁבֶת כָּזֶה רָחוֹק, מָה, אַתְּ מְפַחֶדֶת שֶׁאֲנִי יֹאכַל אוֹתְךָ?"
הִיא קָמָה וְהִתְיַישְּׁבָה לְצִדּוֹ וְהוּא אָמַר: "זֶהוּ, כָּכָה יוֹתֵר טוֹב."
הוּא הִנִּיחַ אֶת כּוֹס הַלִּיקֵר עַל הַשּׁוּלְחָן וְהִנִּיחַ בְּפִתְאוֹמִיּוּת אֶת שְׁתֵּי הַיָּדַיִים שֶׁלּוֹ עַל הַשָּׁדַיִים שֶׁלָּהּ וָלַשׁ אוֹתָם כְּמוֹ בָּצֵק.
"זֶהוּ, כָּכָה הַרְבֵּה יוֹתֵר טוֹב. נָכוֹן שֶׁכָּכָה יוֹתֵר טוֹב?"
הִיא בָּהֲתָה בֶּחָלָל וְלֹא אָמְרָה דָּבָר.
לְרֶגַע חָשַׁבְתָּ שֶׁהִיא מְזַהָה אוֹתְךָ, אֲבָל מַהֵר מְאוֹד הֵבַנְתָּ שֶׁהִיא בּוֹהָה בַּתְּמוּנָה מֵעָלֶיךָ, כִּי הַגֶּבֶר הִבִּיט לְכִיוּוּנְךָ וְאָמַר: "אָז מָה, אַתְּ אוֹהֶבֶת אָמָּנוּת, וָאן-גּוֹךְ, רֵנֵסַנְס?"
הִיא הִפְנְתָה אֶת מַבָּטָהּ אֶל הַתִּקְרָה וְנֶאֶנְחָה קַלּוֹת כְּשֶׁנִּישָּׂק לָהּ אֶת הַצַּוּוֹאר.
"וַואי, אֲנִי חַם עָלַיִיךְ מֵאָז שֶׁרָאִיתִי אֶת הַתְּמוּנוֹת שֶׁשָּׁלַחְתָּ. אֵיזֶה תְּמוּנוֹת, יא רַבָּנָן, אֵיזֶה פְּטָמוֹת. כְּמוֹ כַּדּוּרִי טֵנִיס," נָהַם בְּפֶה מָלֵא רִיר.
לְפֶתַע הָדְפָה אוֹתוֹ בְּקוֹשִׁי וּבִיקְּשָׁה: "לֹא גַּבִּי. לֹא פֹּה. בַּחֶדֶר."
רָאִיתָ אֶת שְׁנֵיהֶם קָמִים. גַּבִּי הֶחֱלִיק יָד עַל הַזִּקְפָּה שֶׁלּוֹ וְאָמַר, כְּמוֹ לְעַצְמוֹ: "הִיא רוֹצָה בַּחֶדֶר, אָז בַּחֶדֶר."
הֵם נִסְגְּרוּ מֵאֲחוֹרֵי דֶּלֶת חֲדַר הַשֵּׁינָה שֶׁלָּהּ.
הַלֶּכֶת אֶל עָבַר הַחַלּוֹן הָאַחֵר, אַךְ הוּא הָיָה סָגוּר וְהַתְּרִיסִים הָיוּ מוּגָפִים. חָזַרְתָּ אֶל הַחַלּוֹן הָרָאשִׁי וְהִמְתַּנְתָּ בִּדְרִיכוּת עֲצוּמָה.
כַּעֲבוֹר רֶבַע שָׁעָה רָאִיתָ אוֹתוֹ יוֹצֵא מֵהַחֶדֶר עִם תַּחְתּוֹנִים אָמֵרִיקָאִיִּים וּלְלֹא חוּלְצָה. הֶחָזֶה שֶׁלּוֹ הָיָה שָׂעִיר. הוּא הִדְלִיק סִיגַרְיָה בִּפְנִים מְרוּצִּים וְהִתְקַדֵּם לְכִיוּוּנְךָ. הִתְיַישַּׁבְתָּ בְּבֶהָלָה עַל הֶעָפָר, וּמֵעָלֶיךָ רָאִיתָ אֶת עָשָׁן הַסִּיגַרְיָה הַנִּפְלָט מִן הָרֵיאוֹת שֶׁלּוֹ. מִדֵּי פַּעַם שָׁמַעְתָּ אֶת נְשִׁימוֹתָיו הַכְּבֵדוֹת, נְשִׁימוֹת שֶׁל חַיָּה. הוּא זָרַק עָלֶיךָ אֶת בְּדַל הַסִּיגַרְיָה וְחָזַר אֶל פָּנִים הַדִּירָה. הַחְלָטַת שֶׁלֹּא לְהִסְתַּכֵּן וְזָחַלְתָּ לְעֵבֶר הַיְּצִיאָה מֵהַגִּינָּה. אָמְנָם שִׁישִּׁי בָּעֶרֶב, אֲבָל הַשָּׁעָה כְּבָר אַחֲרֵי חֲצוֹת וְאִמָּא שֶׁלְּךָ בֶּטַח תִּדְאַג לְךָ.
אָז חָזַרְתָּ גַּם לְמָחֳרָת, אֶתְמוֹל, אֲבָל הַבַּיִת הָיָה רֵיק, וְהַחְלָטַת לַחֲזוֹר גַּם הַיּוֹם, אֲבָל עַכְשָׁיו, כְּשֶׁאַתָּה עוֹמֵד וְצוֹפֶה בִּשְׁתֵּי הַנָּשִׁים, אַתָּה מֵבִין שֶׁהַבַּת, שֶׁחָשַׁבְתָּ שֶׁמְּסַפֶּרֶת הַכּוֹל לְאֵימָה בַּשִּׂיחוֹת הַלֵּילִיּוֹת בֵּינֵיהֶן, לֹא מִתְכַּוֶּונֶת לְהַזְכִּיר אֶת גַּבִּי. אַתָּה תּוֹהֶה עַד כַּמָּה טָעִיתָ כְּשֶׁחַשֶּׁבֶת שֶׁאַתָּה מַכִּיר אֶת חַיֶּיהָ. אַתָּה מַרְגִּישׁ אֵיזוֹ עַגְמוּמִיּוֹת לְנוֹכַח הַשִּׂיחָה הַדַּלָּה בֵּין הַשְּׁתַּיִים וְעוֹזֵב.
אַתָּה חוֹזֵר אֶל הַבַּיִת הָאָפֵל שֶׁבִּרְחוֹב פִּינְסְקֶר. אַתָּה מֵרִיחַ אֶת רֵיחַ הַמֵּתִים מִבֵּית הַקְּבָרוֹת הַסָּמוּךְ. כָּל הַדִּירוֹת בַּבִּנְיָין רֵיקוֹת. מִישֶׁהוּ קָנָה אֶת כּוּלָּן, חוּץ מֵאֵת שֶׁלָּכֶם, וּמַשְׂכִּיר אוֹתָן עַל בָּסִיס שְׁבוּעִי לְתַיָּירִים (אֶתְמוֹל עָזְבוּ שְׁנֵי הַזּוּגוֹת הָאַחֲרוֹנִים).
אַתָּה נוֹעֵץ אֶת הַמַּפְתֵּחַ בָּחוּר הַמַּנְעוּל וּמְסוֹבֵב אוֹתוֹ.
"מְנַחֵם, זֶה אַתָּה?" אַתָּה שׁוֹמֵעַ מֵחֲדַר הַשֵּׁינָה שֶׁלָּהּ אֶת הַלַּחַשׁ הֶעָמוּם, שֶׁנִּשְׁמַע כְּאִילּוּ יָצָא מִנַּקָּב שֶׁל אֲרוֹן קְבוּרָה. אַתָּה אוֹמֵר שֶׁזֶּה אַתָּה, לַמְרוֹת שֶׁאַתָּה יוֹדֵעַ שֶׁהִיא כְּמוֹ כֶּלֶב, מְזַהֶה אֶת הַצְּעָדִים וְאֶת סִיבּוּב הַמַּפְתֵּחַ וְאֶת הָרֵיחַ שֶׁלְּךָ.
"כְּבָר הִתְחַלְתִּי לִדְאוֹג," אוֹמֵר לְךָ הַקּוֹל מִבַּעַד לִשְׂמִיכוֹת הַחוֹרֶף שֶׁבָּהֶן הוּא מִתְעַטֵּף (עַכְשָׁיו קַיִץ).
אַתָּה נִכְנָס אֶל חֲדַר הַמִּקְלַחַת וּמַבִּיט בְּעַצְמְךָ בַּמַּרְאָה. הַמֵּצַח הַבּוֹלֵט, פִּצְעֵי הַגִּילּוּחַ בִּגְרוֹגֶרֶת, הַגַּבּוֹת הַצְּפוּפוֹת, הַפְּנִים הַחִיוְּורִים וְהַמְּרוּקָּנִים מְבַשֵּׂר, הַקְּמָטִים שֶׁהֵחֵלּוּ לְהִיקּוֹוֹת מִתַּחַת לָעֵינַיִים הַחוֹמוֹת שֶׁלְּךָ. אַתָּה לֹא יוֹדֵעַ שֶׁהָפַכְתָּ לְהֵירָאוֹת כְּמוֹ אָבִיךְ, וְאֵין מִי שֶׁיֹּאמַר לְךָ זֹאת, חוּץ מֵאִמָּא שֶׁלְּךָ, אֲבָל הִיא לֹא תַּגִּיד דָּבָר.
כְּשֶׁהָיִיתָ צָעִיר יוֹתֵר נִיסִּיתָ, לְלֹא הַצְלָחָה, לִסְדּוֹק אֶת הַחוֹמָה שֶׁבָּנְתָה סְבִיב דְּמוּתוֹ הַמִּסְתּוֹרִית שֶׁל הָאָדָם שֶׁהוֹתִיר לָךְ אֶת שֵׁם מִשְׁפַּחְתּוֹ. רָאִיתָ אֵיךְ פָּנֶיהָ נֶאֱטָמִים כְּשֶׁהִתְחַלְתָּ לִשְׁאוֹל שְׁאֵלוֹת מֵעֵבֶר לַפְּרָטִים הַטֶּכְנִיִּים, וְאֵיךְ הֵם לוֹבְשִׁים אֲרֶשֶׁת כְּאוּבָה כְּשֶׁהָלַכְתָּ צַעַד אֶחָד נוֹסָף, וְשָׁאַלְתָּ עַל אֲחוֹתְךָ, שֶׁמֵּעוֹלָם לֹא הַכָּרַת. עָמוֹק בִּפְנִים יָדַעְתָּ שֶׁהֵיעָלְמוּתָן שֶׁל שְׁתֵּי הַדְּמוּיוֹת הָאֵלֶּה קְשׁוּרוֹת זוֹ בָּזוֹ, אַךְ הַחְלָטַת לְכַבֵּד אֶת רְצוֹנָהּ וְהַרְפָּיַת מֵהַנּוֹשֵׂא.
אַתָּה מֵסִיר אֶת הַכְּפָפוֹת וְאֶת הַפֵּאָה, וְנוֹתַר עִם הַקָּרַחַת הַמַּבְהִיקָה אֶל מוּל הַמַּרְאֶה. אַתָּה מַנִּיחַ אוֹתָהּ עַל הַשִּׁידָּה הַסְּמוּכָה וְרוֹחֵץ אֶת פָּנֶיךָ. אַתָּה מַשְׁתִּין וּמַבִּיט בַּחֲלוּק הָרַחֲצָה הַנָּשִׁי הַתָּלוּי מוּלְךָ. זֶה חָלוּק גָּדוֹל וָורוֹד וְנוֹדֵף מִמֶּנּוּ רֵיחַ טַחַב וְצֶבַע לַשֵּׂיעָר.
אַתָּה נִכְנָס אֶל חֲדַר הַשֵּׁינָה שֶׁלְּךָ, שֶׁחַלּוֹנוֹ מַשְׁקִיף בְּאוֹפֶן חֶלְקִי אֶל בֵּית הַקְּבָרוֹת, וְאַתָּה מַבְחִין מֵרָחוֹק בַּגֶּבֶר יָשׁוּב עַל הַמִּרְפֶּסֶת שֶׁלּוֹ וּמְעַשֵּׁן סִיגַרְיָה. נִרְאֶה לְךָ שֶׁהוּא מַבִּיט בְּךָ.
אַתָּה מֵגִיף אֶת הַתְּרִיס וְלוֹקֵחַ מֵהַשִּׁידָה אֶת הַבִּיּוֹגְרַפְיָה שֶׁל הַשּׁוֹפֵט חַיִּים כֹּהֵן. אַתָּה כְּבָר יוֹדֵעַ שֶׁהַחֲלוֹם שֶׁלְּךָ לִהְיוֹת שׁוֹפֵט עֶלְיוֹן כַּנִּרְאֶה שֶׁלֹּא יִתְמַמֵּשׁ, אֲבָל עֲדַיִין מַאֲמִין שֶׁיּוּכְלוּ לְמַנּוֹת אוֹתְךָ לְשׁוֹפֵט בֵּית מִשְׁפָּט שָׁלוֹם, וְאוּלַי אֲפִילּוּ, עִם קְצָת מְרַפְקֵנוּת שֶׁאִימָּא שֶׁלְּךָ תָּמִיד מַטִּיפָה לָהּ, בֵּית מִשְׁפָּט מְחוֹזִי.
אַתָּה נִכְנָס לַמִּיטָּה וּמְדַפְדֵּף בְּסֵפֶר, וְאָז מִתְעַכֵּב לְרֶגַע בַּיָּד בְּלִי הָאֶצְבָּעוֹת (הֵן נִקְטְעוּ כְּשֶׁהָיִיתָ תִּינוֹק) וְחוֹשֵׁב עַל גַּבֵּי וְעַל הַמְּתוּלְתֶּלֶת, אֲשֶׁר בְּאוֹפֶן מוּזָר עֲדַיִין אֵינְךָ יוֹדֵעַ אֶת שְׁמָהּ.
אַתָּה סַקְרָן לָדַעַת הַאִם יִישָּׁאֲרוּ בְּקֶשֶׁר.
אַתָּה חוֹזֵר לְשָׁם לְמָחֳרָת, וְגַם בַּיָּמִים שֶׁלְּאַחַר מִכֵּן, אַךְ מוּשָּׂא חֲקִירָתְךָ אֵינָהּ נִמְצֵאת. רַק הַיְּשִׁישָׁה יוֹשֶׁבֶת וּבוֹהֶה בַּטֵּלֵוִויזְיָה עִם עַדְשׁוֹתֶיהָ הֶעָבוֹת כְּתַחְתִּית כּוֹס בִּירָה, וּמָה שֶׁנּוֹתַר לְךָ לַעֲשׂוֹת הוּא לְהַמְשִׁיךְ לְעֵבֶר יְעָדִים נוֹסָפִים.
בִּרְחוֹב שָׁץ אַתָּה מַקְשִׁיב לְשִׂיחָה בֵּין שְׁתֵּי צְעִירוֹת. אַחַת מֵהֵן יָפֶה וּלְבוּשָׁה בְּמִכְנְסוֹנִים קְצָרִים. הֵן מְדַבְּרוֹת עַל כָּךְ שֶׁיֵּשׁ מַחְסוֹר חָמוּר בְּמָרִיחוּאָנָה. אַחַת מֵהֶן, הַפָּחוֹת יָפָה, הוֹלֶכֶת לְרֶגַע וְחוֹזֶרֶת עִם קוּפְסָה קְטַנָּה. הֵן מִתְיַישְּׁבוֹת בַּסָּלוֹן וְאַחַת מֵהֶם עֲסוּקָה בְּמַשֶּׁהוּ. פִּתְאוֹם אַתָּה שׁוֹמֵעַ תְּרִיס גָּלִילָה מוּרָם בַּקּוֹמָה הַשְּׁנִיָּיה. אַתָּה נִצְמָד אֶל הַקִּיר כְּמוֹ לְטָאָה וּמַבִּיט מַעֲלֶה בִּזְהִירוּת מִבַּעַד לַחֲרַכֵּי הַפִיקוּס, יוֹדֵעַ שֶׁאִישׁ לֹא יָכוֹל לִרְאוֹת אוֹתְךָ, אֶלָּא אִם יָטִיל עָלֶיךָ פְּרוֹזֶ'קְטוֹר. כְּבָר שָׁנִים שֶׁאַתָּה עוֹשֶׂה זֹאת בִּמְיוּמָּנוּת שֶׁל חָתוּל. מֵעוֹלָם לֹא נִתְפֶּסֶת.
אַתָּה מַבִּיט בִּתְנוּעָה אִיטִּית מַעְלָה, וְרוֹאָה אוֹר בּוֹקֵעַ מֵהַחַלּוֹנוֹת מֵעָלֶיךָ, בְּעוֹד שֶׁאַתָּה מָצוּי בַּחוֹשֶׁךְ מוּחְלָט. שְׁתֵּי הַבָּנוֹת הִתְחִילוּ לְעַשֵּׁן וְאֶל אַפְּךָ מַגִּיעַ רֵיחַ שֶׁאֵינְךָ מַכִּיר (בְּכָל זֹאת, אַתָּה עוֹרֵךְ דִּין. שְׁלִיחַ בֵּית הַמִּשְׁפָּט). אַתָּה מִתְעַטֵּשׁ בְּאִיפּוּק שֶׁסִּיגַּלְתָּ בְּמֶשֶׁךְ הַשָּׁנִים. דְּמָמָה. אַתָּה נוֹתָר שָׁם וּבוֹהֶה בְּגוּפָהּ שֶׁל הַיָּפֶה. הִיא אוֹמֶרֶת שֶׁהִיא הוֹלֶכֶת לְהִתְקַלֵּחַ. אַתָּה מְהַסֵּס לְרֶגַע, אֲבָל לְבַסּוֹף לֹא עוֹמֵד בַּפִּיתּוּי וּמַחְלִיק כְּמוֹ סַמּוּר אֶל עֵבֶר הַחַלּוֹן הַקָּטָן, הַמְּכוּסֶּה בִּזְכוּכִית שֶׁל חַדְרֵי אַמְבַּטְיָה. הַחַלּוֹן נָעוּל וְאַתָּה לֹא מַצְלִיחַ לִרְאוֹת דָּבָר מִלְּבַד צֵל עָמוּם. אַתָּה מְוַותֵּר וְחוֹזֵר אֶל הַחַלּוֹן הַגָּדוֹל, הָרָחָב. אַתָּה מְאַבֵּד רִיכּוּז לְרֶגַע וְדוֹרֵךְ עַל זֶרֶד שֶׁמַּשְׁמִיעַ רַעַשׁ, וְהַצְּעִירָה שֶׁנִּשְׁאֲרָה בַּסָּלוֹן נִדְרֶכֶת.
"מִי זֶה?" הִיא צוֹעֶקֶת בְּבֶהָלָה, אֲבָל אַתָּה כְּבָר עַל הַכְּבִישׁ, צוֹעֵד בִּצְעָדֶיךָ הַמְּהִירִים, הַהֶחְלֵטִיִּים, אֶל מֵעֵבֶר לְקֶרֶן הָרְחוֹב.
***
הִתְחַלְתָּ לְהִתְמַכֵּר לְחַיֵּיךְ הָאֲחֵרִים, הַנִּסְתָּרִים, הַלֵּילִיִּים, עוֹד כְּשֶׁהָיִיתָ סְטוּדֵנְט בָּאוּנִיבֶרְסִיטָה (סִייַּמְתָּ בְּהִצְטַיְּינוּת. שְׁבִיעִי בַּמַּחֲזוֹר). בַּיָּמִים הַהֵם הָיִיתָ מְאוֹהָב בָּרוּתִי וְיִתְקוֹן. נִיסִּיתָ לִיצוֹר קֶשֶׁר בַּקָּפֵיטֶרְיָה וּבִסְפָרֶיהָ, אַךְ זָכִיתָ מִמֶּנָּה לְמַבָּט שֶׁנּוֹתְנִים בָּאֲוִויר. יוֹם אֶחָד יָשַׁבְתָּ בַּכִּיתָּה לֹא רָחוֹק מִמֶּנָּה כְּשֶׁדִּיבְּרָה עִם סְטוּדֵנְט אַחֵר. הִיא לֹא הִבְחִינָה בְּךָ אוֹ שֶׁבִּכְלָל לֹא יָדְעָה מִי אַתָּה. הִקְשַׁבְתָּ בָּעִנְיָין שֶׁדִּיבְּרוּ עַל הַמְּקוֹמוֹת בָּהֶם הֵם מִתְגּוֹרְרִים. הִיא סִיפְּרָה שֶׁהִיא מִתְגּוֹרֶרֶת בִּרְחוֹב אָלֶכְּסַנְדֶּר יַנַּאי.
בַּיָּמִים הַבָּאִים הִסְתּוֹבַבְתָּ שָׁם, מְקַוֶּוה לְהִיתָּקֵל בָּהּ. תִּכְנַנְתָּ לוֹמַר: "סְלִיחָה, אֲנַחְנוּ בְּמִקְרֶה לֹא לוֹמְדִים יַחַד בְּפָקוּלְטָה לְמִשְׁפָּטִים? וְאִם אֲנִי לֹא טוֹעֶה שָׁם מִשְׁפַּחְתְּךָ הוּא וְיִתְקוֹן, כְּמוֹ כָּבוֹד הַשּׁוֹפֵט אַלְפְרֶד וְיִתְקוֹן." הָיִיתָ בָּטוּחַ שֶׁזֶּה יַרְשִׁים אוֹתָהּ. כְּשֶׁתִּרְאֶה אֵיזֶה אָדָם מְעַנְיֵין אַתָּה, הִיא תִּרְצֶה לְדַבֵּר. כֵּן, כָּךְ חָשַׁבְתָּ.
בְּאֶחָד הָעַרְבִים רָאִיתָ אוֹתָהּ מֵרָחוֹק וְרָצִיתָ לָגֶשֶׁת, אַךְ לֹא הֵעַזְתָּ. הִבְחַנְתָּ שֶׁהִיא נִכְנֶסֶת אֶל בִּנְיָין, וְאֶת הָאוֹר נִדְלַק בְּקוֹמַת הַקַּרְקַע.
בְּמֶשֶׁךְ שָׁבוּעוֹת אֲרוּכִּים הָפַכְתָּ לְבִלְתִּי נִרְאֶה כְּשֶׁעֶמְדַת שָׁם כְּמוֹ פֶּסֶל, מְרוּתָּק לְבַחוּרָה הַמִּסְתּוֹבֶבֶת בְּתַחְתּוֹנִים, הַמְּחַטֶּטֶת בְּאַף, הַמְּרִיחָה אֶת בָּתֵּי הַשֶּׁחִי שֶׁלָּהּ. רָאִיתָ אוֹתָהּ נִכְנֶסֶת אֶל הַשֵּׁירוּתִים עִם עִיתּוֹן וְסִיגַרְיוֹת וְיוֹצֵאת מֵהֶם אַחֲרֵי שָׁעָה אֲרוּכָּה, וְרָאִיתָ אוֹתָהּ רוֹקֶדֶת לִצְלִילֵי מוּסִיקָה מְגוּחֶכֶת, מְדַבֶּרֶת לְעַצְמָהּ בַּמַּרְאֶה, קוֹפֶצֶת מִשִּׂמְחָה אַחֲרֵי שִׂיחַת טֵלֵפוֹן עִם גֶּבֶר שֶׁכַּנִּרְאֶה הִזְמִין אוֹתָהּ לָצֵאת, וּבוֹכָה כְּשֶׁחָזְרָה עֶרֶב אֶחָד בִּצְעָדִים נִגְרָרִים וּמְסַנֶּנֶת בְּקוֹל: "בֶּן זוֹנָה."
אַחֲרֵי שָׁנָה וָחֵצִי גַּם רָאִיתָ אוֹתָהּ אוֹרֶזֶת וְעוֹבֶרֶת לָגוּר עִם הֶחָבֵר שֶׁלָּהּ (לֹא עִם הֲבֶן זוֹנָה. מִישֶׁהוּ אַחֵר), רָאִיתָ אֶת הַזָּקֵן שֶׁהֶחֱלִיף אוֹתָהּ. עַל מִשְׁקָפָיו הָעֲגוּלִּים וַהֲלִיכָתוֹ הַמְּסוּרְבֶּלֶת, עַל נְפִיחוֹתָיו הַנּוֹרָאִיּוֹת, עַל אֲרוּחוֹת הָעֶרֶב הַדַּלּוֹת שֶׁאָכַל תָּמִיד מוּל הַטֵּלֵוִויזְיָה, עַל מוֹתוֹ הַקְּרָב שֶׁהֵיטַבְתָּ לִצְפּוֹת. וְאָז, אַחֲרֵי שָׁבוּעוֹת בָּהֶם הִתְקַשֵּׁיתָ לְהִיפָּרֵד מֵהַדִּירָה שֶׁהִיוְּותָה שְׁאֵרִית זִיכָּרוֹן מֵהַבַּחוּרָה שֶׁאָהַבְתָּ, יָצָאתָ מִשָּׁם בַּפַּעַם הָאַחֲרוֹנָה, וְהַחְלָטַת לְנַסּוֹת לְמַלֵּא אֶת חַיֶּיךָ בְּתוֹכֶן מַמָּשִׁי בְּאֶמְצָעוּת חַיֵּיהֶם שֶׁל אֵלֶּה הַמִּתְגּוֹרְרִים בְּדִירוֹת קַרְקַע אֲחֵרוֹת.
רָאִיתָ שָׁם בְּעִיקָּר גְּבָרִים צְעִירִים הָעוֹשִׂים שְׁרִירִים אֶל מוּל מַרְאוֹת מְטוּנָּפוֹת, שׂוֹרְפִים חֲבִיתוֹת, מְעַשְּׁנִים אוֹ מְאוֹנְנִים מוּל סִרְטֵי פּוּרֵנוּ. רָאִיתָ כַּמָּה פְּעָמִים אֶת הַגְּבָרִים הָאֵלֶּה מַפְשִׁיטִים בַּחוּרוֹת צְעִירוֹת וּמְלַקְּקִים אֶת גּוּפָן הַמְּיוּזָּע, וְאָז גּוֹהֲרִים מֵעֲלֵיהֶן וּלְאַחַר כַּמָּה שְׁנִיּוֹת נוֹרִים אֲחוֹרָה, כְּמוֹ מִלּוֹעַ שֶׁל תּוֹתָח. כַּמָּה פְּעָמִים בַּחוּרִים אֲחֵרִים הִפְשִׁיטוּ דַּוְוקָא בַּחוּרִים אֲחֵרִים וּבִיצְּעוּ בָּהֶם מַעֲשֵׂה סְדוֹם בְּהַסְכָּמָה, בִּשְׁנֵי הָאוֹפָנִים שֶׁהַדִּין הַפְּלִילִי מַגְדִּיר (בְּכָל זֹאת, אַתָּה מִשְׁפְּטָן, זְרוֹעוֹ הָאֲרוּכָּה שֶׁל בֵּית הַמִּשְׁפָּט).
אֲבָל הָאִינְטִימִיּוּת מֵהַסּוּג זֶה חָדְלָה לָעִנְיָין אוֹתְךָ אַחֲרֵי שְׁנָתַיִים אוֹ שָׁלוֹשׁ. הִתְחַלְתָּ לְהִתְעַנְיֵין בְּשִׂיחוֹת, בַּתְּנוּעוֹת, בְּהַבָּעוֹת הַפְּנִים, בְּמֶחְוָות הַקְּטַנּוֹת. מִדֵּי פַּעַם פָּקַדְתָּ בַּלֵּילוֹת מִשְׂרְדֵי מְתַוְּוכִים וְרוֹאֵי חֶשְׁבּוֹן וּבָהֶם יָשְׁבוּ אֲנָשִׁים עִם חוּלְצַת כַּפְתּוֹרִים מְהוּהָה עַד שָׁעָה מְאוּחֶרֶת. הִקְשַׁבְתָּ לְשִׂיחוֹת הַטֵּלֵפוֹן שֶׁלָּהֶם עִם הַלָּקוֹחוֹת אוֹ עִם הָאִישָּׁה. שָׁמַעְתָּ אֶת הָרְטִינוֹת שֶׁלָּהֶם עַל הָעֲבוֹדָה, עַל הַבּוֹס שֶׁהִשְׁאִיר אוֹתָם בַּמִּשְׂרָד, רָאִיתָ אֶת הַמַּבָּט הַמְּרוּכָּז אֶל מוּל הַמַּחְשֵׁב וְאֶת זֶה הַמּוּשְׁפָּל מִיֵּיאוּשׁ בֵּין כַּפּוֹת הַיָּדַיִים כְּשֶׁמַּרְפֵּקֵיהֶם נְעוּצִים בַּשּׁוּלְחָן. רָאִיתָ אוֹתָם מַזְמִינִים אוֹכֶל וְאָז רָצִים אֶל הַשּׁוּלְחָן וְקוֹרְעִים אֶת הַנַּיְילוֹן וּבוֹלְסִים אֶת הַפִּיצָה אוֹ אֶת הַשְּׁנִיצֶל בְּפִיתָּה.
חִיפַּשְׂתָּ אֲנָשִׁים שֶׁרָצִיתָ לְהַכִּיר, שֶׁהִשְׁתּוֹקַקְתָּ לִהְיוֹת חָבֵר שֶׁלָּהֶם, מַמָּשׁ כְּמוֹ הָאִישָּׁה הַמְּתוּלְתֶּלֶת הַהִיא שֶׁיָּשְׁבָה בְּכָל עֶרֶב וְצָפְתָה בַּסִּדְרָה הָאָמֵרִיקָנִית.
יוֹתֵר מֵחוֹדֶשׁ לֹא רָאִיתָ אוֹתָהּ, וְאָז בָּעֶרֶב שִׁישִּׁי, אַחֲרֵי אֲרוּחַת עֶרֶב שֶׁהִתְאָרְכָה מֵעֵבֶר לַצָּפוּי (אִמָּא שֶׁלְּךָ הִתְעַנְיְינָה מֵהֶם הַסִּיכּוּיִים שֶׁלָּךְ לַעֲבוֹר אֶת הַוַּעֲדָה לִבְחִירַת שׁוֹפְטִים, וְאָמְרָה שֶׁשּׁוֹפֵט זֶה כְּבָר שָׁם אוֹתְךָ בִּסְטָטוּס אַחֵר לְגַמְרֵי. "כֵּן, סְטָטוּס אַחֵר לְגַמְרֵי," חָזַרְתָּ אַחֲרֶיהָ), הַגָּעַת אַל דִּירָתָן שֶׁל שְׁתֵּי הַנָּשִׁים.
הֲצָצַת דֶּרֶךְ הַחַלּוֹן וְרָאִיתָ אֶת גַּבִּי. הוּא צָפָה מְשׁוּעֲשָׁע בַּטֵּלֵוִויזְיָה וְאָז צָעַק: "תִּקְוָה, אַתְּ חַיֶּיבֶת לִרְאוֹת אֶת זֶה!" (רַק אָז נוֹדַע לְךָ שְׁמָהּ). תִּקְוָה הֵגִיחָה מִן אֶחָד הַחֲדָרִים וְנִרְאֲתָה כְּפוּפָה וַעֲיֵיפָה. הִיא הִתְיַישְּׁבָה לְצִדּוֹ. הִיא לָבְשָׁה גּוּפִיָּה, וִיכוֹלֶת לִרְאוֹת אֶת צִדֵּי הַשָּׁדַיִים שֶׁלָּהּ מְבַצְבְּצִים. פָּנֶיהָ הָיוּ קְפוּאִים וְרֵיקִים וּמִדֵּי פַּעַם הָעֲמִידָה פְּנֵי צוֹחֶקֶת. הַתָּכְנִית הִסְתַּיְּימָה וְגַבִּי הִדְלִיק סִיגַרְיָה.
"תַּאֲמִינִי לִי, אִם נִהְיֶה פֹּה רַק שְׁנֵינוּ, נַחְגּוֹג כָּכָה כָּל לַיְלָה."
תִּקְוָה לֹא עָנְתָה וְגַבִּי הִמְשִׁיךְ: "וְהִיא, יִהְיֶה לָהּ שָׁם טוֹב. אֲנָשִׁים בְּגִילָהּ. בְּרִידְג', הִתְעַמְּלוּת. וְגַם לְךָ יִהְיֶה טוֹב. אֲנָשִׁים צְרִיכִים לָגוּר עִם אֲנָשִׁים בְּגִילָם."
"הִיא בַּחַיִּים לֹא תַּסְכִּים," אָמְרָה תִּקְוָה. גַּבִּי סִייֵּם לִמְצוֹץ אֶת הַסִּיגַרְיָה וְכִיבָּה אוֹתָהּ בְּעַצְבָּנוּת.
"לֹא תַּסְכִּים?! נַעֲשֶׂה שֶׁתַּסְכִּים." צָעַק וְהִתְחִיל לִמְעוֹךְ אֶת הֶחָזֶה שֶׁלָּהּ. הִיא הוֹשִׁיטָה יָד אוֹטוֹמָטִית, בְּלִי כָּל תְּשׁוּקָה וְעִנְיָין, וְהִתְחִילָה לְלַטֵּף אֶת הַזַּיִן שֶׁלּוֹ מֵעַל לְמִכְנְסֵי הַגִּ'ינְס הַהֲדוּקִים שֶׁלָּבַשׁ.
"בָּא לִי פֹּה, עַל הַשּׁוּלְחָן שֶׁאִמָּא שֶׁלְּךָ אוֹכֶלֶת עָלָיו," אָמַר.
תִּקְוָה לָחֲשָׁה מַשֶּׁהוּ, אֲבָל הוּא הִתְעַלֵּם וְהִתְחִיל לְהַפְשִׁיט אוֹתָהּ.
"לֹא גַּבִּי. לֹא פֹּה. בַּחֶדֶר," אֲבָל גַּבִּי הִתְעַלֵּם וְהוֹבִיל אוֹתָהּ לְכִיוּוּן הַשּׁוּלְחָן וְנֶעֱמַד מֵאֲחוֹרֶיהָ.
עֶמְדַּת שָׁם בְּפֶה פָּעוּר, מְזוּעְזָע, כְּשֶׁרָאִיתָ אֶת פָּנֶיהָ שַׁעֲוִוית חָלְפָה בָּהֶם. הָיָה נִדְמֶה לְךָ שֶׁהִבִּיטָה בְּךָ. שֶׁרָאֲתָה אוֹתְךָ. גַּבִּי נָע בְּתוֹכָהּ וּפָנָיו הַמְּשׁוּלְהָבִים הִבִּיטוּ בַּתִּקְרָה. הוּא נִרְאֶה לְךָ כְּמוֹ אֵיזוֹ בְּהֵמָה קַדְמוֹנִית.
"אָז זֶה מָה שֶׁהִיא אָמְרָה לְךָ? שֶׁחֲבָל שֶׁאֵין לִי תּוֹאַר? שֶׁמְּרַצֶּה בָּאוּנִיבֶרְסִיטָה וְנַהַג מוֹנִית לֹא הוֹלֵךְ בְּיַחַד?" צָעַק וְהִגְבִּיר אֶת תְּנוּעוֹתָיו. "אָז הִנֵּה גְּבֶרֶת לִילִי, אֲנִי, הַנַּהָג מוֹנִית, מְזַיֵּין עַל הַשּׁוּלְחָן שֶׁלָּךְ אַתְּ הַבַּת הַדּוֹקְטוֹרִית שֶׁלָּךְ!" צָרַח בְּאָמוֹק.
מִפָּנֶיהָ שֶׁל תִּקְוָה (אָז הִיא מַרְצֶה, וְלֹא סַפְרָנִית אוֹ מַזְכִּירָה) כְּבָר נֶעֶלְמָה הָעֲוִוית וּפָנֶיהָ נִרְאוּ שְׁלֵוִוים. בְּאוֹתוֹ הָרֶגַע לֹא יָכוֹלְתָּ שֶׁלֹּא לְהַבְחִין בְּדִמְיוֹן הָרַב בֵּינָהּ לְבֵין אִמָּהּ.
פִּתְאוֹם, מִבְּלִי שֶׁיָּכוֹלְתָּ לִשְׁלוֹט עַל כָּךְ, נֶחֱרֶדֶת לִשְׁמוֹעַ צְעָקָה: "תַּעֲזוֹב אוֹתָהּ!"
זֶה הָיָה קוֹל גָּבוֹהַּ, נָשִׁי, הִיסְטֵרִי, מְזַעְזֵעַ (לְעוֹלָם לֹא תֵּדַע שֶׁיְּרַשֵּׁת אוֹתוֹ מֵאַבָּא שֶׁלְּךָ, שֶׁמִּתְּהוֹמוֹת הַבֶּטֶן שֶׁלּוֹ נִפְלַט אוֹתוֹ הַקּוֹל לָרִאשׁוֹנָה כִּמְעַט חֲמִישִּׁים שָׁנָה קוֹדֶם, כְּשֶׁהָאָסוֹן הָרִאשׁוֹן הִכָּה בַּמִּשְׁפָּחָה).
גַּבִּי נֶהֱדַף אֲחוֹרָה, וְגַם תִּקְוָה קָפְצָה וְכִיסְּתָה אֶת עַצְמָהּ. עוֹד הִסְפַּקְתָּ לִשְׁמוֹעַ אֶת הַשְּׁאָגָה הַבַּהֲמִית שֶׁלּוֹ, וְאוּלַי גַּם אֶת הַדֶּלֶת נִפְתַּחַת, אַךְ כְּבָר רַצְתָּ אֶל עָבַר רְחוֹב גּוֹרְדּוֹן וְנִטְמַעְתָּ בֵּין הָאֲנָשִׁים. הַחְלָטַת שֶׁזּוֹ הַפַּעַם הָאַחֲרוֹנָה שֶׁתַּגִּיעַ לְשֵׁם.
***
אַתָּה יוֹצֵא מֵהַחֶדֶר אַחֲרֵי שֶׁחַבְרֵי הַוַּועֲדָה בֵּירְכוּ אוֹתְךָ. מֵעַכְשָׁיו אַתָּה כָּבוֹד הַשּׁוֹפֵט מְנַחֵם נַיְימָן. אַתָּה חוֹזֵר הַבַּיְתָה וְאִמָּא שֶׁלְּךָ מְחַבֶּקֶת אוֹתְךָ וּמְנַשֶּׁקֶת אוֹתְךָ. הִיא מְתַקְשֶׁרֶת וּמַזְמִינָה מָקוֹם בְּמִסְעָדָה חֲגִיגִית בִּרְחוֹב בֶּן יְהוּדָה. "שׁוּלְחָן לִשְׁנַיִים, לְשָׁעָה שְׁמוֹנֶה. הַשֵּׁם הוּא הַשּׁוֹפֵט נַיְימָן," הִיא אוֹמֶרֶת לְבַחוּרָה שֶׁלּוֹקַחַת אֶת הַהַזְמָנָה. "נַיְימָן," חוֹזֶרֶת הַבַּחוּרָה. "כֵּן, הַשּׁוֹפֵט נַיְימָן," מַדְגִּישָׁה אִמָּא שֶׁלְּךָ.
אַתֶּם מַגִּיעִים בִּשְׁמוֹנֶה, וְאַתֶּם שָׁם לְבַד.
אַתֶּם מְדַבְּרִים עַל הַתְּנָאִים הַכַּסְפִּיִּים הַחֲדָשִׁים שֶׁלְּךָ, וְעַל הַצִּיפִּיּוֹת מִמְּךָ בְּתוֹר שׁוֹפֵט. הִיא מוֹדִיעָה לְךָ שֶׁכְּבָר לְמָחֳרָת תֵּלֵךְ לִקְנוֹת לְךָ עוֹד חוּלְצוֹת לִבְנוֹת, וְאוּלַי לְהָסֵב אֶת הַחֶדֶר הַסָּגוּר לַסִּפְרִיָּה. אַתָּה שׁוֹפֵט וְעָלֶיךָ יִהְיֶה גַּם לִקְרוֹא הַרְבֵּה חוֹמָרִים מִשְׁפָּטִיִּים, וְגַם סִפְרֵי עִיּוּן עַל מְנַת לְהַרְחִיב אֶת הַשְׂכָּלָתֵךְ. תַּתְחִיל לִקְרוֹא גַּם יוֹתֵר רוֹמָנִים, הִיא אוֹמֶרֶת, וּמַתְחִילָה לִנְקוֹב בִּשְׁמוֹתֵיהֶם שֶׁל סוֹפְרִים רוּסִיִּים וְצָרְפָתִיִּים שֶׁעֲלֵיהֶם שָׁמְעָה.
אַתֶּם אוֹכְלִים טוֹרְטְלִינִי בְּרוֹטֶב עַגְבָנִיּוֹת וּמְפַזְּרִים פַּרְמָזָ'ן. אַתֶּם גַּם טוֹבְלִים אֶת הֲפוֹקָצָ'ה בְּרוֹטֶב וְשׁוֹתִים בַּקְבּוּק יַיִן.
אַתָּה לֹא רָגִיל לִשְׁתּוֹת וְרֹאשְׁךָ מְעַט סְחַרְחַר.
בְּשָׁעָה עֶשֶׂר אַתֶּם מַזְמִינִים חֶשְׁבּוֹן וְצוֹעֲדִים לְכִיוּוּן הַדִּירָה. הָרוּחַ הַסְּתָוִוית כְּבָר נוֹשֶׁבֶת מֵהַיָּם וְאִמָּא שֶׁלָּךְ אוֹמֶרֶת: "עוֹד מְעַט הַחוֹרֶף מַתְחִיל."
אַתָּה מְהַנְהֵן וְאוֹמֵר: "כֵּן, עוֹד מְעַט."
אַתָּה אוֹהֵב אֶת הַחוֹרֶף, אֶת הָאֲוִויר הַצּוֹנֵן וְאֶת מְעִיל הַגֶּשֶׁם הָאָרוֹךְ שֶׁלְּךָ שֶׁמְּאַפְשֵׁר לָךְ לִצְעוֹד בְּנִיחוּתָא עִם הַכְּפָפוֹת בַּכִּיסִים. אַתָּה אוֹהֵב אֶת הָעוּבְדָּה שֶׁבַּחוֹרֶף הַבָּתִּים מְלֵאִים, וְהָאֲנָשִׁים, שֶׁיּוֹשְׁבִים לְעִתִּים קְרוֹבוֹת לְבַדָּם עִם כּוֹס תֶּה נִרְאִים לְךָ חֲשׂוּפִים יוֹתֵר. אַתָּה אוֹהֵב שֶׁהַגִּינּוֹת רֵיקוֹת וַחֲשׁוּכוֹת, שֶׁהָרוּחַ שׁוֹרֶקֶת, וְאֶת הָעוּבְדָּה שֶׁנְּטִיַּית הַחוֹרֶף שֶׁל הַדַּיָּירִים הִיא אֵינָהּ לִפְתּוֹחַ אֶת הַחַלּוֹן לִרְוָוחָה, וְגַם לֹא לִסְגּוֹר אוֹתוֹ, אֶלָּא לְהוֹתִיר חֲרַכִּים קְטַנִּים שֶׁיְּאַוְורְרוּ אֶת הַבַּיִת, וִיאַפְשְׁרוּ לְךָ הַסְוָואָה אוֹפְּטִימָלִית. אֶת הַגֶּשֶׁם, לְעוּמַּת זֹאת, אַתָּה לֹא אוֹהֵב, כֵּיוָון שֶׁבִּזְמַן שֶׁהוּא יוֹרֵד, אֲנָשִׁים נוֹטִים לְהָצִיץ מִבַּעַד לַחַלּוֹן.
אַתֶּם מַגִּיעִים אֶל הַדִּירָה מִבּוֹסְמִים מֵהַיַּיִן, וְאַתָּה אוֹמֵר לָהּ שֶׁתֵּצֵא לְטִיּוּל קָצָר. הִיא נִדְרֶכֶת בְּבֶהָלָה, וּמְנַסָּה לְהָנִיא אוֹתְךָ. אוֹמֶרֶת שֶׁכְּבָר מְאוּחָר. שֶׁהָיָה לְךָ יוֹם מְרַגֵּשׁ וְאַתָּה צָרִיךְ לָנוּחַ. מַצִּיעָה לְךָ לְהָכִין לְךָ כּוֹס תֶּה. אַתָּה מִתְעַקֵּשׁ, וְיוֹצֵא מֵהַדֶּלֶת בְּקַלִּילוּת.
הָרַגְלַיִים שֶׁלְּךָ נוֹשְׂאוֹת אוֹתְךָ, מִבְּלִי שֶׁתַּרְגִּישׁ, אֶל כִּיכַּר דִּיזֶנְגוֹף וְכַעֲבוֹר דַּקּוֹת אֲחָדוֹת אַתָּה כְּבָר בִּרְחוֹב גּוֹרְדּוֹן. רִיגְּשָׁה מֵאֵירוּעֵי הַיּוֹם מְמַלֵּאת אוֹתְךָ וְאַתָּה מְצַפֶּה לָרֶגַע שֶׁבּוֹ תּוֹדִיעַ לְקוּרְנְהָאוּזֶר שֶׁאַתָּה נֶאֱלַץ לִפְרוֹשׁ מֵהַמִּשְׂרָד כְּדֵי לְשָׁרֵת אֶת הַמְּדִינָה כְּשׁוֹפֵט, לָרֶגַע שֶׁבּוֹ תִּרְאֶה אֶת פְּנֵיהֶם הַמּוּפְתָּעִים, הַמּוֹרִיקִים מִקִּנְאָה שֶׁל עֲמִיתִיךְ.
מִבְּלִי לְהִתְכַּוֵּון אַתָּה מִשְׁתַּחֵל אֶל רְחוֹב הִירְשְׁנְבֵּרְג, וּמִתְכַּוֵּון לְהָצִיץ רַק לְרֶגַע מֵרָחוֹק בַּחַלּוֹן הַמּוּאָר. כְּבָר שְׁלוֹשָׁה חוֹדָשִׁים לֹא רָאִיתָ אֶת תִּקְוָה, וְכִמְעַט וְלֹא עָבַר לַיְלָה מִבְּלִי שֶׁנִּרְדַּמְתָּ בַּמַּחֲשָׁבָה עָלֶיהָ, יוֹשֶׁבֶת בַּסָּלוֹן וְצוֹפָה בַּטֵּלֵוִויזְיָה אוֹ נִשְׁעֶנֶת עַל הַשּׁוּלְחָן וְגַבִּי מִשֶּׁתְּלַהֵב מֵאֲחוֹרֶיהָ.
כָּעֵת, לָאוֹר מַעֲמָדֵךְ הֶחָדָשׁ, אַתָּה מַחֲלִיט לִיצוֹר אִיתָּהּ קֶשֶׁר. אָמְנָם אֵינְךָ יוֹדֵעַ אֶת שְׁמָהּ הַמָּלֵא (בְּתֵיבַת הַדּוֹאַר לֹא מָצָאתָ דָּבָר וּבַאֲתָרֵי הָאִינְטֶרְנֵט שֶׁל הָאוּנִיבֶרְסִיטָאוֹת לֹא מָצָאתָ אַף מַרְצֶה בְּשֵׁם תִּקְוָה), אֲבָל תּוּכַל לְהַמְתִּין יוֹם אֶחָד מִחוּץ לְבֵיתָהּ וּלְנַסּוֹת לִקְשׁוֹר שִׂיחָה מִקִּרְיַת. אַתָּה לֹא תְּעוֹרֵר חֲשָׁד, כִּי אַתָּה כְּבָר שׁוֹפֵט, וַאֲנָשִׁים נוֹטִים לִבְטוֹחַ וַאֲפִילּוּ לְהַעֲרִיץ שׁוֹפְטִים. אַתָּה תִּשְׁאַל אוֹתָהּ אִם הִיא לֹא עוֹבֶדֶת בְּמִקְרֶה בְּבֵית הַמִּשְׁפָּט, מִשּׁוּם שֶׁנִּדְמֶה לְךָ שֶׁנִּתְקֶלֶת בָּהּ בַּמִּסְדְּרוֹנוֹת. הִיא תִּשְׁאַל אִם אַתָּה עוֹרֵךְ דִּין, וְאַתָּה תֹּאמַר בְּשֶׁקֶט, כִּבְדֶרֶךְ אַגַּב, שֶׁאַתָּה שׁוֹפֵט. זֶה מִיָּד יַרְשִׁים אוֹתָהּ.
אַתָּה עוֹמֵד אֶל מוּל הַבִּנְיָין וְשׁוֹמֵעַ הֲמוּלָּה בּוֹקַעַת מִתּוֹךְ הַדִּירָה. לַמְרוֹת שֶׁהַחְלָטַת שֶׁלֹּא לְהָצִיץ, אַתָּה מִסְתַּקְרֵן וּמַחֲלִיט בְּכָל זֹאת לִבְדּוֹק מָה הָעִנְיָין. אַתָּה נִיגַּשׁ אֶל הַחַלּוֹן, שֶׁמִּמֶּנּוּ בּוֹקַעַת מוּסִיקַת פּוֹפּ, וּמַבִּיט פְּנִימָה (אַתָּה לֹא זָהִיר כְּתָמִיד. אַחֲרֵי הַכּוֹל, אַתָּה מְעַט שָׁתוּי). בַּסָּלוֹן, הֵיכָן שֶׁבֶּעָבָר נָהֲגוּ תִּקְוָה וְאִמָּהּ לְשׂוֹחֵחַ, יָשַׁב גַּבִּי וּלְצִדּוֹ חֲמִישָּׁה גְּבָרִים. מוּלָם הִתְפַּשְּׁטָה חַשְׂפָנִית.
אַתָּה מַבְחִין מִיָּד שֶׁעַל רֹאשׁוֹ שֶׁל גַּבִּי מוּנָּח אֵיזֶשֶׁהוּ כּוֹבַע, שֶׁכָּתוּב עָלָיו מַשֶּׁהוּ.
"עָלָיו, עָלָיו, זֶה הוּא שֶׁמִּתַּחְתָּן," צוֹוֵחַ גֶּבֶר מְנוּפָּח מִשְּׁרִירִים לְעֵבֶר הַחַשְׂפָנִית וְהִצְבִּיעַ עַל גַּבִּי.
לוֹקֵחַ לְךָ זְמַן לְהָבִין אֶת הַדְּבָרִים הַנֶּאֱמָרִים, אַךְ כְּשֶׁהֵם מְחַלְחֲלִים אֶל תּוֹדַעְתְּךָ אַתָּה קוֹפֵא בִּמְקוֹמְךָ. נוֹכֵחַ הַחֲדָשׁוֹת הַנּוֹרָאוֹת הַלָּלוּ, אַתָּה מַרְגִּישׁ אֵיךְ גּוּפְךָ מִתְרוֹקֵן, כְּאִילּוּ הַדָּם אוֹזֵל מִמֶּנּוּ. רֹאשְׁךָ מִסְתַּחְרֵר וְאַתָּה נָע בְּפִתְאוֹמִיּוּת, בְּחוֹסֶר זְהִירוּת.
"מָה זֶה, יֵשׁ מִישֶׁהוּ בַּחַלּוֹן!" צוֹעֵק פִּתְאוֹם אֶחָד הַגְּבָרִים.
גַּבִּי מַבִּיט בַּחֲבֵרוֹ, וְאָז בְּךָ וּמְזַנֵּק מֵהַסַּפָּה: "וַואי, זֶה הַמְּצִיצָן!"
אַתָּה מְנַסֶּה לְהִימָּלֵט עַל רַגְלַיִיךְ הֲקַלּוֹת וּלְזַנֵּק אֶל הָרְחוֹב, אֲבָל הַפֵּאָה שֶׁלְּךָ נִתְפֶּסֶת בְּאֶחָד מֵעַנְפֵי הַפִיקוּס וְאַתָּה נֶאֱלַץ לַחֲזוֹר לָקַחַת אוֹתָהּ.
אַתָּה רָץ אִיתָּהּ בַּיָּד אֶל עָבַר הַכְּבִישׁ, וּמַנִּיחַ אוֹתָהּ בִּמְהֵרָה עַל הָרֹאשׁ. אַתָּה חָשׁ שֶׁצְּעָדֶיךָ פִּתְאוֹם אֵינָם קַלִּים כָּל כָּךְ, שֶׁאַתָּה מְאַבֵּד אֶת שִׁיוּוּי הַמִּשְׁקָל.
רְקִיעוֹת מַגָּפַיִים מְהִירוּת, מוּרְעָלוֹת, דּוֹלְקוֹת בְּעִקְבוֹתַיִךְ. אֵלֶּה צַעֲדֵיהֶם הָאַלִּימִים שֶׁל גַּבֵּי וַחֲבֵרָיו הַשְּׁרִירִיִּים (שְׁרִירִים שֶׁל מָכוֹן, לֹא בְּרֵיכָה). עַל הַמִּדְרָכָה הַמַּדִּיפָה שֶׁתֶן כְּלָבִים, לֹא רָחוֹק מֵהַחֲנוּת הַנְּטוּשָׁה, אַחֲרֵי שֶׁאִיבַּדְתָּ אֶת שִׁיוּוּי מִשִּׁקְלֵךְ, הֵם מִתְנַפְּלִים עָלֶיךָ.
אַתָּה מַרְגִּישׁ אֶת הַפָּנִים שֶׁלְּךָ בּוֹעֲרִים וְלֵחִים וּמְנַסֶּה רַק לְהָגֵן עֲלֵיהֶם עִם יָדֵךְ הַבְּרִיאָה וְעִם הַגֶּדֶם.
גַּבִּי, אֲשֶׁר בּוֹעֵט בְּךָ בִּצְלָעוֹת, גַּב, בִּפְנִים, לֹא מַפְסִיק גַּם כְּשֶׁהַפֵּאָה שֶׁלְּךָ נוֹפֶלֶת. "קַח, יא מִזְדַּיֵּין. קַח!"
אֶחָד הַחֲבֵרִים שֶׁלּוֹ שׁוֹפֵךְ עָלֶיךָ בִּירָה וּבוֹעֵט לְךָ יָשָׁר בַּבֵּיצִים וְצוֹעֵק: "מֵצִיץ אָה, יא סוֹטָה חָרָא," כְּאִילּוּ בִּצְעָקוֹת אֵלֶּה הוּא מְבַקֵּשׁ לְהַזְכִּיר לְעַצְמוֹ מַדּוּעַ הוּא מַכֶּה אוֹתְךָ.
אַתָּה בְּקוֹשִׁי מַצְלִיחַ לְהוֹרִיד אֶת הַכְּפָפָה הַיְּמָנִית, וּמְקַוֶּוה שֶׁאוּלַי זֶה יַעֲזוֹר לְךָ. בְּקוֹשִׁי מֵרִים אֶת הַיָּד, רֶגַע לִפְנֵי שֶׁמִּישֶׁהוּ דּוֹפֵק לְךָ אֶת הָרֹאשׁ בַּמִּדְרָכָה.
"מָה זֶה?!" צוֹעֵק אֶחָד הַגְּבָרִים בְּבֶהָלָה כְּשֶׁהוּא מַבְחִין בִּגְדָּם. "גַּבִּי, אֵין לוֹ אֶצְבָּעוֹת!"
הַחֲבוּרָה פִּתְאוֹם עוֹצֶרֶת וְלֹא יוֹדַעַת מָה לַעֲשׂוֹת, כְּאִילּוּ הֱיוֹתְךָ נָכָה מְגַמֶּדֶת אֶת חוּמְרַת מַעֲשֶׂיךָ. כְּאִילּוּ אַתָּה אָדָם שֶׁיֵּשׁ לְהִתְחַשֵּׁב בּוֹ.
פִּתְאוֹם, כְּמוֹ מֵאֵיזֶה מָקוֹם אוֹ זְמַן מְרוּחָק, אַתָּה שׁוֹמֵעַ צְוָוחָה נָשִׁית וּמַקְפִּיאַת דָּם, וּכְשֶׁהִיא נוֹדַמְתָּ אַתָּה עוֹד מַסְפִּיק לִשְׁמוֹעַ אֶת רַחַשׁ הַמַּגָּפַיִים הַמִּתְרַחֲקִים שֶׁל הַגְּבָרִים שֶׁהָרְגוּ אוֹתְךָ.
בְּאוֹתוֹ הָרֶגַע, עִם הַיָּדַיִים שְׁמוּטוֹת לַצְּדָדִים וְהַלֶּחִי הַשְּׂמָאלִית עַל הָאָרֶץ, עִם הָרֹאשׁ הַמְּדַמֵּם וְהַצְּלָעוֹת הַמְּרוּסָּקוֹת, אַתָּה חוֹשֵׁב לָרִאשׁוֹנָה עַל חַיֶּיךָ. לֹא רַק מֶה הָיָה קוֹרֶה אִלְמָלֵא הָיִיתָ, בְּהַחְלָטָה שֶׁל רֶגַע, בּוֹחֵר לָשׁוּב אֶל הַבִּנְיָין הַזֶּה, אֶלָּא כֵּיצַד הָיוּ מִתְגַּלְגְּלִים חַיֶּיךָ אִלְמָלֵא הָיִיתָ מִתְמַנֶּה הַיּוֹם לַשּׁוֹפֵט (הֲרֵי לֹא הֱיִיתֶם יוֹצְאִים לַחְגּוֹג וְלִשְׁתּוֹת בְּמִסְעָדָה), אוֹ מָה הָיָה קוֹרֶה אִלְמָלֵא הָיִיתָ מַקְשִׁיב לַשִּׂיחָה הַמִּקְרִית שֶׁל רוּתִי וְיִתְקוֹן, אוֹ אִלְמָלֵא הָיוּ נִקְטָעוֹת לְךָ הָאֶצְבָּעוֹת מֵהָרוּחַ (זֶה קָרָה בַּחוֹרֶף, כְּשֶׁהָלַכְתָּ עִם אָבִיךְ לְבַקֵּר אֶת אֶחָד מֵחֲבֵרָיו. וָשָׁם, בָּעֵת שֶׁהַשְּׁנַיִים צָחֲקוּ בַּסָּלוֹן, הַלֶּכֶת אֶל בֵּית הַשִּׁימּוּשׁ, אֲשֶׁר הָרוּחַ טָרְקָה אֶת דַּלְתּוֹ בְּעוֹצְמָה. רַק אַחֲרֵי כַּמָּה שְׁנִיּוֹת הִתְחַלְתָּ לִצְוָוחַ), אוֹ אִילּוּ נוֹתְרָה אֲחוֹתֵךְ בַּחַיִּים. כַּמָּה אֲחֵרִים אָז הָיוּ חַיֶּיךָ, אִם הָיוּ בִּכְלָל, לָאוֹר הָאֶפְשָׁרוּת שֶׁנּוֹלַדְתָּ עַל מְנַת לְמַלֵּא אֶת הֶחָלָל שֶׁנִּפְעַר אֵצֶל הוֹרֶיךָ לְאַחַר הַמָּוֶות. עַל מְנַת לְנַחֵם.
בְּאוֹתָם רְגָעִים בָּהֶם אַתָּה שׁוֹמֵעַ מֵרָחוֹק אֶת הַסִּירֵנוֹת שֶׁל הָאַמְבּוּלַנְס שֶׁמִּישֶׁהוּ הִזְמִין, אִתָּהּ חוֹזֵר אֶל הָאֶפְשָׁרוּיוֹת הַלֹּא מְמוּמָּשׁוֹת שֶׁל חַיֶּיךָ, אֶל הַפִסְפוּס וְהַהַחְמָצָה, אֶל שְׁתֵּי הַנָּשִׁים שֶׁאִיתָּן שִׁכְבַת בְּכָל הַשָּׁנִים הָאֵלֶּה, וּבְעִיקָּר אֶל זוֹ, הָרְצִינִית יוֹתֵר שֶׁשָּׁקַלְתָּ לָשֵׂאת לָאִישָּׁה שֵׁשׁ שָׁנִים קוֹדֶם ("עוֹרֵךְ דִּין אֵירוֹפֵּאִי, רַוּוֹק, 34/175, בַּעַל עִנְיָין בְּסִפְרוּת וּפִילוֹסוֹפְיָה מְעוּנְיָין בְּדוֹמֶה בַּעֲלַת מִבְנֶה גּוּף נָשִׁי," כַּתֶּבֶת בַּמּוֹדָעָה שֶׁפּוּרְסְמָה בְּעַמּוּד צְדָדִי). חָזַרְתָּ גַּם אֶל פַּרְצוּפָהּ הֶעָקוֹם שֶׁל אִמֵּךְ שֶׁרָאֲתָה אֶת בְּחִירָתְךָ, וְאֶת מָה שֶׁאָמְרָה לְךָ בְּאוֹתוֹ הָעֶרֶב בֵּטוֹן יָבֵשׁ וְקַר: "הַיֶּלֶד שֶׁלִּי יָכוֹל לְהַשִּׂיג יוֹתֵר טוֹב מִזֶּה."
אַתָּה יוֹדֵעַ שֶׁאִילּוּ הָיִיתָ הוֹלֵךְ בְּעִקְבוֹת לִבְּךָ וְלֹא הָיִיתָ נִפְרָד מֵהָאִישָּׁה הַהִיא, לֹא הָיִיתָ שׁוֹכֵב פֹּה הַיּוֹם, כְּשֶׁשְּׁנֵי פָּרָמֵדִיקִים דָּתִיִּים מְרִימִים אוֹתְךָ אֶל הָאֲלוּנְקָה וְאֶחָד מֵהֶם אוֹמֵר בְּקוֹל חָלוּד, כְּמוֹ מִתּוֹךְ קַסְדַּת בַּרְזֶל: "הַשֵּׁם יִשְׁמוֹר, אֵיזֶה זְוָועָה."
בַּסֵּתֶר לִיבֵּךְ שֶׁעוֹמֵד לְהַפְסִיק לִפְעוֹם אַתָּה מְקַוֶּוה שֶׁלֹּא יִתְפְּסוּ אֶת גַּבִּי וְאֶת הַחֲבֵרִים שֶׁלּוֹ, וּבְכָךְ תִּימָּנַע הַחֶרְפָּה מִמְּךָ וּמֵאִימָּא שֶׁלְּךָ. שׁוֹפֵט בְּיִשְׂרָאֵל הֵצִיץ לַבָּתִּים, יֹאמְרוּ הַכּוֹתָרוֹת. אֵיזֶה מָוֶות מֵבִישׁ. מָוֶות מְגוּחָךְ. גָּרוּעַ יוֹתֵר מִלְּקַבֵּל הֶתְקֵף לֵב בִּזְמַן הַחֶרְבּוֹן.
הָאַמְבּוּלַנְס מַתְחִיל לִנְסוֹעַ, וְאַתָּה שׁוֹמֵעַ אֶת הַסִּירֵנָה הוֹלֶכֶת וּמִתְרַחֶקֶת. בְּאוֹתָם רְגָעִים אַתָּה מַתְחִיל לְרַחֵף וְחוֹשֵׁב פִּתְאוֹם עַל אַבָּא שֶׁלְּךָ. תְּמוּנוֹת שֶׁל שְׁנֵיכֶם בְּחוֹף הַיָּם צָפוֹת בְּעֵינֵי רוּחֵךְ.
***
לִוְויָיתְךָ נֶעֶרְכָה כַּעֲבוֹר יוֹמַיִים בְּבֵית הַקְּבָרוֹת שֶׁמִּתַּחַת לַחֶדֶר שֶׁבּוֹ גָּדַלְתָּ. אִמָּא שֶׁלְּךָ הִזְמִינָה לָךְ מִבְּעוֹד מוֹעֵד חֶלְקַת קֶבֶר בֵּין הַחֶלְקָה שֶׁלָּהּ לְבֵין חֶלְקָה אַחֶרֶת, זְעִירָה, שֶׁעָלֶיהָ כָּתוּב שְׁמָהּ שֶׁל אֲחוֹתֵךְ הַתִּינוֹקֶת, וַחֲרוּטוֹת שְׁתֵּי הַשָּׁנִים בָּהֶן חַיָּה.
הִיא הוֹפִיעָה לְטֶקֶס לְבוּשָׁה בְּשִׂמְלָה שְׁחוֹרָה וְאָמְרָה לַכּוֹל מִי שֶׁלָּחַץ אֶת יָדָהּ: "כַּמָּה רָצָה לִהְיוֹת שׁוֹפֵט. שׁוֹפֵט." מְאוּחָר יוֹתֵר, עַל שְׂפַת הַקֶּבֶר, הִתְחִילָה לִצְעוֹק שֶׁאֵין לָהּ יוֹתֵר בִּשְׁבִיל מָה לִחְיוֹת וְשֶׁהִיא רוֹצֶה שֶׁהַקַּבְרָן יִקְבּוֹר גַּם אוֹתָהּ.
מֵאוֹת אֲנָשִׁים נָכְחוּ בַּטֶּקֶס, וְאֶת רוֹב רוּבָּם מֵעוֹלָם לֹא פָּגַשְׁתָּ. הַהֲמוֹנִים בָּאוּ בְּעִקְבוֹת כּוֹתְרוֹת הָעִיתּוֹנִים שֶׁל אוֹתוֹ בּוֹקֶר, שֶׁבִּישְּׂרוּ עַל "עוֹד רֶצַח שֶׁל שׁוֹפֵט", לַמְרוֹת שֶׁלֹּא שָׁפַטְתָּ וְלוּ יוֹם אֶחָד בְּחַיֶּיךָ.
אֲפִילּוּ נְשִׂיא בֵּית הַמִּשְׁפָּט הָעֶלְיוֹן נָכַח בַּמָּקוֹם, מְלַוֶּוה בִּמְנַהֵל בָּתֵּי הַמִּשְׁפָּט וּבְשַׂר הַמִּשְׁפָּטִים, שֶׁלֹּא הֶחֱמִיץ אֶת הַהִזְדַּמְּנוּת לָשֵׂאת דְּבָרִים ("מַעֲרֶכֶת אֲכִיפַת הַחוֹק תִּתְפּוֹס אֶת הָאֲשֵׁמִים וְתִמְצֶה אִיתָּם אֶת הַדִּין. חַיִּים שֶׁל שׁוֹפֵט בְּיִשְׂרָאֵל אֵינָם הֶפְקֵר!")
גַּם קוֹרְנְהָאוֹזֶר, שֶׁתָּמִיד רָאָה בְּךָ עוֹף מוּזָר, שֶׁצָּחַק עָלֶיךָ מֵאֲחוֹרֵי גַּבְּךָ עִם הַמַּזְכִּירוּת, הָיָה שָׁם. הוּא עָמַד בְּסָמוּךְ לְאִמֵּךְ, הִזִּיל דִּמְעָה וְהִנִּיחַ עַל הָאֲדָמָה הַתְּחוּחָה זָר גָּדוֹל וְיָפֶה שֶׁעָלָיו כָּתוּב: "לַחֲבֵרֵנוּ הַיָּקָר מְנַחֵם".
בֵּין הַהֲמוֹנִים הָיָה גַּם אָדָם מְבוּגָּר בְּכוֹבַע קַסְקֵט. הוּא עָמַד בְּמֶרְחָק בָּטוּחַ מֵאִמָּא שֶׁלְּךָ וּבָכָה בְּשֶׁקֶט כְּשֶׁהַקַּבְרָן קָרָא עָלֶיךָ אֶת הַקַּדִּישׁ. זֶהוּ הָאִישׁ אֲשֶׁר כַּמָּה שָׁנִים לִפְנֵי לֵידָתֵךְ הִשְׁגִּיחַ עַל בִּתּוֹ הַקְּטַנָּה שֶׁטִּיפְּסָה עַל אֶדֶן הַחַלּוֹן, וְאָז, רֶגַע לִפְנֵי שֶׁהַכּוֹל נִגְמַר, עוֹד הִסְפִּיק לְשַׁחְרֵר אֶת הַצְּוָוחָה הַנָּשִׁית וְהַמַּבְעִיתָה שֶׁלִּיוְּותָה אֶת סוֹפָה. כֵּן, זֶהוּ הָאִישׁ אֲשֶׁר בְּקוֹשִׁי הִתְמוֹדֵד עִם זִיכְרוֹן בִּתּוֹ הַמֵּתָה שֶׁהִשְׁתַּקֵּף אֵלָיו בַּסּוֹרְגִים שֶׁהוּזְמְנוּ לְאַחַר הָאָסוֹן וְאָטְמוּ אֶת הַבַּיִת כְּמוֹ מִכְלָאָה שֶׁל כְּלָבִים, וּכְבָר נִשְׁבַּר לְגַמְרֵי לְאַחַר רַשְׁלָנוּתוֹ הַשְּׁנִיָּיה, אֲשֶׁר הֵבִיאָה לְכָךְ שֶׁהַתִּינוֹק שֶׁנּוֹלַד עַל מְנַת לְנַחֵם, הָפַךְ לְיֶלֶד נָכֶה.
הָאִישׁ הַזֶּה, אֲשֶׁר יָצָא בּוֹקֶר אֶחָד, לִפְנֵי כִּמְעַט אַרְבָּעִים שָׁנָה, מֵהַדִּירָה שֶׁהוֹרֶיהָ שֶׁל אִשְׁתּוֹ הוֹרִישׁוֹ לָהּ וּמֵעוֹלָם לֹא חָזַר, אֲפִילּוּ לֹא כְּדֵי לַחְתּוֹם עַל הֶסְכֵּם הַגֵּירוּשִׁים. אֲבָל הָאִישׁ הַזֶּה לֹא יָכוֹל הָיָה לְנַתֵּק אֶת חַיָּיו הַחֲדָשִׁים מֵאֵלֶּה הַקּוֹדְמִים, וְהִמְשִׁיךְ לִתְהוֹת בְּמֶשֶׁךְ שָׁנִים מָה עָלָה בְּגוֹרָלְךָ וּבְגוֹרַל אִמֵּךְ וְכֵיצַד הִשְׁתַּנּוּ חַיֵּיכֶם בְּעִקְבוֹת נְטִישָׁתוֹ.
בִּתְקוּפַת הֱיוֹתְךָ סְטוּדֵנְט, כְּשֶׁכְּבָר מִיעֲטָה אִמֵּךְ לָצֵאת מֵהַבַּיִת, חָדַל לְצַפּוֹת בָּהּ וְעָבַר לִחְיוֹת אֶת חַיָּיו בְּאֶמְצָעוּת חַיֶּיךָ. מִבַּעַד לְמִשְׁקְפֵי שֶׁמֶשׁ כֵּהִים וְתַחַת כּוֹבַע הַקַּסְקֵט, מִבְּלִי שֶׁיָּדַעְתָּ מִיהוּ, צָפָה בְּךָ כִּמְעַט בְּכָל יוֹם. פְּעָמִים רַבּוֹת הִבַּטְתָּ בְּפָנָיו, מִבְּלִי לָדַעַת שֶׁאַתָּה הוֹלֵךְ וְהוֹפֵךְ לִהְיוֹת דּוֹמֶה לוֹ, בְּמַבָּט, בַּהֲלִיכָה הַזְּרִיזָה, בַּיַּצִּיבָה.
הוּא צָפָה בְּךָ גַּם בְּרוֹב הַלֵּילוֹת שֶׁצָּפִית אִתָּהּ בַּאֲחֵרִים, וְגַם בָּעֶרֶב הָאַחֲרוֹן שֶׁל חַיֶּיךָ לִיוּוֹה אוֹתְךָ כְּמוֹ צֵל. הוּא עָמַד בְּמֶרְחָק בָּטוּחַ מִמְּךָ כְּשֶׁנִּכְנַסְתָּ לֶחָצֵר הַנְּטוּשָׁה בִּרְחוֹב הִירְשְׁנְבֵּרְג, וְהָיָה שָׁם גַּם כְּשֶׁיָּצָאתָ מִשָּׁם בְּרִיצַת הָאָמוֹק שֶׁלְּךָ. הוּא עוֹד קִיוּוֹה שֶׁתַּצְלִיחַ לַחֲמוֹק מֵחֲבוּרַת הַגְּבַרְתָּנִים שֶׁדָּלְקָה אַחֲרֶיךָ, הֲרֵי תָּמִיד הָיוּ לְךָ רַגְלַיִים קְלִילוֹת, מַמָּשׁ כְּמוֹ רַגְלָיו שֶׁלּוֹ, אֲבָל כְּשֶׁהִבְחִין בִּתְנוּעָתְךָ הַכְּבֵדָה הֵבִין שֶׁאֵינְךָ בְּמֵיטָבֵךְ. הוּא עוֹד רָצָה לַעֲשׂוֹת מַשֶּׁהוּ, לְהֵירָתֵם לְעֶזְרָתְךָ, אֲבָל הַכּוֹל קָרָה מַהֵר כָּל כָּךְ. כַּעֲבוֹר רֶגַע קָצָר כְּבָר שִׁכְבַת עַל הַכְּבִישׁ וּמֵעָלֶיךָ חַיּוֹת הַטֶּרֶף, וְכָל מָה שֶׁנּוֹתַר לוֹ לַעֲשׂוֹת הוּא פָּשׁוּט לְחַלֵּץ מַחֲזֵהוּ צְעָקָה מַחֲרִידָה אֲרוּכָּה.

 



https://www.shortstoryproject.com/he/story/%d7%9b%d7%91%d7%95%d7%93%d7%95/
#אםובן#טְרָגֶדְיָה#מְצִיצָנוּת#מִשְׁפָּחָה