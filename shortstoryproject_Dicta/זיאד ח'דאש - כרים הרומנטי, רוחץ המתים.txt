"אֲנִי אִישׁ רוֹמַנְטִי, פִּרְאִי אָדָם שֶׁכְּמוֹכָם, וַאֲנִי מַעֲרִיץ אֶת נִיזָאר קַבָּאנִי." – בַּמִּשְׁפָּט הָאֶחָד הַזֶּה הָיָה כָּרִים עוֹנָה לְלַעֲגָם שֶׁל הָאֲנָשִׁים וּלְהַאֲשָׁמוֹת שֶׁטָּפְלוּ עָלָיו. מִכָּאן שֵׁם הַתּוֹאַר "הָרוֹמַנְטִי" שֶׁאַנְשֵׁי הַמַּחֲנֶה הִדְבִּיקוּ לִשְׁמוֹ. בְּכָל פַּעַם שֶׁהָיִיתִי רוֹאֶה אֶת כָּרִים הָרוֹמַנְטִי בַּדֶּרֶךְ שֶׁהָאֲנָשִׁים הָיוּ הוֹלְכִים בָּהּ בַּשּׁוּבָם אֶל הַמַּחֲנֶה, הָיִיתִי צוֹעֵק לוֹ מֵרָחוֹק: הֵי, כָּרִים, הִתְרַחֵק מֵהַדֶּרֶךְ, הָאֲנָשִׁים יַכְעִסוּ וְיִפְגְּעוּ בְּךָ.
כָּרִים מָצָא לוֹ דְּרָכִים מִשֶּׁלּוֹ לְהַגִּיעַ בָּהֶן אֶל בֵּיתוֹ שֶׁבַּמַּחֲנֶה, וְנִרְאֶה הָיָה שֶׁהוּא מַשְׁלִים עִם הַפִּתְרוֹן הַזֶּה. אִישׁ לֹא הָלַךְ בַּדְּרָכִים שֶׁלּוֹ, וְכַאֲשֶׁר קָרָה שֶׁתָּעָה אָדָם מֵהַמַּחֲנֶה בְּדַרְכּוֹ וְהָלַךְ בַּדֶּרֶךְ שֶׁל כָּרִים, הָיָה כָּרִים צוֹעֵק אֵלָיו מֵרָחוֹק: "הֵי, בָּחוּר, אֲנִי כָּרִים הָרוֹמַנְטִי רוֹחֵץ הַמֵּתִים, תִּתְרַחֵק, תִּתְרַחֵק," וְכָךְ הָיָה מַרְחִיק מֵעָלָיו אֶת הָאֲנָשִׁים הַסּוֹלְדִים וּפוֹחֲדִים מִמֶּנּוּ.
אֲבָל לִפְעָמִים הָיָה כָּרִים שׁוֹכֵחַ אוֹ שֶׁנִּמְאַס לוֹ וְהוּא הָלַךְ בַּדְּרָכִים שֶׁלָּנוּ. הָאֲנָשִׁים הָיוּ יוֹצְאִים אָז מִדַּעְתָּם וְהָיוּ רוֹדְפִים אַחֲרָיו מֵרָחוֹק בְּאֵימָה וּבִצְרָחוֹת. כָּרִים הָיָה מִתְרַחֵק בִּמְהִירוּת וּמְקַלֵּל אֶת הַמַּחֲנֶה וְאֶת קְרוֹבָיו וְאֶת גּוּפוֹת הַמֵּתִים וְאֶת פָלַסְטִין וּמְאַיֵּים עֲלֵיהֶם בְּגוֹרַל אָיוֹם וְנוֹרָא.
"בְּסוֹף, פַּחְדָנִים, אַתֶּם תַּגִּיעוּ אֵלַי וְאָז אֲשַׁפֵּד אֶת גּוּפוֹתֵיכֶם עַל מוֹט אַחַת אַחַת וְאֶתְאַמֵּן בָּהֶן בִּקְלִיעָה לְמַטָּרָה."
הָאֲנָשִׁים שָׁמְעוּ וּמֵתוּ מְפַחֵד, וְהִיסְּסוּ וְנוֹעֲצוּ זֶה בָּזֶה בִּמְבוּכָה, מָה טוֹב יוֹתֵר: לְפַיֵּיס אֶת כָּרִים כְּדֵי לְהַצִּיל אֶת גּוּפוֹתֵיהֶם וְאֶת גּוּפוֹת קְרוֹבֵיהֶם מֵהֲטָלַת מוּם אוֹ לְהִתְלוֹנֵן  עָלָיו בַּמִּשְׁטָרָה? הָאֲנָשִׁים יָדְעוּ שֶׁכָּרִים הוּא רוֹחֵץ הַמֵּתִים הַיָּחִיד בְּבֵית הַחוֹלִים בָּעִיר וְשֶׁאָסוּר לְאַף אֶחָד מִקְּרוֹבֵי הַמֵּת לְהִיכָּנֵס בַּזְּמַן שֶׁהוּא רוֹחֵץ אֶת גּוּפָתוֹ, מָה שֶׁנָּתַן בִּידֵי כָּרִים קְלָף חָזָק מְאוֹד בַּמִּלְחָמָה בֵּינוֹ וּבֵין אַנְשֵׁי הַמַּחֲנֶה. אַף אֶחָד לֹא יָדַע בְּדִיּוּק מָה עוֹשֶׂה כָּרִים בְּגוּפָהּ שֶׁהוּא רוֹחֵץ, הַאִם הוּא גּוֹנֵב מִמֶּנָּה אֵיבָרִים כְּמוֹ שֶׁהַשְּׁמוּעָה מְסַפֶּרֶת? הַאִם הוּא דּוֹחֵף לִנְקָבֶיהָ חֲפָצִים זָרִים כְּשִׁיטָה יְצִירָתִית לְבַזּוֹת אוֹתָהּ? וְאוּלַי הוּא יוֹרְק עָלֶיהָ וּמַכָּה אוֹתָהּ וּבוֹעֵט בָּהּ וְדוֹקֵר אוֹתָהּ?
כָּךְ הִפְקִיר כָּרִים אֶת הָאֲנָשִׁים לְחַסְדָּם שֶׁל הַדִּמְיוֹנוֹת וְהַחֲרָדוֹת שֶׁאִיּוּמָיו עוֹרְרוּ בָּהֶם.
הַפַּחַד הַגָּדוֹל מִפְּנֵי כָּרִים מְקוֹרוֹ הָיָה בִּשְׁמוּעָה שֶׁהֵפִיץ בְּמַחֲנֶה צָעִיר שֶׁטּוּפַּל בְּבֵית הַחוֹלִים: "רָאִיתִי אוֹתוֹ הוֹלֵךְ בַּמִּסְדְּרוֹנוֹת שֶׁל בֵּית הַחוֹלִים עִם רֹאשׁ שֶׁל בֶּנְאָדָם בְּיָד וְהָאֲנָשִׁים בּוֹרְחִים מִמֶּנּוּ."
"רָאִיתָ אוֹתוֹ בָּעֵינַיִים שֶׁלְּךָ?"
"כֵּן, בָּעֵינַיִים שֶׁלִּי, בְּחַיֵּי!"
יָמִים אֲחָדִים אַחֲרֵי שֶׁנָּפוֹצָה הַשְּׁמוּעָה נִכְנַס כָּרִים הָרוֹמַנְטִי לִמְכוֹנִית הַפּוֹרֵד שֶׁל הַמַּחֲנֶה וְעַל כְּתֵפוֹ תְּלוּיָה שַׂקִּית פְּלַסְטִיק שְׁחוֹרָה מְלֵאָה בִּדְבָרִים מוּזָרִים. רַק אֱלוֹהִים וְכַרִים יָדְעוּ מָה יֵשׁ בָּהּ. בְּמִקְרֶה הָיָה בֵּין הַנּוֹסְעִים בַּמְּכוֹנִית הַצָּעִיר שֶׁרָאָה אֶת כָּרִים עִם רֹאשׁ שֶׁל אָדָם. הַצָּעִיר פָּלַט צְעָקָה שֶׁטִּלְטְלָה אֶת הַמְּכוֹנִית: "בְּחַיֵּי, רָאִיתִי אוֹתוֹ הוֹלֵךְ עִם רֹאשׁ שֶׁל בֶּנְאָדָם". מִיָּד קָמוּ הַנּוֹסְעִים מִמּוֹשְׁבֵיהֶם, כּוֹלֵל הַנַּהָג, וְנִמְלְטוּ מֵהַמּוֹנִית. הֵם רָצוּ אֶל שׁוֹטֵר תְּנוּעָה וְחָזְרוּ אִתּוֹ אֶל הַמְּכוֹנִית וְהִצְבִּיעוּ עַל כָּרִים, שֶׁרַק הוּא נִשְׁאַר לָשֶׁבֶת בָּהּ וְלֹא הֵבִין מָה קָרָה. גַּם הַשּׁוֹטֵר הָיָה מְבוּלְבָּל וּמְפוּחָד.
אַף אֶחָד בַּמַּחֲנֶה לֹא אוֹהֵב אֶת כָּרִים, אַף אֶחָד לֹא רוֹצֶה לְדַבֵּר אִתּוֹ. כִּי כָּרִים אִישׁ מַפְחִיד, פָּשׁוּט מְאוֹד. הוּא חַי בַּמַּחֲנֶה עִם אִשְׁתּוֹ וּשְׁלוֹשֶׁת יְלָדָיו, חַלּוֹנוֹת בֵּיתוֹ מוּגָפִים לָרוֹב, יְלָדָיו מִשְׂחָקִים בֶּחָצֵר הָאֲחוֹרִית שֶׁמּוּקֶּפֶת בְּחוֹמַת בֵּטוֹן. הַשְּׁמוּעוֹת עַל כָּרִים תָּפְחוּ עַד כְּדֵי כָּךְ שֶׁסּוֹפֵר עָלָיו שֶׁהוּא חוֹתֵךְ מֵהַגּוּפוֹת שֶׁהוּא רוֹחֵץ אֵיבָרִים מְסוּיָּמִים וּמוֹכֵר אוֹתָם לַיְּהוּדִים. הַמִּלְחָמָה נֶגְדּוֹ לָבְשָׁה מְמַדִּים חֲרִיגִים, כִּי הוֹפָעַת הַמִּילָּה יְהוּדִים בַּסִּיפּוּר חִידְּדָה אֶת הָרְגִישׁוּת וְהַגְּדִילָה אֶת הַמֶּתַח.
הַפָּרָשָׁה שֶׁל כָּרִים וְהַגּוּפוֹת וְאַנְשֵׁי הַמַּחֲנֶה מָשְׁכָה אֶת תְּשׂוּמַת לִבִּי וְהֶחְלַטְתִּי שֶׁאֵלֵךְ בַּדְּרָכִים שֶׁהוּא הוֹלֵךְ בָּהֶם וְאֶדְפּוֹק עַל דַּלְתּוֹ. הֶחְלַטְתִּי לְבָרֵר אֶת הָאֱמֶת וְלִכְתּוֹב עָלֶיהָ.
"כָּרִים, צַר לִי שֶׁאַתָּה בְּצָרָה כָּזֹאת, וְגַם אֲנִי, כָּמוֹךְ, אוֹהֵב אֶת נִיזָאר קָבָאנִי. אֲנִי רוֹצֶה לָלֶכֶת אִתְּךָ יַחַד בַּדֶּרֶךְ שֶׁלְּךָ וּלְשׂוֹחֵחַ אִתְּךָ. אֲנִי רוֹצֶה לִכְתּוֹב עָלֶיךָ."
"זֶה טֵירוּף לְהִתְוַוכֵּחַ עִם הָאֲנָשִׁים. אֲנִי מַסְרִיחַ וּבְכִיסְיָם שֶׁלִּי יֵשׁ אֵיבָרִים שֶׁל גּוּפוֹת וְאַתָּה עָלוּל לַחֲטוֹף מַחֲלָה, הֲרֵי זֶה מָה שֶׁאוֹמְרִים עָלַי. לְךָ אִיתָּם!"
דַּרְכּוֹ שֶׁל כָּרִים סֵירְבָה לְקַבֵּל אוֹתִי. רָאִיתִי אוֹתוֹ מִתְרַחֵק מִלִּפְנֵי וְנֶעֱמַד בִּקְצֵה הַדֶּרֶךְ שֶׁלּוֹ לְחַכּוֹת לָאַמְבּוּלַנְס שֶׁבָּא בְּכָל בּוֹקֶר לְהַסִּיעַ אוֹתוֹ לַמַּחֲנֶה, אַחֲרֵי שֶׁנֶּהָגֵי הַמּוֹנִיּוֹת סֵירְבוּ לְהַסִּיעַ אוֹתוֹ.
אֲבָל עֶרֶב אֶחָד דָּפַקְתִּי עַל דַּלְתּוֹ, לְתַדְהֵמַת הַשְּׁכֵנִים, וּבִזְרוֹעוֹתָי קוּפְסַת קַרְטוֹן מְלֵאָה סְפָרִים מֵאֵת נִיזָאר קָבָאנִי, וְשָׁמַעְתִּי אִישָּׁה אַחַת אוֹמֶרֶת לַחֲבֶרְתָּהּ:
"הוּא לֹא נִרְאֶה לְךָ כְּמוֹ אֶחָד שֶׁסּוֹחֵר אִתּוֹ בְּגוּפוֹת? תִּרְאִי אֶת הַקּוּפְסָה שֶׁהוּא מַחֲזִיק."
כָּרִים פָּתַח אֶת הַדֶּלֶת וּבֵירֵךְ אוֹתִי בִּמְבוּכָה:
"בָּרוּךְ הַבָּא, אָדוֹן... כֵּן?"
פָּתַחְתִּי אֶת הַקּוּפְסָה לְפָנָיו וּסְפָרָיו שֶׁל נִיזָאר  נִשְׁפְּכוּ הַחוּצָה. כָּרִים יָצָא מִגְּדֵרוֹ מֵרוֹב שִׂמְחָה. הוּא הוֹלִיךְ אוֹתִי פְּנִימָה, קָרָא לִילָדָיו וּלְאִשְׁתּוֹ, וְכוּלָּם שָׂמְחוּ בַּסְּפָרִים וְעָמְדוּ עַל כָּךְ שֶׁאוּכַל אִתָּם אֲרוּחַת עֶרֶב. בִּילִּיתִי אֶת כָּל הַלַּיְלָה בִּמְחִיצָּתוֹ שֶׁל כָּרִים, הוּא הִרְעִיף עָלַי פֵּירוֹת וּמַמְתַּקִּים וַחֲלָבָהּ וּפִיצּוּחִים וְתֶה וַאֲנִי הִרְעַפְתִּי עָלָיו מַעֲשִׂיּוֹת וְסִיפּוּרִים עַל נִיזָאר וְעַל חַיָּיו וְקָרָאתִי בְּאוֹזְנָיו שִׁירִים שֶׁעֲדַיִין לֹא הִכִּיר. רָאִיתִי בְּעֵינָיו דְּמָעוֹת. פִּתְאוֹם הוּא חִיבֵּק אוֹתִי:
"אֲדוֹנִי הַמְּלוּמָּד, הַאִם זֶה הֶגְיוֹנִי שֶׁאֶחָד שֶׁאוֹהֵב אֶת נִיזָאר יַחְתּוֹךְ אֵיבָרִים מִגּוּפָם שֶׁל בְּנֵי אָדָם וְיִמְכּוֹר אוֹתָם וְיִתְהַלֵּךְ עִם רֹאשׁ שֶׁל בֶּנְאָדָם?"
"מָה פִּתְאוֹם, כָּרִים, אֲנִי אַף פַּעַם לֹא הֶאֱמַנְתִּי בִּשְׁמוּעוֹת הָאֵלֶּה וְהַהוֹכָחָה הִיא שֶׁאֲנִי יוֹשֵׁב אִתְּךָ הַלַּיְלָה."
בַּבּוֹקֶר יָצָאתִי מִבֵּיתוֹ שֶׁל כָּרִים. הוּא לִיוּוֹה אוֹתִי לַדֶּלֶת, הָיָה מְאוּשָּׁר מְאוֹד וְרָגוּעַ, חִיבֵּק אוֹתִי וְלָחַשׁ בְּאוֹזְנֵי:
"אֲנִי רוֹצֶה שֶׁלִּבְּךָ יִהְיֶה שֶׁקֶט לְגַמְרֵי, אֲדוֹן – אֲנִי אֶתְיַיחֵס אֵלֶיהָ בְּכָבוֹד וְאֶרְחַץ אוֹתָהּ הֵיטֵב וַאֲדַקְלֵם מֵעָלֶיהָ שִׁירִים שֶׁל נִיזָאר שֶׁאֲנִי אוֹהֵב."
"אֲנִי לֹא מֵבִין, כָּרִים יַקִּירֵי, אֶל מִי תִּתְיַיחֵס בְּכָבוֹד וְאֶת מִי תִּרְחַץ? "
"אֶת הַגּוּפָה הַנֶּהֱדֶרֶת שֶׁלְּךָ, אָדוֹן."



https://www.shortstoryproject.com/he/story/%d7%9b%d7%a8%d7%99%d7%9d-%d7%94%d7%a8%d7%95%d7%9e%d7%a0%d7%98%d7%99-%d7%a8%d7%95%d7%97%d7%a5-%d7%94%d7%9e%d7%aa%d7%99%d7%9d/
#אֵימָה#אִירוֹנְיָה#אַפֶּל#אֶקְזַסְטֶנְצְיאָלִיסְטִי#הוּמוֹרִיסְטִי#מִלִּנְכוּלֶיהָ#ספרותערבית