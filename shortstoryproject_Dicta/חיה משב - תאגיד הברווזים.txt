"'אִם הָיוּ שׁוֹאֲלִים אוֹתִי מָה הַסִּיבָּה לְכָל זֶה, מִיָּד הָיִיתִי עוֹנֶה. אֲבָל אִישׁ מֵעוֹלָם לֹא שָׁאֵל' — עוֹבֵד 251K, אַתָּה כָּתַבְתָּ אֶת זֶה בְּמַחְבֶּרֶת שֶׁלְּךָ?"
"נָכוֹן."
"אַתָּה רוֹצֶה לְסַפֵּר לָנוּ?"
"לְסַפֵּר לָכֶם מָה?"
"מָה הָיִיתָ עוֹנֶה."
"אֲנִי לֹא יוֹדֵעַ לָמָּה כָּתַבְתִּי אֶת זֶה."
"כַּתֶּבֶת כִּי נָתְנוּ לָכֶם מְחַבֶּרֶת. זוֹ הַמְּשִׂימָה שֶׁל הַקּוֹמָה הַשְּׁמוֹנֶה-עֶשְׂרֵה, לִפְנֵי שֶׁאַתֶּם הוֹפְכִים לִהְיוֹת מַדְרִיכִים. אֲנַחְנוּ מַצִּיעִים לְךָ שֶׁתַּמְשִׁיךְ לִכְתּוֹב. יִתָּכֵן שֶׁלֹּא כָּל מָה שֶׁתִּכְתּוֹב יִהְיֶה מוּבָן לְךָ. אֶת זֶה אַתָּה תְּבָרֵר בַּקּוֹמָה הַסּוֹפִית."
***
חָזַרְתִּי לַמַּחְבֶּרֶת, מָחַקְתִּי אֶת הַשּׁוּרָה הָרִאשׁוֹנָה: וְהִשְׁאַרְתִּי אֶת סִיּוּמָהּ: "אִישׁ מֵעוֹלָם לֹא שָׁאַל". וּמִשָּׁם הִמְשַׁכְתִּי, כְּמוֹ שֶׁהוֹרוּ לִי הַמַּדְרִיכִים שֶׁל הַקּוֹמָה הַתְּשַׁע-עֶשְׂרֵה, לִכְתּוֹב:
הִתְחַלְתִּי בַּקּוֹמָה מִסְפַּר אֶפֶס. הָיִיתִי אָז בֶּן עֶשֶׂר שָׁנִים. אֲנִי לֹא זוֹכֵר אֵיךְ וְאֵיפֹה הֶעֱבַרְתִּי אוֹתָן, רַק קוֹל רַךְ נָמוּךְ שׂוֹחֶה בְּתוֹכָם, כְּמוֹ קֶרֶן אוֹר צְהוּבָּה שֶׁחוֹדֶרֶת מִלְּמַעְלָה פּוֹרֶמֶת אֶת הַתִּקְרָה שֶׁמֵּעֲלֵי מֵאוֹרוֹ שֶׁל הַפְלוֹרוֹצֵנְט.
אֶלֶף הָיָה הַמְּסַפֵּר – שֶׁלָּנוּ הָעוֹבְדִים. וּמִכֵּיוָון שֶׁלֹּא הִזְדַּמֵּן לִי לְמַנּוֹת בְּעַצְמִי, הָיִיתִי מְנַסֶּה לֶאֱחוֹז בַּמִּסְפָּר הַמַּלְבְּנִי. לְכוֹפֵף וְלִבְדּוֹק אוֹתוֹ כְּדֵי שֶׁיַּתְאִים לְדַבֵּר שֶׁבָּא לְתָאֵר — אוֹתָנוּ.
אֶלֶף שְׁאִיפוֹת וּנְשִׁיפוֹת בְּכָל זְמַן נָתוּן. מִסְדְּרוֹנוֹת אֲרוּכִּים לְבָנִים.
עֶשְׂרִים קוֹמוֹת, שִׁכְבוֹת-שְׁכָבוֹת.
כָּל קוֹמָה הִיא שֶׁיִּכְפּוֹל שֶׁל קוֹדַמְתָּהּ.
כָּל מַעֲבָר הָיָה כְּאִילּוּ פָּסַעְנוּ פְּסִיעָה נוֹסֶפֶת לְעֵבֶר מְקוֹר הָאוֹר.
הַתַּאֲגִיד הָיָה בֵּית. מוּכָּר. יָדוּעַ. וְעִם זֹאת ... "תָּמִיד הָיִינוּ פֹּה", עָנִיתִי, פַּעַם כְּשֶׁשָּׁאַל אוֹתִי 277K: "אַתָּה יוֹדֵעַ אֵיךְ הִגַּעְנוּ לְפֹה?",  וּפִתְאוֹם כְּשֶׁאָמַרְתִּי אֶת אוֹתָן מִילִּים בַּבִּיטָּחוֹן, גַּם לִי לֹא הָיָה בָּרוּר אֵיךְ. פִּיסַּת הַמֵּידָע הַיְּחִידָה שֶׁעָבְרָה בֵּין הַקּוֹמוֹת, הַחֲדָרִים, הַמִּסְדְּרוֹנוֹת הָיְיתָה הַיּוֹם שֶׁבּוֹ נִמְסוֹר חָזְרָה אֶת אוֹתָהּ נְשִׁימָה — בְּשֵׂיבָה טוֹבָה בְּגִיל חֲמִישִּׁים. וּבְעֶצֶם מָה הָיְיתָה הַמַּטָּרָה שֶׁל יְדִיעָה זוֹ? אוּלַי לִמְשׁוֹךְ אוֹתָנוּ קְצָת מֵעֵבֶר לַקּוֹמָה הַנּוֹכְחִית, שֶׁבָּהּ יֶשְׁנוֹ וְעָבַדְנוּ, לְעֵבֶר הַקּוֹמוֹת הָאֲחֵרוֹת. אַךְ בְּדֶרֶךְ כְּלָל, יָשְׁבָה הַיְּדִיעָה יַחַד עִם הָאוֹר הַלָּבָן הַמְּסַנְוֵור, לִפְעָמִים אַף הִתְעַרְבְּלָה בְּתוֹכוֹ, מֵעַל לְרֹאשֵׁנוּ הָרְכוּנִים אֶל שׁוּלְחַן הָעֲבוֹדָה.
סֵדֶר הַיּוֹם הָיָה קָבוּעַ: קָמִים. שׁוֹטְפִים פָּנִים. מְסַדְּרִים אֶת הַמִּיטָּה. מִתְפַּקְּדִים בַּכְּנִיסָה לַחֲדַר הָאוֹכֶל. מִתְפַּקְּדִים בַּכְּנִיסָה לְאֵזוֹר הָעֲבוֹדָה. מִתְפַּקְּדִים לִפְנֵי הַשֵּׁינָה. רַק סוּג הָעֲבוֹדָה הִשְׁתַּנָּה מְקוֹמָהּ לַקּוֹמָה.
בַּקּוֹמָה מִסְפַּר אֶפֶס הָיָה עָלֵינוּ לְהַפְרִיד בֵּין שְׁנֵי סוּגֵי זֵירְעוֹנִים. הַזֵּירְעוֹנִים נָעוּ בְּמַעְגָּלִיּוֹת עַל מַסּוֹעַ בְּקֶצֶב שֶׁדָּמָה לְקֶצֶב הַנְּשִׁימָה שֶׁלָּנוּ. הַמַּחֲשָׁבוֹת שֶׁלָּנוּ הִתְגַּלְגְּלוּ נְקוּדּוֹת-נְקוּדּוֹת עַל גַּבֵּי הַמַּסּוֹעַ, רַבּוֹת, קְטַנּוֹת, עֲגוּלּוֹת; אַךְ כַּאֲשֶׁר הִתְרַכַּזְנוּ עָמוֹק לְתוֹכֶן, גִּילִּינוּ שֶׁלְּמַעֲשֶׂה הָיוּ רַק מַחְשָׁבָה אַחַת. מַחֲשָׁבָה שֶׁהִתְחִילָה בְּקִיר לָבָן, עָלְתָה וְטִיפְּסָה מַעְלָה עַד לַמָּקוֹם מִמֶּנּוּ מִתְפַּזֵּר הָאוֹר, אָז חָזְרָה לְבִגְדֵי הָעֲבוֹדָה שֶׁצִּבְעָם כְּצֶבַע הַקִּיר, עָצְרָה בְּכַפּוֹת-יָדֵנוּ וְהִרְהֲרָה הַאִם הַתְּנוּעָה הַזּוֹ שֶׁל כַּף-הַיָּד, זוֹ שֶׁעַכְשָׁיו בִּיצַּעְנוּ, הַאִם לֹא עָשִׂינוּ אוֹתָהּ כְּבָר קוֹדֶם?
וְהַזֵּירְעוֹנִים, הֲרֵי כְּבָר מִייְּנוּ אוֹתָם, אֵיךְ חָזְרוּ שׁוּב לְהִתְעַרְבֵּב?
מִדֵּי פַּעַם עָלְתָה לוּלְאַת הַמַּסּוֹעַ עַל גַּבְשׁוּשִׁית וְאָז הַזֵּירְעוֹנִים קִיפְצוּ וְעֵינֵינוּ הַבּוֹהוֹת-בְּעִקְבוֹתָם נִזְכְּרוּ לְמַצְמֵץ.
אֶת הַזֵּירְעוֹנִים הַכְּתוּמִים אֵרַזְנוּ בַּקּוּפְסָאוֹת לִבְנוֹת מַבְרִיקוֹת וְאֶת הַשְּׁחוֹרִים הִשְׁלַכְנוּ לְמִכְּלֵי אַשְׁפָּה.
הַכַּפְתּוֹרִים שֶׁל מַעֲלִית הַבִּנְיָין מוּסְפְּרוּ מֵאֶפֶס וְעַד תְּשַׁע עֶשְׂרֵה, סַךְ הַכּוֹל עֶשְׂרִים קוֹמוֹת. רַק הָעוֹבְדִים מֵהַקּוֹמָה הַתְּשַׁע עֶשְׂרֵה, שֶׁהָיוּ מְנַהֲלֵי הָעֲבוֹדָה שֶׁל עוֹבְדֵי הַקּוֹמוֹת הָאֲחֵרוֹת, הוּרְשׁוּ לַעֲבוֹר בֵּינֵיהֶן. הָיִינוּ חֲמִישִּׁים עוֹבְדִים בַּקּוֹמָה. הַגּוּף שֶׁלָּנוּ הָיָה בָּנוּי מִשְּׁתֵּי רַגְלַיִים כְּדֵי לָלֶכֶת, שְׁתֵּי יָדַיִים כְּדֵי לְמַיֵּין, פֹּה לֶאֱכוֹל, עֵינַיִים לִרְאוֹת, וְאֵיבָר קָשִׁיחַ כְּדֵי לִפְתּוֹחַ דְּלָתוֹת וּמַעֲבָרִים בֵּין חֲדָרִים וּמִסְדְּרוֹנוֹת. הוּא נִקְרָא הַכַּרְטִיס. מִי שֶׁהָיָה לוֹ כַּרְטִיס רָחָב יוֹתֵר, הִצְלִיחַ לִפְתּוֹחַ יוֹתֵר דְּלָתוֹת. הַכַּרְטִיס שֶׁל כּוּלָּם הִסְפִּיק לִפְתּוֹחַ אֶת דֶּלֶת חֲדַר הָאוֹכֶל וְאֶת הַכְּנִיסָה לְאֵזוֹר הָעֲבוֹדָה.
לִפְעָמִים הִבַּטְנוּ אֶל הַפְלוֹרוֹצֵנְט, הַדָּבָר הַבָּרוּר שֶׁתָּמִיד זֶרַח מֵעָלֵינוּ, לִפְעָמִים חָשַׁבְנוּ שֶׁאוּלַי בְּתוֹכוֹ מִסְתַּתֶּרֶת נְקוּדַּת הָאוֹר מִמֶּנָּה הֵחֵל הַכּוֹל, הַנִּיצוֹץ שֶׁחִיבֵּר פֹּה וְיָד, כַּרְטִיס וְרֶגֶל לִכְדֵי מָה שֶׁאֲנַחְנוּ — עוֹבֵד מְדַבֵּר, מְדַבֵּר וְעוֹבֵד. לִפְעָמִים בֵּין שֵׁינָה לְעָרוֹת, עַל כָּרִית פְּלוּמַת נוֹצוֹת, הַזְּרוֹעוֹת כָּרְכוּ אֶת פִּינַּת הַכָּרִית, הַפָּנִים שָׁקְעוּ לְתוֹךְ מְתִיקוּת, מִתּוֹךְ נוֹאָשׁוֹת, צוֹרֶךְ פְּנִימִי חֲמַקְמַק לְהֵיאָחֵז, וְהַשְּׂפָתַיִים מָצְצוּ אֲוִויר.
בְּכָל אוֹפֶן, לֹא בָּאתִי לִכְתּוֹב עָלַיי, אֶלָּא עַל עוֹבֵד 246K. הוּא נוֹלַד לְלֹא כַּרְטִיס.
בַּשָּׁבוּעוֹת הָרִאשׁוֹנִים 246K הָיָה נֶעֱלַם מִיָּד לְאַחַר אֲרוּחַת הַבּוֹקֶר.
שְׁנֵי עוֹבְדִים מֵהַקּוֹמָה הַתְּשַׁע עֶשְׂרֵה הָיוּ מַגִּיעִים, לוֹקְחִים אוֹתוֹ וּמַחֲזִירִים לִפְנֵי מְפַקֵּד הַשֵּׁינָה.
לֹא יָדַעְנוּ לְאָן הָלַךְ. בְּעֵינֵינוּ לִיוִּוינוּ אֶת גַּבּוֹ הַמִּתְרַחֵק, אֶת יָדָיו הַשְּׁמוּטוֹת בְּצִדֵּי גּוּפוֹ וְגַל שֶׁל רַחַשׁ נִסְחָף וְסָגַר אַחֲרָיו אֶת הַדֶּלֶת. הוּא יָשֵׁן בַּמִּיטָּה מְרוּחֶקֶת מִשְּׁאָר הַמִּיטּוֹת, וְאַף עוֹבֵד לֹא הֵעֵז לְהִתְקָרֵב אֵלָיו. הוּא עוֹרֵר בְּנוֹ הַרְגָּשָׁה מוּזָרָה. בַּהַתְחָלָה פַּחַד, אַחֵר-כָּךְ בְּחִילָה, כְּמוֹ כְּשֶׁאוֹכָלִים מַשֶּׁהוּ מְקוּלְקָל. הָיָה בּוֹ מַשֶּׁהוּ לֹא טִבְעִי. הַתְּחוּשָׁה הֵצִיפָה אוֹתָנוּ בְּבַת-אַחַת בְּאוֹפֶן טִבְעִי וּבִלְתִּי נִשְׁלָט — בְּכָל פַּעַם שֶׁעָמַד עַל יַד מִישֶׁהוּ מֵאִתָּנוּ. הָיָה בּוֹ חֲסַר. אֲפִילּוּ בַּעֲלֵי הַכַּרְטִיסִים הַקְּטַנִּים הִרְגִּישׁוּ שְׁלֵמִים וּגְדוֹלִים מוּלוֹ. לַמְרוֹת שֶׁמִּסְפַּר הַדְּלָתוֹת אוֹתָן הִצְלִיחוּ לִפְתּוֹחַ לֹא הִשְׁתַּנָּה.
בַּשָּׁבוּעַ הַחֲמִישִׁי נִתְלְתָה רְשִׁימַת תּוֹרָנוּיוֹת לַמְּלַוִּוים עֲבוּר 246K וּבְתוֹךְ סֵדֶר הַיּוֹם הַקָּבוּעַ, נוֹסְפָה מַטָּלָה. בְּכָל שָׁבוּעַ מוֹנֶה אֶחָד מֵהָעוֹבְדִים לְהִתְלַוּוֹת אֶל 246K עַל מְנַת לִפְתּוֹחַ לוֹ אֶת הַמַּעֲבָרִים. זֶה אוּלַי נִשְׁמָע פָּשׁוּט, אַךְ בְּכָל פַּעַם שֶׁמְּלַוֶּוה פֶּתַח דֶּלֶת לְ-246K, הַכַּרְטִיס שֶׁלּוֹ הָיָה מִתְרַחֵב וְאוֹרֶךְ, לֹא בַּמְּצִיאוּת, רַק מִבְּחִינַת הַתְּחוּשָׁה וְהַחֲסַר שֶׁל 246K הָיָה מִתְנַקֵּב וְנִפְעָר. לָכֵן עֶרֶב אֶחָד, לְאַחַר הַמִּקְלַחַת, הִצִּיעַ עוֹבֵד 277K, שֶׁהַכַּרְטִיס שֶׁלּוֹ פָּתַח דְּלָתוֹת רַבּוֹת יוֹתֵר מִכּוּלָּנוּ, לִבְדּוֹק מָה יֵשׁ וּמָה חָסֵר אֵצֶל 246K. שְׁנֵי עוֹבְדִים הֶחֱזִיקוּ בְּיָדָיו שֶׁל 246K, שְׁנַיִים אֲחֵרִים בְּרַגְלָיו. הָיוּ שָׁם שְׁאֵרִיּוֹת שֶׁל שְׁכָבוֹת בְּגוּפוֹ, אֲבָל אַף עוֹבֵד לֹא רָצָה לָגַעַת, כִּי עָבְרָה שְׁמוּעָה שֶׁמִּי שִׁיגֵּעַ בְּכַרְטִיס הֶחָסֵר – כַּרְטִיסוֹ יֵעָלֵם, אוֹ שֶׁיַּעֲבוֹר לְ-246K. לָכֵן נֶאֱלַצְנוּ לָסֶגֶת.
לְאַחַר אַרְבָּעִים וְתֵשַׁע שָׁבוּעוֹת — הַשָּׁבוּעוֹת שֶׁחָלְפוּ הוּקְרְנוּ עַל מָסָךְ קָטָן בַּמִּסְדְּרוֹן הָרָאשִׁי, וּמִכָּךְ לָמַדְנוּ שֶׁהַזְּמַן חָלַף — כַּאֲשֶׁר תּוֹרָנוּת הַלִּיוּוּי הִסְתַּיְּימָה, שָׁב וְנִלְקַח 246K עַל יְדֵי שְׁנֵי עוֹבְדִים מֵהַקּוֹמָה הַתְּשַׁע עֶשְׂרֵה. כְּשֶׁחָזַר בְּעֶרֶב, כַּף יָדוֹ הַיְּמָנִית מָנְתָה אַרְבַּע אֶצְבָּעוֹת — הָאֶצְבַּע וְהָאַמָּה הוּלְחֲמוּ לְאֶצְבַּע אַחַת גְּדוֹלָה וְעָבֶה שֶׁדָּמְתָה לְכַרְטִיס.  וְאָכֵן, לְהַפְתָּעָתֵנוּ, לֹא רַק דָּמְתָה אֶלָּא גַּם שִׁימְּשָׁה כְּכָזֶה. כָּל עוֹד 246K נִזְקָק לָנוּ, הֶחָסֵר שֶׁלּוֹ הָיָה הֶגְיוֹנִי; כָּעֵת אֵיבָרוֹ הַכָּרוּת שֶׁצָּמַח עַל יָדוֹ, גָּמִישׁ, נִרְאֶה גַּם עַל פְּנֵי מִשְׁטַח הָעֲבוֹדָה כְּשֶׁשֶּׁלָּנוּ הִסְתַּתֵּר מִתַּחְתָּיו, הָפַךְ אוֹתָנוּ לַחֲסֵרִים.
שְׁנֵי עוֹבְדִים אָחֲזוּ בְּיָדָיו. שְׁנַיִים בְּרַגְלָיו. לְהַפְרִיד וְלִבְרוֹר. לְהַפְרִיד וְלִבְרוֹר. שְׁתֵּי פְּעוּלּוֹת פְּשׁוּטוֹת, שֶׁחָיִינוּ אוֹתָן יוֹם-יוֹם. לְ246K הָיָה כַּרְטִיס, וְהָיִינוּ מְחוּיָּבִים לִמְצוֹא אֶת הֶחָסֵר שֶׁלּוֹ, לְהוֹצִיא אוֹתוֹ הַחוּצָה, לָאוֹר. 277K, שֶׁכָּעֵת הָפַךְ לִהְיוֹת מָקוֹם שֵׁנִי בְּמִסְפַּר הַדְּלָתוֹת שֶׁפָּתַח, הִתְנַדֵּב לִבְדּוֹק. הוּא הָרִים בְּאֶצְבְּעוֹתָיו אֶת הַשְּׁכָבוֹת שֶׁכִּיסּוּ שְׁכָבוֹת אֲחֵרוֹת וְהִגִּיעַ לִקְרוּם סָגוּר. הוּא לֹא יָדַע אֵיךְ לְהַמְשִׁיךְ מִכָּאן. הוּא הִסְתַּכֵּל סְבִיבוֹ, חִיפֵּשׂ חָפֵץ עִמּוֹ יוּכַל לִפְתּוֹחַ אֶת הַקְּרוּם הַסָּגוּר, וְאָז נֶעֱצַר וְחִייֵּךְ לְעַצְמוֹ, יֵשׁ לוֹ כַּרְטִיס, שֶׁעַד לֹא מִזְּמַן פָּתַח אֶת רוֹב הַדְּלָתוֹת. 277K הֶעֱמִיד בְּטוּר אֶת כָּל שְׁאָר הָעוֹבְדִים לְפִי דַּרְגַּת הַפְּתִיחוּת שֶׁל כָּל עוֹבֵד. הָיָה נִרְאֶה כִּי הוּא לֹא יְוַותֵּר עַל הַדֶּלֶת הַזּוֹ, שֶׁתַּחֲזִיר אוֹתוֹ לַמָּקוֹם הָרִאשׁוֹן. הָעוֹבְדִים נִיסּוּ, כָּל אֶחָד בְּתוֹרוֹ, וְאֶפְשָׁר הָיָה לִרְאוֹת אֶת הַפַּחַד בָּעֵינַיִים, שֶׁכִּיוֵּוץ לָהֶם אֶת הַכַּרְטִיס. 277K הָיָה הָאַחֲרוֹן בְּתוֹר. הוּא לָקַח אֶת הַכַּרְטִיס שֶׁלּוֹ וְדָחַף אוֹתוֹ, שׁוּב וָשׁוּב. לְבַסּוֹף כְּשֶׁהוֹצִיא אֶת כַּרְטִיסוֹ, הַדֶּלֶת לֹא נִסְגְּרָה וְחוֹר נִפְעַר. עַכְשָׁיו שׁוּב הָיָה הַכּוֹל בִּמְקוֹמוֹ.
אֲנִי חוֹשֵׁב שֶׁמֵּעוֹלָם לֹא הִבַּטְתִּי בְּפָנָיו שֶׁל 246K, אֵינִי יָכוֹל לְתָאֵר אֶת הַמֶּרְחָק שֶׁבֵּין שְׂפָתָיו לְאַפּוֹ אוֹ אֶת הַדֶּרֶךְ שֶׁאִישׁוֹנָיו הִתְרַחֲבוּ וְהִתְכַּוְּוצוּ; שָׁטוּ עַל גַּלְגַּל הָעַיִן; אֶת קוֹלוֹ. לֹא הָיָה לוֹ קוֹל, כְּלוֹמַר בֶּטַח שֶׁהָיָה לוֹ, אֲבָל לֹא כָּזֶה שֶׁאֶפְשָׁר הָיָה לְהַבְחִין בּוֹ מִבַּעַד לַקּוֹלוֹת הָאֲחֵרִים. לְמַעֲשֶׂה, אֵינִי יוֹדֵעַ מָה עָמַדְתִּי כְּלַפָּיו, מֵעוֹלָם לֹא עָמַדְתִּי מוּלוֹ לְבַד.
לְאַחַר שְׁנָתַיִים, כְּשֶׁהָיִינוּ בְּנֵי שְׁתַּיִים-עֶשְׂרֵה שָׁנִים, עָלֵינוּ לְקוֹמָה מִסְפַּר אַחַת. שָׁם טָחֲנוּ אֶת הַזֵּירְעוֹנִים הַכְּתוּמִים שֶׁהָעוֹבְדִים בְּקוֹמָה אֶפֶס בָּרְרוּ. מִיטָּתוֹ שֶׁל 246K שׁוּב נִקְבְּעָה בִּקְצֵה חֲדַר הַמְּגוּרִים, מִיטָּה בּוֹדֶדֶת מוּרְחֶקֶת מִשְּׁאָר הַדּוּ-קוֹמָתַיִים. אַחֲרֵי הַמִּקְרֶה שֶׁל הַחוֹר, אַף אֶחָד לֹא הִתְקָרֵב אֵלָיו. הַחוֹר שֶׁנִּמְצָא בָּלַע אֶת הַכַּרְטִיס שֶׁהוֹפִיעַ עַל יָדוֹ הַיְּמָנִית וְהֶעָלִים אוֹתוֹ מֵעֵינֵי כּוּלָּנוּ. עִם 246K הַרְחֵק מֵהָרָדָאר שֶׁלָּנוּ הַחַיִּים הָיוּ דֵּי רְגִילִים, עֲבוֹדַת הַטְּחִינָה גָּזְלָה מֵאִתָּנוּ כּוֹחוֹת מְרוּבִּים וּבַקִּירוֹת הָרֵיקִים הָיְיתָה נֶחָמָה שֶׁל שֶׁקֶט כְּמוֹ מַיִם זוֹרְמִים.
עֶרֶב אֶחָד לִפְנֵי מְפַקֵּד הַשֵּׁינָה הִבְחִין 277K בִּיצּוּר קָטָן וְכָהָה מְטַיֵּיל עַל הַקִּיר לְיַד מִיטָּתוֹ. מֵעוֹלָם לֹא רָאִינוּ מַשֶּׁהוּ חַי שֶׁקָּטָן מֵאִתָּנוּ. מִיָּד קָמָה מְהוּמָה, חָשַׁבְנוּ שֶׁמִּישֶׁהוּ מֵאִתָּנוּ כָּוַוץ וְהָפַךְ לְגַרְגֵּר מַהֲלָךְ, עוֹד לִפְנֵי שֶׁהַמַּדְרִיכִים הוֹפִיעוּ, 277K הוֹרָה לְכוּלָּם לְהִסְתַּדֵּר וְהֵחֵל לִסְפּוֹר. אִישׁ לֹא הָיָה חֲסַר. נָשַׁמְנוּ לִרְוָוחָה. מִבְּלִי לַחֲשׁוֹב פַּעֲמַיִים 277K אָחַז בִּיצּוּר הַכֵּהֶה וְהִנִּיחוּ בְּתוֹךְ כַּף יָדוֹ. הַיִּיצּוּר מִצִּדּוֹ הִמְשִׁיךְ לָלֶכֶת בְּמַעֲלֵה הַיָּד שֶׁל 277K, לֹא הֵבַנּוּ מָתַי יַפְסִיק וּבְעֶצֶם לְאָן הוּא רוֹצֶה לְהַגִּיעַ, וּבִכְלָל לָמָּה שֶׁמִּישֶׁהוּ יִרְצֶה לָלֶכֶת וְלָלֶכֶת בְּלִי סוֹף. לְבַסּוֹף הָיָה לָנוּ רַעְיוֹן: לִבְדּוֹק מָה גּוֹרֵם לוֹ לָלֶכֶת. הָפַכְנוּ אֶת הַיְּצוּר עַל גַּבּוֹ וּלְתַדְהֵמָתֵנוּ גִּילִּינוּ שֵׁשׁ רַגְלַיִים. לֹא הָיָה בָּזֶה שׁוּם הִגָּיוֹן, לָנוּ הָיוּ שְׁתַּיִים וְהֵן הוֹלִיכוּ אוֹתָנוּ לְאָן שֶׁנִּתְבַּקַּשְׁנוּ. סִפְרֵנוּ שׁוּב וְהַמִּסְפָּר נוֹתַר שֵׁשׁ. כָּעֵת מִשֶּׁהֵבַנּוּ לָמָּה הַגַּרְגֵּר הַזֶּה הוֹלֵךְ וְהוֹלֵךְ, אֲפִילּוּ לִמְקוֹמוֹת שֶׁכְּבָר בִּיקֵּר בָּהֶם, יָכוֹלְנוּ לְהַחֲזִירוֹ לַמָּקוֹם בּוֹ מָצָאנוּ אוֹתוֹ, וָשׁוּב לִנְשׁוֹם לִרְוָוחָה.
כְּשֶׁהָיִינוּ בְּנֵי אַרְבַּע עֶשְׂרֵה שָׁנִים, עָלֵינוּ לַקּוֹמָה מִסְפַּר שְׁתַּיִים. שָׁם עִרְבַּבְנוּ אֶת הַזֵּירְעוֹנִים הַכְּתוּמִים, שֶׁהָעוֹבְדִים בַּקּוֹמָה מִסְפַּר אַחַת טָחֲנוּ, בְּחוֹמֶר שָׁקוּף-לְבַנְבַּן וְדָבִיק. הָיָה לוֹ רֵיחַ כֹּה חָרִיף עַד שֶׁנֶּאֱלַצְנוּ לַחֲבוֹשׁ מַסֵּיכוֹת לְכִיסּוּי הָאַף. עַל מִכְּלֵי הַנּוֹזֵל הָיְיתָה מַדְבֵּקָה גְּדוֹלָה וּבָהּ נִרְשַׁם בְּאָדוֹם "לֹא לִבְלִיעָה". וְאִישׁ מֵאִתָּנוּ גַּם לֹא הֶעֱלָה עַל דַּעְתּוֹ לְנַסּוֹת. רַק "246K מִינוּס", זֶה הָיָה הַכִּינּוּי שֶׁהִדְבַּקְנוּ לוֹ מֵעַתָּה, לֹא חָבַשׁ אֶת מַסַּכְתּוֹ. בְּאוֹפֶן מוּזָר הָרֵיחַ כַּנִּרְאֶה לֹא הִפְרִיעַ לוֹ. זֶה גָּרַם לָנוּ לַחֲשׁוֹב שֶׁהוּא יוֹתֵר מוּזָר מִמָּה שֶׁחָשַׁבְנוּ אוֹתוֹ. וּמִכֵּיוָון שֶׁזֶּה הִפְרִיעַ לָנוּ, הִרְגַּשְׁנוּ שֶׁזֶּה צָרִיךְ לְהַפְרִיעַ גַּם לוֹ. בִּזְמַן הַחְלָפַת הַמִּשְׁמָרוֹת שֶׁל הַמַּדְרִיכִים, שְׁנֵי עוֹבְדִים לָפְתוּ אֶת יָדָיו שֶׁל "246K מִינוּס" מֵאֲחוֹרֵי גַּבּוֹ, וּשְׁנַיִים אָחֲזוּ בְּרַגְלָיו. "277K הַכַּרְטִיס", שֶׁזֶּה הָיָה שְׁמוֹ כָּעֵת, מִילֵּא כּוֹס שְׁתִיָּיה בַּנּוֹזֵל הִדְבִּיק, וּפָתַח בְּאֶצְבְּעוֹתָיו אֶת פִּיו שֶׁל מִינוּס.
אַחֲרֵי שֶׁמִּינוּס בָּלַע אֶת הַנּוֹזֵל, גַּם הוּא הֵחֵל לַחֲבוֹשׁ מַסֵּיכָה. כְּמוֹ כּוּלָּם.
הִרְגַּשְׁנוּ שֶׁעָשִׂינוּ מַעֲשֶׂה טוֹב, וְהָיִינוּ גֵּאִים בְּעַצְמֵנוּ.
בְּסוֹף הַשָּׁנָה הָאַרְבַּע-עֶשְׂרֵה מָה שֶׁיָּדַעְנוּ עַל עַצְמֵנוּ הִשְׁתַּנָּה. אֲנַחְנוּ לֹא הִשְׁתַּנֵּינוּ, עֲדַיִין הָיוּ לָנוּ רַגְלַיִים לָלֶכֶת, יָדַיִים לְעַרְבֵּב, עֵינַיִים לִרְאוֹת, פֹּה לֶאֱכוֹל, כַּרְטִיס לִפְתּוֹחַ. אֲבָל "מִינוּס" הִשְׁתַּנָּה. שׁוּב הִשְׁתַּנָּה. וּבִגְלָלוֹ, מָה שֶׁיָּדַעְנוּ עַל עַצְמֵנוּ הִשְׁתַּנָּה גַּם כֵּן. מֵעַל לְבִטְנוֹ צָמְחוּ שְׁתֵּי פִּינּוֹת מְשׁוּלָּשׁוֹת שֶׁל כָּרִית. מִיָּד הִתְפַּשְּׁטָה בֶּהָלָה בֵּין כָּל עוֹבְדֵי הַקּוֹמָה. הָיִינוּ בְּטוּחִים שֶׁזּוֹ תּוֹצָאָה שֶׁל הַנּוֹזֵל הִדְבִּיק שֶׁנָּתְנוּ לוֹ לִשְׁתּוֹת. פָּחַדְנוּ שֶׁהַמַּדְרִיכִים יְגַלּוּ אֶת הָעִנְיָין וְיַעֲנִישׁוּ אֶת כּוּלָּנוּ. הִתְקָרַבְנוּ לְ"מִינוּס", חָשַׁבְנוּ שֶׁאוּלַי הוּא יְשַׁתֵּף עִמָּנוּ פְּעוּלָּה וְלֹא יַלְשִׁין. אֲבָל הָיָה לוֹ מַבָּט אַחֵר, עָלוּב כָּזֶה – וְיָדַעְנוּ שֶׁיַּלְשִׁין. שְׁנֵי עוֹבְדִים לָפְתוּ אֶת יָדָיו שֶׁל "246K מִינוּס" מֵאֲחוֹרֵי גַּבּוֹ, וּשְׁנַיִים אָחֲזוּ בְּרַגְלָיו. הִשְׁכַּבְנוּ אוֹתוֹ עַל מִיטָּתוֹ. "277K הַכַּרְטִיס" הִתְקָרֵב אֵלָיו וּ"מִינוּס" מִיָּד הֵסִיט אֶת פָּנָיו לַכִּיוּוּן הַנֶּגְדִּי. "הַכַּרְטִיס" שָׁלַח אֶת יָדָיו לִמְשׁוֹךְ אֶת הַמְּשׁוּלָּשִׁים הַבּוֹלְטִים. אֲבָל הֵם הָיוּ רַכִּים, וְנִמְעֲכוּ כְּמוֹ הַפִּינּוֹת שֶׁל הַכָּרִית. "הַכַּרְטִיס" קְרָב אֶת רֹאשׁוֹ אֶל הַמְּשׁוּלָּשִׁים וְעוֹרֵנוּ הָפַךְ נְקוּדּוֹת מְכוּוָּצוֹת עַד שֶׁלֹּא יָכוֹלְנוּ לִנְשׁוֹם, "הַכַּרְטִיס" הִנִּיחַ אֶת לֶחְיוֹ עַל מְשׁוּלָּשׁ אֶחָד, וְאֶת יָדוֹ הַשְּׂמָאלִית עַל הָאַחֵר, וּפִתְאוֹם שְׂפָתָיו הִתְעַגְּלוּ וְיָנְקוּ אֲוִויר; הוּא הֶחֱלִיק אֶת אֲגוּדָלוֹ לְפִיו וְשֶׁקֶט.
כָּל הַחֶדֶר שֶׁקֶט.
בְּתוֹךְ כָּל הַהֲמוּלָּה לֹא שַׂמְנוּ לֵב אֶל "246K מִינוּס".
הוּא הָיָה הָרִאשׁוֹן שֶׁשָּׁבַר אֶת הַשֶּׁקֶט. אֶת פָּנָיו הַמּוּסָטוֹת, אֶת אֵלּוּ שֶׁעַד כֹּה לֹא עָצַרְנוּ לְהִתְעַכֵּב עֲלֵיהֶן, הוּא הֶחֱזִיר וְהִפְנָה אֶל "277K הַכַּרְטִיס".
יָדָיו, שֶׁשּׁוּחְרְרוּ מִלְּפִיתַת הָעוֹבְדִים, עָטְפוּ אֶת 277K וְהִצְמִידוּ אוֹתוֹ אֵלָיו בָּרוּךְ.
הַמַּדְרִיכִים לֹא תִּחְקְרוּ אוֹתָנוּ בְּנוֹשֵׂא הַבְּלִיטוֹת שֶׁל 246K. אֲבָל הֵם הֶעֱבִירוּ אֶת הַמִּיטָּה שֶׁל 246K וְהִצִּיבוּ אוֹתָהּ בְּמֶרְכַּז הַחֶדֶר. בְּעֶזְרַת 3 קוֹרוֹת מַתֶּכֶת הֵם בָּנוּ מְתַקֵּן בַּחֶדֶר שֶׁקָּרְאוּ לוֹ מַדָּף, וְעָלָיו הִנִּיחוּ חֵפֶץ שֶׁעַד אָז לֹא רָאִינוּ. יָכוֹלְנוּ לְהִתְבּוֹנֵן בּוֹ, הָיוּ בּוֹ הָאוֹתִיּוֹת וְהַמִּילִּים כְּמוֹ שֶׁלָּמַדְנוּ, כְּתוֹבוֹת עַל דַּפִּים שֶׁחוּבְּרוּ בְּיַחַד. אֲבָל הַמִּילִּים הָאֵלֶּה לֹא הָיוּ דּוֹמוֹת לַהוֹרָאוֹת שֶׁהוֹפִיעוּ בִּשְׁלָטִים, כְּמוֹ בַּכְּנִיסָה לַחֲדַר הָאוֹכֶל. הֵן לֹא בָּאוּ לְהוֹדִיעַ לָנוּ עַל מָה שֶׁמּוּתָּר אוֹ אָסוּר. בָּעֶרֶב לִפְנֵי הַשֵּׁינָה, 246K פָּתַח אֶת הַדַּפִּים וְהִקְרִיא בְּקוֹלוֹ:
"הִיא-מָה בַּרְוָוזָה יָשְׁבָה וְדָגְרָה בְּסַבְלָנוּת עַל שֵׁשׁ בֵּיצִים יָפוֹת לְמַרְאֵה", מַשֶּׁהוּ בְּקוֹל שֶׁל 246K הִשְׁתַּנָּה, וְאוּלַי קוֹדֶם לֹא בֶּאֱמֶת שָׁמַעְנוּ אֶת קוֹלוֹ. הַתְּחוּשָׁה הָיְיתָה נְעִימָה. אֲבָל גַּם מַטְרִידָה כִּי הָיָה בָּהּ מַשֶּׁהוּ שֶׁעָמַד עַל קְצֵה לְשׁוֹנֵנוּ, אֲבָל לֹא יָדַעְנוּ לְהַגִּיד מָה הוּא. לִפְעָמִים נִיסִּינוּ לִמְצוֹא לוֹ מִילָּה, אֲבָל לֹא הָיְיתָה כָּזוֹ. זֶה הָיָה דּוֹמֶה לָרֶגַע שֶׁלִּפְנֵי שֶׁשּׁוֹקְעִים לְשֵׁינָה, הָרֶגַע שֶׁהִנַּחְנוּ אֶת רֹאשֵׁנוּ עַל הַכָּרִית. הַזְּרוֹעוֹת שֶׁלָּנוּ אָחֲזוּ אֶת פִּינַּת הַכָּרִית וּפָנִינוּ שָׁקְעוּ עָמוֹק לְתוֹכָהּ.
 "לֹא עָבַר זְמַן רַב וְנִבְקְעוּ חָמֵשׁ בֵּיצִים מִתַּחַת לְגוּפָהּ הַחַם שֶׁל הִיא-מָה בַּרְוָוזָה וַחֲמִישָּׁה אֶפְרוֹחִים צְהוּבִּים חֲמוּדִים הֵצִיצוּ לַאֲוִויר הָעוֹלָם, לְקַבֵּל אֶת אֲרוּחָתָם הָרִאשׁוֹנָה. וְרַק הַבֵּיצָה הַשִּׁישִּׁית, שֶׁהָיְיתָה הַגְּדוֹלָה מִכּוּלָּן, לֹא בָּקְעָה. חֲמֵשֶׁת הָאֶפְרוֹחִים כְּבָר טָרְפוּ תּוֹלַעַת וְנִרְדְּמוּ, וְאִילּוּ הַבֵּיצָה הַשִּׁישִּׁית טֶרֶם בַּקְעָה. שָׁעוֹת אֲחָדוֹת חָלְפוּ עַד שֶׁלְּבַסּוֹף הִתְחִילָה הַבֵּיצָה מִתְגַּלְגֶּלֶת עַל פְּנֵי הָעֵשֶׂב וּמִתּוֹכָהּ יָצָא אֶפְרוֹחַ מְכוֹעָר וְצָנוּם, עֵינָיו נוּגוֹת וְהוּא מְדַדֶּה בְּחוֹסֶר יַצִּיבוּת עַל רַגְלָיו הַדְּקִיקוֹת". "מָה זֶה הִיא-מָה?", 277K שָׁאַל, אַף פַּעַם לֹא יָכוֹל הָיָה לְהִתְאַפֵּק. אַף אֶחָד מֵאִתָּנוּ לֹא יֶדַע, אֲבָל רָצִינוּ לִשְׁמוֹעַ עוֹד וְעוֹד אֶת קוֹלוֹ שֶׁל 246K, לַמְרוֹת שֶׁגַּם אֲנַחְנוּ לֹא יָדַעְנוּ מָה זֶה אוֹמֵר "הִיא-מָה", אוֹ "דָּגְרָה", וּמָה הֵם "אֶפְרוֹחִים". 246K הָרִים אֶת עֵינָיו שֶׁהָיוּ רַכּוֹת כְּמוֹ מַיִם, הִבִּיט בְּ-277K וְהִמְשִׁיךְ לְהַקְרִיא, עֶרֶב עֶרֶב. וְהַקּוֹל שֶׁלּוֹ, אֲנִי חוֹשֵׁב שֶׁשָּׁמַעְתִּי אֶת הַקּוֹל הַזֶּה גַּם בַּקּוֹמָה אֶפֶס, וְאוּלַי עוֹד קוֹדֶם לָכֵן.  
 



https://www.shortstoryproject.com/he/story/%d7%aa%d7%90%d7%92%d7%99%d7%93-%d7%94%d7%91%d7%a8%d7%95%d7%95%d7%96%d7%99%d7%9d/
#אוּרְבָּנִי#אָפֵל#הִתְבַּגְּרוּת#מָדַ"בּ#נִיכּוּר#סְפֵּקוּלָטִיבִי