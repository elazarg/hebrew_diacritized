דֶּיְיטוֹן, אוֹהָיוֹ 2006.

הַמָּטוֹס נוֹחֵת בִּנְמַל הַתְּעוּפָה. טִיסָה לֹא יְשִׁירָה. עֲצִירַת בֵּינַיִים בְּצִירִיךְ, מִשָּׁם לְוָושִׁינְגְּטוֹן וּמִשָּׁם לִנְמַל הַתְּעוּפָה הַבֵּינְלְאוּמִּי עַל שֵׁם הָאַחִים רַייְט בְּדֶיְיטוֹן. סַךְ הַכּוֹל 15 שָׁעוֹת, לֹא כּוֹלֵל אֶת זְמַנֵּי הָעֲצִירָה. נִיסִּיתִי לְהֵירָגַע בְּמֶשֶׁךְ הַטִּיסָה וְלָקַחְתִּי שְׁנֵי כַּדּוּרִי הַרְגָּעָה, לוֹרִיבָּאן, אֲבָל אֵלֶּה הֵקִימוּ סְבִיבִי חוֹמָה כְּבֵדָה שֶׁל עֲיֵיפוּת שֶׁלֹּא הִצְטַבְּרָה לִכְדֵי שֵׁינָה נְעִימָה וְהוֹתִירוּ אוֹתִי בְּמַצַּב בֵּינַיִים מַטְרִיד שֶׁל עֵרוּת וְעִרְפּוּל. צָרִיךְ לְהַעֲבִיר אֵיכְשֶׁהוּ אֶת הַזְּמַן שֶׁהָפַךְ לְעִיסָּה. בְּמָסַכֵּי הַוִּוידֵיאוֹ הַקְּטַנִּים מַקְרִינִים אֶת "שְׁעַת שִׂיא 2" עִם אָמַּן הֲקוֹנְג פּוֹ הַסִּינִי גֵ'קִי צֹ'אן בְּתַפְקִיד שׁוֹטֵר נָאִיבִי מִמִּזְרַח אַסְיָה, וְהַשַּׂחְקָן כְּרִיס טָאקֶר כְּבַלָּשׁ שָׁחוֹר וּפַטְפְּטָן. קוֹמֶדְיַית פְּעוּלָּה גְּרוּעָה שֶׁנִּשְׁעֶנֶת עַל הַהֶבְדֵּלִים בֵּין שְׁתֵּי הַתַּרְבּוּיוֹת וְשׁוֹאֶבֶת רַק תִּשְׁעִים דַּקּוֹת בּוֹדְדוֹת מִזְּמַן הַטִּיסָה הַכְּלָלִי וַאֲנִי מִתְקַשֶּׁה לְהִתְרַכֵּז בָּהּ, לַמְרוֹת כַּמָּה סְצֵנוֹת מְסַפְּקוֹת שֶׁל אַלִּימוּת מְתוּזְמֶרֶת הֵיטֵב. הַמָּסָךְ מִתְחַדֵּד וּמִתְעַרְפֵּל לְסֵירוּגִין. זַעֲקוֹת הַקְּרָב שֶׁל גֵ'קִי צֹ'אן וּצְלִילָן הַחַד שֶׁל הַחֲבָטוֹת שֶׁהוּא מַעֲנִיק לִירִיבָיו מֵהַמַּאֲפִיָּה הַסִּינִית – טְרַאח! בֹּוִינְג! בּוּם! – בּוֹקְעִים מֵהָאוֹזְנִיּוֹת, וַאֲנִי שׁוֹלֵף אוֹתָן בִּכְאֵב. כּוֹסִית הַפְּלַסְטִיק שְׁמוּלִי כְּבָר הִתְמַלְּאָה לְפָחוֹת שָׁלוֹשׁ אוֹ אַרְבַּע פְּעָמִים בְּוָודְקָה זוֹלָה וּמִיץ עַגְבָנִיּוֹת עִם קֶרַח, וְעַכְשָׁיו הִיא רֵיקָה וְאֵין צוֹרֶךְ לְמַלֵּא אוֹתָהּ יוֹתֵר מִכֵּיוָון שֶׁהִיא לֹא מְמַלֵּאת אֶת תַּפְקִידָהּ כָּרָאוּי וּמַגְבִּירָה אֶת חוֹסֶר הַמְּנוֹחָה, וּבִמְקוֹם לְחַזֵּק אֶת הַשְׁפָּעַת שְׁנֵי כַּדּוּרִי הַהַרְגָּעָה, מִתְנַגֶּדֶת לָהֶם בַּמִּלְחָמָה הַפְּרַמְצַבְטִית עַל הַהַכָּרָה שֶׁלִּי. אֲנִי לוֹעֵס אֶת הַקֶּרַח שֶׁנּוֹתַר בְּכוֹס וַחֲרִיקַת שִׁינֵּי כְּנֶגֶד הַקּוּבִּיּוֹת מֵעֲבִירָה בִּי צְמַרְמוֹרֶת. אֲנִי מִתְכַּסֶּה בִּשְׂמִיכָה הַדַּקָּה שֶׁאַחַת הַדַּיָּילוֹת סִיפְּקָה לִי וּמִסְתּוֹבֵב בַּכִּיסֵּא הַמְּצוּמָּק. מִחוּץ לַחַלּוֹן יֵשׁ רַק צֶבַע שָׁחוֹר.
בְּשׂוֹרַת הַכִּיסְאוֹת מֵהֶעָבָר הַשֵּׁנִי יוֹשְׁבִים הַהוֹרִים שֶׁלִּי. הֵם נִרְאִים כְּאִילּוּ הִתְעַלְּפוּ הָאֶחָד עַל הַשֵּׁנִי. אִמָּא שֶׁלִּי שְׁמוּטָה עַל כְּתֵפוֹ שֶׁל אָבִי, וְאֵין שָׁם סִימַן חַיִּים פְּרָט לִצְרוֹר נְחִירוֹת קָטָן שֶׁנִּפְלַט אַחַת לְכַמָּה זְמַן. אֲנִי מְקַנֵּא בַּיְּכוֹלֶת שֶׁלָּהֶם לְכַבּוֹת אֶת עַצְמָם. הַאִם הַדָּבָר מֵעִיד עַל רָמָה יְרוּדָה שֶׁל תּוֹדָעָה? לָמָּה הֵם כָּל כָּךְ רְגוּעִים? אַנִּיחַ לָהֶם לְנַפְשָׁם עַד לִנְחִיתָה. טוֹב שֶׁהֵם יְשֵׁנִים. כָּךְ לֹא יוּכְלוּ לְבַלְבֵּל לִי אֶת הַמּוֹחַ. בְּמָגָזִין הַתְּעוּפָה שֶׁנִּדְחָף לְכִיס הַמּוֹשָׁב יֵשׁ כַּתָּבָה עַל הַחַיִּים הַיָּפִים שֶׁל תֵּל אָבִיב. "בּוֹאוּ לְבַקֵּר בְּמַנְהֵטְן הַיָּם תִּיכוֹנִית", נִכְתַּב שָׁם בַּכּוֹתֶרֶת שֶׁמְּרַחֶפֶת מֵעַל תְּמוּנָה פָּנוֹרָמִית. הָעִיר הַמְּלוּכְלֶכֶת הַזֹּאת נִרְאֵית טוֹב בִּנְיַיר כְרוֹמוֹ חֲלַקְלַק. קַו הַחוֹף מְרוּצָּף הַמְּלוֹנוֹת מְצוּלָּם מִמְּעוֹף הַצִּיפּוֹר בִּשְׁעַת בֵּין עַרְבִיִּים, הַחוֹפִים מְלֵאֵי אֲנָשִׁים, וְתֵל אָבִיב נִדְמֵית כְּעִיר כְּכָל הֶעָרִים הַמַּעֲרָבִיּוֹת, שׁוֹאֶפֶת לְנוֹרְמָלִיּוּת וְלַחִילּוֹנִיּוּת. אֲנִי סוֹגֵר אֶת מָגָזִין הַתְּעוּפָה וְדוֹחֵף אוֹתוֹ בַּחֲזָרָה אֶל כִּיס הַמּוֹשָׁב. כַּמָּה שָׁעוֹת עוֹד יֵשׁ לַטִּיסָה הָאֲרוּרָה הַזֹּאת? אָסוּר לְהַבִּיט בַּשָּׁעוֹן כִּי כָּל צִיּוֹן שֶׁל זְמַן רַק יִתְגַּבֵּר אֶת חֶרְדַּת הַטִּיסָה שֶׁלִּי, וּמִכֵּיוָון שֶׁשְּׁנֵי כַּדּוּרִי הַהַרְגָּעָה לֹא עָשׂוּ אֶת מְלָאַכְתָּם כָּרָאוּי, כְּבָר הִשְׁלַמְתִּי עִם עוּבְדַּת הִתְרַסְּקוּתוֹ הַבִּלְתִּי נִמְנַעַת שֶׁל הַמָּטוֹס וְאֵין לִי בְּעָיָה לְדַמְיֵין כֵּיצַד יֵירָאוּ הַחַיִּים בִּלְעָדִי וּבִלְעָדִי הוֹרַי, שְׁנֵי מְהַגְּרִים וּבֶן מְהַגְּרִים שֶׁחִיפְּשׂוּ אֶת הַקַּרְקַע וּמֵתוּ בָּאֲוִויר.
בְּנִיגּוּד לְכָל הַצִּיפִּיּוֹת הַהֶגְיוֹנִיּוֹת, הַמָּטוֹס מְסָרֵב לְהִתְרַסֵּק וּמַמְשִׁיךְ בִּמְעוֹפוֹ עוֹד כַּמָּה שָׁעוֹת סְפוּרוֹת עַד שֶׁהוּא נוֹחֵת עַל הַמַּסְלוּל, וּכְשֶׁאֲנַחְנוּ נִפְלָטִים לְתוֹךְ הַשַּׁרְווּל שֶׁמּוֹלִיךְ אוֹתָנוּ אֶל תּוֹךְ נְמַל הַתְּעוּפָה, אֲנִי נִסְפָּח אֶל מֵאוֹת וְאַלְפֵי הָאֲנָשִׁים שֶׁמּוּזְרָמִים מִתּוֹךְ הַמְּטוֹסִים וְהַשַּׁרְווּלִים אֶל תּוֹךְ הָאוּלָמוֹת מוּכֵּי הַפְּלוֹרְסַנְט, כְּשֶׁפְּקַלְאוֹתֵיהֶם בִּידֵיהֶם וְהֵם נֶאֱחָזִים בָּהֶם כְּדֵי שֶׁלֹּא יֹאבְדוּ אוֹתָם וְלֹא יֵלְכוּ לְאִיבּוּד.
הַדֶּלֶת נִפְתַּחַת בְּאוּלַם מְקַבְּלֵי הַפָּנִים וְעֶשְׂרוֹת פַּרְצוּפִים שְׂמֵחִים מְקַבְּלִים אֶת פָּנֵינוּ. הַשָּׁבִים שָׁבִים לִזְרוֹעוֹת יַקִּירֵיהֶם, שֶׁמּוּכָנִים לִשְׁכּוֹחַ וּלְהַעֲלִים אֶת כָּל הַבְּעָיוֹת וְהָאִינְטְרִיגוֹת בַּעֲבוּר עֶשֶׂר שְׁנִיּוֹת שֶׁל חִיבּוּק חַם, שֶׁמְּנַסֶּה לְהִתְגַּבֵּר עַל קִיּוּמָן הַמַּטְרִיד שֶׁל יְחִידוֹת מִשְׁפַּחְתִּיּוֹת מְעוּרְעָרוֹת לַחֲלוּטִין וְחִבְרוּיוֹת שֶׁמֵּאֲחוֹרֵיהֶן עָמְדוּ רַק רְכִילוּיוֹת וְאִינְטֵרֵסִים. אֲנִי מַבְחִין בְּצֶמֶד פַּרְצוּפִים נִלְהָבִים בִּמְיוּחָד בְּתוֹךְ הָמוֹן שֶׁל פַּרְצוּפִים נִלְהָבִים וּמִתְכּוֹנֵן לַמִּתְקָפָה. הוֹרַי פּוֹרְצִים קָדִימָה, מוֹתִירִים מֵאֲחוֹרֵיהֶם אֶת מִזְוְודוֹתֵיהֶם, וַאֲנִי צוֹעֵד אַחֲרֵיהֶם, מַקְפִּיד עַל מֶרְחָק גָּדוֹל כְּכָל הָאֶפְשָׁר בַּיְּדִיעָה שֶׁהַבִּלְתִּי נִמְנָע יִתְרַחֵשׁ גַּם אִם אָאֵט אֶת הֲלִיכָתִי עַד כְּדֵי עֲצִירָה מוּחְלֶטֶת. אֶת מָה שֶׁקּוֹרֶה נִיתָּן לְהַגְדִּיר עַל פִּי סְטַנְדַּרְטִים טֵלֵוִויזְיוֹנִיִּים בְּתוֹר "מִפְגָּשׁ מְרַגֵּשׁ". שְׁנֵי הַפַּרְצוּפִים מַדְבִּיקִים אֶת נְשִׁיקוֹתֵיהֶם הָרְטוּבּוֹת עַל פַּרְצוּפֵיהֶם שֶׁל הוֹרַי וּמְחַבְּקִים אוֹתָם בִּלְפִיתוֹת רַבּוֹת־עוֹצְמָה. הָאַרְבָּעָה מַחֲנִיקִים אֲנָחוֹת קוֹלָנִיּוֹת, דְּמָעוֹת נִיתָּזוֹת בְּרוּסִית שׁוֹטֶפֶת. "אוֹי, כָּל כָּךְ הַרְבֵּה שָׁנִים." "אוֹי, כַּמָּה זְמַן לֹא הִתְרָאִינוּ." "אוֹי, לֹא הִשְׁתַּנֵּיתֶם. אַתֶּם נִרְאִים נֶהֱדָר." אוֹי וְאוֹי וְאוֹי.
הַמִּנְשָׁקִים וְהַנֶּאֱנָחִים וְהַדּוֹמְעִים הֵם דּוֹדָתָהּ שֶׁל אִמִּי, צִילָּהּ, אֲחוֹת אָבִיהָ, וּבַעֲלָהּ בּוֹרִיס. הֵם הִיגְּרוּ לְאַרְצוֹת הַבְּרִית בְּגַל הַהֲגִירָה הַגָּדוֹל שֶׁל תְּחִילַּת שְׁנוֹת הַתִּשְׁעִים, עִם נְפִילַת הַחוֹמָה. 21 בְּאַפְּרִיל 1991, לְיֶתֶר דִּיּוּק. נִפְלְטוּ הַחוּצָה מִבְּרִית הַמּוֹעָצוֹת הַמִּתְפּוֹרֶרֶת וְחִיפְּשׂוּ אַחֵר אֶרֶץ מוּבְטַחַת. יִשְׂרָאֵל לֹא עָמְדָה לְנֶגֶד עֵינֵיהֶם, אֲפִילּוּ לֹא לִשְׁנִיָּיה אַחַת. מִקְּרוֹבֵי הַמִּשְׁפָּחָה הַיִּשְׂרְאֵלִים שֶׁלָּהֶם, שֶׁעָשׂוּ אֶת הַטָּעוּת הַזֹּאת שָׁנִים קוֹדֶם לָכֵן, הֵבִינוּ שֶׁמּוּטָב לָהֶם לְהִתְרַחֵק. "אַל תָּעֵזּוּ לָבוֹא לְפֹה," נֶאֱמַר לָהֶם בְּפַשְׁטוּת, בְּשִׂיחַת טֵלֵפוֹן הֲרַת גּוֹרָל, "זוֹ מְדִינָה נוֹרָאִית." הֵם קִיבְּלוּ אֶת הַהַמְלָצָה לְלֹא שְׁאֵלוֹת מְיוּתָּרוֹת וְהִתְיַיצְּבוּ בְּשַׁעֲרֵי מַחְלֶקֶת הַהֲגִירָה הָאָמֵרִיקָאִית. הַיַּעַד: דֶּיְיטוֹן, אוֹהָיוֹ. אֵיזֶה קָרוֹב־רָחוֹק הִגִּיעַ לְשֵׁם כַּמָּה חוֹדָשִׁים לִפְנֵי כֵן, מִמּוֹסְקְבָה. הוּא הָיָה מַעֲרִיץ שֶׁל שׁוֹדֵד הַבַּנְקִים הַנּוֹדָע ג'וֹן דִּילִינְגֶ'ר אַחֲרֵי שֶׁסֵּפֶר עַל חַיָּיו בְּשֵׁם "The Dillinger Days" הִגִּיעַ לְיָדָיו דֶּרֶךְ מַכְּר שֶׁהִבְרִיחַ אוֹתוֹ בְּעֵת חוּפְשָׁה בְּפוֹלִין. הוּא זָכַר שֶׁבִּתְחִילַּת שְׁנוֹת הַשְּׁלוֹשִׁים, דִּילִינְגֶ'ר נֶעֱצַר בְּדֶיְיטוֹן עַל יְדֵי הַמִּשְׁטָרָה הַמְּקוֹמִית אַחֲרֵי שֶׁהִגִּיעַ לָעִיר כְּדֵי לְחַזֵּר אַחֵר נַעֲרָה בְּשֵׁם מָארִי לוֹנְגְנָאקֶר, וְאָמַר לְעַצְמוֹ שֶׁאִם דַּוְוקָא בָּעִיר הַזֹּאת הִצְלִיחוּ לַעֲצוֹר פּוֹשֵׁעַ כָּל כָּךְ מְבוּקָּשׁ, הֲרֵי שֶׁבְּוַודַּאי יֵשׁ שָׁם מָסוֹרֶת אֲרוּכַּת שָׁנִים שֶׁל חוֹק וָסֵדֶר, וְכָךְ הֶחֱלִיט לִקְבּוֹעַ בְּדֶיְיטוֹן אֶת מוֹשָׁבוֹ.
הַדּוֹדִים שֶׁל אִמָּא שֶׁלִּי מִיהֲרוּ אַחֲרָיו, וְלֹא מִפְּנֵי שֶׁהָיְיתָה לָהֶם הַעֲדָפָה מְיוּחֶדֶת לִמְדִינַת אוֹהָיוֹ. לְמַעֲשֶׂה, הֵם לֹא יָדְעוּ מָה זֶה אוֹהָיוֹ. אֲבָל הַבְּחִירָה שֶׁעָמְדָה מוּלָם הָיְיתָה בְּרוּרָה – לְהִישָּׁאֵר בְּקִיֶּיב אוֹ לִבְרוֹחַ לְאוֹהָיוֹ. אָז שֶׁיִּהְיֶה אוֹהָיוֹ. זוֹ לֹא הָיְיתָה הָעֵת לִהְיוֹת בַּרְרָנִים. שְׂכָרוֹ בַּיִת בֶּן אַרְבָּעָה חֲדָרִים בִּרְחוֹב וּוִילוֹ בַּחֵלֶק הַיָּשָׁן שֶׁל צְפוֹן דֶּיְיטוֹן, וּבוֹ הִשְׁתַּכְּנוּ הֵם וּשְׁנֵי בְּנֵיהֶם וּנְשׁוֹתֵיהֶם וְנֶכְדָּהּ אַחַת וְעוֹד נֶכֶד שֶׁעָתִיד הָיָה לְהִיוּוֹלֵד עִם הַגָּעָתָם. כָּךְ חָיוּ שָׁם, כִּמְהַגְּרִים רוּסִים לְכָל דָּבָר. דִּיבְּרוּ אַנְגְּלִית רְצוּצָה. מֵיאֲנוּ לְהִסְתַּפֵּחַ אֶל הָאִימְפֶּרְיָה הָאָמֵרִיקָאִית כִּי בְּכָל זֹאת עוֹד רִיחֵף מֵעֲלֵיהֶם צִלָּהּ שֶׁל הַמִּלְחָמָה הַקָּרָה, וְאֶת זִיכְרוֹנוֹתֶיהָ לֹא רָצוּ לִמְחוֹק, כִּי לִמְחוֹק אוֹתָם יִהְיֶה לִמְחוֹק אֶת עַצְמָם. "הָאָמֵרִיקָאִים מְטוּמְטָמִים," הָיוּ אוֹמְרִים לְאִמָּא שֶׁלִּי בְּשִׂיחוֹת הַטֵּלֵפוֹן שֶׁנִּיהֲלוּ אִיתָּהּ אַחַת לְכַמָּה חוֹדָשִׁים. "הַיִּשְׂרְאֵלִים מְטוּמְטָמִים יוֹתֵר," עָנְתָה לָהֶם.
הַדּוֹדָה צִילָּהּ עָבְדָה כְּקוּפָּאִית בְּאֶחָד מֵהַסְּנִיפִים שֶׁל  Walmart בָּעִיר וּבַעֲלָהּ בּוֹרִיס עֶבֶד לְצִדָּהּ כְּמַחְסְנַאי. בְּנֵיהֶם וּנְשׁוֹתֵיהֶם הָיוּ רוֹפְאִים, רוֹפְאֵי שִׁינַּיִים, מְנַתְּחִים, גִּינֵקוֹלוֹגִים, אוּרוֹלוֹגִים, מְהַנְדְּסִים, מְהַנְדְּסֵי בִּנְיָין, מְהַנְדְּסֵי רַכָּבוֹת, מְהַנְדְּסֵי חַשְׁמַל וְכוּלֵּי, שֶׁהִמְתִּינוּ שֶׁמִּישֶׁהוּ יַכִּיר בִּגְדוּלָּתָם הָאָקָדֵמִית וְיִשְׁלוֹף אוֹתָם מִתּוֹךְ הַמַּחְסָנִים הָאָמֵרִיקָאִיִּים שֶׁלְּתוֹכָם נִתְחֲבוּ. אֲבָל אַרְצוֹת הַבְּרִית שֶׁל אָמֵרִיקָה לֹא נִזְקְקָה לְרוֹפְאִים, רוֹפְאֵי שִׁינַּיִים, מְנַתְּחִים, גִּינֵקוֹלוֹגִים, אוּרוֹלוֹגִים, מְהַנְדְּסִים, מְהַנְדְּסֵי בִּנְיָין, מְהַנְדְּסֵי רַכָּבוֹת, מְהַנְדְּסֵי חַשְׁמַל וְכוּלֵּי, שֶׁרָכְשׁוּ אֶת הַשְׂכָּלָתָם הָרִשְׁמִית אֵצֶל הַקּוֹמוּנִיסְטִים הַשְּׁפָלִים שֶׁבָּהֶם נִלְחֲמוּ בְּמֶשֶׁךְ רוֹב הַמֵּאָה הָעֶשְׂרִים. הַהַמְתָּנָה הִתְחַלְּפָה בְּהַדְרָגָה בַּאֲדִישׁוּת. הֵם הִשְׁלִימוּ עִם גּוֹרָלָם הַבִּלְתִּי נִמְנָע כְּאַנְשֵׁי צַוּוֹארוֹן כָּחוֹל. "אֲנַחְנוּ כְּבָר אֲבוּדִים," אָמְרוּ, "אוּלַי הַנְּכָדִים שֶׁלָּנוּ יַצְלִיחוּ בַּחַיִּים. הֵם יִהְיוּ כְּמוֹ הָאָמֵרִיקָאִים הָאֵלֶּה. לָנוּ אֵין כְּבָר כּוֹחַ יוֹתֵר."
בִּנְמַל הַתְּעוּפָה, כְּשֶׁתַּם טֶקֶס הָאֲנָחוֹת וְהַנְּשִׁיקוֹת, הִשְׁתַּתְּקוּ כּוּלָּם. שְׁתִיקָה אֲרוּכָּה. שׁוֹתְקִים, הֵם הָלְכוּ לְעֵבֶר הַחֲנָיָה כְּשֶׁמִּזְוְודוֹתֵיהֶם בִּידֵיהֶם. הַמַּחְמָאוֹת שֶׁחִילְּקוּ זֶה לְזֶה הָיוּ בְּגֶדֶר פְּרוֹטוֹקוֹל מְנוּמָּס שֶׁצָּרִיךְ הָיָה לְמַלֵּא אַחַר סְעִיפָיו בְּקַפְּדָנוּת. זֶה הָיָה בָּרוּר לְכוּלָּם. אַף אֶחָד לֹא הִתְכַּוֵּון לָמָּה שֶׁאָמַר. הֵם לֹא נִרְאוּ נֶהֱדָר. הֵם הָיוּ זְקֵנִים וַעֲיֵיפִים. הַשָּׁנִים לֹא עָשׂוּ חֶסֶד עִמָּם. הֵם נִתְלְשׁוּ מִמְּקוֹמָם הַטִּבְעִי. הַגּוּף שֶׁלָּהֶם מֵעוֹלָם לֹא הִצְלִיחַ לְהִתְגַּבֵּר עַל הַטְּרָאוּמָה. תַּהֲלִיכֵי הַהִתְבַּלּוּת שֶׁלָּהֶם הוּאֲצוּ בְּעִקְבוֹת הַהֲגִירָה: אָדָם אָמוּר לְהִיוּוֹלֵד וְלָמוּת בְּאוֹתוֹ הַמָּקוֹם. הַגּוּף הַתְּלוּשׁ רוֹצֶה לָשׁוּב לַמָּקוֹם שֶׁמִּמֶּנּוּ בָּא. הָאֵיבָרִים, הַוְּורִידִים, הַקֵּיבָה, הַסַּרְעֶפֶת, הָאֶפִּידֶרְמִיס, הָעַפְעַפַּיִים, צִיפּוֹרְנֵי הָרַגְלַיִים – נִרְקְבוּ בְּהַדְרָגָה כְּתוֹצָאָה מֵהַמֶּרְחָק. כּוּלָּם הִזְדַּקְּנוּ וְהִתְקַמְּטוּ וְתָפְחוּ כְּאִילּוּ הַשָּׁנִים חָלְפוּ בִּמְהִירוּת כְּפוּלָה. הַמּוֹלֶדֶת מַעֲנִישָׁה אֶת אֵלֶּה שֶׁנָּטְשׁוּ אוֹתָהּ.
זֹאת הַפַּעַם הָרִאשׁוֹנָה בְּחַיֵּי שֶׁבָּהּ רָאִיתִי אֶת שְׁנֵי הַדּוֹדִים הָרְחוֹקִים פָּנִים אֶל פָּנִים, אֲבָל יָדַעְתִּי לְזַהוֹת אוֹתָם מֵהַתְּמוּנוֹת בְּשָׁחוֹר־לָבָן שֶׁבִּצְבְּצוּ מֵהָאַלְבּוֹמִים הַמִּשְׁפַּחְתִּיִּים. בַּתְּמוּנוֹת הֵם תָּמִיד נִרְאוּ מְאוּשָּׁרִים. לְבוּשִׁים בִּמְעִילֵי פַּרְוָוה תַּפּוּחִים, מְחוּבָּקִים, עַל רֶקַע שֶׁל עֵצִים מְכוּסֵּי שֶׁלֶג וּבָתִּים יָפִים. זוֹ הָיְיתָה הַתְּנוּחָה הַמִּשְׁפַּחְתִּית הַמָּסוֹרְתִּית. גַּם הוֹרַי נָהֲגוּ לְהִצְטַלֵּם בָּאוֹפֶן הַזֶּה. שְׁנֵי אֲנָשִׁים בְּקִדְמַת הַפְרֵיְים, וּמֵאֲחוֹרֵיהֶם – הוֹכָחָה לְקִיּוּמָם כְּאֶזְרָחִים שֶׁל מַעֲצָמָה לְשֶׁעָבַר. גַּאֲוָותָם נָצְצָה מִבַּעַד לַתְּמוּנוֹת.
הַדּוֹדִים שֶׁלִּי אָמְרוּ לִי שֶׁגָּדַלְתִּי וְהָפַכְתִּי לַגֶּבֶר. לֹא הָיְיתָה לָהֶם שׁוּם הֶיכֵּרוּת וִיזוּאָלִית מוּקְדֶּמֶת אִתִּי, פְּרָט לַתְּמוּנָה אַחַת שֶׁאִמָּא שֶׁלִּי שָׁלְחָה לָהֶם לְקִיֶּיב, חוֹדֶשׁ אַחֲרֵי שֶׁנּוֹלַדְתִּי. הֵם שָׁלְחוּ מִכְתָּבִים וּתְמוּנוֹת כָּל חָמֵשׁ שֵׁשׁ שָׁנִים וְהִקְפִּידוּ לְשׂוֹחֵחַ בַּטֵּלֵפוֹן כַּמָּה פְּעָמִים בְּשָׁנָה, כְּדֵי לְאַחֵל מַזָּל טוֹב וְשָׁנָה טוֹבָה, וְנִיתְּקוּ אַחֲרֵי שְׁתֵּי דַּקּוֹת כְּדֵי לֹא לְבַזְבֵּז יוֹתֵר מִדַּי כֶּסֶף עַל שִׂיחָה לְחוּ"ל. חֲצִי שָׁנָה אַחֲרֵי שֶׁאִמָּא שֶׁלִּי שָׁלְחָה אֶת הַתְּמוּנָה הָרִאשׁוֹנָה שֶׁלִּי מֵאָז לֵידָתִי, הִיא קִיבְּלָה מֵהֶם מִכְתָּב בַּחֲזָרָה: "הַתִּינוֹק מְאוֹד חָמוּד. צָרִיךְ לִבְדּוֹק שֶׁאֵין לוֹ תִּסְמוֹנֶת דָּאוּן". זֶה הָיָה אוֹת הַחַיִּים הָאַחֲרוֹן מִמֶּנִּי. תְּמוּנָה אַחַת שֶׁהֶחֱשִׁידָה אוֹתִי בִּפְגָם גֵּנֵטִי. עַכְשָׁיו עָמַדְתִּי מוּלָם. נְטוּל תִּסְמוֹנֶת דָּאוּן. "אַתָּה גָּבוֹהַּ. אַתָּה שָׁזוּף," אָמְרוּ כַּמּוּפְתָּעִים. "תּוֹדָה," עָנִיתִי. "אַתָּה יִשְׂרְאֵלִי, נָכוֹן," סָפֵק שָׁאַל, סָפֵק צִייְּנוּ בִּפְנֵי עוּבְדָּה, "נוּ, הַבֵּן שֶׁלָּכֶם יִשְׂרְאֵלִי אֲמִיתִּי." "הוּא חוֹם. הוּא נִרְאֶה כְּמוֹ יִשְׂרְאֵלִי אֲמִיתִּי," פָּנוּ לְהוֹרַי. "כֵּן. הוּא יִשְׂרְאֵלִי," הֵשִׁיבוּ לָהֶם הוֹרַי, בְּהַסְכָּמָה וּבְאַכְזָבָה.
בַּדֶּרֶךְ לְבֵית הַדּוֹדִים – בִּמְכוֹנִית אוֹלְדְּסְמוֹבִּיל אוֹמֵגָה חֲבוּטָה מִשְּׁנוֹת הַשְּׁמוֹנִים הַמּוּקְדָּמוֹת – צִילָּהּ וּבוֹרִיס הִמְשִׁיכוּ לִשְׁתּוֹק, וּכְשֶׁהִגִּיעוּ לְבֵית, פָּתְחוּ אֶת הַדֶּלֶת כָּל בְּנֵי הַדּוֹדִים וְהִתְנַפְּלוּ עָלַי בִּנְשִׁיקוֹת, לַמְרוֹת שֶׁלֹּא הִתְרָאִינוּ מֵעוֹלָם. סָשָׁה, נָטְשָׁה, גְּרִישָׁה, מִישָׁה, נְטָלֶיהָ, תָּמָרָה. "הִגַּעְתָּ מִיִּשְׂרָאֵל?" שָׁאַל אוֹתִי אֶחָד מֵהֶם. סָשָׁה אוֹ גְּרִישָׁה. "כֵּן," עָנִיתִי. "אֵיךְ בְּיִשְׂרָאֵל?" "בְּסֵדֶר." "יֵשׁ שֶׁמֶשׁ בְּיִשְׂרָאֵל?" "כֵּן." "יֵשׁ לְךָ עֵינַיִים חוֹמוֹת." "נָכוֹן." "אַתָּה יִשְׂרְאֵלִי," אָמַר וְהָלַךְ לַמִּטְבָּח, לַעֲזוֹר לְאִמּוֹ.
כְּשֶׁהִתְיַישַּׁבְתִּי עַל סַפָּה שֶׁכָּרִיּוֹת הַבַּד שֶׁלָּהּ הָיוּ קְרוּעוֹת לִרְוָוחָה, וְהִיא כּוּסְּתָה בִּשְׂמִיכָה יְרַקְרַקָּה וּשְׁמוּטָה כְּדֵי לְהַסְתִּיר אֶת בּוֹשְׁתָּהּ, הִנִּיחָה מוּלִי הַדּוֹדָה כּוֹס תֵּה עִם לִימוֹן שֶׁהוּגְּשָׁה בְּסֶרְוִויס חַרְסִינָה לָבָן עִם עִיטּוּרִים מְצוּיָּרִים שֶׁל פְּרָחִים וְצִיפּוֹרִים. הַתֶּה נִמְזָג מִתּוֹךְ סָמוֹבָר כָּסוּף שֶׁגּוֹבְהוֹ כִּמְעַט מֶטֶר, אֲשֶׁר הוּצַּב בְּמֶרְכַּז הַסָּלוֹן עַל שִׁידַּת עֵץ עִם עִיטּוּרִים מְגוּלָּפִים וְיָדִיּוֹת מְסוּלְסָלוֹת עֲשׂוּיוֹת מַתֶּכֶת. עַל הָרִצְפָּה – שָׁטִיחַ אַרְמֵנִי מְשׁוּבָּץ בְּצוּרוֹת גֵּיאוֹמֶטְרִיּוֹת שֶׁאֲרוּגוֹת זוֹ בָּזוֹ, וּמֵעָלָיו – נִבְרֶשֶׁת קְרִיסְטָל מְפוֹאֶרֶת שֶׁבְּכָל אַחַת מִשְּׁמוֹנֶה יָדִיּוֹתֶיהָ, שֶׁמִּתְפָּרְשׁוֹת מַעֲלֶה כִּתְמָנוּן, מְשׁוּבֶּצֶת נוּרַת לִיבּוּן (מִכָּל הַשְּׁמוֹנָה רַק שָׁלוֹשׁ דּוֹלְקוֹת, הַשְּׁאָר שְׂרוּפוֹת). לְאוֹרֶךְ הַקִּיר נִיצָּב אֲרוֹן קִיר רָחָב, זֵהֶה בְּעִיצּוּבוֹ לְשִׁידַת הָעֵץ, דַּלְתוֹתָיו עֲשׂוּיוֹת זְכוּכִית וּבְתוֹכוֹ מְסוּדָּרוֹת, קוֹמוֹת־קוֹמוֹת, כּוֹסוֹת, צַלָּחוֹת וְקַעֲרוֹת, לִבְנוֹת וּמְקוּשָּׁטוֹת, בְּסֵדֶר מוֹפְתִי. הַכּוֹל נִרְאֶה מוּכָּר מִדַּי. זֶה הָיָה חֲדַר הַמְּגוּרִים שֶׁל הוֹרַי. אוֹתָהּ סַפָּה וְאוֹתָהּ שְׂמִיכָה, אוֹתָהּ שִׁידָּה וְאוֹתָם אָרוֹן וְשָׁטִיחַ אַרְמֵנִי וְנִבְרֶשֶׁת קְרִיסְטָל. בָּרֶקַע נִשְׁמָע הַשִּׁיר "בַּרְבּוּרִים פִּרְאִיִּים" שֶׁל הַזַּמֶּרֶת הַפּוֹפּוּלָרִית סוֹפְיָה רוֹטְרוֹ, שֶׁזָּכְתָה כַּמָּה שָׁנִים קוֹדֶם לָכֵן בְּתוֹאַר הַכָּבוֹד "גִּיבּוֹרַת אוּקְרַאיְנָה" מִיְּדֵי נְשִׂיא הָרֶפּוּבְּלִיקָה: "טוֹב, עָצוּב עַכְשָׁיו וְכַנִּרְאֶה גַּם מְאוּחָר יוֹתֵר/ בַּיָּמִים הָאַחֲרוֹנִים, חֲלוֹמוֹת שֶׁלֹּא הִתְגַּשְּׁמוּ/ עָלִים, כָּל כָּךְ דּוֹמִים לְכוֹכָבִים/ נוֹפְלִים, חַגִּים, לְרַגְלַי".
הַדּוֹדָה מַגִּישָׁה לִי פְּרוּסָה שֶׁל עוּגַת חֶנֶק וַאֲנִי נֶחֱנָק. "פָּשׂוּ חֲרוּשׁוֹ?" הִיא שׁוֹאֶלֶת אוֹתִי בִּדְאָגָה, וַאֲנִי עוֹנֶה לָהּ בְּאַנְגְּלִית, "יֵס, אָוִורִיתִ'ינְג אִיז אוּל רַייְט. ת'נק יוּ." מִשְּׁנֵי צִדֵּי מִתְיַישְּׁבִים הוֹרַי, וְעַל הַשּׁוּלְחָן מַנְחִית הַדּוֹד בַּקְבּוּק וָודְקָה שֶׁל לִיטֶר וָחֵצִי מִסּוּג  Luksusowa וְכַמָּה כּוֹסִיּוֹת. "לַטָּס דְּרִינְק," הוּא מִתְעַקֵּשׁ לְדַבֵּר בְּאַנְגְּלִית עִם מִבְטָא רוּסִי כָּבֵד, "דִּיס אִיז וְרִי גּוּד וָודְקָה." הַדּוֹד מוֹזֵג אֶת הַוּוֹדְקָה לְכָל הַכּוֹסִיּוֹת, שׁוֹלֵחַ בִּי מַבָּט מַמְזֵרִי וְאוֹמֵר, "יוּ טו לִיטֶל. יִשְׂרְאֵלִי דּוֹנְט נוּ הָאוֹ טו דְּרִינְק. יוּ אָר סופט. יוּ אָר וֶויְק." מִשְׁתַּהֶה, וְאָז צוֹחֵק בְּקוֹל גָּדוֹל וְטוֹפֵחַ בְּיָדוֹ הַגְּדוֹלָה עַל הַלֶּחִי שֶׁלִּי. "גַ'אסְט קִידִינְג," וּמְעָרָה אֶת הַוּוֹדְקָה גַּם לְכַוָּסִית שֶׁמּוּנַּחַת מוּלִי. הוּא נוֹטֵל אֶת הַכּוֹס שֶׁלּוֹ וּמִרְיָם אוֹתָהּ לַשָּׁמַיִם, וְכָךְ גַּם הַהוֹרִים שֶׁלִּי וּבְנֵי הַדּוֹדִים. יְדֵיהֶם מוּשָׁטוֹת מַעְלָה. "נַאזְדַּרְוָויָה, לַחַיִּים," הוּא אוֹמֵר בְּמִבְטָא רוּסִי־אָמֵרִיקָאִי, וְכוּלָּם לוֹגְמִים בְּמַכָּה אַחַת וְאָז שׁוֹלְחִים אֲנָחָה קוֹלֶקְטִיבִית שֶׁל שְׂבִיעוּת רָצוֹן מֵעוֹמֶק הַגָּרוֹן הַנִּשְׂרָף. "נוּ, אֵיךְ הַחַיִּים?" שׁוֹאֶלֶת הַדּוֹדָה, וְאִמָּא שֶׁלִּי עוֹנָה בְּלָקוֹנִיּוּת, "בְּסֵדֶר. הַחַיִּים בְּסֵדֶר." "וְהַפַּרְנָסָה?" "גַּם בְּסֵדֶר." "וְהַיְּלָדִים?" "בְּסֵדֶר." וְדוֹדָה צִילָּהּ שׁוֹתֶקֶת. וְאִמָּא שֶׁלִּי שׁוֹאֶלֶת – "וְאֶצְלְכֶם?" "בְּסֵדֶר." "וְהַפַּרְנָסָה?" "גַּם בְּסֵדֶר." "וְהַיְּלָדִים?" "בְּסֵדֶר." "וְאָמֵרִיקָה?" "נוּ, מָה אֲנִי אַגִּיד לָךְ," אוֹמֶרֶת דּוֹדָה צִילָּהּ וְהוֹלֶכֶת לַמִּטְבָּח וְחוֹזֶרֶת מִשָּׁם כְּשֶׁבְּיָדֶיהָ צַלַּחַת שֶׁעָלֶיהָ פְּזוּרִים נַקְנִיק דּוֹקְטוֹרַסְקִיֶּה, לֶחֶם שֶׁאוֹר כֵּהֶה וְגוּשׁ חֶמְאָה צְהַבְהַב, וְכַמָּה צַלָּחוֹת רֵיקוֹת שֶׁאוֹתָן הִיא מַשְׁעִינָה עַל הֶחָזֶה הַגָּדוֹל שֶׁלָּהּ שֶׁמְּשַׁמֵּשׁ כְּמַדָּף. הִיא מוֹרִידָה אֶת כָּל הַכְּבוּדָּה הַזֹּאת עַל הַשּׁוּלְחָן, וְכָל הַנּוֹכְחִים מִסְתַּעֲרִים עָלֶיהָ בִּרְעַבְתָּנוּת, פִּיּוֹתֵיהֶם מִתְמַלְּאִים בְּלֶחֶם, נַקְנִיק דּוֹקְטוֹרְסְקִיָּה וּוָודְקָה. "אוּצַ'ן פְּקוּסֵנוּ," מַחֲמִיא לָהּ אַבָּא שֶׁלִּי וְלוֹקֵחַ עוֹד פְּרוּסַת נַקְנִיק, "וָרִי טֶיְיסְטִי," הוּא מוֹסִיף בְּאַנְגְּלִית וּמְחַיֵּיךְ. וְהַדּוֹדָה צִילָּהּ שׁוּב הוֹלֶכֶת לַמִּטְבָּח וָשׁוּב חוֹזֶרֶת עִם קְעָרָה גְּדוֹלָה שֶׁעוֹלָה עַל גְּדוֹתֶיהָ בִּירָקוֹת מוּחְמָצִים, עַגְבָנִיּוֹת, מְלָפְפוֹנִים וּכְרוֹב כָּבוּשׁ. הַדּוֹד בּוֹרִיס שׁוֹאֵג בַּהֲנָאָה וְשׁוֹאֵל אוֹתִי מַדּוּעַ אֲנִי לֹא אוֹכֶל. "אֲנִי לֹא רָעָב," אֲנִי עוֹנֶה, וְהַדּוֹד מִתְעַקֵּשׁ לְהַקְשׁוֹת – "וָוַיי נוּט הַאַנְגְּרִי?" אֲנִי לֹא עוֹנָה לוֹ. וָשׁוּב הַדּוֹדָה צִילָּהּ הוֹלֶכֶת לַמִּטְבָּח וָשׁוּב חוֹזֶרֶת, הַפַּעַם עִם צַלַּחַת עֲמוּקָּה שֶׁבְּתוֹכָהּ נָח צָלִי בָּקָר שֶׁזֶּה עַתָּה יָצָא מֵהַתַּנּוּר, וְהַדּוֹדָה צִילָּהּ מְנַסָּה לְשַׁכְנֵעַ אוֹתִי לִטְעוֹם מִמֶּנּוּ, אֲבָל אֲנִי בְּשֶׁלִּי, "אֲנִי לֹא רָעֵב." מַבָּט נֶעֱלָב מוֹפִיעַ עַל פָּנֶיהָ וְהִיא אוֹמֶרֶת לְאִמִּי בְּרוּסִית, "מָה יֵשׁ לוֹ? אֲנִי דּוֹאֶגֶת. בְּיִשְׂרָאֵל לֹא אוֹכְלִים כְּמוֹ שֶׁצָּרִיךְ?" אֲבָל הַאִם מְבַטֶּלֶת אוֹתָהּ בִּמְחִי יָד, "הוּא לֹא אַכְלָן גָּדוֹל," וּכְשֶׁהַדּוֹד שׁוֹמֵעַ אֶת זֶה, הוּא מִתְעָרֵב בְּגַסּוּת: "הוּא אוֹכֶל כְּמוֹ בַּחוּרָה. כְּמוֹ בַּחוּרָה הוּא אוֹכֶל." וְכוּלָּם צוֹחֲקִים בְּיַחַד. אֲנִי לֹא צוֹחֵק. "אָז אֵיךְ בְּאָמֵרִיקָה?" שׁוֹאֵל אַבָּא שֶׁלִּי אֶת הַדּוֹד וְנִשְׁעָן אֲחוֹרַנִּית. "תִּשְׁמַע, זֹאת לֹא קִיֶּיב, אֲבָל זוֹ שְׁכוּנָה טוֹבָה," עוֹנָה הַדּוֹד, "יֵשׁ כָּאן הַרְבֵּה רוּסִים אָז יֵשׁ לָנוּ חֲבֵרִים מֵאוֹדֵסָה וּמִמּוֹסְקְבָה, הִגִּיעוּ יַחַד אִתָּנוּ לְכָאן. אֲנַחְנוּ נִפְגָּשִׁים אִיתָּם הַרְבֵּה וְגַם יֵשׁ עֲבוֹדָה, אָז מָה אֲנִי צָרִיךְ לְהִתְלוֹנֵן? וְהָאֵזוֹר בֶּאֱמֶת מְאוֹד טוֹב. שֶׁקֶט וְנֶחְמָד. הַבְּעָיָה שֶׁיֵּשׁ כָּאן כַּמָּה צ'וּרָנַיי ז'וּפֶּה שֶׁגָּרִים בַּשְּׁכוּנָה. וְזֶה כְּבָר לֹא כָּל כָּךְ טוֹב. הֵם עוֹשִׂים הַרְבֵּה לִכְלוּךְ וְרַעַשׁ עִם הַמְּכוֹנִיּוֹת וְהַמּוּזִיקָה הַמְּטוּמְטֶמֶת שֶׁלָּהֶם. אֲבָל מָה אַתָּה יָכוֹל לַעֲשׂוֹת? לְגָרֵשׁ אוֹתָם מִפֹּה? זֶה בְּעָיָה שֶׁל הָאָמֵרִיקָאִים הַמְּטוּמְטָמִים, לֹא שֶׁלִּי. הֵם עוֹד יִצְטַעֲרוּ שֶׁנָּתְנוּ כָּכָה לַכּוּשִׁים הָאֵלֶּה לַעֲשׂוֹת מָה שֶׁהֵם רוֹצִים." אַבָּא שֶׁלִּי מְהַנְהֵן בַּהֲבָנָה. "גַּם אֶצְלֵנוּ יֵשׁ הַרְבֵּה שְׁחוֹרִים. זֶה בֶּאֱמֶת בְּעָיָה גְּדוֹלָה." וְהַדּוֹד עוֹנֶה לוֹ בְּצַעַר אֲמִיתִּי – "אִי אֶפְשָׁר לִבְרוֹחַ מֵהֶם." – "בְּרוּסְיָה לֹא הָיוּ לָנוּ כָּאֵלֶּה, אָה?" "מֵילָא. מָה בְּיִשְׂרָאֵל?" "הַכּוֹל אוֹתוֹ דָּבָר. אַתָּה יוֹדֵעַ אֵיךְ זֶה. אַתָּה רוֹאֶה חֲדָשׁוֹת. הָעַרְבִים עוֹשִׂים צָרוֹת גְּדוֹלוֹת כָּרָגִיל." "אָח, פִּדְרַאסְט. ערבסקיי סֶבּוֹלוֹצִ'י. מָה אֲנִי אַגִּיד לָךְ, טוֹב שֶׁנָּסַעְנוּ לְאָמֵרִיקָה." הָאַבָּא וְהַדּוֹד נֶאֱנָחִים. הָאֲנָחוֹת שֶׁלָּהֶם מַבִּיעוֹת הַכּוֹל. הֵם יָכְלוּ לְנַהֵל אֶת כָּל הַשִּׂיחָה בְּאַנְחוֹת.
"אָז אֵיךְ הַמִּשְׁפָּחָה?" שׁוֹאֵל אַבָּא שֶׁלִּי אֶת הַדּוֹד בּוֹרִיס. "מִסְתַּדְּרִים בְּסֵדֶר. עוֹשִׂים מָה שֶׁצָּרִיךְ. לְבָנִים יֵשׁ עֲבוֹדָה, מַרְוִויחִים בְּסֵדֶר. וְתֶכֶף יִקְנוּ בָּתִּים מִשֶּׁלָּהֶם, אָז זֶה טוֹב מְאוֹד. הַנֶּכְדָּה הוֹלֶכֶת לְבֵית סֵפֶר. מְדַבֶּרֶת אַנְגְּלִית כְּבָר כְּמוֹ אָמֵרִיקָאִית. מִצְטַיֶּינֶת בְּפִיזִיקָה. עוֹד שְׁנָתַיִים אוּנִיבֶרְסִיטָה, אֲנִי רוֹצֶה שֶׁהִיא תֵּלֵךְ לְ־MIT, שֶׁתִּהְיֶה מְהַנְדֶּסֶת אוֹ פְּרוֹפֵסוֹר." "אוֹהוֹ, יָפֶה. כָּל הַכָּבוֹד. לֹא כְּמוֹ הַבֵּן שֶׁלִּי," הוּא אוֹמֵר וּמַצְבִּיעַ עָלַי, "הוּא תַּסְרִיטַאי," אוֹמֵר וְצוֹחֵק. הַדּוֹד בּוֹרִיס מִצְטָרֵף וְצוֹחֵק יַחַד אִתּוֹ, "תַּסְרִיטַאי?" הוּא שׁוֹאֵל בְּתִימָּהוֹן, "אֲבָל מָה הוּא עוֹשֶׂה בַּחַיִּים?" "נוּ, כּוֹתֵב," אַבָּא שֶׁלִּי אוֹמֵר לוֹ, וְהַשְּׁנַיִים מִתְנַהֲגִים כְּאִילּוּ אֲנִי לֹא נִמְצָא שָׁם, "כּוֹתֵב בְּעִבְרִית." "בְּעִבְרִית? לָמָּה בְּעִבְרִית? הוּא יַהֲרוֹס לְעַצְמוֹ אֶת הַחַיִּים." "מָה אֲנִי יָכוֹל לַעֲשׂוֹת?" עוֹנֶה אַבָּא שֶׁלִּי, "זֶה מָה שֶׁהוּא הֶחֱלִיט, הוּא חָמוּר, לֹא מֵבִין שֶׁמְּדַבְּרִים אִתּוֹ, נִיסִּינוּ שֶׁהוּא יִהְיֶה בֶּן אָדָם רְצִינִי, אֲבָל הוּא הֶחְלִיט לִכְתּוֹב." "אֲנִי לֹא הֶחְלַטְתִּי," נִיסִּיתִי לְהִתְעָרֵב. "אָז לָמָּה אַתָּה כּוֹתֵב?" שָׁאַל אוֹתִי אַבָּא שֶׁלִּי. "אֲנִי לֹא יוֹדֵעַ. כָּכָה יָצָא." "זֶה לֹא תְּשׁוּבָה," מִתְעָרֵב הַדּוֹד בּוֹרִיס, "אַתָּה בֶּן אָדָם אוֹ סְמַרְטוּט?" "הוּא סְמַרְטוּט," עוֹנָה אַבָּא שֶׁלִּי, "הוּא עוֹשֶׂה מָה שֶׁקֶל לוֹ. לָמַד עִבְרִית, וְזֶהוּ. לֹא צָרִיךְ לִלְמוֹד יוֹתֵר. הוּא חַלַּשְׁלוּשׁ. הוּא לֹא מִתְאַמֵּץ." "אֲנִי מִתְאַמֵּץ כְּשֶׁאֲנִי כּוֹתֵב." "עִבְרִית זֶה כְּלוּם. זֶה לֹא מַאֲמָץ," מַהֲסֶה אוֹתִי אַבָּא שֶׁלִּי, וְהַדּוֹד בּוֹרִיס תּוֹמֵךְ בּוֹ – "אַתָּה לֹא יוֹדֵעַ מָה זֶה מַאֲמָץ. לִכְתּוֹב זֶה מַאֲמָץ? תִּתְבַּיֵּישׁ לְךָ. בִּשְׁבִיל זֶה הַהוֹרִים שֶׁלְּךָ עָזְבוּ אֶת רוּסְיָה? בִּשְׁבִיל שֶׁאַתָּה תִּכְתּוֹב? מָה אַתָּה רוֹצֶה לִהְיוֹת? סוֹפֵר גָּדוֹל? אַתָּה לֹא תִּהְיֶה סוֹפֵר גָּדוֹל. כָּל הַסּוֹפְרִים הַגְּדוֹלִים כְּבָר מֵתוּ. כַּמָּה סוֹפְרִים גְּדוֹלִים אַתָּה מַכִּיר בְּיִשְׂרָאֵל?" הַשְּׁנַיִים צוֹחֲקִים וְטוֹפְחִים אֶחָד לַשֵּׁנִי עַל הַשְׁכֵּם. "סוֹפֵר גָּדוֹל הוּא רוֹצֶה לִהְיוֹת," אַבָּא שֶׁלִּי חוֹזֵר אַחֲרֵי הַדּוֹד בּוֹרִיס, "לֹא יָצָא מִמֶּנּוּ כְּלוּם. אַתָּה שׁוֹמֵעַ? כְּלוּם לֹא יָצָא מִמְּךָ." וַאֲנִי שׁוֹתֵק. מָה אֲנִי יָכוֹל לְהַגִּיד לָהֶם? "וְכֶסֶף יֵשׁ בָּזֶה?" שׁוֹאֵל הַדּוֹד בּוֹרִיס אֶת אַבָּא שֶׁלִּי. "בְּקוֹשִׁי. אֲנַחְנוּ עוֹזְרִים לוֹ." "שֶׁיִּתְבַּיֵּישׁ," עוֹנָה הַדּוֹד בּוֹרִיס, "זֶה לֹא שָׁוֶוה כְּלוּם."
צִלְצוּל בַּדֶּלֶת. הַדּוֹדָה צִילָּהּ נִיגֶּשֶׁת לִפְתּוֹחַ. אֶל חֲדַר הָאוֹרְחִים נִכְנֶסֶת נַעֲרָה בְּלוֹנְדִּינִית שֶׁנִּגְזְרָה מִתּוֹךְ הַקְּלִיפּ שֶׁל "Baby One More Time" שֶׁל בְּרִיטְנִי סְפִּירְס. בְּבִגְדֵי בֵּית סֵפֶר אֲחִידִים, שִׂמְלָתָהּ הַשְּׁחוֹרָה הַקְּצַרְצָרָה מְגַלָּה שׁוֹקַיִים לְבַנְבַּנּוֹת וְחוּלְצָתָהּ הַמְּכוּפְתֶּרֶת נִצְמֶדֶת לְגוּפָהּ הַצָּעִיר, תִּיק גִ'ינְס Jansport נִתְלֶה עַל כְּתֵפֶיהָ. הִיא זוֹרֶקֶת אֶת הַתִּיק עַל הַסַּפָּה. "הַיי מֵאִמָּא, הַיי פַּאפָּא," הִיא מְנַשֶּׁקֶת אֶת הוֹרֶיהָ וּפוֹנֶה אֶל הַסָּבְתָא, "הַיי בָּבּוּשְׁקָה," וּמְחַבֶּקֶת אוֹתָהּ, "הַיי גְּרַנְ'פָּא," וּמְחַבֶּקֶת אֶת הַסַּבָּא, שֶׁאוֹחֵז בְּמוֹתְנֶיהָ בַּאֲחִיזַת יֶתֶר. "אוֹ מִיְּיָ גָּאד, יוּ מִייָּד זַ'ארְקוֹיָה. יָהּ!" צוֹוַחַת הַנַּעֲרָה וּמִתְנַפֶּלֶת עַל הַצַּלַּחַת הָעֲמוּקָּה שֶׁבָּהּ נוֹתְרוּ עֲדַיִין שְׁאֵרִיּוֹת אַחֲרוֹנוֹת שֶׁל צָלִי פּוֹשֵׁר. הִיא לוֹקַחַת אֶת אַחַת מֵחֲתִיכוֹת הַבָּשָׂר בְּאֶצְבְּעוֹתֶיהָ וְדוֹחֶפֶת אוֹתָהּ לְפִיהָ. "אִיֵּי לָאָב זַ'ארְקוֹיָה." הַדּוֹד בּוֹרִיס עוֹשֶׂה לִי הֶיכֵּרוּת עִם הַנֶּכְדָּה יוּלְיָה, הַמְּהַנְדֶּסֶת לְעָתִיד מִ־ MIT . אֲנִי לוֹחֵץ אֶת יָדָהּ שֶׁפִּשְׁפְּשָׁה בְּתוֹךְ הַצָּלִי. "סוּ נַיְיס טו מַיִט יוּ, אָיַיב הָרַד סוּ מֵאַץ' אבאוט יוּ," הִיא אוֹמֶרֶת וְנֶעֱלֶמֶת בְּאֶחָד הַחֲדָרִים בְּלִי לְחַכּוֹת לִתְשׁוּבָה. "יַלְדָּה כָּל כָּךְ סִימְפָּתִית," מַחֲמִיא אַבָּא שֶׁלִּי לְהוֹרֶיהָ, "מְאוֹד יָפָה. נִרְאֵית אִינְטֵלִיגֶנְטִית." "דּוֹר רִאשׁוֹן בְּאָמֵרִיקָה," אוֹמֵר הַסָּב וּמְפַהֵק. אַחֲרָיו כּוּלָּם מְפַהֲקִים בְּזֶה אַחַר זֶה. הִגִּיעַ הַזְּמַן לְפַזֵּר אֶת הַמִּפְגָּשׁ. כּוּלָּם מוּטָּלִים אֶחָד לְיַד הַשֵּׁנִי עַל הַסַּפָּה, שִׁבְעִים וּשְׁתוּיִים. גַּם כָּכָה אֵין יוֹתֵר כְּבָר מָה לוֹמַר. נְאוּמֵי הַשִּׂנְאָה נֶגֶד הַכּוּשִׁים וְהַמִּזְרָחִים הַכְּלָלִיִּים וְהָעַרְבִים וְהַיִּשְׂרְאֵלִים הַמְּטוּמְטָמִים וְהָאָמֵרִיקָאִים הַמְּטוּמְטָמִים כְּבָר הוּתְּזוּ הַחוּצָה, הַזִּיכְרוֹנוֹת צָפוּ, הַבִּיקּוֹרֶת נִשְׁמְעָה, הַמַּאֲכָלִים נֶאֶכְלוּ. מָה הַטַּעַם לְהַמְשִׁיךְ בְּכָל זֶה. "בּוֹאוּ, הֵכַנְתִּי לָכֶם אֶת הַחֶדֶר," אוֹמֶרֶת הַדּוֹדָה צִילָּהּ וּמוֹבִילָה אוֹתָנוּ לְחֶדֶר קְטַנְטַן בְּסוֹף הַמִּסְדְּרוֹן, בְּתוֹכוֹ מִיטָּה זוּגִית וְעַל הָרִצְפָּה מִזְרָן. "אַתָּה תִּישַׁן עַל הַמִּזְרָן, כֵּן?" הוֹרַי מִתְפַּשְּׁטִים. נִשְׁאָרִים בְּתַחְתּוֹנֵיהֶם. אֲנִי מִסְתּוֹבֵב. הֵם נִכְנָסִים לַמִּיטָּה וּמְפַנִּים אֶת גַּבָּם זֶה לָזֶה, מִתְרַחֲקִים זֶה מִזֶּה כְּכָל שֶׁמְּאַפְשֵׁר לָהֶם הַמָּקוֹם. אֲנִי נִשְׁכָּב עַל הַמִּזְרָן. מִסְתַּכֵּל עַל הַתִּקְרָה. יֵשׁ אֵיזוֹ נְקוּדָּה בַּגַּב שֶׁמְּגָרֶדֶת לִי. אֲנִי מִסְתּוֹבֵב עַל הַבֶּטֶן. שׁוֹלֵחַ אֶת הַיָּד, מְזַהָה אֶת הַנְּקוּדָּה. מְגָרֵד אוֹתָהּ כְּכָל יָכוֹלְתִּי. הַגֵּירוּד מִתְחַזֵּק. אֲנִי מְגָרֵד שׁוּב. חוֹפֵר בְּתוֹךְ הָעוֹר. זוֹ גַּבְשׁוּשִׁית עִיקֶּשֶׁת. אֲנִי תּוֹפֵס בָּהּ בִּשְׁתֵּי אֶצְבָּעוֹת. מַחֲזִיק בָּהּ. מוֹעֵךְ אוֹתָהּ עִם הַצִּיפּוֹרְנַיִים. הִיא כּוֹאֶבֶת. אֲנִי מְגָרֵד אוֹתָהּ, מוֹעֵךְ אוֹתָהּ, מְפוֹצֵץ אוֹתָהּ, מַחְדִּיר אֵלֶיהָ אֶת צִיפּוֹרְנֵי. כַּף הַיָּד שֶׁלִּי מְשׁוֹטֶטֶת עַל פְּנֵי הַגַּב, מְנַסָּה לְהִתְמַקֵּם בְּאֵיזוֹ נְקוּדָּה אַסְטְרָטֵגִית שֶׁבָּהּ יִהְיֶה קַל יוֹתֵר לֶאֱחוֹז בְּגַבְשׁוּשִׁית הָעוֹר שֶׁהוֹפֶכֶת לַפֶּצַע פָּתוּחַ. אֲנִי מִתְפַּתֵּל עַל הַבֶּטֶן בְּעוֹד כַּף הַיָּד שֶׁלִּי מְנַסָּה לְהָסִיר אֶת הַגַּבְשׁוּשִׁית בְּאֶמְצָעוּת הַצִּיפּוֹרְנַיִים. הֵן חוֹדְרוֹת עָמוֹק יוֹתֵר לְתוֹךְ הָעוֹר. מְגָרְדוֹת אֶת פְּנֵי הַשֶּׁטַח וְקוֹדְחוֹת פְּנִימָה. הַגַּבְשׁוּשִׁית מִתְפָּרֶצֶת. צִיפּוֹרְנֵי מִתְמַלְּאוֹת בְּדָם. אֲנִי נִרְגַּע וְנִרְדַּם.
אֲנִי מִתְעוֹרֵר אַחֲרֵי שְׁעָתַיִים־שָׁלוֹשׁ אוֹ כַּמָּה זְמַן שֶׁעָבַר מֵאָז. רַעַשׁ מֵהַמִּסְדְּרוֹן. דֶּלֶת נִפְתַּחַת. דֶּלֶת נִסְגֶּרֶת. אֲנִי מֵצִיץ מֵהַחֶדֶר. בִּקְצֵה הַמִּסְדְּרוֹן אֲנִי יָכוֹל לִרְאוֹת אֶת יוּלְיָה חוֹמֶקֶת מֵהַחֶדֶר שֶׁלָּהּ עַל קְצוֹת הָאֶצְבָּעוֹת. הִיא לוֹבֶשֶׁת שִׂמְלַת מִינֵי בְּצֶבַע כָּתוֹם וְנַעֲלֵי עֵקֶב צְהוּבּוֹת. הִיא נִרְאֵית כְּמוֹ שִׁלְגּוֹן. פּוֹתַחַת אֶת דֶּלֶת הַכְּנִיסָה שֶׁל הַבַּיִת וְסוֹגֶרֶת אוֹתָהּ בְּשֶׁקֶט, כְּדֵי לֹא לְהָעִיר אֶת יוֹשְׁבֵי הַבַּיִת. אֲנִי תּוֹהֶה לְאָן הִיא הוֹלֶכֶת בְּשָׁעָה מְאוּחֶרֶת שֶׁכָּזֹאת. צְלִיל שֶׁל הַתְנָעַת מָנוֹעַ נִשְׁמָע מִבַּחוּץ. אֲנִי יוֹצֵא אֶל הַסָּלוֹן. עַל הַסַּפָּה הַגְּדוֹלָה יֶשְׁנָהּ הַדּוֹדָה צִילָּהּ. גּוּפָהּ הַגָּדוֹל נִשְׁפָּךְ אֶל מֵעֵבֶר לִגְבוּלוֹת הַסַּפָּה, יָדָהּ נוֹגַעַת בַּשָּׁטִיחַ הָאַרְמֵנִי. עַל הַסַּפָּה הַבֵּינוֹנִית שׁוֹכֵב הַדּוֹד בּוֹרִיס, בְּתַחְתּוֹנָיו, עֵינוֹ הָאַחַת פְּקוּחָה לִרְוָוחָה. אֲנִי מֵסִיט אֶת הַוִּוילוֹנוֹת שֶׁבַּחַלּוֹן וּמַבִּיט אֶל הָרְחוֹב. מוּל הַבַּיִת חוֹנֶה גִ'יפּ הָאמֶר אָדוֹם, הַגַּג שֶׁלּוֹ פָּתוּחַ, בּוֹקַעַת מִמֶּנּוּ מוּזִיקַת הַיְפּ הוֹפּ. אֲנִי מְזַהֶה שֶׁמְּדוּבָּר בַּשִּׁיר "Lets Get High" שֶׁל ד"ר דָּרָה וְהַבָּסִים שֶׁלּוֹ מַרְעִידִים אֶת חַלּוֹנוֹת הַבַּיִת. יוּלְיָה רָצָה לִקְרַאת הַגִּ'יפּ. מִתּוֹךְ הַגַּג הַפָּתוּחַ יוֹצֵא גֶּבֶר צָעִיר, שָׁחוֹר, אַפְרוֹ־אָמֵרִיקָאִי. הוּא לוֹבֵשׁ גּוּפִיָּיה אֲדוּמָּה שֶׁעָלֶיהָ כָּתוּב Original Gangsta וּמִטְפַּחַת בְּצִבְעֵי הַדֶּגֶל הַגָּ'מַיְיקָנִי קְשׁוּרָה לְרֹאשׁוֹ. "יוֹ יוֹ, ג'וּלְיָה, הו'ז מִיְּיָ רֹאשָׁן הוֹ?" הוּא קוֹרֵא לָהּ, וְהִיא עוֹנָה לוֹ, "אִיִּים יוֹר רֹאשָׁן הוֹ," וּמַגְבִּירָה אֶת רִיצָתָהּ אֵלָיו, הַגֶּבֶר הַשָּׁחוֹר יוֹצֵא מֵהָאוֹטוֹ וְהַשְּׁנַיִים מִתְחַבְּקִים וּמִתְנַשְּׁקִים אֲרוּכּוֹת. הוּא תּוֹפֵס אֶת יַשְׁבָנָהּ וּמוֹעַךְ אוֹתוֹ כַּהוֹגֶן, הִיא מַעֲבִירָה אֶת יָדֶיהָ עַל חָזֵהוּ, מְלַטֶּפֶת אוֹתוֹ בָּעִיגּוּלִים, וְהַיָּדַיִים יוֹרְדוֹת מֵהֶחָזֶה לַבֶּטֶן וְאָז לְמִפְשָׂעָה. "אַיי לָאָב יוּ, בַּיָּיבִי," הִיא אוֹמֶרֶת לוֹ כְּשֶׁהִיא לוֹפֶתֶת אֶת קַוֵּוי הַמִּתְאָר שֶׁל הַחֲלָצַיִים הַכְּפוּתִים בְּמִכְנְסֵי גִ'ינְס שְׁחוֹרִים. "שְׁאַט דֶּה פָאק אַפְּ אֵנְד גֵּט אֵין טו דֶּה קָאר," עוֹנָה לָהּ הַגֶּבֶר הַשָּׁחוֹר, וְהַשְּׁנַיִים נִכְנָסִים לְתוֹךְ הַגִּ'יפּ. בְּתוֹךְ הַמְּכוֹנִית, הַגֶּבֶר הַשָּׁחוֹר תּוֹפֵס לְרוּסִיָּיה הַבְּלוֹנְדִּינִית אֶת הָעוֹרֶף וּמַדְבִּיק לָהּ עוֹד נְשִׁיקָה. מַתְנִיעַ בַּחֲרִיקַת בְּלָמִים וְהֵם נֶעֱלָמִים מִשָּׁם, כְּשֶׁהַמּוּזִיקָה הַקּוֹלָנִית מַשְׁאִירָה אַחֲרֶיהָ שׁוֹבֶל עָמוּם. הָרְחוֹב חוֹזֵר לִהְיוֹת שֶׁקֶט. אֲנִי חוֹזֵר לַחֶדֶר וְאֶל הַמִּזְרָן.
הַהוֹרִים שֶׁלִּי עֲדַיִין יְשֵׁנִים גַּב אֶל גַּב וַאֲנִי יָכוֹל לִטְבּוֹעַ בְּתוֹךְ הַמֶּרְחָק שֶׁבֵּין שְׁנֵיהֶם. אֲנִי מַרְגִּישׁ שֶׁהֶחָלָל בֵּינֵיהֶם זוֹלֵג מֵהַמִּיטָּה וְנִפְעַר בֵּין שְׁתֵּי עֵינַי. כְּאֵב רֹאשׁ נוֹרָאִי מְעוּוָּת אֶת תְּפִיסַת הַמֶּרְחָב שֶׁלִּי וְהַכּוֹל עָקוֹם. סְחַרְחוֹרֶת. אֲנִי קָם מֵהַמִּזְרָן וְהוֹלֵךְ עַל קְצוֹת הָאֶצְבָּעוֹת לַמִּטְבָּח, נֶאֱחָז בְּקִירוֹת כְּדֵי לֹא לִיפּוֹל. אֲנִי מְחַטֵּט בַּמְּקָרֵר וּבָאֲרוֹנוֹת כְּדֵי לִמְצוֹא שָׁם אֵיזֶשֶׁהוּ מְשַׁכֵּךְ כְּאֵבִים. פּוֹתֵחַ מְגֵירָה אַחֲרֵי מְגֵירָה וְלֹא מוֹצֵא דָּבָר. "הַיי," אֲנִי נִבְהַל, "שָׁטוּ טִי ג'לאישׁ?" זֹאת יוּלְיָה שֶׁהוֹפִיעָה מֵאֲחוֹרֵי. הִיא מוֹזֶגֶת לְעַצְמָהּ כּוֹס שֶׁל "ד"ר פֶּפֶּר" מִתּוֹךְ בַּקְבּוּק שֶׁל שְׁנֵי לִיטְרִים, וּמְחַוֶּוה לִי בְּאֶצְבָּעָהּ לִהְיוֹת בְּשֶׁקֶט. מָתַי לַעֲזָאזֵל הִיא הִסְפִּיקָה לַחֲזוֹר הַבַּיְתָה? יוּלְיָה מִתְמַתַּחַת לְעֵבֶר הַמְּגֵירָה הַגְּבוֹהָה בְּיוֹתֵר, וְאִיתָּהּ הַיַּשְׁבָן וְהַגַּב שֶׁמִּתְקַשְּׁתִים בְּבַרְדְּלָסִיּוֹת. זֶה לֹא עוֹבֵד עָלַי. זֶה כֵּן עוֹבֵד עָלַי. הִיא מַגִּישָׁה לִי אֶת הַכַּדּוּר בְּחִיּוּךְ. פרקוסט. "בְּלֵיְבּ מִי, דִּיס וַויְל דּוֹ דֶּה ג'וֹבּ," הִיא אוֹמֶרֶת. אֲנִי מַאֲמִין לָהּ. בּוֹלֵעַ אֶת הַכַּדּוּר יַחַד עִם ה"ד"ר פֶּפֶּר", וְהַמְּרִירוּת נִמְהֶלֶת בַּמְּתִיקוּת הָאֲיוּמָּה שֶׁל הַקּוֹלָה בְּטַעַם דּוּבְדְּבָנִים. "גּוּד נַיְיט, הָאֲנִי," הִיא אוֹמֶרֶת וְחוֹזֶרֶת לַחֶדֶר שֶׁלָּהּ וַאֲנִי אַחֲרֶיהָ, מְדַכֵּא אֶת הָאִינְסְטִינְקְט הַגַּבְרִי שְׁמוּרָה לִי לְהַמְשִׁיךְ וְלַעֲקוֹב אַחֲרֶיהָ עַד לַחֲדַר הַשֵּׁינָה שֶׁלָּהּ וּפוֹנֶה בַּמִּסְדְּרוֹן לַצַּד הַשֵּׁנִי. אֲנִי יוֹדֵעַ טוֹב מְאוֹד שֶׁלֹּא אוֹכֶל לְהִתְחָרוֹת בְּהֶישֵּׂגָיו שֶׁל הַכּוּשִׁי שֶׁמִּמֶּנּוּ הִיא נִפְרְדָה רַק דַּקּוֹת לִפְנֵי כֵן. אֲנִי נִשְׁכָּב עַל הַמִּזְרָן. הַכַּדּוּר עוֹשֶׂה אֶת מְלַאכְתּוֹ. הָרֹאשׁ מִתְנַקֶּה מִכְּאֵבִים וְהִרְהוּרִים. מֵהַחַלּוֹן אֲנִי כְּבָר יָכוֹל לִרְאוֹת אֶת הָרְמָזִים הָרִאשׁוֹנִים שֶׁל הַזְּרִיחָה. הַשֶּׁקֶט הַפַּרְוְורִי חוֹדֵר לְתוֹךְ הַחֶדֶר. עוֹד מְעַט כָּל הָאָמֵרִיקָאִים וְהָרוּסִים יִתְעוֹרְרוּ וְיֵלְכוּ לָעֲבוֹדָה וְיַחְזְרוּ בְּחָמֵשׁ אַחֵר הַצָּהֳרַיִים, מוּתָּשִׁים. הָאוֹטוֹבּוּס הַצָּהוֹב יִיקַּח אֶת הַיְּלָדִים שֶׁלָּהֶם לְבֵית הַסֵּפֶר. הַדַּוּוֹר יָבִיא אֶת הַדּוֹאַר. אֶחָד הַשְּׁכֵנִים יְכַסֵּחַ אֶת הַדֶּשֶׁא שֶׁמּוּל בֵּיתוֹ. מִישֶׁהִי תָּכִין פַּאי תַּפּוּחִים וְתָשִׂים אוֹתוֹ עַל אֶדֶן הַחַלּוֹן. מִישֶׁהוּ יִתְקוֹף מִינִית אֶת הַבַּת הַקְּטַנָּה שֶׁל שְׁכֵנוֹ. בּוֹקֶר טוֹב.
אֲנִי מִתְעוֹרֵר רָצוּץ לְקוֹלָן שֶׁל צַהֲלוֹת שִׂמְחָה. הַהוֹרִים שֶׁלִּי כְּבָר לֹא בַּמִּיטָּה. אֲנִי קָם מֵהַמִּזְרָן וְהוֹלֵךְ לַסָּלוֹן. אֶת פְּנֵי מְקַבֶּלֶת מִשְׁלַחַת מַמְלַכְתִּית: אִמָּא שֶׁלִּי, אַבָּא שֶׁלִּי, הַדּוֹד בּוֹרִיס וְהַדּוֹדָה צִילָּהּ, שְׁנֵי בְּנֵיהֶם וּשְׁתֵּי נְשׁוֹתֵיהֶם, עוֹמְדִים אֶחָד לְיַד הַשֵּׁנִי בְּשׁוּרָה כְּמוֹ בְּמִסְדַּר צְבָאִי. הֶחָזֶה שֶׁלָּהֶם זָקוּף וַחֲגִיגִי. הֵם לְבוּשִׁים בְּמֵיטַב מְחַלְּצוֹתֵיהֶם. פְּרָחִים בִּידֵיהֶם. אַבָּא שֶׁלִּי הֵבִיא אִתּוֹ אֶת הַחֲלִיפָה הַיְּחִידָה שֶׁיֵּשׁ לוֹ בָּאָרוֹן. הוּא הִתְחַתֵּן אִיתָּהּ בְּרוּסְיָה וְעָלָה אִיתָּהּ לְיִשְׂרָאֵל וּבְכָל מְאוֹרָע חֲגִיגִי הָיָה שׁוֹלֵף אוֹתָהּ מֵהָאָרוֹן וּמְאַוְורֵר אוֹתָהּ מְרִיחוֹת הַנַּפְטָלִין שֶׁדָּבְקוּ בָּהּ. הָרֵיחוֹת הָיוּ בִּלְתִּי נִיתָּנִים לְאִוְורוּר וְלָכֵן אָבִי הָיָה מַזְלִיף עַל הַחֲלִיפָה טִיפּוֹת שֶׁל אַפְטֶרְשֵׁיְיב מִסּוּג "טַבָּק אוֹרִיגִינָל" בַּעַל רֵיחַ מְעוּשָּׁן וְגַבְרִי, שֶׁהִתְעַרְבֵּב עִם נִיחוֹחוֹת הַנַּפְטָלִין וְהַגּוּף. הַצֶּבַע הַשָּׁחוֹר שֶׁל הַחֲלִיפָה דָּהָה בְּמַהֲלַךְ הַשָּׁנִים וְהָפַךְ לְחוֹם־אֲפַרְפַּר, וְדַשׁ הַבֶּגֶד נִפְרַם וְנִתְפַּר כַּמָּה פְּעָמִים עַד שֶׁאָבִי נוֹאַשׁ וְהוֹתִיר אוֹתוֹ פָּרוּם לְמֶחֱצָה, כְּשֶׁהַחוּטִים מְבַצְבְּצִים מִמֶּנּוּ בְּרִישּׁוּל. וְאַף עַל פִּיכֶן, הוּא נוֹתַר נֶאֱמָן לַחֲלִיפַת הַקַּבְּצָן הַמְּרוּטָה הַזֹּאת. כְּשֵׁם שֶׁאִמָּא שֶׁלִּי דָּבְקָה בַּשִּׂמְלָה הַפִּרְחוֹנִית שֶׁלָּבְשָׁה זֶה עַתָּה, מְכוּסֶּה בְּחַמָּנִיּוֹת שֶׁלְּפִי מַחֲזוֹר הַחַיִּים הַטִּבְעִי שֶׁל הַצְּמָחִים כְּבָר הָיוּ אֲמוּרוֹת לִנְבּוֹל מִזְּמַן וּבְוַודַּאי שֶׁלֹּא הִתְאִימוּ לְגִילָה הַבִּיּוֹלוֹגִי. זוֹ הָיְיתָה שִׂמְלָה שֶׁנִּקְנְתָה כְּשֶׁסִּייְּמָה אֶת לִימּוּדֵי הַתּוֹאַר הַשֵּׁנִי שֶׁלָּהּ בְּכִימְיָה אָנָלִיטִית בְּאוּנִיבֶרְסִיטַת קִיֶּיב, כְּשֶׁהָיְיתָה רַוּוֹקָה וְאוֹפְּטִימִית. הִיא הִתְעַקְּשָׁה לְהַמְשִׁיךְ וְלִלְבּוֹשׁ אוֹתָהּ, וּכְשֶׁמִּיְּדוֹתֶיהָ הִתְכַּוְּוצוּ עָלֶיהָ הִרְחִיבָה אוֹתָהּ בְּאֶמְצָעוּת תּוֹסֶפֶת שֶׁל בַּד חוֹם שֶׁנִּתְפַּר בַּצְּדָדִים, וְהָיְיתָה מַרְחִיבָה אוֹתָהּ עוֹד וְעוֹד עַד שֶׁכַּמּוּת הַבַּד שֶׁהִתְוַוסֵּף עָלְתָה עַל הַבַּד הַמְּקוֹרִי. לְיָדָם נִיצְּבוּ הַדּוֹד בּוֹרִיס, בְּחוּלְצַת טְרִיקוֹ שֶׁל  I Love NY שֶׁנִּתְחֲבָה בְּתוֹךְ מִכְנְסֵי דַּקְרוֹן בְּצֶבַע בֵּז', וְהַדּוֹדָה צִילָּהּ, בַּחֲלוּק מַלְמָלָה אָדוֹם שֶׁעָשׂוּי הָיָה לְשַׁדֵּר מִידָּה מְסוּיֶּמֶת שֶׁל זְנוּתִיּוֹת אִם זֹאת הָיְיתָה מִישֶׁהִי אַחֶרֶת, נֶאֱמַר קָלִי לָהּ־בְּרוּק בַּסֶּרֶט "אִישָּׁה בְּאָדוֹם" מִשְּׁנַת 1984.
"אֶחָד בְּמַאי שָׂמֵחַ!" מַכְרִיזָה הַדּוֹדָה צִילָּהּ, וְהַחֲבוּרָה חוֹזֶרֶת אַחֲרֶיהָ, "אֶחָד בְּמַאי שָׂמֵחַ!" אֲנִי מַבִּיט בַּשָּׁעוֹן. הַתַּאֲרִיךְ נָכוֹן. "אֶחָד בְּמַאי שָׂמֵחַ," אֲנִי עוֹנֶה לָהֶם בִּפְנִים חֲתוּמוֹת וּמְבַקֵּשׁ רְשׁוּת לָלֶכֶת לַמִּטְבָּח לְרֶגַע כְּדֵי לְהָכִין לְעַצְמִי כּוֹס קָפֶה. כְּשֶׁאֲנִי חוֹזֵר עִם הַכּוֹס בְּיָד הֵם עֲדַיִין עוֹמְדִים שָׁם בְּשׂוֹרָה, עִם הַפְּרָחִים בַּיָּדַיִים. זוֹהִי תְּנוּחָה מְאַיֶּימֶת. הֵם קְרֵבִים אֵלַי בְּזֶה אַחַר זֶה, בְּטוּר מוֹפְתִי. הַדּוֹדָה צִילָּהּ מְחַבֶּקֶת אוֹתִי וְנוֹשֶׁקֶת לְלֶחְיִי. "אֶחָד בְּמַאי שָׂמֵחַ." הַדּוֹד בּוֹרִיס לוֹחֵץ אֶת יָדִי. "אֶחָד בְּמַאי שָׂמֵחַ." בְּנָם הָרִאשׁוֹן, יָבְגָנִי, שֶׁקּוֹרְאִים לוֹ ג'וֹ, לוֹחֵץ אֶת יָדִי. "אֶחָד בְּמַאי שָׂמֵחַ." אִשְׁתּוֹ קְסַנְיָה, שֶׁקּוֹרְאִים לָהּ עַכְשָׁיו מִלָּאנִי, מְחַבֶּקֶת וּמְנַשֶּׁקֶת. "אֶחָד בְּמַאי שָׂמֵחַ." הַבֵּן הַשֵּׁנִי, אִיגוֹר, שֶׁקּוֹרְאִים לוֹ עַכְשָׁיו גֶ'פְרִי, לוֹחֵץ אֶת יָדִי. "אֶחָד בְּמַאי שָׂמֵחַ." אִשְׁתּוֹ אוֹלְגָּה, שֶׁקּוֹרְאִים לָהּ עַכְשָׁיו בֵּטִי, מְחַבֶּקֶת וּמְנַשֶּׁקֶת. "אֶחָד בְּמַאי שָׂמֵחַ." אִמָּא שֶׁלִּי מְחַבֶּקֶת אוֹתִי וְנוֹשֶׁקֶת לְלֶחְיִי. "אֶחָד בְּמַאי שָׂמֵחַ." אַבָּא שֶׁלִּי מְחַבֵּק אוֹתִי, לוֹחֵץ אֶת יָדִי וּמְנַשֵּׁק. "אֶחָד בְּמַאי שָׂמֵחַ." אֲנִי מְבָרֵךְ אוֹתָם בְּנִימוּס אֶחָד אַחֲרֵי הַשֵּׁנִי, מְחַבֵּק וּמְנַשֵּׁק בַּחֲזָרָה וְלוֹחֵץ אֶת הַיָּדַיִים. "אֶחָד בְּמַאי שָׂמֵחַ." תַּם הַטֶּקֶס. הַחֲבוּרָה מִתְיַישֶּׁבֶת עַל הַסַּפָּה, מַנִּיחָה אֶת זֵרֵי הַפְּרָחִים עַל הַשּׁוּלְחָן. אֶל הַסָּלוֹן נִכְנֶסֶת יוּלְיָה. הִיא לוֹבֶשֶׁת חוּלְצַת טִי צְהוּבָּה שֶׁגְּדוֹלָה עָלֶיהָ בְּאַרְבַּע מִידּוֹת וּמְשַׁמֶּשֶׁת כִּכְתוֹנֶת לַיְלָה. נִסְחֶבֶת בְּאִיטִּיּוּת כְּתוֹצָאָה מֵאֵירוּעֵי הַלַּיְלָה הַקּוֹדֵם. עֵינֶיהָ נִפְעָרוֹת. הִיא נִכְנְסָה לְמַאֲרָב מְתוּכְנָן הֵיטֵב. לִכְבוֹדָהּ, הַחֲבוּרָה נֶעֱמֶדֶת בַּשֵּׁנִית וּמִסְתַּדֶּרֶת בְּשׂוֹרָה, עִם הַפְּרָחִים בַּיָּדַיִים. שׁוּב אוֹתוֹ תַּרְגִּיל. אֶחָד אַחֲרֵי הַשֵּׁנִי הֵם נוֹשְׁקִים לָהּ וּמְחַבְּקִים אוֹתָהּ וְלוֹחֲצִים אֶת יָדָהּ וּמְבָרְכִים אוֹתָהּ לִכְבוֹד יוֹם הַפּוֹעֲלִים הַבֵּינְלְאוּמִּי. "אֶחָד בְּמַאי שָׂמֵחַ, גָּאֵיז," הִיא עוֹנָה בִּנְשִׁיקוֹת וְחִיבּוּקִים וּלְחִיצוֹת יָד רָפוֹת וְנִיכָּר בָּהּ שֶׁהִיא חַסְרַת סַבְלָנוּת וְרַק רוֹצָה לְהִסְתַּלֵּק מִשָּׁם. "וּמַזָּל טוֹב!" קוֹרֵאת סָבְתָא שֶׁלָּהּ, "יֵשׁ לָנוּ שְׁתֵּי שְׂמָחוֹת הַיּוֹם." מִסְתַּבֵּר שֶׁזֶּה גַּם יוֹם הַהוּלֶּדֶת שֶׁל יוּלְיָה. הִיא בַּת 16 . מִי הָיָה מַאֲמִין. הִיא נֶעֱמֶדֶת כְּדֵי לִסְפּוֹג סֶבֶב נוֹסָף שֶׁל חִיבּוּקִים, נְשִׁיקוֹת וּלְחִיצוֹת יָדַיִים. קוֹרֶצֶת לִי. וְאָז הַחֲבוּרָה מַתְחִילָה לָשִׁיר בְּיַחַד "גָּאפִי בירת'דיי טו יוּ". יוּלְיָה הַבְּלוֹנְדִּינִית מְכַסָּה אֶת פָּנֶיהָ בְּיָדֶיהָ בְּבוּשָׁה. הֵם מַמְשִׁיכִים לָשִׁיר.
"הַיי," אֲנִי מְהַנְהֵן לְעֶבְרָהּ. "הַיי," הִיא עוֹנָה. "הַפִּי בִּירַתְ'דִיי." "ת'נקס," וּמְמַהֶרֶת בַּחֲזָרָה לְחַדְרָהּ עוֹד לִפְנֵי שֶׁשִּׁיר הַיּוֹמוּלֶדֶת מִסְתַּיֵּים. "וור אָר יוּ גֶּוֵּאִינְג נֵאוֹ?" שׁוֹאֵל אוֹתָהּ אָבִיהָ, אֲבָל הִיא מִתְעַלֶּמֶת. "נַיְיט אוֹנָיו אוֹבָּזָ'נֶיהָ," מִתְעַצְבֵּן הַסָּב עַל חוֹסֶר הַכָּבוֹד שֶׁהַנַּעֲרָה הַבְּלוֹנְדִּינִית מַפְגִּינָה כְּלַפֵּי הַמִּשְׁפָּחָה וּכְלַפֵּי הָאֶחָד בְּמַאי. הֵם רוֹצִים לְהָרִים כּוֹסִית וָודְקָה שֶׁל מַזָּל טוֹב וְסוֹלִידָרִיּוּת כְּלַפֵּי הַפּוֹעֲלִים, אֲבָל רַק הִתְעוֹרַרְתִּי. אֲנִי מְסָרֵב לַהַצָּעָה. חוֹזֵר לַחֶדֶר וְנִשְׁכָּב עַל הַמִּזְרָן. כּוֹאֵב לִי הָרֹאשׁ. הַפֶּצַע שֶׁעַל הַגַּב שֶׁלִּי מְגָרֵד וְכוֹאֵב. דֶּרֶךְ הַקִּיר אֲנִי שׁוֹמֵעַ אוֹתָם מִתְרַפְּקִים. הָאֲנָחוֹת שֶׁלָּהֶם חוֹדְרוֹת אֶת קִיר הָעֵץ שֶׁמַּפְרִיד בֵּין שְׁנֵי הַחֲדָרִים. הוֹרַי בְּוַודַּאי נִזְכָּרִים בַּמִּצְעָדִים הַגְּדוֹלִים שֶׁל הָאֶחָד בְּמַאי בָּעִיר הוּלַּדְתָּם, בִּילָדִים שֶׁמְּנִיפִים דְּגָלִים אֲדוּמִּים בְּיָד אַחַת וּמַחֲזִיקִים סוּכָּרִיָּיה עַל מַקֵּל בְּצוּרַת מַגָּל וְחֶרְמֵשׁ בַּיָּד הַשְּׁנִיָּיה. בְּכָל אֶחָד בַּמַּאי, אַבָּא שֶׁלִּי הָיָה מִתְדַּפֵּק עַל דֶּלֶת הַכְּנִיסָה שֶׁל הַבַּיִת וּמַפְתִּיעַ אֶת אִמָּא שֶׁלִּי עִם זֵר פְּרָחִים. אֵלֶּה הָיוּ מֵהַפְּעָמִים הַבּוֹדְדוֹת שֶׁבָּהֶן רָאִיתִי אוֹתָם מִתְחַבְּקִים וּמִתְנַשְּׁקִים. כְּיֶלֶד, חָשַׁבְתִּי בְּטָעוּת שֶׁלִּתְאָרֶיךָ הַזֶּה יֵשׁ מַשְׁמָעוּת רוֹמַנְטִית. מִסְתַּבֵּר שֶׁקֶל יוֹתֵר לֶאֱהוֹב אֶת אִמָּא רוּסְיָה מֵאֲשֶׁר אֶחָד אֶת הַשֵּׁנִי.
מִתּוֹךְ הַקִּיר הֵם מַמְשִׁיכִים לְדַבֵּר אֵלַי, וְהַדִּיבּוּרִים הוֹפְכִים לְצִפְצוּף. אֲנִי מַנִּיחַ אֶת כַּפּוֹת יָדִי עַל אוֹזְנֵי כְּדֵי לֹא לִשְׁמוֹעַ. הַצִּפְצוּף הוֹפֵךְ לִקְבּוֹעַ וּכְאֵב הָרֹאשׁ שֶׁמְּלַוֶּוה אוֹתִי כְּבָר כַּמָּה שָׁעוֹת בִּרְצִיפוּת מִצְטָרֵף אֵלָיו בְּשִׁילּוּב נוֹרָאִי. אֲנִי לוֹחֵץ עוֹד יוֹתֵר עַל הָאוֹזְנַיִים. וְעוֹד יוֹתֵר. עַד שֶׁאֲנִי יָכוֹל לְהַרְגִּישׁ אֶת הַמּוֹחַ נִמְעָךְ בֵּין שְׁתֵּי הָרַקּוֹת וְשׁוֹאֵף לִפְרוֹץ הַחוּצָה דֶּרֶךְ הַפַּדַּחַת כְּמוֹ פְּקָק בְּבַקְבּוּק שַׁמְפַּנְיָה. "הַכּוֹל בְּסֵדֶר?" שׁוֹאֶלֶת אִמָּא שֶׁלִּי שֶׁבְּדִיּוּק נִכְנְסָה לַחֶדֶר. "כֵּן," אֲנִי מֵסִיר אֶת כַּפּוֹת יָדִי וּמֵשִׁיב אוֹתָן לִמְקוֹמָן. "תִּתְלַבֵּשׁ," הִיא מוֹרָה לִי, "אֲנַחְנוּ הוֹלְכִים לַחְגּוֹג." אֲנִי עוֹשֶׂה מָה שֶׁהִיא אוֹמֶרֶת לִי לַעֲשׂוֹת. מִתְלַבֵּשׁ וְיוֹצֵא אֶל הַסָּלוֹן. מֵהַצַּד הַשֵּׁנִי שֶׁל הַמִּסְדְּרוֹן מִצְטָרֶפֶת יוּלְיָה הַבְּלוֹנְדִּינִית, שֶׁנִּסְחֲבָה כַּמּוּתִי בְּנִיגּוּד לִרְצוֹנָהּ. "הִיא יַלְדָּה שֶׁל פּוֹעֲלִים," הַדּוֹד בּוֹרִיס מִתְגָּאֶה בְּנֶכְדָּתוֹ וְנוֹתֵן לָהּ חִיבּוּק, שֶׁמִּמֶּנּוּ הִיא מְנַסָּה לְהִשְׁתַּחְרֵר שֶׁלֹּא בְּהַצְלָחָה. אִם רַק הָיָה יוֹדֵעַ מָה הִיא עָשְׂתָה בַּלַּיְלָה שֶׁעָבַר.
"לְאָן הוֹלְכִים?" אֲנִי שׁוֹאֵל אֶת יוּלְיָה. "TGI Fridays," הִיא נוֹחֶרֶת בְּבוּז. הַמִּשְׁפָּחָה נֶעֱרֶמֶת לְתוֹךְ הָאוֹלְדְּסְמוֹבִּיל שֶׁיּוֹצֵאת מִתּוֹךְ הַחֲנָיָה – אֲנִי יוֹשֵׁב בַּמּוֹשָׁב הָאֲחוֹרִי, נִדְחַס בֵּין שְׁנֵי הוֹרַי – וְאַחֲרֵינוּ כָּל הַיֶּתֶר, בְּשֶׁבְּרוֹלֵט קָוָואלִיר חֲבוּטָה לֹא פָּחוֹת. הֵם חוֹנִים מוּל הַסְּנִיף שֶׁל אוֹתָהּ מִזְלָלָה מְפוּרְסֶמֶת וַאֲנִי בְּקוֹשִׁי מַצְלִיחַ לְהוֹצִיא אֶת עַצְמִי מֵהַמְּכוֹנִית. הַשֶּׁלֶט הַגָּדוֹל מֵעַל הַמָּקוֹם מְהַבְהֵב בְּאָדוֹם, וְכָל אוֹת בְּשֵׁם TGI Fridays צוֹרֶבֶת בִּי כְּוִויָּיה הַלּוֹגָנִית. מֶלְצָרִית מוֹבִילָה אוֹתָנוּ אֶל הַשּׁוּלְחָן וּמְנִיחָה מוּלֵנוּ תַּפְרִיטִים. "מִיְּיָ נִיִּים אִיז סוֹנְיָה אֵנְד אִיֵּי וַויְל בִּי יוֹר וַויְיטְרְס פוֹר טוּדֵיי." הַיּוֹשְׁבִים שׁוֹמְעִים אֶת הַשֵּׁם סוֹנְיָה וְאוֹזְנֵיהֶם מִתְחַדְּדוֹת. "פְּרוּם וָור אָר יוּ אוֹרִיגִ'ינָלִי, סוֹנְיָה?" שׁוֹאֵל הַדּוֹד בּוֹרִיס. "אִיִּים פְּרוּם נוֹבוֹסָלִיצִי." "נוּ! רִילֵי? וּוִיר פְּרוּם קִיֶּיב." "אוֹ מִיְּיָ גָּאד! אִיֵּי קַנְט בְּלֵיְבּ אֵיט. וָואט אֵן אָמַיְיזִינְג קְוִוינְסִידֵנְס. אִיֵּי הָב אָה קָאזִין פְּרוּם קִיֶּיב. מֶיְיבִּי יוּ נוּ הַיָּם, הֵיְז נִיִּים אִיז וָסִילִי אָוַורְסְקוֹ, הֵי וָוז דֶּה גֵ'נֵרָל מֵנֵגֶ'ר אוֹף דֶּה מֵיְין פּוֹסְט אוֹפִיס." "רִילֵי? מֶיְיבִּי וִוי נוּ הַיָּם. דְּאָז אָנִיבָּאדִי נוּ דֶּה נִיִּים?" הַיּוֹשְׁבִים בַּשּׁוּלְחָן מְשַׁקְשְׁקִים בְּרֹאשָׁם לִשְׁלִילָה. סוֹנְיָה מְחַיֶּיכֶת. "אֱיָיל בֵּרִינְג יוּ סַאמְתִ'ינְג אוֹן דֶּה הָאוּס," הִיא מִתְרַחֶקֶת מִשָּׁם. "גּוֹיָה," אוֹמֵר הַדּוֹד בּוֹרִיס. "גּוֹיָה," מַסְכִּים אַבָּא שֶׁלִּי. סוֹנְיָה חוֹזֶרֶת עִם כַּמָּה סַלְסִילּוֹת מְלֵאוֹת בְּצִ'יפְּס מְטוּגָּן עַל חֶשְׁבּוֹן הַבַּיִת וּמְנִיחָה אוֹתָן עַל הַשּׁוּלְחָן. "אָר יוּ רְדִי טו אוֹרְדֶּר?" "אִיֵּי וַויְל אוֹרְדֶּר פוֹר אָוָורִיבוֹדִי," מַכְרִיז הַדּוֹד בּוֹרִיס, "גֵּיב אֵס פְּלִיז פַיְיב גֵ'ק דָּנִיאֵל בּוּרְגָּרָז, פַיְיב גְּרִיל צִ'יקֶן סְלָאדֶז פוֹר דֶּה לַיְידִיז אֵנְד טַן קוֹקְ'ס." "קָאמִינְג רַייְט אַפְּ," הִיא עוֹנָה כְּאִילּוּ נוֹלְדָה בְּתוֹר מֶלְצָרִית מִשְּׁנוֹת הַחֲמִישִּׁים. אַחֲרֵי חָמֵשׁ דַּקּוֹת – הַזְּמַן הַמַּקְסִימָלִי לְהַזְמָנָה וְהַגָּשָׁה שֶׁל אוֹכֶל מָהִיר עַל פִּי עֶרְכֵי הַשֵּׁירוּת הָאָמֵרִיקָאִיִּים –  הִיא חוֹזֶרֶת, מַפְלִיאָה לְאַזֵּן בְּיָדֶיהָ שְׁנֵי מַגְשִׁים כָּךְ שֶׁשּׁוּם דָּבָר לֹא יִיפּוֹל אוֹ יִישָּׁפֵךְ עַל הַסִּינָר הָאִימָּהִי שֶׁכָּרוּךְ סְבִיב מוֹתְנֶיהָ הַצָּרִים. הִיא מַנִּיחָה מוּלִי אֶת הַהַמְבּוּרְגֵּר הָעֲנָקִי וּלְיָדוֹ כּוֹס עֲנָקִית שֶׁמְּכִילָה לְפָחוֹת עֶשְׂרִים לִיטְרִים שֶׁל קַוְקַהּ קוֹלָהּ מְהוּלָה בְּעֶשְׂרוֹת קוּבִּיּוֹת קֶרַח. אֲנִי נוֹגֵעַ בְּהַמְבּוּרְגֵּר כְּמוֹ שֶׁרוֹפֵא נוֹגֵעַ בְּגוּפָהּ רֶגַע לִפְנֵי שֶׁהוּא קוֹבֵעַ אֶת שְׁעַת הַמָּוֶות. הָאֶצְבַּע שֶׁלִּי מִתְמַלֵּאת בַּקֶּטְשׁוֹפּ וַאֲנִי מְלַקֵּק אוֹתָהּ וְיוֹרְק אֶת הַשְּׁאֵרִיּוֹת לְתוֹךְ מַפִּית. הַדּוֹד בּוֹרִיס מַכָּה בְּמַזְלְגוֹ עַל כּוֹס הַקּוֹלָה שֶׁלּוֹ וּמְהַסֶּה אֶת הַנּוֹכְחִים. "יא חאצ'ו פוזדרביטס סבויו דּוֹרוֹגוֹיוֹ וְנוֹצְ'קוּ," הוּא מְקָרֵב אֵלָיו אֶת נֶכְדָּתוֹ הַבְּלוֹנְדִּינִית שֶׁיּוֹשֶׁבֶת לְצִדּוֹ וְהִיא מִתְקָרֶבֶת אֵלָיו בְּחוֹסֶר רָצוֹן. "וְאֶחָד בְּמַאי שָׂמֵחַ." כָּל הַנּוֹכְחִים מְרִימִים אֶת כּוֹסוֹת הַקּוֹלָה שֶׁלָּהֶם וּמַשִּׁיקִים אוֹתָן. "אֶחָד בְּמַאי שָׂמֵחַ! מַזָּל טוּף!" הֵם אוֹמְרִים בְּמִבְטָא רוּסִי־אָמֵרִיקָאִי־יִידִישָׁאִי. אִמָּהּ שֶׁל יוּלְיָה מוֹצִיאָה מִתַּחַת לַשּׁוּלְחָן קוּפְסָה עֲטוּפָה בִּנְיָיר צֵלוֹפָן אָדוֹם וּמַעֲנִיקָה לָהּ אוֹתָהּ לְקוֹל מְחִיאוֹת הַכַּפַּיִים שֶׁל יוֹשְׁבֵי הַשּׁוּלְחָן, יְדֵיהֶם הַמְּלוּכְלָכוֹת טוֹפְחוֹת זוֹ בָּזוֹ וּמַתִּיזוֹת קֶטְשׁוֹפּ וּשְׁאֵרִיּוֹת קְטַנְטַנּוֹת שֶׁל חַסָּה וְעַגְבָנִיָּיה לָאֲוִויר. "וָואט אִיז אֵיט?" שׁוֹאֶלֶת יוּלְיָה בְּחוֹסֶר חֵשֶׁק. "אִיטְס אֶה סוֹרְפְרֵיְיז." הִיא קוֹרַעַת אֶת הַנְּיָיר בִּזְרִיזוּת, פּוֹתַחַת אֶת הַקּוּפְסָה וּשְׂפָתֶיהָ הַחֲשׁוּקוֹת מִתְרַחֲבוֹת בְּחִיּוּךְ. "אוֹ מִיְּיָ גָּאד, אִיֵּי קַנְט בְּלֵיְבּ אֵיט. ת'נקס מֵאִמָּא, תֵ'נַקְס דְּאָדִי." הִיא שׁוֹלֶפֶת מֵהַקּוּפְסָה זוּג נַעֲלֵי נַיְיקִי אִייֵּר מַקְס וְרוּדּוֹת עִם כָּרִיּוֹת אֲוִויר וּמְנִיפָה אוֹתָן לְמַעְלָה.
"אִיטְס דֶּה בְּסֵט. אִיֵּי לָאָב מִיְּיָ בִּירַתְ'דֵיי. אִיֵּי לָאָב פִירְסְט אוֹף מַאי!" הִיא מוֹדֶדֶת אֶת הַנַּעֲלַיִים וּמְדַגְמֶנֶת אוֹתָן מוּל הַנּוֹכְחִים, עוֹשֶׂה הֲלִיכַת יָרֵחַ הָלוֹךְ וָשׁוֹב לְאוֹרֶךְ הַמִּסְעָדָה בַּתְּנוּעוֹת שֶׁאֲמוּרוֹת לְהַזְכִּיר אֶת מַיְיקֶל גֶ'קְסוֹן אֲבָל הֵן גַּמְלוֹנִיּוֹת וְחַסְרוֹת סֵדֶר, וְהַסְּנִיקֵרְס הַחֲדָשִׁים מְשַׁחְרְרִים צִיּוּץ עַכְבְּרֵי בְּכָל מִפְגָּשׁ שֶׁל הַגּוּמִי עִם רִצְפַּת הַלִּינוֹלֵיאוּם. הָרֹאשׁ שֶׁלִּי מִתְפּוֹצֵץ. "סְטוֹפּ אֵיט," אֲנִי צוֹעֵק אֵלֶיהָ, וְהִיא עוֹצֶרֶת אֶת הֲלִיכַת הַיָּרֵחַ הַשַּׁחְצָנִית שֶׁלָּהּ בְּעוֹדָהּ בִּמְעוֹפָהּ. נוֹתֶנֶת בִּי מַבָּט מִתְגָּרָה וּמַמְשִׁיכָה. נוֹגַעַת בַּקִּיר אֶחָד וְסוֹחֶבֶת אֶת רַגְלֶיהָ אֶל הַקִּיר הַשֵּׁנִי, מִקִּיר אֶחָד לְקִיר שְׁנֵי, מִקִּיר אֶחָד לְקִיר שְׁנֵי, מִקִּיר אֶחָד לְקִיר שְׁנֵי. שְׁאָר הַנּוֹכְחִים כְּבָר אִיבְּדוּ עִנְיָין וְהִפְסִיקוּ לְהִתְבּוֹנֵן בָּהּ. הֵם עֲסוּקִים בִּשְׁאֵרִיּוֹת הַמָּזוֹן שֶׁלָּהֶם. צְוָוחוֹת הַסְּנִיקֵרְס נִמְשָׁכוֹת. הַוְּורִידִים בְּרֹאשׁ מִתְפּוֹקְקִים. "לָמָּה אַתָּה כָּל כָּךְ אָדוֹם?" שׁוֹאֶלֶת אוֹתִי אִמִּי. אֲנִי לֹא עוֹנָה לָהּ. אֲנִי מַרְגִּישׁ אָדוֹם. חוֹם הַגּוּף מְטַפֵּס מַעֲלֶה. הַפֶּצַע הַפָּתוּחַ שֶׁעַל הַגַּב בּוֹעֵר כְּאִילּוּ כִּיבּוּ עָלַי סִיגַרְיָה. הָרֹאשׁ פּוֹעֵם בִּכְאֵב בִּלְתִּי נִסְבָּל. אֲנִי לוֹקֵחַ אֶת כּוֹס הַקּוֹלָה הַקָּרָה וּמַצְמִיד אוֹתָהּ אֶל הַמֵּצַח. מוֹצִיא מִתּוֹכָהּ כַּמָּה קוּבִּיּוֹת קֶרַח וּמוֹרֵחַ אוֹתָן עַל לְחַיֵּי הַבּוֹעֲרוֹת. מַעֲבִיר אוֹתָן עַל הַמֵּצַח. יוּלְיָה מַמְשִׁיכָה בַּהֲלִיכַת הַיָּרֵחַ וְכָל מָה שֶׁאֲנִי יָכוֹל לִשְׁמוֹעַ זֶה אֶת צוֹוַחַת הַסְּנִיקֵרְס. "סְטוֹפּ אֵיט. פְּלִיז," אֲנִי מְבַקֵּשׁ. הִיא מִתְעַלֶּמֶת וּמַמְשִׁיכָה אֶת הֲלִיכַת הַיָּרֵחַ שֶׁלָּהּ מִצַּד אֶחָד לְצַד שְׁנֵי. צַד אֶחָד, צַד שֵׁנִי. צַד אֶחָד, צַד שֵׁנִי. הַפֶּה שֶׁלִּי מַהְבִּיל כְּכִבְשָׁן וּמִשְׁקְפֵי הָרְאִיָּיה הָעֲקוּמִּים מַעֲלִים אֵדִים. אֲנִי לֹא יָכוֹל לִרְאוֹת כְּלוּם. רַק עֲרָפֶל שֶׁמִּתּוֹכוֹ בּוֹקְעוֹת צְוָוחוֹת שֶׁל גּוּמִי שֶׁפּוֹגֵשׁ רִצְפַּת לִינוֹלֵיאוּם. הָעֲרָפֶל הוֹפֵךְ לְחוֹם וּמִיָּד לְשָׁחוֹר. חוּלְשָׁה גְּמוּרָה מִשְׁתַּלֶּטֶת עָלַי. אֵיבְרֵי נַעֲשִׂים רְפוּיִים. אֲנִי מַרְגִּישׁ כֵּיצַד אֲנִי צוֹנֵחַ מֵהַכִּיסֵּא אֶל הָרִצְפָּה. הָרֹאשׁ שֶׁלִּי נוֹחֵת רִאשׁוֹן עַל הַלִּינוֹלֵיאוּם וְאַחַר כָּךְ הַגּוּף הַכָּבֵד. אֲנִי לֹא רוֹאֶה כְּלוּם. לֹא שׁוֹמֵעַ כְּלוּם. "אֲנִי לֹא מַאֲמִין, זֶה קוֹרֶה שׁוּב," אֲנִי חוֹשֵׁב לְעַצְמִי. צְוָוחוֹת הַסְּנִיקֵרְס וְהַגּוּמִי הִשְׁתַּתְּקוּ. לְפָחוֹת זֶה. לֹא בָּרוּר כַּמָּה זְמַן עוֹבֵר עָלַי בִּשְׁכִיבָה מְעוּלֶּפֶת עַל הָרִצְפָּה. אֲנִי מַרְגִּישׁ שֶׁמְּנַעֲרִים אוֹתִי. מִישֶׁהוּ אוֹחֵז בִּכְתֵפִי. מִישֶׁהוּ שׁוֹפֵךְ עֲלֵי נוֹזֵל קַר. מִישֶׁהוּ מֵרִים אֶת הָרַגְלַיִים שֶׁלִּי. שֶׁטֶף חָזָק שֶׁל דָּם מַגִּיעַ לַמּוֹחַ. אֲנִי פּוֹקֵחַ אֶת הָעֵינַיִים. מִסְּבִיבִי פַּרְצוּפִים מְבוֹהָלִים. "אֵיפֹה אֲנִי?"  – "בְּאָמֵרִיקָה," עוֹנֶה הַדּוֹד בּוֹרִיס, שֶׁמַּחֲזִיק בְּיָדוֹ כּוֹס קוֹלָהּ רֵיקָה, "אַתָּה בְּאָמֵרִיקָה עַכְשָׁיו."







https://www.shortstoryproject.com/he/story/%d7%94%d7%99%d7%a9%d7%a8%d7%90%d7%9c%d7%99-%d7%94%d7%a0%d7%a6%d7%97%d7%99/
#הוּמוֹרִיסְטִי#מְהַגְּרִים#רוּסְיָה