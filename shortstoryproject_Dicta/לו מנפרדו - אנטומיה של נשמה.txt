בִּמְקוֹמוֹת מְסוּיָּמִים, הַחַיִּים חֲדוּרִים בְּחוֹסֶר תּוֹחֶלֶת תְּהוֹמִי וְנוֹשְׂאִים הִילַּת יֵיאוּשׁ כֹּה חֲמוּרָה, עַד שֶׁתּוֹשָׁבֵיהֶם מַפְסִיקִים לְפַחֵד, אוֹ לְכָל הַפָּחוֹת נִהְיִים אֲדִישִׁים לְנוֹכַח הַוַּודָּאִיּוֹת שֶׁל הַמָּוֶות. קַמְדָן סִיטִי הִיא מָקוֹם כָּזֶה בְּדִיּוּק.
קַמְדָּן הִיא רוּחַ רְפָאִים מְרוּטָה וּמוּכֶּה שֶׁל עִיר, שֶׁהָעוֹנִי וְהַשְּׁחִיתוּת, הָאַלִּימוּת, הַסַּמִּים וְהַמַּחֲלוֹת הֶחֱרִיבוּ אוֹתָהּ. תּוֹשָׁבֶיהָ מִתְבּוֹסְסִים בְּרִיקָּבוֹן, שֶׁרוֹבֵץ עֲלֵיהֶם כְּמוֹ חַיָּה גּוֹסֶסֶת וְחוֹלָנִית מוּטֶּלֶת בְּחוֹם הַשֶּׁמֶשׁ.
בָּעִיר הַזֹּאת, בְּנִיגּוּד חַד וְאִירוֹנִי, נִיצָּב בְּגָאוֹן מִתְחַם הַזְּכוּכִית וְהַפְּלָדָה הַמּוֹדֶרְנִי שֶׁל בֵּית הַחוֹלִים הָאוּנִיבֶרְסִיטָאִי קוּפֶּר, שָׁטוּף אוֹר מְלָאכוּתִי בָּהִיר, אַנְדַּרְטָה מְפוֹאֶרֶת לִרְצוֹן הַחַיִּים הָעַז שֶׁל חֶלְקָהּ הָעִיקָּרִי שֶׁל הָאֱנוֹשׁוּת. בֵּית הַחוֹלִים נִיצָּב בְּלֵב שְׁטָחִים נִרְחָבִים שֶׁל הִתְחַדְּשׁוּת עִירוֹנִית, שֶׁגְּבוּלוֹתֵיהֶם מְסוּמָּנִים בְּבִנְיְינֵי רַכֶּבֶת מְשׁוּחְזָרִים. נְוֵוה מִדְבָּר שֶׁל הַבְטָחָה שִׁקְרִית בַּמִּדְבָּר יֵיאוּשׁ אֲמִיתִּי.
פְרַנְק קָאשׁ, שׁוּתָּף בָּכִיר בְּמִשְׂרַד עוֹרְכֵי הַדִּין הַיּוּקְרָתִי קָאשׁ, קוֹלִינְס וְהַיְיבֶּר הַמְּמוּקָּם בְּהָאדוֹנְפִילְד פָּנָה לְאִיטּוֹ בִּמְכוֹנִית הַב-מ-ווּ הַחֲדָשָׁה וְהַנּוֹצֶצֶת שֶׁלּוֹ אֶל תּוֹךְ הַחַנְיוֹן הַמְקוֹרָהּ שֶׁל בֵּית הַחוֹלִים. הוּא עָצַר קְצָת לִפְנֵי הַמַּחְסוֹם כְּשֶׁהַשָּׁעוֹן עַל לוּחַ הַמַּחֲוָונִים הִבְהֵב: 4:01 לִפְנוֹת בּוֹקֶר.
בְּעוֹד חַלּוֹן הַנַּהָג נִפְתָּח בִּדְמָמָה, לַחוּת קְרִירָה שֶׁל אוֹתוֹ בּוֹקֶר אַפְלוּלִי בְּחוֹדֶשׁ נוֹבֶמְבֶּר פָּלְשָׁה אֶל תּוֹךְ פְּנִים הַמְּכוֹנִית הַחַמִּים. קָאשׁ הֵגִיב בְּרַעַד קַל, הוֹשִׁיט יָד לִמְכוֹנַת הַכַּרְטִיסִים הָאוֹטוֹמָטִית וְלָחַץ בְּאֶצְבַּע מְטוּפַּחַת הֵיטֵב עַל הַכַּפְתּוֹר הַיָּרוֹק הַזּוֹהַר. הוּא הִזְעִיף אֶת פָּנָיו מִבְּלִי מֵשִׂים מוּל הַקּוֹל הַמְּמוּחְשָׁב וְהָעַלִּיז שֶׁלִּיוּוֹה אֶת הוֹצָאַת פִּתְקִית הַחֲנָיָיה.
"בָּרוּךְ הַבָּא לְחַנְיוֹן בֵּית הַחוֹלִים הָאוּנִיבֶרְסִיטָאִי קוֹפֶּר."
הוּא תָּחַב אֶת הַפִּתְקִית לְתוֹךְ הַכִּיס, הוֹבִיל אֶת מְכוֹנִיתוֹ שְׂמֹאלָה וְהֵאִיץ בְּמַעֲלָה כֶּבֶשׂ הַבֵּטוֹן שֶׁל הַחַנְיוֹן הַכִּמְעַט-נָטוּשׁ. עָלָה בְּדַעְתּוֹ שֶׁעָדִיף הָיָה אִילּוּ נָקַט מְשַׁנֶּה זְהִירוּת וְלָקַח אֶת הַמִּינִי-וָאן הַמִּשְׁפַּחְתִּית וְלֹא אֶת הַ-750. הוּא הִבְחִין בְּאֶשְׁכּוֹל קָטָן שֶׁל מְכוֹנִיּוֹת חוֹנוֹת בְּקוֹמָה שְׁתַּיִים, מְרוּכָּזוֹת בְּאֵזוֹר הַמַּעֲלִיּוֹת. הוּא חַנָּה בִּמְהִירוּת וְצָעַד לְעֵבֶר אַחַת הַמַּעֲלִיּוֹת.
כַּעֲבוֹר עֶשֶׂר דַּקּוֹת עָמַד מוּל חַלּוֹן בְּתוֹךְ חֲדַר טִיפּוּלִים קָטָן שֶׁנִּמְצָא בַּחֲדַר הַמִּיּוּן. הוּא הִבִּיט הַחוּצָה לִשְׂדֵרוֹת הָאָדוֹן וְהִבְחִין בְּבִנְיָין נָמוּךְ וְרָבוּעַ בְּקִרְבַת מָקוֹם. הַכְּתוֹבֶת "מִשְׁטֶרֶת קַמְדָן", שֶׁהִתְנוֹסְסָה בַּחֲזִית הַבִּנְיָין, הָיְתָה מֵעֵין אַזְהָרָה לְכָל מִי שֶׁנִּמְצָא בְּבֵית הַחוֹלִים וּסְבִיבוֹ, לְהִתְנַהֵג כָּרָאוּי.
קוֹפֶּר בּוֹדֵד בִּיעִילוּת הַמְּרַבִּית מֵהָעִיר שֶׁסְּבִיבוֹ, תְּחוּם בִּכְבִישׁ 676 הַבֵּינְעִירוֹנִי וּבְפַארְקְלַנְד מִמִּזְרָח, בְּתַחֲנַת הַמִּשְׁטָרָה מִצָּפוֹן, וּבְבָתִּים מְשׁוּפָּצִים שֶׁשִּׁימְּשׁוּ לִמְגוּרֵי צֶוֶות בֵּית הַחוֹלִים וּלְמִשְׂרָדִים רְפוּאִיִּים מִדָּרוֹם וּמִמַּעֲרָב.
זֶה הָיָה פְּרוֹיֵקְט רִוְוחִי לְמַדַּי, נִזְכַּר קָאשׁ כְּשֶׁסָּרַק אֶת הַנּוֹף בְּעֵינַיִים עֲיֵיפוֹת, וּמִבְּלִי מֵשִׂים מָחָה קַלּוֹת מְעַט פִּיחַ שֶׁהִצְטַבֵּר עַל אֶדֶן הַחַלּוֹן.
רִוְוחִי לְמַדַּי.
בְּשָׁעָה שֶׁחִיכָּה, שֶׁבּוֹ מַחְשְׁבוֹתָיו שֶׁל קָאשׁ אֶל אֵירוּעֵי אֶמֶשׁ: אֲרוּחַת הָעֶרֶב הַשְּׁקֵטָה עִם הַמִּשְׁפָּחָה בַּאֲחוּזָּתוֹ הַוִּויקְטוֹרְיָאנִית רַחֲבַת הַיָּדַיִים בְּמוֹרַסְטֵאוֹן, קְצָת קְרִיאָה, חֲדָשׁוֹת הַלַּיְלָה, שֵׁינָה וְאָז שִׂיחַת הַטֵּלֵפוֹן.
"הָלוֹ?" הוּא לָחַשׁ אֶל תּוֹךְ הַשְּׁפוֹפֶרֶת וְהֵצִיץ בְּאִשְׁתּוֹ הַיְּשָׁנָה שֶׁהִתְנוֹעֲעָה בַּעֲדִינוּת לְצִדּוֹ.
"מַר קָאשׁ?" פָּתַח קוֹל חַיְישָׁנֵי. "זֶה קֵן, אֲדוֹנִי. קֵן בְּאָרוּז."
לַעֲזָאזֵל, חָשַׁב קָאשׁ, מָה הָעוֹרֵךְ דִּין הַזּוּטָר בְּיוֹתֵר בַּמִּשְׂרָד כְּבָר יָכוֹל לְרַצּוֹת בְּשָׁעָה כָּזֹאת?
"מָה לַעֲזָאזֵל, בְּאָרוּז, הַשָּׁעָה כִּמְעַט שָׁלוֹשׁ וָחֵצִי בַּלַּיְלָה."
"כֵּן, אֲדוֹנִי, אֲנִי יוֹדֵעַ. הָעִנְיָין הוּא ש... טוֹב, אֲנִי בְּמִשְׁמֶרֶת לַיְלָה. בְּ'מִסֵּדֶר הָאַחְוָוה הַמִּשְׁטַרְתִּי', אַתָּה יוֹדֵעַ, אִיגּוּד הַשּׁוֹטְרִים. הַשָּׁבוּעַ זוֹ הַמִּשְׁמֶרֶת שֶׁלִּי."
קָאשׁ נֶאֱנַח לְתוֹךְ הַשְּׁפוֹפֶרֶת וָשׁוּב הִבִּיט בְּאִשְׁתּוֹ. נִרְאֶה שֶׁהִיא נִרְגְּעָה, גְּלוּלַת הַשֵּׁינָה הַלֵּילִית שֶׁלָּהּ הִפְעִילָה כַּנִּרְאֶה אֶת קְסָמֶיהָ.
"ו..?" שָׁאַל קָאשׁ בִּקְשִׁיחוּת.
בְּאָרוּז עָצַר, אוּלַי שֶׁקֶל פִּתְאוֹם אִם נָהַג בִּתְבוּנָה כְּשֶׁהִתְקַשֵּׁר. וְאָז, בְּמַחֲשָׁבָה שְׁנִיָּיה, שָׁב אֵלָיו בִּטְחוֹנוֹ וְהוּא הִמְשִׁיךְ.
"הָיָה פֹּה יֶרִי, אֲדוֹנִי. יֶרִי מִשְׁטַרְתִּי קַטְלָנִי. אָדָם אֶחָד מֵת, אֲבָל אֵין נִפְגָּעִים לַמִּשְׁטָרָה. נְצִיג הָאִיגּוּד הִתְקַשֵּׁר אֵלַיי מֵהַזִּירָה לִפְנֵי כַּמָּה דַּקּוֹת. הוּא רוֹצֶה שֶׁאַגִּיעַ לְשֵׁם".
זַעְפּוֹ שֶׁל קָאשׁ נִהְיֶה לְזַעַם. "בָּרוּר שֶׁהוּא רוֹצֶה, בְּאָרוּז. בִּשְׁבִיל זֶה מַחֲזִיקִים עוֹרֵךְ דִּין זָמִין עֶשְׂרִים וְאַרְבַּע שָׁעוֹת בִּימָמָה. זֶה מָה שֶׁעוֹשִׂים כְּשֶׁמְּיַיצְּגִים אֶת הָאִיגּוּדִים. אֲבָל לָמָּה בְּשֵׁם אֱלוֹהִים נִרְאֶה לְךָ נָחוּץ ל..."
"חָשַׁבְתִּי שֶׁתִּרְצֶה לָדַעַת, אֲדוֹנִי," בְּאָרוּז קָטַע אוֹתוֹ בֵּטוֹן חָדָשׁ וּבָטוּחַ. "אַתָּה מֵבִין, הַיֶּרִי הִתְרַחֵשׁ בְּקַמְדָּן סִיטִי. זֶה הָיָה שׁוֹטֵר לָבָן, הָאִישׁ שֶׁנֶּהֱרַג שָׁחוֹר. וְהַשּׁוֹטֵר הַמְּעוֹרָב, זֶה שִׁירָה בְּחָשׁוּד זֶה... זֶה הַשּׁוֹטֵר הֶחָדָשׁ הַהוּא." הוּא עָצַר כָּאן לְשֵׁם הָרוֹשֶׁם. בְּאָרוּז, לַמְרוֹת גִּילוֹ הַצָּעִיר, הָיָה עוֹרֵךְ דִּין טוֹב. הוּא יָדַע לִטְעוֹן טִיעוּן בְּצוּרָה מְשַׁכְנַעַת.
"זֶה הָיָה אַנְתוֹנִי מֵייְלְס." עוֹד עֲצִירָה קַלָּה. "חָשַׁבְתִּי שֶׁכְּדַאי שֶׁתֵּדַע, אֲדוֹנִי. כַּמּוּבָן, אֲנִי יָכוֹל לְטַפֵּל בָּזֶה אִם תִּרְצֶה... אֲבָל חָשַׁבְתִּי שֶׁאַתָּה צָרִיךְ לָדַעַת."
עַכְשָׁיו הִתְיַישֵּׁב קָאשׁ בִּזְקִיפוּת, אָדִישׁ לָאֶפְשָׁרוּת שֶׁמָּא תְּנוּעָתוֹ תַּפְרִיעַ אוֹ לֹא תַּפְרִיעַ לְאִשְׁתּוֹ. "אָה," הוּא אָמַר, וְשִׁינָּה בְּחַדּוּת אֶת הָלַךְ רוּחוֹ מִזֶּה שֶׁל מַעֲסִיק מְמוּרְמָר לָזֶה שֶׁל פְּרַקְלִיט הֲגַנָּה. "אָה," הוּא אָמַר שֵׁנִית.
אַחֲרֵי שְׁתִיקָה קְצָרָה הִמְשִׁיךְ לְדַבֵּר. "תִּתְקַשֵּׁר לִנְצִיג הָאִיגּוּד בַּזִּירָה. תַּגִּיד לוֹ לְהַכְנִיס אֶת מֵייְלְס לְנַיֶּידֶת וְלָקַחַת אוֹתוֹ לְקוֹפֶּר בַּהֶקְדֵּם הָאֶפְשָׁרִי. אֲנִי אֶתְקַשֵּׁר מֵרֹאשׁ וְאַשִּׂיג אֶת מִי שֶׁאַחְרַאי עַל חֲדַר הַמִּיּוּן. אֲנִי רוֹצֶה אֶת מֵייְלְס מְסוּמָּם. תַּגִּיד לִנְצִיג הָאִיגּוּד שֶׁיְּשַׁכְנֵעַ אֶת הַבָּחוּר שֶׁהוּא נִלְחָץ וְצָרִיךְ לִרְאוֹת רוֹפֵא. בָּרֶגַע שֶׁהָרוֹפְאִים נוֹתְנִים לוֹ תְּרוּפוֹת, לְפִי חוֹק אָסוּר לְתַחְקֵר אוֹתוֹ. זֶה יִיתֵּן לָנוּ קְצָת זְמַן. אֲנִי יָכוֹל לִהְיוֹת בְּבֵית הַחוֹלִים בְּפָחוֹת מֵחֲצִי שָׁעָה."
"כֵּן, אֲדוֹנִי, אֶתְקַשֵּׁר לַנָּצִיג. נִיפָּגֵשׁ שָׁם?"
קָאשׁ שָׁקַל אֶת הָאֶפְשָׁרוּת. "לֹא. רַק תְּוַודֵּא שֶׁהַנָּצִיג לוֹקֵחַ אֶת מֵייְלְס לַחֲדַר הַמִּיּוּן מִיָּד. אֲנִי אַשְׁמָן אֶת הַגַּלְגַּלִּים. אֲנִי לֹא רוֹצֶה שֶׁאֵיזֶה מִתְמַחֶה יְסָרֵב לְסַמֵּם."
"כֵּן, אֲדוֹנִי," אָמַר בְּאָרוּז, בְּבִיטָּחוֹן אֲפִילּוּ גָּדוֹל יוֹתֵר. הוּא מְרוּצֶּה מֵעַצְמוֹ, חָשַׁב קָאשׁ. וּבְצֶדֶק.
"טוֹב שֶׁהִתְקַשַּׁרְתָּ, קֵן. זֶה מֵעִיד עַל תּוּשִׁיָּיה."
"תּוֹדָה, אֲדוֹנִי. חָשַׁבְתִּי שֶׁאַתָּה צָרִיךְ לָדַעַת."
קָאשׁ חָמַק מֵהַמִּיטָּה, הִתְגַּלֵּחַ וְהִתְלַבֵּשׁ בִּזְרִיזוּת. הוּא הִשְׁאִיר פֶּתֶק לְאִשְׁתּוֹ וְנָסַע לִכְבִישׁ 38, מוֹתִיר מֵאֲחוֹרָיו אֶת הַפְּאֵר הֶעָשִׁיר וְהַמְּטוּפָּח שֶׁל מוּרְסְטָאוֹן לְטוֹבַת נְסִיעָה שֶׁל עֶשְׂרִים דַּקּוֹת לִשְׁמָמָה הַצְּחִיחָה וְהָעֲזוּבָה שֶׁל קַמְדָן סִיטִי. כְּשֶׁפִּילְּחָה  הַב-מ-ווּ בִּמְהִירוּת אֶת הָאֲפֵילָה הָעַרְפִילִּית, חָשַׁב קָאשׁ עַל הַשּׁוֹטֵר אַנְתוֹנִי מֵייְלְס.
מֵייְלְס הִצְטָרֵף לְמִשְׁטֶרֶת קַמְדָן מִיָּד אַחֲרֵי שֶׁסִּייֵּם אֶת בֵּית הַסֵּפֶר הַמְּחוֹזִי לַשּׁוֹטְרִים. כְּמוֹ כָּל הַשּׁוֹטְרִים הַטִּירוֹנִים, הוּא צֶוֶות לְמִשְׁמֶרֶת סִיּוּר שִׁגְרָתִית עִם קְצִין אִימּוּן בָּכִיר. בְּרוֹב הַמִּקְרִים שׁוּם אִישׁ בַּעַל עֶמְדַּת כּוֹחַ זְנִיחָה אֲפִילּוּ, לֹא הָיָה אָמוּר לָשִׂים לֵב לְכָךְ אוֹ לְהִתְעַנְיֵין בָּזֶה.
אֲבָל מֵייְלְס הָיָה שׁוֹנֶה. מֵייְלְס הָיָה בְּנוֹ שֶׁל קַרְטֵיס מֵייְלְס, הַתּוֹבֵעַ הַכְּלָלִי שֶׁל מְדִינַת נְיוּ גֶ'רְזִי. הַתּוֹבֵעַ הַכְּלָלִי הָרֶפּוּבְּלִיקָאִי.
וְקַמְדָּן הָיְתָה נְקוּדַּת הַמּוֹצָא שֶׁל הַמְּכוּנֶּה הַדֵּמוֹקְרָטִית, שֶׁשָּׁמְרָה עַל אֲחִיזָה חֲזָקָה וְרִוְוחִית בַּפּוֹלִיטִיקָה שֶׁל נְיוּ גֶ'רְזִי כְּבָר יוֹתֵר מִשְּׁנֵי עֲשׂוֹרִים. פְרַנְק קָאשׁ, בְּעַצְמוֹ בְּנוֹ שֶׁל מִי שֶׁהָיָה יוֹ"ר הַמָּחוֹז הַמִּפְלַגְתִּי מִטַּעַם הַדֵּמוֹקְרָטִים, מִילֵּא אֶת כִּיסָיו וְאֶת קוּפּוֹת מִשְׂרַד עוֹרְכֵי הַדִּין שֶׁלּוֹ בְּאֵינְסְפוֹר חוֹזִים, מַשְׂכּוֹרוֹת וְתַשְׁלוּמִים בְּמִימּוּן כַּסְפֵּי הַמִּיסִּים שֶׁל הַמְּדִינָה וְהַמָּחוֹז.  הָרֶוַוח שֶׁהַמִּשְׂרָד שֶׁלּוֹ הֵפִיק מִיִּיצּוּג שֶׁל כָּל אִיגּוּד שׁוֹטְרִים בִּדְרוֹם נְיוּ גֶ'רְזִי הָיָה רַק אַחַת מֵהַהֲטָבוֹת שֶׁזָּכָה לָהֶן.
לָכֵן, כְּשֶׁיָּשַׁב קָאשׁ לַאֲרוּחַת צָהֳרַיִים כַּמָּה חוֹדָשִׁים קוֹדֶם לָכֵן עִם יוֹ"ר הַמָּחוֹז הַנּוֹכְחִי, הַהַשְׁלָכוֹת לֹא נֶעֶלְמוּ מֵעֵינָיו.
הַשּׁוֹטֵר מֵייְלְס, אָמַר הַיּוֹ"ר, הוּא לֹא סְתָם שׁוֹטֵר טִירוֹן. אָבִיו הוּא אָדָם שְׁאַפְתָּן וַחֲדוּר מַטָּרָה שֶׁדּוֹגֵל בְּגִישָׁה פְּרַגְמָטִית בְּיַחַס לְמָה שֶׁהוּא מְקַוֶּוה שֶׁיִּהְיֶה עָתִיד פּוֹלִיטִי בִּלְתִּי מוּגְבָּל: הוּא יַקְדִּישׁ אֶת חַיָּיו לְמִלְחָמָה בִּשְׁחִיתוּת בִּנְיוּ גֶ'רְזִי – בִּמְיוּחָד שְׁחִיתוּת שֶׁל דֵּמוֹקְרָטִים.
"כְּמוֹ לִירוֹת בַּדָּגִים בְּתוֹךְ חָבִית," אָמַר הַיּוֹשֵׁב רֹאשׁ וְהֵרִים לְפִיו עוֹד מַזְלֵג עָמוֹס שְׁרִימְפְּס. "אִם הוּא רְצִינִי לְגַבֵּי זֶה."
"וְהוּא רְצִינִי?" שָׁאַל קָאשׁ.
הַיּוֹ"ר הִנִּיחַ אֶת הַמַּזְלֵג, וְאָז נִיגֵּב אֶת לְחַיָּיו בַּעֲדִינוּת בְּמַפִּית בַּד.
"בְּהֶחְלֵט – זֶה כַּרְטִיס הַכְּנִיסָה שֶׁלּוֹ לְמִשְׂרַד הַמּוֹשֵׁל."
קָאשׁ שָׁקַל אֶת הַדְּבָרִים. "מָה הַסִּיכּוּן שֶׁלָּנוּ?"
יוֹשֵׁב הָרֹאשׁ מָשַׁךְ בִּכְתֵפָיו. "אֲפִילּוּ לֹא קְצָת. לַשּׁוֹטֵר הַצָּעִיר הַזֶּה יֵשׁ שְׁאִיפוֹת פּוֹלִיטִיּוֹת מִשֶּׁלּוֹ, בַּאֲדִיבוּת הָאַבָּא. אִם כָּל מָה שֶׁהוּא רָצָה זֶה לִהְיוֹת שׁוֹטֵר, אַבָּא שֶׁלּוֹ הָיָה יָכוֹל לְסַדֵּר לוֹ סִיּוּרֵי בִּיקִינִי בְּאֵיזוֹ עֲיָירַת חוֹף אוֹ תַּצְפִּיּוֹת עֵשֶׂב בְּאֵיזֶה יַעַר. לָמָּה לוֹ לְרַצּוֹת לִהְיוֹת בָּחוּר הַזֶּה, קַמְדָּן?"
"אוּלַי," הִצִּיעַ קָאשׁ בַּחֲצִי פֶּה, "הוּא פָּשׁוּט רוֹצֶה לִהְיוֹת שׁוֹטֵר אֲמִיתִּי."
"בֶּטַח," אָמַר יוֹשֵׁב הָרֹאשׁ וְהֵרִים שׁוּב אֶת הַמַּזְלֵג. "וַאֲנִי הָארִי טְרוּמָן."
הוּא רָכַן מֵעַל הַשּׁוּלְחָן וְדִיבֵּר יוֹתֵר בְּשֶׁקֶט. קָאשׁ נֶאֱלַץ לְאַמֵּץ אֶת אוֹזְנָיו כְּדֵי לְפַעְנֵחַ אֶת הַמִּילִּים.
"בְּקַמְדָן יֵשׁ בְּעֵרֶךְ אַלְפַּיִים וְשָׁלוֹשׁ מֵאוֹת פְּשָׁעִים אַלִּימִים בָּאוּכְלוּסִיָּיה שֶׁל מֵאָה אֶלֶף אִישׁ, לְעוּמַּת הַמְּמוּצָּע הָאַרְצִי שֶׁל אַרְבַּע-מֵאוֹת וַחֲמִישִּׁים בְּעֵרֶךְ. מְסַמְּנִים אוֹתָהּ בְּתוֹר הָעִיר הַמְּסוּכֶּנֶת בְּיוֹתֵר בְּאַרְצוֹת הַבְּרִית פַּעַם אַחַר פַּעַם. הַמְּדִינָה נֶאֶלְצָה לְהִשְׁתַּלֵּט עַל הַמִּשְׁטָרָה הָעִירוֹנִית וְעַל כָּל מַעֲרֶכֶת בָּתֵּי הַסֵּפֶר כִּי הֵן דְּפוּקוֹת לְגַמְרֵי. תַּגִּיד לִי, לָמָּה שֶׁהַבֵּן שֶׁל קַרְטֵיס מֵייְלְס, הָאִישׁ שֶׁרוֹצֶה לִהְיוֹת מוֹשֵׁל, אוּלַי נָשִׂיא יוֹם אֶחָד, יִרְצֶה לַעֲבוֹד בְּקַמְדָּן? הַבָּחוּר בּוֹגֵר אוּנִיבֶרְסִיטָה פְּרָטִית, בְּשֵׁם אֱלוֹהִים."
יוֹשֵׁב הָרֹאשׁ נִשְׁעָן לְאָחוֹר. "הוּא חֲתִיכַת שָׁתוּל שֶׁל אַבָּא שֶׁלּוֹ. יֵשׁ לְךָ מוּשָּׂג מָה עֵינַיִים נְחוּשׁוֹת וְעוֹיְנוֹת מְסוּגָּלוֹת לִמְצוֹא בַּסְּבִיבָה הַזֹּאת?"
קָאשׁ לָגַם מֵהַיַּיִן שֶׁלּוֹ לִפְנֵי שֶׁעָנָה. "אָז אַתָּה תּוֹפֵס מֵאַבָּא שֶׁלּוֹ אַבִּיר עַל סוּס לָבָן שֶׁשּׁוֹלֵחַ אֶת הַבֵּן שֶׁלּוֹ לְהוֹשִׁיט עֶזְרָה?"
יוֹשֵׁב הָרֹאשׁ צָחַק. "אַבִּיר עַל סוּס לָבָן בַּתַּחַת שֶׁלִּי. הוּא לֹא יוֹתֵר טוֹב מִכָּל אֶחָד אַחֵר. הוּא כְּבָר שִׁימֵּן כַּמָּה גַּלְגַּלִּים בִּשְׁבִיל הַבֵּן שֶׁלּוֹ. הַיֶּלֶד עוֹד לֹא עוֹבֵד חֲצִי שָׁנָה, וּכְבָר שָׁלְחוּ אוֹתוֹ לְכוֹחַ הַמְּיוּחָד נֶגֶד סַחַר בְּסַמִּים. הַמָּקוֹם הַמִּזְדַּיֵּין הֲכִי גָּרוּעַ בִּשְׁבִילוֹ, כְּכָל שֶׁזֶּה נוֹגֵעַ לָנוּ. לֹא, קַרְטֵיס מֵייְלְס הוּא לֹא אַבִּיר עַל סוּס לָבָן. הוּא פָּשׁוּט כָּל כָּךְ שְׁאַפְתָּן, שֶׁהוּא מוּכָן לִזְרוֹק אֶת הַבֵּן שֶׁלּוֹ לְגוֹב הָאֲרָיוֹת אִם זֶה מָה שֶׁיַּעֲזוֹר לוֹ לִדְפּוֹק אֶת הַדֵּמוֹקְרָטִים."
קָאשׁ הֵנִיד בְּרֹאשׁוֹ. "בָּחַרְנוּ לְעַצְמֵנוּ עֵסֶק מְלוּכְלָךְ," הוּא אָמַר.
"כֵּן. וּכְשֶׁהַיֶּלֶד הַזֶּה יַעֲבוֹד בְּכוֹחַ הַמְּיוּחָד נֶגֶד סַחַר בְּסַמִּים, הַמַּצָּב יִהְיֶה אֲפִילּוּ יוֹתֵר מְלוּכְלָךְ."
"לָמָּה אַתָּה מְסַפֵּר לִי אֶת כָּל זֶה?"
יוֹשֵׁב הָרֹאשׁ מָשַׁךְ בִּכְתֵפָיו. "אַתָּה עוֹרֵךְ הַדִּין שֶׁל הָאִיגּוּד. בְּמוּקְדָּם אוֹ בִּמְאוּחָר, הַיֶּלֶד הַזֶּה צָפוּי לִיפּוֹל לַיָּדַיִים שֶׁלְּךָ. אֲנִי רוֹצֶה שֶׁתָּבִין עִם מָה אַתָּה הוֹלֵךְ לְהִתְעַסֵּק. לֹא שָׂרַדְתִּי בֶּחָרָא הַזֶּה כָּל כָּךְ הַרְבֵּה שָׁנִים בְּלִי שֶׁלָּמַדְתִּי לְצַפּוֹת דְּבָרִים."
קָאשׁ רוֹקֵן אֶת כּוֹס הַיַּיִן וְתָפַס אֶת הַבַּקְבּוּק.
"אֲנִי מֵבִין."
עַכְשָׁיו, אַרְבָּעִים דַּקּוֹת אַחֲרֵי שֶׁיָּצָא מֵהַמִּיטָּה, הִבִּיט פְרַנְק קָאשׁ מִחוּץ לְחַלּוֹן בֵּית הַחוֹלִים אֶל תּוֹךְ הַלַּיְלָה שֶׁל קַמְדָּן וְנֶאֱנַח. הוּא נִזְכַּר בְּעֵצָה שֶׁקִּיבֵּל מִזְּמַן מֵאָבִיו הַפּוֹלִיטִיקַאי. 'יֵשׁ מְנַצְּחִים וְיֵשׁ מַפְסִידִים. תִּהְיֶה מְנַצֵּחַ. יוֹתֵר קַל לִסְבּוֹל אֶת הַחַיִּים כָּכָה.'
דֶּלֶת חֲדַר הַטִּיפּוּלִים הַקָּטָן נִפְתְּחָה וְהוּא פָּנָה לְאָחוֹר. זֶה הָיָה נְצִיג הָאִיגּוּד, פִּיטֶר נַגְּרוּן.
"שָׁלוֹם, פִּיט."
הָאִישׁ נִכְנַס לַחֶדֶר וְסָגַר אֶת הַדֶּלֶת בַּעֲדִינוּת מֵאֲחוֹרָיו. "שָׁלוֹם, מַר קָאשׁ. לֹא חָשַׁבְתִּי שֶׁתָּבוֹא לְכָאן בְּעַצְמְךָ."
"כֵּן, טוֹב, בָּאתִי. מֵייְלְס מְסוּמָּם?"
"כֵּן, הָרוֹפֵא הַבָּכִיר קִיבֵּל אוֹתוֹ בָּרֶגַע שֶׁהִגַּעְנוּ לְכָאן. הֵם מִילְּאוּ אֶת הַיֶּלֶד בִּתְרוּפוֹת הַרְגָּעָה. חָמֵשׁ דַּקּוֹת אַחֵר כָּךְ צָצוּ שְׁנֵי חוֹקְרִים מִמִּשְׂרַד הַתּוֹבֵעַ הַמְּחוֹזִי. אָמַרְתִּי לָהֶם שֶׁהַיֶּלֶד עַל תְּרוּפוֹת וְלֹא יָכוֹל לְדַבֵּר אִיתָּם... הֵם הָלְכוּ, אָמְרוּ שֶׁיָּבוֹאוּ מָחָר. נִרְאוּ עַצְבָּנִיִּים."
קָאשׁ פָּלַט נַחֲרָה. "הֵם יִתְגַּבְּרוּ עַל זֶה. הָיִינוּ חַיָּיבִים לְהַרְוִויחַ קְצָת זְמַן כְּדֵי שֶׁאוּכַל לְטַפֵּל בָּעִנְיָינִים."
נַגְּרוּן הִנְהֵן. "טוֹב. הָיִיתִי עִם מֵייְלְס בִּזְמַן הַיֶּרִי. עָבַדְנוּ בְּכוֹחַ הַמְּיוּחָד לְסַחַר בְּסַמִּים בְּכָל הָעִיר, אֲנִי וּמֵייְלְס וְסַנְצֶ'ז."
"אֵיפֹה זֶה קָרָה?"
"בִּרְחוֹב לַיְין, בֵּין רְחוֹב שֵׁשׁ דָּרוֹם לְרוֹבֵּרְטְס."
"סַפֵּר לִי מָה קָרָה."
כְּשֶׁנְּגָרוּן סִייֵּם, הֶעֱבִיר קָאשׁ יָד מְהוּרְהֶרֶת בְּשֶׁיַּעֲרוֹ. "נִשְׁמָע דֵּי נָקִי," הוּא אָמַר. וְאָז הוֹסִיף וְהִדְגִּישׁ, "אִם זֶה מָה שֶׁבֶּאֱמֶת קָרָה."
נְגָרוּן חַיֶּיךָ וְהֵרִים אֶת יָדוֹ הַיְּמָנִית. "אֲנִי נִשְׁבָּע בְּאִמָּא שֶׁלִּי, אֲדוֹנִי הַפְּרַקְלִיט. אֲנִי לֹא עַד כְּדֵי כָּךְ טֶמְבֵּל שֶׁאֲנִי אֲשַׁקֵּר לְעוֹרֵךְ דִּין. בִּמְיוּחָד לֹא בִּשְׁבִיל הַיֶּלֶד הַזֶּה."
הֵם הִבִּיטוּ זֶה בְּעֵינֵי זֶה וְקָאשׁ הִנְהֵן. "לֵךְ תִּמְצָא אוֹתוֹ. תָּבִיא אוֹתוֹ אֵלַי."
נְגָרוּן הִסְתּוֹבֵב וְהָלַךְ.
כְּשֶׁנִּכְנַס מֵייְלְס לַחֶדֶר, הוּפְתַּע קָאשׁ מִיָּד מִמַּרְאֵהוּ הַצָּעִיר. עַל אַף שֶׁהָיָה בֶּן עֶשְׂרִים וּשְׁתַּיִים, הוּא נִרְאָה בֶּן שְׁבַע-עֶשְׂרֵה. שִׁיעֲרוּ הַשָּׁחוֹר הָיָה אָרוֹךְ וּפָרוּעַ. הוּא נָפַל עַל צַוְּוארוֹן הַמְּעִיל הָאָרוֹךְ, הַכָּחוֹל וְהַדָּהוּי שֶׁלָּבַשׁ. קִיא שֶׁהִתְיַיבֵּשׁ הִכְתִּים אֶת חֲזִית הַמְּעִיל וְרֵיחוֹ הֶחָמוּץ נִיקֵּר בַּנְּחִירִיִּים שֶׁל קָאשׁ. נִתְזֵי דָּם כֵּהֶה כִּיסּוּ אֶת הַשַּׁרְווּל הַשְּׂמָאלִי. עֵינָיו שֶׁל הַבָּחוּר הָיוּ חֲלוּלוֹת וְקָרוֹת. זִיפֵי זְקַנְקַן כִּיסּוּ אֶת סַנְטֵרוֹ עַד לְלֶחָיָיו, וְהֶעֱנִיקוּ לוֹ מַרְאֶה מְלוּכְלָךְ וּבִלְתִּי נָעִים. אַף שֶׁהַבְּגָדִים וְהָרִישּׁוּל הִתְאִימוּ הֵיטֵב לִמְשִׂימַת הַלּוֹחְמָה בְּסַמִּים שֶׁל מֵייְלְס, נִרְאֶה שֶׁנּוֹחַ לוֹ קְצָת יוֹתֵר מִדַּי בְּתַחְפּוֹשֶׂת. קָאשׁ חָשׁ שֶׁמִּתְעוֹרֶרֶת בּוֹ אֵיבָה קַלָּה וְלֹא הֶגְיוֹנִית.
"שָׁב, מֵייְלְס," הוּא אָמַר וְצִפָּה בְּשָׁעָה שֶׁהַשּׁוֹטֵר מָשַׁךְ כִּיסֵּא שָׁחוֹר מֵהַשּׁוּלְחָן הֶעָגוֹל הַקָּטָן. קָאשׁ יָשַׁב מוּלוֹ, יָדָיו שְׁלוּבוֹת עַל שׁוּלְחַן הַפְּלַסְטִיק הַחֵלֶק. כַּמָּה חֲדָשׁוֹת רָעוֹת, הוּא תָּהָה, כְּבָר נִידּוֹנוּ בַּחֶדֶר הַזֶּה?
"אָז כָּכָה," הוּא אָמַר כְּשֶׁעֵינָיו שֶׁל מֵייְלְס הִתְרוֹמְמוּ וּפִגְשׁוּ אֶת עֵינָיו שֶׁלּוֹ. "קוֹרְאִים לִי פְרַנְק קָאשׁ. מִשְׂרַד עוֹרְכֵי הַדִּין שֶׁלִּי מְיַיצֵּג חֲבֵרִים בַּסְּנִיף הַמְּקוֹמִי שֶׁל הָאִיגּוּד שֶׁלָּךְ, מִסֵּדֶר הָאַחְוָוה הַמִּשְׁטַרְתִּי. אֲנִי כָּאן כְּדֵי לַעֲזוֹר לְךָ לְהִתְמוֹדֵד עִם מָה שֶׁקָּרָה."
קָאשׁ רָאָה אֶת מַבָּטוֹ שֶׁל מֵייְלְס צוֹנֵחַ אֶל שׁוּלְחַן, גּוּפוֹ רוֹעֵד בִּצְמַרְמוֹרֶת פִּתְאוֹמִית. פִּתְאוֹם הוּא נִרְאֶה כְּמוֹ יֶלֶד קָטָן שֶׁנִּתְפַּס בְּתַעֲלוּל יַלְדוּתִי כָּלְשֶׁהוּ וְזוּמַּן לַחֲדַר הָעֲבוֹדָה שֶׁל אָבִיו. קָאשׁ חָשׁ שֶׁהַחֲשָׁד וְהָאֵיבָה הָרִאשׁוֹנִיִּים מַתְחִילִים לְהִתְעַרְעֵר. בְּכָל חֲמִישִּׁים וְאַחַת שְׁנוֹתָיו, מֵעוֹלָם לֹא הָרַג נֶפֶשׁ חַיָּה, אֲפִילּוּ לֹא שֶׁל בַּעַל חַיִּים קָטָן אוֹ מְכַרְסֵם. וְהִנֵּה הַיֶּלֶד הַזֶּה, שֶׁבְּקוֹשִׁי סִייֵּם אוּנִיבֶרְסִיטָה, שָׁלַח אָדָם לְגֵיהִנּוֹם בְּאַלִּימוּת. זֶה וַדַּאי הָיָה רֶגַע מַחֲרִיד וּמְיָיאֵשׁ.
"אָז כָּכָה," חָזַר קָאשׁ, הַפַּעַם בְּצוּרָה עֲדִינָה יוֹתֵר. "צַיָּידֵי הָרָאשִׁים מֵהַמְּדִינָה, הַמָּחוֹז וְהָעִיר יַתְחִילוּ לְחַפֵּשׂ אוֹתְךָ מָחָר, יֶלֶד. אֲנִי צָרִיךְ שֶׁתְּסַפֵּר לִי מָה קָרָה, הַכֹּל, כָּל פְּרָט וּפְרָט. תְּסַדֵּר אֶת זֶה לְעַצְמְךָ בְּרֹאשׁ. נִרְאֶה אֵיפֹה אֲנִי יָכוֹל לַעֲזוֹר. פָּשׁוּט תַּתְחִיל מֵהַהַתְחָלָה וּתְסַפֵּר לְאַט. סֵפֶר לִי הַכֹּל, אֲפִילּוּ אִם זֶה לֹא נִשְׁמָע כָּל כָּךְ טוֹב. זֶה יִישָּׁמַע יוֹתֵר גָּרוּעַ אִם תַּגִּיד אֶת זֶה מָחָר בַּפַּעַם הָרִאשׁוֹנָה, תַּאֲמִין לִי."
מֵייְלְס הָרִים אֶת עֵינָיו. "נְגָרוּן אָמַר שֶׁהוּא כְּבָר סִיפֵּר לְךָ הַכֹּל."
קָאשׁ הִנְהֵן. "כֵּן. הוּא סִיפֵּר לִי מָה הוּא עָשָׂה וּמָה הוּא חוֹשֵׁב שֶׁהוּא רָאָה. אֲנִי צָרִיךְ שֶׁאַתָּה תְּסַפֵּר לִי מָה עָשִׂיתָ. מָה רָאִיתָ."
רְאִיָּיתוֹ שֶׁל מֵייְלְס הִזְדַּגְּגָה לְפֶתַע מֵרוֹב לַחְלוּחִית. "כֵּן. אֲנִי מֵבִין."
הַשּׁוֹטֵר הַצָּעִיר נָע בְּכִיסְּאוֹ, נָעַץ אֶת עֵינָיו בַּחַלּוֹן הַכֵּהֶה שֶׁמֵּאֲחוֹרֵי קָאשׁ וְהִתְחִיל לְסַפֵּר אֶת סִיפּוּרוֹ.
***
"הָיִינוּ בַּסִּיּוּר שְׁלוֹשְׁתֵּנוּ, אֲנִי בַּמּוֹשָׁב הַקִּדְמִי, נַגְּרוּן נוֹהֵג, סַנְצְ'ז מֵאֲחוֹרָה בַּצַּד שֶׁלִּי. הַשָּׁעָה בֶּטַח הָיְתָה שְׁתַּיִים בַּלַּיְלָה בְּעֵרֶךְ. סִייַּרְנוּ לְיַד מְאוֹרוֹת סַמִּים יְדוּעוֹת; סְתָם מְתַצְפְּתִים. בְּלַיְלָה כָּזֶה קַר וּמֵחוּרְבָּן, רוֹב הָעִסְקָאוֹת מִתְבַּצְּעוֹת בִּפְנִים. אֵיךְ שֶׁלֹּא יִהְיֶה, בְּסוֹף הִגַּעְנוּ לִרְחוֹב לַיְין, לְכִיוּוּן מִזְרָח, סְתָם עָבַרְנוּ שָׁם לְיַד הַבָּתִּים הַהֲרוּסִים."
"אֵיפֹה זֶה רְחוֹב לַיְין?" שָׁאַל קָאשׁ.
מֵייְלְס מָשַׁךְ בִּכְתֵפָיו. "אֵיזֶה שִׁישָּׁה, שִׁבְעָה רְחוֹבוֹת דְּרוֹמִית מִכָּאן, קְצָת מִזְרָחִית לִבְרוֹדוֵויי."
"בְּאֵיזוֹ שְׁכוּנָה?"
עוֹד מְשִׁיכָה בַּכָּתֵף. "לֹא יוֹדֵעַ. וִיטְמָן פַּארְק, נִרְאֶה לִי."
"תַּמְשִׁיךְ."
"בְּקִיצּוּר, אֲנַחְנוּ סְתָם עוֹבְרִים שָׁם, מַמָּשׁ לְאַט – 15 קָמָ"שׁ, גַּג 20. הָרְחוֹב צַר, כַּמָּה מְכוֹנִיּוֹת חוֹנוֹת פֹּה וָשָׁם, חֵלֶק מֵהֶן נְטוּשׁוֹת. בְּקִיצּוּר, אֲנַחְנוּ חוֹצִים אֶת רְחוֹב שֵׁשׁ דָּרוֹם לְכִיוּוּן רוֹבֵּרְטְס. בַּפִּינָּה הַצָּפוֹן-מַעֲרָבִית שֶׁל לַיְין וְשֵׁשׁ יֵשׁ מִגְרָשׁ רֵיק שֶׁהָיוּ בּוֹ כַּמָּה בִּנְיָינִים שֶׁיּוֹעֲדוּ לַהֲרִיסָה. יֵשׁ גֶּדֶר מִסָּבִיב, גֶּדֶר רֶשֶׁת מְעוּיָּינִים. אֲפִילּוּ שֶׁאֲנַחְנוּ מִסְתַּכְּלִים מִסָּבִיב בִּזְמַן הַנְּסִיעָה, אַף אֶחָד מֵאִיתָּנוּ לֹא רָאָה אֶת הַזְּקֵנָה עַד שֶׁהִיא הָיְתָה יָשָׁר מוּלֵנוּ, פָּשׁוּט הוֹפִיעָה מִשּׁוּם מָקוֹם, אַתָּה מֵבִין? נְגָרוּן כִּמְעַט דָּרַס אוֹתָהּ. בְּכָל מִקְרֶה, הִיא קוֹלֶטֶת שֶׁאֲנַחְנוּ שׁוֹטְרִים וּמַתְחִילָה לִדְפּוֹק עַל מְכַסָּה הַמָּנוֹעַ שֶׁל הַמְּכוֹנִית וְלִצְרוֹחַ עָלֵינוּ."
"הִיא הָיְתָה שְׁחוֹרָה? הִיסְפָּנִית, לְבָנָה, מָה?"
מֵייְלְס נָתַן בְּקָאשׁ מַבָּט חָטוּף. "הִיסְפָּנִית." הוּא עָצַר לְרֶגַע לִפְנֵי שֶׁהִמְשִׁיךְ. "אֵיךְ שֶׁלֹּא יִהְיֶה, הִיא כּוּלָּהּ מִשְׁתּוֹלֶלֶת, אָז סַנְצְ'ז יוֹצֵא מֵהַמּוֹשָׁב הָאֲחוֹרִי וְנִיגַּשׁ אֵלֶיהָ. הוּא מַרְגִּיעַ אוֹתָהּ וּמַתְחִיל לְדַבֵּר בִּסְפָרַדִּית, וְהִיא מַתְחִילָה לִצְוָוחַ וּלְהַצְבִּיעַ עַל הַבַּיִת הַיָּחִיד שֶׁעֲדַיִין עוֹמֵד בַּצַּד הַצְּפוֹנִי שֶׁל רְחוֹב לַיְין. זֶה הַבַּיִת שֶׁהִיא יָצְאָה מִמֶּנּוּ."
"רְאִיתֶם אוֹתָהּ יוֹצֵאת מִשָּׁם?"
"לֹא, כְּאִילּוּ שְׁנִיָּיה אַחַת הָרְחוֹב הָיָה רֵיק, וְכַעֲבוֹר שְׁנִיָּיה הִיא פִּתְאוֹם צָצָה, מוּל הַמְּכוֹנִית." קָאשׁ הִבְחִין שֶׁהָרַעַד מַתְחִיל לְהִתְגַּבֵּר, גּוֹבֵר כַּנִּרְאֶה עַל כַּמּוּיוֹת הַתְּרוּפוֹת שֶׁקִּיבֵּל מֵייְלְס. כְּשֶׁמֵּייְלְס דִּיבֵּר שׁוּב, קוֹלוֹ נַעֲשֶׂה גָּבוֹהַּ יוֹתֵר. "בְּקִיצּוּר, אֲנִי יוֹצֵא מֵהַמְּכוֹנִית וְסַנְצֶ'ז קוּרְץ לִי וְעוֹשֶׂה פַּרְצוּף, כְּאִילּוּ אוֹמֵר 'תִּרְאֶה אֶת הַזְּקֵנָה הַזֹּאת, מָה זֶה הֶחָרָא הַזֶּה?'"
"בַּת כַּמָּה הָיִיתָ אוֹמֵר שֶׁהִיא?"
מֵייְלְס נָע בְּכִסְאוֹ וְרָכַן קַלּוֹת קָדִימָה, עֲדַיִין מְכַוֵּון אֶת מִילּוֹתָיו אֶל הַמַּלְבֵּן הַשָּׁחוֹר שֶׁל הַחַלּוֹן. "זְקֵנָה. קָרוֹב לְשִׁישִּׁים. לֹא יוֹדֵעַ."
קָאשׁ חִייֵּךְ קַלּוֹת. "תַּמְשִׁיךְ."
"בְּקִיצּוּר, כְּשֶׁאֲנִי מַגִּיעַ אֲלֵיהֶם, הִיא מַתְחִילָה לְדַבֵּר אַנְגְּלִית, אָמְרָה לָנוּ שֶׁיֵּשׁ אֵיזֶה שָׁחוֹר לְמַעְלָה בַּקּוֹמָה הַשְּׁנִיָּיה שֶׁל הַבַּיִת, כָּל הַלַּיְלָה מִשְׁתַּגֵּעַ, אֲנָשִׁים בָּאִים וְהוֹלְכִים וְהִיא נִיסְּתָה לִישׁוֹן וְאָמְרָה לוֹ מַשֶּׁהוּ וְהוּא קִילֵּל אוֹתָהּ וְנִיסָּה לְהַכּוֹת אוֹתָהּ, וְהִיא נִבְהֲלָה וּבָרְחָה הַחוּצָה וְרָאֲתָה אוֹתָנוּ. בַּשָּׁלָב הַזֶּה גַּם נְגָרוּן עוֹמֵד שָׁם, וְהוּא שׁוֹאֵל אוֹתָהּ אִם הִיא הִתְקַשְּׁרָה לַמִּשְׁטָרָה. הִיא אוֹמֶרֶת לֹא, אֵין טֵלֵפוֹן בְּבֵית, אֵין מַיִם, אֵין חַשְׁמַל, כְּלוּם. אֶפְשָׁר לִרְאוֹת שֶׁזֶּה בַּיִת נָטוּשׁ, חָסוּם בִּקְרָשִׁים, וַאֲנַחְנוּ מַנִּיחִים שֶׁהִיא פּוֹלֶשֶׁת. הִיא אוֹמֶרֶת לָנוּ שֶׁהַשָּׁחוֹר סוֹחֵר בְּהֵרוֹאִין, לִפְעָמִים קְרָאק, הַבִּנְיָין הוּא הַבָּסִיס שֶׁלּוֹ, כּוּלָּם מְפַחֲדִים מִמֶּנּוּ וְכָל הֶחָרָא הַזֶּה. אָז סַנְצֶ'ז מַתְחִיל לִרְשׁוֹם הַכֹּל, אַתָּה יוֹדֵעַ, כְּאִילּוּ בִּשְׁבִיל לְהַרְגִּיעַ אוֹתָהּ קְצָת. אֲנַחְנוּ חוֹשְׁבִים שֶׁאוּלַי הִיא מַסְטוּלָה, אַתָּה יוֹדֵעַ, זִקְנָה וּמַסְטוּלָה וָחֵצִי מְשׁוּגַּעַת. וְאָז נְגָרוּן אוֹמֵר שֶׁמַּתְאִים לוֹ קְצָת אֶקְשֵׁן, בּוֹאוּ נִבְדּוֹק אֶת הָעִנְיָין. טוֹב, אֲנִי קְצָת מְשׁוּעֲמָם בְּעַצְמִי, זֶה הָיָה סִיּוּר אִיטִּי וַאֲנִי חוֹשֵׁב, נוּ שֶׁיִּהְיֶה. בְּקִיצּוּר, סַנְצֶ'ז נִשְׁאַר בִּמְכוֹנִית עִם הַזְּקֵנָה בִּשְׁבִיל לְדַוֵּוחַ אֶת הַמִּיקּוּם שֶׁלָּנוּ. אֲנִי וּנְגָרוּן מַתְחִילִים לָלֶכֶת אֶל הַבַּיִת."
"תָּאֵר אֶת הַבַּיִת."
"בַּיִת לְבָנִים דּוּ קוֹמָתִי, כְּמוֹ כָּל הַבָּתִּים בַּסְּבִיבָה. רוֹב הַחַלּוֹנוֹת מְכוּסִּים קְרָשִׁים. הָיְתָה שָׁם מִרְפֶּסֶת קִדְמִית מְקוֹרָהּ שֶׁהוֹבִילוּ אֵלֶיהָ מַדְרֵגוֹת צְדָדִיּוֹת. הַדֶּלֶת הַקִּדְמִית הָיְתָה חֲסֵרָה, זֶה הָיָה סְתָם חוֹר חָשׁוּךְ פָּתוּחַ. הַצַּד הַמִּזְרָחִי שֶׁל הַבַּיִת הָיָה בְּדִיּוּק כְּמוֹ הַמַּעֲרָבִי, עוֹד מִגְרָשׁ רֵיק."
"בְּסֵדֶר. תַּמְשִׁיךְ."
"אָז אֲנִי וּנְגָרוּן מַגִּיעִים לַבַּיִת וַאֲנִי הוֹלֵךְ סְבִיב הַמִּרְפֶּסֶת לַמַּדְרֵגוֹת הַצְּדָדִיּוֹת. אֵיךְ שֶׁאֲנִי מַגִּיעַ, אֲנִי שׁוֹמֵעַ אֶת נַגְּרוּן מְקַלֵּל. הוּא דֶּרֶךְ עַל חָרָא שֶׁל כֶּלֶב. הוּא לְפָחוֹת קִיוּוֹה שֶׁזֶּה רַק חָרָא שֶׁל כֶּלֶב. הַמָּקוֹם מַמָּשׁ מַסְרִיחַ, שֶׁתֶן, זֶבֶל, חָרָא, הַכֹּל. פָּנַס הָרְחוֹב הֲכִי קָרוֹב שָׂרוּף, חָשׁוּךְ כְּמוֹ בַּגֵּיהִנּוֹם..." עַכְשָׁיו נִרְאֶה שֶׁגּוּפוֹ שֶׁל מֵייְלְס הִתְהַדֵּק בְּתוֹךְ עַצְמוֹ, הָרְעִידוֹת נִהְיוּ בְּבַת אַחַת לָרֶטֶט קָבוּעַ. הוּא נִיסָּה נוֹאָשׁוֹת לְלַחְלֵחַ אֶת פִּיו לִפְנֵי שֶׁהִמְשִׁיךְ לְדַבֵּר.
"בְּקִיצּוּר, אֲנִי צוֹחֵק עַל נַגְּרוּן, הוּא מְנַגֵּב אֶת הַנַּעַל עַל קְצֵה הַמִּרְפֶּסֶת. אֲנִי עוֹלֶה בַּמַּדְרֵגוֹת."
"כַּמָּה מַדְרֵגוֹת?"
"אַרְבַּע, אוּלַי חָמֵשׁ."
"אֵיפֹה הָאֶקְדָּח שֶׁלְּךָ בַּשָּׁלָב הַזֶּה?"
"הַמָּמ, יֵשׁ לִי שְׁנֵי אֶקְדָּחִים עָלַי. הַגָּלוּק שֶׁלִּי נִמְצָא בַּנַּרְתִּיק בַּחֲגוֹרָה מִתַּחַת לִמְעִיל, וְהַ-38 נִמְצָא בַּכִּיס הַמְּעִיל הַיְּמָנִי."
"שְׁנֵיהֶם כְּלֵי נֶשֶׁק תִּקְנִיִּים?"
"כֵּן."
"הַמְּעִיל שֶׁלְּךָ פָּתוּחַ אוֹ סָגוּר?"
"פָּתוּחַ. אַתָּה יוֹדֵעַ, הָיָה חַם בִּמְכוֹנִית, אָז הוּא פָּתוּחַ."
קָאשׁ הִבִּיט בִּמְעִיל, שֶׁכָּעֵת כְּבָר הָיָה רָכוּס עַד הַסּוֹף, חוֹם הַחֶדֶר לֹא מַצְלִיחַ לְמַתֵּן אֶת תְּחוּשַׁת הַקּוֹר שֶׁל מֵייְלְס.
 "תַּמְשִׁיךְ."
"הַזְּקֵנָה אָמְרָה לָנוּ שֶׁאֵין לָאִישׁ הַזֶּה נֶשֶׁק, לֹא שֶׁהִיא רָאֲתָה בְּכָל אוֹפֶן. הִנַּחְנוּ שֶׁמְּדוּבָּר בְּמַחֲלוֹקֶת בֵּין שְׁנֵי פּוֹלְשִׁים חַסְרֵי בַּיִת, נִרְאֶה מָה קוֹרֶה וְאָז נֵלֵךְ. אָז בִּזְמַן שֶׁנְּגָרוּן עֲדַיִין מְגָרֵד אֶת הֶחָרָא מֵהַנַּעַל, אֲנִי עוֹלֶה אוּלַי שְׁתַּיִים, שָׁלוֹשׁ מַדְרֵגוֹת וְשׁוֹמֵעַ רַעַשׁ מֵהַצַּד הַשֵּׁנִי שֶׁל הַדֶּלֶת."
"מָה שָׁמַעְתָּ?"
כְּתֵפָיו שֶׁל מֵייְלְס נִדְרְכוּ, יַד יְמִינוֹ נִשְׁלְפָה מֵחֵיקוֹ, הוּנְפָה בִּמְהִירוּת וְנִקְפְּצָה לְאֶגְרוֹף. "שְׁנֵי קְלִיקִים מַתַּכְתִּיִּים חַדִּים. כְּמוֹ דְּרִיכָה וּטְעִינָה שֶׁל נֶשֶׁק. גַּם נַגְּרוּן שָׁמַע אֶת זֶה. הוּא אָמַר 'חָרָא!' וְרָאִיתִי אוֹתוֹ מִתְכּוֹפֵף מוּל הַמִּרְפֶּסֶת וּמְחַפֵּשׂ אֶת הָאֶקְדָּח שֶׁלּוֹ. אֲנִי פָּשׁוּט עָמַדְתִּי שָׁם, קָפוּא."
קָאשׁ נִשְׁעָן בְּכִיסְּאוֹ, מַבִּיט בַּשּׁוֹטֵר הַצָּעִיר הָרוֹעֵד.
"תַּמְשִׁיךְ," הוּא אָמַר בְּשֶׁקֶט.
"פִּתְאוֹם אֵיזֶה מִישֶׁהוּ, אֵיזֶה בֶּנְאָדָם עָצוּם מוֹפִיעַ בְּדִיּוּק שָׁם, בְּדִיּוּק בַּדֶּלֶת, אוּלַי שְׁנַיִים וָחֵצִי, שְׁלוֹשָׁה מֶטְרִים מִמֶּנִּי. טִיפּוּס עֲנָק שֶׁנִּרְאֶה מְשׁוּגָּע לְגַמְרֵי, וְיֵשׁ לוֹ רוֹבֶה בַּיָּדַיִים. רוֹבֶה!" עַכְשָׁיו הַמִּילִּים נִשְׁפְּכוּ מִמֶּנּוּ, וְקָאשׁ חָדַל לִשְׁאוֹל שְׁאֵלוֹת. תֵּן לוֹ לִפְלוֹט, לְהוֹצִיא הַכֹּל וְלִגְמוֹר עִם זֶה. הַפְּרָטִים, אֲמִיתִּיִּים אוֹ מוּמְצָאִים, יוּכְלוּ לְחַכּוֹת. "כִּמְעַט הִשְׁתַּנְתִּי בַּמִּכְנָסַיִים. כְּאִילּוּ, הַבֶּנְאָדָם הַזֶּה נִרְאֶה כְּמוֹ מְטוֹרָף אֲמִיתִּי, מַזִּיעַ, מְקַלֵּל לְעַצְמוֹ, יוֹצֵא לַמִּרְפֶּסֶת וּמְנוֹפֵף בְּרוּבָּהּ קָדִימָה וַאֲחוֹרָה." מֵייְלְס רָעַד בַּעֲוִוית. הוּא נָשַׁם נְשִׁימָה עֲמוּקָּה, הֶחֱזִיק אוֹתָהּ לְרֶגַע וְאָז הִמְשִׁיךְ. "אָז אֲנִי אוֹמֵר לוֹ, 'הַיי', אַתָּה יוֹדֵעַ, כְּמוֹ חֲתִיכַת אִידְיוֹט, וְהָאִישׁ סוֹגֵר עָלַי, הוּא לֹא מְהַסֵּס לִשְׁנִיָּיה. אֲנִי אוֹמֵר לְךָ שֶׁהוּא הָיָה מְטוֹרָף, וְהוּא מַתְחִיל לִצְעוֹק עָלַי, מַשֶּׁהוּ עַל אִמָּא שֶׁלּוֹ, עַל הַיֶּלֶד שֶׁלּוֹ, מַשֶּׁהוּ כָּזֶה, וְהוּא מְכַוֵּון אֵלַי אֶת הָרוֹבֶה וַאֲנִי יוֹדֵעַ שֶׁהוּא הוֹלֵךְ לַהֲרוֹג אוֹתִי, וְיָד שְׂמֹאל שֶׁלִּי עַל הַמַּעֲקֶה, אַתָּה יוֹדֵעַ, הָיִיתִי בְּאֶמְצַע הַטִּיפּוּס בַּמַּדְרֵגוֹת, אָז אֲנִי דּוֹחֵף אֶת עַצְמִי אֲחוֹרָה. אֵין לִי מוּשָּׂג מָה לַעֲזָאזֵל אֲנִי עוֹשֶׂה, רַק דָּחַפְתִּי אֶת עַצְמִי לְמַטָּה בַּמַּדְרֵגוֹת. וְאָז אֲנִי שׁוֹמֵעַ אֵיזֶה פִּיצוּץ אַדִּיר וְיֵשׁ הַבָּזָק אוֹר עֲנָק וַאֲנִי מִתְגַּלְגֵּל בַּמַּדְרֵגוֹת אֶל תּוֹךְ הַבּוֹץ, וּבְכָל הַיָּקָר לִי, אֲנִי יָכוֹל לְהִישָּׁבַע שֶׁהִשְׁתַּנְתִּי בַּמִּכְנָסַיִים. אֲנִי מִתְכַּוֵּון, הִרְגַּשְׁתִּי אֶת זֶה, אַתָּה יוֹדֵעַ, אֶת הַשֶּׁתֶן הַחַם בַּמִּכְנָסַיִים. חָשַׁבְתִּי שֶׁזֶּה דָּם, חָשַׁבְתִּי שֶׁיָּרוּ בִּי. מַר קָאשׁ, אֲנִי נִשְׁבַּע בֶּאֱלוֹהִים שֶׁאֲנִי לֹא זוֹכֵר שֶׁהוֹצֵאתִי אוֹתוֹ, אֲבָל הַ-38 הָיָה לִי בַּיָּדַיִים וַאֲנִי מְכַוֵּון אוֹתוֹ עַל הַבֶּנְאָדָם וְהוּא עַכְשָׁיו מְכַוֵּון עַל נְגָרוּן שֶׁנִּמְצָא לְמַטָּה מֵאֲחוֹרֵי הַמִּרְפֶּסֶת וְצוֹעֵק מַשֶּׁהוּ עַל זֶה שֶׁאֲנַחְנוּ שׁוֹטְרִים וְהָאִישׁ מַתְחִיל לִצְעוֹק שֶׁהוּא יַהֲרוֹג אוֹתָנוּ וְהוּא שׁוּב מְכַוֵּון אֶת הָרוֹבֶה אֵלַי, יָשָׁר עַל הֶחָזֶה וְהוּא טוֹעֵן עוֹד קָלִיעַ לְתוֹךְ בֵּית הַבְּלִיעָה וְהָאֶקְדָּח שֶׁלִּי יוֹרֶה וְהָאִישׁ רַק מְמַצְמֵץ כְּאִילּוּ שֶׁקְּלִיעִים לֹא יְכוֹלִים לִפְגּוֹעַ בּוֹ אָז אֲנִי מֵבִין שֶׁהַחְטָאָתִי. אָז הוּא יוֹרֶה שׁוּב וַאֲנִי חוֹשֵׁב שֶׁנִּפְגַּעְתִּי, אֲנִי הוֹלֵךְ לָמוּת, וַאֲנִי מַתְחִיל לִירוֹת שׁוּב וָשׁוּב. בִּירִיָּיה הָאַחֲרוֹנָה אֲנִי רוֹאֶה אֶת הַחוּלְצָה שֶׁלּוֹ, הוּא לוֹבֵשׁ חוּלְצַת טְרִיקוֹ, וַאֲנִי נִשְׁבָּע בֶּאֱלוֹהִים שֶׁרָאִיתִי אֶת הַחוּלְצָה נִקְרַעַת. זֶה כְּמוֹ בְּהִילּוּךְ אִיטִּי. מַשֶּׁהוּ נִדְחָף פְּנִימָה בְּתוֹךְ הַחוּלְצָה, כְּאִילּוּ דָּקְרוּ אוֹתוֹ בְּעִיפָּרוֹן אוֹ מַשֶּׁהוּ, וְאָז הִיא מִתְפּוֹצֶצֶת, מִתּוֹךְ הַחוֹר בֶּחָזֶה שֶׁלּוֹ, וְהִיא קְרוּעָה, אַתָּה יוֹדֵעַ, הַחוּלְצָה קְרוּעָה וַאֲדוּמָּה מִדָּם, זֶה פָּשׁוּט קָפַץ פְּנִימָה וְאָז הַחוּצָה מֵהֶחָזֶה שֶׁלּוֹ. דָּם הִשְׁפְּרִיץ מִתּוֹךְ הַחוֹר – חֵלֶק מִמֶּנּוּ נִיתַּז עָלַי. זֶה הָיָה כְּמוֹ בְּהִילּוּךְ אִיטִּי. וְאָז הוּא נוֹפֵל, מִתְיַישֵּׁב לְמַעַן הָאֱמֶת. נְגָרוּן מַתְחִיל לָרוּץ קָדִימָה. הָאִישׁ מַפִּיל אֶת הָרוֹבֶה וְהוּא מַחֲלִיק בַּמַּדְרֵגוֹת וְנַגְּרוּן כּוּלּוֹ אָדוֹם וּמִתְרַגֵּשׁ וְהוּא דּוֹחֵף אֶת הַגָּלוּק שֶׁלּוֹ בַּפַּרְצוּף שֶׁל הַבֶּנְאָדָם וְאוֹמֵר, 'בֵּן שֶׁל זוֹנָה', וְהָאִישׁ פָּשׁוּט צוֹנֵחַ עַל הַגַּב וְהָרֹאשׁ שֶׁלּוֹ נֶחְבַּט בַּמִּרְפֶּסֶת, וְזֶהוּ. שָׁם זֶה נִגְמַר."
קָאשׁ חִיכָּה כַּמָּה רְגָעִים לִפְנֵי שֶׁשָּׁאַל, "אַתָּה רוֹצֶה קְצָת מַיִם אוֹ מַשֶּׁהוּ? קָפֶה? אוּלַי הָרוֹפֵא יָכוֹל לָתֵת לָךְ עוֹד מַשֶּׁהוּ בִּשְׁבִיל לְהֵירָגַע."
"לֹא, אֲדוֹנִי. לֹא." דְּמָעוֹת נִקְווּ בְּעֵינָיו שֶׁל מֵייְלְס, וְהוּא מָחָה אוֹתָן בִּמְהִירוּת. הוּא נֶאֱנַח וְהִשְׁפִּיל אֶת מַבָּטוֹ אֶל הָרִצְפָּה, רַגְלוֹ הַיְּמָנִית רוֹעֶדֶת, הוּא כָּרַע תַּחַת עוֹל הַכַּעַס וְהַבּוּשָׁה. הַדְּמָעוֹת נִקְווּ שׁוּב, וְקָאשׁ קָם וּפָנָה לַחַלּוֹן, גַּבּוֹ אֶל הַבָּחוּר. כַּמָּה רְגָעִים מְעִיקִים חָלְפוּ לִפְנֵי שֶׁהִתְיַישֵּׁב שׁוּב וְדִיבֵּר.
"מָה קָרָה אַחֲרֵי זֶה?"
מֵייְלְס נַעְנַע אֶת רֹאשׁוֹ כְּדֵי לְהִתְרַכֵּז. קוֹלוֹ הָיָה נָמוּךְ וְשָׁטוּחַ. "סַנְצֶ'ז הִגִּיעַ וְהִתְחִיל לְמַשֵּׁשׁ אוֹתִי. אַתָּה יוֹדֵעַ, הָיִיתִי עַל הָרִצְפָּה, הָאִישׁ יָרָה יָשָׁר עָלַי, אָז סַנְצַ'ז הִנִּיחַ שֶׁנּוֹרִיתִי. הוּא אָמַר שׁוּב וָשׁוּב, 'אֱלוֹהִים, אַתָּה בְּסֵדֶר, אַתָּה בְּסֵדֶר?' נֶעֱמַדְתִּי. סַנְצֶ'ז לָקַח לִי אֶת הָאֶקְדָּח מֵהַיָּד וָשֵׁם לִי אוֹתוֹ בַּכִּיס. סְתָם עָמַדְנוּ שָׁם וְהִסְתַּכַּלְנוּ אֶחָד עַל הַשֵּׁנִי. וְאָז נַגְּרוּן אָמַר, 'קָדִימָה,' וְרָץ לְתוֹךְ הַבַּיִת. יָכוֹל הָיָה לִהְיוֹת שָׁם עוֹד חָשׁוּד, הָיִינוּ חַיָּיבִים לְטַהֵר אֶת הַמָּקוֹם, אָז אֲנִי וְסַנְצֶ'ז עָקַבְנוּ אַחֲרָיו."
"הִסְתַּכַּלְתָּ עַל הַגּוּפָה?"
"לֹא."
"תַּמְשִׁיךְ."
"הַזְּקֵנָה סִיפְּרָה לָנוּ שֶׁהַחֶדֶר שֶׁל הָאִישׁ בַּקּוֹמָה הַשְּׁנִיָּיה. עָלֵינוּ. הָיָה מְאוֹד חָשׁוּךְ. וְאָז רָאִינוּ מְנוֹרַת פְּרַאפִּין יֶשְׁנָהּ בַּחֶדֶר, הִנַּחְנוּ שֶׁזֶּה הַחֶדֶר שֶׁלּוֹ, זֶה הָיָה הָאוֹר הַיָּחִיד. נַגְּרוּן וְסַנְצֶ'ז נִכְנְסוּ. שָׁם הֵם מָצְאוּ אֶת הַהֵרוֹאִין עַל שׁוּלְחָן קָטָן צָמוּד לַקִּיר. אֲנִי שׁוֹטַטְתִּי לְתוֹךְ חֲדַר הָאַמְבַּטְיָה. וּבַפַּעַם הָרִאשׁוֹנָה בַּחַיִּים שֶׁלִּי, הָרֹאשׁ שֶׁלִּי הָיָה רֵיק לְגַמְרֵי. אֲפִילּוּ לֹא חָשַׁבְתִּי, 'הַיי, אַתָּה לֹא חוֹשֵׁב עַל כְּלוּם.' הוּא הָיָה רֵיק לְגַמְרֵי, נָקִי. הָיָה לִי פָּנָס בַּכִּיס. הוֹצֵאתִי אוֹתוֹ וְהִדְלַקְתִּי. בְּאוֹתוֹ רֶגַע רָאִיתִי אֶת עַצְמִי בַּמַּרְאָה הַיְּשָׁנָה, בַּחֲדַר הָאַמְבַּטְיָה, אַתָּה יוֹדֵעַ, וְהִתְחַלְתִּי... הִתְחַלְתִּי לִבְכּוֹת. אֲבָל זֶה הָיָה מְטוֹרָף, כְּאִילּוּ בָּכִיתִי בְּלִי שׁוּם סִיבָּה, כִּי הַמּוֹחַ שֶׁלִּי הָיָה רֵיק, רֵיק לְגַמְרֵי. פָּשׁוּט הִסְתַּכַּלְתִּי עַל הַהִשְׁתַּקְּפוּת שֶׁלִּי בַּמַּרְאָה, וְאָז הִתְחַלְתִּי לִרְעוֹד נוֹרָא וְהֵקֵאתִי בַּכִּיּוֹר. מַמָּשׁ כָּכָה, הֵקֵאתִי, וְהִרְגַּשְׁתִּי כָּל כָּךְ נָבוֹךְ. נַגְּרוּן נִכְנַס לַחֲדַר הָאַמְבַּטְיָה, גַּם הוּא עִם פָּנָס דּוֹלֵק. לֹא יוֹדֵעַ מָה הוּא אָמַר, כָּל כָּךְ הִתְבַּיַּישְׁתִּי, וְאָז הוּא פָּשׁוּט יָצָא וְנִשְׁאַרְתִּי לְבַד. סָגַרְתִּי אֶת הַדֶּלֶת. רָצִיתִי לְנַקּוֹת אֶת הַכִּיּוֹר, לְהִתְנַקּוֹת, אֲבָל לֹא הָיוּ מַיִם זוֹרְמִים. לֹא רָצִיתִי לָצֵאת מִשָּׁם. הָיִיתִי נָבוֹךְ." מֵייְלְס הֵנִיד בְּרֹאשׁוֹ קַלּוֹת. "וְאָז פִּתְאוֹם הֵבַנְתִּי, מָה יֵשׁ, עָשִׂיתִי אֶת הָעֲבוֹדָה שֶׁלִּי, אֵין לִי שׁוּם סִיבָּה לְהִתְבַּיֵּישׁ. וְאָז, מִשּׁוּם מָקוֹם, נַעֲשֵׂיתִי מַמָּשׁ עוֹיֵן... כְּאִילּוּ חָשַׁבְתִּי 'כּוּלָּם עַל הַזַּיִן, שֶׁיִּזְדַּיְּינוּ'. זֶה הָיָה טִיפְּשִׁי, אֲנִי מַנִּיחַ."
קָאשׁ לֹא הָעִיר עַל כָּךְ. בִּמְקוֹם זֹאת הוּא שָׁאַל, "מָה קָרָה אָז?"
"סַנְצֶ'ז נִכְנַס, לֹא דָּפַק אוֹ מַשֶּׁהוּ, רַק פָּתַח אֶת הַדֶּלֶת וְנִכְנַס פְּנִימָה. הוּא אָמַר שֶׁהוּא הוֹלֵךְ לַחֲסוֹם אֶת הַבִּנְיָין וְלִקְרוֹא לַבַּלָּשִׁים. אֲנִי חוֹשֵׁב שֶׁאָז הוּא אָמַר לִי שֶׁהֵם מָצְאוּ גַּם קְצָת קָרָאק, אֲנִי לֹא זוֹכֵר מַמָּשׁ. בְּכָל מִקְרֶה, יָצָאתִי מֵהַהָאמְבָּטִיָּה. הָיוּ שׁוֹטְרִים בְּמַדִּים בְּכָל מָקוֹם. סַנְצֶ'ז אָמַר בְּקֶשֶׁר 'נוֹרוּ יְרִיּוֹת – מְבַקֵּשׁ סִיּוּעַ.' אֲנִי יָצָאתִי מִשָּׁם, יָרַדְתִּי לְמַטָּה. כַּמָּה אֲנָשִׁים מֵהַשְּׁכוּנָה עָמְדוּ מִחוּץ לְבֵית, קְבוּצָה קְטַנָּה. אֲנִי מַנִּיחַ שֶׁהַנַּיָּידוּת הֵעִירוּ אוֹתָם. זֶה הָיָה נוֹרָא מוּזָר, מִין רְחוֹב נָטוּשׁ וּבְאֶמְצַע הַקְּבוּצָה הַזֹּאת... הֵם נִרְאוּ כְּמוֹ... כְּמוֹ זוֹמְבִּים אוֹ מַשֶּׁהוּ. כְּמוֹ בְּלֵיל כָּל הַקְּדוֹשִׁים. הֵם דִּיבְּרוּ וְהִסְתַּכְּלוּ עַל הַגּוּפָה וְנֶהֱנוּ מֵהַחַיִּים. אֲנִי חוֹשֵׁב שֶׁאֶחָד מֵהֶם זִיהָה שֶׁאֲנִי יָרִיתִי בָּאִישׁ. חָטַפְתִּי כַּמָּה מַבָּטִים מְכוֹעָרִים, אַתָּה יוֹדֵעַ, וְכָל מִינֵי מִלְמוּלִים. לֹא נִרְאֶה שֶׁאִכְפַּת לְרוּבָּם, הָאֱמֶת. זָקֵן אֶחָד רָצָה לִלְחוֹץ לִי אֶת הַיָּד, אָמַר לִי שֶׁיֵּשׁ עוֹד כַּמָּה בַּסְּבִיבָה שֶׁצָּרִיךְ לַהֲרוֹג."
"אֵיפֹה הָיְתָה הָאִישָּׁה שֶׁהִתְחִילָה הַכֹּל?" שָׁאַל קָאשׁ.
"אֵיזֶה שׁוֹטֵר בְּמַדִּים הֶחֱזִיק אוֹתָהּ בַּנַּיֶּידֶת, חִיכָּה לַבַּלָּשִׁים. בְּכָל מִקְרֶה, הָלַכְתִּי לִרְאוֹת אֶת הַגּוּפָה. אַתָּה יוֹדֵעַ..." הוּא מָשַׁךְ בִּכְתֵפָיו וְנָתַן לְקוֹלוֹ לִדְעוֹךְ.
"אָמַרְתָּ שֶׁהָאֲנָשִׁים הִסְתַּכְּלוּ עַל הַגּוּפָה. אֵיךְ יָדַעְתָּ שֶׁהוּא מֵת?"
נִרְאֶה שֶׁמֵּייְלְס הָמוּם מֵהַשְּׁאֵלָה. אֵיךְ הוּא יָדַע? אֵיךְ הוּא יָדַע?
"פָּשׁוּט הִנַּחְתִּי. לֹא יוֹדֵעַ, הוּא נִרְאֶה מֵת."
"אָמַרְתָּ קוֹדֶם שֶׁלֹּא הִסְתַּכַּלְתָּ עַל הַגּוּפָה עַד אוֹתוֹ רֶגַע, אָז אֵיךְ יָדַעְתָּ שֶׁהוּא נִרְאֶה מֵת?"
מֵייְלְס לֹא עָנָה. בִּמְקוֹם זֹאת הוּא נִרְאֶה מְבוּלְבָּל, נָבוֹךְ. קָאשׁ אָמַר בְּשֶׁקֶט, "תַּקְשִׁיב, אַנְתוֹנִי, אֲנִי רַק שׁוֹאֵל אוֹתְךָ מָה שֶׁאֲחֵרִים יִשְׁאֲלוּ. וְאַתָּה צָרִיךְ לָתֵת אֶת הַתְּשׁוּבוֹת הַנְּכוֹנוֹת. עַל רֶגֶל אַחַת, אֲנִי יָכוֹל לְהַגִּיד לְךָ שֶׁכְּדַאי שֶׁתְּלַטֵּשׁ אֶת הַהוֹפָעָה שֶׁלְּךָ וְשֶׁתִּשְׁתַּמֵּשׁ בְּטֶרְמִינוֹלוֹגְיָה אַחֶרֶת בְּקֶשֶׁר לְחַלֵּק מֵהַדְּבָרִים כְּשֶׁאַתָּה מְדַבֵּר עִם הַחוֹקְרִים. וְאַתָּה צָרִיךְ לִיצוֹר קֶשֶׁר עַיִן אִיתָּם, לֹא לִבְהוֹת מִחוּץ לַחַלּוֹן כְּמוֹ מִישֶׁהוּ שֶׁמְּדַקְלֵם אֶת הַמּוֹנוֹלוֹג שֶׁל הַמֶּלֶט. אָסוּר לָךְ לְהַגִּיד  שֶׁעָנִית לַקְּרִיאָה כִּי נְגָרוּן רָצָה 'אֶקְשֶׁן' אוֹ כִּי הָיִיתָ 'מְשׁוּעֲמָם.' אָסוּר לְךָ לְהַגִּיד שֶׁלֹּא יָדַעְתָּ מָה אַתָּה עוֹשֶׂה כְּשֶׁיָּרַדְתָּ בַּמַּדְרֵגוֹת, אָסוּר לְךָ לְהַגִּיד שֶׁאַתָּה לֹא יוֹדֵעַ אֵיךְ הַנֶּשֶׁק שֶׁלְּךָ הִגִּיעַ לְךָ לְיַד. אָסוּר לָךְ לְהַגִּיד שֶׁהִרְגַּשְׁתָּ עוֹיֵן אוֹ עַצְבָּנִי. תִּרְאֶה, אֲנִי לֹא מְנַסֶּה לְהַכְנִיס לְךָ מִילִּים לְפֹה, אַנְתוֹנִי, אֲבָל אַתָּה צָרִיךְ גִּרְסָה יוֹתֵר מְהוּדֶּקֶת, גִּרְסָה נְקִיֶּיהָ וּמִקְצוֹעִית. קִיבַּלְתָּ אֶת הַקְּרִיאָה כִּי הָאִישָּׁה הִגִּישָׁה תְּלוּנָה רִשְׁמִית, זִינַּקְתָּ כְּדֵי לְהָגֵן עַל עַצְמְךָ, כְּדֵי לְהִתְחַמֵּק מֵהַיְּרִיָּיה הָרִאשׁוֹנָה, שָׁלַפְתָּ אֶת הַנֶּשֶׁק וְאַחֲרֵי שֶׁנְּגָרוּן צָעַק שֶׁאַתֶּם שׁוֹטְרִים וְהֶחָשׁוּד יָרָה פַּעַם שְׁנִיָּיה, הִשְׁתַּמַּשְׁתָּ בָּאֶקְדָּח. הָאֶקְדָּח שֶׁלְּךָ לֹא סְתָם 'יָרָה,' אַתָּה יָרִיתָ מִתּוֹךְ הֲגַנָּה עַצְמִית עַל חַיֶּיךָ וְעַל חַיֵּי הַשּׁוּתָּפִים שֶׁלְּךָ. עַכְשָׁיו אֲנִי אֶשְׁאַל אוֹתְךָ שׁוּב, אֵיךְ יָדַעְתָּ שֶׁהָאִישׁ מֵת לִפְנֵי שֶׁהִסְתַּכַּלְתָּ עַל הַגּוּפָה?"
מֵייְלְס הֵבִין שֶׁהוּא מַזִּיעַ בִּכְבֵדוּת וּפָתַח לְבַסּוֹף אֶת מְעִילוֹ. הוּא נָע בְּכִיסְּאוֹ וְהִבִּיט לְתוֹךְ עֵינָיו שֶׁל עוֹרֵךְ הַדִּין. "יָדַעְתִּי שֶׁהוּא מֵת כִּי... כִּי נַגְּרוּן בָּדַק אֶת הַגּוּפָה תֶּכֶף אַחֲרֵי הַיְּרִיּוֹת, וְאָמַר לִי שֶׁנִּרְאֶה שֶׁהֶחָשׁוּד מֵת."
"בְּסֵדֶר," אָמַר קָאשׁ וְנָד קַלּוֹת בְּרֹאשׁוֹ. "אָז אַחֲרֵי שֶׁסָּגְרוּ אֶת הַזִּירָה שֶׁל הַבַּיִת, מָה אָז? דִּיבַּרְתָּ עִם מִישֶׁהוּ? מֶה עָשִׂיתָ?"
"סַנְצֶ'ז נִיגַּשׁ אֵלַי. הוּא אָמַר לִי לֹא לְדַבֵּר עִם אַף אֶחָד, אֲפִילּוּ לֹא עִם שׁוֹטֵר אַחֵר, עַד שֶׁנְּגָרוּן יִתְפּוֹס אֶת הָעוֹרֵךְ דִּין שֶׁל הָאִיגּוּד. וְאָז הוּא נָתַן לִי טְפִיחָה עַל הַזְּרוֹעַ וְהָלַךְ; הוּא נִיסָּה לְפַזֵּר אֶת הַקָּהָל. בֵּינְתַיִים הִגִּיעוּ עוֹד שׁוֹטְרִים. נְגָרוּן הִרְחִיק אֲנָשִׁים מֵהָאֵזוֹר, אַתָּה יוֹדֵעַ, כְּדֵי שֶׁלֹּא יְזַהֲמוּ אֶת הַזִּירָה. אֲנִי סְתָם הָלַכְתִּי לְאִיבּוּד בְּתוֹךְ הַקָּהָל."
"וְאָז הִסְתַּכַּלְתָּ עַל הַגּוּפָה?"
מֵייְלְס זָע בְּכִסְאוֹ בָּאִי נוֹחוּת קַלָּה. "כֵּן. הָלַכְתִּי לַמָּקוֹם וְשָׁם הוּא הָיָה, בְּדִיּוּק אֵיפֹה שֶׁהוּא נָפַל. הָעֵינַיִים שֶׁלּוֹ הָיוּ פְּקוּחוֹת."
"מָה חָשַׁבְתָּ כְּשֶׁהִסְתַּכַּלְתָּ עַל הַגּוּפָה? חָשַׁבְתָּ, 'הָאִישׁ הַזֶּה כִּמְעַט הָרַג אוֹתִי,' מַשֶּׁהוּ כָּזֶה?"
מֵייְלְס הִיסֵּס. "תִּרְאֶה, מַר קָאשׁ, לֹא חָשַׁבְתִּי שׁוּם דָּבָר כָּזֶה. וּמָה זֶה מְשַׁנֶּה מָה חָשַׁבְתִּי? מַחֲשָׁבוֹת זֶה לֹא דָּבָר חָשׁוּב. חָשַׁבְתִּי... חָשַׁבְתִּי מַחֲשָׁבוֹת מְטוֹרָפוֹת, אֲבָל הֵן מַמָּשׁ לֹא הָיוּ מָה שֶׁאַתָּה מְדַמְיֵין."
קָאשׁ חִייֵּךְ חִיּוּךְ עָיֵיף וְדַק. "אַתָּה צוֹדֵק, אַנְתוֹנִי, רוֹב הַמַּחֲשָׁבוֹת הֵן חַסְרוֹת מַשְׁמָעוּת. אֲבָל תְּסַפֵּר לִי בְּכָל זֹאת. אֲנִי צָרִיךְ אֶת כָּל הַתְּמוּנָה עַל מְנַת לְהָגֵן עָלֶיךָ בַּצּוּרָה הַטּוֹבָה בְּיוֹתֵר."
מֵייְלְס נִרְאֶה חִיוֵּור. עַכְשָׁיו הוּא רָעַד בְּצוּרָה יוֹתֵר בּוֹלֶטֶת וְהִצְמִיד אֶת יָדָיו בְּנִיסָּיוֹן לְיַיצֵּב אוֹתָן. פִּתְאוֹם הוּא הֵסִיר אֶת הַמְּעִיל, קִיפֵּל אוֹתוֹ וְהִשְׁלִיךְ אוֹתוֹ עַל הָרִצְפָּה. הוּא הָרִים אֶת מַבָּטוֹ לְעֵבֶר קָאשׁ. "בְּסֵדֶר," הוּא אָמַר. "אַתָּה רוֹצֶה לִשְׁמוֹעַ, אֲנִי אֲסַפֵּר לְךָ. אֲבָל כְּמוֹ שֶׁאָמַרְתִּי, זֶה הָיָה קְצָת מְשׁוּגָּע. אֲנִי לֹא מַמָּשׁ מֵבִין אֶת זֶה, אֲבָל זֶה מָה שֶׁהָיָה. הָלַכְתִּי לְשֵׁם וְהִסְתַּכַּלְתִּי עַל הַגּוּפָה. הִיא נִרְאֲתָה קְצָת.... קְצָת מְלָאכוּתִית, אַתָּה יוֹדֵעַ? כְּמוֹ בּוּבַּת תְּצוּגָה אוֹ עֲרֵימַת כְּבִיסָה. הִיא הָיְתָה כְּמוֹ... כְּמוֹ מְכוֹנָה שֶׁמִּישֶׁהוּ נִיתַּק מֵהַחַשְׁמַל. וְאָז, מִשּׁוּם מָקוֹם, הִתְחַלְתִּי לַחֲשׁוֹב עַל... עַל הַלִּימּוּדִים. כְּשֶׁלָּמַדְתִּי שִׁיעוּר אָנָטוֹמְיָה, בַּשָּׁנָה הָאַחֲרוֹנָה. הַמַּרְצֶה הָיָה מְעוּלֶּה, הוּא הֶעֱבִיר אֶת הַחוֹמֶר בְּצוּרָה מְאוֹד מְעַנְיֶינֶת, אַתָּה מֵבִין? לָמַדְנוּ עַל גּוּף הָאָדָם, הָעֲצָמוֹת וְהַשְּׁרִירִים, הַבַּלּוּטוֹת, הַמּוֹחַ, הַדָּם וְהַלֵּב, אֵיךְ הַכֹּל עוֹבֵד בְּיַחַד וְיוֹצֵר בֶּן אָדָם. אַתָּה מֵבִין, לֹא מְשַׁנֶּה כַּמָּה אַתָּה חָכָם, אִם אַתָּה עָשִׁיר אוֹ עָנִי אוֹ אִם אַתָּה טוֹב אוֹ רַע, לְכוּלָּם יֵשׁ אוֹתוֹ דָּבָר בִּפְנִים, כְּמוֹ מַחְשֵׁב אוֹ מַשֶּׁהוּ. הָעֲרָכִים שֶׁלְּךָ, הָאִישִׁיּוּת שֶׁלְּךָ, כָּל זֶה מִשְּׁנֵי. מָה שֶׁחָשׁוּב הוּא הַגּוּף שֶׁלְּךָ, הָאָנָטוֹמְיָה שֶׁלְּךָ. עַל זֶה חָשַׁבְתִּי כְּשֶׁהִסְתַּכַּלְתִּי עַל הָאִישׁ. קוּרְס הַבְּחִירָה בְּאָנָטוֹמְיָה."
קָאשׁ לֹא אָמַר כְּלוּם כְּשֶׁמֵּייְלְס הִשְׁתַּתֵּק. לְאוֹרֶךְ הַשָּׁנִים הוּא תֵּיחָקֵר מַסְפִּיק אֲנָשִׁים וּכְבָר יָדַע מָתַי לִשְׁתּוֹק וּמָתַי לְדַבֵּר. הוּא יָדַע שֶׁמֵּייְלְס יַמְשִׁיךְ. אֶת קָאשׁ לֹא עִנְיָינוֹ חֶלְקֵי גּוּף, עִנְיָינוֹ אוֹתוֹ הָעוּבְדּוֹת הַנּוֹגְעוֹת לִירִי. וְהוּא הָיָה מוּכָן לָתֵת לְמֵייְלְס לִסְטוֹת קְצָת לְנוֹשֵׂא אַחֵר אִם זֶה מָה שֶׁיַּעֲזוֹר לְלַקֵּט אֶת הָעוּבְדּוֹת.
"בְּכָל אוֹפֶן," מֵייְלְס הִמְשִׁיךְ כְּאִילּוּ לֹא הָיְתָה הַפְסָקָה בַּסִּיפּוּר. "לֹא הִפְסַקְתִּי לַחֲשׁוֹב עַל אָנָטוֹמְיָה וְעַל הַמַּרְצֶה. גּוּף הָאָדָם הָיָה כְּמוֹ אֱלוֹהִים בִּשְׁבִילוֹ, הוּא סָגַד לוֹ. כְּאִילּוּ, גַּם אַחֲרֵי שֶׁהוּא לָמַד וְלִימֵּד בְּמֶשֶׁךְ שָׁנִים, זֶה עֲדַיִין רִיתֵּק אוֹתוֹ. לְחַלֵּק מֵהַסְּטוּדֶנְטִים זֶה לֹא הֵזִיז, אֲבָל לִי כֵּן. הַכֹּל נִרְאֶה לִי כָּל כָּךְ מַדְהִים. אֲנִי זוֹכֵר שֶׁדִּיבַּרְתִּי עַל זֶה עִם אֵיזוֹ בְּלוֹנְדִּינִית שֶׁיָּשְׁבָה לִידֵי בַּכִּיתָּה. הִיא אָמְרָה שֶׁזֶּה מְשַׁעֲמֵם, הִיא לָקְחָה אֶת הַקּוּרְס רַק כִּי זֶה הִתְאִים לָהּ לַמַּעֲרֶכֶת וְהִצִּיעוּ לָהּ לַעֲשׂוֹת אוֹתוֹ כְּקוּרְס עִם צִיּוֹן "עוֹבֵר" אוֹ "נִכְשַׁל" בִּלְבַד. נִיסִּיתִי לְהַסְבִּיר לָהּ לָמָּה זֶה כָּל כָּךְ מְרַתֵּק, אֲבָל זֶה הוֹרִיד לָהּ מִמֶּנִּי לְגַמְרֵי. וְאָז הִיא אָמְרָה לִי מַשֶּׁהוּ שֶׁאַף פַּעַם לֹא עָלָה עַל דַּעְתִּי. וְזֶה עָלָה לִי פִּתְאוֹם בְּרֹאשׁ כְּשֶׁהִסְתַּכַּלְתִּי עַל הַחוֹר הַמְּדַמֵּם בֶּחָזֶה שֶׁל הָאִישׁ הַזֶּה."
קָאשׁ שָׁם לֵב שֶׁהוּא מַקְדִּיר פָּנִים. "וּמָה זֶה הָיָה?"
מֵייְלְס הָרִים אֶת עֵינָיו וְהִבִּיט  בָּקָאשׁ.
"הִיא אָמְרָה, 'הַבָּחוּר הַזֶּה,' כְּלוֹמַר הַפְּרוֹפֵסוֹר, הָאִישׁ שֶׁתָּפַסְתִּי מִמֶּנּוּ כָּל כָּךְ, 'הַבָּחוּר הַזֶּה הוּא מְנֻוּוֹל קַר לֵב. הוּא מְדַבֵּר עַל אֲנָשִׁים כְּאִילּוּ הֵם בָּשָׂר. בִּשְׁבִילוֹ, אֵין הֶבְדֵּל בֵּין בְּנֵי אָדָם – רַק בֵּין מִי שֶׁמֵּת לְמִי שֶׁלֹּא מֵת.' זֶה מָה שֶׁהִיא אָמְרָה. בַּהַתְחָלָה זֶה דֵּי הִרְגִּיז אוֹתִי. אֲבָל אָז אַחֲרֵי שֶׁחָשַׁבְתִּי עַל זֶה, הִתְחַלְתִּי לְהָבִין עַל מָה הִיא מְדַבֶּרֶת. וְתִייַּקְתִּי לִי אֶת זֶה בְּרֹאשׁ כָּל הַשָּׁנִים הָאֵלֶּה, כִּי חָשַׁבְתִּי שֶׁהִיא צְדָקָה, אַתָּה מֵבִין? חָשַׁבְתִּי שֶׁאֲנָשִׁים הֵם בֶּאֱמֶת יוֹתֵר מִסְּתָם דָּם וְורִידִים וְחֶלְקֵי גּוּף. אֲבָל כְּשֶׁהִסְתַּכַּלְתִּי עַל הַגּוּפָה הַזֹּאת הַלַּיְלָה, הֵבַנְתִּי שֶׁהַהֶבְדֵּל הַיָּחִיד בֵּינוֹ לְבֵינִי הוּא שֶׁהוּא מֵת וַאֲנִי לֹא. הַהֶבְדֵּל הַיָּחִיד. הַמַּעֲרָכוֹת שֶׁלּוֹ שָׁבְתוּ, שֶׁלִּי לֹא. הַלֵּב שֶׁלּוֹ עָצַר, שֶׁלִּי פּוֹעֵם." מֵייְלְס מָשַׁךְ בִּכְתֵפָיו. "אַתָּה רוֹאֶה? מְטוֹרָף, נָכוֹן?"
"כֵּן, טוֹב... אֲנָשִׁים חוֹשְׁבִים מַחֲשָׁבוֹת מְשׁוּנּוֹת בִּזְמַנִּים כָּאֵלֶּה." קָאשׁ רָצָה עוֹד מֵידָע רֵלֵוַונְטִי. "מָה עִם הֶחָשׁוּד, אַנְתוֹנִי? כַּמָּה פְּעָמִים יָרִיתָ בּוֹ?"
"הָיְתָה יְרִיָּה אַחַת בֶּחָזֶה. הָיָה גַּם פֶּצַע צְדָדִי, בְּצַד יָמִין, לְיַד הַצְּלָעוֹת. וְאֶחָד הַכַּדּוּרִים פָּגַע לוֹ בַּיָּד. הַחוֹבֵשׁ מָצָא אוֹתוֹ. הַבַּלָּשִׁים בָּדְקוּ לִי אֶת הָאֶקְדָּח. יָרִיתִי אֶת כָּל שֵׁשֶׁת הַקְּלִיעִים."
קָאשׁ שָׁלַח אֶת יָדוֹ מֵעֵבֶר לַשּׁוּלְחָן וְטָפַח לְמֵייְלְס עַל הַכָּתֵף. "זֶה נִשְׁמָע לִי יֶרִי נָקִי מְאוֹד, אַנְתוֹנִי. אִם סַנְצַ'ז מְשַׁתֵּף פְּעוּלָּה וְהַמָּזַ"פּ מְאַשֵּׁר אֶת שְׁתֵּי יְרִיּוֹת הָרוֹבֶה, אַתָּה תַּעֲבוֹר בַּהֲלִיכָה אֶת חֲקִירַת סִיבּוֹת הַמָּוֶות. נֶאֱלֶצֶת לַעֲשׂוֹת אֶת מָה שֶׁעָשִׂיתָ. לֹא הָיְתָה לְךָ בְּרֵירָה. אַתָּה צָרִיךְ לְהָבִין אֶת זֶה, תֵּירָגַע קְצָת."
מֵייְלְס הִבִּיט בְּקֹאשׁ, עֵינָיו הָעֲצוּבוֹת מְצוֹעָפוֹת. "מַר קָאשׁ", הוּא שָׁאַל בְּשֶׁקֶט. "יָצָא לְךָ פַּעַם לְהַזִּיל דִּמְעָה?"
הַשְּׁאֵלָה הִפְתִּיעָה אֶת הָאִישׁ הַמְּבוּגָּר. "בֶּטַח, אַנְתוֹנִי, כּוּלָּם בּוֹכִים," הוּא אָמַר. "אַל תַּחֲשׁוֹב שֶׁזֶּה שֶׁאַתָּה גֶּבֶר אוֹ שׁוֹטֵר אוֹמֵר שֶׁאָסוּר לְךָ לִבְכּוֹת."
מֵייְלְס הֵנִיד בְּרֹאשׁוֹ בְּחַדּוּת וְרָכַן קָדִימָה בְּכִיסְּאוֹ. קוֹל דִּיבּוּרוֹ כְּמוֹ הִפְצִיר בְּקָאשׁ שֶׁיָּבִין. "לֹא לִבְכּוֹת. אֲנִי מְדַבֵּר עַל לְהַזִּיל דִּמְעָה. כְּשֶׁהִסְתַּכַּלְתִּי עַל הָאִישׁ הַהוּא, הִתְיַישַּׁבְתִּי עַל הַמִּרְפֶּסֶת לְצִדּוֹ וְהֵזַלְתִּי דִּמְעָה. כְּאִילּוּ, מַמָּשׁ הִזַּלְתִּי דִּמְעָה. לֹא עָשִׂיתִי אֶת זֶה אַף פַּעַם בַּחַיִּים; בָּרוּר שֶׁבָּכִיתִי – מִכְּאֵב, תִּסְכּוּל, כַּעַס, צַעַר, אֲבָל אַף פַּעַם לֹא הִזַּלְתִּי דִּמְעָה. עַד הַלַּיְלָה."
קָאשׁ הִתְיַישֵּׁר בְּכִיסְּאוֹ. אֱלוֹהִים, הוּא חָשַׁב, הַיֶּלֶד הַזֶּה בֶּאֱמֶת לוֹקֵחַ אֶת זֶה קָשֶׁה. כָּל הַקִּשְׁקוּשִׁים הָאֵלֶּה עִם הַדְּמָעוֹת וְהַבֶּכִי, כְּאִילּוּ יֵשׁ אֵיזֶשֶׁהוּ הֶבְדֵּל. "תִּרְאֶה, אַנְתוֹנִי, זֶה לֹא קַל, כּוּלָּנוּ בּוֹכִים, וְאַף אֶחָד מֵהַשּׁוֹטְרִים שֶׁרָאוּ אוֹתְךָ בַּחַיִּים לֹא יַזְכִּיר לְךָ אֶת זֶה. הֵם יוֹדְעִים שֶׁבַּפַּעַם הַבָּאָה הֵם עֲלוּלִים לִהְיוֹת בְּאוֹתוֹ מַצָּב."
מֵייְלְס הֵגִיב בְּחַדּוּת, כִּמְעַט קָם מִכִּיסְּאוֹ. "לֹא, לַעֲזָאזֵל," הוּא אָמַר לְפֶתַע בְּקוֹל חָזָק וְצָלוּל. "לֹא בְּקֶטַע מָאצ'וֹאִיסְטִי, הָעִנְיָין הוּא לֹא לִבְכּוֹת, אֶלָּא לְהַזִּיל דִּמְעָה! אַתָּה לֹא מֵבִין. הָאִישׁ הַהוּא לֹא עִנְיָין אוֹתִי, גַּם לֹא הַמִּשְׁפָּחָה אוֹ הַחֲבֵרִים שֶׁלּוֹ, אַף אֶחָד. הָיָה לִי אִכְפַּת רַק מֵהַגּוּף שֶׁלּוֹ, הַדָּם וְהַמּוֹחַ, הַכִּימְיָה, הָאֵיבָרִים, הָאָנָטוֹמְיָה הַמִּזְדַּיֶּינֶת שֶׁלּוֹ. כָּל הַמַּנְגָּנוֹן הַמּוּפְלָא הַזֶּה, שָׁבוּר, מֵת. הִזַּלְתִּי דִּמְעָה עַל זֶה. אַתָּה לֹא מֵבִין? אַף אֶחָד לֹא חוֹשֵׁב עַל זֶה אַף פַּעַם, לְאַף אֶחָד לֹא אִכְפַּת. אֲבָל זֶה כָּל מָה שֶׁיֵּשׁ, מַר קָאשׁ, זֶה כָּל מָה שֶׁחָשׁוּב."
קָאשׁ נִשְׁעַן אֲחוֹרָה בְּכִסְאוֹ. "תַּקְשִׁיב, אַנְתוֹנִי, אַתָּה עָיֵיף, אַתָּה עַצְבָּנִי. אַתָּה לֹא מְדַבֵּר יוֹתֵר מִדַּי בְּהִיגָּיוֹן כָּרֶגַע, וּמָחָר אַף אֶחָד לֹא יִתְחַבֵּר לְדִיבּוּרִים מֵהַסּוּג הַזֶּה. זֶה לֹא נִשְׁמַע... זֶה פָּשׁוּט לֹא לָעִנְיָין, אַתָּה מֵבִין?"
מֵייְלְס הֵנִיד בְּרֹאשׁוֹ וְנֶעֱמַד בְּאַחַת. הוּא עֲדַיִין רַעַד. הוּא פָּסַע מֵהַשּׁוּלְחָן אֶל הַחַלּוֹן. "לֹא אִכְפַּת לִי אֵיךְ זֶה נִשְׁמָע, זֹאת הָאֱמֶת. פָּשׁוּט תִּסְתַּכֵּל הַחוּצָה." הוּא הַחַוּוֹה לַחַלּוֹן. קָאשׁ הִסְתּוֹבֵב בְּקוֹצֶר רוּחַ מְסוּיָּם, כְּדֵי לְהַשְׁגִּיחַ עַל מֵייְלְס לֹא פָּחוֹת מֵאֲשֶׁר לְהַבִּיט אֶל מִחוּץ לַחַלּוֹן. "תִּסְתַּכֵּל עַל קַמְדָּן. תַּגִּיד לִי, אֵיזֶה עֵרֶךְ יֵשׁ לָאָדָם אִם הוּא אַנָּס, רוֹצֵחַ, נַרְקוֹמָן? אוֹ שֶׁקֶּרֶן אוֹ רַמַּאי, אוֹ בֶּן זוֹנָה מְרוּשָּׁע אוֹ קַמְצָן לְצוֹרֶךְ הָעִנְיָין? כַּמָּה אֲנָשִׁים שָׁם בַּחוּץ מַתְאִימִים לְתֵיאוּר הַזֶּה, אוֹ לְחַלֵּק מִמֶּנּוּ? אִם אֵיזֶה טֵרוֹרִיסְט יְפוֹצֵץ הַכֹּל, מָה יַגִּידוּ? כָּל הַמִּסְכֵּנִים הָאֵלֶּה, בְּנֵי הָאָדָם הַמִּסְכֵּנִים הָאֵלֶּה נִרְצְחוּ. אֲבָל הַכַּוּוֹנָה הִיא בְּעֶצֶם.... לְמַשֶּׁהוּ אַחֵר, מַשֶּׁהוּ שׁוֹנֶה לְגַמְרֵי מִמָּה שֶׁאֲנִי אוֹמֵר. לְאַף אֶחָד לֹא אִכְפַּת מֵהַגּוּף, מֵהַמַּנְגָּנוֹן. זוֹ הַסִּיבָּה שֶׁהֵזַלְתִּי דִּמְעָה עַל הָאִישׁ הַהוּא, כִּי הִשְׁמַדְתִּי אֶת הַגּוּף שֶׁלּוֹ. אֲפִילּוּ אִם הָיְתָה לוֹ נְשָׁמָה, הִיא לֹא הָיְתָה שָׁוָוה כְּלוּם בִּשְׁבִילוֹ, בִּשְׁבִילִי אוֹ בִּשְׁבִיל כָּל אֶחָד אַחֵר. בְּנֵי אָדָם הֵם טִיפְּשִׁים יוּמְרָנִיִּים, מְיַיחֲסִים לְעַצְמָם נְשָׁמָה כְּדֵי לְהִסְתַּכֵּל עַל פָּרָה אוֹ קוֹף וּלְהַגִּיד, 'אֲנִי יוֹתֵר טוֹב מֵהֶם, אֲנִי בֶּן אָדָם.' נוּ, אָז מָה, מַר קָאשׁ? לָמָּה שֶׁזֶּה יָזִיז לְמִישֶׁהוּ?"
קָאשׁ קָם מִכִּיסְּאוֹ וְהִתְקָרֵב לְמֵייְלְס. הוּא פָּנָה אֶל הַחַלּוֹן, דִּיבֵּר אֶל הִשְׁתַּקְּפוּתוֹ שֶׁלּוֹ בַּזְּכוּכִית הַכֵּהָה. "אַנְתוֹנִי, הָרַגְתָּ בֶּן אָדָם הַלַּיְלָה. כְּשֶׁלָּקַחַת אֶת הָעֲבוֹדָה הַזֹּאת, בֶּטַח שָׁאַלְתָּ אֶת עַצְמְךָ לְפָחוֹת פַּעַם אַחַת, 'הַאִם אֲנִי לוֹקֵחַ בְּחֶשְׁבּוֹן שֶׁאֲנִי עָלוּל לְהֵיהָרֵג? הַאִם אֲנִי לוֹקֵחַ בְּחֶשְׁבּוֹן שֶׁאֲנִי עָלוּל לַהֲרוֹג מִישֶׁהוּ?' אָז הַלַּיְלָה זֶה קָרָה, אַנְתוֹנִי, וְעָשִׂיתָ מָה שֶׁהָיָה צָרִיךְ לַעֲשׂוֹת. אִם אַתָּה מִתְכַּוֵּון לְהִתְפַּלְסֵף עַל זֶה, אַתָּה רַק תִּגְרוֹם לְעַצְמְךָ הַרְבֵּה צַעַר. הָיָה לְךָ קְצָת יוֹתֵר קָשֶׁה לְהִתְפַּלְסֵף אִם הָיִיתָ שׁוֹכֵב עַכְשָׁיו בַּחֲדַר מֵתִים, אוֹ בַּחֲדַר נִיתּוּחַ עִם כַּדּוּר תָּקוּעַ בְּעַמּוּד הַשִּׁדְרָה. הָרַגְתָּ בֶּן אָדָם; לֹא מְעַנְיֵין אוֹתִי אִם אַתָּה חוֹשֵׁב שֶׁהָרַגְתָּ לוֹ אֶת הַנְּשָׁמָה, אֶת הַגּוּף אוֹ אֶת הַבֵּיצָה הַשְּׂמָאלִית. הוּא מֵת וְאַתָּה לֹא. אָז כְּשֶׁמְּתַחְקְרִים אוֹתְךָ מָחָר, אַתָּה תִּשְׁכַּח אֶת כָּל הַקִּשְׁקוּשִׁים הָאֵלֶּה וְתִתְרַכֵּז בָּעוּבְדּוֹת; אַתָּה תְּדַבֵּר עַל מֶרְחָק בַּמֶּטְרִים וְסֶנְטִימֶטְרִים, תְּדַבֵּר עַל תְּאוּרָה וְעַל שְׂדֵה רְאִייָּה וּתְדַבֵּר עַל הַנּוֹהַל הַמִּשְׁטַרְתִּי הַקָּבוּעַ. אַתָּה תְּדַבֵּר כָּכָה כִּי זֶה מָה שֶׁהֵם רוֹצִים לִשְׁמוֹעַ. זֶה מָה שֶׁהֵם צְרִיכִים לִשְׁמוֹעַ. אִם יֵשׁ לְךָ בְּעָיָה, דָּבָר עִם כּוֹמֶר. אִם אַתָּה לֹא מַצְלִיחַ לְהִתְמוֹדֵד עִם זֶה, לְךָ תִּרְאֶה פְּסִיכִיאָטֶר. זֶה יֶרִי מִשְׁטַרְתִּי וַאֲנַחְנוּ מִתְרַכְּזִים בָּעוּבְדּוֹת, לֹא בַּשְּׁטוּיוֹת. אַתָּה מֵבִין אוֹתִי, אַנְתוֹנִי?" קָאשׁ פָּנָה אֶל הַשּׁוֹטֵר הַצָּעִיר וְהִבִּיט בְּעֵינָיו. "אַתָּה מֵבִין אוֹתִי?" הוּא אָמַר לְתוֹךְ הָעַיִן הָאֲדוּמָּה שֶׁנִּנְעֲצָה בּוֹ בַּחֲזָרָה.
"כֵּן, אֲנִי מֵבִין. מִי שֶׁלֹּא מֵבִין זֶה אַתָּה. אַתָּה רַק מוֹכִיחַ אֶת מָה שֶׁאֲנִי אוֹמֵר. תַּעֲנֶה עַל שְׁאֵלוֹת, תְּמַלֵּא טְפָסִים, תְּתַיֵּיג אֶת הַגּוּפָה וְתִקְבּוֹר אוֹתָהּ בָּאֲדָמָה. וְאָז בְּיוֹם רִאשׁוֹן תְּדַבֵּר עַל הַנְּשָׁמָה וְעַל הָרוּחַ..." מֵייְלְס עָצַר וְחָזַר לְכִסְאוֹ. הוּא הִתְיַישֵּׁב בִּכְבֵדוּת וְדִיבֵּר בְּשֶׁקֶט. "אֲנִי מִצְטַעֵר. אוּלַי אֲנִי לֹא יוֹדֵעַ מָה אֲנִי אוֹמֵר. אוּלַי אַתָּה צוֹדֵק. אוּלַי מָה שֶׁלֹּא יִהְיֶה. עַכְשָׁיו לִפְנוֹת בּוֹקֶר וַאֲנִי מַרְגִּישׁ כְּאִילּוּ הִתְחַלְתִּי אֶת הַמִּשְׁמֶרֶת לִפְנֵי שָׁבוּעַ. אֲנִי מוּתָּשׁ. אֲנִי יָכוֹל לָלֶכֶת הַבַּיְתָה?"
קָאשׁ פָּנָה שׁוּב אֶל הַחַלּוֹן. "אֵיפֹה הָאֶקְדָּחִים שֶׁלְּךָ?"
"הַבַּלָּשִׁים לָקְחוּ אוֹתָם. הֵם נָתְנוּ לִי קַבָּלָה." מֵייְלְס הוֹצִיא אֶת הַנְּיָיר הַמְּקוּמָּט וְהִנִּיחַ אוֹתוֹ עַל הַשּׁוּלְחָן.
קָאשׁ הֵעִיף מַבָּט בִּנְיָיר. "בְּסֵדֶר, קַח אֶת זֶה, תִּשְׁמוֹר עַל זֶה. אַתָּה מַכִּיר אֶת הַנּוֹהַל. אַתָּה תּוֹעֳבַר לְתַפְקִיד מִשְׂרְדֵי עַד שֶׁתְּטוֹהַר מִכָּל חֲשָׁד. מָחָר נְדַבֵּר שׁוּב וְנַעֲבוֹר עַל הַכֹּל מֵאָלֶ"ף וְעַד ת"ו. אַחֲרֵי זֶה יַעֲשׂוּ לְךָ אֶת הַתַּחְקִיר הָרִשְׁמִי. אֲנִי אֶהְיֶה שָׁם בְּאוֹפֶן אִישִׁי כְּדֵי לְהַשְׁגִּיחַ." מֵייְלְס נֶעֱמָד וּפָנָה לָצֵאת מֵהַחֶדֶר. "עוֹד מַשֶּׁהוּ," אָמַר קָאשׁ לְגַבּוֹ שֶׁל הָאִישׁ. "תִּישָּׁאֵר בְּבֵית. שֶׁנְּגָרוּן יִיקַּח אוֹתְךָ יָשָׁר הַבַּיְתָה וְתִישָּׁאֵר שָׁם. אַל תְּדַבֵּר עִם אַף אֶחָד עַל הַיֶּרִי, אֲפִילּוּ לֹא עִם נַגְּרוּן. אֲנִי אֶתְקַשֵּׁר אֵלֶיךָ מָחָר."
מֵייְלְס הִנִּיחַ יָד עַל יָדִית הַדֶּלֶת וּפָנָה לָצֵאת. לִפְנֵי שֶׁהָלַךְ, הִסְתּוֹבֵב בְּאִיטִּיּוּת וְדִיבֵּר. "מַר קָאשׁ," הוּא אָמַר בְּשֶׁקֶט. קָאשׁ הִבִּיט בַּשּׁוֹטֵר הַצָּעִיר. "אֲנִי יוֹדֵעַ מָה כּוּלָּם חוֹשְׁבִים. אֲנִי יוֹדֵעַ מָה אַתָּה חוֹשֵׁב. הַלַּיְלָה, כָּל שׁוֹטֵר אַחֵר הָיָה מְקַבֵּל אֵיזֶה עוֹרֵךְ דִּין שֶׁרַק סִייֵּם לִלְמוֹד. אֲבָל בִּגְלַל אַבָּא שֶׁלִּי, אַתָּה הִגַּעְתָּ בְּאוֹפֶן אִישִׁי. וַאֲנִי בָּטוּחַ שֶׁאַתָּה יוֹדֵעַ כַּמָּה הוּא אֲסִיר תּוֹדָה עַל זֶה."
קָאשׁ סִיגֵּל לְעַצְמוֹ הַבָּעָה נֵיטְרָלִית. "כֵּן," הוּא אָמַר.
"אֲבָל אֲנִי צָרִיךְ שֶׁתָּבִין מַשֶּׁהוּ. אֲנִי רוֹצֶה שֶׁכּוּלָּם יָבִינוּ מַשֶּׁהוּ. הַדָּבָר הָאַחֲרוֹן בָּעוֹלָם שֶׁאַבָּא שֶׁלִּי רָצָה הוּא שֶׁאֶהְיֶה שׁוֹטֵר. הוּא עָשָׂה הַכֹּל כְּדֵי שֶׁאֲשַׁנֶּה אַתְּ דַּעְתִּי, וּכְשֶׁהוּא לֹא הִצְלִיחַ הוּא נִיסָּה לְשַׁכְנֵעַ אוֹתִי לֹא לַעֲבוֹד בְּמִשְׁטֶרֶת קַמְדָּן. אֲבָל גַּם אֶת זֶה הוּא לֹא הִצְלִיחַ לַעֲשׂוֹת. יֵשׁ כַּמָּה אֲנָשִׁים טוֹבִים בְּקַמְדָן, מַר קָאשׁ. הֵם מְנַסִּים לִחְיוֹת אֶת חַיֵּיהֶם."
בַּפַּעַם הָרִאשׁוֹנָה מֵאָז שֶׁנִּכְנַס לְחֶדֶר, חִיּוּךְ קָטָן וְעָיֵיף הוֹפִיעַ עַל פָּנָיו שֶׁל מֵייְלְס בְּשָׁעָה שֶׁדִּיבֵּר.
"אֲנִי רַק רָצִיתִי לַעֲזוֹר לָהֶם. זֶה כָּל מָה שֶׁרָצִיתִי. הַשּׁוֹטְרִים הָאֲחֵרִים, הֵם בְּקוֹשִׁי מְדַבְּרִים אִיתִּי. נַגְּרוּן וְסַנְצֶ'ז קִיבְּלוּ אוֹתִי בְּתוֹר שׁוּתָּף כִּי הֵם הִצְלִיחוּ לְעַצְבֵּן אֶת הַסֵּמֶל הַתּוֹרָן. אֲבָל הֵם לֹא מְבִינִים אוֹתִי בִּכְלָל."
הוּא פָּנָה אֶל הַדֶּלֶת וְדִיבֵּר בְּעוֹדוֹ יוֹצֵא מֵהַחֶדֶר.
"בְּסַךְ הַכֹּל נִיסִּיתִי לַעֲזוֹר."
אַחֲרֵי שֶׁמֵּייְלְס הָלַךְ, פָּנָה קָאשׁ אֶל הַחַלּוֹן שֶׁמֵּאֲחוֹרָיו, עֵינָיו הָאֲפוֹרוֹת וְהַקָּרוֹת בּוֹחֲנוֹת אֶת אוֹר הַשַּׁחַר שֶׁהֵחֵל לַחְדּוֹר אֶת שְׁמֵי הַלַּיְלָה הַדּוֹעֲכִים לְאִיטָּם.
הוּא עָמַד שָׁם לְבַדּוֹ בְּמֶשֶׁךְ שָׁעָה אֲרוּכָּה. הוּא תָּהָה מַדּוּעַ נְגָרוּן, מֵהַמָּקוֹם שֶׁעָמַד בּוֹ מֵאֲחוֹרֵי הַמִּרְפֶּסֶת, לֹא יָרָה.
הוּא תָּהָה מַדּוּעַ סנצ'ז לֹא יָרָה.
וּבְעוֹד שֶׁמִּי קַמְדָּן מִתְבַּהֲרִים, הוּא חָשַׁב עַל אֵיבָרִים וּמוֹחַ, עֲצַבִּים וְאֶנְזִימִים, אָנָטוֹמְיָה וּנְשָׁמָה.



https://www.shortstoryproject.com/he/story/%d7%90%d7%a0%d7%98%d7%95%d7%9e%d7%99%d7%94-%d7%a9%d7%9c-%d7%a0%d7%a9%d7%9e%d7%94/
#אָמֵרִיקָה#מִשְׁפָּטִי#מֶתַח#תֶּרְבּוֹתָאמֵרִיקָאִית