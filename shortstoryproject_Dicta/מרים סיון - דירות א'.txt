מוּקְדָּם יוֹתֵר הִתְפּוֹצֵץ צִינּוֹר שֶׁל מִכָּל מַיִם עַל הַגַּג וּמַיִם הִתְחִילוּ לִזְרוֹם. עַכְשָׁיו אֲנַחְנוּ יוֹשְׁבִים סְבִיב שׁוּלְחַן הָאוֹכֶל בַּסָּלוֹן שֶׁלִּי, שׁוֹתִים שֶׁמִּפָּאֵל וְאוֹכְלִים טוֹסְט מִלִּבָּהּ עִם חוּמוּס. שְׁתֵּי מַאֲפֵרוֹת גְּדוֹלוֹת, אַחַת מִזְּכוּכִית, הַשְּׁנִיָּיה מִקֵּרָמִיקָה שְׁחוֹרָה, מְלֵאוֹת בַּדְּלִי סִיגַרְיוֹת.
"עוֹד יוֹרֵד גֶּשֶׁם בַּמִּטְבָּח." סֶאם מִתְיַישֵּׁב. הוּא מַחֲזִיק עוֹד בַּקְבּוּק שֶׁמִּפָּאֵל. "אֲנִי לֹא מַאֲמִין שֶׁאֵין לְךָ בִּירָה רְגִילָה." הוּא נוֹעֵץ בִּי מַבָּט זוֹעֵף וּמוֹזֵג אֶת הַנּוֹזֵל הַוָּורוֹד הַתּוֹסֵס לְכוֹס יַיִן. הַכּוֹס עוֹלֶה עַל גְּדוֹתֶיהָ וְהַנּוֹזֵל נִשְׁפָּךְ בְּמוֹרַד רַגְלָהּ וּמַקִּיף אֶת הַבָּסִיס בְּאַבְנֵט מְנַצְנֵץ. הוּא פּוֹרֵשׂ מַפִּית וְהִיא מִתְמַלֵּאת לְאִיטָה.
"בִּירָה?" שׁוֹאֵל מַארְק. "לֹא יֵיאָמֵן." הוּא מַדְלִיק סִיגַרְיָה בַּסִּיגַרְיָה הַגּוֹוַעַת בֵּין אֶצְבְּעוֹתָיו הַדַּקּוֹת הָרוֹעֲדוֹת. הוּא מַבִּיט אֶל סֶאם. "לָמָּה לְעַרְבֵּב מַשְׁקֶה טוֹב עִם מַשְׁקֶה רָגִיל? סֶאם, אַתָּה צָרִיךְ לִלְמוֹד לְהַבְדִּיל בֵּין טוֹב לְטוֹב מְאוֹד, בֵּין פָּשׁוּט לַיּוֹמְיוֹמִי." מַארְק מְיַישֵּׁר אֶת הַנְּיָיר הַכָּסוּף־וְרַדְרַד שֶׁמִּסְתַּלְסֵל עַל צַוָּואר הַבַּקְבּוּק הָרֵיק שֶׁבְּאֶמְצַע הַשּׁוּלְחָן.
"הַשַּׁמְפָּאל הַזֶּה עַל הַפָּנִים." מַארְק פּוֹלֵט נַחֲרָה וּמְרוּקָּן אֶת הַכּוֹס שֶׁלּוֹ.
אֲנִי קָמָה וְלוֹקַחַת אֶת הַמַּאֲפֵרוֹת לַמִּטְבָּח. מַארְק וְסֶאם מֵאֶפְרַיִם לְתוֹךְ הַבַּקְבּוּק הָרֵיק. כְּשֶׁאֲנִי חוֹלֶפֶת עַל פְּנֵי חֲדַר הָאַמְבַּטְיָה אֲנִי שׁוֹמַעַת אֶת הִטִּיף־טִיף־טַף הַמַּחֲרִיד שֶׁל הַמַּיִם הַמַּכִּים בַּאֲרִיחִים, הַצְּלִיל שֶׁסָּדַק אֶת שְׁנָתִי בְּשֵׁשׁ בַּבּוֹקֶר. אֲנִי נִכְנֶסֶת לַמִּטְבָּח וּפוֹסַעַת בִּזְהִירוּת עַל הָרִצְפָּה הָרְטוּבָּה. אֲנִי מְרוֹקֶנֶת אֶת הַמַּאֲפֵרוֹת לַפַּח וְלוּטַּשְׁתָּ עֵינַיִים בַּתִּקְרָה. הַסֶּדֶק בְּגֶבֶס הָפַךְ לַקַּנְיוֹן. מַמָּשׁ אֶפְשָׁר לִרְאוֹת אֶת קוֹרוֹת הָרִצְפָּה הַגַּסּוּת בַּדִּירָה שֶׁל מַארְק מִבַּעַד לְשַׁסֵּעַ הָאָפֵל. אִם זֶה יַמְשִׁיךְ כָּכָה, חוֹר עָבִיר לְגַמְרֵי יִיפָּעֵר בֵּין הַמִּטְבָּחִים שֶׁלָּנוּ.
אֲנִי מְרוֹקֶנֶת צִנְצָנוֹת וְסִירִים וּמְנִיחָה אוֹתָם מִתַּחַת לַזְּרָמִים הַחֲזָקִים בְּיוֹתֵר. מַיִם מוֹצְאִים לָהֶם דֶּרֶךְ. בְּאַקְרַאי. כְּמוֹ כָּל דָּבָר אַחֵר בַּיְּקוּם. צָרִיךְ לְרוֹקֵן אֶת הַצִּנְצָנוֹת וְהַסִּירִים וּלְהָזִיז אוֹתָם מִדַּי חֲצִי שָׁעָה. הַחֶדֶר טָחוּב וּמְדַכְדֵּךְ. הַלֵּב שֶׁלִּי צוֹנֵחַ, מִתְמַלֵּא אֵימָה, וּבְכָל זֹאת אֲנִי עוֹטֶפֶת אֶת הָרֹאשׁ בְּמַגֶּבֶת מִטְבָּח לַחָה וְנִכְנֶסֶת לָאַמְבַּטְיָה כְּדֵי לִבְחוֹן אֶת הַנֶּזֶק. בַּפַּעַם הָאַחֲרוֹנָה שֶׁבָּדַקְתִּי הוּא סָפַג פְּגִיעָה קָשָׁה עוֹד יוֹתֵר מֵהַמִּטְבָּח.
אֲנִי פּוֹתַחַת אֶת הַדֶּלֶת לְאַט וּמַשְׁקִיפָה מֵהָאוּכָּף. גֶּבֶס נוֹשֵׁר: שְׁבָבִים בְּצוּרוֹת שׁוֹנוֹת וְאַבְקָה דְּקִיקָה מִתְעַרְבְּבִים בְּגֶשֶׁם הַמַּיִם הַחַמִּים, מִשְׂתָּרְגִים מֵהַתִּקְרָה וְאוֹרְגִים שָׁטִיחַ עִיסָּתִי עַל אֲרִיחֵי הָרִצְפָּה הַוְּורוּדִּים. אֲנִי נִכְנֶסֶת וְנֶעֱמֶדֶת לְיַד הַכִּיּוֹר. טִיפּוֹת חַמּוֹת נוֹחֲתוֹת עַל הַמַּגֶּבֶת שֶׁמְּכַסָּה לִי אֶת הָרֹאשׁ וְאֶת הַגַּב וּמִתְפַּשְּׁטוֹת כְּמוֹ כְּתָמִים שֶׁל מִשְׁחַת מִנָּטוּל וְאֵקָלִיפּטוּס. גִּילָּיוֹן מְקוּמָּט שֶׁל "מִגְדַּל הַשְּׁמִירָה" מוּנָּח עַל סַל הַכְּבִיסָה. הָאִישָּׁה שֶׁצִּלְצְלָה בַּדֶּלֶת אֶתְמוֹל בְּתֵשַׁע בַּבּוֹקֶר אָמְרָה שֶׁהַמַּעֲנֶה לֶעָתִיד שֶׁל כּוּלָּנוּ נִמְצָא בַּחֲזוֹן יוֹחָנָן. הִיא הִזְהִירָה אוֹתִי שֶׁהַסּוֹף קְרָב וְשֶׁכּוּלָּם, כָּל אִישׁ, אִישָּׁה וְיֶלֶד יִכְפְּרוּ בְּקָרוֹב עַל חֲטָאֵי הָעוֹלָם. מַשַּׁב יוֹם הַדִּין יָנִיעַ אֶת כּוּלָּם. הִיא הָיְיתָה בְּטוּחָה בָּזֶה. וְאָז, אָמְרָה וְשָׁתְקָה לְרֶגַע, אָז כּוּלָּנוּ נִיגָּאֵל.
אָמַרְתִּי לָהּ שֶׁלֹּא בֶּאֱמֶת אִכְפַּת לִי מִסּוֹף הָעוֹלָם אוֹ מִגְּאוּלָּה. קְחִי אֶת הָעִיתּוֹן בְּכָל זֹאת, הִיא דָּחֲפָה לִי אוֹתוֹ. מַתָּנָה. הִיא תִּקְפּוֹץ בְּפַעַם אַחֶרֶת לְקַבֵּל תְּרוּמָה. הִיא חִייְּכָה. בְּבַקָּשָׁה אַל תַּחְזְרִי, חִייַּכְתִּי חֲזָרָה וְסָגַרְתִּי לָהּ אֶת הַדֶּלֶת בַּפַּרְצוּף בַּיְּדִיעָה שֶׁהִיא לֹא שָׁמְעָה אוֹתִי, שֶׁלֹּא אִכְפַּת לָהּ מָה אָמַרְתִּי אוֹ מָה אֲנִי רוֹצֶה, שֶׁהִיא תַּחֲזוֹר וָשׁוּב תָּעִיר אוֹתִי מוּקְדָּם בְּיוֹם רִאשׁוֹן בַּבּוֹקֶר. הַכּוֹבֶד וְהַבְּהִילוּת שֶׁל הַנְּבוּאוֹת שֶׁלָּהּ מְנִיעִים אוֹתָהּ לַעֲשׂוֹת אֶת כָּל הַדְּבָרִים הָאֵלֶּה, הַפְּחָדִים שֶׁלָּהּ, הַנְּחִישׁוּת, הַנּוֹף שֶׁנִּשְׁקַף אֵלֶיהָ מִ"מִגְדַּל הַשְּׁמִירָה".
אֲנִי לוֹטֶשֶׁת עֵינַיִים בַּמִּפְלָץ בַּעַל שֵׁשֶׁת הָרָאשִׁים עַל עֲטִיפַת הָעִיתּוֹן. הַפֶּה שֶׁלּוֹ פָּעוּר וְהַגּוּף הַגָּדוֹל הַמְּעוָּות שֶׁלּוֹ מִתְנוֹדֵד בְּיָם סוֹעֵר. הַדַּפִּים שֶׁהִתְנַפְּחוּ מֵרְטִיבוּת מַגְבִּירִים אֶת הַסְּעָרָה.
"מַסְפִּיק!" אֲנִי אוֹמֶרֶת בְּקוֹל וְאוֹחֶזֶת בַּכִּיּוֹר הַיָּשָׁן, הֶחָרוּשׁ סְדָקִים דַּקִּיקִים. אֲנִי מִסְתַּכֶּלֶת בְּהִשְׁתַּקְּפוּת שֶׁלִּי, מִתְעַמֶּתֶת וּמְנַחֶמֶת אֶת עַצְמִי. "הֲרֵי רַק עַכְשָׁיו נֶחֱלֶצֶת מְקַנְּאוֹת דָּתִית," אֲנִי מְיַילֶּלֶת בַּשֶּׁקֶט כְּדֵי שֶׁמַּארְק וְסֶאם לֹא יִשְׁמְעוּ.
הֲרֵי הַפַּעַם הִרְגַּשְׁתִּי שֶׁאֲנִי בּוֹרַחַת מִיְּרוּשָׁלַיִם – מִכָּל כָּךְ הַרְבֵּה דְּבָרִים, כּוֹלֵל עִסְקֵי הַדָּת הָאֲרוּרִים, הַקּוֹלָנִיִּים – קְרִיאוֹת לַתְּפִילָּה שֶׁמּוּשְׁמָעוֹת בְּמַעַרְכוֹת הַגְבָּרָה מֵעַל צְרִיחֵי מִסְגָּדִים, דִּנְדּוּן פַּעֲמוֹנֵי הָאֵבֶל בִּכְנֵסִיּוֹת, צְפִירוֹת שַׁבָּת שֶׁנִּיתָּכוֹת מִלְּמַעְלָה בִּימֵי שִׁישִּׁי אַחֵר הַצָּהֳרַיִים – כָּל הָרַעַשׁ הַזֶּה רַק הִגְבִּיר אֶת כְּאֵב הַלֵּב שֶׁלִּי, שֶׁמִּמֵּילָא הָיָה בִּלְתִּי נִסְבָּל. הָיִיתִי נֶפֶשׁ דְּחוּיָה, פָּצַע פָּעוּר שֶׁנִּיתֵּז מִכָּל הָאֶבֶן הַיְּרוּשַׁלְמִית הַזֹּאת, וְהַדָּבָר הָאַחֲרוֹן שֶׁחָסֵר לִי עַכְשָׁיו הוּא לְהִיזָּכֵר אֵיךְ אִיבַּדְתִּי אֶת כָּל זֶה לְטוֹבַת מָה שֶׁרַבִּים כָּל כָּךְ, כָּאן וָשָׁם, מְכַנִּים בְּבִיטָּחוֹן אֱלוֹהִים.
אֲנִי לוֹטֶשֶׁת מַבָּט בְּעֵינֵי הָאֲדוּמּוֹת. אֵין סָפֵק שֶׁאִם יְדִידָתִי עֲדַת־יהוה מִמַּנְהֵטְן הָיְיתָה רוֹאָה אֶת הַמַּבּוּל שֶׁמִּתְחוֹלֵל אֶצְלִי בְּבֵית הַבּוֹקֶר, הִיא הָיְיתָה טוֹעֶנֶת שֶׁלֹּא לַשָּׁוְוא הִיא צִלְצְלָה בַּדֶּלֶת שֶׁלִּי אֶתְמוֹל. אַקְרָאִיּוּת הִיא הַטְעָיָה. לְכָל דָּבָר בַּיְּקוּם יֵשׁ מָקוֹם וְתוֹכְנִית. וְאוּלַי הִיא לֹא הָיְיתָה זְחוּחָה עַד כְּדֵי כָּךְ. אוּלַי הִיא הָיְיתָה מְרִימָה עֵינַיִים עַנְוַות וַחֲרָדוֹת לַתִּקְרָה וּמְחַכָּה שֶׁמַּכּוֹת בָּרָק יָגִיחוּ מִבַּעַד לְגוּשׁ הָעֲנָנִים שֶׁמְּרַחֵף מֵעַל רִיוֶורְסַיְיד דְּרַיְיב. וְאוּלַי הִיא צוֹדֶקֶת. וְאוּלַי אִם אַרְאֶה אוֹתָהּ וְאֶת לַהֲקַת הָעֵדִים שֶׁלָּהּ עוֹבְרִים מִדֶּלֶת לַדֶּלֶת וּמוֹכְרִים אֶת סְחוֹרַת הָאֵל בְּיוֹם רִאשׁוֹן הַבָּא, אֲנִי אֲסַפֵּר לָהּ עַל הַמַּבּוּל וְאֵיךְ שָׂרַדְתִּי. בַּהֲנָחָה שֶׁאֶשְׂרוֹד.
פַּרְנְקִי פּוֹתֵחַ אֶת דֶּלֶת הָאַמְבַּטְיָה בְּכַפָּתוֹ וְנִדְחַק לִנְקוּדָּה הַיַּבָּשָׁה הַיְּחִידָה בַּכְּנִיסָה. הוּא לוֹטֵשׁ עֵינַיִים בִּדְמוּתִי הַמּוּסְתֶּרֶת מִתַּחַת לְמִגַּבֹּת וּמִרְיָם אוֹתָן אֶל הַמַּיִם הַזּוֹרְמִים. אֲנִי זוֹרֶקֶת אֶת הָעִיתּוֹן הַמְּנוּפָּח לְפַח הָאַשְׁפָּה. אֲנִי מְאַבֶּדֶת אֶת שִׁיוּוּי הַמִּשְׁקָל וּמִתְיַישֶּׁבֶת עַל שְׂפַת הָאַמְבָּט. שְׁנֵי בַּקְבּוּקֵי שֶׁמִּפָּאֵל חִיסַּלְנוּ אֲנִי, מַארְק וְסֶאם, וְהַשָּׁעָה רַק שְׁמוֹנֶה וָחֵצִי בַּבּוֹקֶר.

שְׁעָתַיִים קוֹדֶם, בְּשֵׁשׁ וָחֵצִי, מְתַקְשֵׁר מַארְק, הַשָּׁכֵן שֶׁלִּי מִלְּמַעְלָה, וְשׁוֹאֵל אִם אֲנִי יוֹדַעַת שֶׁנָּפַלְנוּ קוֹרְבָּן לַמַּפּוֹלֶת מַיִם.
"כֵּן," אֲנִי אוֹמֶרֶת. "אֲנִי מְכִינָה מִתְקֶפֶת נֶגֶד."
"מָה? מָה נַעֲשֶׂה?" הוּא צוֹעֵק בַּטֵּלֵפוֹן.
"תִּפְעַל עַל פִּי הַהוֹרָאוֹת הַפְּשׁוּטוֹת הַבָּאוֹת, מַארְק. תִּישָּׁאֵר בַּמִּיטָּה, תְּכַסֶּה אֶת הָרֹאשׁ בַּשְּׂמִיכָה, תִּשְׁתַּמֵּשׁ גַּם בַּכָּרִית אִם יֵשׁ צוֹרֶךְ, תִּתְהַפֵּךְ עַל הַצַּד, תַּחֲזוֹר לִישׁוֹן."
"אַתְּ לֹא עוֹזֶרֶת, אָדֵל מָה בֵּל." מַארְק הוּא הַמְּשׁוֹרֵר שֶׁל הַבִּנְיָין. וְלֹא רַק שֶׁל הַבִּנְיָין. הוּא נַחֲלַת הָעוֹלָם, וְחוּגֵי הַשִּׁירָה, קְטַנִּים כְּכָל שֶׁיִּהְיוּ, מַכִּירִים בָּזֶה. הוּא גַּם מְבוּגָּר מִמֶּנִּי בְּעֶשְׂרִים שָׁנָה וּלְעִתִּים קְרוֹבוֹת מוֹרֶה לִי לִשְׁמוֹר עַל דְּרִיכוּת. מִפְּנֵי מָה? אֲנִי שׁוֹאֶלֶת. מִפְּנֵי הַכּוֹחוֹת, כַּמּוּבָן. אֲנִי, שֶׁנָּעָה וְנִדָּה בֵּין הֶעָרִים הַמֶּרְכָּזִיּוֹת בָּעוֹלָם, נְיוּ יוֹרְק וִירוּשָׁלַיִם, צְרִיכָה לָדַעַת טוֹב מְאוֹד לָמָּה הוּא מִתְכַּוֵּון... בְּסֵדֶר, אֲנִי אוֹמֶרֶת. בְּסֵדֶר, רַק כְּדֵי לְהַפְסִיק אֶת הַשִּׂיחָה. אֲנִי לֹא רוֹצֶה לָדַעַת לָמָּה הוּא מִתְכַּוֵּון.
בְּשֶׁבַע מַארְק נִמְצָא בַּדִּירָה שֶׁלִּי וּמְתַקְשֵׁר לְשָׁרֵת הַבִּנְיָין. הוּא אִיבֵּד אֶת הַטֵּלֵפוֹן הַנַּיָּיד, וְהַקַּוִּוי שֶׁלּוֹ מְנוּתָּק. הַקּוֹרְבָּן הָאֲמִיתִּי הָרִאשׁוֹן שֶׁל הַמַּבּוּל. הַשָּׁרָת מֵגִיב מִייָּד בְּצִלְצוּל לִשְׁרַבְרַב. הַשְּׁרַבְרַב מַבְטִיחַ לְנַסּוֹת לְהַגִּיעַ עַד הַצָּהֳרַיִים.
"לְנַסּוֹת? צָהֳרַיִים? צָהֳרַיִים זֶה עוֹד חָמֵשׁ שָׁעוֹת!" מְיַילֵּל מַארְק. "עַד אָז הַמּוֹחוֹת שֶׁלָּנוּ יַעֲלוּ עַל גְּדוֹתֵיהֶם." הוּא פּוֹסֵעַ הָלוֹךְ וָשׁוֹב בַּחֲדַר הַכְּנִיסָה הַצַּר וּפוֹכֵר אֶת יָדָיו. הַחֲרָדָה שֶׁלִּי עַצְמִי רוֹצָה לַעֲלוֹת לִפְנֵי הַשֶּׁטַח אֲבָל אֲנִי עוֹמֶדֶת בְּפֶרֶץ. אֲנִי לֹא יְכוֹלָה לְהַרְשׁוֹת לְעַצְמִי. אֲנִי דּוֹלֶפֶת מִבִּפְנִים, טוֹבַעַת בְּחוֹסֶר הֶחְלֵטִיּוֹת, נְיוּ יוֹרְק, יְרוּשָׁלַיִם, עֲבוֹדָה, אִידֵיאָלִים, בָּתִּים, קוֹנְפְלִיקְטִים, גְּבָרִים, כֵּן, אֲפִילּוּ בַּנּוֹשֵׂא הַזֶּה אֲנִי קְרוּעָה, וַאֲנִי בְּסַךְ הַכּוֹל בַּת עֶשְׂרִים וְחָמֵשׁ!
אֲנַחְנוּ עוֹמְדִים בַּכְּנִיסָה לַחֲדַר הָאַמְבַּטְיָה וְצוֹפִים בְּכִתְמֵי הַמַּיִם הַכֵּהִים מִתְפַּשְּׁטִים עַל הַתִּקְרָה.
"אֵין שׁוּם סִיבָּה לִדְאוֹג, מַארְק."
"טוֹב, אָז בּוֹאִי נִתְעַלֵּם מֵהַהֶרֶס סְבִיבֵנוּ וְנַטְבִּיעַ אוֹתוֹ בְּנוֹזְלִים נוֹסָפִים," הוּא מְזַמֵּר לֶחָלָל הַחֶדֶר כְּשֶׁאֲנִי מוֹבִילָה אוֹתוֹ מִחוּץ לָאַמְבַּטְיָה, לִבְחוֹן אֶת הַמִּטְבָּח.
"אַתָּה מִתְכַּוֵּון לְהִשְׂתַּכֵּר?" שׁוֹבֶל שֶׁל טְבִיעוֹת לִבְנוֹת מְעַטֵּר אֶת הָרִצְפָּה. "הַצָּעָה מְעַנְיֶינֶת." אֲנִי מְהַדֶּקֶת אֶת חֲגוֹרַת הֶחָלוּק וּמַצְמִידָה אֶת הַדָּשִׁים. "אֲבָל אֲנִי לֹא בְּטוּחָה."
"זֶה רַעְיוֹן מְצוּיָּן, אָדֵל." הַמַּחֲשָׁבָה מַמְרִיצָה אֶת מַארְק וְהוּא נִכְנַס לַמִּטְבָּח בְּצַעַד קַל. "אוֹי לֹא." הוּא נֶעֱצָר כְּשֶׁהוּא רוֹאֶה אֶת הַמַּיִם הַמְּשַׁיְּיטִים מֵהַתִּקְרָה. "חַדְרֵי הָאַמְבַּטְיָה וְהַמִּטְבָּחִים שֶׁלָּנוּ הָפְכוּ לָמָּה שֶׁאַרְכִיטֶקְטִים וּבַנָּאִים מְכַנִּים חֲדָרִים רְטוּבִּים."
"זֶה בֶּאֱמֶת לֹא נוֹרָא, מַארְק. תַּחֲשׁוֹב עַל זֶה. פְּצָצָה הָיְיתָה מוֹחֶקֶת אֶת הַבִּנְיָין בְּתוֹךְ שְׁנִיּוֹת. בַּמִּלְחָמָה הָאַחֲרוֹנָה בְּיִשְׂרָאֵל הָיִיתִי עִם חֶבְרָה בַּגָּלִיל, טִילִים רָחֲשׁוּ, אוֹ אוּלַי שָׁרְקוּ מֵעָלֵינוּ. הָיָה אֶפְשָׁר לִשְׁמוֹעַ אוֹתָם, לְהַרְגִּישׁ אוֹתָם, וָוֵייייי וְאָז בּוּם. מֵהָאֲוִויר לְחוֹמֶר מוּצָק. אַתָּה שׁוֹמֵעַ אֶת זֶה. אַתָּה מַרְגִּישׁ אֶת הַמַּכָּה." אֲנִי מוֹבִילָה אוֹתוֹ לְכִיּוֹר. אֲנַחְנוּ עוֹמְדִים וְלוֹטְשִׁים עֵינַיִים בַּתִּקְרָה הַמְּצוֹרַעַת.
"תּוֹדָה רַבָּה עַל הַתֵּיאוּר הַגְּרָפִי וְעַל הָאוֹפְּטִימִיּוּת, אָדֵל. וְתוֹדָה לַיְּקוּם עַל כָּךְ שֶׁמִּלְחָמָה לֹא הַמִּיטָּה שׁוֹאָה עַל הַחַיִּים שֶׁלִּי. אוּלַי אֲנִי אֶשְׁתַּחֲוֶוה לְבַעַל הַבַּיִת וּלְחֶבְרַת הַנִּיהוּל וְאֶמְנֶה אֶת שִׁבְחֵיהֶם כִּי אֲנִי צָרִיךְ לִסְבּוֹל רַק תִּקְרָה הֲרוּסָה בַּמִּטְבָּח וּבָאַמְבַּטְיָה, שֶׁלֹּא לְדַבֵּר עַל נֶזֶק חָמוּר לְכָל הַדְּבָרִים – כִּי לִי יֵשׁ אָרוֹן מֵעַל הַכִּיּוֹר וּלְךָ אֵין. וּמָה עִם הַבְּרִיאוּת שֶׁלִּי? הַזְּמַן שֶׁלִּי? הַחֲרָדָה שֶׁל הַחֲתַלְתּוּלִים שֶׁלִּי כְּשֶׁהֵם יְגַלּוּ מְעַרְבּוֹלוֹת קְטַנּוֹת לְיַד קַעֲרוֹת הָאוֹכֶל? כָּל אֵלֶּה מִצְרָכִים יִקְרֵי עֵרֶךְ שֶׁהַשֹּׁוִוי שֶׁלָּהֶם לֹא נִמְדָּד בְּקַלּוּת בְּמִסְפָּרִים."
אֲנַחְנוּ יוֹצְאִים מֵהַמִּטְבָּח וְנִכְנָסִים לַחֲדַר הַשֵּׁינָה הַיָּבֵשׁ. "אַתָּה חוֹשֵׁב שֶׁהַגֶּבֶס יַזִּיק לֶחָתוּל?" אֲנִי מַצְבִּיעָה עַל פַּרְנְקִי שֶׁשּׁוֹכֵב בַּמִּיטָּה וְשׁוֹקֵד עַל נִיקּוּי כַּפּוֹתָיו הָרַכּוֹת מֵהַמִּשְׁחָה הַלְּבָנָה.
"מָה? מַהֵר, מַהֵר! אַל תִּיתְּנִי לוֹ לְלַקֵּק יוֹתֵר!" מַארְק נִכְנַס בְּרִיצָה לַחֲדַר הָאַמְבַּטְיָה, סוֹפֵג בִּגְבוּרָה אֶת הַמַּפָּל הַחַם. הוּא חוֹזֵר עִם מַגֶּבֶת רְטוּבָּה. כְּשֶׁהוּא מְמַהֵר לְעֵבֶר הַמִּיטָּה הֶחָתוּל מְזַנֵּק וּמַארְק דּוֹלֵק בְּעִקְבוֹתָיו. טְבִיעוֹת הַכַּפּוֹת שֶׁלּוֹ הִתְבַּהֲרוּ בְּמִידָּה נִיכֶּרֶת.
"תַּעַזְרִי לִי, אָדֵל. אַל תִּיתְּנִי לְבַעַל הַבַּיִת לְסַכֵּן אֶת חַיֵּי הֶחָתוּל הַיָּקָר שֶׁלָּךְ!"
אֲנִי מִתְיַיצֶּבֶת מוּל פַּרְנְקִי, מְרִימָה אוֹתוֹ וְהוֹפֶכֶת אֶת הַגּוּף הַשֶּׁמֶן שֶׁלּוֹ בִּזְרוֹעוֹתַיי. בִּזְמַן שֶׁמֵּאָרָק מְנַגֵּב בִּקְפִידָה אֶת הַכַּפּוֹת שֶׁלּוֹ אֲנִי מְשַׂחֶקֶת בְּפַרְוָות הַבֶּטֶן הָרַכָּה שֶׁלּוֹ, שֶׁצִּבְעָהּ בֵּז'. פַּרְנְקִי לוֹטֵשׁ בִּי עֵינַיִים שַׁאֲנַנּוּת. הוּא עוֹשֶׂה לָנוּ טוֹבָה. הוּא מַנִּיחַ לָנוּ לִטְרוֹחַ.
"זֶהוּ. יוֹתֵר טוֹב." מַארְק מִתְרַחֵק וּמְתַפְעֵל מֵהַכַּפּוֹת הַוְּורוּדּוֹת לְלֹא רְבָב.
"תּוֹדָה, מַארְק," אֲנִי אוֹמֶרֶת וְחוֹזֶרֶת עִם הֶחָתוּל לַמִּיטָּה הַחַמָּה. אֲנִי מִתְכַּסֶּה עַד הַסַּנְטֵר. "תֵּצֵא לְבַד, בְּסֵדֶר?" אֲנִי מְכַסָּה אֶת הָרֹאשׁ בַּכָּרִית וְלֹא מְחַכָּה לִתְגוּבָה.
אֲנִי עוֹצֶמֶת עֵינַיִים וּמְהַמְהֶמֶת. כָּל דָּבָר, רַק שֶׁיַּחֲסוֹם אֶת הִטִּיף־טִיף־טַף שֶׁל הַדְּלִיפָה. כַּעֲבוֹר כַּמָּה דַּקּוֹת מִישֶׁהוּ הוֹלֵם בְּדֶלֶת הַכְּנִיסָה. אֲנִי מִתְרוֹמֶמֶת. הַשְּׁרַבְרַב? כֵּן? אוּלַי? לֹא, זֶה סֶאם מִלְּמַטָּה. הַאִם אֲנִי יוֹדַעַת שֶׁאֲנִי מְצִיפָה לוֹ אֶת הַדִּירָה? הַדִּיבּוּר הָאִיטִּי וְהָעֵינַיִים הַזְּגוּגִיּוֹת שֶׁלּוֹ מְעִידִים שֶׁעָבַר עָלָיו עוֹד לַיְלָה אָרוֹךְ עִם סַמִּים וּלְלֹא שֵׁינָה. אֲנִי מוֹבִילָה אוֹתוֹ לַמִּטְבָּח וְלָאַמְבַּטְיָה. הַלְּחָיַיִם הַבְּהִירוֹת שֶׁלּוֹ נִמְתָּחוֹת.
"חָמוּר בְּאוֹתָהּ מִידָּה. מָה זֶה אָמוּר..." סֶאם מְשַׁפְשֵׁף אֶת הַפָּנִים בְּחוֹזְקָה.
"זֶה מַגִּיעַ מֵהַגַּג." אֲנִי מוֹסֶרֶת לוֹ אֶת כָּל הַמֵּידָע שֶׁיֵּשׁ לִי. "מִמְּכַל הַמַּיִם. הַשְּׁרַבְרַב הִבְטִיחַ לְהַגִּיעַ עַד הַצָּהֳרַיִים."
"יֵשׁ לְךָ תֶּה?"
כְּשֶׁאֲנִי יוֹצֵאת מֵהַמִּטְבָּח, מַחֲזִיקָה כּוֹס תֶּה וּמִטְרִיָּיה בְּיָד אַחַת וּמְהַדֶּקֶת אֶת הֶחָלוּק בַּיָּד הַשְּׁנִיָּיה, סֶאם שׁוֹכֵב בַּמִּיטָּה שֶׁלִּי וְצוֹפֶה בַּטֵּלֵוִויזְיָה.
"לֹא אִכְפַּת לְךָ," הוּא קוֹבֵעַ עוּבְדָּה וּמַפְנֶה לִי מָקוֹם.
"הוֹסַפְתִּי סוּכָּר." אֲנִי מִשְׁתַּחֶלֶת מִתַּחַת לַשְּׂמִיכָה וּבֶאֱמֶת לֹא אִכְפַּת לִי. אֲנִי טוֹמֶנֶת אֶת הָרֹאשׁ בֶּחָזֶה שֶׁל סֶאם וּפְעִימוֹת הַלֵּב שֶׁלּוֹ מַטְבִּיעוֹת אֶת הִטִּיף־טִיף־טַף הַמְּאַיֵּים. אֲנִי מְנַסָּה לְהֵירָגַע בַּחֲמִימוּת הַגּוּף שֶׁל סֶאם, וּלְפֶתַע מִישֶׁהוּ מְצַלְצֵל בַּפַּעֲמוֹן. אֲנִי רוֹצֶה לְהִתְעַלֵּם אֲבָל לֹא יְכוֹלָה. אוּלַי זֶה הַשְּׁרַבְרַב? הַשָּׁרָת? כֵּן? אוּלַי? לֹא, זֶה מַארְק, וְהוּא מְעַרְסֵל שְׁלוֹשָׁה בַּקְבּוּקֵי שֶׁמִּפָּאֵל. בְּעַל כּוֹרְחִי אֲנִי מוֹבִילָה אוֹתוֹ לַחֲדַר הַשֵּׁינָה. הוּא מִתְעַקֵּשׁ שֶׁשְּׁלוֹשְׁתֵּנוּ נֵשֵׁב לְיַד שׁוּלְחַן הָאוֹכֶל בַּסָּלוֹן. זֶה לֹא הַזְּמַן לַחֲדַר שֵׁינָה.
סֶאם לֹא מִצְטָרֵף אֵלֵינוּ. הוּא לֹא אוֹהֵב לִשְׁתּוֹת. הוּא מַעֲדִיף קוֹקָאִין שֶׁהוּא מֵכִין בְּעַצְמוֹ, הוּא מִתְעַקֵּשׁ. הוּא לֹא מְעַשֵּׁן קְרָאק. בְּסֵדֶר. שֶׁיִּקְרָא לָזֶה אֵיךְ שֶׁהוּא רוֹצֶה אֲבָל אֲנִי רוֹאֶה שֶׁהוּא מְעַשֵּׁן הַרְבֵּה לָאַחֲרוֹנָה כִּי הוּא נוֹרָא רָזֶה וּמְיוּזָּע. כָּל לַיְלָה, כְּשֶׁאֲנִי יוֹרֶדֶת לְכִיוּוּן רִיוֶורְסַיְיד דְּרַיְיב בַּדֶּרֶךְ הַבַּיְתָה, וְלֹא מְשַׁנֶּה בְּאֵיזוֹ שָׁעָה, הָאוֹרוֹת בַּדִּירָה שֶׁלּוֹ דּוֹלְקִים. וְגַם בַּדִּירָה שֶׁל מַארְק. דִּירוֹת א' בַּקּוֹמָה הָרְבִיעִית וּבַקּוֹמָה הַשִּׁישִּׁית. הַדִּירָה שֶׁלִּי, בַּקּוֹמָה הַחֲמִישִׁית, הִיא הַסְּתִימָה הַכֵּהָה בֵּינֵיהֶן. אֲנִי הִתְעוֹרַרְתִּי הַבּוֹקֶר בְּשֵׁשׁ בִּגְלַל הַמַּיִם. מַארְק וְסֶאם לֹא; הֵם בִּכְלָל לֹא הָלְכוּ לִישׁוֹן.
"מַארְק, אַתָּה חוֹשֵׁב שֶׁאֲנַחְנוּ יְכוֹלִים לְהַרְשׁוֹת לְעַצְמֵנוּ לְבַזְבֵּז אֶת הַבּוֹקֶר?" אֲנִי לוֹטֶשֶׁת עֵינַיִים בְּבַקְבּוּקֵי הָאַלְכּוֹהוֹל הַזּוֹל וְתוֹהֶה מָה הַשְּׁנַיִים הָאֵלֶּה עוֹשִׂים בַּסָּלוֹן שֶׁלִּי בְּשָׁעָה מוּקְדֶּמֶת כָּל כָּךְ.
"זֶה לֹא בְּשַׁלִּיטָתֵנוּ, אָדֵל. אֲנִי לֹא יָכוֹל לִכְתּוֹב אֲפִילּוּ מִילָּה אַחַת הַיּוֹם. הַשֶּׁבַח לָאֵל, הִצְלַחְתִּי לִכְתּוֹב טְיוּטָה לָשִׁיר חָדָשׁ הַלַּיְלָה. הַדָּבָר הַיָּחִיד שֶׁאֲנִי שׁוֹמֵעַ כָּרֶגַע בְּרֹאשׁ זֶה טִיק, טִיק, טִיק. הַפִּיצוּץ הַנּוֹרָאִי הַזֶּה. מַטְרִיד בְּיוֹתֵר."
"וְזֶה קוֹרֶה כָּל שָׁנָה," אֲנִי מְקוֹנֶנֶת וְחוֹשֶׁבֶת עַל הַדִּירָה הַיָּפָה שֶׁלִּי בִּירוּשָׁלַיִם, בְּנַחֲלָאוֹת. יֶשְׁנָהּ, אֲבָל לֹא כְּמוֹ הַבִּנְיָין הַזֶּה, עִם הַצַּנֶּרֶת מִתְּחִילַּת הַמֵּאָה הָעֶשְׂרִים. שָׁם יֵשׁ לִי חֲצַר אֶבֶן וְסַפְסָל תַּחַת שִׂיחַ יַסְמִין. יֵשׁ לִי חַלּוֹנוֹת מְחוּלָּקִים לְרִיבּוּעִים עִם מִסְגְּרוֹת מַתֶּכֶת וְשֵׁירוּתִים בְּגוֹדֶל אָרוֹן. אָרוֹן קָטָן.
"זֶה אַף פַּעַם לֹא הָיָה כָּכָה, אָדֵל." מַארְק מַתְחִיל לְקַלֵּף אֶת נְיָיר הָאֲלוּמִינְיוּם הַמַּבְרִיק מֵרֹאשׁ הַבַּקְבּוּק. "אַף פַּעַם לֹא כָּכָה. זֶה מַבּוּל רְצִינִי. הוּא מַגִּיעַ עַד הַקּוֹמָה הַשְּׁנִיָּיה. אֲנָשִׁים שָׁם לֹא עָבְרוּ חֲצִי מֵהַזְּוָועוֹת שֶׁאַתְּ וַאֲנִי עָבַרְנוּ בַּקּוֹמוֹת הַגְּבוֹהוֹת." הוּא מוֹשִׁיט לִי אֶת הַבַּקְבּוּק.
"כֵּן, אֶצְלִי אַף פַּעַם לֹא דּוֹלֵף. "סֶאם נִכְנַס לַסָּלוֹן. הוּא לֹא כִּיבָּה אֶת הַטֵּלֵוִויזְיָה. חָלִיל שֶׁמְּנַגֵּן נְעִימָה עַלִּיזָה שֶׁל תּוֹכְנִית בּוֹקֶר מְדַלֵּל אֶת הִטִּיף־טִיף־טַף שֶׁל הַמַּיִם.
"אוּלַי אַף פַּעַם לֹא שֶׁמֵּת לֵב." אֲנִי נֶאֱבֶקֶת לַחֲלוֹץ אֶת הַפְּקָק. הוּא מִשְׁתַּחְרֵר וְעָף לַקִּיר.
"אֲנִי שָׁם לֵב לְכָל דָּבָר," עוֹנָה סֶאם. "אֲנִי זוֹכֵר כָּל דָּבָר. לְמָשָׁל, אֵיךְ אַתְּ נִרְאֵית כְּשֶׁאַתְּ לֹא מוֹצֵאת מִילָּה בְּתַשְׁבֵּץ. וַאֲנִי כֵּן. אוֹ אֵיךְ אַתְּ נִרְאֵית כְּשֶׁאַתְּ יֶשְׁנָהּ."
אֲנִי מַסְמִיקָה מְעַט. סֶאם הָיָה שׁוֹכֵב אִיתִּי, אֲבָל זֶה הָיָה לִפְנֵי חוֹדָשִׁים, זְמַן קָצָר אַחֲרֵי שֶׁחָזַרְתִּי מִיְּרוּשָׁלַיִם. זֶה הִתְחִיל מְאוּחָר בַּלַּיְלָה –בּוֹקֶר בִּשְׁבִילוֹ – כְּשֶׁהוּא אִיבֵּד אֶת הַמַּפְתְּחוֹת אַחֲרֵי אֱלוֹהִים־יוֹדֵעַ־מָה – הִתְחַנַּנְתִּי שֶׁיַּחֲסוֹךְ מִמֶּנִּי אֶת הַפְּרָטִים – וְעָלָה לַדִּירָה שֶׁלִּי לִישׁוֹן עַד שֶׁזֶּה יַעֲבוֹר. וְאָז הוּא הִתְחִיל לְהַגִּיעַ בִּתְדִירוּת יוֹתֵר וְיוֹתֵר גְּבוֹהָה. אָהַבְתִּי לִישׁוֹן אִיתּוֹ. הוּא הָיָה חַמִּים וְרַךְ וְהַגּוּפִים שֶׁלָּנוּ הִתְקַפְּלוּ יַחַד בִּנְעִימִים. עַד שְׁלִילָה אֶחָד יָזַמְתִּי סֵקְס. לֹא יָדַעְתִּי שֶׁלִּמְכוּרִים לְקוֹקָאִין אֵין זָקְפָה. הוּא הִתְבַּיֵּישׁ וְכָעַס וְאָמַר לִי לְהַפְסִיק לִלְחוֹץ עָלָיו לִהְיוֹת חָבֵר שֶׁלִּי. חָבֵר? אַחַר כָּךְ הוּא בָּא עוֹד כַּמָּה פְּעָמִים אֲבָל זֶה כְּבָר לֹא הָיָה אוֹתוֹ הַדָּבָר. וְגַם אֲנִי מִסְתּוֹבֶבֶת מֵאָז בְּמַצַּב רוּחַ מוּזָר: טִינָה עַל כָּךְ שֶׁהוּא הִטְרִיחַ אוֹתִי, שֶׁהוּא נִיצֵּל אֶת הַדְּאָגָה שֶׁלִּי, אֶת הַכְנָסַת הָאוֹרְחִים, אֶת הָרַחֲמִים שֶׁלִּי אֲפִילּוּ.
לְמַרְבֵּה הַמַּזָּל, מַארְק מִתְעַלֵּם מֵחִילּוּפֵי הַדְּבָרִים וּמֵרִים אֶת הַבַּקְבּוּק הַפָּתוּחַ. "הַכּוֹסוֹת, אָדֵל? אֲנִי יוֹדֵעַ אֵיפֹה הַמִּטְבָּח שֶׁלְּךָ, הַמִּטְבָּח שֶׁלִּי נִמְצָא בְּדִיּוּק מֵעָלָיו כַּמּוּבָן, אֲבָל אֲנִי לֹא מְסוּגָּל לִרְאוֹת יוֹתֵר מַיִם. עִיוּוֹרוֹן וְחֵירְשׁוּת קַלָּה הָיוּ מִתְקַבְּלִים בִּבְרָכָה כָּרֶגַע."
אֲנִי לוֹקַחַת שְׁנֵי בַּקְבּוּקִים לַמִּטְבָּח וּמַכְנִיסָה אוֹתָם לַמְּקָרֵר בְּהוֹרָאָתוֹ שֶׁל מַארְק. אֲנִי חוֹזֶרֶת עִם שָׁלוֹשׁ כּוֹסוֹת יַיִן וּשְׁתֵּי מַאֲפֵרוֹת גְּדוֹלוֹת, אַחַת מִזְּכוּכִית, הַשְּׁנִיָּיה מִקֵּרָמִיקָה שְׁחוֹרָה. מַארְק מַדְלִיק סִיגַרְיָה שְׁנִיָּיה מֵהֶבְדֵּל שֶׁל הַסִּיגַרְיָה הָרִאשׁוֹנָה. סֶאם מְפַשְׁפֵּשׁ בַּכִּיסִים, מְחַפֵּשׂ אֶת הַחֲפִיסָה שֶׁלּוֹ. מַארְק מַצִּיעַ לוֹ סִיגַרְיָה. אֶצְבְּעוֹת דַּקּוֹת עַצְבָּנִיּוֹת בְּכָל אַרְבַּע הַיָּדַיִים שֶׁלָּהֶם.
"אֲנִי לֹא יָכוֹל לְעַשֵּׁן אֶת הַסּוּג הַזֶּה," מְמַלְמֵל סֶאם.
"אֲבָל הֵן טוֹבוֹת. אָדֵל?" מַארְק מַצִּיעַ לִי סִיגַרְיָה וְגַם אֲנִי מַדְלִיקָה אוֹתָהּ מֵהֶבְדֵּל שֶׁלּוֹ.
כְּשֶׁאֲנַחְנוּ גּוֹמְרִים אֶת הַבַּקְבּוּק אֲנִי מְלַקֶּטֶת אֶת מְעַט הַמְּזוֹנוֹת שֶׁיֵּשׁ לִי בַּמְּקָרֵר וּבַמְּזָוֶוה. לֹא סֶאם וְלֹא מַארְק לֹא מַצִּיעִים לִתְרוֹם אֶת חֶלְקָם. סֶאם, כִּי הַמְּקָרֵר שֶׁלּוֹ רֵיק בְּדִיּוּק כְּמוֹ שֶׁלִּי. וּמַארְק חוֹשֵׁב שֶׁתְּרוּמָתוֹ מַסְפִּיקָה בְּהֶחְלֵט: הַשֶּׁמְפָּאל וְהָרַעֲיוֹן לַעֲשׂוֹת מְסִיבָּה.
"מְעַנְיֵין אִם אוֹגוּסְטוֹ, הַשְּׁרַבְרַב הַשְּׁכוּנָתִי הֶחָבִיב שֶׁלָּנוּ, בֶּאֱמֶת יַגִּיעַ עַד הַצָּהֳרַיִים אוֹ שֶׁהַשִּׁיטָּפוֹן יִימָּשֵׁךְ כָּל הַיּוֹם." מַארְק שׁוֹתֶה עוֹד קְצָת אַלְכּוֹהוֹל וָרוֹד.
"חָרָא," יוֹרְק סֶאם. הוּא מוּדְאָג מִכָּךְ שֶׁהַשָּׁרָת, וְאִיתּוֹ הַשְּׁרַבְרַב וְאוּלַי אֲפִילּוּ מְנַהֵל הַבִּנְיָין יִצְטָרְכוּ לְהִיכָּנֵס לַדִּירָה שֶׁלּוֹ. הִיא מְטוּנֶּפֶת וְעֶזְרֵי סַמִּים פְּזוּרִים אַחַר כָּבוֹד בְּאֶמְצַע חֲדַר הַשֵּׁינָה.
גַּם מַארְק מוּדְאָג מִכְּנִיסַת הַשְּׁלִישִׁיָּיה לַדִּירָה שֶׁלּוֹ. אֵין לוֹ מָה לְהַסְתִּיר, מִלְּבַד עַצְמוֹ. הוּא מִתְבּוֹדֵד, וְאִם נִכְנָסִים אֵלָיו הַבַּיְתָה זֶה מַשְׁפִּיעַ עָלָיו לְרָעָה כַּמָּה יָמִים. בְּאַרְבַּע הַשָּׁנִים שֶׁאֲנִי נוֹסַעַת הָלוֹךְ וָשׁוֹב בֵּין נְיוּ יוֹרְק וִירוּשָׁלַיִם לָמַדְתִּי לֹא לְהַצִּיעַ שֶׁנְּשׂוֹחֵחַ פָּנִים אֶל פָּנִים כְּשֶׁהוּא מְתַקְשֵׁר אֵלַי. הוּא נֶהֱנֶה מֵהָרִיחוּק הַפִיזִי. לָאו דַּוְוקָא כִּי הוּא נַעֲלֶה מִמֶּנִּי, לֹא וְלֹא, שֶׁלֹּא אַכְנִיס לְעַצְמִי אֶת הֲרַעְיוֹן הַזֶּה לְרֹאשׁ, הוּא מַרְגִּיעַ אוֹתִי, הוּא לֹא בְּקֶטַע שֶׁל הִירַרְכִיּוֹת שִׁטְחִיּוֹת. אֲבָל הוּא חוֹשֵׁב שֶׁהַפְרָדָה מֶרְחָבִית – בְּגֶבֶס, בֵּטוֹן, רִיצּוּף, תִּקְרָה – זֶה מְעַנְיֵין. וּמַסְעִיר. וּבְטִיחוּתִי, אֲנִי מוֹסִיפָה בֵּינִי לְבֵינִי. מַארְק חוֹשֵׁשׁ מֵהַרְבֵּה דְּבָרִים. כַּנִּרְאֶה גַּם מִמֶּנִּי.
הַשֶּׁמְפָּאל מַתְחִיל לְעַמְעֵם אֶת תְּחוּשַׁת סוֹף הָעוֹלָם שֶׁלִּי. לְמַעַן הָאֱמֶת אֲנִי שְׂמֵחָה שֶׁהֵם כָּאן, וּתְפִילּוֹת מַמְשִׁיכוֹת לַעֲלוֹת מִקִּרְבֵי מֵרְצוֹנָן הַחוֹפְשִׁי: הַלָּלוּ־נָא אֶת קֵץ הַדְּלִיפָה. אֲבָל עַד שֶׁהֵן יֵיעָנוּ לֹא נוֹתַר לִי אֶלָּא לִבְרוֹחַ. אִי־שָׁם בֵּין סִיּוּם הַבַּקְבּוּק הָרִאשׁוֹן לִפְתִיחַת הַבַּקְבּוּק הַשֵּׁנִי אֲנִי מַצִּיעָה לְמַארְק וּלְסֶאם שֶׁנֵּצֵא לַאֲרוּחַת בּוֹקֶר. נַנִּיחַ לַקִּירוֹת לְהִתְפּוֹרֵר. נִיתָּן לְשָׁרֵת אֶת הַמַּפְתְּחוֹת שֶׁלָּנוּ וְנִימָּלֵט מֵהַשְּׁכוּנָה. הַגְּבָרִים מְטִילִים וֵטוֹ פֶּה אֶחָד.

*

"אַדִּירוֹת, הַמַּאֲפֵרוֹת הָאֵלֶּה," אוֹמֵר מַארְק כְּשֶׁאֲנִי חוֹזֶרֶת לַסָּלוֹן. אֲנִי מַנִּיחָה אַחַת לְפָנָיו. הַחֶדֶר דָּחוּס מְעַשֵּׁן אֲבָל הֵם לֹא מַרְשִׁים לִי לִפְתּוֹחַ חַלּוֹן. קַר מִדַּי, הֵם אוֹמְרִים. אֲנִי מוֹזֶגֶת לְעַצְמִי עוֹד כּוֹס שֶׁמִּפָּאֵל וְנִכְנֶסֶת לַחֲדַר הַשֵּׁינָה. אֲנִי חַיֶּיבֶת לִשְׁכַּב. אֲנִי מוּתֶּשֶׁת מֵהַמַּאֲבָק בַּחֲרָדָה: הַאִם הַתִּקְרָה תִּתְמוֹטֵט, הַאִם חוּטֵי הַחַשְׁמַל נִרְטְבוּ? הַאִם הָאֲרִיחִים יִתְפָּרְקוּ? הַאִם אֲנִי אֶתְפָּרֵק? אֲנִי מַדְלִיקָה אֶת הַטֵּלֵוִויזְיָה וּמַתְחִילָה לִצְפּוֹת בִּסְיָיח הַשָּׁחוֹר. סֶאם נִכְנַס לַחֶדֶר.
"אַל תִּסְתַּכְּלִי עַכְשָׁיו," הוּא אוֹמֵר בְּשֶׁקֶט. "אַחֵר כָּךְ. תִּסְתַּכְּלִי אַחֵר כָּךְ."
אֲנִי לֹא מוֹרִידָה אֶת הָעֵינַיִים מֵהַמָּסָךְ. אֲנִי מֵתָה עַל הַפַּסְקוֹל. סֶאם מֵרִים אֶת הַשֶּׁלֶט־רָחוֹק.
"בְּחַיֶּיךָ. מַארְק שָׁם לְבַד. אֲנִי אָבִיא אַחֵר כָּךְ מַשֶּׁהוּ קָטָן וְנִסְתַּכֵּל יַחַד."
"אֲנִי לֹא רוֹצֶה מַשֶּׁהוּ קָטָן. אֲנִי רוֹצֶה לִרְאוֹת סֶרֶט עַכְשָׁיו!" אֲנִי מִתְפָּרֶצֶת. "אַתָּה תְּשַׁעֲשֵׁעַ אוֹתוֹ. הַחֲגִיגָה הַקְּטַנָּה הַזֹּאת לֹא הָיְיתָה רַעְיוֹן שֶׁלִּי." אֲנִי מְסוֹבֶבֶת אֶת הַפָּנִים לַקִּיר.
סֶאם נוֹגֵעַ לִי בְּרֹאשׁ. "אֲנִי לֹא יָכוֹל יוֹתֵר," הוּא לוֹחֵשׁ לְתוֹךְ הַשֵּׂיעָר שֶׁלִּי.
"מַארְק מְחוּשְׁמָל. הוּא מְדַבֵּר עַל הֶרֶס הָעוֹלָם."
אֲנִי מִזְדַּקֶּפֶת מִיָּד וְשׁוּפַּכְתְּ שֶׁמִּפָּאֵל עַל הַשְּׂמִיכָה. "תְּנַקֶּה לִי אֶת זֶה?"
פָּנָיו הָרָזִים הַלֹּא מְגוּלָּחִים שֶׁל מַארְק סְמוּקִים מֵרִיגּוּשׁ הַהַשְׁרָאָה. אֲנִי מִסְתַּכֶּלֶת בְּחַרְזָן הַזֶּה, הַכּוֹשֵׁל עַל פְּנֵי גִּיל הָעֲמִידָה כְּמוֹ גְּבִינָה שְׁוֵוייצָרִית, כְּפִי שֶׁהוּא עַצְמוֹ הִגְדִּיר אֶת זֶה פַּעַם, וּפִתְאוֹם מִתְחַשֵּׁק לִי לְהָגֵן עָלָיו מִפְּנֵי הַחוֹרִים.
"מָה הַסִּיפּוּר עִם הֶרֶס הָעוֹלָם? מַארְק, אַל תַּתְחִיל. מַסְפִּיק גָּרוּעַ פֹּה." אֲנִי מִתְיַישֶּׁבֶת מוּלוֹ וְשׁוֹלֶפֶת סִיגַרְיָה מֵהַחֲפִיסָה שֶׁהוּא מוֹשִׁיט.
"אָדֵל, אֲנִי בְּסַךְ הַכּוֹל מִסְתַּמֵּךְ עַל הַהַמְחָשָׁה שֶׁלְּךָ: הַמִּלְחָמָה כְּמוּשָּׂג שֶׁמְּצַמְצֵם אֶת הֶקֵּף הַהֶרֶס הַנּוֹכְחִי בַּדִּירוֹת שֶׁלָּנוּ. בְּעֶצֶם, זֹאת הַקַּבָּלָה מַבְרִיקָה. אַתְּ צוֹדֶקֶת. מָה שֶׁקּוֹרֶה כָּאן זֶה כְּלוּם, בְּסַךְ הַכּוֹל טִיפָּה בַּדְּלִי, אִם תִּסְלְחִי לִי עַל מִשְׂחַק הַמִּילִּים הַבִּלְתִּי נִמְנָע אַךְ נוֹרָאִי, בְּהַשְׁוָואָה לְמָה שֶׁעָלוּל לִקְרוֹת אִם פְּצָצַת אָטוֹם אוֹ לוֹחֲמָה גַּרְעִינִית מוּגְבֶּלֶת, אוֹ אֲפִילּוּ פְּצָצָה קוֹנְבֶנְצְיוֹנָלִית תִּפְגַּע בִּנְיוּ יוֹרְק."
"בַּקּוֹמָה הַשְּׁנִיָּיה יֵשׁ שֶׁלֶט שֶׁל מִקְלָט," אֲנִי אוֹמֶרֶת.
"זֶה חוֹר קָטָן וּמַסְרִיחַ בְּמַרְתֵּף." סֶאם מִתְיַישֵּׁב בַּחֲזָרָה. "כְּשֶׁתִּהְיֶה מִלְחָמָה אֲנִי אַשְׁתֶּה שַׁמְפַּנְיָה וְאַסְנִיף אֶת הַחוֹמֶר הֲכִי טוֹב בָּעִיר. רוֹצִים קְצָת עַכְשָׁיו?"
"רוֹצִים מָה?" צוֹחֵק מַארְק, וְאָז מֵבִין. "אֲנִי לֹא עוֹשֶׂה סַמִּים. פַּעַר דּוֹרוֹת."
"הִזְדַּמְּנוּת מְצוּיֶּנֶת לִלְמוֹד. קַלֵּי קַלּוּת. אֲנִי לָמַדְתִּי דֵּי מַהֵר בַּגִּיל הַמּוּפְלָג שְׁלוֹשִׁים," אוֹמֵר סֶאם. "אֲנִי רְצִינִי, בֶּן אָדָם. אִם אַתָּה בָּעִנְיָין אַחֵר כָּךְ, כְּשֶׁהַשְּׁרַבְרַב יִגְמוֹר אֲנַחְנוּ יְכוֹלִים לָשֶׁבֶת ו..."
"לֹא, לֹא, סֶאם. תֵּן בְּבַקָּשָׁה לַזְּקֵנִים לִהְיוֹת זְקֵנִים." מַארְק מוֹעֵךְ אֶת הַסִּיגַרְיָה שֶׁלּוֹ בִּמְאַפְּרָהּ וְדַג סִיגַרְיָה נוֹסֶפֶת מֵחֲפִיסָה רֵיקָה כִּמְעַט לְגַמְרֵי.
סֶאם לוֹקֵחַ אֶת הַיָּד שֶׁלִּי וּמַתְחִיל לְלַטֵּף אוֹתָהּ בְּאִיטִּיּוּת. אֵין לִי מוּשָּׂג מָה הוּא זוֹמֵם. כְּבָר שָׁבוּעוֹת אֲנַחְנוּ מִתְחַמְּקִים אֶחָד מֵהַשֵּׁנִי. כְּשֶׁאֲנִי רוֹאֶה אוֹתוֹ גּוֹלֵשׁ עַל רוֹלֶרְבְּלַיְידַס בִּבְרוֹדוֵויי אֶל אַחַת הָעֲבוֹדוֹת הַיּוּקְרָתִיּוֹת שֶׁלּוֹ בְּמַחְשְׁבִים, אֲנַחְנוּ לֹא מַחֲלִיפִים מִילָּה. וְאִם אֲנַחְנוּ נִמְצָאִים לְבַד בַּמַּעֲלִית אֲנַחְנוּ מִשְׁתַּדְּלִים לְדַבֵּר כַּמָּה שֶׁפָּחוֹת. בְּדֶרֶךְ כְּלָל עַל הַחֲתוּלִים. אֵין שׁוּם עוֹיְנוּת. רַק חוֹסֶר עִנְיָין. פַּעַם נִיסִּינוּ לִהְיוֹת יְדִידִים. אֲבָל מֵאָז שֶׁהִפְסַקְתִּי לָתֵת לוֹ לְהִתְרַסֵּק עַל הַמִּיטָּה שֶׁלִּי וּלְהִשְׁתַּמֵּשׁ בְּחַשְׁמַל שֶׁלִּי כְּשֶׁחֶבְרַת הַחַשְׁמַל נִיתְּקָה אֶת שֶׁלּוֹ, וּבִמְיוּחָד כְּשֶׁהִפְנֵיתִי עוֹרֶף לְסַמִּים שֶׁלּוֹ, הֵבַנּוּ שֶׁאֵין בֵּינֵינוּ מַסְפִּיק שָׂפָה מְשׁוּתֶּפֶת לִידִידוּת יוֹמְיוֹמִית אֲפִילּוּ. לִי אֵין מָה לוֹמַר לוֹ וְלוֹ אֵין מָה לַחֲלוֹק אִיתִּי.
אָז אֲנִי לֹא מְבִינָה אֶת הַחִיבָּה הַפִּתְאוֹמִית הַזֹּאת. וּמַארְק צוֹפֶה מֵהַצַּד כְּמוֹ חָתוּל. הוּא בֶּטַח חוֹשֵׁב שֶׁסֶּאם וַאֲנִי נֶאֱהָבִים. הוּא מָצָא אוֹתָנוּ בַּמִּיטָּה הַבּוֹקֶר. וְעַכְשָׁיו זֶה. אֲנִי מְנַסֶּה לְחַלֵּץ אֶת הַיָּד. הִיא כְּבָר חַמָּה וּמְיוּזַּעַת אֲבָל סַם לֹא מַרְפֶּה.
"אֲנִי אֶמְזוֹג לְךָ, אָדֵל." סֶאם מְהַדֵּק אֶת אֲחִיזָתוֹ.
"מַארְק, יֵשׁ לְךָ מוּשָּׂג לָמָּה סֶאם מִתְעַקֵּשׁ לְהַחֲזִיק לִי אֶת הַיָּד?" אֲנִי זָזָה וּמַרְאָה לוֹ תַּחַת אֵיזֶה לַחַץ הִיא נְתוּנָה.
"לֹא. לָמָּה?" מַארְק מַדְלִיק עוֹד סִיגַרְיָה.
"לֹא יוֹדַעַת. חָשַׁבְתִּי שֶׁאוּלַי אַתָּה תֵּדַע."
זֶה עוֹבֵד. סֶאם מַרְפֶּה. "אוֹף. סְתָם הֶחֱזַקְתִּי אוֹתָהּ."
אֲנִי נִיגֶּשֶׁת לַחַלּוֹן הַסָּגוּר. אֲנִי כְּמֵהָה לָאֲוִויר, לַמֶּרְחָב, לַשֶּׁקֶט, לַשָּׁמַיִים כְּחוּלִּים, שֶׁמֶשׁ צְהוּבָּה, שְׁבִילֵי אֶבֶן, לַבַּיִת הַשֵּׁנִי שֶׁלִּי בִּקְצֵה הָעוֹלָם, שֶׁבְּרֶגַע זֶה נִרְאֶה לִי תֵּיבָה אֵיתָנָה יוֹתֵר.
"אָדֵל, בְּבַקָּשָׁה אַל תִּפְתְּחִי אֶת הַחַלּוֹן! קַר מִדַּי בַּחוּץ." מַארְק מַצְבִּיעַ עַל הַ"בַּחוּץ" בְּסִיגַרְיָה.
"אֲנִי נֶחְנֶקֶת כָּאן."
סֶאם מַדְלִיק עוֹד סִיגַרְיָה. "קָדִימָה, תְּנַפְנְפִי בְּכוֹחַ שֶׁלְּךָ. אֲנַחְנוּ תָּמִיד יְכוֹלִים לַעֲבוֹר לַדִּירָה שֶׁלִּי, נָכוֹן, מַארְק?" סֶאם מַנִּיחַ אֶת הַסִּיגַרְיָה בְּמַאֲפֵרָה וּמַדְלִיק עוֹד אַחַת. הוּא מַנִּיחַ גַּם אוֹתָהּ בַּמַּאֲפֵרָה וּמַדְלִיק סִיגַרְיָה שְׁלִישִׁית. אֲנִי פּוֹתַחַת אֶת הַחַלּוֹן לִרְוָוחָה. אֲוִויר קַר נוֹשָׁב פְּנִימָה. טַבְּעוֹת עָשָׁן צוֹלְלוֹת וּמִתְרוֹמְמוֹת.
"בְּחַיֶּיךָ, אָדֵל." מַארְק מֵרִים אֶת בַּקְבּוּק הַשַּׁמְפָאל הָאַחֲרוֹן. "נִשְׁאַר רַק עוֹד קְצָת."
"אֲנִי לֹא רוֹצֶה יוֹתֵר. אֲנִי הוֹלֶכֶת לַמִּיטָּה."
"אֲבָל זֹאת אֲמוּרָה לִהְיוֹת מְסִיבָּה. תְּגוּבָה אַלְטֶרְנָטִיבִית לְתוֹהוּ וּבְוָהוֹ וּלְאָסוֹן." מַארְק מַצְבִּיעַ עַל הַתִּקְרוֹבֶת שֶׁעַל הַשּׁוּלְחָן.
"בְּבַקָּשָׁה, אַל תַּפְסִיקוּ בִּגְלָלִי."
אֲנִי נִכְנֶסֶת לַחֲדַר הַשֵּׁינָה וּמִתְכַּסָּה בִּשְׂמִיכָה. סֶאם לֹא נִיגֵּב אֶת הַכֶּתֶם. אֲנִי תּוֹחֶבֶת אֶת הָרֹאשׁ מִתַּחַת לִשְׂמִיכָה וּמְנַסָּה לֹא לִשְׁמוֹעַ אוֹתָם מְדַבְּרִים בַּחֶדֶר הַסָּמוּךְ. אֲנִי לֹא בְּנוּיָה לַתַּפְקִיד הַזֶּה: זֹאת שֶׁבָּאִים אֵלֶיהָ כְּדֵי לְקַבֵּל מֵידָע וְאַהֲדָה. אֲנִי נִרְדֶּמֶת לְכַמָּה דַּקּוֹת. דֶּלֶת הַכְּנִיסָה נִטְרֶקֶת בְּקוֹל רָם וַאֲנִי מִתְעוֹרֶרֶת רַק כְּדֵי לִשְׁמוֹעַ אֶת הִטִּיף־טִיף־טַף הַמְּכוֹעָר. אֲנִי מְכַסָּה אֶת הָאוֹזְנַיִים בְּכוֹחַ בַּכָּרִית. לִפְנֵי שֶׁאֲנִי מַסְפִּיקָה לְהֵירָגַע וּלְהֵירָדֵם בַּחֲזָרָה, אֲנִי שׁוֹמַעַת מִישֶׁהוּ בַּחֶדֶר. סֶאם נִשְׁכָּב לְיָדִי.
"תְּנִי לִי לְהִישָּׁאֵר, אָדֵל." הוּא כּוֹרֵךְ אֶת זְרוֹעוֹ סְבִיבִי.
אֲנִי מְרוֹקֶנֶת מִכְּדֵי לְהִתְנַגֵּד. "רַק אַל תְּדַבֵּר." אֲנִי מִסְתּוֹבֶבֶת וּמַרְגִּישָׁה שֶׁהוּא פּוֹרֵשׂ אֶת הַשְּׂמִיכָה מֵעָלָיו. אֲנִי נִכְנֶסֶת לַכִּיס שֶׁל גּוּפוֹ הָאָרוֹךְ, מַרְגִּישָׁה גַּלֵּי שֵׁינָה רַכִּים סוֹגְרִים עָלַי מִכָּל הָעִבְרִים. אֲנִי מַרְגִּישָׁה שֶׁסֶּאם נוֹעֵץ בִּי מַבָּט וּפוֹקַחַת עֵינַיִים רַק לְרֶגַע, וּמְגַלֶּה שֶׁאֲנִי צוֹדֶקֶת.
"תִּישַׁן," אֲנִי מִתְעַקֶּשֶׁת.
"זֶה כְּמוֹ לְהַגִּיד לֶחָתוּל לָרוּץ אֶל תּוֹךְ הַיָּם," הוּא לוֹחֵשׁ בִּצְרִידוּת.
אֲנִי תּוֹהָה אִם הוּא בּוֹכֶה, אֲבָל מְסָרֶבֶת לִפְקוֹחַ שׁוּב אֶת הָעֵינַיִים וּלְבָרֵר. אֲנִי שׁוֹמַעַת רַק מַיִם זוֹרְמִים בָּאַמְבַּטְיָה וּבַמִּטְבָּח. הַצְּלִיל רָם יוֹתֵר מִקּוֹדֶם וַאֲנִי יוֹדַעַת שֶׁאֲנִי אֲמוּרָה לְרוֹקֵן אֶת הַצִּנְצָנוֹת וְהַסִּירִים וּלְסַדֵּר אוֹתָם מֵחָדָשׁ. אֲנִי מִסְתּוֹבֶבֶת וּמִתְחַפֶּרֶת עָמוֹק יוֹתֵר בַּחֲמִימוּת שֶׁל סֶאם. אֲנִי נִסְחֶפֶת.
פַּעֲמוֹן הַדֶּלֶת מְצַלְצֵל. אֲנִי מַתְחִילָה לִרְעוֹד. הַשָּׁרָת הִגִּיעַ עִם הַשְּׁרַבְרַב וּמִישֶׁהוּ מִסּוֹכְנוֹת הַנִּיהוּל. בָּאוּ לֶאֱמוֹד אֶת הַנֶּזֶק. אֲנִי רוֹצֶה שֶׁיִּיכָּנְסוּ. אֲנִי רוֹצֶה לְהִישָּׁאֵר בַּמִּיטָּה. הַשָּׁעָה רַק תֵּשַׁע וָחֵצִי בַּבּוֹקֶר.
אֲנִי קָמָה לְאַט וְסוֹגֶרֶת אֶת דֶּלֶת חֲדַר הַשֵּׁינָה כְּדֵי שֶׁמִּצַּעַד הַגְּבָרִים לֹא יֵרָאֶה אֶת סֶאם. כְּשֶׁאֲנִי פּוֹתַחַת אֶת דֶּלֶת הַכְּנִיסָה, מְפוּיֶּסֶת וּמוּכָנָה לִקְרַאת צֶוֶות הַהַצָּלָה, אֲנִי נִדְהֶמֶת. מַארְק עוֹמֵד שָׁם עִם בַּקְבּוּק יַיִן אָדוֹם וְעוּגָה. הוּא מֵנִיף אוֹתָם כְּמוֹ תַּלְמִיד כִּיתָּה ב' שֶׁזָּכָה בַּגָּבִיעַ בְּתַחֲרוּת אִיּוּת.
"הַמְּסִיבָּה עוֹד לֹא נִגְמְרָה." הַחִיּוּךְ שֶׁלּוֹ שׁוֹבֵר אוֹתִי.
אֲנִי מִתְרַחֶקֶת בִּמְהִירוּת בַּהֲנָחָה שֶׁהוּא יֵלֵךְ אַחֲרֵי, אוֹ יִקְלוֹט אֶת הַמֶּסֶר וְיַעֲלֶה בַּחֲזָרָה לַדִּירָה שֶׁלּוֹ. אֲנִי נִכְנֶסֶת לַסָּלוֹן. סֶאם כְּבָר יוֹשֵׁב לְיַד הַשּׁוּלְחָן. הַמַּאֲפֵרוֹת רֵיקוֹת. הַכּוֹסוֹת נְקִיּוּת.
"מַארְק נִכְנַס?" הַקּוֹל הַשָּׁלֵו שֶׁלּוֹ מַצְבִּיעַ עַל הָאֶפְשָׁרוּת שֶׁפַּעַם הוּא הָיָה אָדָם הֶגְיוֹנִי.
אֲנִי לֹא עוֹנָה. אֲנִי נִכְנֶסֶת לַחֲדַר הַשֵּׁינָה, סוֹגֶרֶת אֶת הַדֶּלֶת וְדוֹחֶפֶת לְעֶבְרָהּ אֶת הַשִּׁידָּה. אֲנִי מוּעֶדֶת עַל הַטֵּלֵפוֹן וְנוֹפֶלֶת לַמִּיטָּה. הוּא מְצַלְצֵל. הַשָּׁרָת רוֹצֶה שֶׁאֶמְסוֹר לְמַארְק וּלְסֶאם שֶׁהַשְּׁרַבְרַב יַגִּיעַ בְּתוֹךְ שָׁעָה. הֵם לֹא צְרִיכִים לִהְיוֹת בְּבֵית. כָּל הָעֲבוֹדָה תִּתְבַּצֵּעַ עַל הַגַּג. אֲנִי רוֹצֶה לִשְׁאוֹל מִנַּיִן לוֹ שֶׁהֵם בַּדִּירָה שֶׁלִּי אֲבָל אֲנִי לֹא חֲזָקָה מַסְפִּיק לִשְׁמוֹעַ אֶת הַתְּשׁוּבָה.
אֲנִי סוֹגֶרֶת אֶת הַטֵּלֵפוֹן וּמְכַסָּה אֶת הָרֹאשׁ בַּכָּרִית וּבַשְּׂמִיכָה. בְּעִיצּוּמָהּ שֶׁל מַחֲשָׁבָה עַל הַטִּיּוּל הָאַחֲרוֹן שֶׁלִּי לַיָּם הָאָדוֹם, טֶכְנִיקָה שֶׁעוֹזֶרֶת לִי לַחֲסוֹם אֶת הָעוֹלָם וּלְהֵירָדֵם, אֲנִי שׁוֹמַעַת יָד מַקִּישָׁה.
"אָדֵל," קוֹרֵא מַארְק חֲרִישִׁית מִבַּעַד לְדֶלֶת חֲדַר הַשֵּׁינָה. "יֵשׁ לְךָ פּוֹתְחָן?"




https://www.shortstoryproject.com/he/story/%d7%93%d7%99%d7%a8%d7%95%d7%aa-%d7%90/
#אֲוִוירָתִי#אוּרְבָּנִי#אָמֵרִיקָה#בְּדִידוּת#חֲבָרוֹת#יֵאוּשׁ#נְיוּ-יוֹרְק#סִיגַרְיוֹת