הַכּוֹמֶר קַרְטֵיס הָאַרְטְמָן עָמַד בְּרֹאשׁ הַכְּנֵסִיָּיה הַפְרַסְבִּיטֶרְיָאנִית שֶׁל וַויְינְסְבֵּרְג, וְשִׁימֵּשׁ בְּתַפְקִיד זֶה כְּבָר עֶשֶׂר שָׁנִים. הוּא הָיָה בֶּן אַרְבָּעִים, שֶׁקֶט וּמֵאוֹפֶק מְאוֹד מִטִּבְעוֹ. נְשִׂיאַת דָּרְשָׁה עַל הַדּוּכָן לִפְנֵי קָהָל הִיוְּותָה מַעֲמָסָה כְּבֵדָה בִּשְׁבִילוֹ, וּמִיּוֹם רְבִיעִי בַּבּוֹקֶר וְעַד לָשֶׁבֶת בָּעֶרֶב לֹא חָשַׁב עַל שׁוּם דָּבָר מִלְּבַד שְׁתֵּי הַדְּרָשׁוֹת שֶׁהָיָה עָלָיו לָשֵׂאת בְּיוֹם רִאשׁוֹן. בְּשָׁעָה מוּקְדֶּמֶת בְּיוֹם רִאשׁוֹן בַּבּוֹקֶר הָיָה נִכְנָס לְחֶדֶר קָטָן, שֶׁנִּקְרָא חֲדַר עֲבוֹדָה, בְּמִגְדַּל הַפַּעֲמוֹנִים שֶׁל הַכְּנֵסִיָּיה וּמִתְפַּלֵּל. בִּתְפִילּוֹתָיו שֶׁלֶט תָּמִיד אוֹתוֹ הַטּוֹן. "תֵּן לִי כּוֹחַ וְאוֹמֶץ לַעֲבוֹד אוֹתְךָ, אֵלַי!" הָיָה מִתְחַנֵּן כְּשֶׁהוּא כּוֹרֵעַ עַל בִּרְכָּיו עַל הָרִצְפָּה הָעֵירוּמָּה וּמַרְכִּין אֶת רֹאשׁוֹ לְנוֹכַח הַתַּפְקִיד הַמּוּטָּל עָלָיו. 
הַכּוֹמֶר הָאַרְטְמָן הָיָה אִישׁ גָּבוֹהַּ בַּעַל זָקֵן חוֹם. אִשְׁתּוֹ, אִשָּׁה חֲסוֹנָה וְעַצְבָּנִית, הָיְתָה בִּתּוֹ שֶׁל יַצְרַן הַלְבָּשָׁה תַּחְתּוֹנָה בִּקְלִיבְלֵנְד, אוֹהָיוֹ. הַכּוֹמֶר עַצְמוֹ הָיָה דֵּי אֵהוּד בָּעֲיָירָה. זִקְנֵי הַכְּנֵסִיָּיה חִיבְּבוּ אוֹתוֹ מִשּׁוּם שֶׁהָיָה שָׁקֵט וַחֲסַר יוּמְרוֹת, וּגְבֶרֶת וַויְיט, אֵשֶׁת הַבַּנְקַאי, חָשְׁבָה שֶׁהוּא מַשְׂכִּיל וְתַרְבּוּתִי.
הַכְּנֵסִיָּיה הַפֵּרֶסְבִּיטֶרְיָאנִית הִרְחִיקָה אֶת עַצְמָהּ מִשְּׁאָר הַכְּנֵסִיּוֹת בְּוַויְינְסְבֶּרְג. הִיא הָיְתָה גְּדוֹלָה וּמַרְשִׁימָה יוֹתֵר, וְהַכּוֹמֶר שֶׁלָּהּ קִיבֵּל שָׂכָר טוֹב יוֹתֵר. הָיְתָה לוֹ אֲפִילּוּ כִּרְכָּרָה מִשֶּׁלּוֹ, וּבְעַרְבֵי קַיִץ רֶכֶב בָּהּ לִפְעָמִים עִם אִשְׁתּוֹ. הוּא עָבַר בָּרְחוֹב הָרָאשִׁי וַהֲלוֹךְ-חֲזוֹר בִּרְחוֹב בְּקֵאַיי, קַד בְּכוֹבֶד רֹאשׁ לַאֲנָשִׁים בְּעוֹד אִשְׁתּוֹ, שֶׁלָּהֲטָה בְּגַאֲוָוה חֲשָׁאִית, הִתְבּוֹנְנָה בּוֹ מִזָּוִויּוֹת עֵינֶיהָ וּדְאָגָה שֶׁמָּא הַסּוּסִים יִיבָּהֲלוּ חָלִילָה וְיִימָּלְטוּ.
בְּמֶשֶׁךְ שָׁנִים רַבּוֹת מֵאָז בּוֹאוּ לְוַויְינְסְבֶּרְג הַכּוֹל הִתְנַהֵל כַּשּׁוּרָה. הוּא לֹא הָיָה אֶחָד שֶׁיְּעוֹרֵר הִתְלַהֲבוּת אֲמִיתִּית בְּקֶרֶב הַמִּתְפַּלְּלִים בִּכְנֵסִיָּיתוֹ, אַךְ מִצַּד שֵׁנִי לֹא הָיוּ לוֹ אוֹיְבִים. אֲבָל לְמַעֲשֶׂה הוּא הִתְיַיחֵס לַכּוֹל בְּכוֹבֶד רֹאשׁ וְלִפְעָמִים סֵבֶל תְּקוּפוֹת אֲרוּכּוֹת שֶׁל חֲרָטָה עַל כָּךְ שֶׁאֵינוֹ יָכוֹל לְהִסְתּוֹבֵב וְלִזְעוֹק אֶת דָּבָר אֱלוֹהִים בַּדְּרָכִים הָרָאשִׁיּוֹת וְהַצְּדָדִיּוֹת שֶׁל הָעֲיָירָה. הוּא תָּהָה אִם הוּא נוֹשֵׂא בְּתוֹכוֹ אֶת שַׁלְהֶבֶת הָרוּחַ וְחָלַם עַל הַיּוֹם שֶׁבּוֹ זֶרֶם חָזָק וּמָתוֹק יִיכָּנֵס כְּמוֹ רוּחַ גְּדוֹלָה לְקוֹלוֹ וּלְנִשְׁמָתוֹ וַאֲנָשִׁים יִרְעֲדוּ לְנוֹכַח רוּחַ אֱלוֹהִים שֶׁתִּתְגַּלֶּה בְּאֶמְצָעוּתוֹ. אֲנִי עָנָף יָבֵשׁ וְזֶה אַף פַּעַם לֹא יִקְרֶה לִי, הִרְהֵר בְּעֶצֶב, וְאָז חִיּוּךְ סַבְלָנִי הֵאִיר אֶת פָּנָיו. אָה, טוֹב, אֲנִי מַנִּיחַ שֶׁדֵּי טוֹב לִי בְּסַךְ הַכּוֹל, הוֹסִיף בְּנִימָה פִילוֹסוֹפִית.
בְּמִגְדַּל הַפַּעֲמוֹנִים שֶׁל הַכְּנֵסִיָּיה, בַּחֶדֶר שֶׁבִּימֵי רִאשׁוֹן בַּבּוֹקֶר הִתְפַּלֵּל בּוֹ הַכּוֹמֶר לְהַעֲצָמַת כּוֹחוֹ שֶׁל הָאֵל בְּתוֹכוֹ, הָיָה רַק חַלּוֹן אֶחָד. הוּא הָיָה אָרוֹךְ וְצַר וְנִפְתַּח הַחוּצָה עַל צִיר כְּמוֹ דֶּלֶת. עַל הַחַלּוֹן הָיָה תַּרְשִׁים, עָשׂוּי זְכוּכִיּוֹת קְטַנּוֹת מְחוּבָּרוֹת בְּעוֹפֶרֶת, שֶׁל יֵשׁוּ מַנִּיחַ יָדוֹ עַל רֹאשׁוֹ שֶׁל יֶלֶד. בַּבּוֹקֶר קַיִץ שֶׁל יוֹם רִאשׁוֹן, כַּאֲשֶׁר יָשַׁב אֶל שׁוּלְחַן עֲבוֹדָתוֹ בַּחֶדֶר כְּשֶׁתַּנַ"ך גָּדוֹל מוּנָּח לְפָנָיו וְהַדַּפִּים שֶׁל דְּרָשָׁתוֹ פְּזוּרִים סָבִיב, הִזְדַּעְזֵעַ הַכּוֹמֶר לְמַרְאֵה אִשָּׁה, בַּחֶדֶר הָעֶלְיוֹן שֶׁל הַבַּיִת הַסָּמוּךְ, הַשּׁוֹכֶבֶת בְּמִיטָּתָהּ, מְעַשֶּׁנֶת סִיגַרְיָה וְקוֹרֵאת סֵפֶר. קַרְטֵיס הַארְטְמָן נִיגַּשׁ עַל קְצוֹת אֶצְבְּעוֹתָיו אֶל הַחַלּוֹן וְסָגַר אוֹתוֹ בַּעֲדִינוּת. הוּא נֶחֱרַד לְמַחֲשָׁבָה עַל אִשָּׁה מְעַשֶּׁנֶת וְגַם רַעַד כְּשֶׁחָשַׁב שֶׁעֵינָיו, שֶׁזֶּה עַתָּה נִשְׁאַן מֵעַל דַּפֵּי סִפְרוֹ שֶׁל אֱלוֹהִים, הִבִּיטוּ בַּכְּתֵפַיִים עֵירוּמּוֹת וּבַצַּוּוֹאר לְבֶן שֶׁל אִשָּׁה. כְּשֶׁמּוֹחוֹ מְסוּחְרָר יָרַד מַטֵּה אֶל הַדּוּכָן וְנָשָׂא דְּרָשָׁה אֲרוּכָּה בְּלִי לַחֲשׁוֹב אֲפִילּוּ פַּעַם אַחַת עַל תְּנוּעוֹתָיו אוֹ עַל קוֹלוֹ. הַדְּרָשָׁה מָשְׁכָה תְּשׂוּמֶת לֵב בִּלְתִּי-רְגִילָה בְּשֶׁל עוֹצְמָתָהּ וּבְהִירוּתָהּ. אֲנִי תּוֹהָה אִם הִיא מַקְשִׁיבָה, אִם קָאוּלִי מַעֲבִיר מֶסֶר לְנִשְׁמָתָהּ, חָשַׁב וְהִתְחִיל לְקַוּוֹת שֶׁבַּבְּקָרִים הַבָּאִים שֶׁל יְמֵי רִאשׁוֹן הוּא יוּכַל לוֹמַר מִלִּים שֶׁיִּיגְּעוּ וִיעוֹרְרוּ אֶת הָאִשָּׁה, שֶׁכְּכָל הַנִּרְאֶה כְּבָר הָיְתָה שְׁקוּעָה עָמוֹק בְּחֵטְא סוֹדִי.
בַּבַּיִת הַסָּמוּךְ לַכְּנֵסִיָּיה הַפֶּרֶסְבִּיטֶרְיָאנִית, שֶׁמִּבַּעַד לְחַלּוֹנוֹתָיו רָאָה הַכּוֹמֶר אֶת הַמַּרְאֶה שֶׁכֹּה צִיעֵר אוֹתוֹ, גָּרוּ שְׁתֵּי נָשִׁים. דּוֹדָה אֵלִיזַבֶּת סְוִויפְּט, אַלְמָנָה אֲפוֹרָה מוּכְשֶׁרֶת בַּעֲלַת כֶּסֶף בַּבַּנְק הַלְּאוּמִּי שֶׁל וַויְינְסְבֶּרְג, הִתְגּוֹרְרָה שָׁם עִם בִּתָּהּ קֵיְיט סְוִויפְּט, מוֹרָה בְּבֵית הַסֵּפֶר. הַמּוֹרָה הָיְתָה בַּת שְׁלוֹשִׁים וּבַעֲלַת גּוּף נָאֶה וּמְטוּפָּח. הָיוּ לָהּ כַּמָּה חֲבֵרִים וּמוֹנִיטִין שֶׁל בַּעֲלַת לָשׁוֹן חַדָּה. כְּשֶׁהֵחֵל לַחֲשׁוֹב עָלֶיהָ נִזְכַּר קַרְטֵיס הַארְטְמַן שֶׁהִיא הָיְתָה בְּאֵירוֹפָּה וְחַיָּה בִּנְיוּ יוֹרְק בְּמֶשֶׁךְ שְׁנָתַיִים. אוּלַי לָעִישּׁוּן שֶׁלָּהּ אֵין שׁוּם מַשְׁמָעוּת, חָשַׁב. הוּא הֵחֵל לְהִיזָּכֵר שֶׁכַּאֲשֶׁר הָיָה סְטוּדֵנְט בַּקּוֹלֵג' וְקָרָא מִדֵּי פַּעַם רוֹמָנִים, נָשִׁים טוֹבוֹת, אַךְ מְנוּסּוֹת לְמַדַּי, עִישְּׁנוּ בְּכָל דַּפָּיו שֶׁל סֵפֶר שֶׁנָּפַל פַּעַם לְיָדָיו. בְּהִסְתַּעֲרוּת חֲדָשָׁה עָבַר עַל דְּרָשׁוֹתָיו בְּמֶשֶׁךְ כָּל הַשָּׁבוּעַ, וּבִלְהִיטוּתוֹ לְהַגִּיעַ לָאוֹזְנַיִים וְלַנְּשָׁמָה שֶׁל מַאֲזִינָתוֹ הַחֲדָשָׁה, שָׁכַח הֵן אֶת מְבוּכָתוֹ עַל הַדּוּכָן וְהֵן אֶת הַצּוֹרֶךְ בִּתְפִילָּה בַּחֲדַר הָעֲבוֹדָה בִּימֵי רִאשׁוֹן בַּבּוֹקֶר.
נִיסְיוֹנוֹ שֶׁל הַכּוֹמֶר הַארְטְמָן עִם נָשִׁים הָיָה מְצוּמְצָם לְמַדַּי. הוּא הָיָה בְּנוֹ שֶׁל בּוֹנֶה עֶגְלוֹת מִמְּנַסִי, אִינְדִּיָּאנָה, וּפַרְנָס אֶת עַצְמוֹ תּוֹךְ כְּדֵי לִימּוּדָיו בַּקּוֹלֵג'. בִּתּוֹ שֶׁל יַצְרַן הַלְבָּשָׁה תַּחְתּוֹנָה הִתְאַכְסְנָה בַּבַּיִת שֶׁבּוֹ הִתְגּוֹרֵר בִּתְקוּפַת לִימּוּדָיו וְהוּא הִתְחַתֵּן אִיתָּהּ לְאַחַר תְּקוּפַת חִיזּוּר רִשְׁמִית וַאֲרוּכָּה, שֶׁיָּזְמָה בְּעִיקָּר הַנַּעֲרָה עַצְמָהּ. בְּיוֹם חֲתוּנָּתוֹ יַצְרַן הַהַלְבָּשָׁה הַתַּחְתּוֹנָה נָתַן לְבִתּוֹ חֲמֵשֶׁת אֲלָפִים דּוֹלָר וְהִבְטִיחַ לְהַשְׁאִיר לָהּ סְכוּם כָּפוּל לְפָחוֹת בְּצַוּוֹאָתוֹ. הַכּוֹמֶר רָאָה עַצְמוֹ בַּר מַזָּל בְּנִישּׂוּאָיו וּלְעוֹלָם לֹא הִרְשָׁה לְעַצְמוֹ לַחֲשׁוֹב עַל אִשָּׁה אַחֶרֶת. הוּא לֹא רָצָה לַחֲשׁוֹב עַל נָשִׁים אֲחֵרוֹת. הוּא רַק רָצָה לְמַלֵּא אֶת עֲבוֹדַת הָאֵל בְּשֶׁקֶט וּבִרְצִינוּת.
בְּנִשְׁמָתוֹ שֶׁל הַכּוֹמֶר הִתְעוֹרֵר מַאֲבָק. מִתּוֹךְ רְצוֹנוֹ לְהַגִּיעַ לְאוֹזְנִיָּה שֶׁל קֵיְיט סְוִויפְט וּלְהַגִּיעַ בְּאֶמְצָעוּת דְּרָשׁוֹתָיו לְמַעֲמַקֵּי נִשְׁמָתָהּ, הוּא הֵחֵל לְרַצּוֹת גַּם לְהִסְתַּכֵּל שׁוּב עַל הַדְּמוּת הַלְּבָנָה וְהַשְּׁקֵטָה שֶׁשָּׁכְבָה בַּמִּיטָּה. בְּבוֹקֶר יוֹם רִאשׁוֹן, כְּשֶׁמַּחְשְׁבוֹתָיו לֹא הִנִּיחוּ לוֹ לִישׁוֹן, קָם וְיָצָא לְטַיֵּיל בָּרְחוֹבוֹת. לְאַחַר שֶׁהָלַךְ לְאוֹרֶךְ הָרְחוֹב הָרָאשִׁי עַד לְבֵית רִיצְ'מוֹנְד הַיָּשָׁן, עָצַר וְהֵרִים אֶבֶן וְחָזַר בִּמְהִירוּת לְחַדְרוֹ בְּמִגְדַּל הַפַּעֲמוֹנִים. בְּעֶזְרַת הָאֶבֶן שָׁבַר פִּינָּה בַּחַלּוֹן וְאַחַר נָעַל אֶת הַדֶּלֶת וְהִתְיַישֵּׁב אֶל שׁוּלְחָנוֹ לִפְנֵי הַתָּנָ"ךְ הַפָּתוּחַ וְהִמְתִּין. כַּאֲשֶׁר הוּרַם הַתְּרִיס מֵעַל חַלּוֹן חַדְרָהּ שֶׁל קֵיְיט סְוִויפָּט הָיָה יָכוֹל לְהַבִּיט, מִבַּעַד לְחוֹר, יְשִׁירוֹת אֶל מִיטָּתָהּ, אֲבָל הִיא לֹא הָיְתָה שָׁם. גַּם הִיא קָמָה וְיָצְאָה לְטִיּוּל וְהַיָּד שֶׁהֵרִימָה אֶת הַתְּרִיס הָיְתָה יָדָהּ שֶׁל דּוֹדָה אֵלִיזַבֶּת סְוִויפְּט.
הַכּוֹמֶר כִּמְעַט בָּכָה מִשִּׂמְחָה עַל הַשִּׁחְרוּר מִתַּאֲוַות הַבְּשָׂרִים "לְהָצִיץ" וְחָזַר לַבַּיִת כְּשֶׁהוּא מְהַלֵּל אֶת אֱלוֹהִים. אוּלָם, בְּרֶגַע שֶׁל חוּלְשָׁה, שָׁכַח לַחֲסוֹם אֶת הַחוֹר בַּחַלּוֹן. חֲתִיכַת הַזְּכוּכִית הַשְּׁבוּרָה בְּפִינַּת הַחַלּוֹן תָּלְשָׁה מְעַט מִן הֶעָקֵב הָעֵירוֹם שֶׁל הַנַּעַר הָעוֹמֵד דּוֹמֵם וּמַבָּטוֹ מְרוּתָּק לְפָנָיו שֶׁל יֵשׁוּ.
קַרְטֵיס הַארְטְמַן שָׁכַח אֶת הַדְּרָשָׁה שֶׁלּוֹ בְּאוֹתוֹ בּוֹקֶר יוֹם רִאשׁוֹן. הוּא דִּיבֵּר אֶל קְהִילָּתוֹ וּדְבָרָיו אָמְרוּ שֶׁזּוֹהִי טָעוּת מִצִּדָּם שֶׁל אֲנָשִׁים לַחֲשׁוֹב עַל הַכּוֹמֶר שֶׁלָּהֶם כְּאָדָם יוֹצֵא מִן הַכְּלָל שֶׁנּוֹעַד מִטִּבְעוֹ לִחְיוֹת חַיִּים חַפִּים מִפֶּשַׁע. "מִנִּיסְיוֹנִי אֲנִי יוֹדֵעַ שֶׁאֲנַחְנוּ, נוֹשְׂאֵי הַבְּשׂוֹרָה שֶׁל אֱלוֹהִים, מוּקָּפִים בְּאוֹתָם פִּיתּוּיִים שֶׁתּוֹקְפִים אֶתְכֶם," הִכְרִיז. "אֲנִי פּוּתֵּיתִי וְנִכְנַעְתִּי לַפִּיתּוּי. רַק יָדוֹ שֶׁל אֱלוֹהִים, שֶׁהוּנְּחָה תַּחַת רֹאשִׁי, הִיא שֶׁהֵרִימָה אוֹתִי. כְּפִי שֶׁהֵרִים אוֹתִי כָּךְ גַּם יָרִים אֶתְכֶם. אַל תִּתְיָיאֲשׁוּ. בִּשְׁעַת הַחֵטְא שְׂאוּ עֵינְכֶם אֶל הַשָּׁמַיִם וְתִיוּוֹשְׁעוּ שׁוּב וָשׁוּב."
בְּהֶחְלֵטִיּוּת סִילֵּק הַכּוֹמֶר מֵרֹאשׁוֹ אֶת הַמַּחֲשָׁבוֹת עַל הָאִשָּׁה שֶׁבַּמִּיטָּה וְהֵחֵל לְהִתְנַהֵג קְצָת כְּמוֹ מְאַהֵב בְּנוֹכְחוּתָהּ שֶׁל אִשְׁתּוֹ. עֶרֶב אֶחָד כַּאֲשֶׁר יָצְאוּ שְׁנֵיהֶם בַּמֶּרְכָּבָה הוּא הִפְנָה אֶת הַסּוּס מִחוּץ לָרְחוֹב בְּקֵאַיי וּבַחֲשֵׁכָה, בִּרְחוֹב גּוֹסְפֶּל, מֵעַל לָאֲגַם וַוטְרְוַורְקְס, כָּרַךְ אֶת זְרוֹעוֹ סְבִיב מוֹתְנֶיהָ שֶׁל שָׂרָה הַארְטְמָן. לְאַחַר שֶׁסִּייֵּם אֶת אֲרוּחַת הַבּוֹקֶר, כְּשֶׁהָיָה מוּכָן לִפְרוֹשׁ לַחֲדַר עֲבוֹדָתוֹ שֶׁבִּקְצֵה הַבַּיִת, הוּא סָב סְבִיב הַשּׁוּלְחָן וְנֶשֶׁק לְאִשְׁתּוֹ עַל לְחַיָּה. כְּשֶׁחָדְרוּ לְרֹאשׁוֹ מַחֲשָׁבוֹת עַל קֵיְיט סְוִויפְט, הוּא חִייֵּךְ וְנָשָׂא עֵינָיו אֶל הַשָּׁמַיִם. "הִשְׁתַּדֵּל לְמַעֲנִי, אֲדוֹנִי," מִלְמֵל, "הוֹבֵל אוֹתִי בַּנָּתִיב הַצַּר הַמְּכַוֵּון לַעֲבוֹד אוֹתְךָ בִּלְבַד."
וְעַתָּה הֵחֵל הַמַּאֲבָק הָאֲמִיתִּי בְּתוֹךְ נִשְׁמָתוֹ שֶׁל הַכּוֹמֶר שֶׁחוֹם הַזָּקֵן. בְּמִקְרֶה גִּילֹה שֶׁקֵּיְיט סְוִויפְּט נוֹהֶגֶת לִשְׁכַּב בְּמִיטָּתָהּ בַּעֲרָבִים וְלִקְרוֹא סֵפֶר. מְנוֹרָה נִיצְּבָה עַל שׁוּלְחָן לְצַד מִיטָּתָהּ וְהָאוֹר זֶרֶם מַטֵּה עַל כְּתֵפֶיהָ הַלְּבָנוֹת וְעַל צַוּוֹארָהּ הָעֵירוֹם. בָּעֶרֶב שֶׁבּוֹ גִּילָּה אֶת הַדָּבָר יָשַׁב הַכּוֹמֶר אֶל שׁוּלְחָנוֹ בַּחֲדַר הָעֲבוֹדָה מִשָּׁעָה תֵּשַׁע עַד אַחֲרֵי אַחַת-עֶשְׂרֵה וּכְשֶׁכְּבַהּ אוֹרָה יָצָא מְדַדֶּה אֶל מִחוּץ לַכְּנֵסִיָּיה כְּדֵי לְבַלּוֹת שְׁעָתַיִים נוֹסָפוֹת בַּהֲלִיכָה וּבִתְפִילָּה בָּרְחוֹבוֹת. הוּא לֹא רָצָה לְנַשֵּׁק אֶת כְּתֵפֶיהָ וְצַוּוֹארָהּ שֶׁל קֵיְיט סְוִויפְּט וְלֹא הִנִּיחַ לְמוֹחוֹ לְהִתְעַסֵּק בְּמַחֲשָׁבוֹת כָּאֵלֶּה. הוּא לֹא יָדַע מָה הוּא רוֹצֶה. "אֲנִי יַלְדּוֹ שֶׁל אֱלוֹהִים וְהוּא חַיָּיב לִגְאוֹל אוֹתִי מֵעַצְמִי," קָרָא בַּחֲשֵׁכָה מִתַּחַת לָעֵצִים בְּשָׁעָה שֶׁשּׁוֹטֵט בָּרְחוֹבוֹת. הוּא נֶעֱמַד לְיַד עֵץ וְהִסְתַּכֵּל אֶל הַשָּׁמַיִם שֶׁמִּיהֲרוּ לְהִתְכַּסּוֹת בָּעֲנָנִים. הוּא הֵחֵל לְדַבֵּר אֶל אֱלוֹהִים בְּאִינְטִימִיּוּת וּמִתּוֹךְ קִרְבָה. "בְּבַקָּשָׁה אָבִי, אַל תִּשְׁכַּח אוֹתִי. תֵּן לִי כּוֹחַ לָלֶכֶת מָחָר וּלְתַקֵּן אֶת הַחוֹר בַּחַלּוֹן. הָרָם שׁוּב אֶת עֵינֵי אֶל הַשָּׁמַיִם. הִישָּׁאֵר אִיתִּי, עַבְדֶּךָ, בִּשְׁעַת מְצוּקָתוֹ."
בָּרְחוֹבוֹת הַשְּׁקֵטִים הִסְתּוֹבֵב הַכּוֹמֶר כֹּה וָכֹה וּבְמֶשֶׁךְ יָמִים וְשָׁבוּעוֹת הָיְתָה נַפְשׁוֹ טְרוּדָה. הוּא לֹא הִצְלִיחַ לְהָבִין אֶת הַפִּיתּוּי שֶׁתָּקַף אוֹתוֹ וְלֹא פִּיעְנַח אֶת הַסִּיבָּה לְהוֹפָעָתוֹ. הוּא הֵחֵל בְּמִידַּת מָה לְהַאֲשִׁים אֶת אֱלוֹהִים, אָמַר לְעַצְמוֹ שֶׁנִּיסָּה תָּמִיד לָלֶכֶת בַּדֶּרֶךְ הַיָּשָׁר וְלֹא נִיסָּה לַחֲטוֹא. "כָּל יְמֵי כְּאִישׁ צָעִיר וּבְמֶשֶׁךְ כָּל חַיַּי כָּאן מִילֵּאתִי בְּשֶׁקֶט אֶת תַּפְקִידִי," הִכְרִיז. "לָמָּה עַכְשָׁיו אֲנִי נִיצָּב בִּפְנֵי פִּיתּוּי? מֶה עָשִׂיתִי שֶׁהַנֵּטֶל הַזֶּה הוּנַּח עָלַי?"
שָׁלוֹשׁ פְּעָמִים בְּמַהֲלַךְ הַסְּתָיו וְהַחוֹרֶף שֶׁל אוֹתָהּ שָׁנָה חָמַק קַרְטֵיס הָאַרְטְמָן מִבֵּיתוֹ אֶל הַחֶדֶר שֶׁבְּמִגְדַּל הַפַּעֲמוֹנִים כְּדֵי לָשֶׁבֶת בַּחֲשֵׁכָה וּלְהִתְבּוֹנֵן בִּדְמוּתָהּ שֶׁל קֵיְיט סְוִויפְּט הַשּׁוֹכֶבֶת בְּמִיטָּתָהּ, וְאַחַר כָּךְ הָלַךְ לְהִסְתּוֹבֵב בָּרְחוֹבוֹת וּלְהִתְפַּלֵּל. הוּא לֹא הִצְלִיחַ לְהָבִין אֶת עַצְמוֹ. שָׁבוּעוֹת רַבִּים הִתְהַלֵּךְ לוֹ כִּמְעַט בְּלִי לַחֲשׁוֹב עַל הַמּוֹרֶה, וְאָמַר לְעַצְמוֹ שֶׁהִצְלִיחַ לִכְבּוֹשׁ אֶת הַתַּאֲוָוה לְהִתְבּוֹנֵן בְּגוּפָהּ. וְאָז הָיָה קוֹרֶה מַשֶּׁהוּ. בְּעוֹדוֹ יוֹשֵׁב בַּחֲדַר הָעֲבוֹדָה בְּבֵיתוֹ, שָׁקוּעַ בַּהֲכָנַת דְּרָשָׁה, הָיָה נַעֲשֶׂה עַצְבָּנִי וּמַתְחִיל לִפְסוֹעַ כֹּה וָכֹה בַּחֶדֶר. אֲנִי אֵצֵא לָרְחוֹב, אָמַר לְעַצְמוֹ וְגַם כְּשֶׁנִּכְנַס בְּדֶלֶת הַכְּנֵסִיָּיה הִתְעַקֵּשׁ לְהַכְחִישׁ בִּפְנֵי עַצְמוֹ אֶת הַסִּיבָּה לִהְיוֹתוֹ שָׁם. לֹא אֲתַקֵּן אֶת הַחוֹר בַּחַלּוֹן וַאֲאַמֵּן אֶת עַצְמִי לָבוֹא לְכָאן בַּלַּיְלָה וְלָשֶׁבֶת מוּל הָאִשָּׁה הַזֹּאת בְּלִי לְהָרִים אֶת עֵינַי. אֲנִי לֹא אוֹבֵס בָּעִנְיָין הַזֶּה. אֱלוֹהִים הִמְצִיא אֶת הַפִּיתּוּי הַזֶּה כְּדֵי לְהַעֲמִיד אֶת נִשְׁמָתִי בְּמִבְחָן וַאֲנִי אֲגַשֵּׁשׁ אֶת דַּרְכֵי אֶל מִחוּץ לַחֲשֵׁכָה אֶל אוֹרוֹ שֶׁל הַצֶּדֶק."
לַיְלָה אֶחָד בְּחוֹדֶשׁ יָנוּאָר, כְּשֶׁהַקּוּר הָיָה עַז וְשֶׁלֶג בְּגוֹבַהּ רַב כִּיסָּה אֶת רְחוֹבוֹת וַויְינְסְבֶּרְג, קַרְטֵיס הַארְטְמַן יָצָא לְבִיקּוּר אַחֲרוֹן בַּחֶדֶר שֶׁבְּמִגְדַּל הַפַּעֲמוֹנִים שֶׁל הַכְּנֵסִיָּיה. הוּא עָזַב אֶת בֵּיתוֹ לְאַחַר הַשָּׁעָה תֵּשַׁע וְיָצָא בְּחִיפָּזוֹן כֹּה גָּדוֹל שֶׁשָּׁכַח לִנְעוֹל אֶת עַרְדָּלָיו. אַף אֶחָד לֹא הָיָה בָּרְחוֹב הָרָאשִׁי מִלְּבַד הוֹפּ הִיגִינְס, שׁוֹמֵר הַלַּיְלָה, וְאַף אֶחָד בָּעֲיָירָה לֹא הָיָה עֵר מִלְּבַד הַשּׁוֹמֵר וְג'וֹרְג' וִוילָארְד הַצָּעִיר, שֶׁיָּשַׁב בַּמִּשְׂרָד שֶׁל הַ'וַויְינְסְבֶּרְג אִיגַּל' וְנִיסָּה לִכְתּוֹב סִיפּוּר. הַכּוֹמֶר פָּסַע לְאוֹרֶךְ הָרְחוֹב אֶל הַכְּנֵסִיָּיה כְּשֶׁהוּא מְפַלֵּס אֶת דַּרְכּוֹ בְּתוֹךְ הַתְּנוּעָה וְחוֹשֵׁב שֶׁהַפַּעַם הוּא יִיכָּנַע לְגַמְרֵי לַחֵטְא. "אֲנִי רוֹצֶה לְהִסְתַּכֵּל עַל הָאִשָּׁה וְלַחֲשׁוֹב אֵיךְ זֶה לְנַשֵּׁק אֶת כְּתֵפֶיהָ וַאֲנִי אַנִּיחַ לְעַצְמִי לַחֲשׁוֹב מָה שֶׁאֲנִי רוֹצֶה," הִכְרִיז בְּמִרְמוּר וּדְמָעוֹת נִקְווּ בְּעֵינָיו. הוּא הֵחֵל לַחֲשׁוֹב עַל הָאֶפְשָׁרוּת לַעֲזוֹב אֶת הַכְּמוּרָה וּלְנַסּוֹת דֶּרֶךְ חַיִּים אַחֶרֶת. "אֲנִי אֶסַּע לְאֵיזוֹ עִיר וְאֶכָּנֵס לַעֲסָקִים," הִכְרִיז. "אִם אֲנִי בַּעַל טֶבַע כָּזֶה שֶׁלֹּא מְסוּגָּל לַעֲמוֹד בִּפְנֵי פִּיתּוּי, אֲנִי אֶכָּנַע לַחֵטְא. לְפָחוֹת לֹא אֶהְיֶה צָבוּעַ, לִדְרוֹשׁ אֶת דָּבָר אֱלוֹהִים כְּשֶׁמּוֹחִי חוֹשֵׁב עַל כְּתֵפֶיהָ וְעַל צַוּוֹארָהּ שֶׁל אִשָּׁה שֶׁלֹּא שַׁיֶּיכֶת לִי."
הָיָה קַר בְּאוֹתוֹ לֵיל יָנוּאָר בַּחֶדֶר שֶׁבְּמִגְדַּל הַפַּעֲמוֹנִים שֶׁל הַכְּנֵסִיָּיה וְכִמְעַט מִיָּד עִם הִיכָּנְסוּ לַחֶדֶר יָדַע קַרְטֵיס הָאַרְטְמָן שֶׁאִם יִישָּׁאֵר שָׁם, יַחֲלֶה. כַּפּוֹת רַגְלָיו הָיוּ רְטוּבוֹת מִן הַהֲלִיכָה בַּשֶּׁלֶג וְלֹא דָּלְקָה שָׁם אֵשׁ. בַּחֶדֶר בַּבַּיִת הַסָּמוּךְ קֵיְיט סְוִויפְּט עֲדַיִין לֹא הוֹפִיעָה. בְּהֶחְלֵטִיּוּת עֲגוּמָה הִתְיַישֵּׁב הָאִישׁ לְחַכּוֹת. הוּא יָשַׁב בַּכִּיסֵּא, אָחַז בִּקְצוֹת הַשּׁוּלְחָן שֶׁעָלָיו הָיָה מוּנָּח הַתָּנָ"ךְ, הִתְבּוֹנֵן אֶל תּוֹךְ הַחֲשֵׁכָה וְחָשַׁב אֶת הַמַּחֲשָׁבוֹת הָאֲפֵלוֹת בְּיוֹתֵר עַל חַיָּיו. הוּא חָשַׁב עַל אִשְׁתּוֹ וּלְרֶגַע שָׂנֵא אוֹתָהּ. הִיא תָּמִיד הִתְבַּיְּישָׁה בִּתְשׁוּקָה וְרִימְּתָה אוֹתִי, חָשַׁב. לַגֶּבֶר יֵשׁ זְכוּת לִצְפּוֹת לִתְשׁוּקָה חַיָּה וְלַיּוֹפִי אֵצֶל אִשָּׁה. אָסוּר לוֹ לִשְׁכּוֹחַ שֶׁהוּא בַּעַל חַיִּים וּבִי יֵשׁ מַשֶּׁהוּ מִן הַיְּוָונִיּוֹת. אֲנִי אֶזְרוֹק אֶת אֵשֶׁת חֵיקִי וַאֲחַפֵּשׂ לִי נָשִׁים אֲחֵרוֹת. אֲנִי אָשִׂים מָצוֹר עַל הַמּוֹרֶה הַזֹּאת. אֶתְיַיצֵּב מוּל כָּל הַגְּבָרִים, וְאִם אֲנִי יְצוּר בַּעַל תַּאֲוַות בְּשָׂרִים, אָחִיהָ לְמַעַן תַּאֲוָותִי."
הָאִישׁ הַנִּסְעָר רָעַד מִכַּף רֶגֶל וְעַד רֹאשׁ, בְּחֶלְקוֹ בְּשֶׁל הַקּוֹר, בְּחֶלְקוֹ בְּשֶׁל הַמַּאֲבָק שֶׁבּוֹ הָיָה שָׁרוּי. חָלְפוּ שָׁעוֹת וְחוֹם תָּקַף אֶת גּוּפוֹ. גְּרוֹנוֹ הֵחֵל לִכְאוֹב וְשִׁינָּיו נָקְשׁוּ. רַגְלָיו הָיוּ כְּמוֹ שְׁנֵי גּוּשֵׁי קֶרַח עַל רִצְפַּת חֲדַר הָעֲבוֹדָה. אַךְ הוּא מֵיאֵן לְהִיכָּנַע. אֲנִי אַרְאֶה אֶת הָאִשָּׁה הַזֹּאת וְאֶחֱשׁוֹב אֶת אוֹתָן מַחֲשָׁבוֹת שֶׁמֵּעוֹלָם לֹא הֵעַזְתִּי לַחֲשׁוֹב, אָמַר לְעַצְמוֹ, אוֹחֵז בִּקְצוֹת הַשּׁוּלְחָן וּמְחַכֶּה.
קַרְטֵיס הַארְטְמָן כִּמְעַט מֵת בְּעִקְבוֹת אוֹתוֹ לֵיל הַמְתָּנָה בַּכְּנֵסִיָּיה, וְגַם גִּילָּה בְּאוֹתוֹ זְמַן אֶת מָה שֶׁהָפַךְ לִהְיוֹת דֶּרֶךְ חַיִּים עֲבוּרוֹ. כְּשֶׁחִיכָּה בַּעֲרָבִים הָאֲחֵרִים לֹא הָיָה יָכוֹל לִרְאוֹת, מִבַּעַד לְחוֹר הַקָּטָן שֶׁבַּזְּכוּכִית, שׁוּם חֵלֶק נוֹסָף מֵחַדְרָהּ שֶׁל הַמּוֹרֶה מִלְּבַד הַמָּקוֹם שֶׁבּוֹ עָמְדָה הַמִּיטָּה. הוּא הִמְתִּין בַּחֲשֵׁכָה עַד שֶׁלְּפֶתַע רָאָה אֶת הָאִשָּׁה יוֹשֶׁבֶת בַּמִּיטָּה בִּכְתוֹנֶת הַלַּיְלָה הַלְּבָנָה. כְּשֶׁהוּדְלַק הָאוֹר הִיא יָשְׁבָה זְקוּפָה, נִשְׁעֶנֶת עַל כָּרִים, וְקָרְאָה סֵפֶר. לִפְעָמִים עִישְּׁנָה סִיגַרְיָה. רַק כְּתֵפֶיהָ הַחֲשׂוּפוֹת וְצַוּוֹארָהּ נִרְאוּ לָעַיִן.
בְּאוֹתוֹ לֵיל יָנוּאָר, לְאַחַר שֶׁכִּמְעַט מֵת מָקוֹר וּלְאַחַר שֶׁמַּחְשְׁבוֹתָיו גָּלְשׁוּ פַּעֲמַיִים אוֹ שָׁלוֹשׁ אֶל מְחוֹזוֹת מוּזָרִים שֶׁל פַנְטַזְיָה וְהוּא נֶאֱלַץ לְהַפְעִיל כּוֹחַ רָצוֹן רַב כְּדֵי לְהַכְרִיחַ עַצְמוֹ לַחֲזוֹר לְהַכָּרָה, קֵיְיט סְוִויפְּט הוֹפִיעָה. מְנוֹרָה נִדְלְקָה בַּחֶדֶר הַסָּמוּךְ וְהַגֶּבֶר הַמַּמְתִּין הִסְתַּכֵּל לְתוֹךְ מִיטָּה רֵיקָה. וְאָז, עַל הַמִּיטָּה, מוּל עֵינָיו, זָרְקָה אֶת עַצְמָהּ אִשָּׁה עֵירוּמָּה. הִיא שִׁכְבָה כְּשֶׁפָּנֶיהָ לְמַטָּה וּבָכְתָה וְחָבְטָה בְּכָרִיּוֹת בְּאֶגְרוֹפֶיהָ. עִם הִתְפָּרְצוּת הַבֶּכִי הָאַחֲרוֹנָה הִיא הִתְרוֹמְמָה לְמֶחֱצָה, וּבְנוֹכְחוּת אוֹתוֹ הַגֶּבֶר, שֶׁחִיכָּה כְּדֵי לְהִסְתַּכֵּל וְלֹא לַחֲשׁוֹב מַחֲשָׁבוֹת, הֵחֵלָּה אֵשֶׁת הַחֲטָאִים לְהִתְפַּלֵּל. לָאוֹר הַמְּנוֹרָה גּוּפָהּ הָרָזֶה וְהֶחָזָק נִרְאֶה כְּמוֹ גּוּפוֹ שֶׁל הַנַּעַר הָעוֹמֵד מוּל יֵשׁוּ בַּחַלּוֹן הַמְּצוּפֶּה עוֹפֶרֶת.
קַרְטֵיס הַארְטְמָן לֹא זָכַר מֵעוֹלָם אֵיךְ הִצְלִיחַ לָצֵאת מִן הַכְּנֵסִיָּיה. הוּא קָם בִּזְעָקָה כְּשֶׁהוּא גּוֹרֵר אֶת הַשּׁוּלְחָן הַכָּבֵד עַל הָרִצְפָּה. הַתָּנָ"ךְ נָפַל וְשָׁבַר אֶת הַדְּמָמָה בְּרַעַשׁ גָּדוֹל. כְּשִׁכְבָה הָאוֹר בְּבֵית הַסָּמוּךְ הוּא מָעַד בְּמוֹרַד הַמַּדְרֵגוֹת אֶל הָרְחוֹב. הוּא הָלַךְ לְאוֹרֶךְ הָרְחוֹב וְנִכְנַס בְּרִיצָה בְּדֶלֶת הַ'וַויְינְסְבֶּרְג אִיגַּל'. הוּא הֵחֵל לְדַבֵּר בְּבִלְבּוּל אֶל ג'וֹרְג' וִוילָארְד, שֶׁשּׁוֹטֵט הֵנָּה וָהֵנָּה בְּמִשְׂרָדוֹ וְהִתְמוֹדֵד עִם מַאֲבָק מִשֶּׁלּוֹ. "דַּרְכֵי הָאֵל הֵם מֵעֵבֶר לַהֲבָנָתוֹ שֶׁל הָאָדָם," קָרָא, רָץ פְּנִימָה בִּמְהִירוּת וְסָגַר אֶת הַדֶּלֶת. הוּא הֵחֵל לְהִתְקָרֵב אֶל הָאִישׁ הַצָּעִיר כְּשֶׁעֵינָיו בּוֹהֲקוֹת וְקוֹלוֹ מְצַלְצֵל בְּלַהַט. "מָצָאתִי אֶת הָאוֹר," זָעַק. "לְאַחַר עֶשֶׂר שָׁנִים בָּעִיר הַזֹּאת, אֱלוֹהִים נְגַלֶּה לִפְנֵי בַּגּוּף שֶׁל אִשָּׁה." קוֹלוֹ צָנַח וְהוּא הֵחֵל לִלְחוֹשׁ. "לֹא הֵבַנְתִּי," אָמַר. "הַנִּיסָּיוֹן שֶׁחָשַׁבְתִּי שֶׁהוּא מַעֲמִיד בּוֹ אֶת נִשְׁמָתִי לֹא הָיָה אֶלָּא הֲכָנָה לְהִתְגַּלּוֹת חֲדָשָׁה וְיָפָה יוֹתֵר שֶׁל הָרוּחַ. אֱלוֹהִים הִתְגַּלָּה לִפְנֵי בִּדְמוּתָהּ שֶׁל קֵיְיט סְוִויפְּט, הַמּוֹרֶה, הַכּוֹרַעַת עֵירוּמָּה עַל מִיטָּה. אַתָּה מַכִּיר אֶת קֵיְיט סְוִויפְּט? אַף עַל פִּי שֶׁהִיא אוּלַי אֵינָהּ מוּדַעַת לְכָךְ, הִיא כְּלִי בִּידֵי אֱלוֹהִים לָשֵׂאת אֶת בְּשׂוֹרַת הָאֱמֶת."
הַכּוֹמֶר קַרְטֵיס הַארְטְמָן פָּנָה וְיָצָא מֵהַמִּשְׂרָד בְּרִיצָה. הוּא עָצַר בְּפֶתַח הַדֶּלֶת, וּלְאַחַר שֶׁהִסְתַּכֵּל לְאוֹרְכּוֹ וּלְרוֹחְבּוֹ שֶׁל הָרְחוֹב הַשּׁוֹמֵם, פָּנָה שׁוּב אֶל ג'וֹרְג' וּוִילַארְד. "אֲנִי נִגְאַלְתִּי. אַל תִּירָא." הוּא הָרִים אִגְרוּף מְדַמֵּם לְנֶגֶד עֵינָיו שֶׁל הָאִישׁ הַצָּעִיר. "נִיפַּצְתִּי אֶת שִׁמְשַׁת הַחַלּוֹן," קָרָא. "עַכְשָׁיו יִהְיֶה צוֹרֶךְ לְהַחֲלִיף אֶת כּוּלָּהּ. כּוֹחַ אֱלוֹהִים נִכְנַס בִּי וְשָׁבַרְתִּי אוֹתָהּ בְּאֶגְרוֹפִי."



*תַּרְגּוּם זֶה הִתְפַּרְסֵם בַּקּוֹבֶץ "וַויְינְסְבֵּרְג, אוֹהָיוֹ", הוֹצָאַת פֶּן, 2010.




https://www.shortstoryproject.com/he/story/%d7%9b%d7%95%d7%97%d7%95-%d7%a9%d7%9c-%d7%90%d7%9c%d7%95%d7%94%d7%99%d7%9d/
#אֱמוּנָה#הִרְהוּרִים#סֶפְּרוּתָאמֵרִיקָאִיתַ#רֵיאָלִיזְם