הַסּוֹחֵר הַמּוּרְגָּל בַּהֲלִיכוֹת פּוֹלִינֶזְיָה הַמִּזְרָחִית יָכוֹל לִלְמוֹד מַשֶּׁהוּ בְּאִיֵּי גִילְבֵּרְט. הַ"רִידִי" הוּא רַק לְבוּשׁ לְעֵת מְצוֹא; עוֹד לִפְנֵי כִּשְׁלוֹשִׁים שָׁנָה הָלְכוּ הַנָּשִׁים עֲרוּמוֹת עַד נִישּׂוּאֵיהֶן; בְּתוֹךְ עֶשֶׂר שָׁנִים דָּעַךְ הַמִּנְהָג; וְהָעוּבְדּוֹת הָאֵלֶּה, בְּיִיחוּד בְּשָׁעָה שֶׁהֵן מְתוֹאָרוֹת בְּאוֹזְנֶיךָ, מוֹסְרוֹת מוּשָּׂג מְסוּלָּף עַד מְאוֹד עַל הַהֲלִיכוֹת בָּאִיִּים הָאֵלֶּה. מִיסְיוֹנֵר נָבוֹן מְאוֹד תֵּיאֵר אוֹתָם (בְּמַצָּבָם הַקּוֹדֵם) כְּ"גַּן-עֵדֶן שֶׁל נָשִׁים עֲרוּמוֹת" לִלְבָנִים הַיּוֹשְׁבִים שָׁם. הֵם הָיוּ, לְפָחוֹת, גַּן-עֵדֶן אַפְּלָטוֹנִי, שֶׁלּוֹתָרָיו סִיכֵּן שָׁם אֶת חַיָּיו. מִשְּׁנַת 1860 נִסְפּוּ אַרְבָּעָה-עָשָׂר לְבָנִים בָּאִי אֶחָד, כּוּלָּם מִסִּיבָּה אַחַת – כּוּלָּם נִמְצְאוּ בְּמָקוֹם שֶׁלֹּא הָיוּ צְרִיכִים לְהִימָּצֵא, וְנִדְקְרוּ לְמָוֶות בִּידֵי אֲבִי-מִשְׁפָּחָה זוֹעֵם; הַמִּסְפָּר נִמְסַר לִי מִפִּי אֶחָד מִבְּנֵי-זְמַנָּם, שֶׁהָיָה זָהִיר יוֹתֵר וְנִשְׁאַר בַּחַיִּים. הָעַקְשָׁנוּת הַמּוּזָרָה שֶׁל אַרְבָּעָה-עָשָׂר הַקָּרְבָּנוֹת הָאֵלֶּה, אוּלַי יֵשׁ בָּהּ כְּדֵי לְהָעִיד עַל מונומניה אוֹ עַל רֶצֶף יְצָרִים רוֹמַנְטִיִּים; הֶסְבֵּר מִתְקַבֵּל יוֹתֵר עַל הַדַּעַת הוּא הֶגְ'יָן. הַשַּׁתְיָינִים הַמִּסְכֵּנִים יָשְׁבוּ לְבַדָּם בְּבָתֵּיהֶם וְלִפְנֵיהֶם אַרְגַּז פָּתוּחַ; הֵם שָׁתוּ, וּמוֹחָם קָדַח; הֵם הִשְׂתָּרְכוּ אֶל הַבַּיִת הַמִּזְדַּמֵּן הָרִאשׁוֹן; וְהַחֵץ פִּילֵּחַ אֶת כָּבְדָּם. בִּמְקוֹם גַּן-עֵדֶן מָצָא הַסּוֹחֵר אַרְכִיפֵּלָג שֶׁל בְּעָלִים אַכְזָרִיִּים וְנָשִׁים חֲסוּדוֹת. "כַּמּוּבָן, אִם מְבַקֵּשׁ אִתָּהּ לְהַתְנוֹת אֲהָבִים עִמָּן, הֲרֵי זֶה כְּמוֹ בְּכָל מָקוֹם אַחֵר," הָעִיר אֶחָד הַסּוֹחֲרִים בִּתְמִימוּת; אַךְ הוּא וַעֲמִיתִיו רַק בְּנָדִיר נָטוּ לַעֲשׂוֹת זֹאת.
לִזְכּוֹת הַסּוֹחֵר יֵשׁ לִזְקוֹף מִידָּה טוֹבָה אַחַת; פְּעָמִים רַבּוֹת הוּא נַעֲשָׂה בַּעַל טוֹב-לֵב וְנֶאֱמָן. כַּמָּה מִן הַגְּרוּעִים שֶׁבַּנַּוּוֹדִים בְּחוֹפֵי הַיָּם הַשֶּׁקֶט, כַּמָּה מֵאַחֲרוֹנֵי הָאַסְכּוֹלָה הַיְּשָׁנָה, נִקְרוּ לִי בְּדַרְכִּי, וְכַמָּה מֵהֶם הִפְלִיאוּ לִנְהוֹג בְּרַעְיוֹתֵיהֶם הַיְּלִידוֹת, וְאֶחָד נַעֲשֶׂה אַלְמָן מְמָאֵן-לְהִינָּחֵם. מַעֲמָדָהּ שֶׁל אֵשֶׁת סוֹחֵר בְּאִיֵּי גִּילְבֵּרְט הוּא, אַגַּב, מְעוֹרֵר קִנְאָה בְּיוֹתֵר. הִיא שׁוּתָּפָהּ לַחֲסִינוּת שֶׁנֶּהֱנָה מִמֶּנָּה בַּעֲלָהּ. הָאוֹת לִכְנִיסַת הָעוֹצֶר בַּבּוּטְרִיטְרִי לֹא לָהּ הוּא נִיתָּן. שָׁעָה אֲרוּכָּה לְאַחַר שֶׁמְּצַלְצֵל הַפַּעֲמוֹן וְהַגְּבָרוֹת הַכְּבוּדוֹת שֶׁל הָאִי מְסוּגָּרוֹת לְלַיְלָה בֵּין קִירוֹת בָּתֵּיהֶן, יְכוֹלָה הוֹלֶלֶת מוּרְשֵׁית זוֹ לְהִתְרוֹצֵץ וּלְצַחְקֵק בָּרְחוֹבוֹת הַשּׁוֹמְמִים מֵאָדָם אוֹ לָלֶכֶת לִשְׂחוֹת בַּחֲשֵׁכָה. אוֹצְרוֹת הַחֲנוּת עוֹמְדִים לִרְשׁוּתָהּ; הִיא מִתְהַלֶּכֶת לְבוּשָׁה הָדָר כְּמַלְכָּה וְסוֹעֶדֶת אֶת לִבָּהּ כָּל יוֹם בְּמַעֲדַנֵּי בְּשַׂר מְשׁוּמָּר. וְהִיא, שֶׁאוּלַי לֹא הָיָה לָהּ שׁוּם עֵרֶךְ וְשׁוּם מַעֲמָד בְּקֶרֶב יְלִידֵי הַמָּקוֹם, יוֹשֶׁבֶת עִם קַבַּרְנִיטִים וּמוּזְמֶנֶת לְבַלּוֹת בִּסְכוּנָרִים. חָמֵשׁ מִן הַגְּבָרוֹת הַמְּיוּחָסוֹת הָאֵלֶּה הָיוּ בִּזְמַן-מִן-הַזְּמַנִּים שְׁכֵנוֹת שֶׁלָּנוּ. אַרְבַּע הָיוּ בַּחוּרוֹת קַלּוֹת-דַּעַת וְיָפוֹת-מַרְאֶה, עַלִּיזוֹת כִּילָדִים, וְכִילָדִים מוּעָדוֹת לְהֶתְקֵפִים שֶׁל הַזְעָפַת פָּנִים. בַּיּוֹם הָיוּ לְבוּשׁוֹת שְׂמָלוֹת, אֲבָל לְאַחַר רֶדֶת הָעֶרֶב הָיְתָה לָהֶן נְטִיָּיה לִפְשׁוֹט מֵעֲלֵיהֶן סְרָחִים אֵלֶּה וְלִדְהוֹר מִצְּעָקוֹת בַּמַּחֲנֶה בַּ"רִידִי" הַקַּדְמוֹן. מִשְׂחֲקֵי-קְלָפִים נֶעֶרְכוּ כָּל הַזְּמַן, וְקוֹנְכִיּוֹת שִׁימְּשׁוּ כַּאֲסִימוֹנִים; אֶת מַהֲלָכָם שִׁיבְּשׁוּ מַעֲשֵׂי רְמִיָּיה; סִיּוּם כָּל מַעֲרָכָה נֶהֱפַךְ (בְּיִיחוּד אִם הָיָה גֶּבֶר בַּמִּשְׂחָקִים) לַמְּרִיבָה עַל הָאֲסִימוֹנִים. הַחֲמִישִׁית הָיְתָה מַטְרוֹנִית. מַרְאֶה מַרְהִיב הָיְתָה כְּשֶׁהַפְּלִיגָה אֶל הַכְּנֵסִיָּיה בְּיוֹם-רִאשׁוֹן, שִׁמְשִׁיָּיה בְּיָדָהּ, אוֹמֶנֶת הוֹלֶכֶת אַחֲרֶיהָ, וְהַתִּינוֹק טָמוּן בְּכוֹבַע אֵירוֹפִּי וְחָמוּשׁ בְּבַקְבּוּק-יְנִיקָה. אֶת טֶקֶס הַתְּפִילָּה הֶחֱיוּ הַפִּיקּוּחַ וְהַנְּזִיפוֹת שֶׁלָּהּ בִּמְשָׁרֶתֶת. לֹא יָכוֹלְתָּ שֶׁלֹּא לְצַיֵּיר לְךָ בְּדִמְיוֹנְךָ שֶׁהַתִּינוֹק הוּא בּוּבָּה וְהַכְּנֵסִיָּיה אֵיזֶה תֵּיאַטְרוֹן. כָּל הַנָּשִׁים הָאֵלֶּה הָיוּ נְשׂוּאוֹת כַּחוֹק. אָמְנָם נָכוֹן שֶׁהַתְּעוּדָה שֶׁל אַחַת מֵהֶן, כְּשֶׁהֶרְאֲתָה אוֹתָהּ בְּגַאֲוָוה רַבָּה, הִתְבָּרֵר שֶׁנּוּסְּחָה כָּךְ: "נְשׂוּאָה לְלַיְלָה אֶחָד", וּבֶן-זוּגָהּ רַב-הַחֶסֶד הָיָה רַשַּׁאי "לְשִׁלְחָהּ לְכָל הָרוּחוֹת" לְמָחֳרָת בַּבּוֹקֶר; אֲבָל הַתַּחְבּוּלָה הַשְׁפָּלָה לֹא נוֹדְעָה אַף לֹא הַזִּיקָּה לָהּ. אַחֶרֶת, כָּךְ שָׁמַעְתִּי, קוֹדְשָׁהּ לְבַעֲלָהּ עַל סֵפֶר מִסְפְּרֵי בְּהוֹצָאָה פִּירָטִית; וְהוּא שִׁימֵּשׁ אֶת מַטְּרָתוֹ טוֹב לֹא פָּחוֹת מִבִּיבְּלִיָּיה כְּשֵׁרָה. לַמְרוֹת כָּל הַפִּיתּוּיִים הָאֵלֶּה שֶׁל מַעֲמָד חֶבְרָתִי רָם, מִבְחַר מָזוֹן וּמִלְּבוּשׁ, חֵירוּת יַחֲסִית מֵעֲמַל, וְחוֹזֵה-נִישּׂוּאִין חוּקִּי עַל סֵפֶר בְּהוֹצָאָה פִּירָטִית, לַמְרוֹת כָּל אֵלֶּה, נֶאֱלַץ הַסּוֹחֵר לְעִתִּים לְחַפֵּשׂ זְמַן רַב עַד שֶׁמָּצָא לוֹ שִׁידּוּךְ. בִּזְמַן שֶׁהָיִיתִי אֲנִי שָׁם, כְּבָר חִיפֵּשׂ אֶחָד מֵהֶם שְׁמוֹנָה חוֹדָשִׁים וַעֲדַיִין הָיָה רַוּוֹק.
בְּקֶרֶב הַחֶבְרָה הַיְּלִידִית הַטְּהוֹרָה הָיוּ הַחוּקִּים וְהַמִּנְהָגִים הַיְּשָׁנִים מַחְמִירִים, אַף כִּי הָיָה בָּהֶם אֵיזֶה חוֹתָם שֶׁל אֲצִילוּת-נֶפֶשׁ. הָעוֹנֶשׁ עַל נִיאוּף בַּחֲשַׁאי הָיָה מָוֶות; בְּרִיחָה גְּלוּיָה עִם מְאַהֵב נֶחְשְׁבָה בְּצֶדֶק לְמַעֲשֶׂה הָגוּן יוֹתֵר יַחֲסִית וְהָיָה אֶפְשָׁר לְכַפֵּר עָלֶיהָ בִּקְנָס שֶׁל מְקַרְקְעִין. דּוֹמֶה כִּי רַק הַנּוֹאֵף הַזָּכָר נֶעֱנַשׁ. הַהִתְנַהֲגוּת הַנְּאוֹתָה לַגֶּבֶר מְקַנֵּא הִיא לִתְלוֹת אֶת עַצְמוֹ; לְאִשָּׁה קַנָּאִית תַּקָּנָה אַחֶרֶת – הִיא נוֹשֶׁכֶת אֶת יְרִיבָתָהּ. לִפְנֵי עֶשֶׂר אוֹ עֶשְׂרִים שָׁנָה נֶחְשְׁבָה הַפְשָׁלַת הַ"רִידִי" שֶׁל אִשָּׁה לְעֶבְרָהּ חֲמוּרָה; וְעַד הַיּוֹם מַעֲנִישִׁים עַל כָּךְ בִּקְנָס כָּבֵד; וְהַבֶּגֶד עַצְמוֹ עֲדַיִין קָדוֹשׁ בְּאוֹפֶן סִמְלִי. אִם יֵשׁ בְּבּוּטְרִיטְרִי סִכְסוּךְ לְגַבֵּי חֶלְקַת אֲדָמָה, הָרִאשׁוֹן מִבְּנֵי-הַמֵּצַר שֶׁתּוֹלָה "רִידִי" עַל עַמּוּד הַטַּאבּוּ, זוֹכֶה בִּתְבִיעָתוֹ, כִּי אֵין אִישׁ מִלְּבַדּוֹ יָכוֹל לַהֲסִירוֹ אוֹ לָגַעַת בּוֹ.
הַ"רִידִי" לֹא הָיָה סִמְלָהּ שֶׁל הָאִשָּׁה אֶלָּא שֶׁל הָרַעְיָה, לֹא צִייֵּן אֶת מִינָה אֶלָּא אֶת מַעֲמָדָהּ. הוּא הָיָה הַקּוֹלָר שֶׁעַל צַוּוֹאר הָעֶבֶד, הַתָּוִוית שֶׁעַל הַסְּחוֹרָה. דּוֹמֶה שֶׁהָאִשָּׁה הַנּוֹאֶפֶת לֹא נֶעֶנְשָׁה כְּלָל: אִם נִפְגַּע הַבַּעַל, הֲרֵי לֹא יִמְצָא נֶחָמָה רַבָּה בְּמִשְׁלוֹחַ שׁוּרֵי-עֲבוֹדָה אֵלּוּ לְבֵית-הַמִּטְבָּחַיִים. קְרָאִיטִי מְכַנֶּה עַד הַיּוֹם אֶת שְׁמוֹנָה נְשׁוֹתָיו "הַסּוּסִים שֶׁלִּי", לְאַחַר שֶׁהִסְבִּיר לוֹ אֵיזֶה סוֹחֵר בַּמֶּה עוֹסְקִים בַּעֲלֵי-חַיִּים אֵלֶּה בַּחַוּוֹת; וְנַנְטְאִיטַאי הִשְׂכִּיר אֶת נְשׁוֹתָיו לַעֲבוֹדוֹת בְּנִיָּיה. בִּידֵי הַבְּעָלִים, לְפָחוֹת רָמִי הַמַּעֲמָד שֶׁבֵּינֵיהֶם, הָיוּ הַחַיִּים וְהַמָּוֶות; אֲפִילּוּ לִלְבָנִים, כִּמְדוּמֶּה; וּנְשׁוֹתֵיהֶם, כַּאֲשֶׁר חָטְאוּ חֵטְא שֶׁאֵין עָלָיו מְחִילָה, מִיהֲרוּ לְהַשְׁמִיעַ אֶת נוֹסַח הָעֲתִירָה: "אִי קָנָה קִים". צֵירוּף מִלִּים זֶה הָיְתָה בּוֹ עוֹצְמָה כֹּה רַבָּה, שֶׁפּוֹשֵׁעַ שֶׁיָּצָא חַיָּיב בְּדִינוֹ, אִם הִשְׁמִיעַ אוֹתוֹ בְּיוֹם יָדוּעַ בְּאוֹזְנֵי הַמֶּלֶךְ שֶׁגָּזַר אֶת דִּינוֹ, הָיָה מִשְׁתַּחְרֵר מִיָּד. זוֹ הַבָּעַת כְּנִיעָה שְׁפֵלַת-בֶּרֶךְ; וְאוּלָם, מָה מוּזָר, הִיפּוּכָהּ – חִיקּוּיָהּ – הוּא גִּידּוּף גַּס הַמְּקוּבָּל בִּבְרִיטַנְיָה עַד הַיּוֹם. אָבִיא כָּאן תַּקְרִית בֵּין סוֹחֵר אֶחָד וּבֵין אִשְׁתּוֹ, מִבְּנוֹת אִיֵּי גִילְבֵּרְט, כְּמוֹ שֶׁסִּיפְּרָה לִי הַבַּעַל, מִן הַוּוֹתִיקִים כָּאן, שֶׁעֲדַיִין הָיָה אָז חָדָשׁ בְּאֵזוֹר זֶה.
"תֵּלְכִי וְתַדְלִיקִי אֵשׁ בַּתַּנּוּר," אָמַר הַסּוֹחֵר, "וְאַחֲרֵי שֶׁאָבִיא אֶת הַשֶּׁמֶן אֲטַגֵּן קְצָת דָּגִים."
הָאִשָּׁה הֵשִׁיבָה לוֹ בָּרְטִינָה, בְּנוּסַּח הָאִיִּים.
"אֲנִי לֹא חֲזִיר שֶׁתִּרְטְנִי עָלַי," אָמַר הָאִישׁ.
"אֲנִי יוֹדַעַת שֶׁאַתָּה לֹא חֲזִיר," אָמְרָה הָאִישָּׁה, "וַאֲנִי גַּם לֹא הַשִּׁפְחָה שֶׁלְּךָ."
"כַּמּוּבָן, אַתְּ לֹא הַשִּׁפְחָה שֶׁלִּי, וְאֶת אַתְּ לֹא רוֹצָה לְהִישָּׁאֵר אִתִּי, מוּטָב שֶׁתֵּלְכִי הַבַּיְתָה, אֶל הַקְּרוֹבִים שֶׁלְּךָ," אָמַר הָאִישׁ. "אֲבָל בֵּינְתַיִים תֵּלְכִי וְתַדְלִיקִי אֶת הָאֵשׁ, וְאַחֲרֵי שֶׁאָבִיא אֶת הַשֶּׁמֶן, אֲטַגֵּן קְצָת דָּגִים."
הִיא כְּאִילּוּ פָּנְתָה לַעֲשׂוֹת מָה שֶׁבִּיקֵּשׁ; וְאָז, כְּשֶׁהִבִּיט הַסּוֹחֵר, רָאָה שֶׁהִדְלִיקָה אֵשׁ גְּדוֹלָה כָּל-כָּךְ שֶׁבֵּית-הַבִּישּׁוּל עוֹלֶה בַּלֶּהָבוֹת.
"אִי קָנָה קִים!" צָעֲקָה, כְּשֶׁרָאֲתָה אוֹתוֹ קָרַב אֵלֶיהָ; אֲבָל הוּא הִתְעַלֵּם וְהַכֵּה אוֹתָהּ בִּקְדֵרָה. הָרַגְלִית פִּילְּחָה אֶת גּוּלְגּוֹלְתָּהּ, דָּם פֶּרֶץ וְנִרְאֶה כִּי בָּא קָצֶה; וִילִידֵי הַמָּקוֹם הִקִּיפוּ אֶת הַבַּיִת בְּצִיפִּיָּיה מְאַיֶּימֶת. אִישׁ לָבָן אַחֵר נָכַח שָׁם, אִישׁ וָתִיק וּמְנוּסֶּה יוֹתֵר. "בִּגְלָלֵךְ יַהַרְגוּ אֶת שְׁנֵינוּ, אִם תַּמְשִׁיךְ כָּךְ," צָעַק. "הִיא אָמְרָה 'אִי קָנֶה קִים'!" לוּלֵא אָמְרָה "אִי קָנָה קִים", מוּתָּר הָיָה לוֹ לְהַכּוֹתָהּ גַּם בְּקַלַּחַת. לֹא הַמַּכָּה הָיְתָה הַעֲבָרָה, אֶלָּא הַהִתְעַלְּמוּת מִן הַנּוּסָּח הַמְּקוּבָּל.
הַפּוֹלִיגַמְיָה, קְדוּשָּׁתָן הַמְּיוּחֶדֶת שֶׁל הָרְעָיוֹת, מַעֲמָדָן הָעַבְדוּתִי-לְמֶחֱצָה, אֲפִילּוּ זְכוּתָן לִנְשׁוֹךְ – כָּל אֵלֶּה כְּאִילּוּ מוֹרִים עַל חֶבְרָה מוּסְלְמִית וְעַל הַהַשְׁקָפָה שֶׁהָאִשָּׁה אֵין לָהּ נֶפֶשׁ. וְאֵין זֶה כָּךְ כְּלָל וּכְלָל. זוֹ רַק מַרְאִין-עֵין. לְאַחַר שֶׁבָּחַנְתָּ אֶת אֵלָה בְּבַיִת אֶחָד, תּוּכַל לַעֲבוֹר לַבַּיִת הַסָּמוּךְ וְלִמְצוֹא שֶׁהַכֹּל לְהֵיפֶךְ – הָאִשָּׁה הִיא הָאֲדוֹנִית וְהַבַּעַל רַק הָרִאשׁוֹן בְּעֹבַדְיָה. הַסַּמְכוּת אֵינָהּ בִּידֵי הַבַּעַל כְּבַעַל וְלֹא בִּידֵי הָרַעְיָה כְּרַעְיָה; הִיא נְתוּנָה לְזָקֵן-הַשֵּׁבֶט אוֹ לְזִקְנַת-הַשֵּׁבֶט; לְזֶה אוֹ לְזוֹ שֶׁיָּרְשׁוּ אֶת אַדְמוֹת הַשֵּׁבֶט, וְהֵם בְּעֵינֵי אִישׁ-הַשֵּׁבֶט בַּמָּקוֹם הוֹרִים – דּוֹרְשִׁים אֶת שֵׁירוּתָם, אַחְרָאִים לִקְנָסוֹתֵיהֶם. יֵשׁ רַק מְקוֹר סַמְכוּת אֶחָד וְגוֹרֵם אֶחָד הַמַּקְנֶה כָּבוֹד – הַדַּרְגָּה. הַמֶּלֶךְ נָשָׂא לוֹ אִשָּׁה שֶׁהָיְתָה זִקְנַת-שֵׁבֶט; הִיא נֶעֶשְׂתָה אֲמִתּוֹ וְהָיְתָה חַיֶּיבֶת לַעֲבוֹד עֲבוֹדָה גּוּפָנִית בַּמִּכְרֶה שֶׁל "חֶבְרַת וִיטְמָן". הַמֶּלֶךְ הִתְגָּרֵשׁ מִמֶּנָּה; וּמִיָּד הוּשְׁבוּ לָהּ מַעֲמָדָהּ וְסַמְכוּתָהּ הַקּוֹדְמִים. וְאָז נִישְּׂאָה לְמֶלַח בֶּן הָוָואִי, וְעַכְשָׁיו הָאִישׁ הוּא מִשְׂרָתָהּ וְהִיא יְכוֹלָה לְהִיפָּטֵר מִמֶּנּוּ כִּרְצוֹנָהּ. אָכֵן, אֲדוֹנִים נָחוּתִי יִיחוּס כָּאֵלֶּה אֲפִילּוּ נֶעֱנָשִׁים גּוּפָנִית, וּכְמוֹהֶם כִּילָדִים בּוֹגְרִים אַךְ צַיְיתָנִים, חַיָּיבִים לָשֵׂאת בָּעוֹנֶשׁ.
הִכַּרְנוּ מִקָּרוֹב בֵּית-מִשְׁפָּחָה כָּזֶה, בֵּיתָם שֶׁל נָאֵי טַקָּאוּטִי וְנַן טוק'; בְּמִתְכַּוֵּון אֲנִי מְצַיֵּין אֶת הַגְּבֶרֶת תְּחִילָּה. בְּמֶשֶׁךְ שָׁבוּעַ אֶחָד שֶׁל חַיִּים בְּגַן-עֵדֶן שֶׁל שׁוֹטִים יָצְאָה מָרַת סְטִיבַנְסוֹן לְבַדָּהּ אֶל חוֹף הַיָּם לֶאֱסוֹף קוֹנְכִיּוֹת. אֲנִי מְשׁוּכְנָע שֶׁהַמַּעֲשֶׂה הָיָה מְסוּכָּן; וְכַעֲבוֹר זְמַן-מָה חָשָׁה שֶׁגֶּבֶר וְאִשָּׁה מַשְׁגִּיחִים עָלֶיהָ. כָּל מָה שֶׁעָשְׂתָה, לֹא גָּרְעוּ מִמֶּנָּה שׁוֹמְרֶיהָ עַיִן אַף לְרֶגַע; וּכְשֶׁהֵחֵל הַיּוֹם לִפְנוֹת, וּלְדַעְתָּם שָׁהֲתָה שָׁם זְמַן מַסְפִּיק, עָצְרוּ אוֹתָהּ וּבַסִּימָנִים וּבְאַנְגְּלִית רְצוּצָה צִיוּוּ עָלֶיהָ לָשׁוּב הַבַּיְתָה. בַּדֶּרֶךְ שָׁלְפָה הַגְּבֶרֶת מֵחוֹר הֶעָגִיל שֶׁלָּהּ מִקְטֶרֶת חֶרֶס, הַבַּעַל הִצִּית לָהּ אוֹתָהּ, וְהִיא הוּגְּשָׁה לְאִשְׁתִּי הַמִּסְכֵּנָה, שֶׁלֹּא יָדְעָה אֵיךְ לִדְחוֹת אֶת הַחֶסֶד הַלֹּא-נוֹחַ הַזֶּה; וְכַאֲשֶׁר הִגִּיעוּ כּוּלָּם אֶל בֵּיתֵנוּ, יָשְׁבוּ בְּנֵי-הַזּוּג לְיָדָהּ עַל הָרִצְפָּה וְנִיצְּלוּ אֶת הַהִזְדַּמְּנוּת לִתְפִילָּה. לְמִן הַיּוֹם הַהוּא נַעֲשׂוּ יְדִידֵי מִשְׁפָּחָה לָנוּ; שָׁלוֹשׁ פְּעָמִים בְּיוֹם הֵבִיאוּ אֶת מַחְרוֹזוֹת הַפְּרָחִים הַלְּבָנִים הַיְּפֵהפִיּוֹת, כְּמִנְהַג הָאִי, בִּיקְּרוּ אוֹתָנוּ כָּל עֶרֶב, וּלְעִתִּים קְרוֹבוֹת גָּרְרוּ אוֹתָנוּ בִּתְמוּרָה אֶל הַמֵּנִיאַפּ' שֶׁלָּהֶם – הָאִשָּׁה מוֹלִיכָה אֶת מָרַת סְטִיבֶנְסוֹן בְּיָדָהּ כְּמוֹ שֶׁיֶּלֶד מוֹלִיךְ יֶלֶד אַחֵר.
נַן טוֹק', הַבַּעַל, הָיָה צָעִיר, יָפֶה לְהַפְלִיא, בַּעַל מֶזֶג רָאוּי לְכָל שֶׁבַח, וּבְמַעֲמָדוֹ הַלֹּא-בָּטוּחַ סוֹבֵל מֵרוּחַ מְרוֹמֶמֶת שֶׁדּוּכְּאָה. נָאֵי טֶקְאוּטִי, הָאִשָּׁה, קִרְבָה אֶל הַזְּקֵנָה; בְּנָהּ הַבּוֹגֵר מִנִּישּׂוּאִים קוֹדְמִים תָּלָה עַצְמוֹ זֶה לֹא כְּבָר לְעֵינֵי אִמּוֹ מִתּוֹךְ יֵיאוּשׁ, בִּגְלַל נְזִיפָה שֶׁהָיָה רָאוּי לָהּ. אֶפְשָׁר שֶׁמֵּעוֹלָם לֹא הָיְתָה יָפָה, אַךְ פָּנֶיהָ אָמְרוּ אוֹפִי וְאֵשׁ אֲפֵלָה בָּעֲרָה בְּעֵינֶיהָ. הִיא הָיְתָה זִקְנַת-שֵׁבֶט רָמַת מַעֲלָה, אַךְ כַּיּוֹצֵא-מִן-הַכְּלָל מוּזָר לְגַבֵּי אִישִׁיּוּת מַדְרֵגָתָהּ, הָיְתָה קְטַנַּת קוֹמָה, דַּקַּת גֵּו וּשְׁרִירִית, יָדֶיהָ קְטַנּוֹת וּכְחוּשׁוֹת וְצַוּוֹארָהּ גִּידִי. לְבוּשָׁה הַמָּלֵא בָּעֶרֶב הָיָה תָּמִיד כּוּתּוֹנֶת לְבָנָה – וּלְקִישּׁוּט, עָלִים יְרוּקִּים (וְלִפְעָמִים נִיצָּנִים לְבָנִים) נְעוּצִים בְּשַׁעֲרָהּ אוֹ מוּשְׁחָלִים בַּחוּרֵי הָעֲגִילִים הָעֲנָקִיִּים שֶׁלָּהּ. הַבַּעַל, לְעוּמַּת זֹאת, הָיָה מְשַׁנֶּה אֶת מַרְאֵהוּ כְּקָלֶיְידוֹסְקוֹפּ. כָּל דָּבָר נָאֶה שֶׁנָּתְנָה אִשְׁתִּי לַנָּאֵי טֶקְאוּטִי – מַחְרוֹזֶת, סֶרֶט, פִּיסַּת בַּד סַסְגּוֹנִי – הוֹפִיעַ לְמָחֳרָת בָּעֶרֶב עַל גּוּפוֹ שֶׁל נַן טוּק'. הָיָה בָּרוּר שֶׁהוּא טַרְזָן, שֶׁהוּא מִתְהַדֵּר בְּבִגְדֵי שְׂרָד, שֶׁהוּא, בְּקִיצּוּר, הָרַעְיָה שֶׁל רַעְיָיתוֹ. וְהֵם אָמְנָם הִתְחַלְּפוּ בְּתַפְקִידֵיהֶם, עַד לַפְּרָט הָאַחֲרוֹן; הַבַּעַל הוּא שֶׁנִּרְאָה כְּאָחוֹת רַחְמָנִיָּיה בְּעֵת מַכְאוֹב, וְאִילּוּ הָאִשָּׁה הֶרְאֲתָה אֶת הָאֲדִישׁוּת וְהַקְּשִׁיחוּת שֶׁל הַגֶּבֶר לְמוֹפֵת.
כְּשֶׁחָשָׁה נָאֵי טקאוטי בְּרֹאשָׁהּ, הָיָה נַן טוּק' מָלֵא דְּאָגָה וּתְשׂוּמֶת-לֵב. כְּשֶׁסָּבַל הַבַּעַל מֵהִצְטַנְּנוּת וּכְאֵב שִׁינַּיִים מַעֲנֶה, לֹא שְׁמָהּ אִשְׁתּוֹ לֵב וְאַךְ לֶעָגָה לוֹ. תַּפְקִידָהּ הַקָּבוּעַ שֶׁל הָאִשָּׁה הוּא לְמַלֵּא אֶת הַמִּקְטֶרֶת וּלְהַצִּיתָהּ; וְנָאֵי טָקָאוּטִי הָיְתָה מוֹשִׁיטָה בִּשְׁתִיקָה אֶת מִקְטַרְתָּהּ לְמִשְׁרָתָהּ הַנָּשׂוּי לָהּ; אַךְ לָשֵׂאת נָשְׂאָה אוֹתָהּ הִיא עַצְמָהּ, כְּאִילּוּ אֵין הַמְּשָׁרֵת מְהֵימָן דַּיּוֹ. כָּךְ גַּם הֶחֱזִיקָה אֶת הַכֶּסֶף בְּיָדֶיהָ, אַךְ הוּא שֶׁעָשָׂה אֶת הַשְּׁלִיחוּיוֹת, בַּחֲרִיצוּת חֲפֵצָה. עֲנָנָה עַל פָּנֶיהָ הֶעֱכִירָה מִיָּד אֶת מַרְאֵהוּ הַקּוֹרֵן; בְּאֶחָד הַבִּיקּוּרִים הָרִאשׁוֹנִים בַּמֵּנִיאַפּ' שֶׁלָּהֶם רָאֲתָה אִשְׁתִּי שֶׁיֵּשׁ לוֹ סִיבָּה לִהְיוֹת זָהִיר. עִם נַן טוּק' הָיָה חָבֵר, בַּחוּרוֹן קַל-דַּעַת, בֶּן גִּילוֹ וּמִינּוּ; וְהֵם הֵבִיאוּ עַצְמָם לְדַרְגָּה כָּזֹאת שֶׁל בְּדִיחוּת-הַדַּעַת אֲשֶׁר בָּהּ פְּעָמִים רַבּוֹת מִדַּי שׁוּב אֵין נוֹתְנִים אֶת הַדַּעַת עַל הַתּוֹצָאוֹת. נָאֵי טָקָאוּטִי הִזְכִּירָה אֶת שְׁמָהּ שֶׁלָּהּ, וְנַן טוּק' זָקַף מִיָּד שְׁתֵּי אֶצְבָּעוֹת, חֲבֵרוֹ עָשָׂה כָּמוֹהוּ, וּשְׁנֵיהֶם בְּאֶקְסְטָזָה שֶׁל עַרְמוּמִיּוֹת. הָיָה בָּרוּר שֶׁהַגְּבֶרֶת יֵשׁ לָהּ שְׁנֵי שֵׁמוֹת; וּמִתּוֹךְ טֶבַע עֲלִיצוּתָם וְהַזַּעַם שֶׁהֵעִיב אֶת פָּנֶיהָ שֶׁלָּהּ, הִסְתַּבֵּר שֶׁמֶן-הַסְּתָם יֵשׁ מַשֶּׁהוּ מְשַׁעֲשֵׁעַ בַּשֵּׁם הַשֵּׁנִי. הַבַּעַל אָמַר זֹאת; וֶאֱגוֹז-קוֹקוּס מְכַוֵּון הֵיטֵב מִיְּדֵי אִשְׁתּוֹ פָּגַע בּוֹ בְּצַד רֹאשׁוֹ, וְקוֹלוֹתֵיהֶם וַעֲלַזְתֶּם שֶׁל שְׁנֵי הַצְּעִירִים הַלֹּא-נְבוֹנִים נֶאֶלְמוּ לְכָל הַיּוֹם.
אַנְשֵׁי פּוֹלִינֶזְיָה הַמִּזְרָחִית לְעוֹלָם אֵינָם אוֹבְדֵי-עֵצוֹת; הִלְכוֹת דֶּרֶךְ-אָרֶץ שֶׁלָּהֶם מוּחְלָטוֹת וּמְלֵאוֹת, הֵן קוֹבְעוֹת מָה יַעֲשׂוּ בְּכָל מִקְרֶה וּמִקָּרָה, וְכֵיצַד יַעֲשׂוּ זֹאת. אַנְשֵׁי אִיֵּי גִּילְבֵּרְט הֵם לִכְאוֹרָה חוֹפְשִׁיִּים יוֹתֵר, וּמְשַׁלְּמִים בְּעַד חֵירוּתָם (כָּמוֹנוּ) בְּהִסְתַּבְּכוּיוֹת תְּכוּפוֹת. כָּךְ קָרָה לְעִתִּים קְרוֹבוֹת לַזּוּג הֶהָפוּךְ. בְּאֶחָד מִבִּיקּוּרֵיהֶם אֶצְלֵנוּ כִּיבַּדְנוּ אוֹתָם בַּמִּקְטֶרֶת וְטַבָּק; וּלְאַחַר שֶׁעִישְּׁנוּ וְהָיוּ מוּכָנִים לָלֶכֶת, מָצְאוּ עַצְמָם שְׁרוּיִים בִּבְעָיָה: הַאִם עֲלֵיהֶם לָקַחַת מָה שֶׁנּוֹתַר מִן הַטַּבָּק אוֹ לְהַשְׁאִירוֹ. הֵם אָחֲזוּ בְּגָלוּם הַטַּבָּק, שֶׁבּוֹ וְהִנִּיחוּ אוֹתוֹ, מָסְרוּ אוֹתוֹ זֶה לְזֶה, וְהִתְוַוכְּחוּ עָלָיו, עַד שֶׁהֵחֵלָּה הָאִשָּׁה לְהֵירָאוֹת נְפוּלָה וְהַבַּעַל זָקֵן. לְבַסּוֹף לָקְחוּ אוֹתוֹ, וַאֲנִי מוּכָן לְהִתְעָרֵב שֶׁעוֹד קוֹדֶם שֶׁיָּצְאוּ מִגְּבוּלוֹת הַמַּחֲנֶה הָיוּ בְּטוּחִים כִּי שָׁגוּ בְּהַחְלָטָתָם. בְּפַעַם אַחֶרֶת כּוּבְּדוּ כָּל אֶחָד בְּסֵפֶל קָפֶה גָּדוֹל, וְנַן טוּק', בְּקוֹשִׁי וּבְאִי-רָצוֹן, רוֹקֵן אֶת שֶׁלּוֹ עַד תּוּמּוֹ. נָאֵי טָקָאוּטִי שָׁתְתָה קְצָת, לֹא נָטְתָה לְהַמְשִׁיךְ, חָשְׁבָה שֶׁלֹּא מִן הַנִּימוּס יִהְיֶה לְהַנִּיחַ אֶת הַסֵּפֶל בְּלִי לְרוּקֵּנוּ, וְצִיוְּותָה עַל מִשְׂרָתָהּ הַנָּשׂוּי לָהּ לִגְמוֹר אֶת מָה שֶׁנִּשְׁאַר. "בָּלַעְתִּי כַּמָּה שֶׁיָּכוֹלְתִּי, אֵינֶנִּי יָכוֹל לִבְלוֹעַ עוֹד, זוֹ אִי-אֶפְשָׁרוּת גּוּפָנִית," הוּא כְּמוֹ אָמַר; וְהַמְּפַקֶּדֶת הַקְּשׁוּחָה שֶׁלּוֹ חָזְרָה עַל פְּקוּדּוֹתֶיהָ בְּסִימָנִים חֲשָׁאִיִּים תַּקִּיפִים. בָּחוּר בִּישׁ מַזָּל! וַאֲנַחְנוּ, מִתּוֹךְ רִגְשֵׁי אֱנוֹשׁ גְּרֵידָא, בָּאנוּ לְעֶזְרָתוֹ וְסִילַּקְנוּ אֶת הַסֵּפֶל.
הַמִּשְׁפָּחָה הַמְּשׁוּנָּה הַזֹּאת מַעֲלָה בַּת-צְחוֹק עַל שְׂפָתִי; אַךְ אֲנִי זוֹכֵר אֶת הַנְּפָשׁוֹת הַטּוֹבוֹת הָאֵלֶּה בְּחִיבָּה וּבְכָבוֹד. שִׂימַת-הַלֵּב שֶׁלָּהֶם אֵלֵינוּ הָיְתָה מַפְתִּיעָה. מַחְרוֹזוֹת הַפְּרָחִים מוֹעֳרָכוֹת הַעֲרָכָה רַבָּה, אֶת הַנִּיצָּנִים צָרִיךְ לְחַפֵּשׂ בְּאֵזוֹר רָחָב; וְאַף כִּי הָיוּ לָהֶם מְשָׁרְתִים רַבִּים לְהַזְעִיק לְעֶזְרָתָם, רָאִינוּ אוֹתָם עַצְמָם מְשׁוֹטְטִים הַרְחֵק מִבֵּיתָם לִמְצוֹא אֶת הַנִּיצָּנִים, וְאֶת הָאִשָּׁה טוֹרַחַת בְּמוֹ יָדֶיהָ לְשֶׁזָּרַם יַחַד. לֹא חוֹסֶר-לֵב, אֶלָּא הַזִּלְזוּל הַמְּקוּבָּל כָּל-כָּךְ בַּבְּעָלִים, הוּא שֶׁבִּגְלָלוֹ בָּזֶה נָאֵי טְקָאוּטִי לְסִבְלוֹ שֶׁל נַן טוּק'. כְּשֶׁחָלְתָה אִשְׁתִּי, נֶעֶשְׂתָה לָהּ הִיא אָחוֹת חֲרוּצָה וַחֲבִיבָה; וּשְׁנֵי בְּנֵי-הַזּוּג, לְמַרְבֵּה מְבוּכָתָהּ שֶׁל הַחוֹלֶה, נַעֲשׂוּ אֲבִיזָרִים קְבוּעִים בַּחֲדֵרָה. הִגְבִּירָה הַזְּקֵנָה הַזֹּאת, הַשְּׁתַלְּטָנִית, הַמּוּכְשֶׁרֶת וְחַסְרַת-הָעִידּוּן, בְּעֵינֶיהָ הַטְּרוּפוֹת, הָיוּ לָהּ רְגָשׁוֹת עֲמוּקִּים וַעֲדִינִים; אֶת גַּאֲוָותָהּ בְּבַעֲלָהּ הַצָּעִיר כַּנִּרְאֶה הַסְּתִירָה מִתּוֹךְ חֲשָׁשׁ שֶׁמָּא תַּשְׁחִית אוֹתוֹ בְּכָךְ; וְכַאֲשֶׁר דִּיבְּרָה עַל בְּנָהּ הַמֵּת, לָבְשׁוּ פָּנֶיהָ אֵיזוֹ טְרָגִיּוֹת. אֲבָל דּוֹמֶה שֶׁמָּצָאתִי בְּאַנְשֵׁי אִיֵּי גִּילְבֵּרְט אֵיזֶה אוֹן שֶׁל תְּבוּנָה וְרֶגֶשׁ הַמַּבְדִּיל אוֹתָם (כְּמוֹ שְׂפָתָם הַצּוֹרְמָנִית וְהַנּוּקְשָׁה) מֵאֲחֵיהֶם בְּנֵי שְׁאָר הָאִיִּים שֶׁבַּמִּזְרָח.








https://www.shortstoryproject.com/he/story/%d7%91%d7%a2%d7%9c-%d7%95%d7%90%d7%a9%d7%94/
#