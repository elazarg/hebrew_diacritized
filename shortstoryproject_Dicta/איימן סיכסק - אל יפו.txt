הוּא הִנִּיחַ אֶת הַפִּנְקָס עַל בִּרְכּוֹ וְכָתַב: "מְעוּנָּן. רֵיחַ שֶׁל בֶּנְזִין וּמְכַלֵּי אַשְׁפָּה," וְהֵצִיץ שׁוּב הַחוּצָה מֵהַחַלּוֹן כְּדֵי לְוַודֵּא שֶׁלֹּא שָׁכַח לְצַיֵּין דְּבַר מָה. הָאוֹטוֹבּוּס נָסוֹג בִּנְשִׁיפָה מַהְבִּילָה מֵהַתַּחֲנָה וּפָנָה אֶל הַכְּבִישׁ הַמָּהִיר לְכִיוּוּן יְרוּשָׁלַיִם, וְהוּא הוֹסִיף: "שִׁיר שֶׁל הַדְּלָתוֹת מִתְנַגֵּן בָּרַדְיוֹ", הֶעֱבִיר שְׁנֵי קַוִּוים עַל הַמִּילִּים כְּדֵי לְבַטֵּל אוֹתָן, וּמִיָּד נִמְלַךְ בְּדַעְתּוֹ וְכָתַב אוֹתָן מֵחָדָשׁ.
הָאוֹטוֹבּוּס שָׁעַט קָדִימָה, הִתְאַמֵּץ לְהַשִּׂיג אוֹטוֹבּוּס זֵהֶה שֶׁהִתְקַדֵּם בֵּינְתַיִים בַּנָּתִיב הַשְּׂמָאלִי, וְהַקָּשֶׁה עָלָיו לְהַמְשִׁיךְ לִתְמוֹךְ אֶת הַפִּנְקָס עַל בִּרְכּוֹ. הָאוֹטוֹבּוּס מִצַּד שְׂמֹאל הָיָה מָלֵא חַיָּילִים, זוּגוֹת רַבִּים מֵהֶם, מְעוּלָּפִים מָשִׁינָה, פְּנֵיהֶם נְמַסּוֹת כְּנֶגֶד הַחַלּוֹנוֹת. הוּא זָכַר מִסַּדְנָאוֹת הַגַּדְנָ"ע בְּתִיכוֹן שֶׁאֶפְשָׁר לְזַהוֹת לְאֵיזֶה חֵיל כָּל חַיָּיל מִשְׁתַּיֵּיךְ לְפִי צֶבַע הַכּוּמְתָּה שֶׁעַל כְּתֵפוֹ. גַּם זֶה הָיָה כָּתוּב בַּפִּנְקָס שֶׁלּוֹ. הוּא סוֹכֵךְ עַל עֵינָיו כְּדֵי לְבַטֵּל אֶת הִשְׁתַּקְּפוּת דְּמוּתוֹ בִּזְגוּגִית הַחַלּוֹן שֶׁל הָאוֹטוֹבּוּס הַסָּמוּךְ. כּוּמְתוֹת אֲדוּמּוֹת. צַנְחָנִים. עָלָה בְּדַעְתּוֹ שֶׁאִם יִהְיֶה פִּיגּוּעַ בָּאוֹטוֹבּוּס הַזֶּה, הַמְּחַבֵּל יַהֲפוֹךְ לְסוּג שֶׁל אַגָּדָה. גִּיבּוֹר בְּחַיָּיו. בְּעֶצֶם, בְּמוֹתוֹ. גְּדוּדִים רַבִּים שֶׁל דְּמוּיוֹת רְעוּלוֹת פָּנִים יָנִיפוּ כְּרָזוֹת עִם הַתְּמוּנָה שֶׁלּוֹ בְּיָד אַחַת וְרוֹבִים בַּיָּד הַשְּׁנִיָּיה, וְיִצְעֲקוּ "אַלְלָה אֶכָּבֵר" בַּחֲדָשׁוֹת. "וְאֵלֶּה הַתְּמוּנוֹת מֵעַזָּה בְּעִקְבוֹת הַפִּיגּוּעַ הַבּוֹקֶר," יַגִּידוּ בַּחֲדָשׁוֹת, וְיָרִיצוּ אֶת הַתְּמוּנוֹת הָאֵלֶּה בְּמַחֲזוֹרִיּוּת: דְּמוּיוֹת לוֹבְשׁוֹת שְׁחוֹרִים שֶׁרַק כַּדּוּרִי עֵינֵיהֶן גְּלוּיִים יִתְקַדְּמוּ שׁוּב לְעֵבֶר הַמַּצְלֵמָה, כְּמוֹ בִּפְקוּדָּה שֶׁל בְּמַאי נִסְתָּר, יָנִיפוּ אֶת הַתְּמוּנוֹת וְהָרוֹבִים וָשׁוּב יִצְעֲקוּ "אַלְלָה אֶכָּבֵר", פַּעַם אַחֲרֵי פַּעַם. וּבְכָל הָעֲרוּצִים יַגִּידוּ "וְאֵלֶּה הַתְּמוּנוֹת מֵעַזָּה" אוֹ "אֵלֶּה הַתְּמוּנוֹת מִגֵּ'נִין" אוֹ "אֵלֶּה הַתְּמוּנוֹת מִבֵּיירוּת" אוֹ מִבַּגְדָּד אוֹ מִמִּזְרַח יְרוּשָׁלַיִם אוֹ מִיָּפוֹ. אַף אֶחָד לֹא יִזְכּוֹר בְּדִיּוּק. אַחֵר כָּךְ יַתְחִילוּ הַוִּויכּוּחִים בֵּין הָאִרְגּוּנִים עַל הָאַחְרָיוּת לַפִּיגּוּעַ, וּכְכָל שֶׁיָּמוּתוּ יוֹתֵר חַיָּילִים כָּךְ יָצוּצוּ עוֹד וְעוֹד אִרְגּוּנִים שֶׁיִּטְעֲנוּ שֶׁהַמְּחַבֵּל נִשְׁלַח מִשּׁוּרוֹתֵיהֶם, וְלֹא יִהְיֶה אֶפְשָׁר לְהַחְלִיט אֶת מִי לִשְׂנוֹא אוֹ לֶאֱהוֹב. אֶפְשָׁר יִהְיֶה לִנְשׁוֹם לִרְווֹחָה כְּשֶׁיִּתְגַּלּוּ קַלָּטוֹת הַוִּוידֵאוֹ שֶׁמְּתַעֲדוֹת אֶת הַמְּחַבֵּל יוֹם אוֹ יוֹמַיִים לִפְנֵי הַפִּיגּוּעַ; הוּא יַגִּיד מַשֶּׁהוּ עַל זְכוּת הַשִּׁיבָה אוֹ עַל הַנַּכְּבָּה אוֹ עַל הַקּוּרְאָן, וּבַתְּמוּנָה הַבָּאָה כְּבָר יִרְאוּ אוֹתוֹ כּוֹרֵעַ וּמִתְפַּלֵּל עַל שָׁטִיחַ מַלְבְּנִי, "אַלְלָה אֶכָּבֵר", "אַלְלָה אֶכָּבֵר". הוּא דִּמְיֵין אֶת עַצְמוֹ מְרוּתָּק לְמָסַךְ הַטֵּלֵוִויזְיָה, וְאֶת אִמּוֹ מְצַקְצֶקֶת בִּלְשׁוֹנָהּ בְּרֶקַע וְאוֹמֶרֶת: עוֹד מְטוּמְטָם שֶׁשָּׁטְפוּ לוֹ אֶת הַמּוֹחַ.
הָאוֹטוֹבּוּס מִשְּׂמֹאל הָאַט, הִפְנָה אֶת חוֹטְמוֹ הַצִּדָּה וּפָנָה לְאַחַת הַיְּצִיאוֹת מֵהַכְּבִישׁ הָרָאשִׁי. הוּא עָקַב אַחֲרָיו בְּמַבָּטוֹ עַד שֶׁהִשְׁתַּטֵּחַ לִכְדֵי קַו מְקוּטָּע בְּמֶרְחָק וְנֶעֱלַם, וְאָז הִצְמִיד אֶת אוֹזְנוֹ לַחַלּוֹן כְּדֵי לְהֵיטִיב לִשְׁמוֹעַ: לֹא עָלָה קוֹל שֶׁל פִּיצוּץ. הוּא הִפְנָה אֶת עֵינָיו בַּחֲזָרָה אֶל פִּנְקָסוֹ וְרָאָה שֶׁעֶפְרוֹנוֹ יָצָא מִשַּׁלִּיטָתוֹ בֵּינְתַיִים וְהִשְׁאִיר שְׂרִיטוֹת עֲמוּקּוֹת לְאוֹרֶךְ הַדַּף. הֵן חָצוּ אֶת הַמִּילִּים וּמִסְמְרוּ אוֹתָן לְמַלְבֵּן הַנְּיָיר, סָגְרוּ עֲלֵיהֶן כְּמוֹ סוֹרְגִים.
הוּא הִבִּיט בָּאֲנָשִׁים שֶׁסְּבִיבוֹ וְתָהָה אִם מִישֶׁהוּ מֵהֶם קָרָא בְּהַבָּעוֹת פָּנָיו אֶת הַדְּבָרִים שֶׁעָלוּ בְּדַעְתּוֹ. הַמָּקוֹם שֶׁלְּיָדוֹ הָיָה פָּנוּי, אֲבָל בְּשׁוּרָה שֶׁלְּיָדוֹ יָשְׁבוּ שְׁתֵּי נָשִׁים מְבוּגָּרוֹת, מַחְרוֹזוֹת פְּלַסְטִיק צִבְעוֹנִיּוֹת לַצָּווֹארִיהֵן. הֵן הִבִּיטוּ קָדִימָה אֶל הַמּוֹשָׁבִים שֶׁלִּפְנֵיהֶן וְהֶחֱלִיפוּ מָרִי פַּעַם דְּבָרִים מִבְּלִי לְהַבִּיט זוֹ בָּזוֹ. הוּא הִסִּיק שֶׁמֵּהֶן אֵין לוֹ מָה לִדְאוֹג, וְצִייֵּן בַּפִּנְקָס שֶׁלּוֹ שֶׁהֵן דִּיבְּרוּ בְּשָׂפָה שֶׁלֹּא הִצְלִיחַ לְזַהוֹת.
בְּעוֹדוֹ כּוֹתֵב, עָבַר הַמְּחַבֵּל בְּדִמְיוֹנוֹ לָאוֹטוֹבּוּס שֶׁלּוֹ. עַכְשָׁיו הָיוּ הוּא וּשְׁתֵּי הַנָּשִׁים הַזְּקֵנוֹת בְּסַכָּנַת חַיִּים. הוּא רָאָה אוֹתָן בְּעֵינֵי רוּחוֹ נוּרוֹת קָדִימָה כְּמוֹ שְׁנֵי קְלִיעִים, גַּפֵּיהֶן נִיתָּקִים מֵהֶן וְנִשְׁלָחִים הַצִּדָּה בְּקַוִּוים מְקוּשָּׁתִים, כְּמוֹ זִיקּוּקִין דִּי-נוּר. הוּא תָּהָה מָה יִקְרֶה לַחֲרוּזֵי הַפְּלַסְטִיק בְּגֵיהִינּוֹם שִׁיקּוּם אַחֲרֵי הַפִּיצוּץ. הָעוֹבְדִים הַמְּזוּקָּנִים שֶׁל זָקָ"א בֶּטַח יִמְצְאוּ אוֹתָם עַל הַכְּבִישׁ אֵיפְשֶׁהוּ, מְפוּחָמִים אֲבָל שְׁלֵמִים, אוֹ דְּבוּקִים כְּמוֹ טִיפּוֹת מְעַוְּותוֹת שֶׁל שַׁעֲווֹה לְצַוּוֹארֵיהֶן וְלִשְׁדֵיהֶן שֶׁל הַמֵּתוֹת. שְׁבִילִים דַּקִּים שֶׁל צִינָּה רָצוּ בְּמוֹרַד גַּבּוֹ. הוּא הִתְרַגֵּשׁ מִצִּבְעוֹנִיּוּתָהּ הַמְּסַנְוֶורֶת שֶׁל תְּמוּנַת הַמָּוֶות שֶׁנִּרְקְמָה בְּדִמְיוֹנוֹ. לְאָן מוּעָדוֹת פְּנֵיהֶן שֶׁל הַשְּׁתַּיִים? נִרְאֶה לוֹ צָפוּי מִדַּי לִכְתּוֹב "הַכּוֹתֶל". יָדוֹ נָעָה בָּאִי-נוֹחוּת עַל גַּבֵּי הַדַּף: בֵּית הַחוֹלִים הֲדַסָּה? תֵּיאַטְרוֹן הַחָאן?
הוּא הוֹצִיא אֶת הַטֵּלֵפוֹן הַסֵּלוּלָרִי מִכִּיס מִכְנָסָיו וּבָחַן אֶת הַסִּפְרוּת שֶׁעַל הַמָּסָךְ. עֶשְׂרֵה לְתֵשַׁע. עוֹר אַרְבָּעִים דַּקּוֹת לִתְחִילַּת הַשִּׁיעוּר. הוּא הִתְלַבֵּט אִם לְהִתְקַשֵּׁר לְאִמּוֹ. עָלָה בְּדַעְתּוֹ שֶׁזּוֹ תִּהְיֶה כּוֹתֶרֶת טוֹבָה לָעִיתּוֹן, "רְגָעִים לִפְנֵי הַפִּיצוּץ, הוּא הִתְקַשֵּׁר הַבַּיְתָה לְאִמָּא". בְּעֵינֵי רוּחוֹ רָאָה אֶת פָּנָיו, נְתוּנוֹת בְּמִסְגֶּרֶת אֲדוּמָּה, מִתַּחַת לָאוֹתִיּוֹת הַשְּׁחוֹרוֹת שֶׁל הַכּוֹתֶרֶת. צִיטּוּט שֶׁל סִמְאהָר, אֲחוֹתוֹ הָאֲבֵלָה, יְרַחֵף בְּצִדָּהּ הָעֶלְיוֹן שֶׁל הַיְּדִיעָה. מְעַנְיֵין אֵיזוֹ תְּמוּנָה יָשִׂימוּ בָּעִיתּוֹן. רַק שֶׁלֹּא יִבְחֲרוּ אֶת הַדְּיוֹקָן הַמֵּבִיךְ מִתְּמוּנַת הַמַּחֲזוֹר. צָרִיךְ לִזְכּוֹר לְהִיפָּטֵר מֵהַתְּמוּנָה הַזֹּאת כְּשֶׁיַּחֲזוֹר הַבַּיְתָה. עַכְשָׁיו צִידֵּד אֶת מַבָּטוֹ כָּרִי לְוַודֵּא שֶׁשְּׁתֵּי הַזְּקֵנוֹת מֵהַכִּיסְּאוֹת שֶׁלְּיָדוֹ עֲדַיִין שְׁלֵמוֹת. פָּנֶיהָ שֶׁל זוֹ הַקְּרוֹבָה אֵלָיו נִרְאוּ תְּשׁוּשׁוֹת, חִיוְּורוֹת כְּנַגָּר הַבּוֹהֵק הֶעָמוּם שֶׁעָלָה מֵהַחַלּוֹן. הוּא הֶחֱלִיט שֶׁהֵן בְּדַרְכָּן לְבֵית הַקְּבָרוֹת הַצְּבָאִי בְּהַר הַצּוֹפִים. מֵעוֹלָם לֹא רָאָה שָׁם אִישׁ, אַף שֶׁהוּא חוֹלֵף עַל פְּנֵי הַשֶּׁטַח הַמְּשׁוּפָּע מִדֵּי שָׁבוּעַ בְּשָׁבוּעַ, וְהוּא הִנִּיחַ שֶׁצִּלְבֵי הָאֶבֶן הַנְּטוּעִים בָּאֲדָמָה יִשְׂמְחוּ לַחֶבְרָה שֶׁהוּא מְתַכְנֵן לָהֶם. הוּא רִפְרֵף אֲחוֹרָה בַּפִּנְקָס שֶׁלּוֹ וְחִיפֵּשׂ דְּמוּיוֹת אַלְמוֹנִיּוֹת קוֹדְמוֹת שֶׁאֶפְשָׁר יִהְיֶה לְשַׁדֵּךְ אוֹתָן לִשְׁתֵּי הַמְּבַקְּרוֹת בְּבֵית הַקְּבָרוֹת. הוּא מָצָא מְעַטּוֹת מִכְּפִי שֶׁשִּׁיעֵר, וּבְכָל זֹאת הִצְלִיחַ הַמִּפְגָּשׁ הַמְּחוּדָּשׁ אֵיתָן לְעוֹרֵר בּוֹ גַּאֲווֹה שֶׁל מִי שֶׁמֵּבִין לָרִאשׁוֹנָה אֶת מַשְׁמָעוּת עָמְלוּ. הִפְתִּיעַ אוֹתוֹ לְגַלּוֹת שֶׁבֵּין דַּיָּירֵי הַפִּנְקָס שֶׁלּוֹ אֵין וְלוּ גֶּבֶר אַחֵר. מִבְּלִי מֵשִׂים תִּיעֵד נָשִׁים בִּלְבַד. אַחַת מֵהֶן עוֹרְרָה בּוֹ עַכְשָׁיו תְּחוּשָׁה מְעִיקָה שֶׁל חֲרָטָה וְרַחֲמִים.
הוּא עָמַד בְּאוֹתוֹ יוֹם מוּל דּוּכַן מִלִּבִּי בְּיָפוֹ וְהִמְתִּין לְכוֹס הַשְּׁתִיָּיה שֶׁלּוֹ. עַל פִּי הַתַּאֲרִיךְ הַמְּצוּיָּן בְּרִישּׁוּל בְּשׁוּלֵי הַדַּף הָיָה זֶה "אֶמְצַע אוֹגוּסְט". הוּא וּסְמָאהֶר הָיוּ בְּדַרְכָּם הַבַּיְתָה (מֵהֵיכָן? זֶה לֹא מוֹפִיעַ בַּפִּנְקָס שֶׁלּוֹ), וְגִילּוּ נַקָּר בְּאַחֵר הַגַּלְגַּלִּים הָאֲחוֹרִיִּים שֶׁל הַמְּכוֹנִית. הֵם הִצְלִיחוּ לְהַגִּיעַ עַד לַמּוּסָךְ שֶׁל אֶחָד הַדּוֹדִים שֶׁלָּהֶם, וְהִיא נִשְׁאֲרָה שָׁם כְּדֵי לְהַשְׁגִּיחַ עַל הַנַּעֲשֶׂה בִּמְכוֹנִית, בִּזְמַן שֶׁהוּא יָצָא לְחַפֵּשׂ מַשֶּׁהוּ לִשְׁתּוֹת בְּאַחַת הַחֲנוּיוֹת הַסְּמוּכוֹת. בְּעוֹדוֹ מְחַכֶּה לְתוֹרוֹ לְהַזְמִין הִבְחִין בְּאִישָּׁה מְלֵאָה וַאֲפוֹרַת שֵׂיעָר הָעוֹשָׂה אֶת דַּרְכָּהּ לְשֵׁם אַט אַט. הִיא טִיפְּסָה בְּקוֹשִׁי רַב בְּמַעֲלֵה הַמַּדְרֵגוֹת אֶל הַדּוּכָן, פָּנֶיהָ מִתְעַוְּותוֹת וּמִתְכַּהוֹת מֵהַמַּאֲמָץ, וְנֶעֶצְרָה מִתַּחַת לְאַחַת מִשֶּׁמִּשְׁיוֹת הַבַּר הַצִּבְעוֹנִיּוּת שֶׁהִתְנַדְנְדוּ אָנֶה וָאָנָה וְנֶאֶנְחוּ מִכְּאֵבִים. הִיא הוֹרִידָה אֶת הַמִּטְפַּחַת שֶׁכִּיסְּתָה אֶת רֹאשָׁהּ וּמָחֲתָה בָּהּ אֶת זֵיעָתָהּ. הוּא הָיָה בָּטוּחַ שֶׁלֹּא רָאָה אוֹתָהּ לִפְנֵי כֵן בָּעִיר. הִיא הִבִּיטָה סְבִיבָהּ מְיוֹאֶשֶׁת. הוּא הִנִּיחַ אֶת הַפִּנְקָס שֶׁלּוֹ עַל מַעֲקֵה בֵּטוֹן נָמוּךְ בְּצַד הַדּוּכָן: "לְאָן הִיא הוֹלֶכֶת? הִיא כַּנִּרְאֶה הִתְרַחֲקָה מֵהַבַּיִת." הִיא שָׁלְפָה מִיכַל גָּלִילִי קָטָן וּבָחֲרָה מִתּוֹכוֹ גְּלוּלָה בְּאֶצְבְּעוֹתֶיהָ. הוּא נִיסָּה לִקְרוֹא אֶת הַתָּוִוית שֶׁעַל הַמֵּיכָל, אֲבָל לֹא עָלָה בְּיָדוֹ. הִיא הִטְּתָה אֶת רֹאשָׁהּ לְאָחוֹר וְהֵטִילָה אֶת הַגְּלוּלָה לְפִיהָ. הוּא הִתְאַמֵּץ לִכְתּוֹב בִּמְהִירוּת. כְּשֶׁהֵרִים אֵלֶיהָ שׁוּב אֶת פָּנָיו הִצְטַלְּבוּ מַבְּטֵיהֶם. עֵינֶיהָ נִנְעֲצוּ בְּעֵינָיו כְּמוֹ זוּג חִצִּים. הַאִם תָּפְסָה אוֹתוֹ בְּקַלְקָלָתוֹ? הוּא הִשְׁפִּיל אֶת רֹאשׁוֹ בַּחֲזָרָה אֶל הַפִּנְקָס וְהֶעֱמִיד פָּנִים שֶׁהוּא עָסוּק בִּקְרִיאָה. מִזָּוִוית עֵינוֹ רָאָה אוֹתָהּ יוֹרֶדֶת בַּחֲזָרָה אֶל הַמִּדְרָכָה וּמַמְשִׁיכָה בְּדַרְכָּהּ. הוּא הִבִּיט בָּהּ כְּשֶׁהִתְרַחֲקָה וְנִזְכַּר בַּפַּעַם הָרִאשׁוֹנָה זֶה שָׁנִים בְּבוֹשְׁתּוֹ כְּשֶׁנִּתְפַּס גּוֹנֵב חוֹפֶן שֶׁל סוּכָּרִיּוֹת גּוּמִי מֵהַקִּיּוֹסְק שֶׁמּוּל בֵּית הַסֵּפֶר, בַּיּוֹם הָאַחֲרוֹן שֶׁל כִּיתָּה ב'. הָרוֹק בְּפִיו נַעֲשָׂה צָמִיג וּמַר, וְרָוַוח לוֹ כְּשֶׁהִגִּישׁוּ לוֹ אֶת הַשְּׁתִיָּה שֶׁבִּיקֵּשׁ.
הָאוֹטוֹבּוּס נֶעֱצַר וְהַנּוֹסְעִים נִשְׁפְּכוּ הַחוּצָה מִתּוֹכוֹ וְהִצְטוֹפְפוּ בְּתוֹרִים לַכְּנִיסָה לַתַּחֲנָה. כְּשֶׁיָּרַד, חִיפֵּשׂ בְּעֵינָיו אֶת שְׁתֵּי הַנָּשִׁים שֶׁיָּשְׁבוּ בְּסָמוּךְ לוֹ, לַשָּׁוְוא. גַּבֵּיהֶם שֶׁל כָּל הָאֲנָשִׁים נִדְמוּ דּוֹמִים בַּחֲשֵׁיכָה הַסִּינְתֵּטִית הַקְּבוּעָה שֶׁל הַתַּחֲנָה הַמֶּרְכָּזִית. קוֹל רָחוֹק קָרָא, "נָהַג, אַתָּה לֹא רוֹאֶה שֶׁיֵּשׁ אָדוֹם?" וְהוּא נִזְכָּר שֶׁלֹּא צִייֵּן אֶת צִבְעָן שֶׁל מַחְרוֹזוֹת הַפְּלַסְטִיק שֶׁעָנְדוּ שְׁתֵּי הַזְּקֵנוֹת.
מִחוּץ לַתַּחֲנָה עָמְדוּ אַרְבָּעָה גְּבָרִים בַּמַּעְגָּל וְהִסְתַּכְּלוּ סְבִיבָם בְּסַקְרָנוּת. הוּא הִבְחִין בְּנַיֶּידֶת מִשְׁטָרָה שֶׁשְּׁנַיִים מִגַּלְגַּלֶּיהָ עָמְדוּ עַל הַמִּדְרָכָה וְהֶעֱרִיךְ כִּי עַד לֹא מִזְּמַן הָיְתָה שָׁם הִתְקַהֲלוּת גְּדוֹלָה יוֹתֵר.
"מָצְאוּ מַשֶּׁהוּ?" אָמַר אֶחָד מֵאַרְבַּעַת הַגְּבָרִים וְהִשְׁלִיךְ בְּדַל סִיגַרְיָה בּוֹעֵר אֶל הַכְּבִישׁ.
"כְּלוּם. אַזְעָקַת שְׁווֹא."
כְּשֶׁהִתְכּוֹנֵן לַחֲצוֹת אֶת הַכְּבִישׁ לְכִיוּוּן רְחוֹב יָפוֹ צִלְצֵל הַטֵּלֵפוֹן. זוֹ הָיְתָה אִמָּא שֶׁלּוֹ. "כְּבָר הִגַּעְתָּ לִירוּשָׁלַיִם?" הוּא לֹא הִצְלִיחַ לִשְׁמוֹעַ אֶת קוֹלָהּ מֵעַל לִסְאוֹן תְּנוּעַת הַמְּכוֹנִיּוֹת, אֲבָל מִתְּגוּבוֹתֶיהָ שֶׁל אִמּוֹ הֵבִין שֶׁהִיא שׁוֹמַעַת אוֹתוֹ. "לָקַחַת מְעִיל?", "אִתָּהּ חוֹזֵר בַּחֲמִישִׁי כָּרָגִיל?"
הוּא סִיפֵּר לָהּ עַל הַדְּבָרִים שֶׁחָשַׁב עֲלֵיהֶם בָּאוֹטוֹבּוּס, עַל הַחַיָּילִים. הִיא הֵשִׁיבָה בִּשְׁתִיקָה. הוּא הִצְלִיחַ לִשְׁמוֹעַ אֶת עַצְמוֹ אוֹמֵר, "חֲתִיכַת סִיפּוּר, אָה?"
הִיא עָנְתָה, "אֵיזֶה פִּיגּוּעַ בְּרֹאשׁ שֶׁלְּךָ?"
הוּא הֶחֱזִיר אֶת הַטֵּלֵפוֹן לַכִּיס וְהֵרִים אֶת עֵינָיו אֶל הָרַמְזוֹר. יָרוֹק. לְפֶתַע עָלָה בְּרֹאשׁוֹ שֶׁזּוֹ יְכוֹלָה לִהְיוֹת כּוֹתֶרֶת נֶהְדֶּרֶת לַסִּיפּוּר: פִּיגּוּעַ בְּרֹאשׁ, וְהוּא הוֹשִׁיט בְּהִתְלַהֲבוּת אֶת יָדוֹ אֶל כִּיסוֹ הַיְּמָנִי, לִשְׁלוֹף מִתּוֹכוֹ אֶת הַפִּנְקָס. צְעִירָה עִם עֶגְלַת תִּינוֹק רֵיקָה נִתְקְלָה בּוֹ מֵאָחוֹר וְהִפְטִירָה, "אֵיפֹה הָרֹאשׁ שֶׁלְּךָ?" וְעָקְפָה אוֹתוֹ בִּמְהִירוּת. הוּא נִזְרַק קָדִימָה אֶל הָרְחוֹב. בְּעוֹדוֹ מְמַהֵר אֶל הַמִּדְרָכָה הַנֶּגְדִּית דִּמְיֵין אֶת עֶפְרוֹנוֹ מְצַיֵּיר אֶת הָאוֹתִיּוֹת עַל לוּחַ נְיָיר, פִּיגּוּעַ בְּרֹאשׁ, וְהִרְגִּישׁ שֶׁצְּעָדָיו נַעֲשִׂים קַלִּים יוֹתֵר מֵאֵלֶּה שֶׁל הוֹלְכֵי הָרֶגֶל סְבִיבוֹ; רַגְלָיו נָעוּ עַל הָאַסְפַלְט אֲבָל לֹא נָגְעוּ בּוֹ, וְהוּא הִתְקַדֵּם חֲסַר מִשְׁקָל לְיַעֲדוֹ, נִישָּׂא עַל גַּבֵּי הָעוֹלָם שֶׁמְּתוֹעָד בְּשׁוּרוֹת אֲרוּכּוֹת שֶׁל דַּיּוֹ וְעוֹפֶרֶת בַּפִּנְקָס שֶׁלּוֹ. רֶגַע נַעֲמָה לוֹ הַהַרְגָּשָׁה, וְאָז שָׁם אֶת יָדָיו בְּכִיסָיו וְקָמַץ אֶת אֶגְרוֹפָיו, מֵחֲשָׁשׁ שֶׁיְּאַבֵּד לְפֶתַע אֶת אֲחִיזָתוֹ בָּאֲדָמָה וְיִרְחַף מַעְלָה, מֵעַל לְמַבְּטֵיהֶם הַמִּשְׁתָּאִים שֶׁל הָאֲנָשִׁים שֶׁסְּבִיבוֹ.







https://www.shortstoryproject.com/he/story/%d7%90%d7%9c-%d7%99%d7%a4%d7%95/
#יְרוּשָׁלַיִם#יִשְׂרְאֵלִי#יִשְׂרְאֵלִי-פָלַסְטִינִי#סְפֵּקוּלָטִיבִי#עֲרָבִי-יִשְׂרְאֵלִי#פּוֹלִיטִי