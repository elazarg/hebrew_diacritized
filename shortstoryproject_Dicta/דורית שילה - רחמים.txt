כְּשֶׁמְּדוּבָּר בְּוִוינְסֵנְט קָשֶׁה לִי לְהַחְלִיט בְּמָה לְהִסְתַּכֵּל, בְּאֵיזֶה חֵלֶק שֶׁל גּוּפוֹ לְהַבִּיט כְּדֵי לִרְאוֹת אוֹתוֹ בֶּאֱמֶת וּלְהַחֲלִיט מִי הוּא. יֵשׁ יָמִים שֶׁהוּא נִכְנָס לַכִּיתָּה שֶׁלִּי, מְחַבֶּרֶת, סֵפֶר וְעֵט בְּיָדָיו, וַאֲנִי רוֹאֶה רַק אֶת אֶצְבְּעוֹתָיו הַלְּבָנוֹת עַל מִפְרְקֵיהֶן הַמְּחוּדָּדִים. בְּיָמִים אֲחֵרִים, כְּשֶׁאֲנִי עוֹמֶדֶת לְיַד הַלּוּחַ, הוּא תּוֹלֶה בִּי אֶת עֵינֵי הַבַּרְזֶל הַכְּחוּלּוֹת שֶׁלּוֹ, הַתְּחוּמוֹת בְּקִמְטֵי צְחוֹק אֲפַרְפָּרִים, וַאֲנִי לֹא רוֹאֶה דָּבָר מִלְּבַד מַבָּטוֹ. לִפְעָמִים, כְּשֶׁבַּחוּץ מַחֲשִׁיךְ מוּקְדָּם וְהַקּוֹר וְהַחוֹשֶׁךְ חוֹדְרִים מִבַּעַד לַחַלּוֹנוֹת חֲדַר הַכִּיתָּה שֶׁלָּנוּ, הוּא נִשְׁאַר לָשֶׁבֶת עַד שֶׁיּוֹצֵא אַחֲרוֹן הַסְּטוּדֶנְטִים, וְאָז מִתְרוֹמֵם מִכִּיסְּאוֹ וְצוֹעֵד לְאַט לְאַט, בִּגְלִימָתוֹ הַלְּבָנָה, לְעֵבֶר הַחַלּוֹן שֶׁמִּיְּמִינִי. בָּרְגָעִים הָאֵלֶּה אֲנִי לֹא יְכוֹלָה שֶׁלֹּא לִנְעוֹץ מַבָּט בַּחֲגוֹרַת חֲרוּזִי הָעֵץ הַמְּתוּחָה בְּרִישּׁוּל עַל מוֹתְנָיו וּתְלוּיָה מֵעַל הַסַּנְדָּלִים. כָּךְ הוּא צוֹעֵד וַחֲרוּזֵי הָעֵץ שֶׁל חֲגוֹרָתוֹ מְקַשְׁקְשִׁים וּמְקַרְקְשִׁים. פַּעַם אַחַת הוּא הִנִּיחַ אֶת כַּף יָדוֹ עַל זְגוּגִית הַחַלּוֹן הַקָּרָה וְאָמַר: "אֲנִי נִשְׁבָּע לָךְ, כְּשֶׁאֱלוֹהִים בָּרָא אֶת הַחוֹרֶף הוּא לֹא חָשַׁב עַל נְזִירִים דּוֹמִינִיקָנִים מִסְכֵּנִים, שֶׁצְּרִיכִים לְהִסְתּוֹבֵב כָּל הַשָּׁנָה בְּסַנְדָּלִים".
כְּמוֹ בְּסוֹף כָּל שִׁיעוּר, גַּם בְּאוֹתוֹ יוֹם חוֹרֶף שָׁאַל אוֹתִי וִינְסֵנְט אִם אֲנִי רוֹצֶה לָצֵאת לְטִיּוּל רַגְלִי בָּעִיר. וַאֲנִי, שֶׁמַּגִּיעָה לִירוּשָׁלַיִם רַק כְּשֶׁאֲנִי צְרִיכָה לְלַמֵּד אֶת שִׁיעוּרֵי הָעִבְרִית הַמְּשׁוּנִּים שֶׁלִּי בְּבֵית הַסֵּפֶר הַקָּתוֹלִי, מְשׁוּכְנַעַת שֶׁרַק גֶּבֶר לָבוּשׁ בְּשִׂמְלָה יָכוֹל לִגְרוֹם לִי לוֹמַר פַּעַם אַחַר פַּעַם "כֵּן".
"בּוֹאִי נִסְתּוֹבֵב הַיּוֹם לְאוֹרֶךְ הַחוֹמָה, אֲבָל מִבַּחוּץ. זֶה מָה שֶׁיָּפֶה בִּירוּשָׁלַיִם, הָאַסְפַלְט וְהַמְּכוֹנִיּוֹת חַסְרוֹת הַסַּבְלָנוּת שֶׁל הַיִּשְׂרְאֵלִים מִצַּד אֶחָד, וְהָאֲבָנִים הַגְּבוֹהוֹת הָאֵלֶּה מִצַּד שְׁנֵי". כְּשֶׁאַתָּה נָזִיר גָּבוֹהַּ וְיָפֶה בֶּן שְׁלוֹשִׁים וְאַרְבַּע אַתָּה יָכוֹל לוֹמַר דְּבָרִים כָּאֵלֶּה בְּלִי לַחֲשׁוֹשׁ שֶׁיַּחְשְׁבוּ שֶׁאַתָּה אִידְיוֹט. הֲרֵי גַּם כָּכָה כּוּלָּם חוֹשְׁבִים שֶׁמַּשֶּׁהוּ לֹא בְּסֵדֶר אֶצְלֵךְ. וּבְעוֹדֵנוּ צוֹעֲדִים וַאֲנִי מִתְנַדְנֶדֶת עַל מַגְּפֵי הֶעָקֵב הַלֹּא–נוֹחִים שֶׁלִּי, נֶעֱצַר לְרֶגַע וִינְסֵנְט וְשָׁאַל: "אָז מָה שְׁלוֹמְךָ? כָּל–כָּךְ הַרְבֵּה זְמַן לֹא הָיִיתָ פֹּה, אֲנִי לֹא רָגִיל לֹא לִרְאוֹת אוֹתְךָ כָּל שָׁבוּעַ."
"יוֹתֵר טוֹב", עָנִיתִי וּקְצָת חִייַּכְתִּי, "מִתְחַזֶּקֶת, הַיּוֹם הַנִּיתּוּחִים הָאֵלֶּה לֹא מְסוּבָּכִים כְּמוֹ פַּעַם".
"אַתְּ נִרְאֵית יוֹתֵר טוֹב.", הוּא אָמַר וְנָעַץ בִּי אֶת הַכָּחוֹל–בַּרְזֶל שֶׁלּוֹ. "חָזַר לְךָ הַצֶּבַע לִפְנִים".
"זֶה מִפְּנֵי שֶׁכְּשֶׁהוֹצִיאוּ אֶת הָרֶחֶם וְאֶת הַגִּידּוּלִים, הִפְסִיקוּ כָּל הַדִּימּוּמִים. עַכְשָׁיו אֲנִי כְּבָר לֹא אָנֵמִית. צֶבַע תְּמוּרַת רַחֵם: עִסְקָה מִשְׁתַּלֶּמֶת, לֹא?".
וִינְסֵנְט שָׁתַק וְהִבִּיט בִּי. הוּא יָכוֹל לְהַרְשׁוֹת לְעַצְמוֹ לְהִסְתַּכֵּל. מְגַנֶּה עָלָיו חוֹמָה גְּבוֹהָה שֶׁל נְזִירוֹת, גְּבוֹהָה כִּמְעַט כְּמוֹ הַחוֹמָה שֶׁל יְרוּשָׁלַיִם. אַחֲרֵי דַּקָּה אֲרוּכָּה הוּא אָמַר: "אַתְּ רוֹאָה אֶת הָרַמְזוֹר הַזֶּה שָׁם? לֹא זֶה הַקָּרוֹב, זֶה שֶׁלְּיַד הַגִּבְעָה. עַד שָׁם אֲנִי מַרְשֶׁה לְךָ רַחֲמִים עַצְמִיִּים, וְאַחַר–כָּךְ נִרְאֶה מָה נַעֲשָׂה".
"מָה כְּבָר אֶפְשָׁר לַעֲשׂוֹת? אֲנִי מוֹרֶה לַלָּשׁוֹן, גְּרוּשָׁה, בַּת אַרְבָּעִים, בְּלִי יְלָדִים וְעַכְשָׁיו גַּם בְּלִי רַחֵם".
"בְּסֵדֶר גָּמוּר," הוּא אָמַר בְּרוֹגַע הָרָגִיל שֶׁלּוֹ, שֶׁמּוֹצִיא אוֹתִי מֵהַכֵּלִים. "בְּסֵדֶר גָּמוּר. עַד הָרַמְזוֹר וְאַחַר–כָּךְ אֲנִי אֲדַבֵּר".
וְלִי בִּכְלָל לֹא הִתְחַשֵּׁק לִשְׁמוֹעַ אוֹתוֹ מְדַבֵּר. אוּלַי רַק לִצְעוֹק לוֹ: "וּמָה יִקְרֶה בָּרַמְזוֹר, אָה? תַּפְשִׁיל אֶת הַגְּלִימָה הַמְּגוּחֶכֶת הַזֹּאת וְתַעֲשֶׂה לִי יֶלֶד? אֶצְלְכֶם הֲרֵי כְּבָר הִכְנִיסוּ לְהֵרָיוֹן בְּתוּלָה אַחַת, וְגַם אֶצְלֵנוּ הָיוּ שְׁתַּיִים–שָׁלוֹשׁ עֲקָרוֹת שֶׁיָּלְדוּ בְּסוֹף, אָז לָמָּה לֹא עוֹד אַחַת בֶּאֱמֶת?"
אֲבָל שָׁתַקְתִּי וְחָשַׁבְתִּי לְעַצְמִי שֶׁדַּי טִיפְּשִׁי לִנְעוֹל מַגָּפַיִים כָּל כָּךְ לֹא נוֹחִים רַק כְּדֵי לְנַסּוֹת לִמְצוֹא חֵן בְּעֵינֵי נָזִיר קָתוֹלִי, וְעוֹד נָזִיר שֶׁאוֹהֵב לָלֶכֶת בָּרֶגֶל. "אַתָּה יוֹדֵעַ שֶׁבְּעִבְרִית הַמִּילָּה 'רַחֲמִים' נִגְזֶרֶת מֵהַמִּילָּה 'רֶחֶם'? אָמַרְתִּי וְהִתְעַצַּבְתִּי קְצָת יוֹתֵר. "זֶה יָפֶה. בְּיִיחוּד כְּשֶׁחוֹשְׁבִים עַל זֶה שֶׁמֵּהַמִּילָּה הַיְּוָונִית לַ'רַחַם', 'הַיְסַטְּרָהּ', גָּזְרוּ אֶת הַמִּלָּה ''הִיסְטֶרְיָה".
"נִדְמֶה לִי שֶׁכְּבָר אָמַרְתָּ לִי אֶת זֶה פַּעַם", עָנָה וְלֹא שָׁאַל אֶת הַשְּׁאֵלוֹת הַדִּקְדּוּקִיּוֹת וְהָאֵטִימוֹלוֹגְיוֹת שֶׁהָיָה בְּוַודַּאי מַמְטִיר עָלַי אִילּוּ הָיִינוּ עַכְשָׁיו בַּכִּיתָּה.
הִמְשַׁכְנוּ לִצְעוֹד בִּשְׁתִיקָה — שְׁתִיקָה שֶׁאֵלֶיהָ נִלְווּ הַקַּשְׁקֶשֶׁת הַבִּלְתִּי-פּוֹסֶקֶת שֶׁל חֲרוּזִי חֲגוֹרַת הָעֵץ שֶׁלּוֹ, הַטִּיפּוּף הַמְּקַרְטֵעַ שֶׁל הָעֲקָבִים שֶׁלִּי וְהַתְּנוּעָה הַסּוֹאֶנֶת שֶׁל הַמְּכוֹנִיּוֹת. לֹא הָיָה לִי מָה לוֹמַר לוֹ וְלֹא יָכוֹלְתִּי לְהִתְרַכֵּז בְּשׁוּם דָּבָר פְּרָט לִרְעָשִׁים הָאֵלֶּה שֶׁהִשְׁתַּלְּבוּ בְּטִבְעִיּוּת רַבָּה בָּרַעַשׁ הַגָּדוֹל שֶׁהָיָה אֲנִי.
"יֵשׁ לִי יֶלֶד", הוּא הִפְטִיר פִּתְאוֹם וְהִגְבִּיר מְעַט אֶת קֶצֶב צְעָדָיו.
"סְלִיחָה?"
"יֵשׁ לִי יֶלֶד, בֶּן. הוּא בֶּן עֶשֶׂר הַשָּׁנָה".
"אֵיפֹה הוּא נִמְצָא?"
"בְּבֵית, בְּדַבְּלִין".
לֹא יָדַעְתִּי מָה לוֹמַר וְעוֹד פָּחוֹת מָה לִשְׁאוֹל. כָּל הַהַרְמוֹנְיָה שֶׁל הָרַעַשׁ הַסְּבִיבָתִי הִתְפּוֹגְגָה פִּתְאוֹם, וְהִכַּרְתִּי הִתְמַסְּרָה לַתּוֹבָנָה הַבָּאָה: אֲפִילּוּ נְזִירִים מַצְלִיחִים לְהוֹלִיד יְלָדִים. כָּךְ עָלוּ הַמִּילִּים בְּעֵינֵי רוּחִי, וּמִיָּד חַשְׁתִּי בּוּשָׁה וְעֵינֵי נִנְעֲצוּ בָּרַמְזוֹר.
"הִיסַּסְתִּי אָז אִם לְהִתְחַיֵּיב לַכְּנֵסִיָּה וְלָקַחְתִּי פֶּסֶק זְמַן מֵהַסֵּמִינָר, וְהַיֶּלֶד נוֹלַד אַחֲרֵי שֶׁנָּדַרְתִּי אֶת נֵדֶר הַנְּזִירוֹת".
הִמְשַׁכְתִּי לִשְׁתּוֹק כִּי הִנַּחְתִּי שֶׁיַּמְשִׁיךְ לְדַבֵּר. סִיפּוּר כָּזֶה לֹא מַפְסִיקִים בָּאֶמְצַע. אֲבָל וִינְסֵנְט הִמְשִׁיךְ לִצְעוֹד בְּשֶׁקֶט וּמִדֵּי פַּעַם סוֹבֵב אֶת רֹאשׁוֹ אֵלַי. קִינֵּאתִי בּוֹ שֶׁיֵּשׁ לוֹ גְּלִימָה לְבָנָה-דְּהוּיָה שֶׁבָּהּ הוּא יָכוֹל לְהִתְעַטֵּף וְלִמְצוֹא מִסְתּוֹר.
"אֲבָל זֶה שֶׁיֵּשׁ לִי יֶלֶד לֹא אוֹמֵר שֶׁאֲנִי הוֹרָה", שָׁמַעְתִּי אוֹתוֹ אוֹמֵר לְבַסּוֹף.
"אֲנִי מְבִינָה".
"בָּטוּחַ?", וְחִיּוּךְ קָטָן נִפְרָשׂ עַל שְׂפָתָיו.
"מָה אֲנִי אַגִּיד לָךְ? אֲנִי כְּבָר לֹא יוֹדַעַת מָה בָּטוּחַ וּמָה לֹא. אֲבָל אֲנִי מְתָאֶרֶת לְעַצְמִי שֶׁלִּהְיוֹת נָזִיר דּוֹמִינִיקָנִי עֶשֶׂר שָׁנִים לֹא הִשְׁאִיר לְךָ הַרְבֵּה מָקוֹם לְחַיֵּי מִשְׁפָּחָה".
הִתְבּוֹנַנְתִּי בַּגִּבְעָה הַיְּרוּשַׁלְמִית שֶׁלִּימִינֵנוּ, גִּבְעָה אֲפוֹרָה-חוֹמָה וּסְפוּגָה בַּגֶּשֶׁם, וְנִכְסַפְתִּי אֶל הָעִיר שֶׁלּוֹ, אֶל דַבְּלִין שֶׁהָיְתָה לְלֹא סָפֵק יְרוּקָּה יוֹתֵר, גְּשׁוּמָה יוֹתֵר, בּוֹהֶקֶת יוֹתֵר. בְּאוֹרַח מַפְתִּיעַ נִרְאֲתָה לִי עַכְשָׁיו דַבְּלִין זָרָה פָּחוֹת מִיְּרוּשָׁלַיִם, אַף שֶׁמֵּעוֹלָם לֹא בִּיקַּרְתִּי בָּהּ. רָצִיתִי לְהַמְשִׁיךְ לְדַבֵּר אִתּוֹ. לְהַמְשִׁיךְ וְלוֹמַר שֶׁכֵּן, אֶצְלִי בְּרֹאשׁ הַכּוֹל בָּטוּחַ וְיָדוּעַ. אֲנִי יוֹדַעַת לְמָשָׁל שֶׁהוּא נָזִיר וּבָחוּר חָכָם וּמַשְׂכִּיל שֶׁבָּא הִנֵּה לִפְנֵי שְׁנָתַיִים כְּדֵי לִלְמוֹד עִבְרִית וְלִקְרוֹא בַּתָּנָ"ךְ. אֲנִי יוֹדַעַת שֶׁבְּכָל פַּעַם שֶׁהוּא פּוֹצֶה אֶת פִּיו אֲנִי נִשְׁאֶבֶת אֶל תּוֹךְ הַמִּילִּים שֶׁלּוֹ וְלֹא רוֹצֶה לְהַנִּיחַ לוֹ. אֲנִי יוֹדַעַת שֶׁהוּא הָאִישׁ הַשָּׁלֵם בְּיוֹתֵר שֶׁאֲנִי מַכִּירָה, אוֹ לְפָחוֹת כָּךְ חָשַׁבְתִּי עַד עַכְשָׁיו, וַאֲנִי גַּם יוֹדַעַת שֶׁנַּפְשִׁי נִקְשְׁרָה בְּנַפְשׁוֹ. וּמֵעַל לַכּוֹל, עַד לְרֶגַע זֶה הָיִיתִי מְשׁוּכְנַעַת שֶׁגַּם הוּא עָקַר. עֵינֵי הַבַּרְזֶל שֶׁלּוֹ הֵן מָה שֶׁרָאִיתִי לְנֶגֶד עֵינַי כְּשֶׁחָתַמְתִּי בְּבֵית הַחוֹלִים עַל הַטּוֹפֶס הַמְּאַשֵּׁר לַמְּנַתֵּחַ לַעֲקוֹר מִגּוּפִי אֶת הָאֵיבָר הַמְּדַמֵּם הַזֶּה, שֶׁחוֹדֶשׁ אַחֵר חוּדַּשׁ — עוֹד כְּשֶׁהָיִיתִי נְשׂוּאָה — לֹא הִצְלִיחַ לַהֲרוֹת. חָתַמְתִּי וְהֵבַנְתִּי שֶׁאוּלַי כְּדַאי שֶׁאֶסַּע קְצָת מִכָּאן אַחֲרֵי שֶׁהַסִּיּוּט הַזֶּה יִיגָּמֵר. אוּלַי לְאִירְלַנְד, לָמָּה לֹא? לִנְשׁוֹם שָׁם אֲוִויר אַחֵר לְשָׁנָה-שְׁנָתַיִים, אֲוִויר שֶׁנִּרְאֶה וּמֵרִיחַ כְּמוֹ וִינְסֵנְט.
"בְּעוֹד כַּמָּה יָמִים אֲנִי נוֹסֵעַ לְשֵׁם, זֶה מָה שֶׁרָצִיתִי לְסַפֵּר לְךָ. אֲנִי נוֹסֵעַ אֶל הַבֵּן שֶׁלִּי. אִמָּא שֶׁלּוֹ חָלְתָה, וּבַפַּעַם הָרִאשׁוֹנָה מֵאָז שֶׁנּוֹלַד הִיא בִּיקְּשָׁה שֶׁאָבוֹא לַעֲזוֹר לָהּ."
וִינְסֵנְט דִּיבֵּר אֵלַי וְגַם אֶל יְרוּשָׁלַיִם. דִּיבֵּר עַל חַיָּיו וְעַל אֱלוֹהִים שֶׁלּוֹ שֶׁבַּשָּׁמַיִם. אֲבָל אֲנִי כְּבָר הָיִיתִי הַרְחֵק מִשָּׁם, מְטַיֶּילֶת בְּנַעֲלַיִים נוֹחוֹת עַל גְּבָעוֹת יְרוּקּוֹת לְחוֹפוֹ שֶׁל אוֹקִינוּס מִלּוּחַ וְקַר, וּבְרֶקַע סְפִינוֹת דַּיָּיגִים מְשַׁיְּיטוֹת מוּל מִגְדַּלּוֹר כָּסוּף. וְיֶלֶד בֶּן עֶשֶׂר בַּעַל עֵינֵי בַּרְזֶל כְּחוּלּוֹת אוֹחֵז בְּיָדִי, וּבְיָדוֹ הַשְּׁנִיָּיה בְּזוֹ שֶׁל אָבִיו הַלְּבוּשׁ בִּגְלִימָה לְבָנָה, חֲגוֹרָה מֵעֵץ וְסַנְדָּלִים. אֲנִי כְּבָר הָיִיתִי שָׁם. כָּל מָה שֶׁהָיָה חָסֵר עַכְשָׁיו זֶה לִשְׁמוֹעַ אוֹתוֹ אוֹמֵר "בּוֹאִי".

 

 



https://www.shortstoryproject.com/he/story/%d7%a8%d7%97%d7%9e%d7%99%d7%9d/
#אהבהבלתי-מוּשֶּׂגֶת#בְּדִידוּת#יְחָסִים#יִשְׂרְאֵלִי#כְּתִיבְהַנְשִׁית