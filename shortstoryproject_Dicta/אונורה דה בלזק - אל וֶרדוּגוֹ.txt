זִיכְרוֹנוֹת שֶׁל חַיָּילִים, מִלְחֶמֶת סְפָרַד (1809)

הַפַּעֲמוֹנִים בְּמִגְדַּל הַכְּנֵסִיָּיה שֶׁל הָעֲיָירָה מְנַדֶּה צִלְצְלוּ זֶה עַתָּה חֲצוֹת. בְּרֶגַע זֶה דּוֹמֶה הָיָה שֶׁקָּצִין צָרְפָתִי צָעִיר שֶׁנִּשְׁעָן עַל מַעֲקֵה הַרְחָבָה הָאֲרוּכָּה שֶׁגָּבְלָה בְּגַנֵּי הַטִּירָה שָׁקוּעַ בְּמַחֲשָׁבוֹת עֲמוּקּוֹת, עֲמוּקּוֹת מֵאֵלֶּה שֶׁאֶפְשָׁר לִצְפּוֹת לָהֶן מֵאָדָם שֶׁמְּנַהֵל אוֹרַח חַיִּים צְבָאִי רָגוּעַ... וְאוּלָם – גַּם זֹאת יֵשׁ לוֹמַר – מֵעוֹלָם לֹא הָיוּ שָׁעָה, מְקוֹם וְלַיְלָה יָפִים מֵאֵלֶּה לְהִרְהוּרִים. שְׁמֵי סְפָרַד הַיָּפִים פָּרְשׁוּ כִּיפַּת טוּרְקִיז מֵעַל לְרֹאשׁוֹ. זוֹהַר הַכּוֹכָבִים וְאוֹרוֹ הָרַךְ שֶׁל הַיָּרֵחַ הֵאִירוּ בְּגַחְמָנוּת אֶת הָעֵמֶק הַיְּפֵהפֶה שֶׁנִּפְרַשׂ לְמַרְגְּלוֹתָיו, עַל כָּל אוֹצְרוֹתָיו. מְפַקֵּד הַגְּדוּד, שֶׁהָיָה שָׁעוֹן בְּאוֹתָהּ עֵת עַל גֶּזַע עֵץ תַּפּוּז פּוֹרֵחַ, יָכוֹל הָיָה לִרְאוֹת בְּמֶרְחָק שֶׁל כְּמֵאָה רֶגֶל מִתַּחְתָּיו אֶת הָעֲיָירָה מִנָּדָה, שֶׁכְּמוֹ מָצְאָה לָהּ מַחֲסֶה מִפְּנֵי רוּחוֹת הַצָּפוֹן לְמַרְגְּלוֹת צוּק שֶׁהַטִּירָה נִיצְּבָה עָלָיו. כְּשֶׁהִפְנָה אֶת רֹאשׁוֹ הִבְחִין בַּיָּם שֶׁמֵּימָיו הַבּוֹהֲקִים תָּחֲמוּ אֶת הַתְּמוּנָה כְּלַהַב כֶּסֶף רָחָב. הַטִּירָה הָיְתָה מוּאֶרֶת. קוֹלוֹת הֲמוּלָּה עַלִּיזִים שֶׁל נֶשֶׁף, קֶצֶב נְגִינַת תִּזְמוֹרֶת, צְחוֹקָם שֶׁל כַּמָּה קְצִינִים וְשֶׁל נָשִׁים רוֹקְדוֹת הִגִּיעוּ לְאוֹזְנָיו, מִתְמַזְּגִים בְּרַחַשׁ הָרָחוֹק שֶׁל הַגַּלִּים. רַעֲנַנּוּת הַלַּיְלָה הֵפִיחָה מְעַט מֶרֶץ בְּגוּפוֹ הַתָּשׁוּשׁ מֵחוֹם הַיּוֹם. וּלְבַסּוֹף, עֲצֵי הַגַּנִּים הִדִּיפוּ נִיחוֹחַ כֹּה מָתוֹק, וּפִרְחֵיהֶם הָיוּ כֹּה עֲנוּגִּים, עַד כִּי הָאִישׁ הַצָּעִיר חָשׁ כְּמִי שֶׁצּוֹלֵל בְּאַמְבָּט מְבוּשָּׂם.
טִירַת מִנְדָּה הָיְתָה שַׁיֶּיכֶת לְאֶחָד מִבְּנֵי הָאֲצוּלָּה הָרָמָה שֶׁל סְפָרַד וְהוּא הִתְגּוֹרֵר בָּהּ בְּאוֹתָהּ עֵת עִם כָּל מִשְׁפַּחְתּוֹ. בְּמֶשֶׁךְ כָּל אוֹתוֹ עֶרֶב נֹחַ מַבָּטָהּ שֶׁל הַבְּכוֹרָה בִּבְנוֹת הַמִּשְׁפָּחָה הַסְּפָרַדִּית עַל הַקָּצִין בְּעֶצֶב רַב כָּל-כָּךְ, עַד כִּי בְּרֶגֶשׁ הַחֶמְלָה שֶׁהִבִּיעָה הָיָה בְּהֶחְלֵט כְּדֵי לְעוֹרֵר חֲלוֹמוֹת בְּהָקִיץ אֵצֶל הַצָּרְפָתִי. קְלָרָה הָיְתָה יָפָה, וְאַף שֶׁהָיוּ לָהּ שְׁלוֹשָׁה אַחִים וְאָחוֹת, דּוֹמָה שֶׁרְכוּשׁוֹ שֶׁל הַמַּרְקִיז דֶּה לְגַאנְס הָיָה רַב דַּיּוֹ שֶׁוִּויקְטוֹר מַרְשָׁאן יַאֲמִין שֶׁהַנַּעֲרָה הַצְּעִירָה תִּזְכֶּה בִּנְדוּנְיָה נְדִיבָה. אַךְ אֵין אֶפְשָׁר לְהָעֵז לְהַאֲמִין שִׁבְתּוֹ שֶׁל הַזָּקֵן, הַשָּׁבוּי יוֹתֵר מִכּוֹל בְּקִסְמֵי מַעֲמָדוֹ הָרָם וּבִרְכוּשׁוֹ שֶׁבִּסְפָרַד, תִּימָּסֵר לִבְנוֹ שֶׁל פָּרִיסָאִי עִם הָאָרֶץ!
הַצָּרְפָתִים הָיוּ שְׂנוּאִים. וְכֵיווֹן שֶׁמּוֹשֵׁל הַמָּחוֹז, הַגֵּנֵרָל גוּטְיֶּה, חָשַׁד שֶׁהוּא מְתַכְנֵן הִתְקוֹמְמוּת לְטוֹבַת פְרֵדִינַנְד הַשְּׁבִיעִי, הִתְמַקֵּם הַגְּדוּד שֶׁבְּפִיקּוּדוֹ שֶׁל וִיקְטוֹר מַרְשָׁאן בָּעֲיָירָה מְנַדֶּה כְּדֵי לִפְקוֹחַ עַיִן עַל הַכְּפָרִים הַסְּמוּכִים שֶׁהָיוּ נְתוּנִים לְמָרוּתוֹ שֶׁל מַרְקִיז דֶּה לְגַאנְס. בָּאִיגֶּרֶת שֶׁהִגִּיעָה לָאַחֲרוֹנָה מִמַּרְשֶׁל נִיִּי, הוּבַּע הַחֲשָׁשׁ כִּי הָאַנְגְּלִים עֲלוּלִים לִנְחוֹת בְּקָרוֹב בַּחוֹף הַסְּפָרַדִּי, וְהַמַּרְקִיז הוּזְכַּר כְּמִי שֶׁמְּקַיֵּים קִשְׁרֵי מוֹדִיעִין עִם צַמֶּרֶת הַשִּׁלְטוֹן בְּלוֹנְדוֹן. וְכָךְ, עַל אַף קַבָּלַת הַפָּנִים הַיָּפָה שֶׁהֶעֱנִיק הַסְּפָרַדִּי הַזֶּה לְוִויקְטוֹר מַרְשָׁאן וּלְחַיָּילָיו, נוֹתַר הַקָּצִין הַצָּעִיר דָּרוּךְ וְעֵרָנִי כָּל הָעֵת.
הוּא פָּנָה לְעֵבֶר הַרְחָבָה הַזֹּאת, שֶׁמִּמֶּנָּה בָּחַן זֶה עַתָּה אֶת מַצַּב הָעִיר וְהַכְּפָרִים הַסּוֹבְבִים אוֹתָהּ שֶׁהוּפְקְדוּ לְהַשְׁגָּחָתֵנוּ, בְּעוֹדוֹ שׁוֹאֵל אֶת עַצְמוֹ כֵּיצַד עָלָיו לְהִתְיַיחֵס לְמַרְקִיז שֶׁלֹּא הִפְסִיק לְהַפְגִּין כְּלַפָּיו רַחֲשֵׁי יְדִידוּת, וְכֵיצַד מִתְיַישֶּׁבֶת מַרְאִית הָעַיִן הַשַּׁלְווֹה שֶׁל הַחֶבֶל עִם חַשְׁדוֹתָיו שֶׁל הַגֵּנֵרָל. וְאוּלָם, זֶה זְמַן-מָה נֶהֶדְפוּ כָּל הַמַּחֲשָׁבוֹת הַלָּלוּ מֵרֹאשׁוֹ שֶׁל הַמְּפַקֵּד הַצָּעִיר וּבִמְקוֹמָן עָלוּ רִגְשֵׁי זְהִירוּת וְסַקְרָנוּת טִבְעִיִּים בְּהֶחְלֵט.
זֶה עַתָּה הִבְחִין שֶׁאוֹרוֹת רַבִּים לְמַדַּי דּוֹלְקִים בָּעִיר. וְאוּלָם, אַף שֶׁהָיָה זֶה יוֹם סַנְטְיָאגוֹ הַקָּדוֹשׁ, מַמָּשׁ הַבּוֹקֶר פָּקַד לְכַבּוֹת אֶת הָאוֹרוֹת בַּשָּׁעָה הָרְגִילָה, כְּפִי שֶׁהוֹרְתָה הַפְּקוּדָּה. רַק הַטִּירָה לֹא נִכְלְלָה בִּפְקוּדָּתוֹ. פֹּה וָשָׁם הִבְחִין בְּנִצְנוּצֵי הַכִּידוֹנִים שֶׁל חַיָּילָיו בְּעֶמְדוֹת הַקֶּבַע, אַךְ הַשֶּׁקֶט הָיָה מַרְשִׁים, וְדָבָר לֹא הָעִיר שֶׁהַסְּפָרַדִּים נִמְצָאִים בְּעִיצּוּמָהּ שֶׁל הִילּוּלָה מְשַׁכֶּרֶת. כַּאֲשֶׁר בִּיקֵּשׁ לְהָבִין מַדּוּעַ הֵפֵרוּ הַתּוֹשָׁבִים אֶת הַפְּקוּדָּה, קֶלֶט שֶׁבָּעֶבְרָה זוֹ מִסְתַּתֶּרֶת תַּעֲלוּמָה גְּדוֹלָה עוֹד יוֹתֵר: שֶׁהֲרֵי הִשְׁאִיר בְּשֶׁטַח קְצִינִים שֶׁהוּפְקְדוּ עַל הַשִּׁיטּוּר הַלֵּילִי וְעַל הַסִּיּוּרִים! מִתּוֹךְ דַּחַף נְעוּרִים עָמַד כִּמְעַט לְזַנֵּק בְּעַד פִּרְצָה בַּגַּן כְּדֵי לָרֶדֶת בִּמְהִירוּת בְּמוֹרַד הַמְּסוּלָּע וּלְהַגִּיעַ בִּמְהִירוּת לְעֶמְדַּת הַמִּשְׁטָרָה הַקְּטַנָּה שֶׁהָיְתָה מְמוּקֶּמֶת סָמוּךְ לַטִּירָה בַּכְּנִיסָה לָעִיר, כַּאֲשֶׁר רַחַשׁ כִּמְעַט בִּלְתִּי נִשְׁמָע עָצַר אוֹתוֹ בְּדַרְכּוֹ. הָיָה נִדְמֶה לוֹ שֶׁהוּא שׁוֹמֵעַ אֶת חֲרִיקַת הַחוֹל הַמְּכַסָּה אֶת שְׁבִילֵי הַגַּן, תַּחַת צְעָדֶיהָ הַקַּלִּילִים שֶׁל אִישָּׁה. הוּא הִפְנָה אֶת רֹאשׁוֹ וְלֹא רָאָה דָּבָר, אַךְ הַבּוֹהַק הַלֹּא-רָגִיל שֶׁל הָאוֹקְיָינוֹס מָשַׁךְ אֶת מַבָּטוֹ. פִּתְאוֹם הִתְרַחֵשׁ לְנֶגֶד עֵינָיו חִיזָּיוֹן מַחֲרִיד בְּיוֹתֵר, עַד כִּי קָפָא עַל עוֹמְדוֹ בְּהַפְתָּעָה, מַאֲשִׁים אֶת חוּשָׁיו בְּתַעְתּוּעַ. קַרְנֵי יָרֵחַ חִיוְּורוֹת חָשְׂפוּ לְפָנָיו מְפָרְשִׁים בְּמֶרְחָק רַב לְמַדַּי. הוּא נִרְעָד, נִיסָּה לְשַׁכְנֵעַ אֶת עַצְמוֹ כִּי הַחִיזָּיוֹן הַנּוֹרָא הַזֶּה אֵינֶנּוּ אֶלָּא חֶזְיוֹן תַּעְתּוּעִים, מַלְכּוֹדֶת הַטְּמוּנָה בְּגַחֲמַת הַגַּלִּים וְהַיָּרֵחַ.
וְאָז הָגָה קוֹל צָרוּד אֶת שְׁמוֹ. הַקָּצִין הִבִּיט לְכִיוּוּן הַפִּרְצָה וְרָאָה אֶת רֹאשׁוֹ שֶׁל הַחַיָּיל שֶׁהִתְלַוּוֹה אֵלָיו קוֹדֶם לָכֵן בַּטִּירָה, מִתְרוֹמֵם לְאִטּוֹ.
"הַאִם זֶה אַתָּה, הַמְּפַקֵּד?.."
"כֵּן, מָה הָעִנְיָין?" הֵשִׁיב לוֹ בְּקוֹל נָמוּךְ הָאִישׁ הַצָּעִיר, שֶׁנְּבוּאַת לֵב כָּלְשֶׁהִי הוֹרְתָה לוֹ לִנְהוֹג בִּזְהִירוּת.
"הַמְּנֻוּוֹלִים הָאֵלֶּה רוֹחֲשִׁים כְּמוֹ תּוֹלָעִים!.. וַאֲנִי נֶחְפָּז לְדַוֵּוחַ לְךָ, אִם יוּרְשֶׁה לִי, אֶת מַסְקְנוֹתַי הַצְּנוּעוֹת."
"דָּבָר..." הֵשִׁיב וִיקְטוֹר מַרְשָׁאן.
"זֶה עַתָּה עָקַבְתִּי אַחֵר אֶחָד מִמְּשָׁרְתֵי הַטִּירָה שֶׁחָלַף כָּאן וּבְיָדוֹ עֲשָׁשִׁית. עֲשָׁשִׁית זֶה דָּבָר חָשׁוּד, שֶׁהֲרֵי אֵינֶנִּי סָבוּר שֶׁהַנּוֹצְרִי הַזֶּה מִתְכַּוֵּון לְהַדְלִיק עַכְשָׁיו נֵרוֹת תְּפִילָּה. מָה שֶׁהֵם רוֹצִים זֶה לְחַסֵּל אוֹתָנוּ... זֶה מָה שֶׁאָמַרְתִּי לְעַצְמִי. וְהִתְחַלְתִּי לַעֲקוֹב אַחֲרָיו... מָה גַּם, הַמְּפַקֵּד, שֶׁמָּצָאתִי בְּמֶרְחָק כַּמָּה צְעָדִים מִכָּאן, עַל גּוּשׁ סֶלַע, עֲרֵמַת זְרָדִים..."
צְעָקָה אֲיוּמָּה הִדְהֲדָה פִּתְאוֹם בְּרַחֲבֵי הָעֲיָירָה וְקָטְעָה אֶת דִּבְרֵי הַחַיָּיל. זוֹהַר פִּתְאוֹמִי הֵאִיר אֶת הַמְּפַקֵּד. בְּאוֹתוֹ רֶגַע מַמָּשׁ פָּגַע כַּדּוּר בְּרֹאשׁוֹ שֶׁל הַחַיָּיל הָאוּמְלָל וְהוּא צָנַח אַרְצָה וּמֵת. מְדוּרַת קַשׁ וְעֵץ יָבֵשׁ בָּעֲרָה כְּאֵשׁ גְּדוֹלָה בְּמֶרְחַק עֲשָׂרָה צְעָדִים מִמֶּנּוּ. קוֹלוֹת הַצְּחוֹק וּכְלֵי הַנְּגִינָה לֹא נִשְׁמְעוּ עוֹד מִטְּרַקְלִין הַנֶּשֶׁף. דִּמְמַת מָוֶות מְקוּטַּעַת בַּאֲנָקוֹת תָּפְסָה אֶת מְקוֹמָהּ שֶׁל צַהֲלַת הַהִילּוּלָה. יְרִיַּית תּוֹתָח הִדְהֲדָה מֵעַל לְמִשְׁטַח הָאוֹקְיָינוֹס הַלָּבָן. זֵיעָה קָרָה נִיגְּרָה עַל מִצְחוֹ שֶׁל הַקָּצִין הַצָּעִיר. הוּא לֹא הָיָה חָמוּשׁ בְּחַרְבּוֹ. הוּא הֵבִין שֶׁכָּל חַיָּילָיו אָבְדוּ וְכִי הָאַנְגְּלִים עוֹמְדִים לִנְחוֹת בְּחוֹף. בְּדִמְיוֹנוֹ כְּבָר רָאָה אֶת עַצְמוֹ – אִם בִּכְלָל יִישָּׁאֵר בַּחַיִּים – נָדוּן לְחַיֵּי חֶרְפָּה וְקָלוֹן וְעוֹמֵד לְדִין בְּבֵית-מִשְׁפָּט צְבָאִי... בְּמַבָּטוֹ אָמַד אֶת עוֹמְקָהּ שֶׁל הַבִּקְעָה, וּכְשֶׁפָּנָה לְזַנֵּק בַּמּוֹרָד אָחֲזָה יָדָהּ שֶׁל קְלָרָה בְּיָדוֹ.
"בָּרַח!" הִיא אָמְרָה, "אָחִי בְּעִקְבוֹתַי. שָׁם לְמַטָּה, לְמַרְגְּלוֹת הַצּוּק, תִּמְצָא אֶת הַסּוּס הָאַנְדָּלוּסִי שֶׁל חָוָאנִיטוֹ. קָדִימָה, לֵךְ!.."
הִיא דָּחֲפָה אוֹתוֹ. זְמַן-מָה הִבִּיט בָּהּ הָאִישׁ הַצָּעִיר בְּתַדְהֵמָה, וְאוּלָם, מִתּוֹךְ צִיּוּת מִיְּדֵי לַיֵּצֶר הַהִישָּׂרְדוּת שֶׁאֵינוֹ מַרְפֶּה אַף מִן הָאָדָם הֶחָזָק בְּיוֹתֵר, פָּנָה לְכִיוּוּן הַגַּן שֶׁהִצְבִּיעָה עָלָיו וְרָץ דֶּרֶךְ הַסְּלָעִים, שֶׁעִזִּים בִּלְבַד פָּסְעוּ עֲלֵיהֶם עַד אָז. הוּא שָׁמַע כֵּיצַד קְלָרִיטָה קוֹרֵאת לְאַחֶיהָ לִרְדּוֹף אַחֲרָיו. הוּא שָׁמַע אֶת צַעֲדֵיהֶם שֶׁל מְבַקְּשֵׁי נַפְשׁוֹ. הוּא שָׁמַע אֶת שְׁרִיקָתָם הַקְּרוֹבָה שֶׁל הַכַּדּוּרִים שֶׁנּוֹרוּ זֶה אַחַר זֶה, אֲבָל הִגִּיעַ לַבִּקְעָה, מָצָא אֶת הַסּוּס, עָלָה עָלָיו, וְנֶעֱלַם בִּמְהִירוּת הַבָּזָק.
בְּתוֹךְ שָׁעוֹת סְפוּרוֹת הִגִּיעַ הַקָּצִין הַצָּעִיר לְמַחֲנֵהוּ שֶׁל הַגֵּנֵרָל גּוֹטִיֶּה, שֶׁסָּעַד בְּאוֹתָהּ שָׁעָה בְּחֶבְרַת קְצִינֵי הַמַּטֶּה שֶׁלּוֹ.
"אֶת רָאשֵׁי אֲנִי מֵבִיא לָכֶם!" קָרָא מְפַקֵּד הַגְּדוּד כְּשֶׁנִּיצַּב בִּפְנֵיהֶם חִיוֵּור וּמוּבָס.
הוּא הִתְיַישֵּׁב וְסִיפֵּר אֶת דָּבָר הָאֵירוּעַ הַנּוֹרָא. סִיפּוּרוֹ הִתְקַבֵּל בִּשְׁתִיקָה מַחֲרִידָה.
"לְדַעְתִּי אַתָּה אוּמְלָל יוֹתֵר מֵאֲשֶׁר פּוֹשֵׁעַ," אָמַר לְבַסּוֹף הַגֵּנֵרָל הָאִיּוּם. "אֵינְךָ צָרִיךְ לְשַׁלֵּם עַל נִבְזוּתָם שֶׁל הַסְּפָרַדִּים. וְאִם הַמַּרְשָׁל לֹא יִקְבַּע אַחֶרֶת, אֲנִי מְזַכֶּה אוֹתְךָ מִכָּל אַשְׁמָה."
הַקָּצִין הָאוּמְלָל לֹא מָצָא בַּדְּבָרִים הָאֵלֶּה אֶלָּא נֶחָמָה קְלוּשָׁה מְאוֹד.
"כַּאֲשֶׁר כָּל זֶה יִיוּוֹדַע לַקֵּיסָר!.." קָרָא.
"הוּא יִרְצֶה לְהוֹצִיא אוֹתְךָ לַהוֹרֵג בִּירִיָּיה," אָמַר הַגֵּנֵרָל, "אֲבָל אֶת זֶה נִרְאֶה בַּהֶמְשֵׁךְ. טוֹב, לֹא נְדַבֵּר עַל כָּךְ עוֹד..." הוֹסִיף בְּנִימָה חֲמוּרָה, "אֶלָּא כְּדֵי לְנַצֵּל זֹאת לִנְקָמָה שֶׁתַּטִּיל אֵימָה מְבוֹרֶכֶת עַל הָאָרֶץ הַבּוֹגְדָנִית הַזֹּאת."
כַּעֲבוֹר שָׁעָה כְּבָר נָעָה בְּדַרְכָּהּ הַחֲטִיבָה כּוּלָּהּ, עַל פָּרָשֶׁיהָ וְתוֹתָחֶיהָ. בְּרֹאשׁ הַטּוּר צָעֲדוּ הַגֵּנֵרָל וּוִיקְטוֹר. הַחַיָּילִים, שֶׁדְּבַר הַטַּבָּח בְּחַבְרֵיהֶם הִגִּיעַ לְאוֹזְנֵיהֶם, הָיוּ אֲחוּזֵי זַעַם שֶׁאֵין דּוֹמֶה לוֹ. הַמֶּרְחָק שֶׁהִפְרִיד בֵּין הָעֲיָירָה מִנְדָּה לְבֵין הַמִּפְקָדָה הַכְּלָלִית נִגְמָא בִּמְהִירוּת פִּלְאִית. בְּדַרְכּוֹ נִתְקַל הַגֵּנֵרָל בַּכְּפָרִים שְׁלֵמִים שֶׁתּוֹשָׁבֵיהֶם חֲמוּשִׁים. כָּל אֶחָד מִן הַיִּישּׁוּבִים הָעֲלוּבִים הָאֵלֶּה כּוֹתָר וְתוֹשָׁבָיו חוּסְּלוּ.
בְּעֶטְיָהּ שֶׁל אַחַת מֵאוֹתָן מֵהַתְּלוּת גּוֹרָל נְטוּלוֹת כָּל הֶסְבֵּר נִתְקְעוּ הַסְּפִינוֹת הָאַנְגְּלִיּוֹת בְּשֶׁל תַּקָּלָה וְלֹא הִתְקַדְּמוּ לְעֵבֶר הַחוֹף, וְכָךְ כּוּתְּרָה מִנֵּדֶה בִּידֵי הַכּוֹחוֹת הַצָּרְפָתִיִּים כִּמְעַט בְּלִי שֶׁנּוֹרְתָה אַף לֹא יְרִיָּיה אַחַת. הַתּוֹשָׁבִים הַמְּפוּחָדִים, שֶׁנּוֹתְרוּ חַסְרֵי אוֹנִים לְלֹא הַסִּיּוּעַ הַמִּקְוֶוה מִן הַסְּפִינוֹת הָאַנְגְּלִיּוֹת, נִכְנְעוּ לְמִצְנָחִים בְּלֹא אוֹמֶר וּדְבָרִים. רוֹצְחֵי הַצָּרְפָתִים, בְּהַכִּירָם אֶת אַכְזָרִיּוּתוֹ הַנּוֹדַעַת שֶׁל הַגֵּנֵרָל, הֶעֱרִיכוּ שֶׁהָעֲיָירָה תּוֹעֳלֶה בְּאֵשׁ וְכָל תּוֹשָׁבֶיהָ יִיטָּבְחוּ, וּבַמַּחְוֶוה שֶׁל הַהַקְרָבָה הָעַצְמִית הָאוֹפְיָינִית לִבְנֵי חֲצִי הָאִי הֵם הִצִּיעוּ לְהַסְגִּיר אֶת עַצְמָם לִידֵי הַגֵּנֵרָל. הַלָּה נַעֲנָה לְהַצָּעָה זוֹ, אַךְ הִצִּיב תְּנָאֵי שֶׁלְּפִיו כָּל תּוֹשָׁבֵי הַטִּירָה, מֵאַחֲרוֹן הַמְּשָׁרְתִים וְעַד הַמַּרְקִיז עַצְמוֹ, יִימָּסְרוּ לְיָדָיו. לְאַחַר שֶׁהוּסְכַּם שֶׁכֵּן יִהְיֶה, הִבְטִיחַ הַגֵּנֵרָל לַחֲמוֹל עַל שְׁאָר הַתּוֹשָׁבִים וְלִמְנוֹעַ מֵחַיָּילָיו לִבְזוֹז אֶת הָעֲיָירָה וּלְהַצִּיתָהּ. הוּחְלַט עַל כּוֹפֵר בִּסְכוּם עָתָק, וְהַתּוֹשָׁבִים הָעֲשִׁירִים בְּיוֹתֵר הִסְגִּירוּ עַצְמָם כִּבְנֵי עֲרוּבָּה כְּדֵי לְהַבְטִיחַ אֶת הַתַּשְׁלוּם שֶׁאָמוּר הָיָה לְהִתְבַּצֵּעַ בְּתוֹךְ יְמָמָה.
מִתּוֹךְ זְהִירוּת וּשְׁמִירָה עַל בִּיטְחוֹן חַיָּילָיו וּדְאָגָה לְבִיטְחוֹן הָאֵזוֹר, סֵירֵב הַגֵּנֵרָל לְשַׁכֵּן אֶת חַיָּילָיו בְּבָתֵּי הַתּוֹשָׁבִים הַמְּקוֹמִיִּים. לְאַחַר שֶׁהֶחֱנָה אוֹתָם בִּבְסִיסָם, עָלָה הַגֵּנֵרָל לַטִּירָה וְהֶחֱרִים אוֹתָהּ לְצוֹרְכֵי הַצָּבָא. כָּל בְּנֵי מִשְׁפַּחַת לְגַאנְס וּמְשָׁרְתֵיהֶם נִכְבְּלוּ וְהוּפְקְדָה עֲלֵיהֶם שְׁמִירָה קַפְּדָנִית. הַגֵּנֵרָל פָּקַד לִכְלוֹא אֶת הָעֲצִירִים בַּטְּרַקְלִין שֶׁקּוֹדֶם לָכֵן נֶעֱרַךְ בּוֹ הַנֶּשֶׁף וַאֲשֶׁר מֵחַלּוֹנוֹתָיו אֶפְשָׁר הָיָה לִרְאוֹת לְלֹא קוֹשִׁי אֶת הַרְחָבָה שֶׁהִשְׁקִיפָה עַל הָעֲיָירָה. הַמִּפְקָדָה הִתְמַקְּמָה בַּיָּצִיעַ סָמוּךְ וְשָׁם עָרַךְ הַגֵּנֵרָל הִתְיַיעֲצוּת בְּעִנְיַין הָאֶמְצָעִים שֶׁיֵּשׁ לִנְקוֹט כְּדֵי לִמְנוֹעַ אֶת נְחִיתַת הָאַנְגְּלִים.
לְאַחַר שֶׁשָּׁלַח הַגֵּנֵרָל אֶת אֶחָד מֵעוֹזְרָיו לְמַרְשָׁל נִיִּי וּפָקַד לְהַצִּיב סוֹלְלוֹת תּוֹתָחִים עַל הַחוֹף, פָּנוּ הוּא וּקְצִינֵי הַמִּפְקָדָה שֶׁלּוֹ לַעֲסוֹק בִּשְׁבוּיִים. מָאתַיִים הַסְּפָרַדִּים שֶׁהוּסְגְּרוּ עַל-יְדֵי תּוֹשָׁבֵי הַמָּקוֹם נוֹרוּ בּוֹ-בַּמָּקוֹם. אַחֲרֵי בִּיצּוּעַ הַהוֹצָאָה לַהוֹרֵג הַצְּבָאִית הַזֹּאת, צִיוּוֹה הַגֵּנֵרָל לְהַעֲמִיד עַל הַרְחָבָה עַמּוּדֵי תְּלִיָּיה כְּמִסְפַּר הָאֲנָשִׁים שֶׁרוּכְּזוּ בַּטְּרַקְלִין הַטִּירָה וּלְהָבִיא לַמָּקוֹם אֶת תַּלְיָין הָעֲיָירָה.
בְּנַצְּלוֹ אֶת הַזְּמַן שֶׁנּוֹתַר עַד שֶׁתּוּגַּשׁ אֲרוּחַת הָעֶרֶב לִקְצִינֵי הַמִּפְקָדָה עַל יַצִּיעַ הַטִּירָה פָּנָה וִיקְטוֹר מַרְשָׁאן לִרְאוֹת אֶת הָעֲצִירִים. הוּא מִיהֵר לַחֲזוֹר אֶל הַגֵּנֵרָל.
"אֲנִי נֶחְפָּז," אָמַר בְּקוֹל נִרְגָּשׁ, "לְבַקֵּשׁ מִמְּךָ חֶסֶד..."
"אַתָּה?!" הֵשִׁיב הַגֵּנֵרָל בְּנִימַת אִירוֹנְיָה מָרָה.
"אֲבוֹי!" הֵשִׁיב וִיקְטוֹר, "מְדוּבָּר בַּחֲסָדִים מַעֲצִיבִים. כַּאֲשֶׁר רָאָה הַמַּרְקִיז אֶת הֲקָמַת הַגַּרְדּוֹמִים, קִיוּוֹה שֶׁתַּסְכִּים לְשַׁנּוֹת אֶת סוּג הַיִּיסּוּרִים הַזֶּה, הַצָּפוּי לִבְנֵי מִשְׁפַּחְתּוֹ. הוּא מִתְחַנֵּן לְפָנֶיךָ שֶׁתּוֹאִיל לַעֲרוֹף אֶת רָאשֵׁיהֶם שֶׁל הָאֲצִילִים..."
"בְּסֵדֶר," אָמַר הַגֵּנֵרָל.
"נוֹסָף עַל כָּךְ, הֵם מְבַקְּשִׁים לְקַבֵּל סִיּוּעַ מֵהַכְּנֵסִיָּיה וּלְשַׁחְרֵר אוֹתָם מִן הַכְּבָלִים. הֵם מַבְטִיחִים שֶׁלֹּא יִימָּלְטוּ..."
"בְּסֵדֶר..." אָמַר הַגֵּנֵרָל, "אֲבָל אַתָּה אַחְרַאי לָזֶה..."
"הַזָּקֵן מַצִּיעַ לְךָ אֶת כָּל כַּסְפּוֹ, רְכוּשׁוֹ וּנְכָסָיו אִם תּוֹאִיל לָחוֹן אֶת בְּנוֹ הַצָּעִיר."
"הָאוֹמְנָם?!" הֵשִׁיב הַמְּפַקֵּד, "אֲבָל הֲרֵי רְכוּשׁוֹ כְּבָר שַׁיָּיךְ לְמֶלֶךְ ז'וֹזֵף..." הוּא הִשְׁתַּתֵּק. מַחֲשָׁבָה שֶׁל שְׁאָט נֶפֶשׁ קִימְּטָה אֶת מִצְחוֹ, וְהוּא אָמַר: "אֲמַלֵּא אֶת בַּקָּשַׁתְכֶם וְאַף יוֹתֵר מֵאֲשֶׁר קִיוּוּ. אֲנִי מֵבִין אֶת חֲשִׁיבוּתָהּ שֶׁל הַבַּקָּשָׁה הָאַחֲרוֹנָה... וּבְכֵן, אֲנִי מַסְכִּים שֶׁיִּקְנֶה לְעַצְמוֹ שָׁם נִצְחִי וְשֶׁסְּפָרַד תִּזְכּוֹר לָעַד הֵן אֶת בְּגִידָתָם שֶׁל בְּנֵי מִשְׁפַּחְתּוֹ וְהֵן אֶת יִיסּוּרֵיהֶם!.. אָחוּס עַל חַיָּיו שֶׁל מִי מִבָּנָיו שֶׁיְּמַלֵּא אֶת תַּפְקִיד הַתַּלְיָין וְאַשְׁאִיר בְּיָדָיו אֶת כָּל הָעוֹשֶׁר הַזֶּה. עַכְשָׁיו לְךָ לְדַרְכְּךָ וְאַל תּוֹסִיף לְדַבֵּר אִתִּי עַל כָּךְ."
תַּדְהֵמָתוֹ שֶׁל וִיקְטוֹר לֹא פָּגָה.
אֲרוּחַת הָעֶרֶב הוּגְּשָׁה לַשּׁוּלְחָן. כָּל הַקְּצִינִים שֶׁהֵסֵבּוּ לַאֲרוּחָה הִשְׁבִּיעוּ אֶת רַעֲבוֹנָם שֶׁגָּבַר מִפְּאַת הָעֲיֵיפוּת. רַק אֶחָד מֵהֶם לֹא הִתְיַיצֵּב לְמִשְׁתֶּה – וִיקְטוֹר מַרְשָׁאן. לְאַחַר הִיסּוּסִים מְמוּשָּׁכִים הוּא הִגִּיעַ לַטְּרַקְלִין הַטִּירָה שֶׁבּוֹ נֶאֶנְקוּ בְּנֵי מִשְׁפַּחַת לֵגַאנְס הַגֵּאָה. הוּא נִכְנַס. הוּא הִתְבּוֹנֵן בְּעֶצֶב בַּחִיזָּיוֹן שֶׁנִּגְלָה עַתָּה בַּטְּרַקְלִין הַזֶּה, שֶׁרַק יוֹמַיִים קוֹדֶם לָכֵן רָאָה בּוֹ אֶת רָאשֵׁיהֶם הָעֲטוּרִים וְהַבּוֹהֲקִים שֶׁל שְׁתֵּי הַעֲלָמוֹת וְשֶׁל שְׁלוֹשֶׁת הַגְּבָרִים הַצְּעִירִים חַגִּים לָהֶם בְּקֶצֶב הֲוַואלְס. הַמַּחֲשָׁבָה שֶׁבְּתוֹךְ זְמַן קָצָר יִתְגַּלְגְּלוּ הָרָאשִׁים הַלָּלוּ מוּתָּזִים בַּלַּהַב גַּרְזֵנוּ שֶׁל הַתַּלְיָין הִרְעִידָה אוֹתוֹ. הָאָב וְהָאֵם, שְׁלוֹשֶׁת הַבָּנִים וּשְׁתֵּי הַבָּנוֹת יֵשְׁבוּ כְּבוּלִים בַּכּוּרְסָאוֹת הַמּוּזְהָבוֹת וְלֹא נָעוּ כְּלָל. שְׁמוֹנָה מְשָׁרְתִים דּוֹמְמִים עָמְדוּ, יְדֵיהֶם קְשׁוּרוֹת בַּחֲבָלִים מֵאֲחוֹרֵי גַּבָּם. חֲמִישָּׁה-עָשָׂר הָאֲנָשִׁים הָאֵלֶּה הִבִּיטוּ זֶה בָּזֶה בְּקַדְרוּת וּמַבְּטֵיהֶם הִסְגִּירוּ אַךְ מְעַט מִן הָרְגָשׁוֹת שֶׁפָּעֲמוּ בְּקִרְבָּם. עַל פְּנֵיהֶם שֶׁל אֲחָדִים מֵהֶם אֶפְשָׁר הָיָה לִקְרוֹא הַבָּעַת כְּנִיעָה עֲמוּקָּה וְצַעַר עַל שֶׁלֹּא הִצְלִיחוּ לְמַלֵּא אֶת מְשִׂימָתָם. חַיָּילִים קְפוּאִים בִּמְקוֹמוֹתֵיהֶם וּמְלֵאֵי כָּבוֹד לִכְאֵבָם שֶׁל אוֹיְבֵיהֶם הָאַכְזָרִיִּים שָׁמְרוּ עֲלֵיהֶם. מַשַּׁב שֶׁל סַקְרָנוּת הֵנִיעַ אֶת פְּנֵי הָאֲנָשִׁים הַלָּלוּ כַּאֲשֶׁר נִכְנַס וִיקְטוֹר לַטְּרַקְלִין. הוּא הוֹרָה לְשַׁחְרֵר אֶת הַנִּידּוֹנִים מִכַּבְלֵיהֶם וּפָנָה לְהַתִּיר בְּמוֹ-יָדָיו אֶת הַחֲבָלִים שֶׁכָּבְלוּ אֶת קְלָרָה לְכִיסְּאָהּ. הִיא חִייְּכָה בְּעֶצֶב. הַקָּצִין לֹא יָכוֹל הָיָה שֶׁלֹּא לְרַפְרֵף בְּקַלִּילוּת עַל זְרוֹעוֹתֶיהָ הָאֲצִילִיּוֹת וְהָרַעֲנַנּוּת שֶׁל הַנַּעֲרָה. הוּא נִפְעָם מֵרַעֲמַת הַשֵּׂיעָר הַשְּׁחוֹרָה שֶׁלָּהּ וּמִגָּווֹה הַגָּמִישׁ, שֶׁכֵּן הָיְתָה זוֹ סְפָרַדִּיָּיה אֲמִיתִּית: גּוֹן עוֹרָהּ הָיָה סְפָרַדִּי, שֶׁחוֹם מְעַט, עֵינֶיהָ הָיוּ סְפָרַדִּיּוֹת וְלָהֶן רִיסִים אֲרוּכִּים מִתְעַגְּלִים, וְאִישׁוֹנֶיהָ שְׁחוֹרִים מִכְּנַף עוֹרֵב.
"הַאִם עָלָה הַדָּבָר בְּיָדְךָ?" שָׁאֲלָה בְּחִיּוּךְ קוֹדֵר, מֵאוֹתָם חִיּוּכִים שֶׁמַּבָּט בְּתוּלִי עֲדַיִין עוֹלֶה מֵהֶם.
וִיקְטוֹר לֹא הִצְלִיחַ לְהַחְנִיק אֶת אַנְחָתוֹ. הוּא הִבִּיט בְּאָחִיהָ שֶׁל קְלָרָה זֶה אַחַר זֶה. לְאֶחָד מֵהֶם, לִבְכוֹר, מָלְאוּ שְׁלוֹשִׁים. הוּא הָיָה קְטַן קוֹמָה, גּוּפוֹ מְכוֹעָר לְמַדַּי. אַף-עַל-פִּי שֶׁהִקְרִין גַּאֲווֹה וְשַׁחְצָנוּת, נִיכְּרָה בְּהִתְנַהֲגוּתוֹ אֲצִילוּת מְסוּיֶּמֶת וְנִרְאֶה שֶׁהוּא הָיָה מוּדָע לְאוֹתָהּ אֲנִינוּת רֶגֶשׁ שֶׁזִּיכְּתָה אֶת גִּינּוּנֵיהֶם שֶׁל הַסְּפָרַדִּים בַּתְּהִילָּה רַבָּה. שְׁמוֹ הָיָה חוֹאֲנִיטוֹ. הַשֵּׁנִי, פִילִיפּ, הָיָה כְּבֶן עֶשְׂרִים. הוּא דָּמָה לִקְלָרָה. הַשְּׁלִישִׁי, רְפָאֵל, הָיָה בֶּן שְׁמוֹנָה. צַיָּיר הָיָה מוֹצֵא בְּתָוֵוי פָּנָיו מְעַט מִן הָעוֹצְמָה הָרוֹמִית הַבּוֹטַחַת-בְּעַצְמָהּ שֶׁדָּוִיד הֶעֱנִיק לַיְּלָדִים בְּצִיּוּרָיו הָרֶפּוּבְּלִיקָנִיִּים. רֹאשׁוֹ שֶׁל הַמַּרְקִיז הַזָּקֵן הָיָה עֲטוּר שִׁיבָה וְהוּא נִרְאֶה כְּאִילּוּ חָמַק מִצִּיּוּר שֶׁל מוֹרָיו.
לְמַרְאֵהוּ נָד הַקָּצִין הַצָּעִיר בְּרֹאשׁוֹ כְּנוֹאָשׁ לִמְצוֹא בְּאֶחָד מִתּוֹךְ הָאַרְבָּעָה אֶת הַדְּמוּת שֶׁתֵּיאוֹת לְהַסְכִּים לָעִסְקָה שֶׁהִצִּיעַ הַגֵּנֵרָל. חֵרֶף זֹאת הָעַז לְסַפֵּר עַל כָּךְ לִקְלָרָה. זוֹ נִרְעֲדָה תְּחִילָּה, אַךְ מִיָּד אַחֵר-כָּךְ הִתְעַשְּׁתָה וְנִרְאֲתָה שַׁלְווֹה, הֲלָכָה לִכְרוֹעַ עַל בִּרְכֶּיהָ לִפְנֵי אִבְחָה.
"הוֹ!" קָרְאָה, "הַשְּׁבַע נָא אֶת חָוָאנִיטוֹ שֶׁיְּמַלֵּא אַחֵר פְּקוּדּוֹתֶיךָ בְּנֶאֱמָנוּת. כָּךְ נִהְיֶה כּוּלָּנוּ מְרוּצִּים."
רֶטֶט שֶׁל תִּקְווֹה עָבַר בְּאֵם הַזְּקֵנָה, אֲבָל כְּשֶׁרָכְנָה אֶל בַּעֲלָהּ וְשָׁמְעָה אֶת הַסּוֹד הַמַּחֲרִיד שֶׁסִּיפְּרָה קְלָרָה, הִתְעַלְּפָה. חוֹאֲנִיטוֹ הֵבִין הַכּוֹל וְזִינֵּק עַל רַגְלָיו כַּאֲרִי בְּסוֹגֵר.
לְאַחַר שֶׁקִּיבֵּל וִיקְטוֹר אֶת הַבְטָחָתוֹ שֶׁל הַמַּרְקִיז שֶׁיִּיכָּנַע כְּנִיעָה מוּחְלֶטֶת, הֶחֱלִיט עַל דַּעַת עַצְמוֹ לְשַׁלֵּחַ אֶת הַחַיָּילִים מִן הַמָּקוֹם. הַמְּשָׁרְתִים נֶאֶסְפוּ, נִמְסְרוּ לִידֵי הַתַּלְיָין וְזֶה תָּלָה אוֹתָם.
כַּאֲשֶׁר נוֹתַר וִיקְטוֹר לְבַדּוֹ כְּדֵי לְהַשְׁגִּיחַ עַל הַמִּשְׁפָּחָה, קָם הָאָב הַקָּשִׁישׁ עַל רַגְלָיו וְקָרָא:
"חָוָאנִיטוֹ?.."
חָוָאנִיטוֹ, שֶׁהֵבִין אֶת פְּקוּדַּת אָבִיו, הֵשִׁיב לוֹ בְּנִיד רֹאשׁ שֶׁפֵּירוּשׁוֹ סֵירוּב. הוּא שָׁב וְהִתְמוֹטֵט בְּכִיסְּאוֹ, מַבִּיט בְּהוֹרָיו בְּעֵינַיִים צְחִיחוּת וּמְבוֹעָתוֹת.
בָּאָה קְלָרָה וְהִתְיַישְּׁבָה עַל בִּרְכָּיו.
"חָוָאנִיטוֹ, יַקִּירֵי שֶׁלִּי," אָמְרָה בְּנִימָה שֶׁל עֲלִיצוּת בְּעוֹדָהּ כּוֹרֶכֶת אֶת זְרוֹעוֹתֶיהָ סְבִיב צַוּוֹארוֹ וְנוֹשֶׁקֶת לְעַפְעַפָּיו, "אִילּוּ רַק יָדַעְתָּ כַּמָּה מָתוֹק יִהְיֶה הַמָּוֶות מִיָּדֶיךָ. לֹא אֵיאָלֵץ לִסְבּוֹל אֶת מַגַּע יָדָיו הַמַּבְחִילוֹת שֶׁל הַתַּלְיָין. אַתָּה תִּפְטוֹר אוֹתִי מִן הָרָעוֹת הַצְּפוּיוֹת לִי ו... חוֹאָנִיטוֹ הַטּוֹב שֶׁלִּי, הֲרֵי לֹא רָצִיתָ שֶׁאֶהְיֶה שַׁיֶּיכֶת לָאִישׁ, וּבְכֵן!.."
עֵינַי הַקְּטִיפָה שֶׁלָּהּ שָׁלְחוּ מַבָּט בּוֹעֵר לְעֵבֶר וִיקְטוֹר כְּאִילּוּ כְּדֵי לְהַצִּית בְּלִבּוֹ שֶׁל חָוָאנִיטוּ אֶת הַסְּלִידָה וְהַתִּיעוּב מִפְּנֵי הַצָּרְפָתִים.
"עָלֶיךָ לְאֵזוֹר עוֹז," אָמַר לוֹ אֶחָיו פִילִיפּ, "שֶׁאִם לֹא כֵּן, מִשְׁפַּחְתֵּנוּ תִּיכָּחֵד."
פִּתְאוֹם קָמָה קְלָרָה עַל רַגְלֶיהָ, הַקְּבוּצָה שֶׁהִתְאַסְּפָה סְבִיב חָוָאנִיטוֹ הִתְפַּזְּרָה, וחואניטו רָאָה אֶת אָבִיו הַזָּקֵן נִיצָּב לְפָנָיו, קוֹרֵא בְּנִימָה טִקְסִית:
"חָוָאנִיטוֹ, אֲנִי מְצַוֶּוה עָלֶיךָ!.."
בְּעוֹד הָרוֹזֵן הַצָּעִיר נוֹתַר לְלֹא תְּנוּעָה כָּרַע אָבִיו בֶּרֶךְ לְפָנָיו. קְלָרָה, רְפָאֵל וּפִילִיפּ חֵיקוֹ אוֹתוֹ מִבְּלִי מֵשִׂים. וְכוּלָּם, בְּהוֹשִׁיטָם אֶת יְדֵיהֶם לְעֵבֶר מִי שֶׁהָיָה חַיָּיב לְהַצִּיל אֶת מִשְׁפַּחְתָּם מִתְּהוֹם הַנְּשִׁייָּה, נִשְׁמְעוּ כְּחוֹזְרִים עַל דִּבְרֵי הָאָב:
"בְּנֵי, הָאֵין בְּךָ אוֹתָהּ נִמְרָצוֹת סְפָרַדִּית וּרְגִישׁוּת אֱמֶת?.. הַאִם רְצוֹנְךָ לְהַשְׁאִיר אוֹתִי כּוֹרֵעַ כָּךְ עַל בִּרְכֵּי לְמֶשֶׁךְ זְמַן רַב בְּעוֹדְךָ שׁוֹקֵל אֶת הַדָּבָר כְּנֶגֶד חַיֶּיךָ וְסַבָּלְךָ שֶׁלְּךָ?.. גְּבִרְתִּי, הָאוֹמְנָם זֶהוּ אָכֵן בְּנֵי?" הוֹסִיף הַזָּקֵן בִּפְנוֹתוֹ אֶל הַמַּרְקִיזָה.
"הוּא מַסְכִּים!.." קָרְאָה הַאִם בְּמַר יֵיאוּשָׁהּ כְּשֶׁהִבְחִינָה שֶׁחוֹאֲנִיטוֹ מֵנִיעַ אֶת גַּבּוֹתָיו בִּתְנוּעָה שֶׁאֶת מַשְׁמָעוּתָהּ הִכִּירָה הִיא בִּלְבַד.
מֵרִיקִיטָה, הַבַּת הַשְּׁנִיָּיה, נוֹתְרָה עַל בִּרְכֶּיהָ, מְחַבֶּקֶת אֶת אִמָּהּ בִּזְרוֹעוֹתֶיהָ הָרַכּוֹת וְכֵיווֹן שֶׁבָּכְתָה בְּכִי מַר, בָּא אָחִיהָ הַקָּטָן רְפָאֵל לִרְטוֹן כְּנֶגְדָּהּ.
בּוֹ-בָּרֶגַע נִכְנַס לַטְּרַקְלִין כּוֹמֶר הַטִּירָה. כָּל בְּנֵי הַמִּשְׁפָּחָה מִיהֲרוּ לְהִתְגּוֹדֵד סְבִיבוֹ. הֵם הוֹבִילוּ אוֹתוֹ אֶל חָוָאנִיטוֹ. וִיקְטוֹר, שֶׁלֹּא יָכוֹל הָיָה לָשֵׂאת עוֹד אֶת הַמִּתְרַחֵשׁ, סִימֵּן בְּיָדוֹ לִקְלָרָה וְיָצָא מִשָּׁם בִּמְהִירוּת כְּדֵי לְנַסּוֹת וּלְדַבֵּר בַּפַּעַם הָאַחֲרוֹנָה עַל לִבּוֹ שֶׁל הַגֵּנֵרָל. הוּא מָצָא אוֹתוֹ בְּעִיצּוּמוֹ שֶׁל הַמִּשְׁתֶּה, נִינּוֹחַ, לוֹגֵם יַיִן מְשׁוּבָּח בְּחֶבְרַת קְצִינָיו שֶׁהֵחֵלּוּ לְשׂוֹחֵחַ בֵּינֵיהֶם בַּעֲלִיצוּת.
שָׁעָה אַחַר-כָּךְ, בְּהוֹרָאַת הַגֵּנֵרָל, יָצְאוּ לָרְחָבָה מֵאָה מִתּוֹשָׁבֵי מִנֵּדֶה הַנִּכְבָּדִים מְאוֹד כְּדֵי לִצְפּוֹת בְּהוֹצָאָתָם לַהוֹרֵג שֶׁל בְּנֵי מִשְׁפַּחַת לְגַאנְס. כִּיתַּת חַיָּילִים הוּצְּבָה בַּמָּקוֹם כְּדֵי לַעֲמוֹד מוּל הַסְּפָרַדִּים שֶׁהוּצְּבוּ מִתַּחַת לְגַרְדּוֹמִים שֶׁעֲלֵיהֶם הָיוּ תְּלוּיִים מְשָׁרְתָיו שֶׁל הַמַּרְקִיז. רָאשֵׁיהֶם שֶׁל הָאֲצִילִים כִּמְעַט נָגְעוּ בְּרַגְלֵיהֶם שֶׁל הַקּוֹרְבָּנוֹת הָאֵלֶּה. בְּמֶרְחַק שְׁלוֹשִׁים צְעָדִים מֵהֶם נִיצָּב סָדָן עֵץ וְעָלָיו הִתְנוֹצְצָה חֶרֶב מְעוּקֶּלֶת.
הַתַּלְיָין נִמְצָא שָׁם לְמִקְרֶה שֶׁחוֹאֲנִיטוֹ יְסָרֵב.
לֹא חָלַף זְמַן רַב וּבְעִיצּוּמָהּ שֶׁל דְּמָמָה עֲמוּקָּה עַד מְאוֹד שָׁמְעוּ הַסְּפָרַדִּים אֶת קוֹל צַעֲדֵיהֶם שֶׁל אֲנָשִׁים רַבִּים, קוֹל קָצוּב שֶׁל פְּלוּגַּת חַיָּילִים וְקִרְקוּשׁ רוֹבִים קַל. רְעָשִׁים שׁוֹנִים אֵלֶּה הִתְעַרְבְּבוּ בְּקוֹלוֹת הַשִּׂמְחָה וְהַצָּהֳלָה שֶׁל מִשְׁתֵּה הַקְּצִינִים, כְּפִי שֶׁמֵּחוֹלוֹת הַנֶּשֶׁף כִּיסּוּ קוֹדֶם לָכֵן עַל הַהֲכָנוֹת לִקְרַאת הַבְּגִידָה הָעֲקוּבָּה מִדָּם. כָּל הַמַּבָּטִים הוּפְנוּ לְכִיוּוּן הַטִּירָה, שָׁם נִרְאֲתָה הַמִּשְׁפָּחָה הָאֲצִילִית פּוֹסַעַת בְּבִטְחָה בַּל תֵּיאָמֵן. שֶׁקֶט וּשְׁלֵווֹה שָׁרוּ עַל פְּנֵי כּוּלָּם. רַק אָדָם אֶחָד, חִיוֵּור וְשָׁבוּר, הַיָּחִיד שֶׁנִּגְזַר עָלָיו לִחְיוֹת, נִתְמָךְ בִּידֵי הַכּוֹמֶר שֶׁהִרְעִיף עָלָיו אֶת כָּל נִיחוּמֵי הַדָּת. כְּמוֹ שְׁאָר הַנּוֹכְחִים הֵבִין גַּם הַתַּלְיָין שֶׁחוֹאֲנִיטוֹ הִסְכִּים לְמַלֵּא אֶת מְקוֹמוֹ לְיוֹם אֶחָד. הַמַּרְקִיז הַזָּקֵן וְאִשְׁתּוֹ, וְעִמָּם קְלָרָה, מָרִיקִיטָה וּשְׁנֵי הָאַחִים, כָּרְעוּ בֶּרֶךְ בְּקִרְבַת הַמָּקוֹם הַגּוֹרָלִי. חָוָאנִיטוֹ הוֹבֵל בִּידֵי הַכּוֹמֶר. כַּאֲשֶׁר הִגִּיעַ אֶל הַגַּרְדּוֹם מָשַׁךְ אוֹתוֹ הַתַּלְיָין בְּשַׁרְווּלוֹ וְהִרְחִיק אוֹתוֹ הַצִּדָּה, כְּכָל הַנִּרְאֶה כְּדֵי לָתֵת לוֹ כַּמָּה הַנְחָיוֹת.
הַכּוֹמֶר הַמְּוַודֶּה מִיקֵּם אֶת הַקּוֹרְבָּנוֹת כָּךְ שֶׁלֹּא יוּכְלוּ לְצַפּוֹת בְּהֶרֶג, אַךְ אֵלֶּה הָיוּ סְפָרַדִּים אֲמִיתִּיִּים וְהֵם נִיצְּבוּ אֵיתָן עַל רַגְלֵיהֶם לְלֹא כָּל סִימָן לַחוּלְשָׁה.
קְלָרָה הָיְתָה הָרִאשׁוֹנָה שֶׁהִשְׁלִיכָה אֶת עַצְמָהּ לְעֵבֶר אָחִיהָ. "חוֹאֲנִיטוֹ," אָמְרָה, "רַחֵם עַל דַּלּוּת הָאוֹמֶץ שֶׁבִּי. אָנָּא, הַתְחֵל בִּי!.."
בְּרֶגַע זֶה הִדְהֵד בָּאֲוִויר קוֹל צַעֲדֵי אָדָם נֶחְפָּזִים. וִיקְטוֹר הִגִּיעַ לַמָּקוֹם, קְלָרָה כְּבָר עָמְדָה עַל בִּרְכֶּיהָ, וְצַוּוֹארָהּ הַצָּחוֹר קוֹרֵא לְלַהַב הַחֶרֶב. הַקָּצִין הֶחֱוִויר, אַךְ אָזַר עוֹז לְהֵיחָפֵז וְלוֹמַר: "הַגֵּנֵרָל יַעֲנִיק לָךְ אֶת חַיֶּיךָ בְּמַתָּנָה אִם תִּינָּשְׁאִי לִי!.."
הַסְּפָרַדִּיָּיה שִׁילְּחָה לְעֶבְרוֹ מַבָּט שֶׁל גַּאֲווֹה וּבוּז.
"קָדִימָה, חוֹאְנִיטוֹ!.." אָמְרָה בְּקוֹל עָמוֹק.
רֹאשָׁהּ הִתְגַּלְגֵּל לְרַגְלֵי וִיקְטוֹר. עֲוִוית חַדָּה הִרְעִידָה אֶת הַמַּרְקִיזָה דֶּה לְגַאנְס בְּשׁוֹמְעָהּ אֶת הַצְּלִיל הַקָּשָׁה שֶׁל הַלַּהַב. הָיָה זֶה הָאוֹת הַיָּחִיד לְיִיסּוּרֶיהָ.
"כָּכָה אֲנִי בְּסֵדֶר, חָוָאנִיטוֹ הַטּוֹב שֶׁלִּי?" שָׁאַל רְפָאֵל הַקָּטָן אֶת אָחִיו.
"הוֹ! מֵרִיקִיטָה, אַתְּ בּוֹכָה?.." אָמַר חָוָאנִיטוֹ לַאֲחוֹתוֹ.
"הוֹ, כֵּן!.." הֵשִׁיבָה הַנַּעֲרָה, "אֲנִי חוֹשֶׁבֶת עָלֶיךָ, חוֹאֲנִיטוֹ הַמִּסְכֵּן שֶׁלִּי... הָהּ! כַּמָּה אוּמְלָל תִּהְיֶה בִּלְעָדֵינוּ!.."
עַד מְהֵרָה הוֹפִיעָה בִּמְקוֹם דְּמוּתוֹ גְּבוּהַת הַקּוֹמָה שֶׁל הַמַּרְקִיז. הוּא הִבִּיט בְּדַם יְלָדָיו וּפָנָה לְעֵבֶר הַצּוֹפִים הַדּוֹמְמִים, הַקְּפוּאִים בִּמְקוֹמוֹתֵיהֶם. הוּא הוֹשִׁיט אֶת זְרוֹעוֹתָיו לְעֵבֶר חוֹאֲנִיטוֹ וְקָרָא בְּעוֹז:
"סְפָרַדִּים!.. אֲנִי מְבָרֵךְ אֶת בְּנֵי בְּבִרְכַּת אָב לִבְנוֹ!.. מִי יִיתֵּן שֶׁבִּרְכָתִי זוֹ תְּלַוֶּוה אוֹתוֹ לָעַד!.. וְעַתָּה, מַרְקִיז, הִכָּה בְּלִי פַּחַד, כִּי אֵין בְּךָ רְבָב."
אוּלָם כַּאֲשֶׁר רָאָה חוֹאֲנִיטוֹ אֶת אִמּוֹ קִרְבָה וְהוֹלֶכֶת, נִתְמֶכֶת עַל-יְדֵי הַכּוֹמֶר, פֶּרֶץ זְעָקָה: "הִיא הַיְּנִיקָה אוֹתִי..." וְקוֹלוֹ קֶרַע זַעֲקַת אֵימָה מִתּוֹךְ הַקָּהָל. קוֹלוֹת הַנֶּשֶׁף וּמִצַּהֲלוֹת הַקְּצִינִים נִדְמוּ עִם הִישָּׁמַע הַזְּעָקָה הָאֲיוּמָּה הַזֹּאת.
הַמַּרְקִיזָה, שֶׁהֵבִינָה כִּי אוֹמֶץ לִבּוֹ שֶׁל חָוָאנִיטוֹ אָזַל, זִינְּקָה מֵעַל מַעֲקֵה הַרְחָבָה כְּדֵי לְהָטִיחַ אֶת רֹאשָׁהּ בִּסְלָעִים. קְרִיאַת הַעֲרָצָה עָלְתָה לֶחָלָל הָאֲוִויר. חָוָאנִיטוֹ נָפַל אַרְצָה מְעוּלָּף.
"אֲדוֹנִי הַגֵּנֵרָל," אָמַר קָצִין שִׁיכּוֹר לְמֶחֱצָה, "מַרְשָׁאן סִיפֵּר לִי זֶה עַתָּה מַשֶּׁהוּ עַל אוֹדוֹת הַהוֹצָאָה לַהוֹרֵג הַזֹּאת... אֲנִי מִתְעָרֵב שֶׁלֹּא אַתָּה פָּקַדְתָּ עַל כָּךְ..."
"הַאִם שְׁכַחְתֶּם, רַבּוֹתַי," קָרָא גֵּנֵרָל גוּטְיָה, "שֶׁבְּתוֹךְ חוֹדֶשׁ יָמִים תִּתְאַבֵּלְנָה מֵאוֹת מִשְׁפָּחוֹת צָרְפָתִיּוֹת וְשֶׁאֲנַחְנוּ נִמְצָאִים בִּסְפָרַד? הַאִם רְצוֹנְכֶם שֶׁנַּשְׁאִיר כָּאן אֶת עַצְמוֹתֵינוּ?.."
לְאַחַר הַנְּאוּם הַקְּצַרְצַר הַזֶּה לֹא נִמְצָא אִישׁ, אַף לֹא סֶגֶן-מִשְׁנֶה, שֶׁהֵעֵז לְרוֹקֵן אֶת כּוֹסוֹ.
עַל אַף הַכָּבוֹד שֶׁהוֹעֳטַר עָלָיו מִכָּל עֵבֶר וְלַמְרוֹת הַתּוֹאַר אֶל וּרְדוּגוֹ שֶׁהֶעֱנִיק לוֹ מֶלֶךְ סְפָרַד, וּבְכָךְ, יֵשׁ אוֹמְרִים, הִשְׁבִּיחַ אֶת שְׁמוֹ – נִקְרַע הַמַּרְקִיז דֶּה לְגַאנְס מְצַעֵר. הוּא חַי בִּבְדִידוּת וְרַק לְעִתִּים רְחוֹקוֹת נִרְאוּ פָּנָיו בָּרַבִּים. כּוֹרֵעַ תַּחַת נֵטֶל חָטְאוּ מְעוֹרֵר הַהַעֲרָצָה, נִרְאֶה כְּמִי שֶׁמַּמְתִּין בְּקוֹצֶר רוּחַ שֶׁהוּלֶּדֶת בֶּן שָׁנִי תַּקָּנָה לוֹ זְכוּת לְהִצְטָרֵף אֶל הַצְּלָלִים הַמְּלַוִּוים אוֹתוֹ בְּכָל אֲשֶׁר יֵלֵךְ.

פָּרִיס, 1820.






פְרֵדִינַנְד הַשְּׁבִיעִי, מֶלֶךְ סְפָרַד עַד לַכִּיבּוּשׁ הַצָּרְפָתִי. (הֶעָרַת הַמַּעֲרֶכֶת; כָּל הַהֶעָרוֹת שֶׁבַּסִּיפּוּר הֵן הֶעָרוֹת הַמַּעֲרֶכֶת)הַמַּרְשָׁל נִיִּי פִּיקֵּד עַל חֵיל הַמִּשְׁלוֹחַ הַצָּרְפָתִי בְּמִלְחֶמֶת סְפָרַד בַּשָּׁנִים 1808-1809. הָאַנְגְּלִים, שֶׁהָיוּ בְּמַצַּב מִלְחָמָה נֶגֶד צָרְפַת מֵאָז הֲפָרַת הֶסְכֵּם הַשָּׁלוֹם שֶׁל 1803, תָּרְמוּ רַבּוֹת לְמַפַּלְתָּהּ שֶׁל צָרְפַת בְּמִלְחַמְתָּהּ נֶגֶד סְפָרַד בֵּין הַשָּׁנִים 1809-1814.25 בְּיוּלִי הוּא גַּם כַּיּוֹם יוֹם חַג מָסוֹרְתִּי חָשׁוּב בִּסְפָרַד הַקָּתוֹלִית, לְזֵכֶר הָעֲלִיָּיה לְרֶגֶל לְאֶרֶץ הַקּוֹדֶשׁ שֶׁל יַעֲקֹב הַקָּדוֹשׁ מִקּוֹמְפּוֹסְטֶלהָ.הָאַנְגְּלִים אָכֵן נִיסּוּ לְהַגִּיעַ לַחוֹף סָמוּךְ לְסַנְטַנְדֵּר אַךְ נִכְשְׁלוּ.בִּרְאִיָּיתָם שֶׁל הָאַנְגְּלִים, הוֹצָאָה לַהוֹרֵג בַּעֲרִיפַת רֹאשׁ נֶחְשְׁבָה לְמַעֲשֶׂה מְכוּבָּד יוֹתֵר מִתְּלִיָּיה, אַךְ הַדָּבָר לֹא הָיָה נָהוּג בִּסְפָרַד.ז'וֹזְף בּוֹנַאפֶּארְט, מֶלֶךְ צָרְפַת.לוּאִי דָּוִיד (1748-1825) הַצַּיָּיר הָרִשְׁמִי שֶׁל הַמַּהְפֵּכָה הַצָּרְפָתִית.מוֹרָיו – צַיָּיר סְפָרַדִּי שֶׁבְּלָזֹק מַזְכִּיר בְּרַבּוֹת מִיְּצִירוֹתָיו.בְּרָכָה מָסוֹרְתִּית שֶׁל הַאֲצָלַת הַתּוֹאַר.בִּסְפָרַדִּית: הַתַּלְיָין, הַמּוֹצִיא לַהוֹרֵג, הָאַכְזָר. 

https://www.shortstoryproject.com/he/story/%d7%90%d7%9c-%d7%95%d6%b6%d7%a8%d7%93%d7%95%d6%bc%d7%92%d7%95%d6%b9/
#הִיסְטוֹרְיָה#מִלְחָמָה#מִשְׁפָּחָה#קְלָאסִיקָה