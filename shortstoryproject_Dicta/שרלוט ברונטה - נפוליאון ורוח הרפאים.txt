טוֹב, כְּפִי שֶׁהִתְחַלְתִּי לְסַפֵּר, הַקֵּיסָר עָלָה לְמִיטָּתוֹ.
"שֶׁבְּלִיָּה," הוּא אָמַר לְמִשְׂרָתוֹ הָאִישִׁי, "הַסֵּט אֶת הַוִּוילוֹנוֹת הַלָּלוּ, וְסָגוּר אֶת הַחַלּוֹן לִפְנֵי שֶׁתֵּצֵא מֵהַחֶדֶר."
שֶׁבְּלִיָּה עָשָׂה כַּאֲשֶׁר נִצְטַוּוֹה, וְאָז נָטַל אֶת פָּמוֹטוֹ בְּיָדוֹ וְנִפְרַד מֵעָלָיו.
מִקֵּץ כַּמָּה דַּקּוֹת הַקֵּיסָר חָשׁ כִּי כָּרִיתוֹ הוֹלֶכֶת וּמִתְאַבֶּנֶת, וְהוּא קָם כְּדֵי לְנַעֲרָה. בְּעוֹדוֹ עוֹשֶׂה זֹאת, אִוְושָׁה קַלָּה עָלְתָה מִכֵּיוָון מֵרָאשׁוּת הַמִּיטָּה. הוֹד מַעֲלָתוֹ הֶאֱזִין, אַךְ הַשֶּׁקֶט נִשְׁמַר בִּזְמַן שֶׁשָּׁב וְשָׁכַב עַל יְצוּעוֹ.
בְּקוֹשִׁי עָלָה בְּיָדָיו לִמְצוֹא תְּנוּחָה רְגוּעָה שֶׁל שַׁלְוָוה, כַּאֲשֶׁר טָרְדָה אֶת מְנוּחָתוֹ תְּחוּשַׁת צָמֵא. הוּא הִזְדַּקֵּף עַל מַרְפֵּקוֹ, נָטַל כּוֹס שֶׁל לִימוֹנָדָה מִשִּׁידַּת הַלַּיְלָה הַקְּטַנָּה שֶׁהוּצְּבָה בְּסָמוּךְ לְמִיטָּתוֹ, וְהִתְרַעֲנֵן בִּלְגִימָה אֲרוּכָּה. כְּשֶׁהֵשִׁיב אֶת הַגָּבִיעַ חָזְרָה לִמְקוֹמוֹ בָּקְעָה נְהִימָה עֲמוּקָּה מִכְּעֵין אָרוֹן בְּאַחַת מִפִּינּוֹת הַחֶדֶר.
"מִי שָׁם?" קָרָא הַקֵּיסָר, אוֹחֵז בְּאֶקְדָּחָיו. "דָּבָר, אוֹ שֶׁאֲפַצְפֵּץ אֶת גּוּלְגּוֹלְתְּךָ."
הָאִיּוּם הוֹלִיד רַק צִחְקוּק קָצָר וְחַד בִּתְגוּבָה, וּלְאַחֲרָיו דִּמְמַת מָוֶות.
הַקֵּיסָר זִינֵּק מִמִּשְׁכָּבוֹ וּפָסַע בְּאוֹמֶץ, מִתְעַטֵּף בְּחוֹפְזָה בְּרוֹב-דֶּה-שֶׁמִּבָּר שֶׁנִּתְלָה מִמִּסְעָדוֹ שֶׁל כִּיסֵּא, אֶל עֵבֶר הָאָרוֹן הָרָדוּף. כַּאֲשֶׁר פָּתַח אֶת הַדֶּלֶת רִשְׁרֵשׁ דְּבַר-מָה. הוּא הִסְתַּעֵר קָדִימָה, חָרְבוּ בְּיָדוֹ. אַךְ אִישׁ לֹא הוֹפִיעַ, לֹא בָּרוּחַ וְאַף לֹא בַּחוֹמֶר, וְהָרַחַשׁ, כָּךְ הוּבְרַר, נָבַע מִנְּפִילָתָהּ שֶׁל גְּלִימָה שֶׁנִּתְלְתָה מֵזִיז בּוֹלֵט בַּדֶּלֶת.
בּוֹשׁ בְּעַצְמוֹ, הוּא שָׁב אֶל הַמִּיטָּה.
בְּדִיּוּק כַּאֲשֶׁר עָמַד לָשׁוּב וְלַעֲצוֹם אֶת עֵינָיו, אוֹרָם שֶׁל שְׁלוֹשֶׁת נֵרוֹת הַשַּׁעֲוָוה שֶׁדָּלְקוּ בִּמְנוֹרַת קָנִים מִשְׂתָּרֶגֶת מֵעַל לְמַדַּף הָאָח הוּעַם לְפֶתַע. הוּא נָשָׂא מַבָּטוֹ. צֵל שָׁחוֹר וְדָחוּס הַסְתִּירָם. כְּשֶׁזֵּיעָה פּוֹרֶצֶת מִגּוּפוֹ בְּאֵימָה, הוֹשִׁיט הַקֵּיסָר אֶת זְרוֹעוֹ לְעֵבֶר חֶבֶל הַפַּעֲמוֹן, אַךְ יֵשׁוּת בִּלְתִּי-נִרְאֵית כָּלְשֶׁהִי חָטְפָה אוֹתוֹ בְּגַסּוּת אֶל מֵעֵבֶר לְהֶישֵּׂג יָדוֹ, וּבְאוֹתוֹ רֶגַע מַמָּשׁ נֶעֱלַם הַצֵּל הַמְּאַיֵּים.
"אוֹף!" זָעַק נַפּוֹלֵיאוֹן. "לֹא הָיָה זֶה אֶלָּא חִיזָּיוֹן תַּעְתּוּעִים."
"כְּלוּם כֵּן הַדָּבָר?" לְאַט קוֹל חָלוּל, נִימָתוֹ אֲפֵלָה וּמִסְתּוֹרִית, בְּסָמוּךְ לְאוֹזְנוֹ. "הֶהָיָה זֶה תַּעְתּוּעַ וְתוּ לֹא, קֵיסַר צָרְפַת? לָאו! מָה שֶׁשָּׁמְעוּ אוֹזְנֶיךָ וְחָזוּ בּוֹ עֵינֶיךָ הוּא מַמָּשׁוּת עֲגוּמָה וּבַשּׁוּרָה רָעָה צָפוֹנָה בָּהּ. קוּם, אוֹחֵז נֵס הַלִּגְיוֹן! עוֹרָהּ, הַחוֹלֵשׁ עַל אוֹצְרוֹת הַכֶּתֶר! בּוֹא בְּעִקְבוֹתַיי, נַפּוֹלֵיאוֹן, וּדְבָרִים נוֹסָפִים יִתְגַּלּוּ לְעֵינֶיךָ."
לִכְשֶׁנָּדַם הַקּוֹל, הֲלָכָה וְהִתְגַּבְּשָׁה לְנֶגֶד מַבָּטוֹ הַמִּשְׁתָּאֶה צוּרָה שֶׁל מַמָּשׁ. זוֹ לָבְשָׁה דְּמוּתוֹ שֶׁל גֶּבֶר גָּבוֹהַּ צָנוּם, לְבוּשׁ בִּמְעִיל עֶלְיוֹן מְפוֹאָר בְּגָוֶון כָּחוֹל וְאִמְרוֹתָיו רִקְמָה זְהוּבָּה. מִטְפַּחַת שְׁחוֹרָה נִקְשְׁרָה בְּצָמוּד מִדַּי לְצַוּוֹארוֹ, מְהוּדֶּקֶת לִמְקוֹמָהּ בִּשְׁתֵּי פִּיסּוֹת מַקֵּל קְטַנּוֹת שֶׁנִּתְחֲבוּ מֵאֲחוֹרֵי כָּל אַחַת מֵאוֹזְנָיו. פָּנָיו הָיוּ כְּחוּלִּים-סְגוּלִּים; לְשׁוֹנוֹ בִּצְבְּצָה מִבֵּין שִׁינָּיו, וְעֵינָיו, מְזוּגָּגוֹת וַאֲדוּמּוֹת כְּדָם, בָּלְטוּ מְאַיְּימוֹת, כִּמְעַט יוֹצְאוֹת מֵחוֹרֵיהֶן.
"מוֹן דִּיּוֹ!" זָעַק הַקֵּיסָר, "מָה רוֹאוֹת עֵינַיי? רוּחַ רְפָאִים, מֵאֵין בָּאתָ?"
הַחִיזָּיוֹן לֹא פָּצָה אֶת פִּיו, אַךְ נָע קָדִימָה, מְצַוֶּוה עַל נַפּוֹלֵיאוֹן לָבוֹא אַחֲרָיו בְּאֶצְבַּע זְקוּרָה.
נָתוּן לְהַשְׁפָּעָה מִסְתּוֹרִית, הַמּוֹנַעַת מִמֶּנּוּ כָּל חֲשִׁיבָה אוֹ פְּעוּלָּה עַצְמִית, צִייֵּת זֶה בִּדְמָמָה.
הַקִּיר הָאֵיתָן שֶׁל הַחֶדֶר נִפְתַּח כְּשֶׁנָּגְשׂוּ אֵלָיו, וּמִשֶּׁעָבְרוּ בּוֹ שְׁנֵיהֶם, נִסְגַּר מֵאֲחוֹרֵיהֶם בִּטְרִיקָה מְהַדְהֶדֶת כְּרַעַם.
מְצוּיִים הָיוּ בַּעֲלָטָה מוּחְלֶטֶת לְגַמְרֵי כָּעֵת, אִלְמָלֵא הָאוֹר הֶעָמוּם שֶׁזָּרַח מִסָּבִיב לִדְמוּתָהּ שֶׁל הָרוּחַ וְחָשַׂף אֶת קִירוֹתָיו הַטְּחוּבִים שֶׁל מִסְדְּרוֹן אָרוֹךְ וּמְקוּמָּר. הֵם פָּסְעוּ הָלְאָה בְּמוֹרָדוֹ בְּחוֹפְזָה דְּמוּמָה. מִקֵּץ זְמַן לֹא רַב בִּישֵּׂר מַשַּׁב רוּחַ קָרִיר וְרַעֲנָן, אֲשֶׁר נֵשֵׁב בִּילָלָה בְּמַעֲלֵה הַקִּמְרוֹן וְגָרַם לַקֵּיסָר לְהַדֵּק אֶת כּוּתָּנְתּוֹ הַמְּשׁוּחְרֶרֶת קָרוֹב יוֹתֵר סְבִיב לְגוּפוֹ, כִּי מִתְקַדְּמִים הֵם אֶל עֵבֶר הָאֲוִויר הַפָּתוּחַ.
בִּמְהֵרָה הִגִּיעוּ עֶדְיוֹ, וּנְאַפ מָצָא עַצְמוֹ בְּאֶחָד מֵהָרְחוֹבוֹת הָרָאשִׁיִּים שֶׁל פָּארִיס.
"נְשָׁמָה עֶלְיוֹנָה," הוּא אָמַר, רוֹעֵד בְּצִינַּת אֲוִויר הַלַּיְלָה, "הַרְשִׁי נָא לִי לָשׁוּב עַל עֲקֵבַיי וְלִלְבּוֹשׁ דְּבַר-מָה נוֹסָף. אָשׁוּב וְאֶהְיֶה לְצִידְּךָ לְלֹא כָּל דִּיחוּי."
"הָלְאָה," הֵשִׁיב שׁוּתָּפוֹ בַּאֲרֶשֶׁת חֲמוּרָה.
הוּא חָשׁ מְחוּיָּב, עַל אַף פְּחִיתוּת הַכָּבוֹד הַמְּקוֹמֶמֶת שֶׁעָלְתָה בְּקִרְבּוֹ וְכִמְעַט וְחָנְקָה אוֹתוֹ, לְצַיֵּית.
הֵם הִמְשִׁיכוּ הָלְאָה דֶּרֶךְ הָרְחוֹבוֹת הַשּׁוֹמְמִים עַד שֶׁהִגִּיעוּ לְבֵית הַדּוֹר שֶׁנִּיצָּב לִגְדוֹת הַנָּהָר סַן. כָּאן נֶעֶצְרָה רוּחַ הָרְפָאִים, הַשְּׁעָרִים נָעוּ עַל גַּלְגַּלֵּיהֶם כְּדֵי לְקַבֵּל אֶת פְּנֵיהֶם, וְהֵם נִכְנְסוּ לְאוּלָם גָּדוֹל וּמְחוּפֶּה שֶׁיֵּשׁ, מוּסְתָּר בְּחֶלְקוֹ בַּוִּוילוֹן שֶׁנִּתְלָה לְאוֹרְכּוֹ, וּמִבַּעַד לְקַפְּלִי אֲרִיגוֹ הַשָּׁקוּף-לְמֶחֱצָה נִיתָּן הָיָה לַחֲזוֹת בְּבוֹהַק מִזְדַּהֵר בְּאוֹר יְקָרוֹת. שׁוּרָה שֶׁל דְּמוּיוֹת נָשִׁיּוֹת נָאוֹת, מְלוּבָּשׁוֹת בַּהֲדַר, נִיצְּבוּ לִפְנֵי הַמָּסָךְ הַזֶּה. רָאשֵׁיהֶן מְעוּטָּרִים בְּזֵרֵי פְּרָחִים מֵהַיָּפִים בְּיוֹתֵר, אַךְ פְּנֵיהֶן מוּסְתָּרוֹת מֵאֲחוֹרֵי מַסֵּיכוֹת עִוְועִים, הַמְּחַקּוֹת אֶת גּוּלְגּוֹלֶת הַמֵּת.
"מַהוּ הַקִּרְקָס הַזֶּה?" קָרָא הַקֵּיסָר, מִתְאַמֵּץ לְנַעֵר מֵעָלָיו אֶת שַׁלְשְׁלָאוֹת הָרְפָאִים שֶׁרִיתְּקוּ אוֹתוֹ כָּךְ כְּנֶגֶד רְצוֹנוֹ, "הֵיכָן אֲנִי נִמְצָא, וּמַדּוּעַ הוּבֵאתִי הִנֵּה?"
"הֶחָרָשׁ," אָמַר מוֹרֵה הַדֶּרֶךְ, מְשַׁרְבֵּב אַף יוֹתֵר אֶת לְשׁוֹנוֹ הַשְּׁחוֹרָה וּמִגּוֹאֶלֶת הַדָּם. "הֶחָרָשׁ, אִם אֵין מְבוּקָּשֵׁךְ לָמוּת בִּמְקוֹם עוֹמְדְּךָ."
הַקֵּיסָר מֵשִׁיב הָיָה, הָאוֹמֶץ הַטִּבְעִי שֶׁל אוֹפְיוֹ מִתְגַּבֵּר עַל הַיִּרְאָה קִצְרַת הַמּוֹעֵד שֶׁאָחֲזָה בּוֹ בָּרֶגַע הָרִאשׁוֹן, אַךְ בְּדִיּוּק אָז בָּקַע נִיגּוּנוֹ שֶׁל לַחַן פִּרְאִי בַּעַל צְלִיל חָרִיג מֵאֲחוֹרֵי הַוִּוילוֹן הָאַדִּיר, שֶׁהִתְבַּדֵּר קָדִימָה וַאֲחוֹרָה, מִתְנַפֵּחַ בְּאִיטִּיּוּת כְּמוֹ מוּטְרָד מֵהִתְרַחֲשׁוּת פְּנִימִית כָּלְשֶׁהִי, אוֹ קְרָב אַכְזָרִי בֵּינוֹת לְרוּחוֹת מְנַשְּׁבוֹת. בְּאוֹתוֹ רֶגַע מַמָּשׁ תַּעֲרוֹבֶת נִיחוֹחוֹת מְסַחְרֶרֶת שֶׁל רִיקָּבוֹן אֱנוֹשִׁי, הַנִּמְסָךְ בִּקְטוֹרֶת עֲשִׁירָה מֵאַרְצוֹת הַמִּזְרָח, הִסְתַּנְּנָה מִבַּעַד לְאוּלַם הָרָדוּף.
רַחַשׁ שֶׁל קוֹלוֹת רַבִּים נִשְׁמָע כָּעֵת בַּמֶּרְחָק, וּמִישֶׁהוּ אָחַז בִּזְרוֹעוֹ מֵאָחוֹר בִּלְהִיטוּת רַבָּה.
הוּא סָב בַּחֲטָף עַל עֲקָבָיו. עֵינָיו פָּגְשׁוּ בְּפָנֶיהָ הַמּוּכָּרוֹת כָּל כָּךְ שֶׁל מָארִי לוּאִיז.
"מָה! גַּם אַתְּ נִמְצֵאת בַּתּוֹפֶת הַזּוֹ?" הוּא אָמַר. "אֵיזֶה מִקְרֶה הֵבִיא אוֹתְךָ לְכָאן?"
"הַאִם יַרְשֶׁה לִי הוֹד מַעֲלָתוֹ לְהַפְנוֹת אֶת אוֹתָהּ שְׁאֵלָה עַצְמָהּ אֵלָיו?" שְׁאֵלָה הַקֵּיסָרִית בְּחִיּוּךְ.
הוּא לֹא עָנָה; הַתִּימָּהוֹן מָנַע בַּעֲדוֹ.
אַף וִילוֹן לֹא הִפְרִיד כָּעֵת בֵּינוֹ לְבֵין הָאוֹר. הוּא הוּסַר, כְּאִילּוּ בְּדֶרֶךְ קֶסֶם, וְנִבְרֶשֶׁת מוּפְלָאָה הוֹפִיעָה, תְּלוּיָה מֵעַל לְרֹאשׁוֹ.
לְהָקוֹת שֶׁל גְּבִירוֹת, לְבוּשׁוֹת בְּהִידּוּר אַךְ לְלֹא מַסֵּיכַת פְּנֵי-גּוּלְגּוֹלֶת, נִיצְּבוּ מִסָּבִיב, וּמִסְפָּר הוֹלֵם שֶׁל אֲצִילִים עַלִּיזִים הִתְרוֹעֵעַ עִמָּן. הַמּוּזִיקָה עוֹד נִשְׁמְעָה, אַךְ דּוֹמֶה הָיָה כִּי מְקוֹרָהּ בְּהֶרְכֵּב שֶׁל נַגָּנִים בְּנֵי-תְּמוּתָה שֶׁהִתְמַקְּמוּ בְּעֶמְדָּה יִיעוּדִית לְצִדָּם. הָאֲוִויר עוֹד אָפוּף הָיָה בְּרֵיחַ נִיחוֹחַ, אַךְ הָיְיתָה זוֹ בָּשְׂמַת שֶׁלֹּא נִמְזְגָה בָּהּ הַצַּחֲנָה.
"מוֹן דִּיּוֹ!" זָעַק הַקֵּיסָר, "הָכֵיצַד אֵרַע כָּל זֶה? וְהֵיכָן לְכָל הָרוּחוֹת וְהַשֵּׁדִים פִּישָׁה?"
"פִּישָׁה?" הֵשִׁיבָה הַקֵּיסָרִית. "לָמָּה מִתְכַּוֵּון הוֹד מַעֲלָתוֹ? הַאִם לֹא מוּטָב יִהְיֶה שֶׁתֵּצֵא אֶת הַבַּיִת וְתִפְרוֹשׁ לָנוּחַ?"
"לָצֵאת אֶת הַבַּיִת? מַדּוּעַ, הֵיכָן אֲנִי נִמְצָא?"
"בַּסָּלוֹן הַפְּרָטִי שֶׁלִּי, מוּקָּף בְּכַמָּה אִישִׁים נִכְבָּדִים מִן הֶחָצֵר הַמַּלְכוּתִית שֶׁהִזְמַנְתִּי בְּעֶרֶב זֶה לְנֶשֶׁף. נִכְנֶסֶת הִנֵּה לִפְנֵי כַּמָּה רְגָעִים בִּכְתוֹנֶת הַלַּיְלָה שֶׁלְּךָ, כְּשֶׁעֵינֶיךָ קְרוּעוֹת לִרְוָוחָה וְאֵינָן מַבִּיטוֹת בַּדָּבָר. אֲנִי מַנִּיחָה, לְנוֹכַח הִשְׁתָּאוּתְךָ הַרְבֵּה, שֶׁכָּעֵת תָּעִיד בְּפָנַיי כִּי הִילַּכְתָּ בִּשְׁנָתְךָ."
הַקֵּיסָר הִתְמוֹטֵט מִיָּד לִכְדֵי הֶתְקֵף שֶׁל קָטַלְפַסְיָה, שֶׁנִּמְשַׁךְ כָּל אוֹתוֹ לַיְלָה וְחֵלֶק נִכְבָּד מֵהַיּוֹם שֶׁלְּמָחֳרָת.
 

 מִצָּרְפָתִית: חֲלוּק בֵּית (הַהֶעָרוֹת מִשֶּׁל הַמְּתַרְגֶּמֶת).דּוּכָּסִית פַּארְמָה, אִשְׁתּוֹ הַשְּׁנִיָּיה שֶׁל נַפּוֹלֵיאוֹן.הַגֵּנֵרָל זָ'אן-שַׁארְל פִּישַׁגְרוֹ הָיָה מְלוּכָנִי סָמוּי שֶׁהִנְהִיג קְנוּנְיָה שֶׁבִּיקְּשָׁה לְהַפִּיל אֶת נַפּוֹלֵיאוֹן מֶכֶס הַשִּׁלְטוֹן. הַהִתְאַרְגְּנוּת נֶחְשְׂפָה וּשְׁלוֹשֶׁת הַקּוֹשְׁרִים נִשְׁלְחוּ לְמַעֲצָר. זְמַן קָצָר לְאַחַר מִכֵּן נִמְצָא פִּישַׁגְרוֹ מֵת בְּתָאוֹ, כְּשֶׁעֲנִיבָתוֹ כְּרוּכָה סְבִיב צַוּוֹארוֹ, חוֹנֶקֶת אוֹתוֹ לַמָּוֶות. נְסִיבּוֹת מוֹתוֹ נוֹתְרוּ מִסְתּוֹרִיּוֹת עַד לְיוֹם זֶה. לְאַחַר מוֹתוֹ פָּשְׁטָה שְׁמוּעָה כִּי פִּישִׁגְרוֹ נֶחֱנַק לְמָוֶות בְּמִצְוַות נַפּוֹלֵיאוֹן.