זֶה קָרָה בְּגוּאָדֵלוּפֶּה אֲשֶׁר בָּאוֹקְיָינוֹס הַשֶּׁקֶט. הַר הַגַּעַשׁ שֶׁל גוּאָדֵלוּפֶּה זָמַם לְהִתְפָּרֵץ כָּל רֶגַע.
יִתְפּוֹס הַקּוֹרֵא מַחֲסֶה וְיַמְתִּין, שֶׁכֵּן אֵין מְדוּבָּר בְּהַר גַּעַשׁ סְתָם אֶלָּא בְּאִישָּׁה, גּוְאַדְלוּפִית, פְּקִידָה בְּמִקְצוֹעָהּ וְעַצְבָּנִית מְאוֹד.
הַבּוֹס שֶׁלָּהּ, הַתַּחַת שֶׁלּוֹ הִתְרַחֵב כְּמוֹ שׁוּלַיִים שֶׁל סוֹמְבְּרֵרוֹ כְּשֶׁפַּקַּד לְהַדְפִּיס, לְשַׁכְפֵּל, לְחוֹרֵר, לִקְלָסֵר, וְקָפֶה, נֵס, עִם שְׁנַיִים סוּכָּר, זֶה הַכּוֹל, וְשֶׁלֹּא תַּעֲשֶׂה מִזֶּה סִיפּוּר.
אֲבָל גוּאָדֵלוּפֶּה, נִמְאַס לָהּ שֶׁאוֹמְרִים לָהּ כָּל הַזְּמַן מָה לַעֲשׂוֹת וְהַפְיוּזִים שֶׁלָּהּ קִיפְצוּ לַמְּרוֹמִים, מַמָּשׁ כְּמוֹ בּוֹבּ בַּיְּמוּן, בָּאֲוִויר הַדָּלִיל שֶׁל מֶקְסִיקוֹ סִיטִי.

כְּדֵי שֶׁהִיא וְהָעֲצַבִּים שֶׁלָּהּ יוּכְלוּ לְבַלּוֹת כַּמָּה דַּקּוֹת בִּפְרָטִיּוּת, הִיא סָגְרָה אֶת דֶּלֶת חֲדֵרָה וְנִיגְּשָׁה לַפִּינָּה – אֵיפֹה שֶׁצָּמְחוּ חַלּוֹן, נוֹפִים שְׁוֶויְיצָרִיִּים וְשֶׁלֶג, בְּאוֹגוּסְט, עַל לוּחַ שָׁנָה. הַתָּכְנִית עָלְתָה לָהּ לְרֹאשׁ, הִיא לֹא הָיְתָה צְרִיכָה לִפְתּוֹחַ שׁוּם מְגֵירָה.

מִתַּחַת לִשְׁוֶויְיצָרֶיהָ עָמְדָה מְכוֹנַת הַצִּילּוּם הַמְּכוּנֶּה "זִירוֹקְס". הִיא הֵרִימָה אֶת הַמִּכְסֶה, לָקְחָה כִּיסֵּא, טִיפְּסָה וְנִשְׁכְּבָה עַל הַזְּכוּכִית. כָּל מִינֵי אֵיבָרִים נִשְׁפְּכוּ לָהּ לַצְּדָדִים. הִיא אָסְפָה אוֹתָם וְסִידְּרָה, שֶׁהַכּוֹל יִיכָּנֵס לְפוֹרְמָט. אֶת הַמִּכְסֶה הוֹרִידָה עַל עַצְמָהּ בַּעֲדִינוּת, כְּמוֹ שֶׁסּוֹגְרִים אֲרוֹן מֵתִים אוֹ מְכַסִּים תִּינוֹק. אָז הִיא לָחֲצָה עַל "ON" וְעַצְמָהּ עֵינַיִים, חָזָק חָזָק, שֶׁלֹּא לְהִסְתַּנְוֵור.

מֵרוֹב שֶׁעָצְמָה עֵינַיִים נִרְדְּמָה. מֵרוֹב שֶׁנִּרְדְּמָה לֹא שָׁמְעָה אֶת הַצִּירִים שֶׁל הַמְּכוּנֶּה חוֹרְקִים וְגַם לֹא רָאֲתָה אֶת עַצְמָהּ נוֹלֶדֶת. עַצְמָהּ שֶׁנּוֹלְדָה מֵהַזִּירוֹקְס הָיְתָה דּוֹמָה מְאוֹד לְעַצְמָהּ. אוֹתָהּ פְּקִידָה, אוֹתוֹ חִיּוּךְ, אוֹתוֹ חִיתּוּךְ דִּיבּוּר, מָה יֵשׁ לוֹמַר? קוֹפִי. מָאתַיִים אָחוּז הִיא.
הָעֵינַיִים שֶׁלָּהּ כְּבָר הָיוּ פְּקוּחוֹת, הַמְּצִיאוּת מִסָּבִיב עָטְפָה אוֹתָהּ בְּלָבָן, כְּבָר הָיְתָה מְשׁוּכְנַעַת שֶׁהִיא בְּגַן עֵדֶן אוֹ לְפָחוֹת שְׁוַויְיצֶרְיָה, עַד שֶׁקָּלְטָה – שֶׁהַלָּבָן זֶה הַלְּמַעְלָה שֶׁל הַקִּירוֹת, הַתִּקְרָה הָיְתָה כָּל כָּךְ קְרוֹבָה. מִיָּד נֵעוֹר בָּהּ חֵשֶׁק לְהַחֲטִיף לָהּ נְשִׁיקָה, מָה יֵשׁ? גַּם אִי מִשְׁתּוֹקֵק לִפְעָמִים לְאַבֵּד גְּבוּלוֹת.
מִפְלַס הַמּוֹתְנַיִים שֶׁלָּהּ עָלָה בְּמֶטֶר. הַבֶּרֶךְ שֶׁלָּהּ הֵצִיצָה בָּחוּר הַמַּנְעוּל. אַגָּנָהּ הָרָחָב, אֶחָד מִכַּמָּה עִקְבֵי אֲכִילֵס שֶׁטִּיפְּחָה, הוּכְפַּל גַּם הוּא. מַזָּל שֶׁהַזִּירוֹקְס מַגְדִּיל הַכּוֹל בִּפְרוֹפּוֹרְצִיָּה וְלֹא כְּמוֹ שֶׁקּוֹרָה בְּדֶרֶךְ כְּלָל, שֶׁאִם מַשֶּׁהוּ קְצָת מִצֶּמַח, יָשָׁר גַּם הַתַּסְבִּיךְ שֶׁלּוֹ גָּדַל בְּטוּר הַנְדָּסִי.
הָאִישָּׁה הַזֹּאת, שֶׁיָּצְאָה מֵהַזִּירוֹקְס, הַמִּילָּה הֲכִי נְכוֹנָה לְתָאֵר אוֹתָהּ תִּהְיֶה מוֹנוּמֵנְט.

כָּל זֶה, מָה שֶׁהִתְרַחֵשׁ מֵעֵבֶר לַדֶּלֶת הַסְּגוּרָה וְנִשְׁמַע כְּמוֹ יוֹם לִימּוּדִים אָרוֹךְ, לֹא לָקַח יוֹתֵר מִכַּמָּה שְׁנִיּוֹת. הַזְּמַן הוּא סְכִיזוֹפְרֵן מוּפְלָא, הַזְּמַן הוּא מָאֲנִי. הַזְּמַן רָץ וְהַדֶּלֶת נִפְתְּחָה לִקְרָאתוֹ.
אֵיזֶה בִּידּוּר זֶה הָיָה לְהַשְׁקִיף כָּךְ מִלְּמַעְלָה עַל הַמַּצָּב. הַבּוֹס שֶׁלָּהּ, מְבוֹעָת בְּכִיסְּאוֹ, זָעִיר כְּמוֹ מַזְלָ"ט שֶׁיָּצָא מִשְּׁלִיטָה, נַנָּסִי, אֲפִילּוּ אִם הָיָה גּוֹבֵר עַל שִׁיתּוּקוֹ וְקָם, לֹא הָיָה מְגָרֵד לָהּ אֶת קְצֵה הַקַּרְסוֹל.

הוּא צָפָה חָרֵד בָּרַגְלַיִים שֶׁצָּעֲדוּ לִקְרָאתוֹ. "רַק לֹא לְאַבֵּד אֶת הָעֲצַבִּים בְּדֶרֶךְ," שִׁינְּנָה הִיא, "לִשְׁמוֹר עַל קוֹר רוּחַ, לָלֶכֶת לְאַט וּבַלְּאַט," וְהָס פֶּן יֵיעוֹרוּ רַחֲמֶיהָ וְכָל הַתָּכְנִית תֵּרֵד לְטִמְיוֹן.

כְּשֶׁהִגִּיעָה אֵלָיו הֵרִימָה אוֹתוֹ בְּצַוְּוארוֹן הַלָּבָן שֶׁכְּבָר הָיָה סָפוּג זֵיעָה קָרָה. הוּא קִילֵּל אֶת עַצְמוֹ וּבָכָה בְּלִי קוֹל, לָמָּה הָיָה צָרִיךְ לִהְיוֹת כָּזֶה אֶקְסְקְלוּסִיבִי וּלְהַשְׁקִיעַ הוֹן בְּנוֹף וּבַשָּׁמַיִם, וּמֶה הָיָה רַע בַּמִּשְׂרָד הַקּוֹדֵם, כְּאִילּוּ שֶׁשָּׂמִים יֵשׁ רַק בְּקוֹמָה אַרְבָּעִים וּשְׁתַּיִים. הָרַגְלַיִים שֶׁלּוֹ צִייְּרוֹ מְעַרְבּוֹלוֹת קְטַנּוֹת בָּאֲוִויר. הוּא הָיָה בָּטוּחַ שֶׁזֶּהוּ.
אֶלָּא שֶׁלִּפְקִידָהּ הָיוּ תָּכְנִיּוֹת אֲחֵרוֹת עֲבוּרוֹ.
"חַכֵּה חַכֵּה," אָמְרָה, "זֶה עוֹד לֹא הַסּוֹף." הוּא הִרְגִּישׁ אֶת הַיָּד שֶׁלָּהּ, זֹאת שֶׁאָחֲזָה בְּצַוּוֹארוֹ, מְקָרֶבֶת אוֹתוֹ אֶל פָּנֶיהָ. מַבִּיטָה בּוֹ עַיִן בְּעַיִן כְּמוֹ שֶׁעָשָׂה לְצִ'יוּוֹאֲוָוה שֶׁלּוֹ כְּשֶׁהָיָה גּוּר, וְהִשְׁאִיר אֶת הַקָּקִי שֶׁלּוֹ עַל הַשָּׁטִיחַ.
"עַכְשָׁיו," אָמְרָה, תּוֹךְ כְּדֵי מַסָּע עַל הַזִּירוֹקְס, "אֲנִי הוֹלֶכֶת לַעֲשׂוֹת אוֹתְךָ 'כָּזֶה קָטָן'."
אָמְרָה וְעָשְׂתָה. זֶה הָיָה מְאוֹד פָּשׁוּט. כָּל הַכַּפְתּוֹרִים כְּבָר הָיוּ מְכַוְּונִים, צָרִיךְ הָיָה רַק לְשַׁנּוֹת אֶת הָאֲחוּזִים מֵהַגְדָּלָה לְהַקְטָנָה, וְלִלְחוֹץ. לִפְנֵי שֶׁסָּגְרָה עָלָיו אֶת הַמִּכְסֶה עוֹד הִסְפִּיקָה לִשְׁמוֹעַ מִשָּׁם כָּל מִינֵי קוֹלוֹת שֶׁהִבְטִיחוּ לָהּ מְנָיוֹת הֲטָבָה, מוֹנוֹפּוֹל בִּלְעָדִי, רִיבִּית דְּרִיבִּית וְעוֹד כָּאֵלֶּה צְמָדִים שֶׁל מִילִּים מֵהַסּוּג שֶׁחוֹשֵׁב שֶׁאִם הוּא זוּגִי אָז הָעוֹלָם בַּכִּיס שֶׁלּוֹ. הִיא נִיסְּתָה לְדַמְיֵין לְעַצְמָהּ אֶת הַהַרְגָּשָׁה, אֵיךְ זֶה, כְּשֶׁהָעוֹלָם תּוֹפֵחַ בַּכִּיס הַמִּכְנָסַיִים, כְּמוֹ זַיִן. אִם הָיִיתִי גֶּבֶר, אָמְרָה לְעַצְמָהּ, בֶּטַח זֶה מָה שֶׁהָיִיתִי חוֹשֶׁבֶת. הִיא לֹא יָדְעָה לְהַסְבִּיר מַדּוּעַ, פִּתְאוֹם, נוֹרָא שִׂמְחָה שֶׁהִיא אִישָּׁה וְלֹא אִישׁ.
הִיא נְשָׁמָה עֲמוּקּוֹת וְלָחֲצָה.
וְחִיכְּתָה.
עַד שֶׁיָּצָא, מָה שֶׁיָּצָא, מַשֶּׁהוּ בְּגוֹדֶל שֶׁל עִיפָּרוֹן נוֹבֵעַ, אֶצְבָּעוֹת זְעִירוֹת וְאַפּוֹן לִילִיפּוּטִי, פַּדַּחַת, קָרַחַת, בּוֹהֶקֶת. נַנָּס מָתוֹק, כִּמְעַט שֶׁכָּפְלָה לָהּ מִמֶּנּוּ תְּרֵיסָר. מַזָּל גָּדוֹל שֶׁנִּצְמְדָה לְתוֹכְנִיתָהּ הַמְּקוֹרִית. פָּנְתָה וְיָשְׁבָה, גּוֹדֶשֶׁת אֶת כּוּרְסַת הָעוֹר, בִּזְמַן שֶׁהוּא, צַעֲצוּעוֹן מְנַהֲלִים קִינֵטִי, הוּנַּח בֵּינוֹת לִנְיָירוֹת עַל הַשּׁוּלְחָן, שָׁעָה שֶׁבָּהּ עָמְדוּ גְּדוּדֵי מִילִּים עַל כֶּבֶשׂ לְשׁוֹנָהּ, דְּרוּכוֹת לִקְפּוֹץ, כְּצַנְחָנִים לִקְרַאת הַלֹּא נוֹדַע. מִתּוֹךְ אֵימָה צָפוּ עֵינֵי הַבּוֹס בַּיָּד וְאֵיךְ הִיא מַתְחִילָה לָזוּז, לְהִתְפַּתֵּל אֵלָיו כְּמוֹ אָנָקוֹנְדָּה. הוּא יָדַע שֶׁזֶּה הַסּוֹף, שֶׁהַחַיִּים שֶׁלּוֹ עוֹמְדִים לַהֲפוֹךְ לְפִירֶה. עַכְשָׁיו, חָשַׁב, אַרְאֶה אוֹתָם עוֹבְרִים מִמּוּל.

וּבֶאֱמֶת זֶה מָה שֶׁקָּרָה. כָּל חַיָּיו הָעֲלוּבִים עָבְרוּ לְפָנָיו פְרֵיְים פְרֵיְים וְזֶה בְּהֶחְלֵט לֹא הָיָה סֶרֶט מֶתַח, הוּא הָיָה מוּכְרָח לְהוֹדוֹת, סַךְ הַכּוֹל, הָיוּ לוֹ חַיִּים דֵּי דַּלִּים.
חוּץ מִזֶּה הָיוּ שָׁם הָמוֹן קְטָעִים שֶׁלֹּא מָצְאוּ חֵן בְּעֵינָיו וּבְאוֹזְנָיו. מִי שֶׁאָמַר שֶׁהַסְּרָטִים אִילְּמִים שִׁיקֵּר אוֹ מֵת, עוּבְדָּה, הַבּוֹס שָׁמַע טוֹב טוֹב אֶת הַנְּבִיחוֹת שֶׁל הַצִּ'יוּוֹאֲוָוה. נִזְכַּר אֵיךְ הִשְׁתִּין לִכְבוֹדוֹ, מְאוּשָּׁר, כָּל עֶרֶב כְּשֶׁחָזַר הַבַּיְתָה. וְאֵיךְ שֶׁהוּא, בַּמָּקוֹם לִשְׂמוֹחַ חָזְרָה, הָיָה תּוֹקֵעַ אֶת הַחוֹטֶם הַמַּבְרִיק שֶׁל הַצִּ'יוּוֹאֲוָוה בַּשְּׁלוּלִית וְאוֹמֵר לוֹ פוּיָה. וְאֵיךְ שֶׁהַצֵּ'יוָואֲוָוה הָיָה נֶעֱלָב אֲבָל מְנַסֶּה בְּכָל זֹאת לְלַקֵּק לוֹ בַּלֶּחִי, וְאֵיךְ שֶׁהוּא לֹא הָיָה נוֹתֵן לוֹ, אֲפִילּוּ שֶׁזֶּה הָיָה נָעִים, כִּי זֶה לֹא חִינּוּכִי.
רְטִיבוּת חֲמִימָה נָזְלָה בְּמוֹרַד לְחַיָּיו. הוּא חָשַׁב עַל הַצִּ'יוּוֹאֲוָוה שֶׁלּוֹ, שֶׁיִּישָּׁאֵר בִּלְעָדָיו, מִי יִדְאַג לוֹ. הוּא יָדַע שֶׁהוּא נִרְאֶה נוֹרָא לֹא מִקְצוֹעִי וַאֲפִילּוּ מְטוּפָּשׁ כְּשֶׁהוּא בּוֹכֶה אֲבָל זֶה לֹא שִׁינָּה לוֹ. עַכְשָׁיו כְּבָר לֹא הָיָה לוֹ אִכְפַּת מִכְּלוּם. רֹאשׁוֹ הִתְרוֹקֵן מִכָּל מָה שֶׁהָיָה בּוֹ (בְּעִיקָּר מִסְפָּרִים וְעוּבְדּוֹת). אִילּוּ רַק הָיְתָה מִזְדַּמֶּנֶת לְכָאן פִּיהָ טוֹבָה, חָשַׁב בְּלִבּוֹ, כָּזֹאת בְּלוֹנְדִּינִית עִם שַׁרְבִיט וּמִשֶּׁאֵלָה, הָיִיתִי מְבַקֵּשׁ מִמֶּנָּה לָתֵת לִי לְלַטֵּף אֶת הַצִּ'יוּוֹאֲוָוה, פַּעַם אַחֲרוֹנָה וְדַי.

הָיָה פַּעַם אִישׁ חָכָם שֶׁאָמַר "הַכֹּל מַיִם" וּבָא אִישׁ אַחֵר, חָכָם אֲפִילּוּ יוֹתֵר, וְאָמַר "הַכּוֹל זוֹרֵם". שְׁנֵיהֶם צָדְקוּ. הָאִי גוּאָדֵלוּפֶּה הָיָה שָׁרוּי עֲדִי צַוּוֹאר בָּאוֹקְיָינוֹס, הַבּוֹס הִזְלִיג אֶת דִּמְעוֹתָיו, וְגוּאָדֵלוּפֶּה הַפְּקִידָה? אַף אוֹתָהּ פַּקָּד דָּבָר מוּזָר.
נַחְשׁוֹל מָתוֹק שֶׁל רוֹק הֵצִיף אֶת פִּיהָ. רוֹק זֶה לֹא צְחוֹק. גַּם לֹא מִילִּים. כָּל הַמִּילִּים הַלֹּא יָפוֹת שֶׁעָמְדָה לִשְׁפּוֹךְ עַל רֹאשׁ הַבּוֹס, נִמְסוּ כְּהֶרֶף. מָה קוֹרֶה פֹּה? נִבְהֲלָה, הִיא מְאַבֶּדֶת שְׁלִיטָה? אִי הַפַנְטַסְיוֹת שֶׁצִּייֵּר דִּמְיוֹנָהּ הַדֵּמוֹנִי, אֵיךְ הִיא מַשְׁכִּיבָה אוֹתוֹ עַל הַשּׁוּלְחָן וְתוֹלֶשֶׁת לוֹ רֶגֶל אַחֲרֵי רֶגֶל, וְגַם אֶת כָּל שְׁאָר הָאֵיבָרִים, אֶחָד אֶחָד, אוֹ – וְזֶה יָכוֹל לִהְיוֹת אֲפִילּוּ עוֹד יוֹתֵר נֶחְמָד – מְאַלֶּצֶת אוֹתוֹ לְהַדְפִּיס לָהּ הִתְנַצְּלוּת בִּכְתָב, בְּדִילּוּג מִמַּקָּשׁ לַמַּקָּשׁ.
מָה הִשְׁתַּבֵּשׁ, שֶׁפִּתְאוֹם כָּל הָרַעֲיוֹנוֹת הָאֵלֶּה לֹא נִרְאוּ לָהּ כָּל כָּךְ מוּפְלָאִים?

הִיא יָשְׁבָה לָהּ בְּכוּרְסָה, פְּקִידָה מְגוּדֶּלֶת, אָחוֹת לָעוּג מֵעַשְׁתָּרוֹת, חֲנוּקָה מְרַגְּשׁוֹת, וְאֵיךְ יָכְלָה לְנַחֵשׁ, שֶׁגַּם לִבָּהּ הִכְפִּיל עַצְמוֹ. פִּתְאוֹם הִתְחַשֵּׁק לָהּ לַחֲפוֹן אֶת הַבּוֹס בְּכַף יָדָהּ וּלְלַטֵּף.

הַבּוֹס, עֵינָיו הָעֲצוּמוֹת לֹא מָנְעוּ מִמֶּנּוּ לְהַבִּיט בַּמְּצִיאוּת הָאַכְזָרִית. הֵיטֵב יָדַע שֶׁאֵין פִּיּוֹת טוֹבוֹת. לֹא בְּגוּאָדֵלוּפֶּה וְלֹא בִּכְלָל. הוּא חָלַם שֶׁהוּא הַצִּ'יוּוֹאֲוָוה שֶׁל עַצְמוֹ וְאֵיךְ שֶׁמְּלַטְּפִים אוֹתוֹ וְגַם שֶׁהוּא, זֶה הוּא שֶׁמְּלַטֵּף אֶת הַצֶּ'יוֶואֲוָוה. צְמַרְמוֹרוֹת אוּשַּׁר הִרְעִידוּ אוֹתוֹ. נְחָלִים שֶׁל רוֹךְ זָרְמוּ לוֹ בַּגּוּף. אַחַר כָּךְ הוּא הִרְגִּישׁ שֶׁהוּא מְרַחֵף, שֶׁמְּכַסִּים אוֹתוֹ, אַחַר כָּךְ הָיָה אוֹר גָּדוֹל, מְסַנְוֵור, כָּזֶה שֶׁחוֹדֵר גַּם עֵינַיִים עֲצוּמוֹת. אִמָּא'לֶה, הוּא חָשַׁב בְּאֵימָה, זֶה בֶּטַח הָאוֹר הַזֶּה שֶׁמְּדַבְּרִים עָלָיו, זֶה שֶׁרוֹאִים בִּקְצֵה הַמִּנְהָרָה שֶׁל חוֹשֶׁךְ, לִפְנֵי ש... הוּא לֹא רָצָה לוֹמַר אֶת הַמִּילָּה.

"אַתָּה יָכוֹל לִפְתּוֹחַ עֵינַיִים," שָׁמַע קוֹל רַךְ. לֹא הָיָה לוֹ שׁוּם מוּשָּׂג אִם לְפָנָיו גַּן עֵדֶן, גֵּיהִינּוֹם אוֹ לִימְבּוֹ. אוֹ מִיְּיָ גּוּד, הוּא חָשַׁב, יָדַעְתִּי, אֱלוֹהִים הוּא אִישָּׁה.



*הַסִּיפּוּר לָקוֹחַ מִתּוֹךְ "לִבִּי אוֹמֵר כִּי זִכְרוֹנִי בּוֹגֵד בִּי", הוֹצָאַת כֶּתֶר, 1996. הוּא מִתְפַּרְסֵם כָּאן בְּמִסְגֶּרֶת שִׁיתּוּף פְּעוּלָּה עִם הַמָּכוֹן לְתַרְגּוּם סִפְרוּת עִבְרִית.



https://www.shortstoryproject.com/he/story/%d7%92%d7%95%d7%90%d7%93%d7%9c%d7%95%d7%a4%d7%94/
#הוּמוֹרִיסְטִי#כְּתִיבְהַנְשִׁיתְ#נְקָמָה#שָׁנוּן