כְּשֶׁהוֹרֶיהָ שֶׁל גְּלוֹרִי הִטְבִּילוּ אוֹתָהּ בְּשֵׁם גְּלוֹרִיבִּיטוֹגוֹד נְגוֹזֵי אָקוּנֵיְילִי,  הֵם לֹא חָזוּ אֶת מְדִינִיּוּת "הַשֵּׁם הָאֲמִיתִּי" שֶׁל פֶיְיסְבּוּק, גַּם לֹא אֶת הַשָּׁבוּעוֹת שֶׁהִיא תֵּיאָלֵץ לְהַקְדִּישׁ לְמִילּוּי טְפָסִים וּלְהַגָּשַׁת עוֹתָקִים שֶׁל חֶשְׁבּוֹנוֹת וְרִישְׁיוֹן נְהִיגָה וּתְעוּדָה הַמְּעִידָה עַל לֵידָתָהּ בְּיוֹם שְׁלִישִׁי גָּשׁוּם, 9 בְּסֶפְּטֶמְבֶּר 1986, בְּשָׁעָה 18:45, אַחֲרֵי שֵׁשׁ שְׁעוֹת צִירִים וְשֵׁשׁ שְׁנוֹת עֲקָרוֹת. הוֹרֶיהָ, שֶׁתָּלוּ בָּהּ אֶת כָּל הַתִּקְווֹת שֶׁטֶּרֶם הִגְשִׁימוּ, דַּמְיְינוּ לָהּ חַיִּים מֵהַסּוּג שֶׁכָּל בֶּן אִיגְּבוֹ אָמִיד מְאַחֵל לִילָדָיו. הִיא תִּהְיֶה חֲכָמָה וּתְקַבֵּל אֶת הַחִינּוּךְ הַטּוֹב בְּיוֹתֵר. הִיא תֵּלֵךְ לִכְנֵסִיָּיה בִּקְבִיעוּת וְלֹא תִּסְטֶה יָמִינָה אוֹ שְׂמֹאלָה מִכִּתְבֵי הַקּוֹדֶשׁ. (אָמֵן!) הִיא תְּלַמֵּד לְבַשֵּׁל כְּמוֹ סָבָתָהּ, הוֹסִיף אָבִיהָ, וְעַל כָּךְ הֵגִיבָה אִמָּהּ בַּשְּׁאֵלָה, לָמָּה לֹא כְּמוֹ אִמָּא שֶׁלָּהּ, וְאָבִיהָ שֶׁל גלוריביטוגוד הִמְהֵם וְגִמְגֵּם עַד שֶׁאִשְׁתּוֹ אָמְרָה שֶׁאוּלַי כְּדַאי שֶׁיֵּלֵךְ לֶאֱכוֹל אֵצֶל אִמָּא שֶׁלּוֹ. אֲבָל נַחֲזוֹר לְגָלוֹרִיבִּיטוּגוֹד, שֶׁכּוּלָּם קָרְאוּ לָהּ גְּלוֹרִי מִלְּבַד סַבָּא שֶׁלָּהּ, שֶׁמֵּרֶגַע שֶׁרָאָה אוֹתָהּ קָרָא לָהּ "הַיַּלְדָּה הַזֹּאת".
"מַשֶּׁהוּ רָקוּב אֵצֶל הַיַּלְדָּה הַזֹּאת, הַצִּ'י שֶׁלָּהּ לֹא בְּסֵדֶר."
הַבַּעַל גָּרַר אֶת אִשְׁתּוֹ הַחוּצָה כְּדֵי לִמְנוֹעַ מְרִיבָה ("לֹא אִכְפַּת לִי כַּמָּה זָקָן הַשַּׁתְיָין הַזֶּה, אֲנִי אֲתַקֵּן לוֹ אֶת הַפֶּה עוֹד הַיּוֹם") וְהִפְצִיר בְּאָבִיו לְקַבֵּל אֶת נֶכְדָּתוֹ הָרִאשׁוֹנָה. בְּנִיגּוּד לְסָב, הוּא לֹא רָאָה אֶת קְרוּם הַפּוּרְעָנוּת שֶׁכִּיסָּה אֶת פָּנֶיהָ שֶׁל גְּלוֹרִי וְשֶׁעָתִיד לְהַשְׁפִּיעַ עַל כָּל הַחְלָטָה שֶׁתְּקַבֵּל בְּחַיֶּיהָ, לִגְרוֹם לָהּ לִבְחוֹר לֹא נָכוֹן בְּכָל פַּעַם מֵחָדָשׁ. כְּשֶׁגְּלוֹרִי הָיְיתָה בַּת חָמֵשׁ הִיא הֶחֱלִיטָה, אַחֲרֵי מַחְשָׁבָה רַבָּה, לִתְקוֹעַ אֶצְבַּע בַּלּוֹעַ פָּעוּר שֶׁל כֶּלֶב יָשָׁן. בְּגִיל שֶׁבַע, זְמַן קָצָר אַחֲרֵי שֶׁמִּשְׁפַּחְתָּהּ הִיגְּרָה לְאַרְצוֹת הַבְּרִית, גְּלוֹרִי חָשְׁבָה שֶׁזֶּה רַעְיוֹן טוֹב לָלֶכֶת הַבַּיְתָה כְּשֶׁאִמָּהּ אִיחֲרָה לֶאֱסוֹף אוֹתָהּ מִבֵּית הַסֵּפֶר בְּחָמֵשׁ דַּקּוֹת, הַחְלָטָה שֶׁגָּרְמָה לָהּ לִתְעוֹת בַּדֶּרֶךְ וְלִפְרוֹץ בִּבְכִי בְּמִגְרַשׁ הַחֲנָיָיה שֶׁל "פִיגְלִי וְיָגְלִי" לִפְנֵי רֶדֶת הַלַּיְלָה. הִיא עָשְׂתָה הַרְבֵּה דְּבָרִים כְּדֵי לְהַכְעִיס, בְּלִי לְהָבִין לָמָּה — כְּאִילּוּ נוֹלְדָה נוֹטֶרֶת טִינָה לְעוֹלָם.
וְכָךְ, לְמַרְבֵּה מְבוּכָתָם שֶׁל הוֹרֶיהָ, גְּלוֹרִי שֶׁלָּהֶם הִתְקָרְבָה לְגִיל שְׁלוֹשִׁים, רַוּוֹקָה כְּרוֹנִית שֶׁעוֹבֶדֶת בְּשֵׁירוּת לָקוֹחוֹת בִּדְאוֹנְטֵאוֹן מִינִיאַפּוֹלִיס. הִיא קִיבְּלָה שִׂיחוֹת מִבַּעֲלֵי בָּתִּים מְמוּרְמָרִים עַל סַף עִיקּוּל, הַקְּרִיאָה תַּסְרִיט סָבוּךְ וְהֶגְיוֹנִי שֶׁנִּכְתַּב עַל יְדֵי אֲנָשִׁים שֶׁמֵּעוֹלָם לֹא דִּיבְּרוּ בַּטֵּלֵפוֹן עִם בֶּן אֱנוֹשׁ. בְּכָל הַחִישּׁוּבִים שֶׁעָשׂוּ הוֹרֶיהָ שֶׁל גְּלוֹרִי לִקְרַאת הֶעָתִיד, הֵם לֹא הֶעֱלוּ בְּדַעְתָּם שֶׁבְּיוֹם 16 בְּאַפְּרִיל 2013, אַחֲרֵי שֶׁתְּקַבֵּל עוֹד מֵיְיל־סֵירוּב לְבַקָּשָׁתָהּ לְשַׁחְזֵר אֶת דַּף הֲפֶיְיסְבּוּק שֶׁלָּהּ (הַנְצִיגָהּ סֵירְבָה לְהַאֲמִין שֶׁהוֹרֶה כָּלְשֶׁהוּ אָכֵן נָתַן לְבִתּוֹ אֶת הַשֵּׁם גְּלוֹרִיבִיטוֹגוֹד), בִּתָּם תִּהְיֶה מִסּוּג הָאֲנָשִׁים שֶׁבְּיֵשׁ מַזָּל כָּזֶה יוֹלִיד עֲבוּרָם שַׁרְשֶׁרֶת אוּמְלָלוּת שֶׁתִּגְרוֹם לָהֶם לִשְׁקוֹל בִּמְהִירוּת לָשִׂים קֵץ לְחַיֵּיהֶם.
הִיא הִתְקַשְּׁרָה לְאִמָּהּ בְּתִקְווֹה שֶׁתָּנִיא אוֹתָהּ מֵהַחְלָטָתָהּ, אֲבָל הִגִּיעָה לַתָּא הַקּוֹלִי וְאַחַר־כָּךְ קִיבְּלָה הוֹדָעָה בַּנּוּסָּח מָה קָרָה הַפַּעַם? (גְּלוֹרִי יָדְעָה שֶׁמּוּטָב לֹא לַעֲנוֹת.) שִׂיחָה לְאָבִיהָ הֵנִיבָה תְּגוּבָה צוֹנֶנֶת עוֹד יוֹתֵר, אָז הִיא הֶעֱבִירָה אֶת הָעֶרֶב עַל שְׂפַת הַמִּיטָּה, צַוּוֹארָהּ מָתוּחַ כְּאִגְרוּף, וְתָהֲתָה אֵיךְ מִשְׁתַּלֵּב בַּקְבּוּק יַיִן מוּסְקָאטוֹ עִם שְׁלוֹשִׁים כַּדּוּרִי שֵׁינָה. הִיא כָּתְבָה פֶּתֶק בָּזוֹ הַלָּשׁוֹן: נוֹלַדְתִּי בְּמַזָּל רַע וְהַגּוֹרָל הִתְאַכְזֵר אֵלַי. מִצְטַעֶרֶת, אִמָּא וְאַבָּא, שֶׁלֹּא סִייַּמְתִּי אֶת לִימּוּדֵי הַמִּשְׁפָּטִים וְלֹא הָפַכְתִּי לְמִי שֶׁקִּיוִּויתֶם. אֲבָל זֹאת גַּם אַשְׁמַתְכֶם כִּי הַפְעָלָתָם עָלַי הָמוֹן לַחַץ. שָׁלוֹם.
זֶה הָיָה נָכוֹן וְלֹא נָכוֹן. הוֹרֶיהָ אָכֵן הִפְעִילוּ עָלֶיהָ לַחַץ, אֲבָל זֶה הָיָה לַחַץ בּוֹנֶה, שֶׁעָשׂוּי לְדַרְבֵּן אָדָם טוֹב יוֹתֵר. וְאָמְנָם לֹא הָיָה לָהּ מַזָּל, אֲבָל לָאו דַּוְוקָא הַגּוֹרָל אֶלָּא נְטִיָּיתָהּ לְהִתְוַוכֵּחַ עִם מַרְצִים וְלָצֵאת בִּסְעָרָה מִכִּיתּוֹת שֶׁלֹּא עַל מְנַת לָשׁוּב, הִיא שֶׁכִּמְעַט וְהֵבִיאָה לְסִילּוּקָהּ מֵהַקּוֹלֵג'. לְבַסּוֹף הִיא גָּמְרָה אֶת הַתּוֹאַר, עִם מְמוּצָּע צִיּוּנִים מֵבִיךְ. וְאָז הִגִּיעַ בֵּית הַסֵּפֶר לְמִשְׁפָּטִים, שֶׁאֵלָיו זָכְתָה לְהִיכָּנֵס בִּזְכוּת טוֹבָה מְחַבֵּר שֶׁל חָבֵר שֶׁל אָבִיהָ, בְּמַחֲשָׁבָה שֶׁאֶפְשָׁר אוּלַי לְהָפִיק תּוֹעֶלֶת כָּלְשֶׁהִי מִנְּטִיָּיתָהּ לְוַוכְּחָנוּת. אֲבָל הִיא הִצְלִיחָה לְפַשֵּׁל גַּם בָּזֶה, כְּשֶׁבָּחֲרָה לְנַמְנֵם בִּמְקוֹם לָשֶׁבֶת בַּכִּיתָּה וְלִשְׁתּוֹת בִּמְקוֹם לִלְמוֹד — מְקַבֶּלֶת הַחְלָטוֹת שְׁגוּיוֹת עַל כָּל צַעַד וְשַׁעַל, קָטָן כְּכָל שֶׁיִּהְיֶה. הַהַחְלָטוֹת הַקְּטַנּוֹת הַטִּיפְּשִׁיּוֹת הִצְטַבְּרוּ לְהַשְׁעָיָה עַל תְּנַאי, שֶׁהִתְפַּתְּחָה לְבַקָּשָׁה מְנוּמֶּסֶת לַעֲזוֹב, וְהִבְשִׁילָה לִכְדֵי דְּרִישָׁה בּוֹטָה לַעֲזוֹב, אַחֲרֵי שֶׁאִרְגְּנָה מְחָאָה בְּמִשְׂרַד הֲדִיקֵּן.
גְּלוֹרִי נִרְדְּמָה אַחֲרֵי כּוֹס וָחֵצִי שֶׁל יַיִן וּכְשֶׁהִתְעוֹרְרָה גִּילְּתָה שֶׁהַכַּדּוּרִים הָפְכוּ לְמַסָּה נוֹזְלִית בְּאֶגְרוֹפָהּ. בְּאוֹר הַבּוֹקֶר, הַפֶּתֶק הַמֵּלוֹדְרָמטִי שֶׁכָּתְבָה הֵבִיךְ אוֹתָהּ וְהִיא קָרְעָה אוֹתוֹ וְהִדִּיחָה אֶת הַגְּזָרִים עִם מֵי הָאַסְלָה. בָּעֲבוֹדָה, כְּשֶׁנִּיסְּתָה לַחֲמוֹק מִמַּבָּטוֹ שֶׁל הַמְּפַקֵּחַ וּמֵהָאֶצְבַּע שֶׁכֵּיווֹן אֶל הַשָּׁעוֹן, הִיא הָרְכִיבָה אֶת הָאוֹזְנִיּוֹת וְקִיבְּלָה אֶת הַשִּׂיחָה הָרִאשׁוֹנָה: גְּבֶרֶת דְּמִפָּרִיז. בַּעֲלָהּ מֵת וְאֵין לָהּ מוּשָּׂג אֵיפֹה הַנַּיֶּירֶת. הַאִם גְּלוֹרִי יְכוֹלָה לַעֲזוֹר לָהּ לִשְׁמוֹר אֶת הַבַּיִת? גְּלוֹרִי הַקְּרִיאָה מֵהַתַּסְרִיט וְנִמְנְעָה מֵהַמִּילָּה לֹא, שֶׁהֲגִיָּיתָהּ נֶאֶסְרָה בְּאִיסּוּר חָמוּר. וְאָז צִלְצֵל גְּלֵן, שֶׁבְּעֶצֶם קָרְאוּ לוֹ גֵּרְג, אֲבָל גַּם פִּיטֶר, שֶׁהִתְקַשֵּׁר אַרְבַּע־חָמֵשׁ פְּעָמִים מִדֵּי יוֹם וְנִיסָּה לְחַלֵּץ מֵהַנְּצִיגִים הַבְטָחוֹת שֶׁלֹּא יָכְלוּ לְקַיֵּים. לֹא הָיָה לוֹ מוּשָּׂג שֶׁגַּם אִם גְּלוֹרִי תַּבְטִיחַ לוֹ אֶת בֵּית יַלְדוּתוֹ, כּוֹלֵל הָעַתִּיקוֹת שֶׁנֶּעֶלְמוּ אַחֲרֵי הָעִיקּוּל, יְפַטְּרוּ אוֹתָהּ וְהוּא יִישָּׁאֵר תָּקוּעַ עִם הַיְּלָדִים בְּדִירַת שְׁנֵי חֲדָרִים. הַשִּׂיחוֹת נִכְנְסוּ וּגְלוֹרִי נֶאֶלְצָה לוֹמַר לֹא מִבְּלִי לוֹמַר לֹא בְּמֶשֶׁךְ יוֹם שָׁלֵם, עַד שֶׁהָאַקְרוֹבָּטִיקָה הַלְּשׁוֹנִית הַדְּרוּשָׁה כְּדֵי לְהִימָּנַע מִתְּשׁוּבָה פְּשׁוּטָה מֵרָטֶה אֶת עֲצַבֶּיהָ.
בַּאֲרוּחַת הַצָּהֳרַיִים הִיא אֲכַלֶּה אֶת הַבּוֹרִיטוּס שֶׁנִּמְכְּרוּ שְׁלוֹשָׁה־בְּדוֹלָר בַּמַּכּוֹלֶת הַזּוֹלָה, וְגַם סֶנְדְּוִויץ' נֶחְמָד שֶׁל אַחַת מֵחַבְרוֹתֶיהָ לָעֲבוֹדָה, וָשׁוּב בְּדַקָּה אֶת הֲמֵיְיל. אַחֵר־כָּךְ הִיא חָלְפָה לְיַד הַלּוֹבִּי שֶׁל סוֹכְנוּת הַפִּרְסוּם, שֶׁחָלְשָׁה עַל שְׁתֵּי הַקּוֹמוֹת הָעֶלְיוֹנוֹת בַּבִּנְיָין. מִיָּמִין לְדַלְתוֹת הַזְּכוּכִית הוּצְּגוּ לְרַאֲווֹה הַלּוֹגוֹאִים שֶׁהָגְתָה הַחֶבְרָה. הִיא עָצְרָה כְּדֵי לְהִצְטַלֵּם עִם הַלּוֹגוֹ שֶׁל רֶשֶׁת תַּכְשִׁיטִים עֲנָקִית. אִם דַּף הֲפֶיְיסְבּוּק שֶׁלָּהּ יוֹשֵׁב לָהּ אֵי־פַּעַם, הִיא תַּעֲלֶה אֶת הַתְּמוּנָה בְּלִוְויַית הַכִּיתּוּב "הַיּוֹם עָבַדְתִּי עַל הַתִּיק שֶׁל הַלָּקוֹחַ הֲכִי אָהוּב עָלַי. אֵין כְּמוֹ דּוּגְמִיּוֹת חִינָּמִיּוֹת!"
וְאָז בַּת דּוֹדָה שֶׁלָּהּ מְפוֹרָט הַרְקוֹרְט תְּסַמֵּן לַיְיק, וְחֶבְרָה נוֹסֶפֶת תּוֹדָה בְּקִנְאָתָהּ, וַאֲחֵרִים יַגִּידוּ אֵיזֶה מַזָּל יֵשׁ לָהּ וְאוֹמֵג! וּלְרֶגַע הִיא תִּחְיֶה אֶת הַחַיִּים שֶׁהוֹרֶיהָ דַּמְיְינוּ שֶׁהִיא תִּחְיֶה לִפְנֵי שָׁנִים רַבּוֹת כָּל כָּךְ.
אַחֲרֵי הַפְסָקַת הַצָּהֳרַיִים הִיא שָׁקְעָה בְּכִיסְּאָהּ וּכְבָר עָמְדָה לְהַפְעִיל אֶת הָאוֹזְנִיּוֹת, כְּשֶׁלְּפֶתַע הוּא נִכְנָס. עַל פִּי הִילּוּכוֹ גְּלוֹרִי יָדְעָה מִייָּד שֶׁהוּא נִיגֵרִי. וּכְשֶׁבֵּירֵךְ אֶת הַמְּפַקֵּחַ שֶׁלָּהּ בַּיְּדִידוּתִיּוֹת וְלָחַץ אֶת יָדוֹ, הִתְבָּרֵר שֶׁהִיא צְדָקָה. הוּא לָבַשׁ חֲלִיפָה קְצָת גְּדוֹלָה מִדַּי, אֲבָל כְּתֵפָיו פִּיצּוּ עַל כָּךְ. הוּא הִצְטָרֵף לִקְבוּצַת עוֹבְדִים חֲדָשִׁים שֶׁיָּשְׁבוּ בִּקְצֵה הַחֶדֶר וְהִתְכּוֹנְנוּ לְהַכְשָׁרָה.
הַבִּיטָּחוֹן הָעַצְמִי שֶׁלּוֹ הִרְגִּיז אוֹתָהּ כְּשֶׁהִקְרִיא מֵהַתַּסְרִיט בְּטִבְעִיּוּת כְּאִילּוּ שִׁינֵּן אוֹתוֹ, וְהִצְלִיחַ לְהִישָּׁמַע כֵּן וּמְלֵא חֶמְלָה. בְּשָׁלָב מְסוּיָּם הוּא שָׁם לֵב שֶׁהִיא נוֹעֶצֶת בּוֹ עֵינַיִים, וּבְכָל פַּעַם שֶׁהִתְבּוֹנְנָה בּוֹ אַחַר־כָּךְ גַּם הוּא הִתְבּוֹנֵן בָּהּ.
בִּשְׁאֵרִית הַיּוֹם הִיא לִיקְּטָה פִּיסּוֹת מִמֶּנּוּ, צוֹתְתָה לַמְּפַקְּחִים שֶׁהִתְרַשְּׁמוּ מִמֶּנּוּ וּמָנוּ אֶת שְׁבָחָיו. הוּא עָמַד לְקַבֵּל תּוֹאַר שֵׁנִי בְּמִנְהַל עֲסָקִים. הוּא גָּדַל בְּנִיגֶרְיָה אֲבָל בִּיקֵּר אֶת דּוֹדוֹ בְּאַטְלַנְטָה מִדַּי קַיִץ. אַחֲרֵי הַתּוֹאַר הוּא יְלַמֵּד מִשְׁפָּטִים. הוֹרָיו רוֹפְאִים.
גְּלוֹרִי יָדְעָה מָה הוּא עוֹשֶׂה כִּי גַּם הִיא עָשְׂתָה אֶת זֶה: שִׁיתְּפָה זָרִים בִּפְרָטִים רַבִּים מִדַּי מִחְיָיה, לְאוֹת שֶׁמְּקוֹמָהּ לֹא כָּאן, בְּשָׂכָר שֶׁל 13.50 דּוֹלָר לְשָׁעָה. הִיא לֹא סְתָם "נְצִיגַת שֵׁירוּת לָקוֹחוֹת" — כּוּלָּם צְרִיכִים לָדַעַת שֶׁהַתּוֹאַר הַזֶּה זְמַנִּי בִּלְבַד. אֶלָּא שֶׁבַּמִּקְרֶה שֶׁלּוֹ זֶה הָיָה נָכוֹן.
הוּא חִייֵּךְ אֵלֶיהָ כְּשֶׁהָלְכָה, חִיּוּךְ שֶׁהֵעִיד עַל בִּיטָּחוֹן מוּחְלָט בְּכָךְ שֶׁיֵּיעָנֶה בְּחִיּוּךְ, בְּעוֹד שֶׁלִּגְלוֹרִי הִתְחַשֵּׁק לִשְׁלוֹחַ לְעֶבְרוֹ אֶצְבַּע מְשׁוּלֶּשֶׁת. אֲבָל הַחִינּוּךְ שֶׁקִּיבְּלָה גָּרַם לָהּ לְהָסִיט אֶת הָעֵינַיִים וּלְמַהֵר לְתַחֲנַת הָאוֹטוֹבּוּס.
הַטֵּלֵפוֹן שֶׁלָּהּ דַּנְדֵּן. הוֹדָעָה מֵאִמָּהּ. לָמָּה הִתְקַשַּׁרְתָּ? אַתְּ שׁוּב צְרִיכָה כֶּסֶף? לֹא, הִיא רָצְתָה לַעֲנוֹת, הַכֹּל בְּסֵדֶר, אַךְ לֹא עָשְׂתָה זֹאת. אִמָּהּ עֲלוּלָה לִשְׁלוֹחַ לָהּ 500 דּוֹלָר וְלוֹמַר שֶׁזֹּאת הַפַּעַם הָאַחֲרוֹנָה וְשֶׁכְּדַאי מְאוֹד שֶׁלֹּא תְּסַפֵּר לְאַבָּא. גְּלוֹרִי תִּשְׁתַּמֵּשׁ בְּכֶסֶף כְּדֵי לְשַׁלֵּם שְׂכַר דִּירָה אוֹ לִקְנוֹת נַעֲלַיִים חֲדָשׁוֹת, אוֹ אוּלַי תִּפְרוֹט אוֹתוֹ לְהוֹצָאוֹת קְטַנּוֹת — מַמְתָּק פֹּה, מִסְעָדָה שָׁם — עַד שֶׁיֵּיעָלֵם. וְאָז, כְּשֶׁאִמָּהּ לֹא תּוּכַל עוֹד לְהִתְאַפֵּק, גְּלוֹרִי תְּקַבֵּל הַרְצָאָה רְצִינִית וּמְמוּשֶּׁכֶת בְּאֵימַיְיל, עַל כָּךְ שֶׁהִיא לֹא הָיְיתָה צְרִיכָה לִדְאוֹג לַדְּבָרִים כָּאֵלֶּה אִם רַק הָיְיתָה נְשׂוּאָה, וְלָמָּה הִיא לֹא נוֹתֶנֶת לְאַבָּא לְהַכִּיר לָהּ בַּחוּרִים צְעִירִים מֵהָעֲבוֹדָה שֶׁלּוֹ? וּגְלוֹרִי הָיְיתָה מוֹחֶקֶת אֶת הַהוֹדָעָה וּבוֹכָה, מְשַׁחְזֶרֶת אֶת כָּל הַטָּעוּיוֹת שֶׁהוֹבִילוּ אוֹתָהּ לָרֶגַע הַזֶּה. הִיא הִכִּירָה אֶת סִיפּוּר לֵידָתָהּ וְאֶת הַדְּבָרִים שֶׁאָמַר סַבָּא שֶׁלָּהּ, אֲבָל זֶה לֹא שִׁינָּה דָּבָר כְּשֶׁהִגִּיעַ הָרֶגַע לְקַבֵּל הַחְלָטָה נְכוֹנָה. הִיא תָּמִיד נִמְשְׁכָה לְטָעוּת, כְּמוֹ כֶּלֶב סַקְרָן שֶׁלֹּא עוֹמֵד בַּפִּיתּוּי לִטְעוֹם אֶת הַקִּיא שֶׁלּוֹ.
לְמָחֳרָת גְּלוֹרִי הִגִּיעָה לָעֲבוֹדָה וְרָאֲתָה אֶת הַבָּחוּר יוֹשֵׁב בַּמָּקוֹם הַפָּנוּי לֵידָה.
"בּוֹקֶר טוֹב."
"הַיי."
"קוֹרְאִים לִי תּוֹמָס. אָמְרוּ לִי שֶׁגַּם אֶת מִנִּיגֶרְיָה? אַתְּ לֹא נִשְׁמַעַת."
"אֲנִי כָּאן מִגִּיל שֵׁשׁ. אַתָּה לֹא חוֹשֵׁב שֶׁהָיִיתִי צְרִיכָה לִשְׁמוֹר עַל הַמִּבְטָא שֶׁלִּי, נָכוֹן?"
הוּא הִתְכַּוֵּוץ לְנוֹכַח גַּסּוּת הָרוּחַ אֲבָל הִמְשִׁיךְ לִלְחוֹץ.
"אֲנִי לֹא מַכִּיר הַרְבֵּה נִיגָּרִים כָּאן, אוּלַי תַּכִּירִי לִי?"
גְּלוֹרִי חָשְׁבָה עַל קוֹמֶץ הַנָּשִׁים שֶׁשָּׁמְרָה אֵיתָן עַל קֶשֶׁר, וְשֶׁיִּשְׂמְחוּ לְהַכִּיר אֶת הַבָּחוּר הַטָּרִי וְהָרַעֲנָן הַזֶּה. אֲבָל הֵן רָאוּ רַק טֶפַח מֵחַיֶּיהָ הָאֲמִיתִּיִּים שֶׁל גְּלוֹרִי, חָשְׁבוּ שֶׁהִיא פִּרְסוּמָאִית וְשֶׁהִיא חַיָּה חַיֵּי זוֹהַר. סֶבֶב הֶיכֵּרוּיוֹת יַעֲמִיד אֶת הַתַּדְמִית הַזֹּאת בְּסַכָּנָה.
"סְלִיחָה, אֲבָל גַּם אֲנִי לֹא מַכִּירָה אַף אֶחָד. אוּלַי תְּנַסֶּה לְדַבֵּר עִם מִישֶׁהוּ שֶׁיֵּשׁ לוֹ חֲבֵרִים אֲמִיתִּיִּים."
הוּא צָחַק כִּי חָשַׁב שֶׁהִיא מִתְלוֹצֶצֶת, וְאִי־הַהֲבָנָה הִתִּירָה אֶת חַרְצוּבּוֹת לְשׁוֹנָהּ. הָיָה נֶחְמָד לְדַבֵּר עִם מִישֶׁהוּ חָדָשׁ שֶׁלֹּא צִיפָּה מִמֶּנָּה לְדַבֵּר.
"אָז לָמָּה אַתָּה מִתְפַּלֵּשׁ פֹּה בַּזֶּבֶל עִם שְׁאָר פְּשׁוּטֵי הָעָם? אַתָּה לֹא אָמוּר לַעֲשׂוֹת הִתְמַחוּת בְּאֵיזֶה מִשְׂרָד מַדְהִים?"
"זֹאת הַהִתְמַחוּת שֶׁלִּי. אֲנִי עוֹבֵד בַּחֶבְרָה, אֲבָל נִרְאֶה לִי חָשׁוּב לְהָבִין מָה קוֹרֶה בַּשּׁוּחוֹת."
"רֶגַע, אַתָּה כָּאן בְּהִתְנַדְּבוּת? הִשְׁתַּגַּעְתָּ?"
הוּא שׁוּב צָחַק. "לֹא, זֶה רַק... אַתְּ לֹא תָּבִינִי."
"אֲנִי לֹא טִיפְּשָׁה," אָמְרָה גְּלוֹרִי. "אָז לְךָ תִּזְדַּיֵּין." הִיא הִפְעִילָה אֶת הָאוֹזְנִיּוֹת, הִתְעַלְּמָה מָה"רֶגַע, מֵאֵיפֹה זֶה הִגִּיעַ?" וּבָחֲרָה בְּתוֹר הַשִּׂיחוֹת הַצָּפוּף בְּיוֹתֵר. הֵן נִכְנְסוּ בָּזוֹ אַחַר זֶה וְלֹא הִשְׁאִירוּ לְתוֹמָס סִיכּוּי לְהִתְנַצֵּל גַּם אִם הָיָה רוֹצֶה.
מִקֵּץ שָׁעָה הוּא הִטְמִין פֶּתֶק בְּכַף יָדָהּ שֶׁל גְּלוֹרִי. סְלִיחָה, הוּא כָּתַב. אֶפְשָׁר לְהַזְמִין אוֹתְךָ לַצָּהֳרַיִים?
גַּאֲווֹתָהּ אָמְרָה לֹא, אֲבָל הַבֶּטֶן, שֶׁהִתְמַלְּאָה בַּפַּעַם הָאַחֲרוֹנָה מֵהַסֶּנְדְּוִויץ' שֶׁגָּנְבָה אֶתְמוֹל אַחֵר הַצָּהֳרַיִים, הִתְחַנְּנָה עַל נַפְשָׁהּ.
הִיא לָקְחָה אֶת הָעֵט מִיָּדוֹ. שֶׁיִּהְיֶה.
אִמָּא, אֲנִי יוֹצֵאת עִם מִישֶׁהוּ. גְּלוֹרִי הִקְלִידָה וּמָחֲקָה אֶת הַמִּשְׁפָּט שׁוּב וָשׁוּב, וְלֹא שָׁלְחָה אוֹתוֹ. אִמָּהּ בֶּטַח תִּתְקַשֵּׁר וּתְנַתֵּחַ כָּל פְּרָט וּפְרָט בְּתֵיאוּר שֶׁל תּוֹמָס עַד שֶׁתַּפְשִׁיט אוֹתוֹ לִשְׂבִיעוּת רְצוֹנָהּ. אַבָּא שֶׁלָּהּ יְבַקֵּשׁ לִשְׁמוֹעַ עַל "כַּוּוֹנוֹתָיו שֶׁל הַבָּחוּר". נְטִיָּיתָם לָרַגְשָׁנוּת תַּהֲרוֹס הַכֹּל.
תּוֹמָס הָיָה גּוֹרֵם לָהֶם אוֹשֶׁר. הוּא הָלַךְ לַכְּנֵסִיָּיה כָּל יוֹם רִאשׁוֹן — אִם כִּי לָמַד לְהַפְסִיק לְהַזְמִין אוֹתָהּ — וְצִיפָּה לוֹ עָתִיד מַזְהִיר שֶׁכָּל הוֹרָה חוֹלֵם עָלָיו. הוּא הִתְפַּלֵּל לִפְנֵי כָּל אֲרוּחָה, וְלִפְנֵי הַשֵּׁינָה, וּכְשֶׁהִתְעוֹרֵר. הוּא הִתְפַּלֵּל לְמַעֲנָהּ.
גְּלוֹרִי בָּזֶה לוֹ. הִיא שִׂנְאָה אֶת בְּרַק הַהֶישֵּׂגִיּוּת שֶׁלּוֹ, שֶׁאֶצְלָהּ הָיָה עָמוּם כָּל כָּךְ. הִיא שִׂנְאָה אֶת נִיהוּל הַכְּסָפִים הַחַסְכָנִי שֶׁלּוֹ. הִיא שִׂנְאָה אֶת זֶה שֶׁכְּשֶׁלָּחֲצָה עָלָיו לְקַיֵּים יַחֲסֵי מִין הוּא הִתְנַגֵּד וְאָמַר שֶׁהֵם צְרִיכִים לְחַכּוֹת עַד שֶׁהַקֶּשֶׁר יִהְיֶה רְצִינִי יוֹתֵר.
גְּלוֹרִי לֹא שִׁבְעָה מִמֶּנּוּ. הִיא אָהֲבָה אֶת הָעוּבְדָּה שֶׁהוּא צוֹפֶה בִּסְרָטִים מְצוּיָּרִים בְּחֶדְוַות נְעוּרִים, שֶׁהוּא מַצְלִיחַ לְפַלֵּס דֶּרֶךְ בֶּהָמוֹן שֶׁל זָרִים וּלְהַגִּיחַ מִשָּׁם בִּמְחִיצַּת חֲבֵרִים. נִדְמֶה הָיָה שֶׁהַחִסְפּוּס שֶׁלָּהּ לֹא מַפְרִיעַ לוֹ, כְּמוֹ גַּם הַמְּרִירוּת שֶׁלָּהּ, שֶׁנָּבְעָה מֵהַמַּזָּל הָרַע שֶׁלָּהּ וְגָרְמָה לָהּ לְרַצּוֹת בְּרָעָתָם גַּם שֶׁל הָאֲנָשִׁים הַטּוֹבִים בְּיוֹתֵר. נִרְאֶה הָיָה שֶׁלֹּא מַפְרִיעַ לוֹ שֶׁשִּׂמְחָה הָפְכָה מִבְּחִינָתָהּ לַאֲרוּחָה קְצוּבָה, וְשֶׁהִיא נָטְרָה טִינָה לְכָל מִי שֶׁצָּרַךְ אוֹתָהּ מִלְּבַדָּהּ. הִיא רָצְתָה לִשְׁאוֹל אוֹתוֹ מָה הוּא מוֹצֵא בָּהּ, אֲבָל חָשְׁשָׁה שֶׁהוּא יְצַיֵּין תְּכוּנוֹת שֶׁהִיא יָדְעָה שֶׁהֵן בְּגֶדֶר אַשְׁלָיָה. שַׁאֲנַנּוּת, שֶׁהִיא בְּעֶצֶם רַשְׁלָנוּת. בּוֹטוֹת, שֶׁנִּתְפֶּסֶת כְּכֵנוּת בְּעוֹד שֶׁמְּקוֹרָהּ בְּרִשְׁעוּת בִּלְבַד.
הֵם דִּיבְּרוּ עַל נִיגֶרְיָה לְעִיתִּים קְרוֹבוֹת. בְּעֶצֶם הוּא דִּיבֵּר, וְסִיפֵּר לָהּ עַל יַלְדוּתוֹ בְּאוּנִיטְשָׁה וְעַל כָּךְ שֶׁהוּא חוֹלֵם לַחֲזוֹר לְשֵׁם בְּיוֹם מִן הַיָּמִים. הוּא אָמַר אֲנַחְנוּ וְשֶׁלָּנוּ כְּאִילּוּ מוּבָן מֵאֵלָיו שֶׁהִיא תַּחֲזוֹר אִיתּוֹ, וְהִיא הִתְחִילָה לַחֲלוֹם עַל עֲתִיד שֶׁמֵּעוֹלָם לֹא דִּמְיְינָה לְעַצְמָהּ.
לְמַעֲשֶׂה, הִיא הָיְיתָה בְּנִיגֶרְיָה פְּעָמִים רַבּוֹת אֲבָל הִסְתִּירָה זֹאת מִמֶּנּוּ כִּי הִיא נֶהֶנְתָה, וְאָז סָלְדָה, וּלְבַסּוֹף שׁוּב נֶהֶנְתָה מֵהַהִתְרַגְּשׁוּת שֶׁלּוֹ כְּשֶׁסִּיפֵּר לָהּ עַל הָאָרֶץ הַזֹּאת. הוּא לֹא יָדַע שֶׁאַתְּ מְעַט הַכֶּסֶף שֶׁהִצְלִיחָה לַחֲסוֹךְ הִיא הוֹצִיאָה עַל כַּרְטִיס טִיסָה לְנִיגֶרְיָה אַחַת לִשְׁלוֹשָׁה־עָשָׂר חוֹדָשִׁים, אוֹ שֶׁבְּמַהֲלַךְ הַשָּׁנִים הָאַחֲרוֹנוֹת הִיא הִגִּיעָה יוֹם אַחֲרֵי מוֹת סָבָתָהּ, יוֹם אַחֲרֵי מוֹת דּוֹדָה־רַבְּתָא שֶׁלָּהּ, וְיוֹם אַחֲרֵי מוֹתוֹ שֶׁל דָּוִד שֶׁלָּהּ, וְסַבָּא שֶׁלָּהּ בִּיקֵּשׁ שֶׁתַּגִּיד לוֹ מָתַי הִיא מַגִּיעָה בַּפַּעַם הַבָּאָה כְּדֵי שֶׁיּוּכַל לְהִתְכּוֹנֵן לְמוֹתוֹ. תּוֹמָס עֲדַיִין לֹא יָדַע שֶׁאֵין לָהּ מַזָּל.
הִיא שָׁמְרָה אֶת הַסּוֹד כְּדֵי לִמְנוֹעַ חִיטּוּט, וְלֹא יָדְעָה שֶׁאֲנָשִׁים כְּמוֹ תּוֹמָס לְעוֹלָם אֵינָם חוֹשְׁדִים, שֶׁהֵם בְּטוּחִים בְּטוּבוֹ שֶׁל הָעוֹלָם כְּמוֹ יְלָדִים שֶׁנּוֹלְדוּ לְחַיֵּי עוֹשֶׁר. כְּשֶׁהִיא בִּיקְּרָה אֶת סַבָּא שֶׁלָּהּ, הֵם יָשְׁבוּ יַחַד בְּחַדְרוֹ וְצָפוּ בַּטֵּלֵוִויזְיָה, וּגְלוֹרִי קָמָה רַק לְהָבִיא לָהֶם אוֹכֶל אוֹ שְׁתִיָּיה. אִישׁ לֹא הֵבִין מַדּוּעַ הִיא בָּאָה לְעִיתִּים קְרוֹבוֹת כָּל כָּךְ, אוֹ מַדּוּעַ הִיא מְוַותֶּרֶת עַל הַהֲמוּלָּה שֶׁל לָגוּס לְטוֹבַת הַכְּפָר הַיַּשְׁנוּנִי שֶׁל סָבָהּ. הִיא לֹא יָכְלָה לְהַסְבִּיר שֶׁסָּבָהּ מַכִּיר אוֹתָהּ, שֶׁהוּא יוֹדֵעַ בְּדִיּוּק מַהִי — חוֹר שָׁחוֹר שֶׁמּוֹחֵץ וּמְחַסֵּל מַזָּל וְאוֹשֶׁר — וְאַף עַל פִּי כֵּן הוּא פּוֹתֵחַ אֶת בֵּיתוֹ בְּפָנֶיהָ, נוֹתֵן לָהּ חֶדֶר וּמִיטָּה, עִם מִזְרָן יָשֵׁן כָּל כָּךְ שֶׁבְּחֶלְקוֹ הַתַּחְתּוֹן הָיוּ כְּתָמִים מֵהַמַּיִם שֶׁיָּרְדוּ לְאִמָּא שֶׁלָּהּ.
לִקְרַאת סוֹף הַבִּיקּוּר הָאַחֲרוֹן שִׂיחָתָם נָדְדָה לְגוֹרָלָהּ.
"הֶעָתִיד שֶׁלְּךָ צוֹפֵן רַק אֲסוֹנוֹת אִם לֹא תַּשְׁבִּיעִי אֶת רְצוֹן הָאֵלִים," הוּא אָמַר.
כְּכָל שֶׁהִתְבַּגְּרָה, כֵּן הִרְגִּישָׁה כַּמָּה זֶה נָכוֹן: חַיֶּיהָ עַד כֹּה הָיוּ רַק שְׁאִיפָה עֲמוּקָּה, בַּהֲכָנָה לִנְשִׁיפָה הַנְּפִיצָה שֶׁתִּשְׁטַח אוֹתָהּ.
"סַבָּא, אַתָּה יוֹדֵעַ שֶׁאֵין לִי כִּישָּׁרוֹן לִמְצוֹא חֵן, בֶּטַח לֹא בְּעֵינֵי הָאֵלִים."
שְׁנֵיהֶם לָבְשׁוּ מִכְנָסַיִים קְצָרִים וְגוּפִיָּיה, כִּי הַוּוֹלְטָז' שֶׁל הַגֵּנֵרָטוֹר הָיָה נָמוּךְ מִכְּדֵי לִתְמוֹךְ בְּכָל מָה שֶׁיָּכוֹל לְקָרֵר. גְּלוֹרִי יָשְׁבָה עַל הָרִצְפָּה וְשִׁינְּתָה תְּנוּחָה מִדַּי חֲצִי שָׁעָה כְּדֵי לְהִתְעַנֵּג עַל הָאֲרִיחִים הַקְּרִירִים. סַבָּא שֶׁלָּהּ הִשְׂתָּרֵעַ עַל הַמִּיטָּה. הִיא תָּמִיד עַצְמָהּ עֵינַיִים כְּשֶׁהוּא הִתְחִיל לְסַפֵּר אֶת אֶחָד הַמְּשָׁלִים שֶׁלּוֹ.
"דּוּרְבַּן וְצָב הִגִּיעוּ לַצּוֹמֶת, וְרוּחַ רְפָאִים נִגְלְתָה לִפְנֵיהֶם. 'קְחוּ אוֹתִי לַלֵּב הַנָּהָר וּתְנוּ לִי לִשְׁתּוֹת,' אָמְרָה הָרוּחַ. אַף אֶחָד מֵהֶם לֹא רָצָה לָשֵׂאת בַּנֵּטֶל, אֲבָל הֵם לֹא יָכְלוּ לְהִתְחַמֵּק בְּלִי סִיבָּה.
"'אֲנִי אִיטִּי,' אָמַר הַצָּב, 'יִיקַּח לִי שָׁנִים לְהַגִּיעַ לַנָּהָר.'
"'אֲנִי דּוֹקְרָנִי,' אָמַר הַדּוּרְבֵּן, 'הַמַּסָּע יִהְיֶה כּוֹאֵב מִדַּי.'
"הָרוּחַ רָתְחָה מִזַּעַם. 'אִם לֹא תִּיקְּחוּ אוֹתִי לַלֵּב הַנָּהָר עַד רֶדֶת הַלַּיְלָה וְתִיתְּנוּ לִי לִשְׁתּוֹת, אֲנִי אַכְחִיד אֶת כָּל הַצַּבִּים וְהַדּוֹרְבָּנִים בָּעוֹלָם.'
"הַצָּב וְהַדּוּרְבֵּן הִתְיַיעֲצוּ. 'אוּלַי אַתָּה תִּסְחַב אוֹתִי,' אָמַר הַצָּב, 'וַאֲנִי אֶסְחַב אֶת הָרוּחַ? נַצְלִיחַ לְהַגִּיעַ עַד רֶדֶת הַלַּיְלָה.'
"'יֵשׁ לִי רַעְיוֹן יוֹתֵר טוֹב,' אָמַר הַדּוּרְבֵּן. 'אֵלֶּה לֹא סְתָם קוֹצִים עַל הַגַּב שֶׁלִּי, אֶלָּא קוֹצִים מְכוּשָּׁפִים שֶׁמַּגְשִׁימִים מִשְׁאֲלוֹת. הַתְּנַאי הַיָּחִיד הוּא לַעֲצוֹם עֵינַיִים וְלִפְקוֹחַ אוֹתָן רַק אַחֲרֵי שֶׁהַמִּשְׁאָלָה מִתְגַּשֶּׁמֶת.'
"הַצָּב וְהָרוּחַ קָטְפוּ כָּל אֶחָד קוֹץ בְּהִתְלַהֲבוּת, וְעָצְמוּ אֶת הָעֵינַיִים. הַדּוּרְבֵּן חָטַף אֶת הַקּוֹץ מִיְּדֵי הַצָּב וְנָעַץ אוֹתוֹ בִּגְרוֹנוֹ. הוּא מִילֵּא אֶת הַיָּדַיִים שֶׁל הָרוּחַ בְּדָמוֹ שֶׁל הַצָּב, וְהָרוּחַ שָׁתְתָה וְחָשְׁבָה שֶׁהִיא מִגַּרְגֶּרֶת מֵי נְהַר. אֲבָל רוּחוֹת מַכִּירוֹת טַעַם שֶׁל דָּם. הָרוּחַ הִסְתַּעֲרָה עַל הַדּוּרְבֵּן וְגִילְּתָה שֶׁהִיא לֹא מְסוּגֶּלֶת לָנוּעַ מַהֵר יוֹתֵר מַצָּב. הַדּוּרְבֵּן הִמְשִׁיךְ בְּדַרְכּוֹ."
שְׁתִיקָתוֹ הָאֲרוּכָּה שֶׁל הַסָּב צִייְּנָה אֶת סוֹף הַסִּיפּוּר.
"אַתְּ שׁוֹמַעַת אוֹתִי?"
"כֵּן, אֲבָל מָה זֶה אוֹמֵר?"
"אִם אַתְּ לֹא יְכוֹלָה לְהַשְׁבִּיעַ אֶת רְצוֹן הָאֵלִים, תַּעֲרִימִי עֲלֵיהֶם."
הַזְּמַן שֶׁבִּילְּתָה גְּלוֹרִי עִם סַבָּא שֶׁלָּהּ הִפְחִית מְעַט מֵהַלַּחַץ שֶׁהִצְטַבֵּר בָּהּ, אֲבָל הַהֲקָלָה הָיְיתָה קִצְרַת מוֹעֵד. שֶׁטֶף שֶׁל אֲסוֹנוֹת קִידֵּם אֶת פָּנֶיהָ כְּשֶׁחָזְרָה: הַמַּפְתְּחוֹת נִשְׁאֲרוּ בַּמָּטוֹס. תְּאוּנַת דְּרָכִים, כַּף הָרֶגֶל נִשְׁמֶטֶת מֵהַדַּוְושָׁה הַחֶלְקָה בִּגְלַל הַמְּחָאָה דְּבוּקָה שֶׁשָּׁכְחָה לִשְׁלוֹחַ לְחֶבְרַת הַבִּיטּוּחַ. אוֹבְדַן מִשְׂרָה עֵקֶב מַחְסוֹר בִּמְכוֹנִית, שֶׁאַחֲרֵי נִיסְיוֹנוֹת שְׁווֹא רַבִּים הֵבִיא אוֹתָהּ לְצַלַּחַת הֶפְטֵרֵי שֶׁל שֵׁירוּת הַלָּקוֹחוֹת, שֶׁשָּׁם הִיא פָּגְשָׁה אֶת תּוֹמָס.
תּוֹמָס, לְעוּמַּת זֹאת, הָיָה בַּר מַזָּל. הוּא תָּמִיד מָצָא כֶּסֶף בָּרְחוֹב, אִם כִּי אַף פַּעַם לֹא בִּסְכוּם גָּדוֹל מַסְפִּיק כְּדֵי לְעוֹרֵר בֶּהָלָה אוֹ אָשֵׁם. הוּא תָּמִיד קִיבֵּל אֶת מְבוּקָּשׁוֹ, תָּמִיד, וְיִיחֵס זֹאת לִיצִירָתִיּוּת וְהַתְמָדָה, לֹא מוּדָע לְהִילַּת הַמַּזָּל הַטּוֹב הַמַּקִּיפָה אֶת רֹאשׁוֹ. כְּשֶׁגְּלוֹרִי בִּיקְּשָׁה מִמֶּנּוּ לִכְתּוֹב בַּקָּשָׁה חֲדָשָׁה לְפֶיְיסְבּוּק, הִיא קִיבְּלָה אֶת הַדַּף שֶׁלָּהּ בַּחֲזָרָה בֶּן־יוֹם. הוּא הָיָה נֶחְרָד אִילּוּ יָדַע שֶׁלִּפְעָמִים הִיא עוֹקֶבֶת אַחֲרָיו כְּשֶׁהֵם נִפְרָדִים אַחֲרֵי הָעֲבוֹדָה וְצוֹפָה בּוֹ, מְרוּתֶּקֶת לָאוֹפֶן שֶׁבּוֹ הוּא מְעוֹרֵר חִיבָּה אֵצֶל כָּל מִי שֶׁנִּתְקַל בּוֹ.
וּבְכָל זֹאת, מְעַט מִמַּזָּלוֹ הַטּוֹב דָּבַק בָּהּ וְהִיא גִּילְּתָה שֶׁהִיא מְקַבֶּלֶת הַזְמָנוֹת לָאֵירוּעִים שֶׁכְּלָל לֹא יָדְעָה שֶׁיֵּשׁ כָּאֵלֶּה. אַחְוַות נְשׁוֹת הַאִיגְּבוֹ שֶׁל הַמַּעֲרָב הַתִּיכוֹן. בְּנוֹת בְּיָאפֵרָה, סְנִיף מִינֵסוֹטָה. "מְסִיבָּה, מִסִּיבָּה", אֵירוּעַ חוֹדְשֵׁי שֶׁעָבַר מִבַּיִת לְבֵית. לִפְעָמִים, בְּעוֹדָהּ צוֹפָה בְּתוֹמָס מַקְסִים אֶת הֶהָמוֹן לְלֹא כָּל מַאֲמָץ, הִיא תָּהֲתָה אֵיךְ יִיתָּכֵן שֶׁאָדָם אֶחָד מְבוֹרָךְ כָּל כָּךְ וְהָאַחֵר לֹא. הֵם נוֹלְדוּ בְּאוֹתָהּ מְדִינָה לְהוֹרִים מֵאוֹתוֹ מַעֲמָד וּבַעֲלֵי אוֹתָהּ אֱמוּנָה. גַּם אִם מְבִיאִים בְּחֶשְׁבּוֹן אֶת זְכוּיוֹת הַיֶּתֶר שֶׁלּוֹ כְּגֶבֶר, לִגְלוֹרִי נִדְמֶה הָיָה שֶׁהֵם אֲמוּרִים לְהִימָּצֵא בְּאוֹתָהּ נְקוּדָּה. הִיא הִתְחִילָה לִתְפּוֹס אֶת הַמַּזָּל שֶׁלּוֹ כְּמַשֶּׁהוּ שֶׁנִּגְזַל מִמֶּנָּה, וְאֶת הַיְּחָסִים שֶׁלָּהֶם כְּאֶמְצָעִי לַתִּיקּוּן הַמְּעֻוּוֹת.
לְבַסּוֹף הַקֶּשֶׁר נַעֲשֶׂה רְצִינִי מַסְפִּיק בְּעֵינֵי תּוֹמָס, וְהַסֵּקְס לֹא הָיָה מַמָּשׁ בֵּינוֹנִי אֶלָּא סְתָם טוֹב, לֹא בְּדִיּוּק הַחֲווֹיָה הַמַּסְעִירָה שֶׁלָּהּ צִיפְּתָה. אֲבָל תּוֹמָס הִתְרַגֵּשׁ וְהוֹדָה לָהּ עַל הָאֵמוּן שֶׁנָּתְנָה בּוֹ, וְהִיא אָמְרָה, "אֵין בְּעַד מָה," בְּנִימָה הַיַּלְדוּתִית הַחֲמוּדָה שֶׁיָּדְעָה שֶׁהוּא אוֹהֵב, אִם כִּי בְּעֶצֶם רָצְתָה שֶׁיַּפְסִיק לִהְיוֹת כָּזֶה גֶ'נְטֶלְמֶן וְיַתְחִיל לְזַיֵּין אוֹתָהּ עַד אוֹבְדַן חוּשִׁים.
וּכְכָל שֶׁהוּא הִירְבָּה לוֹמַר אֲנַחְנוּ וְשֶׁלָּנוּ, הִיא הֶאֱרִיכָה אֶת הַהַמְתָּנָה לִפְנֵי שֶׁמָּחֲקָה אֶת הַמִּשְׁפָּט אִמָּא, אֲנִי יוֹצֵאת עִם מִישֶׁהוּ. יוֹם אֶחָד, בִּמְקוֹם לִשְׁלוֹחַ אוֹתוֹ, הִיא הֶעֶלְתָה תְּמוּנָה שֶׁלָּהּ וְשֶׁל תּוֹמָס לְפֶיְיסְבּוּק, וְהִתְנִיעָה רֶצֶף אֵירוּעִים שֶׁבְּמִסְגַּרְתּוֹ דּוֹדָנִיתָהּ מְפוֹרָט הַרְקוֹרְט הִתְקַשְּׁרָה לְדוֹדָנִית אַחֶרֶת, שֶׁהִתְקַשְּׁרָה לְאַחֶרֶת וְכֵן הָלְאָה וְכֵן הָלְאָה, עַד שֶׁהַחֲדָשׁוֹת הִגִּיעוּ לְאִמָּהּ, שֶׁהִתְקַשְּׁרָה אֵלֶיהָ. זֶה לָקַח שְׁלוֹשִׁים וְשֶׁבַע דַּקּוֹת.
גְּלוֹרִי חִיכְּתָה כִּמְעַט עַד שֶׁהַשִּׂיחָה הוֹעָבְרָה לַתָּא הַקּוֹלִי לִפְנֵי שֶׁעָנְתָה.
"הָלוֹ?"
"מִי זֶה? הַשֶּׁבַח לָאֵל! אֵיךְ קוֹרְאִים לוֹ?"
"תּוֹמָס אוֹקוֹנְגּוו," וּלְשָׁמַע הַמִּילָּה אוֹקוֹנְגּוו אִמָּהּ חָזְרָה וְשִׁיבְּחָה אֶת הָאֵל. גְּלוֹרִי לֹא יָכְלָה אֶלָּא לִצְחוֹק וּלְהַסְמִיק מֵהַכָּרַת טוֹבָה. חָלְפוּ שָׁנִים מֵאָז הִצְלִיחָה לְשַׂמֵּחַ אֶת אִמָּהּ בַּטֵּלֵפוֹן. הִיא סִיפְּרָה עַל תּוֹמָס וְעַל שְׁאִיפוֹתָיו, וְהִשְׁתַּלְהֲבָה בְּעַצְמָהּ כְּכָל שֶׁהַהִתְרַגְּשׁוּת שֶׁל אִמָּהּ גָּבְרָה. הִיא הִתְעַלְּמָה מִזֶּרֶם הַפְּלִיאָה הַסָּמוּי מֵעֶבְרוֹ הַשֵּׁנִי שֶׁל הַקַּו, כְּאִילּוּ הַאִם מֵיאֲנָה לִתְפּוֹס שֶׁבִּתָּהּ הִצְלִיחָה סוֹף־סוֹף לַעֲשׂוֹת מַשֶּׁהוּ כְּמוֹ 
שֶׁצָּרִיךְ.
אַחֵר־כָּךְ נִדְמֶה הָיָה כְּאִילּוּ הִיא עוֹשָׂה הַכֹּל כְּמוֹ שֶׁצָּרִיךְ. הָעֲבוֹדָה, שֶׁעַד כֹּה כָּבְלָה אוֹתָהּ, הָיְיתָה פִּתְאוֹם טוֹבָה. הָעוּבְדָּה שֶׁאֵין לָהּ קַרְיֵירָה, כָּתַב אָבִיהָ, תְּאַפְשֵׁר לָהּ לְהִתְרַכֵּז בְּגִידּוּל הַיְּלָדִים, לִכְשֶׁיָּבוֹאוּ. חוֹסֶר הַיְּכוֹלֶת שֶׁלָּהּ לְנַהֵל כְּסָפִים כְּבָר אֵינֶנּוּ חָשׁוּב. תָּבִינִי, הִמְשִׁיךְ, בָּחַרְתָּ בַּגֶּבֶר הַמּוּשְׁלָם שִׁיפְּצָה עַל הַחוּלְשׁוֹת שֶׁלְּךָ. בְּנִיגּוּד אֵלֶיהָ, הוּא אָדִיב וְחַסְכָן. סִיפּוּר הַצְלָחָה.
גְּלוֹרִי בָּהֲתָה בְּאֵימַיְיל מֵאָבִיהָ, שֶׁהִתְכַּוֵּון לְעוֹדֵד אַךְ הֶעֱלָה בְּזִיכְרוֹנָהּ אֶת הַיַּיִן וְהַכַּדּוּרִים וְאֶת כָּל מָה שֶׁהֵם יְכוֹלִים לְעוֹלֵל לַגּוּף. הִיא הֶעֱבִירָה אֶת הַהוֹדָעָה לְתִיקִיָּיה שֶׁכִּינְּתָה זֶה מִכְּבָר "רְאָיוֹת" — מִסְמָכִים שֶׁאָסְפָה כְּדֵי לְהַצְדִּיק אֶת בְּחִירָתָהּ, אִם תָּבוֹא, לְנַתֵּק כָּל קֶשֶׁר עִם אָבִיהָ.
כְּשֶׁתּוֹמָס שָׁאַל אִם הִיא רוֹצָה לִפְגּוֹשׁ אֶת אִמּוֹ, גְּלוֹרִי יָדְעָה אֶת הַתְּשׁוּבָה הַנְּכוֹנָה וְאָמְרָה אוֹתָהּ. אֲבָל הִיא נִבְהֲלָה לְמַחֲשָׁבָה שֶׁתִּצְטָרֵךְ לְהַרְשִׁים אֶת הָאִישָּׁה הַזֹּאת. עִם הוֹרֶיהָ זֶה הָיָה קַל. תּוֹמָס בָּחוּר מַרְשִׁים. הִיא לֹא.
"לָמָּה אַתָּה רוֹצֶה שֶׁאֶפְגּוֹשׁ אוֹתָהּ?" שְׁאֵלָה. הִיא יָדְעָה שֶׁזֹּאת הִיתַּמְּמוּת, אֲבָל רָצְתָה לְקַבֵּל חִיזּוּק כְּדֵי לְהֵיאָחֵז בּוֹ.
תּוֹמָס מָשַׁךְ בִּכְתֵפָיו. "הִיא בִּיקְּשָׁה לְהַכִּיר אוֹתְךָ."
"אָז לֹא שָׁאַלְתָּ אוֹתָהּ אִם הִיא רוֹצָה לְהַכִּיר אוֹתִי?"
אַחֲרֵי גִּלְגּוּל עֵינַיִים סַבְלָנִי, תּוֹמָס אָחַז בִּכְתֵפֶיהָ וְנִיעֵר אוֹתָהּ בְּיֵיאוּשׁ עָדִין.
"אַתְּ תָּמִיד עוֹשָׂה אֶת זֶה. בָּרוּר שֶׁאֲנִי רוֹצֶה שֶׁתַּכִּירִי אוֹתָהּ וּבָרוּר שֶׁהִיא רוֹצָה לְהַכִּיר אוֹתְךָ. הִיא מְדַבֶּרֶת עָלַיִיךְ כָּל הַזְּמַן. תִּרְאִי." הוּא הִתְקַשֵּׁר מֵהַטֵּלֵפוֹן הַנַּיָּיד. גְּלוֹרִי שָׁמְעָה אִישָּׁה צוֹחֶקֶת מֵעֵבֶר לַקַּו וְאוֹמֶרֶת מַשֶּׁהוּ שֶׁהִצְחִיק גַּם אֶת תּוֹמָס. וְאָז הוּא אָמַר, "הֵי, אִמָּא, הִיא כָּאן. אֲנִי אֶתֵּן לָכֵן לְדַבֵּר, רַק אַל תַּפְחִידִי אוֹתָהּ." הַמַּכְשִׁיר הַחַמִּים נִצְמַד לְאוֹזְנָהּ, וְקוֹל כִּמְעַט עָמוֹק מִדַּי יַחֲסִית לָאִישָּׁה בֵּירֵךְ אוֹתָהּ.
גְּלוֹרִי נִיסְּתָה לְהַגִּיד אֶת כָּל הַדְּבָרִים הַנְּכוֹנִים עַל עַצְמָהּ וְעַל מִשְׁפַּחְתָּהּ, כְּלוֹמַר לֹא לְדַבֵּר עַל עַצְמָהּ כִּמְעַט. הִיא רָצְתָה שֶׁהָאִישָּׁה הַזֹּאת תְּחַבֵּב אוֹתָהּ וְאַף לְמַעְלָה מִזֶּה, שֶׁתִּתְפַּעֵל מִמֶּנָּה, מַשֶּׁהוּ שֶׁלֹּא חָשְׁבָה שֶׁתּוּכַל לְהַשִּׂיג בְּלִי שְׁקָרִים. בְּפֶיְיסְבּוּק הִיא הֶעֱמִידָה פָּנִים שֶׁהִתְפַּטְּרָה מֵעֲבוֹדָתָהּ בְּחֶבְרַת הַפִּרְסוּם — "אָכֵן יוֹם עָצוּב", כָּתַב לָהּ יָדִיד מִיְּמֵי הַקּוֹלֵג', וְעוֹרֵר בָּהּ אֶת הַחֲשָׁד שֶׁהוּא יוֹדֵעַ אֶת הָאֱמֶת. (הִיא בִּיטְּלָה אֶת הַחֲבֵרוֹת אִיתּוֹ בּוֹ בָּרֶגַע.) אֲבָל אֶת אִמּוֹ שֶׁל תּוֹמָס לֹא יִהְיֶה קַל כָּל כָּךְ לִפְטוֹר. גְּלוֹרִי מָנְתָה אֶת הַהֶישֵּׂגִים שֶׁל הוֹרֶיהָ — אִמָּא מְהַנְדֶּסֶת, אַבָּא בַּעַל עֵסֶק לְאַסְפָּקַת תְּרוּפוֹת — כְּדֵי לְעַגֵּן אֶת יִיחוּסָהּ. וְאָז הִיא צִייְּנָה כַּמָּה מֵעִיסּוּקֶיהָ הַחֶבְרָתִיִּים בַּזְּמַן הָאַחֲרוֹן, כְּגוֹן קְבוּצַת נְשׁוֹת הַאִיגְּבוֹ, וְהִשְׁמִיטָה אֶת חֶלְקוֹ שֶׁל תּוֹמָס בְּכָךְ. כָּל אוֹתָהּ עֵת הַקּוֹל הַפְּנִימִי שֶׁלָּהּ תָּהָה מָה לַעֲזָאזֵל הִיא חוֹשֶׁבֶת שֶׁהִיא עוֹשָׂה. מַעֲרִימָה עַל הָאֵלִים, הִיא עָנְתָה.
בַּיּוֹם שֶׁאִמּוֹ שֶׁל תּוֹמָס הִגִּיעָה, גְּלוֹרִי בִּישְּׁלָה בְּמֶשֶׁךְ שָׁעוֹת בְּדִירָתוֹ. הִיא נֶעֶזְרָה בְּמַתְכּוֹנִים מֵאִמָּהּ, שֶׁנֶּהֶנְתָה מְאוֹד לְסַיֵּיעַ לָהּ בַּטֵּלֵפוֹן. עַד שֶׁתּוּמַס יָצָא לִשְׂדֵה הַתְּעוּפָה, הַדִּירָה כְּבָר הִדִּיפָה נִיחוֹחַ שֶׁל בּוֹקָה מָסוֹרְתִּית, עִם מִגְוַון תַּבְשִׁילִים שֶׁחִיכּוּ לַבְּטָנִים מְקַרְקְרוֹת.
אִמּוֹ הָיְיתָה גְּבוֹהָה וּגְלוֹרִי הִרְגִּישָׁה לֵידָה כְּמוֹ יַלְדָּה. אִמּוֹ הָיְיתָה גַּם חַמָּה, וְהִיא עָטְפָה אֶת גְּלוֹרִי בְּחִיבּוּק מְבוּשָּׂם וְשׁוֹפֵעַ.
"בְּרוּכָה הַבָּאָה, מָא," אָמְרָה גְּלוֹרִי, וּמִיָּיד הִתְחַשֵּׁק לָהּ לִבְעוֹט בְּעַצְמָהּ עַל הַנִּימָה הָרִשְׁמִית.
"יַקִּירָתִי, אֵין שׁוּם צוֹרֶךְ בַּתּוֹאַר הַזֶּה, אֲנִי מַרְגִּישָׁה שֶׁאֲנִי מַכִּירָה אוֹתְךָ שָׁנִים, עִם כָּל הַדִּיבּוּרִים שֶׁל הַבֵּן שֶׁלִּי. זוֹ אֲנִי שֶׁצְּרִיכָה לְקַבֵּל אוֹתְךָ לְחֵיק הַמִּשְׁפָּחָה."
הִיא הֶחֱמִיאָה עַל כָּל תַּבְשִׁיל, טַעְמָהּ מְעַט מִכָּל אֶחָד וְהַנֶּהֱנֶה לִפְנֵי שֶׁמִּילְּאָה אֶת הַצַּלַּחַת. זֶה הָיָה מִבְחָן, וּגְלוֹרִי שְׂמֵחָה לִרְאוֹת שֶׁהִיא עוֹבֶרֶת אוֹתוֹ.
תּוֹמָס טָפַח עַל רַגְלָהּ מִתַּחַת לַשּׁוּלְחָן בְּעִידוּד, כְּאוֹמֵר רוֹאֶה? אֵין מָה לִדְאוֹג. אֲבָל מָה כְּבָר יוֹדֵעַ אָדָם כָּמוֹהוּ עַל דְּאָגָה? כְּשֶׁאִמּוֹ תִּחְקְרָה אוֹתָהּ עַל עֲבוֹדָתָהּ, הָיָה בָּרוּר שֶׁהִיא מַנִּיחָה שֶׁגְּלוֹרִי עוֹבֶדֶת בְּדֶרֶג נִיהוּלִי בַּחֶבְרָה עִם תּוֹמָס, וּשְׁנֵיהֶם לֹא תִּיקְּנוּ אוֹתָהּ. אֲבָל זֶה הֵצִיק לִגְלוֹרִי, שֶׁלֹּא יָדְעָה אִם תּוֹמָס מְיַיפֶּה אֶת הַמְּצִיאוּת אוֹ פָּשׁוּט לֹא מוּדָע לַהַשְׁעָרָה שֶׁל אִמּוֹ.
תּוֹמָס נִיצֵּל אֶת הַהֲפוּגָה שֶׁאַחֲרֵי הָאוֹכֶל כְּדֵי לָצֵאת לְסִידּוּרִים. גְּלוֹרִי, שֶׁיָּדְעָה שֶׁאֵין שׁוּם סִידּוּרִים, אָחֲזָה בְּיָדוֹ בְּחוֹזְקָה, בִּתְחִינָּה. תּוֹמָס חִילֵּץ אֶת הַיָּד בִּזְמַן שֶׁאִימּוֹ תִּיקְּנָה אֶת הַקָּפֶה לְטַעְמָהּ.
הוּא רָכַן אֵלֶיהָ וְלָחַשׁ, "פָּשׁוּט תִּהְיִי אַתְּ. אַתְּ כְּבָר מוֹצֵאת חֵן בְּעֵינֶיהָ, תֵּירָגְעִי."
תּוֹמָס הִדְבִּיק נְשִׁיקָה לְפִיהָ הַמָּתוּחַ, הָרוֹעֵד שֶׁל גְּלוֹרִי וְנֶשֶׁק לְאִימּוֹ עַל הַלֶּחִי. בָּרֶגַע שֶׁהַדֶּלֶת נִסְגְּרָה מֵאֲחוֹרָיו, הָאִישָּׁה הַמְּבוּגֶּרֶת דִּיבְּרָה.
"טוֹב, נִשְׁאַרְנוּ רַק אֲנַחְנוּ הַבָּנוֹת, אָז עַל מָה נְדַבֵּר?" הִיא חִייְּכָה בְּעִידוּד אֶל גְּלוֹרִי, שֶׁלָּגְמָה לְגִימָה מְמוּשֶּׁכֶת שֶׁל מַיִם כְּדֵי לְהַסְתִּיר אֶת חֶרְדָתָהּ. מִכֵּיווֹן שֶׁשָּׁתְקָה, אִימּוֹ שֶׁל תּוֹמָס נָטְלָה אֶת הַמּוֹשְׁכוֹת.
"אַתֶּם שְׁנֵיכֶם מְפַקְּחִים עַל שְׁלוֹשׁ מֵאוֹת עוֹבְדִים? אָז לֹא תִּהְיֶה לָכֶם בְּעָיָה לְהָקִים מִשְׁפָּחָה. תּוֹמָס אוֹמֵר שֶׁהֵם כְּמוֹ חֲבוּרָה שֶׁל יְלָדִים פְּרוּעִים." הִיא צָחֲקָה.
גְּלוֹרִי יָדְעָה שֶׁגַּם הִיא אֲמוּרָה לִצְחוֹק, לְהִתְבַּדֵּחַ עַל הַפְּתָקִים הַתְּלוּיִים בְּרַחֲבֵי הַמַּחְלָקָה בְּבַקָּשָׁה לֹא לִגְנוֹב אוֹכֶל. אֲבָל טִבְעָהּ הַוַּוכְּחָנִי הִתְעוֹרֵר.
"לְמַעַן הָאֱמֶת, אֲנִי אַחַת הַיְּלָדִים הַפְּרוּעִים. אֲנִי נְצִיגַת שֵׁירוּת."
"אָה." וּבְלִי לְהִתְבַּלְבֵּל, "טוֹב, זֶה מִמֵּילָא לֹא מְשַׁנֶּה עַכְשָׁיו. אֲנִי כָּל כָּךְ שְׂמֵחָה שֶׁבְּקָרוֹב תַּעַזְבוּ אֶת אַרְצוֹת־הַבְּרִית וְתָבוֹאוּ לָגוּר אִיתִּי בְּנִיגֶרְיָה. חָשׁוּב מְאוֹד לְגַדֵּל אֶת הַיְּלָדִים שָׁם. אַבָּא שֶׁל תּוֹמָס וַאֲנִי מְאוּשָּׁרִים שֶׁשְּׁנֵיכֶם מַסְכִּימִים עַל זֶה."
גְּלוֹרִי וְתוֹמָס מֵעוֹלָם לֹא דָּנוּ בְּכָךְ. אִם הוּא הָיָה שָׁם, הוּא הָיָה בּוֹעֵט בְּרַגְלָהּ בִּתְחִינָּה אִילֶּמֶת, בְּבַקָּשָׁה אֶל תִּתְוַוכְּחִי עִם אִמָּא שֶׁלִּי. גְּלוֹרִי חָשָׁה אֶת שְׁרִירֵי עוֹרְפָּהּ מִתְכַּוְּוצִים לְקֶשֶׁר סָבוּךְ, כְּפִי שֶׁקָּרָה בְּכָל פַּעַם שֶׁנִּיצְּבָה עַל פָּרָשַׁת דְּרָכִים. הַמַּחֲשָׁבָה שֶׁהִיא יְכוֹלָה לְאַכְזֵב אֶת תּוֹמָס בְּלִי בּוּשָׁה הָיְיתָה הַדָּבָר הַיָּחִיד שֶׁרִיסֵּן אֶת לְשׁוֹנָהּ. לְרוֹעַ הַמַּזָּל, הָאִיפּוּק שֶׁכָּפְתָה עַל עַצְמָהּ הִשְׁתַּלֵּט עַל הֶמְשֵׁךְ הַשִּׂיחָה.
"אָז אֵין לְךָ אַחִים."
"לֹא."
"בֶּטַח סָבַלְתָּ מִזֶּה. יְלָדִים זְקוּקִים לְחֶבְרָה, אַתְּ לֹא חוֹשֶׁבֶת?"
"נִרְאֶה לִי."
עִם כָּל דַּקָּה שֶׁחָלְפָה לְלֹא תּוֹמָס לְצִידָּהּ, גְּלוֹרִי חָשָׁה כְּאִילּוּ נִשְׁמַט מֵעָלֶיהָ עוֹד צָעִיף וָאוֹפָיֶיהָ הָאֲמִיתִּי הוֹלֵךְ וְנֶחֱשָׂף. עִם כָּל שְׁאֵלָה שֶׁשָּׁאֲלָה אִימּוֹ, וְכָל תְּשׁוּבָה תַּמְצִיתִית שֶׁנָּתְנָה, גְּלוֹרִי הִרְגִּישָׁה שֶׁאִימּוֹ נֶאֱטֶמֶת, נִשְׁעֶנֶת לְאָחוֹר כְּאוֹמֶדֶת אוֹתָהּ. בְּתוֹךְ תּוֹכָהּ הָיְיתָה אֲחוּזַּת תְּזָזִית, חִיפְּשָׂה מַשֶּׁהוּ מְעַנְיֵין לוֹמַר, אֲבָל הִצְלִיחָה לְיַיצֵּר רַק מִילִּים חַד־הֲבָרָתִיּוֹת.
מִקֵּץ שְׁלוֹשִׁים דַּקּוֹת הִצְטַנְּנָה חֲבִיבוּתָהּ שֶׁל הַאִם לִכְדֵי נִימוּס, וּגְלוֹרִי הִתְנַצְּלָה וּפָרְשָׁה לַשֵּׁירוּתִים לִפְנֵי שֶׁהַמַּצָּב יִידַּרְדֵּר עוֹד יוֹתֵר.
אַתָּה חַיָּיב לַחֲזוֹר, כַּתָּבָה לְתוֹמָס. עַכְשָׁיו!
וְהוּא חָזַר, בְּדִיּוּק כְּשֶׁאִימּוֹ הִרְצִינָה וְרָכְנָה לְעֶבְרָהּ כְּדֵי לוֹמַר מַשֶּׁהוּ. עִיתּוּי מוּשְׁלָם כְּתָמִיד. תָּמִיד מוּשְׁלָם.
כְּשֶׁתּוֹמָס חָזַר הִתְחַדְּשָׁה תְּחוּשַׁת הַנִּינּוֹחוּת בֵּין הַנָּשִׁים, אֲבָל כְּכָל שֶׁהַשִּׂיחָה הִתְאָרְכָה אִימּוֹ חָזְרָה וְהִתְעַכְּבָה עַל הַצִּיפִּיָּיה שֶׁגְּלוֹרִי תַּעֲזוֹב הַכֹּל וְתַחֲזוֹר לְנִיגֶרְיָה כְּדֵי לִחְיוֹת עִם יְלָדֶיהָ הַהִיפּוֹתֵטִיִּים, בְּבֵית חֲמוֹתָהּ. תּוֹמָס הִרְגִּישׁ הֲכִי בְּנוֹחַ בְּנִיגֶרְיָה, וְהוּא יַחֲזוֹר כְּשֶׁיִּגְמוֹר לִלְמוֹד וְיִצְטָרֵף לִגְלוֹרִי, שֶׁכְּבָר תִּתְמַקֵּם שָׁם. אִילּוּ הָרַעֲיוֹן הָיָה שֶׁל גְּלוֹרִי, אוֹ אִילּוּ שָׁאֲלוּ אוֹתָהּ, כְּלָל לֹא הָיָה אִכְפַּת לָהּ, אֲבָל הַדְּבָרִים נִמְסְרוּ כְּמוּבָנִים מֵאֲלֵיהֶם, וְלֹא כְּאֶפְשָׁרוּת בְּחִירָה. הַשִּׁימּוּשׁ שֶׁל תּוֹמָס בַּאֲנַחְנוּ וְשֶׁלָּנוּ דָּמָה פִּתְאוֹם פָּחוֹת לְשִׁיתּוּף פְּעוּלָּה וְיוֹתֵר לִפְקוּדָּה שֶׁל קָצִין לְחַיָּילָיו. גְּלוֹרִי הִתְפַּלְּאָה לְגַלּוֹת שֶׁהִיא לֹא הַיְּחִידָה שֶׁרָקְחָה מְזִימּוֹת.
אַחֲרֵי שֶׁהַשְּׁנַיִים הִסִּיעוּ אֶת אִימּוֹ שֶׁל תּוֹמָס לַמָּלוֹן, הֵם הִתְעַכְּבוּ בְּמִגְרַשׁ הַחֲנָיָיה, כָּל אֶחָד מֵהֶם מְצַפֶּה שֶׁהַשָּׁנִי יִקְטַע אֶת הַדְּמָמָה. וְאָז, לְלֹא כָּל הִתְנַצְּלוּת אוֹ הֶסְבֵּר, תּוֹמָס הִנִּיחַ קוּפְסָה בְּחֵיקָהּ שֶׁל גְּלוֹרִי. הִיא פָּתְחָה אוֹתָהּ, וְהַמִּכְסֶה הַמִּתְרוֹמֵם חָשַׂף טַבַּעַת שֶׁאַךְ לִפְנֵי שָׁנָה לֹא הָיְיתָה מַעֲלָה בְּדַעְתָּהּ שֶׁתְּקַבֵּל. הַמֶּתַח אָחַז שׁוּב בְּעוֹרְפָּהּ.
בְּמִידָּה מְסוּיֶּמֶת גְּלוֹרִי תָּמִיד קִיוְּותָה שֶׁתִּזְכֶּה לְהַעֲרָכָתָם שֶׁל הוֹרֶיהָ בִּזְכוּת עַצְמָהּ. הִיא נֶאֶחְזָה בְּתִקְווֹה שֶׁיּוֹם יָבוֹא וְכָל הַשְּׁגִיאוֹת יוֹבִילוּ אוֹתָהּ לְהֶישֵּׂגִים שֶׁתּוּכַל לִזְקוֹף לִזְכוּתָהּ, וְהַתּוֹהוּ וּבְוָהוֹ שֶׁשָּׂרַר לִכְאוֹרָה בְּחַיֶּיהָ יִסְתַּדֵּר כְּמוֹ פִּאזֶל שֶׁצּוּרָתוֹ מִתְבָּרֶרֶת רַק כְּשֶׁהוּא שָׁלֵם. הִיא לֹא יָכְלָה לָשֵׂאת אֶת הַמַּחֲשָׁבָה שֶׁהַטַּבַּעַת הַזֹּאת תִּהְיֶה יְשׁוּעָתָהּ. וְאַף עַל פִּי כֵּן זוֹ הָיְיתָה יְשׁוּעָה. כַּרְטִיס כְּנִיסָה לְכַמָּה וְכַמָּה מִסְגְּרוֹת הוֹלְמוֹת. הִיא לְעוֹלָם לֹא תִּצְטָרֵךְ עוֹד לְשַׁקֵּר. הִיא תּוּכַל לְהִתְמַסֵּר לִמְעַרְבּוֹלֶת הַמִּסְתַּחְרֶרֶת שֶׁל תּוֹמָס, הַיֶּלֶד הַמּוּצְלָח שֶׁיַּהֲפוֹךְ לְגֶבֶר מוּצְלָח.
אֲבָל עַכְשָׁיו גְּלוֹרִי נִזְכְּרָה בַּפַּעַם הָרִאשׁוֹנָה שֶׁמִּזָּלָה בָּגַד בָּהּ בִּגְלַל צַעַד פָּזִיז, הָעִנְיָין הַהוּא עִם הַכֶּלֶב. הַכֶּלֶב שֶׁל הַדּוֹד שֶׁלָּהּ, שֶׁנִּמְנֵם. הִיא הָיְיתָה חַסְרַת מְנוּחָה וּמִשּׁוּם מָה חָשְׁבָה שֶׁהַמֶּתַח יִתְפּוֹגֵג אִם רַק תִּיגַּע בִּלְשׁוֹנוֹ שֶׁל הַכֶּלֶב. פִּתְאוֹם זֶה נִרְאֶה הַדָּבָר הַנָּכוֹן לַעֲשׂוֹת. וְהַיָּחִיד. כָּעֵת הִיא לִיטְּפָה אֶת הַצַּלֶּקֶת וְנִזְכְּרָה בְּכָל הַפְּעָמִים שֶׁהֶעֱדִיפָה אֶת הַטִּיפְּשִׁי עַל הַהֶגְיוֹנִי, וְיָדְעָה, פָּשׁוּט יָדְעָה, שֶׁהַפַּעַם הִיא צוֹדֶקֶת. הִיא לֹא יְכוֹלָה לְהַרְשׁוֹת לְעַצְמָהּ לִטְעוֹת פַּעַם נוֹסֶפֶת.
הִיא הִבִּיטָה בְּטַבַּעַת, הַטִּינָה וְהִתְרוֹמְמוּת הָרוּחַ נֶאֶבְקוּ זוֹ בָּזוֹ, עַד שֶׁאַחַת מֵהֶן גָּבְרָה עַל הַשְּׁנִיָּיה וּגְלוֹרִי קִיבְּלָה עוֹד הַחְלָטָה.




Glory be to God, בְּאַנְגְּלִית: תְּהִילָּה לָאֵל.אִיגְּבוֹ — אַחַת הַקְּבוּצוֹת הָאֶתְנִיּוֹת בְּנִיגֶרְיָה, שֶׁשַּׁפְתָּה הִיא אִיגְּבוֹ. 

https://www.shortstoryproject.com/he/story/%d7%92%d7%9c%d7%95%d7%a8%d7%99/
#