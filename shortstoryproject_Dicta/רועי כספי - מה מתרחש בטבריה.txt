הַסִּיפּוּר מִתְרַחֵשׁ בִּטְבֶרְיָה, כֵּיווֹן שֶׁאַף אֶחָד מֵהַקּוֹרְאִים, מַכָּרָיו שֶׁל הַמְּסַפֵּר, לֹא הִסְתּוֹבֵב מֵעוֹלָם בִּטְבֶרְיָה, כָּךְ שֶׁלֹּא יַעְצְרוּ אוֹתוֹ בָּרְחוֹב, עַל הַטַּיֶּילֶת אוֹ הַשֵּׁד יוֹדֵעַ אֵיפֹה, וְיֹאמְרוּ לוֹ, בִּטְבֶרְיָה לֹא כָּךְ. קוֹרְאִים שֶׁכָּאֵלֶּה עוֹלִים לִי כְּבָר מִן הַהַתְחָלָה עַל הָעֲצַבִּים וְעוֹבֵר לִי הַחֵשֶׁק לִכְתּוֹב לָהֶם, אֵלֶּה שֶׁמַּכִּירִים כָּל רְחוֹב, כָּל סִמְטָה, בַּעֲבוּרָם כָּל שְׁמוּעָה הִיא רוּחַ הַמְּנַשֶּׁבֶת בָּאוֹזֶן, לָהֶם, הַתַּלְיָינִים הָאֵלֶּה, שֶׁעַל מָה הֵם מְבַקְּשִׁים לַעֲצוֹר אוֹתִי בִּכְתִיבַת הַסִּיפּוּר, שֶׁהֵם בָּאִים אֵלַי בְּמַחֲשָׁבוֹת, וּבַחֲלוּמוֹת, וְאוֹמְרִים לִי, הַשּׁוֹטְרִים הָאֵלֶּה, אֵיךְ לִכְתּוֹב, מִי אַתֶּם, הַסִּיפּוּר הַזֶּה לֹא מְיוֹעָד לָכֶם. אֲנִי כּוֹתֵב אֶל אֵלֶּה שֶׁמַּכִּירִים בֶּאֱמֶת אֶת טְבֶרְיָה, אֶת הַסִּמְטָה הָאַחַת הַהִיא, בִּרְחוֹב הַשְּׁלוֹשָׁה, בָּדְקוּ אִם יֵשׁ רְחוֹב כָּזֶה בְּעַצְמְכֶם, וּבִרְחוֹב הַשְּׁלוֹשָׁה יֶשְׁנוֹ בֵּית מָלוֹן – בֵּית מָלוֹן זָנוּחַ מְאוֹד, עוֹמֵד בֵּין שְׁנֵי בִּנְיְינֵי דִּירוֹת, וּבְכָל זֹאת, דַּוְוקָא לְשֵׁם אֲנִי מַגִּיעַ וְשׂוֹכֵר לִי חֶדֶר כְּדֵי שֶׁאוּכַל לָשֶׁבֶת וְלִכְתּוֹב. עַד לִטְבֶרְיָה עָלַי לְהַגִּיעַ כַּנִּרְאֶה, לִרְחוֹב הַשְּׁלוֹשָׁה, לְבֵית מָלוֹן זָנוּחַ שֶׁחֶרְפָּה, מָה, לֹא מַגִּיעַ לִי לִכְתּוֹב בְּעִירִי, כָּאן כָּל הָרְחָשִׁים הָאֵלֶּה זוֹחֲלִים מִתַּחַת לָרַגְלַיִים, מִי מַכִּיר אֶת רְחוֹב הַשְּׁלוֹשָׁה, אוּלַי רַק הַמִּסְפָּר וּבַעַל הַמָּלוֹן, וְדָרֵי הַבִּנְיָינִים הַסְּמוּכִים שֶׁעֲסוּקִים וּבְצֶדֶק בַּעֲמַל יְמֵיהֶם וּבְסִיפּוּרֵיהֶם שֶׁלָּהֶם, וְסָפֵק אִם בִּכְלָל הֵם יוֹדְעִים שֶׁבֵּינֵיהֶם עוֹמֵד בֵּית מָלוֹן. הִנֵּה כְּאִילּוּ חֲדָרִים אֲחֵרִים נִמְחֲקוּ, אוֹ שֶׁעוֹמֶדֶת בָּהֶם רֵיקָנוּת מַתְמֶדֶת, וְאִילּוּ אֶת חַדְרוֹ שֶׁל הַמִּסְפָּר בּוֹחֵר בַּעַל הַמָּלוֹן לְהַשְׁאִיר פָּתוּחַ, בֵּית מָלוֹן זָנוּחַ שֶׁכְּזֶה בִּרְחוֹב הַשְּׁלוֹשָׁה, דּוֹמֶה יוֹתֵר לְחַיָּה פְּצוּעָה שֶׁשּׁוֹכֶבֶת, קוֹרֶצֶת בְּעַיִן דּוֹמַעַת, אוּלַי בְּשֶׁל הַדְּלִיפָה הַמַּתְמֶדֶת שֶׁבַּעַל הַמָּלוֹן כְּלָל לֹא טוֹרֵחַ לְטַפֵּל בָּהּ, וְלָמָּה, מִשּׁוּם שֶׁהוּא לוֹקֵחַ אֶת הַמִּסְפָּר כַּמּוּבָן מֵאֵלָיו, טוֹב יִהְיֶה אִם יָבוֹא עִם אֶקְדָּח וְיָרָה בָּרֹאשׁ שֶׁל הַחֶדֶר הַזֶּה, חַיָּה פְּצוּעָה כָּזוֹ וְדוֹאֶבֶת, וּבְכָל זֹאת בָּחַר בַּעַל הַמָּלוֹן לְהוֹתִיר אֶת הַמָּלוֹן עַל תָּלוּ בִּשְׁבִיל הַמְּסַפֵּר, רַק שָׁם יָכוֹל הַמְּסַפֵּר לָשֶׁבֶת וְלִכְתּוֹב כְּמוֹ בֶּן אָדָם, כֵּן – בִּטְבֶרְיָה. שְׁנֵי הַבִּנְיָינִים בְּסָמוּךְ לַמָּלוֹן הֵם כִּצְבָת הָאוֹחֶזֶת בְּגַחַל אֵשׁ שֶׁלְּבַסּוֹף יְכַבֶּה, וּבֵית הַמָּלוֹן יֵעָלֵם וּתְוַותֵּר אוּלַי צַלֶּקֶת בֵּין הַבִּנְיָינִים אוֹ אֵפֶר שָׁחוֹר שֶׁל סִיגַרְיָה שֶׁמְּעַשֵּׁן אֶחָד הַדַּיָּירִים, פָּנָיו פְּנֵי עַם הָאָרֶץ, מְעַשֵּׁן תָּמִיד בְּאוֹתָהּ הַשָּׁעָה, עִם צִיּוּץ הַצִּיפּוֹרִים, מִחוּץ לְפַתֵּחַ הַשְּׁבִיל הַצַּר בֵּין הַבִּנְיָינִים, מְעַשֵּׁן בַּסֵּתֶר, שֶׁאִשְׁתּוֹ לֹא תֵּדַע, אֲבָל חַדְרוֹ שֶׁל הַמְּסַפֵּר עוֹד אֵשׁ כְּמוּסָה בְּגַחֶלֶת. עִם דְּעִיכַת הֶעָשָׁן יֵעָלֵם הַמָּלוֹן, כְּרוּחַ קְרִירָה הַרְחֵק אֶל הָעֲרָפֶל שֶׁעַל הָאֲגַם הַגָּדוֹל הַנִּשְׁקָף, אָמְנָם לֹא מֵרְחוֹב הַשְּׁלוֹשָׁה, אַךְ כַּמָּה רְחוֹבוֹת מִשָּׁם, אִם תְּבַקֵּר אַתָּה יוֹדֵעַ אֶת מִי, אַחֲרֵי כַּמָּה נְקִישׁוֹת עַל הַדֶּלֶת, תּוּכַל גַּם לְהַבִּיט אֵלָיו מֵהַמִּרְפֶּסֶת, וְאוּלַי אֶל הֶהָרִים וְאֶל הַסִּיפּוּר שֶׁמַּתְחִיל לְהִתְעַבּוֹת שָׁם לְמַרְגְּלוֹתֵיהֶם. בִּרְחוֹב הַשְּׁלוֹשָׁה נִמְצָא בֵּית מָלוֹן אֶחָד שֶׁאֵינְכֶם מַכִּירִים כְּלָל, בְּשֶׁל עִסְקָה מְיוּחֶדֶת בְּמִינָהּ שֶׁנֶּחְתְּמָה בֵּין בַּעַל הַמָּלוֹן וְהַמִּסְפָּר וּלְפִיהָ אַף שֶׁכָּל הַחֲדָרִים בְּבֵית הַמָּלוֹן נִמְחֲקוּ, חֶדֶר אֶחָד נוֹתַר עַל תָּלוּ לְטוֹבַת הַמִּסְפָּר שֶׁיָּבוֹא וְיִכְתּוֹב אֶת הַסִּיפּוּר שֶׁמִּתְרַחֵשׁ בִּטְבֶרְיָה. כָּאן הַמִּסְפָּר בְּדֶרֶךְ כְּלָל עוֹצֵר וּמַחֲשַׁבְתּוֹ נוֹדֶדֶת, לֹא מַתְאִים לוֹ שֶׁיֵּשׁ לוֹ חֶדֶר בִּטְבֶרְיָה, בִּרְחוֹב הַשְּׁלוֹשָׁה, בְּבֵית מָלוֹן שֶׁהוֹלֵךְ וְנִסְגַּר, וְעַכְשָׁיו פִּתְאוֹם רוֹצִים לָתֵת לוֹ חֶדֶר בְּעִירוֹ, נָכוֹן, וּמָה אוֹמֵר לְבַעַל הַמָּלוֹן, שֶׁהָעִסְקָה מְבוּטֶּלֶת, שֶׁהַמִּסְפָּר לֹא מוּכָן לַעֲבוֹד בְּחֶדֶר זָנוּחַ שֶׁכְּזֶה, כָּל הָרְחָשִׁים הָאֵלֶּה רַק מוֹנְעִים מֵהַמִּסְפָּר לַעֲשׂוֹת אֶת עֲבוֹדָתוֹ – תָּבִינוּ, בַּעַל הַמָּלוֹן עוֹמֵד מִחוּץ לְבֵית הַמָּלוֹן בִּפְנִים נְבוֹכוֹת וְכָל מֶחְווֹת גּוּפוֹ כְּמוֹ מְבַקְּשׁוֹת לוֹמַר שֶׁהִנֵּה עוֹד חֲדָרִים נִמְחֲקוּ, וְהוּא חוֹשֵׁשׁ לְהִישָּׁאֵר לְבַדּוֹ בִּרְחוֹב הַשְּׁלוֹשָׁה, נָבוֹךְ וְסָמוּק בַּעַל הַמָּלוֹן, וְעוֹד רֶגַע יִפְתַּח אֶת פִּיו וְיִפְרַח לוֹ אֶפְרוֹחַ צָהוֹב חַם מֵהַגָּרוֹן וְהוּא יוֹשִׁיט אוֹתוֹ לְמִסְפָּר עַל כַּף יָדוֹ וּבְיָדוֹ הַשְּׁנִיָּיה הַמַּפְתֵּחַ לַחֶדֶר. מָה דָּחוּף לְהוֹתִיר חֶדֶר בִּמְלוֹן בִּטְבֶרְיָה, שֶׁיִּסְגּוֹר בַּעַל הַמָּלוֹן אֶת הַמָּלוֹן וְיוֹתִיר אֶת הַמִּסְפָּר לִכְתּוֹב בְּעִירוֹ, לֹא! אֲנִי לֹא מוּכָן לְהַקְשִׁיב לְךָ, בַּעַל הַמָּלוֹן, אֲבָל הַחֶדֶר פָּתוּחַ לְטוֹבָתְךָ, אֲבָל כָּאן מְבַקְּשִׁים אוֹתִי גַּם, יֵשׁ לִי דִּירָה שֶׁאֲנִי שׂוֹכֵר בָּעִיר, אֲנִי אוֹמֵר לְךָ, בַּעַל הַמָּלוֹן, מַדּוּעַ שֶׁאֶעֱזוֹב הַכּוֹל וְאֵצֵא לָשֶׁבֶת בִּטְבֶרְיָה וּבִשְׁבִיל סִיפּוּר, בִּשְׁבִיל קוֹרְאִים כְּפוּיֵי טוֹבָה כָּאֵלֶּה – לִי הֵם עוֹשִׂים טוֹבָה שֶׁהֵם קוֹרְאִים, לֹא לְךָ, בַּעַל הַמָּלוֹן, אוֹתִי עוֹצְרִים, הַשֵּׁד יוֹדֵעַ אֵיפֹה, בְּטַיֶּילֶת, וְאוֹמְרִים לִי שֶׁבִּטְבֶרְיָה לֹא כָּךְ. לְךָ דָּחוּף שֶׁאָבוֹא לְטַפֵּל בְּאֵיזֶה סִיפּוּר, בִּזְמַן שֶׁהַקִּירוֹת מְרִיחִים מֵעוֹבֶשׁ וּמֵחֶרְפָּה וּשְׁאָר הַחֲדָרִים מֵחוּקִּים – אַתָּה רוֹצֶה אוּלַי לִמְחוֹק עָלַי אֶת הַחֶדֶר, בַּעַל הַמָּלוֹן – אַתָּה לֹא שׁוֹנֶה מֵאוֹתָם תַּלְיָינִים, אַתָּה רוֹצֶה לִסְגּוֹר עָלַי אֶת הַדֶּלֶת וּלְהוֹתִיר אוֹתִי לִכְתּוֹב סִיפּוּר עַל מָה שֶׁמִּתְרַחֵשׁ בִּטְבֶרְיָה. 




https://www.shortstoryproject.com/he/story/%d7%9e%d7%94-%d7%9e%d7%aa%d7%a8%d7%97%d7%a9-%d7%91%d7%98%d7%91%d7%a8%d7%99%d7%94/
#הִרְהוּרִים#יִשְׂרְאֵלִי#כְּתִיבָה#נִיכּוּר