בְּדִמְדּוּמֵי הָעֶרֶב הַתְּכוּלִּים-צוֹנְנִים בָּהֲקָה חֲנוּת הַקּוֹנְדִּיטוֹרְיָה, שֶׁעָמְדָה בְּפִינַּת שְׁנֵי רְחוֹבוֹת חֲלוּלִים בְּקַמְדָּן טָאוּן, כִּבְדֵל סִיגָר. וְאוּלַי מוּטָב לוֹמַר, כִּבְדַל זִיקּוּק, שֶׁכֵּן הָאוֹר הָיָה צִבְעוֹנִי וּמוּרְכָּב, נִשְׁבַּר בְּמַרְאוֹת רַבּוֹת וְרָקַד עַל עוּגוֹת וְדִבְרֵי מְתִיקָה רַבִּים, מוּזְהָבִים וְעַלִּיזֵי צְבָעִים. אֶל הַזְּגוּגִית הַבּוֹהֶקֶת הַזּוֹ נִצְמְדוּ אַפֵּיהֶם שֶׁל זַאֲטוּטֵי רְחוֹב רַבִּים, שֶׁכֵּן הַשּׁוֹקוֹלָדִים נֶעֶטְפוּ כּוּלָּם בְּצִבְעֵי אָדוֹם, זָהָב וְיָרוֹק מַתַּכְתִּיִּים, בַּעֲטִיפוֹת מְעַנְּגוֹת כִּמְעַט אַף יוֹתֵר מִן הַשּׁוֹקוֹלָד עַצְמוֹ; וְעוּגַת הַחֲתוּנָּה הָעֲצוּמָה שֶׁבַּחַלּוֹן הָרַאֲווֹה הָיְתָה בְּאוֹפֶן כָּלְשֶׁהוּ בִּלְתִּי מְשׂוּכַת וּמִשְּׂבִיעַת רָצוֹן בְּעֵת וּבְעוֹנָה אַחַת, כִּמְעַט כְּאִילּוּ הָיָה הַקּוֹטֶב הַצְּפוֹנִי עַצְמוֹ טוֹב לְמַאֲכָל. מִטֶּבַע הַדְּבָרִים, פִּיתּוּיִים כָּאֵלֶּה, בְּצִבְעֵי הַקֶּשֶׁת בֶּעָנָן, עֲשׂוּיִים לְקַבֵּץ סְבִיבָם אֶת צְעִירֵי הַשְּׁכוּנָה שֶׁגִּילֵּם עַד עֶשֶׂר אוֹ שְׁתֵּים-עֶשְׂרֵה. אֲבָל הַפִּינָּה הַזּוֹ הָיְתָה מוֹשֶׁכֶת גַּם מִבְּחִינָתָם שֶׁל צְעִירִים בְּנֵי גִּיל מִתְקַדֵּם יוֹתֵר; וְאִישׁ צָעִיר, בֶּן לֹא יוֹתֵר מֵעֶשְׂרִים וְאַרְבַּע, הִתְבּוֹנֵן מִבַּעַד לְאוֹתוֹ חַלּוֹן רַאֲווֹה. גַּם בַּעֲבוּרוֹ הָיְתָה הַחֲנוּת מָקוֹר שֶׁל קֶסֶם בּוֹהֵק, אַךְ אֶת כּוֹחַ הַמְּשִׁיכָה שֶׁלָּהּ עָלָיו אֵין לְהַסְבִּיר אַךְ וְרַק בְּשׁוֹקוֹלָדִים; שֶׁגַּם אוֹתָם, עִם זֹאת, הָיָה רָחוֹק מִלְּתַעֵב.
הוּא הָיָה אִישׁ צָעִיר, גָּבוֹהַּ, חָסוֹן וְאָדוֹם שֵׂיעָר, שֶׁפָּנָיו נְחוּשִׁים אַךְ נוֹהֳגוֹ אָדִישׁ. הוּא נָשָׂא תַּחַת זְרוֹעוֹ תִּיק עֲבוֹדוֹת וּבוֹ רִישּׁוּמֵי שָׁחוֹר-לָבָן, שֶׁאוֹתָם מָכַר בְּהַצְלָחָה מְרוּבָּה אוֹ פְּחוּתָה לַמּוֹצִיאִים לָאוֹר מֵאָז שֶׁדּוֹדוֹ (שֶׁהָיָה אַדְמִירָל) נִישֵּׁל אוֹתוֹ מִיְּרוּשָּׁתוֹ בְּגִין סוֹצְיָאלִיזְם, בִּגְלַל הַרְצָאָה שֶׁנָּשָׂא בִּגְנוּת אוֹתָהּ תֵּיאוֹרְיָה כַּלְכָּלִית. שְׁמוֹ הָיָה ג'וֹן טֶרְנְבּוֹל אֶנְגּוֹס.
כְּשֶׁנִּכְנַס, לְבַסּוֹף, חָצָה אֶת הַקּוֹנְדִּיטוֹרְיָה וְהָלַךְ אֶל הַחֶדֶר הָאֲחוֹרִי, שֶׁהָיָה מֵעֵין מִסְעָדָה שֶׁל דִּבְרֵי מַאֲפֶה, מִסְתַּפֵּק אַךְ בַּהֲרָמַת הַכּוֹבַע לִכְבוֹד הָעַלְמָה הַצְּעִירָה שֶׁעָבְדָה בַּחֲנוּת. הִיא הָיְתָה נַעֲרָה כֵּהַת שֵׂיעָר, אֵלֵגַנְטִית וְעֵרָנִית בְּשָׁחוֹר, שֶׁלֶּחָיֶיהָ סְמוּקוֹת וְעֵינֶיהָ כֵּהוֹת וּמְהִירוּת מְאוֹד; וּבְתוֹם זְמַן הַהַמְתָּנָה הַמְּקוּבָּל נִכְנְסָה בְּעִקְבוֹתָיו אֶל הַחֶדֶר הַפְּנִימִי כְּדֵי לָקַחַת אֶת הַזְמָנָתוֹ.
הָיָה בָּרוּר שֶׁהַהַזְמָנָה הָיְתָה שְׁגוּרָה וּקְבוּעָה. "אֲנִי רוֹצֶה, בְּבַקָּשָׁה," דִּייֵּק, "לַחְמָנִיָּיה מְתוּקָה אַחַת בַּחֲצִי פָּנָס וְכוֹס קְטַנָּה שֶׁל קָפֶה שָׁחוֹר." רֶגַע לִפְנֵי שֶׁהַנַּעֲרָה הִסְפִּיקָה לִפְנוֹת מִשָּׁם הוֹסִיף, "כְּמוֹ כֵן, אֲנִי רוֹצֶה שֶׁתִּינָּשְׁאִי לִי."
הַנַּעֲרָה הַצְּעִירָה מִן הַחֲנוּת הִתְקַשְּׁחָה לְפֶתַע וְאָמְרָה, "אֲנִי לֹא מַרְשָׁה בְּדִיחוֹת כָּאֵלֶּה."
הַצָּעִיר אָדוֹם הַשֵּׂיעָר הָרִים עֵינַיִים אֲפוֹרוֹת וּבָהֶן כּוֹבֶד רֹאשׁ לֹא צָפוּי.
"בֶּאֱמֶת וּבְתָמִים," אָמַר, "זֶה רְצִינִי – רְצִינִי כְּמוֹ הַלַּחְמָנִיָּיה בַּחֲצִי פָּנַי. זֶה יָקָר, כְּמוֹ הַלַּחְמָנִיָּיה; מְשַׁלְּמִים בִּשְׁבִיל זֶה. זֶה בִּלְתִּי נִיתָּן לְעִיכּוּל, כְּמוֹ הַלַּחְמָנִיָּיה. זֶה כּוֹאֵב."
הָעַלְמָה הַצְּעִירָה כֵּהַת הַשֵּׂיעָר לֹא הֵסִירָה אֶת עֵינֶיהָ הַכֵּהוֹת מִמֶּנּוּ וְלוּ לְרֶגַע, וְנִרְאֶה הָיָה שֶׁהִיא בּוֹחֶנֶת אוֹתוֹ בְּדִיּוּק כִּמְעַט טְרָגִי. בְּתוֹם הַבְּדִיקָה הַקַּפְּדָנִית עָלָה עַל פָּנֶיהָ מֵעֵין צֵל שֶׁל חִיּוּךְ, וְהִיא הִתְיַישְּׁבָה בַּכִּיסֵּא.
"אֵינְךָ חוֹשֶׁבֶת," צִייֵּן אֶנְגּוֹס בְּהֶיסַּח הַדַּעַת, "שֶׁזֶּה דֵּי אַכְזָרִי לֶאֱכוֹל לַחְמָנִיּוֹת מְתוּקוֹת בַּחֲצִי פָּנַי? הֵן עֲלוּלוֹת לִגְדּוֹל לִכְדֵי לַחְמָנִיּוֹת בִּפְנֵי. אֶזְנַח אֶת הַשַּׁעֲשׁוּעִים הַפְּרוּעִים הָאֵלֶּה אַחֲרֵי שֶׁנִּתְחַתֵּן."
הָעַלְמָה הַצְּעִירָה כֵּהַת הַשֵּׂיעָר קָמָה מִכִּסְּאָהּ וְהָלְכָה אֶל הַחַלּוֹן, שְׁקוּעָה בְּבֵירוּר בְּמַחֲשָׁבוֹת סוֹעֲרוֹת אַךְ לֹא בִּלְתִּי אוֹהֲדוֹת. כְּשֶׁהִסְתּוֹבְבָה לְבַסּוֹף שׁוּב, בַּאֲרֶשֶׁת הֶחְלֵטִית, נִדְהֶמֶת לִמְצוֹא שֶׁהָאִישׁ הַצָּעִיר שֶׁטַח בְּשִׂימַת לֵב עַל הַשּׁוּלְחָן פְּרִיטִים שׁוֹנִים מֵחַלּוֹן הָרַאֲווֹה. אֵלֶּה כָּלְלוּ פִּירָמִידָה שֶׁל מַמְתַּקִּים סַסְגּוֹנִיִּים, כַּמָּה צַלְּחוֹת כְּרִיכִים וְאֶת שְׁנֵי בַּקְבּוּקֵי הַהַגָּשָׁה שֶׁבָּהֶם נִמְזְגוּ הַפּוֹרְט וְהַשֵּׁרִי הַמִּסְתּוֹרִיִּים, הַיִּיחוּדִים לַקּוֹנְדִּיטוֹרִים. בְּאֶמְצָעוֹ שֶׁל הַמַּעֲרָךְ הַמְּסוּדָּר הַזֶּה הִצִּיב בִּזְהִירוּת אֶת מַשָּׂאָהּ הֶעָצוּם שֶׁל הָעוּגָה הַלְּבָנָה הַמְּזוּגֶּגֶת, שֶׁהָיְתָה הַקִּישּׁוּט הָעֲנָק שֶׁל חַלּוֹן הָרַאֲווֹה.
"מָה, לְכָל הָרוּחוֹת, אַתָּה עוֹשֶׂה?" שְׁאֵלָה.
"אֶת חוֹבָתִי, לוֹרָה הַיְּקָרָה שֶׁלִּי," פֶּתַח.
"הוֹ, בְּשֵׁם אֱלוֹהִים, תַּפְסִיק לְרֶגַע," קָרְאָה, "וְאַל תְּדַבֵּר אֵלַי כָּכָה. אֲנִי מִתְכַּוֶּונֶת, מָה כָּל זֶה?"
"סְעוּדַת הַטֶּקֶס, הָעַלְמָה הוֹפּ."
"וּמָה זֶה?" שָׁאֲלָה בְּקוֹצֶר רוּחַ, מַצְבִּיעָה עַל הַר הַסּוּכָּר.
"עוּגַת הַחֲתוּנָּה, גְּבֶרֶת אֶנְגּוֹס," אָמַר.
הַנַּעֲרָה צָעֲדָה אֶל הַחֵפֶץ הַמְּדוּבָּר, הֵסִירָה אוֹתוֹ בְּרַעַשׁ וְהֵשִׁיבָה אוֹתוֹ לְחַלּוֹן הָרַאֲווֹה שֶׁל הַחֲנוּת; אָז חָזְרָה, וּבְעוֹדָהּ מַנִּיחָה אֶת מַרְפֵּקֶיהָ הָאֵלֵגַנְטִיִּים עַל הַשּׁוּלְחָן, נָתְנָה בָּאִישׁ הַצָּעִיר מַבָּט אוֹהֵד אַךְ חֲסַר סַבְלָנוּת לְמַדַּי.
"אַתָּה לֹא נוֹתֵן לִי זְמַן לַחֲשׁוֹב," אָמְרָה.
"אֲנִי לֹא כָּזֶה טִיפֵּשׁ," עָנָה; "זוֹ הָעֲנָווֹה הַנּוֹצְרִית שֶׁלִּי."
הִיא עֲדַיִין הִתְבּוֹנְנָה בּוֹ; אֲבָל סָבַר פָּנֶיהָ הֶחֱמִיר בְּמִידָּה נִיכֶּרֶת מֵאֲחוֹרֵי הַחִיּוּךְ.
"מַר אֶנְגּוֹס," אָמְרָה בְּכוֹבֶד רֹאשׁ, "לִפְנֵי שֶׁהַשְּׁטוּת הַזּוֹ תִּימָּשֵׁךְ וְלוּ דַּקָּה נוֹסֶפֶת, אֲנִי חַיֶּיבֶת לְסַפֵּר לְךָ מַשֶּׁהוּ עַל עַצְמִי, בְּקִיצּוּר כְּכָל שֶׁאוּכַל."
"בְּעוֹנֶג," הֵשִׁיב אֶנְגּוֹס בִּפְנִים חֲמוּרִים. "אַתְּ יְכוֹלָה לְסַפֵּר לִי גַּם מַשֶּׁהוּ עַל עַצְמִי בְּהִזְדַּמְּנוּת זוֹ."
"הוֹ, שְׁתוֹק וְהַקֶּשֶׁב," הִיא אָמְרָה. "זֶה לֹא מַשֶּׁהוּ שֶׁאֲנִי מִתְבַּיֶּישֶׁת בּוֹ, וַאֲפִילּוּ לֹא מַשֶּׁהוּ שֶׁאֲנִי מְאוֹד מִתְחָרֶטֶת עָלָיו. אֲבָל מָה הָיִיתָ אוֹמֵר אִם הָיִיתִי מְסַפֶּרֶת לְךָ, שֶׁיֵּשׁ מַשֶּׁהוּ שֶׁאֵינוֹ מֵעִנְיָינִי, וּבְכָל זֹאת הוּא הַסִּיּוּט שֶׁלִּי?"
"בְּמִקְרֶה כָּזֶה," אָמַר הָאִישׁ בִּרְצִינוּת, "הָיִיתִי מַצִּיעַ שֶׁתַּחְזִירִי אֶת הָעוּגָה."
"וּבְכֵן, קוֹדֶם אַתָּה חַיָּיב לְהַקְשִׁיב לַסִּיפּוּר שֶׁלִּי," הִתְעַקְּשָׁה לוֹרָה. "בְּתוֹר הַתְחָלָה, אֲנִי חַיֶּיבֶת לְסַפֵּר לְךָ שֶׁאָבִי הָיָה בְּעָלָיו שֶׁל פּוּנְדָּק וּשְׁמוֹ 'הַדָּג הָאָדוֹם' בְּלוֹדְבוֹרִי, וַאֲנִי נָהַגְתִּי לְשָׁרֵת שָׁם אֶת הָאֲנָשִׁים בְּבַר."
"לְעִתִּים תְּכוּפוֹת תָּהִיתִי," אָמַר, "מַדּוּעַ יֵשׁ אֵיזוֹ מִין אֲוִוירָה נוֹצְרִית בַּקּוֹנְדִּיטוֹרְיָה הַזֹּאת."
"לוֹדְבוֹרִי הִיא חוֹר קָטָן, יָרוֹק וּמְנוּמְנָם בִּמְחוֹזוֹת הַמִּזְרָחִיִּים, וְאֶל 'הַדָּג הָאָדוֹם' הִגִּיעוּ שְׁנֵי סוּגִים שֶׁל אֲנָשִׁים: סוֹכְנִים נוֹסְעִים מִזְדַּמְּנִים, וּלְצִדָּם הָאֲנָשִׁים הָאִיּוּמִים בְּיוֹתֵר שֶׁהָיִיתָ יָכוֹל לִפְגּוֹשׁ, אֶלָּא שֶׁלֹּא פָּגַשְׁתָּ אוֹתָם מֵעוֹלָם. אֲנִי מִתְכַּוֶּונֶת לִגְבָרִים קְטַנִּים וּבַטְלָנִים, שֶׁיֵּשׁ לָהֶם בְּדִיּוּק מַסְפִּיק כֶּסֶף כְּדֵי לִחְיוֹת וְאֵין לָהֶם שׁוּם דָּבָר לַעֲשׂוֹת חוּץ מֵאֲשֶׁר לִרְבּוֹץ בְּחַדְרֵי בַּר וּלְהַמֵּר עַל סוּסִים, לְבוּשִׁים בְּגָדִים גְּרוּעִים, שֶׁגַּם הֵם טוֹבִים מִדַּי עֲבוּרָם. אֲפִילּוּ אֶת הָאֲפָסִים הַצְּעִירִים וְהָעֲלוּבִים הַלָּלוּ לֹא הִרְבֵּינוּ לִרְאוֹת אֶצְלֵנוּ; אֲבָל הָיוּ שְׁנַיִים מֵהֶם שֶׁבָּאוּ הָמוֹן פְּעָמִים, וְגַם הָיוּ הֲמוֹנִיִּים לַחֲלוּטִין. שְׁנֵיהֶם חָיוּ עַל כֶּסֶף מִשֶּׁל עַצְמָם, וְהָיוּ בַּטְלָנִים וּמְגוּנְדָּרִים בְּדֶרֶךְ מְיַיגַּעַת. וַעֲדַיִין קְצָת רִיחַמְתִּי עֲלֵיהֶם, כִּי שִׁיעַרְתִּי בְּלִבִּי שֶׁהִתְגַּנְּבוּ לַבַּר הַקָּטָן וְהָרֵיק שֶׁלָּנוּ כִּי לְכָל אֶחָד מֵהֶם הָיָה מוּם קָטָן; מַשֶּׁהוּ מֵהַסּוּג שֶׁהַכַּפְרִיִּים יִצְחֲקוּ עָלָיו. זֶה גַּם לֹא הָיָה בְּדִיּוּק מוּם; יוֹתֵר מוּזָרוֹת. אֶחָד מֵהֶם הָיָה אִישׁ קָטָן לְהַפְתִּיעַ, מַשֶּׁהוּ כְּמוֹ גַּמָּד אוֹ לְפָחוֹת רוֹכֵב מֵירוֹצִים. אֲבָל הוּא לֹא נִרְאֶה כְּמוֹ רוֹכֵב; הָיוּ לוֹ רֹאשׁ קָטָן וְזָקֵן שָׁחוֹר, גָּזוּז הֵיטֵב, וְעֵינַיִים מַבְרִיקוֹת כְּמוֹ שֶׁל צִיפּוֹר; הוּא קַרְקֵשׁ בְּמַטְבְּעוֹת הַכֶּסֶף שֶׁבְּכִיסָיו; הוּא טִלְטֵל שַׁרְשֶׁרֶת זָהָב עֲצוּמָה שֶׁל שָׁעוֹן; וְהוּא תָּמִיד הוֹפִיעַ לְבוּשׁ יוֹתֵר מִדַּי כְּמוֹ גֶ'נְטֶלְמֶן מִכְּדֵי לִהְיוֹת אֶחָד כָּזֶה. אֲבָל הוּא לֹא הָיָה שׁוֹטֶה, אַף שֶׁהָיָה בַּטְלָן חֲסַר מַעַשׂ; הוּא הָיָה מוּכְשָׁר לְהַפְתִּיעַ בְּכָל מִינֵי דְּבָרִים שֶׁלֹּא יְכוֹלָה לִהְיוֹת בָּהֶם שׁוּם תּוֹעֶלֶת; מִין מַעֲשֵׂי קֶסֶם מְאוּלְתָּרִים; לִגְרוֹם לַחֲמִישָּׁה-עָשָׂר גַּפְרוּרִים לְהַצִּית זֶה אֶת זֶה כְּמוֹ זִיקּוּק שֶׁל מַמָּשׁ; אוֹ לַחְתּוֹךְ בָּנָנָה וְכַדּוֹמֶה לְמַשֶּׁהוּ דְּמוּי בּוּבָּה רוֹקֶדֶת. שְׁמוֹ הָיָה אִיזִידוֹר סַמְיָית'; וַאֲנִי יְכוֹלָה עֲדַיִין לִרְאוֹת אֶת דְּמוּתוֹ לְנֶגֶד עֵינַי, עִם פַּרְצוּפוֹ הַקָּטָן וְהַכֵּהֶה, נִיגַּשׁ לַדֶּלְפֵּק וּמֵעֵין קֶנְגּוּרוּ מְקַפֵּץ מֵחֲמִישָּׁה סִיגָרִים.
"הַבָּחוּר הָאַחֵר הָיָה שָׁקֵט יוֹתֵר וְרָגִיל יוֹתֵר; אֲבָל אֵיכְשֶׁהוּ הוּא הִדְאִיג אוֹתִי הַרְבֵּה יוֹתֵר מִסִּמְיַית' הַקָּטָן וְהַמְּסַכֵּן. הוּא הָיָה גָּבוֹהַּ וְדַק מְאוֹד, וּבְהִיר שֵׂיעָר; אַפּוֹ הָיָה נִשְׁרִי, וְהוּא הָיָה יָכוֹל כִּמְעַט לִהְיוֹת נָאָה, בְּמִין צוּרָה שֶׁלֹּא מִן הָעוֹלָם הַזֶּה; אֲבָל הוּא הָיָה אֶחָד הַפּוֹזְלִים הַמַּחֲרִידִים בְּיוֹתֵר שֶׁרָאִיתִי אוֹ שָׁמַעְתִּי עֲלֵיהֶם מֵעוֹדִי. כְּשֶׁהוּא הִתְבּוֹנֵן יָשָׁר אֵלֶיךָ, לֹא יָדַעְתָּ בְּעַצְמְךָ אֵיפֹה אַתָּה, קַל וָחוֹמֶר בְּמָה הוּא מִסְתַּכֵּל. אֲנִי מַנִּיחָה שֶׁהָעִיוּוּת הַזֶּה עוֹרֵר בַּבָּחוּר הַמִּסְכֵּן מְרִירוּת מְסוּיֶּמֶת; שֶׁהֲרֵי בִּזְמַן שֶׁסִּמְיָית' הָיָה מוּכָן לְהַפְגִּין אֶת הַתַּעֲלוּלִים הַקְּטַנִּים שֶׁלּוֹ בְּכָל מָקוֹם, גֵ'יְימְס וּלְקַיִן (זֶה הָיָה שְׁמוֹ שֶׁל הָאִישׁ הַפּוֹזֵל) מֵעוֹלָם לֹא עָשָׂה שׁוּם דָּבָר חוּץ מֵאֲשֶׁר לְהִשְׂתַּכֵּר בַּטְּרַקְלִין הַבַּר שֶׁלָּנוּ וְלָצֵאת לַהֲלִיכוֹת אֲרוּכּוֹת לְבַדּוֹ בַּנּוֹף הַשָּׁטוּחַ וְהָאֲפוֹר שֶׁהִקִּיף אוֹתָנוּ סָבִיב-סָבִיב. כָּךְ אוֹ כָּךְ, אֲנִי חוֹשֶׁבֶת שֶׁגַּם סֶמְיָית' הָיָה מְעַט רָגִישׁ בְּקֶשֶׁר לְכָךְ שֶׁהָיָה כֹּה קָטָן, אַף שֶׁהִתְמוֹדֵד עִם זֶה בְּחוֹכְמָה רַבָּה יוֹתֵר. וּלְאוֹר כָּל זֹאת, הָיִיתִי מוּפְתַּעַת בְּיוֹתֵר, וְגַם מְבוֹהֶלֶת וּמְאוֹד מְלֵאַת צַעַר, כְּשֶׁשְּׁנֵיהֶם הִצִּיעוּ לִי נִישּׂוּאִים בְּאוֹתוֹ שָׁבוּעַ.
"וּבְכֵן, עָשִׂיתִי מַעֲשֶׂה, שֶׁמֵּאָז חָשַׁבְתִּי שֶׁאוּלַי הָיָה מְעַט טִיפְּשִׁי. אֲבָל אַחֲרֵי הַכּוֹל, הַמְּשׁוּנִּים הָאֵלֶּה הָיוּ בַּמּוּבָן מְסוּיָּם חֲבֵרִים שֶׁלִּי; וְנִבְעַתְתִּי מֵהָאֶפְשָׁרוּת שֶׁיַּחְשְׁבוּ שֶׁסֵּירַבְתִּי לָהֶם מֵהַסִּיבָּה הָאֲמִיתִּית, וְהִיא שֶׁהָיוּ מְכוֹעָרִים בְּצוּרָה כֹּה בִּלְתִּי אֶפְשָׁרִית, אָז הִמְצֵאתִי מַשֶּׁהוּ אַחֵר, אָמַרְתִּי שֶׁמֵּעוֹלָם לֹא הִתְכַּוַּונְתִּי לְהִתְחַתֵּן עִם אָדָם שֶׁלֹּא פִּילֵּס אֶת דַּרְכּוֹ בָּעוֹלָם. אָמַרְתִּי, שֶׁמִּתּוֹךְ עִיקָּרוֹן אֲנִי לֹא מוּכָנָה לִחְיוֹת עַל חֶשְׁבּוֹן כֶּסֶף שֶׁהִגִּיעַ בִּירוּשָּׁה, כְּמוֹ שֶׁהֵם עוֹשִׂים. יוֹמַיִים אַחֲרֵי שֶׁאָמַרְתִּי אֶת הַדְּבָרִים הָאֵלֶּה, שֶׁנֶּאֶמְרוּ מִתּוֹךְ כַּוּוֹנָה טוֹבָה, הִתְחִילוּ הַצָּרוֹת לְהִתְגַּלְגֵּל. הַדָּבָר הָרִאשׁוֹן שֶׁשָּׁמַעְתִּי הָיָה, שֶׁשְּׁנֵיהֶם עָזְבוּ אֶת הַמָּקוֹם כְּדֵי לְחַפֵּשׂ אֶת מַזָּלָם, כְּאִילּוּ הָיוּ חֵלֶק מֵאֵיזֶה סִיפּוּר יְלָדִים מְטוּפָּשׁ.
"וּבְכֵן, לֹא רָאִיתִי אִישׁ מֵהֶם מֵאָז אוֹתוֹ יוֹם וְעוֹד הַיּוֹם. אֲבָל קִיבַּלְתִּי שְׁנֵי מִכְתָּבִים מֵהָאִישׁ הַקָּטָן, סִמְיַית', וְהָאֱמֶת הִיא שֶׁהֵם הָיוּ מְרַגְּשִׁים לְמַדַּי."
"שָׁמַעְתָּ אֵי-פַּעַם עַל הָאִישׁ הָאַחֵר?" שָׁאַל אֶנְגּוֹס.
"לֹא, הוּא מֵעוֹלָם לֹא כָּתַב," אָמְרָה הַנַּעֲרָה לְאַחַר הִיסּוּס שֶׁל רֶגַע. "הַמִּכְתָּב הָרִאשׁוֹן שֶׁל סַמְיָית' נִשְׁלַח פָּשׁוּט כְּדֵי לְסַפֵּר שֶׁהִתְחִיל לִצְעוֹד יַחַד עִם וּלְקַיִן לְלוֹנְדוֹן; אֲבָל וּלְקַיִן הָיָה הַלָּכָן טוֹב כָּל כָּךְ, עַד שֶׁהָאִישׁ הַקָּטָן נֶאֱלַץ לִפְרוֹשׁ וְלָנוּחַ בְּצַד הַדֶּרֶךְ. מִשָּׁם, רָצָה הַמִּקְרֶה, אָסַף אוֹתוֹ אֵיזֶה מוֹפָע נוֹדֵד, וְאָז, הֵן מִשּׁוּם שֶׁהָיָה כִּמְעַט גַּמָּד וְהֵן מִשּׁוּם שֶׁהַקָּטָן הֶעָלוּב הַזֶּה בֶּאֱמֶת הָיָה פִּיקֵּחַ, הוּא הִסְתַּדֵּר לֹא רַע בְּעִסְקֵי הַמּוֹפָעִים, וְתוֹךְ זְמַן לֹא רַב נִשְׁלַח לְאַקְוַורְיוּם לְבַצֵּעַ כַּמָּה טְרִיקִים שֶׁאֲנִי לֹא זוֹכֶרֶת מָה הָיוּ. זֶה הָיָה הַמִּכְתָּב הָרִאשׁוֹן שֶׁלּוֹ. הַשֵּׁנִי הָיָה מַרְעִישׁ יוֹתֵר, וְקִיבַּלְתִּי אוֹתוֹ רַק בַּשָּׁבוּעַ שֶׁעָבַר."
הָאִישׁ שֶׁשְּׁמוֹ אֶנְגּוֹס רוֹקֵן אֶת כּוֹס הַקָּפֶה שֶׁלּוֹ וּבָחַן אוֹתָהּ בְּעֵינַיִים רַכּוֹת סָבַר וְסַבְלָנִיּוֹת. בַּת צְחוֹק קַלָּה עָלְתָה עַל פָּנֶיהָ שֶׁלָּהּ כְּשֶׁהַמְּשִׁיכָּה, "אֲנִי מַנִּיחָה שֶׁרָאִיתָ עַל לוּחוֹת הַמּוֹדָעוֹת הַכּוֹל עַל 'הַשֵּׁירוּת הַשָּׁקֵט שֶׁל סֶמְיָית"? אִם לֹא, אַתָּה הַיָּחִיד שֶׁלֹּא רָאָה. הוֹ, אֲנִי לֹא יוֹדַעַת הַרְבֵּה עַל הָעִנְיָין הַזֶּה, אֲבָל מְדוּבָּר בְּאֵיזוֹ הַמְצָאָה לְבִיצּוּעַ כָּל עֲבוֹדוֹת הַבַּיִת בְּאֶמְצָעוּת מְכוֹנוֹת. אַתָּה מַכִּיר אֶת הַסּוּג: 'לַחַץ עַל כַּפְתּוֹר – רַב מְשָׁרְתִים שֶׁעִם אִישׁ אֵינוֹ רַב'. 'סוֹבֵב יָדִית – עֶשֶׂר עוֹזְרוֹת בַּיִת שֶׁאִישׁ לֹא יְסוֹבֵב לָהֶן אֶת הָרֹאשׁ'. וַדַּאי רָאִיתָ אֶת הַמּוּדָעוּת. וּבְכֵן, יִהְיוּ מָה שֶׁיִּהְיוּ הַמְּכוֹנוֹת הָאֵלֶּה, הֵן מְיַיצְּרוֹת הָרִים שֶׁל כֶּסֶף; וְהֵן מְיַיצְּרוֹת אוֹתוֹ עֲבוּר הַשֵּׁדוֹן הַקָּטָן שֶׁהִכַּרְתִּי אָז בְּלוֹדְבוֹרִי. אֲנִי לֹא יְכוֹלָה שֶׁלֹּא לְהַרְגִּישׁ מְרוּצֶּה מִכָּךְ שֶׁהַבָּחוּר הַקָּטָן וְהָאוּמְלָל נֶעֱמָד עַל רַגְלָיו; אֲבָל הָעוּבְדָּה הַפְּשׁוּטָה הִיא שֶׁאֲנִי אֲחוּזַּת אֵימָה מֵהָאֶפְשָׁרוּת שֶׁיּוֹפִיעַ בְּכָל רֶגַע וְיֹאמַר לִי שֶׁפִּילֵּס אֶת דַּרְכּוֹ בָּעוֹלָם – כְּפִי שֶׁאָכֵן עָשָׂה."
"וְהָאִישׁ הָאַחֵר?" חָזַר אֶנְגּוֹס בְּמֵעֵין שַׁלְווֹה קֶשֶׁת עוֹרֶף.
לוֹרָה הוֹפּ קָמָה לְפֶתַע עַל רַגְלֶיהָ. "יְדִידִי," הִיא אָמְרָה, "אֲנִי חוֹשֶׁבֶת שֶׁאַתָּה מְכַשֵּׁף. כֵּן, אַתָּה לְגַמְרֵי צוֹדֵק. לֹא קִיבַּלְתִּי וְלוּ שׁוּרָה כְּתוּבָה אַחַת מִן הָאִישׁ הָאַחֵר; וְאֵין לִי מוּשָּׂג בָּעוֹלָם מִי הוּא אוֹ הֵיכָן הוּא נִמְצָא, אֲבָל הוּא זֶה שֶׁמִּמֶּנּוּ אֲנִי מְפַחֶדֶת. הוּא זֶה שֶׁנִּיצָּב תָּמִיד בְּדַרְכִּי. הוּא זֶה שֶׁכִּמְעַט הוֹצִיא אוֹתִי מִדַּעְתִּי. לְמַעֲשֶׂה, אֲנִי חוֹשֶׁבֶת שֶׁאָכֵן הוֹצִיא אוֹתִי מִדַּעְתִּי; מִשּׁוּם שֶׁחַשְׁתִּי בְּנוֹכְחוּתוֹ בִּמְקוֹמוֹת שֶׁלֹּא יָכוֹל הָיָה לְהִימָּצֵא בָּהֶם, וְשָׁמַעְתִּי אֶת קוֹלוֹ כַּאֲשֶׁר לֹא יִיתָּכֵן שֶׁדִּיבֵּר."
"וּבְכֵן, יַקִּירָתִי," אָמַר הָאִישׁ הַצָּעִיר בַּעֲלִיצוּת, "גַּם אִם הוּא הַשָּׂטָן בִּכְבוֹדוֹ וּבְעַצְמוֹ, גּוֹרָלוֹ נֶחֱרָץ עַכְשָׁיו, בָּרֶגַע שֶׁסִּיפַּרְתָּ זֹאת לְמִישֶׁהוּ. אֶפְשָׁר לָצֵאת מִן הַדַּעַת כְּשֶׁנִּמְצָאִים לְבַד, בַּחוּרוֹנֶת. אֲבָל מָתַי נִדְמֶה הָיָה לְךָ שֶׁהִרְגַּשְׁתָּ וְשָׁמַעְתָּ אֶת יְדִידֵנוּ הַפּוֹזֵל?"
"שָׁמַעְתִּי אֶת גֵ'יְמְס וּלְקַיִן צוֹחֵק בְּבֵירוּר כְּמוֹ שֶׁאֲנִי שׁוֹמַעַת אוֹתְךָ מְדַבֵּר," אָמְרָה הַנַּעֲרָה בְּיִישּׁוּב דַּעַת. "לֹא הָיָה שָׁם אִישׁ, כִּי עָמַדְתִּי מַמָּשׁ מִחוּץ לַחֲנוּת, בַּפִּינָּה, וְיָכוֹלְתִּי לְהַשְׁקִיף לְאוֹרֶךְ שְׁנֵי הָרְחוֹבוֹת כְּאֶחָד. כְּבָר שָׁכַחְתִּי אֶת צוּרַת צְחוֹקוֹ, אַף שֶׁהַצְּחוֹק שֶׁלּוֹ הָיָה מוּזָר כְּמוֹ הַפְּזִילָה שֶׁלּוֹ. לֹא חָשַׁבְתִּי עָלָיו בְּמֶשֶׁךְ כִּמְעַט שָׁנָה. אֲבָל הָאֱמֶת לַאֲמִיתָּהּ הִיא, שֶׁכַּמָּה שְׁנִיּוֹת לְאַחַר מִכֵּן הִגִּיעַ הַמִּכְתָּב הָרִאשׁוֹן מִיְּרִיבוֹ."
"הַאִם הַצְלָחַת לְגָרֵם לָרוּחַ לְדָבָר אוֹ לַצֶּוֶות אוֹ מַשֶּׁהוּ?" שָׁאַל אֶנְגּוֹס בְּמִידָּה לֹא מְבוּטֶּלֶת שֶׁל עִנְיָין.
לוֹרָה נִרְעֲדָה לְרֶגַע וְאָז אָמְרָה, בְּקוֹל יַצִּיב, "כֵּן. מַמָּשׁ בָּרֶגַע שֶׁסִּייַּמְתִּי לִקְרוֹא אֶת הַמִּכְתָּב הַשֵּׁנִי מֵאִיזִידוֹר סֶמְיָית', זֶה שֶׁהוֹדִיעַ עַל הַצְלָחָתוֹ. מַמָּשׁ אָז שָׁמַעְתִּי אֶת וּלְקַיִן אוֹמֵר, 'אֲבָל אַתְּ לֹא תִּהְיִי שֶׁלּוֹ.' זֶה הָיָה לְגַמְרֵי בָּרוּר, כְּאִילּוּ הוּא נִמְצָא בַּחֶדֶר. זֶה נוֹרָא; אֲנִי חוֹשֶׁבֶת שֶׁבָּרוּר שֶׁאֲנִי מְטוֹרֶפֶת."
"אִם בֶּאֱמֶת הָיִיתָ מְטוֹרֶפֶת," אָמַר הָאִישׁ הַצָּעִיר, "הָיִיתָ חוֹשֶׁבֶת שֶׁבָּרוּר שֶׁאַתְּ שְׁפוּיָה. אֲבָל אֵין סָפֵק שֶׁמַּשֶּׁהוּ נִרְאֶה לִי מְשׁוּנֶּה מְעַט בְּעִנְיַין הַגֶּ'נְטֶלְמֵן הַבִּלְתִּי נִרְאֶה הַזֶּה. שְׁנֵי רָאשִׁים טוֹבִים מֵאֶחָד – אֶחֱסוֹךְ מִמְּךָ אִזְכּוּרִים לְאֵיבָרִים אֲחֵרִים, וּלְמַעֲשֶׂה, אִם תַּתִּירִי לִי, כְּאִישׁ חָסוֹן וּמַעֲשֵׂי, לְהַחֲזִיר אֶת עוּגַת הַחֲתוּנָּה מֵחַלּוֹן הָרַאֲווֹה –"
בְּעוֹדוֹ מְדַבֵּר עָלְתָה מֵעֵין צוֹוַחַת פְּלָדָה מִן הָרְחוֹב שִׁבְחוֹ, וּמְכוֹנִית קְטַנָּה, נְהוּגָה בִּמְהִירוּת שְׂטָנִית,, שֶׁעָטָה אֶל דֶּלֶת הַחֲנוּת וְנֶעֶצְרָה שָׁם עַל מְקוֹמָהּ. תּוֹךְ הֶרֶף עַיִן פָּסַע אִישׁ קָטָן בְּמִגְבַּעַת נוֹצֶצֶת הָלוֹךְ וָשׁוֹב בַּחֶדֶר הַחִיצוֹנִי.
אֶנְגּוֹס, שֶׁהִפְגִּין עַד עַתָּה קַלִּילוּת מְבוּדַּחַת מִטְּעָמִים שֶׁל שְׁמִירָה עַל בְּרִיאוּת הַנֶּפֶשׁ, חָשַׂף אֶת הַמֶּתַח שֶׁבְּנִשְׁמָתוֹ בְּכָךְ שֶׁנֶּחְפַּז מִן הַחֶדֶר הַפְּנִימִי הַחוּצָה וְהִתְיַיצֵּב בִּפְנֵי הַבָּא. דַּי הָיָה בְּמַבָּט אֶחָד כְּדֵי לְאַשֵּׁר אֶת נִיחוּשׁוֹ הַפָּרוּעַ שֶׁל הַגֶּבֶר הַמְּאוֹהָב. דְּמוּת מְהוּדֶּרֶת בְּיוֹתֵר אַךְ גַּמָּדִית זוֹ, עִם יָתֵד הַזָּקֵן הַשָּׁחוֹר הַמִּזְדַּקֶּרֶת קָדִימָה בְּמַפְגִּיעַ, עִם הָעֵינַיִים הַנְּבוֹנוֹת וְחַסְרוֹת הַמָּנוֹחַ, עִם הָאֶצְבָּעוֹת הַנְּקִיּוּת אַךְ הָעַצְבָּנִיּוֹת בְּיוֹתֵר, לֹא הָיְתָה יְכוֹלָה לִהְיוֹת אֶלָּא דְּמוּתוֹ שֶׁל הָאִישׁ שֶׁתּוֹאַר בְּפָנָיו; אִיזִידוֹר סֶמְיָית', שֶׁיָּצַר בּוּבּוֹת מִקְּלִיפוֹת בָּנָנָה וְקוּפְסָאוֹת גַּפְרוּרִים; אִיזִידוֹר סֶמְיָית', שֶׁעָשָׂה מִילְיוֹנִים מִמְּשָׁרְתֵי מַתֶּכֶת שֶׁאֵינָם רַבִּים עִם אִישׁ וּמֵעוֹזְרוֹת מַתֶּכֶת שֶׁאֵינָן מֶפְלַרְטְטוֹת. שְׁנֵי הַגְּבָרִים, שֶׁכָּל אֶחָד מֵהֶם זִיהָה אִינְסְטִינְקְטִיבִית אֶת תְּחוּשַׁת הַבַּעֲלוּת שֶׁהִקְרִין מִשְׁנֵהוּ, הִתְבּוֹנְנוּ לְרֶגַע זֶה בָּזֶה בְּאוֹתָהּ נְדִיבוּת קָרָה וּמְשׁוּנָּה שֶׁהִיא מִמַּהוּתָהּ שֶׁל הַיְּרִיבוּת. מַר סַמְיָית', עַל כָּל פָּנִים, לֹא רֶמֶז כְּלָל לַסִּיבָּה הָאֲמִיתִּית לְאֵיבָתָם הַהֲדָדִית, אֶלָּא הִתְפָּרֵץ וְאָמַר בְּפַשְׁטוּת, "הַאִם מִיס הוֹפּ רָאֲתָה אֶת הַדָּבָר הַזֶּה שֶׁעַל חַלּוֹן הָרַאֲווֹה?"
"עַל חַלּוֹן הָרַאֲווֹה?" חָזַר אֶנְגּוֹס, לוֹטֵשׁ עֵינַיִים.
"אֵין זְמַן עַכְשָׁיו לְהַסְבִּיר כָּל מִינֵי דְּבָרִים," אָמַר הַמִּילְיוֹנֵר בִּקְצָרָה. "מִתְרַחֵשׁ כָּאן אֵיזֶה תַּעֲלוּל טִיפְּשִׁי שֶׁצָּרִיךְ לַחֲקוֹר אוֹתוֹ."
הוּא הִצְבִּיעַ בְּמַקֵּל הַהֲלִיכָה הַמְּצוּחְצָח שֶׁלּוֹ אֶל חַלּוֹן הָרַאֲווֹה, שֶׁתְּכוּלָתוֹ הִידַּלְדְּלָה בָּאַחֲרוֹנָה עֵקֶב הַצָּעַת הַנִּישּׂוּאִים שֶׁל מַר אֶנְגּוֹס; וְאוֹתוֹ גֶ'נְטֶלְמֶן נִדְהָם לִרְאוֹת שֶׁעַל קִדְמַת הַזְּגוּגִית הוּדְבְּקָה רְצוּעַת נְיָיר אֲרוּכָּה, שֶׁבְּהֶחְלֵט לֹא הָיְתָה שָׁם כְּשֶׁהִתְבּוֹנֵן בְּעַד הַחַלּוֹן זְמַן מָה קוֹדֶם לָכֵן.
בְּיוֹצְאוֹ בְּעִקְבוֹת סַמְיָית' הָאֵנֶרְגֵּטִי אֶל הָרְחוֹב, מָצָא בְּעֵרֶךְ יַארְד וּמֶחֱצָה שֶׁל נְיַיר דֶּבֶק לַבּוּלִים, שֶׁהוּצְמַד בְּשִׂימַת לֵב לְצִדָּהּ הַחִיצוֹנִי שֶׁל הַזְּכוּכִית, וְעָלָיו נִכְתַּב בְּאוֹתִיּוֹת מְרוּשָּׁלוֹת, "אִם תִּתְחַתְּנִי עִם סַמְיָית', הוּא יָמוּת".
"לוֹרָה", אָמַר אֶנְגּוֹס, תּוֹחֵב אֶת רֹאשׁוֹ הַגָּדוֹל וְהָאָדוֹם אֶל תּוֹךְ הַחֲנוּת, "אַתְּ לֹא מְטוֹרֶפֶת."
"זֶה כְּתַב יָדוֹ שֶׁל אוֹתוֹ בַּרְנָשׁ, וּלְקַיִן," אָמַר סִמִּיַּית' בְּזַעַף. "לֹא רָאִיתִי אוֹתוֹ שָׁנִים, אֲבָל הוּא תָּמִיד מַטְרִיד אוֹתִי. בַּשְּׁבוּעַיִים הָאַחֲרוֹנִים שָׁלַח מִכְתָּבִים מְאַיְּימִים אֶל הַדִּירָה שֶׁלִּי חָמֵשׁ פְּעָמִים, וַאֲנִי לֹא מַצְלִיחַ אֲפִילּוּ לְגַלּוֹת מִי מַנִּיחַ אוֹתָם שָׁם, וַדַּאי שֶׁלֹּא אִם זֶה וּלְקַיִן עַצְמוֹ. הַשּׁוֹעֵר בַּבִּנְיָין נִשְׁבַּע שֶׁלֹּא נִרְאֲתָה בִּסְבִיבָה שׁוּם דְּמוּת חֲשׁוּדָה, וְהִנֵּה כָּאן הוּא מַדְבִּיק פַּס טַפֵּט עַל חַלּוֹן חֲנוּת צִיבּוּרִית, בִּזְמַן שֶׁהָאֲנָשִׁים שֶׁבַּחֲנוּת –"
"אָכֵן כֵּן," אָמַר אֶנְגּוֹס בִּצְנִיעוּת, "בִּזְמַן שֶׁהָאֲנָשִׁים שֶׁבַּחֲנוּת לוֹגְמִים תֶּה. וּבְכֵן, אֲדוֹנִי, אֲנִי יָכוֹל לְהַבְטִיחַ לְךָ שֶׁאֲנִי מַעֲרִיךְ אֶת הַשֵּׂכֶל הַיָּשָׁר שֶׁאַתָּה מַפְגִּין בְּכָךְ שֶׁאַתָּה מִתְמוֹדֵד עִם הַנּוֹשֵׂא יְשִׁירוֹת. נוּכַל לְדַבֵּר עַל דְּבָרִים אֲחֵרִים מְאוּחָר יוֹתֵר. לֹא יָכוֹל לִהְיוֹת שֶׁהַבָּחוּר הִתְרַחֵק הַרְבֵּה, כִּי אֲנִי יָכוֹל לְהִישָּׁבַע שֶׁלֹּא הָיָה שׁוּם נְיָיר עַל חַלּוֹן הָרַאֲווֹה בַּפַּעַם הָאַחֲרוֹנָה שֶׁנִּיגַּשְׁתִּי אֵלָיו, לִפְנֵי עֶשֶׂר אוֹ חֲמֵשׁ-עֶשְׂרֵה דַּקּוֹת. מִצַּד שְׁנֵי, הוּא רָחוֹק מִכְּדֵי שֶׁאֶפְשָׁר יִהְיֶה לִרְדּוֹף אַחֲרָיו, הוֹאִיל וַאֲנַחְנוּ לֹא יוֹדְעִים אֲפִילּוּ אֶת הַכִּיוּוּן. אִם תִּשְׁמַע לַעֲצָתִי, מַר סֶמְיָית', תַּעֲבִיר אֶת הָעִנְיָין מִיָּד לְיָדָיו שֶׁל אִישׁ חֲקִירוֹת אֵנֶרְגֵּטִי, וְעָדִיף פְּרָטִי עַל צִיבּוּרִי. אֲנִי מַכִּיר בַּרְנָשׁ נָבוֹן לְהַפְלִיא, שֶׁפָּתַח מִשְׂרָד בְּמֶרְחָק חָמֵשׁ דַּקּוֹת נְסִיעָה מִכָּאן בַּמְּכוֹנִית שֶׁלְּךָ. שְׁמוֹ פלמבו, וְאַף שֶׁנְּעוּרָיו הָיוּ סוֹעֲרִים מְעַט, הוּא אִישׁ הָגוּן לְגַמְרֵי עַכְשָׁיו, וְיֵשׁ לוֹ שֶׁכָּל שֶׁשָּׁוֶוה אֶת הַכֶּסֶף שֶׁמְּשַׁלְּמִים עֲבוּרוֹ. הוּא מִתְגּוֹרֵר בְּלוּקְנָאוּ מְנַשֶּׁנֶז, הָאֶמְפֶּסְטֵד."
"זֶה מוּזָר," אָמַר הָאִישׁ הַקָּטָן וְכִיוֵּוץ אֶת גַּבּוֹתָיו. "אֲנִי עַצְמִי מִתְגּוֹרֵר בְּהִימָלָאיָה מְנַשְׁנֵז, מֵעֵבֶר לַפִּינָּה. אוּלַי תִּרְצֶה לָבוֹא אִיתִּי; אֲנִי יָכוֹל לָגֶשֶׁת לְחַדְרֵי וְלֶאֱסוֹף אֶת מִסְמְכֵי וּלְקַיִן הַמְּשׁוּנִּים הָאֵלֶּה בִּזְמַן שֶׁאַתָּה תָּרוּץ אֶל מֵעֵבֶר לַפִּינָּה וְתָבִיא אֶת חֲבֵרְךָ הַבַּלָּשׁ."
"זֶה יָפֶה מְאוֹד מִצִּדֵּךְ," אָמַר אֶנְגּוֹס בְּנִימוּס. "וּבְכֵן, כְּכָל שֶׁנַּקְדִּים לִפְעוֹל, כָּךְ יִיטַב."
שְׁנֵי הַגְּבָרִים, בְּמִין הֲגִינוּת מְשׁוּנָּה בַּת הָרֶגַע, נִפְרְדוּ מִן הַגְּבֶרֶת בְּרִשְׁמִיּוּת דּוֹמָה, וְזִינְּקוּ שְׁנֵיהֶם לְתוֹךְ הַמְּכוֹנִית הַקְּטַנָּה וְהַמְּהִירָה. כַּאֲשֶׁר סֶמְיָית' הָאוֹחֵז בַּהֶגֶה חָלַף עַל פְּנֵי הָעִיקּוּל הַגָּדוֹל בָּרְחוֹב, הִשְׁתַּעֲשַׁע אֶנְגּוֹס בִּרְאוֹתוֹ כְּרָזָה עֲצוּמַת מִידּוֹת שֶׁל "הַשֵּׁירוּת הַשֶּׁקֶט שֶׁל סַמְיָית'", וְעָלֶיהָ תְּמוּנָה שֶׁל בּוּבַּת בַּרְזֶל עֲנָקִית וְחַסְרַת רֹאשׁ נוֹשֵׂאת מַחֲבַת, בְּלִוְויַית הַכְּתוֹבֶת "הַמְּבַשֶּׁלֶת שֶׁלְּעוֹלָם אֵינָהּ מְבַיֶּישֶׁת".
"אֲנִי מִשְׁתַּמֵּשׁ בָּהֶן בַּדִּירָה שֶׁלִּי עַצְמִי," אָמַר הָאִישׁ הַקָּטָן, שָׁחוֹר הַזָּקֵן, וְצָחַק. "הֵן מִטַּעֲמֵי פִּרְסוֹמֶת וְהֵם מִטַּעֲמֵי נוֹחוּת אֲמִיתִּית. בְּכֵנוּת וּבְלִי לְהַסְתִּיר דָּבָר, הַבּוּבּוֹת הַמְּמוּכָּנוֹת הַגְּדוֹלוֹת הָאֵלֶּה שֶׁלִּי אָכֵן מְבִיאוֹת לָךְ פֶּחָמִים אוֹ יַיִן אוֹ לוּחַ רַכָּבוֹת מַהֵר יוֹתֵר מִכָּל מְשָׁרֵת אֱנוֹשִׁי שֶׁפָּגַשְׁתִּי, אִם אַתָּה יוֹדֵעַ עַל אֵיזֶה כַּפְתּוֹר לִלְחוֹץ. אֲבָל לֹא אַכְחִישׁ, בֵּינֵינוּ, שֶׁלִּמְשָׁרְתִים כָּאֵלֶּה יֵשׁ גַּם חֶסְרוֹנוֹת."
"הָאוֹמְנָם?" אָמַר אֶנְגּוֹס; "הַאִם יֵשׁ מַשֶּׁהוּ שֶׁהֵם לֹא יְכוֹלִים לַעֲשׂוֹת?"
"כֵּן," הֵשִׁיב סַמְיָית' בְּקוֹר רוּחַ; "הֵם לֹא יְכוֹלִים לְסַפֵּר מִי הִשְׁאִיר אֶת הַמִּכְתָּבִים הַמְּאַיְּימִים הָאֵלֶּה בַּדִּירָה שֶׁלִּי."
מְכוֹנִיתוֹ שֶׁל הָאִישׁ הָיְתָה קְטַנָּה וּמְהִירָה כָּמוֹהוּ עַצְמוֹ; גַּם הִיא, כְּמוֹ מְשָׁרְתֵי הַבַּיִת, הָיְתָה פְּרִי הַמְצָאָתוֹ שֶׁלּוֹ. גַּם אִם הָיָה אַשַּׁף פִּרְסוּם, הוּא עַצְמוֹ הֶאֱמִין בְּמוּצָרָיו. הַתְּחוּשָׁה שֶׁל דָּבָר קָטָן וּמְעוֹפֵף הִתְעַצְּמָה כַּאֲשֶׁר חָפְזוּ עַל פְּנֵי עִיקּוּלֵי דֶּרֶךְ אֲרוּכִּים וּלְבֵנִים בְּאוֹר הַיּוֹם חֲסַר הַחַיִּים אַךְ הַפָּתוּחַ שֶׁל הָעֶרֶב. עַד מְהֵרָה נַעֲשׂוּ הָעִיקּוּלִים הַלְּבָנִים חַדִּים וּמְסַחְרְרִים יוֹתֵר; הֵם עָלוּ בְּסִחְרוּר מַעְלָה-מַעְלָה, כְּפִי שֶׁאוֹמְרִים בַּדָּתוֹת הַמּוֹדֶרְנִיּוֹת. וְהֵם אָמְנָם הִתְעַקְּלוּ לָהֶם מַעְלָה, שֶׁהֲרֵי נִמְצְאוּ בָּאֵזוֹר שֶׁל לוֹנְדוֹן הַתָּלוּל כִּמְעַט כְּמוֹ אֵדִינְבּוֹרוֹ, גַּם אִם אֵינוֹ צִיּוּרֵי כָּמוֹהָ. שׁוּרַת בָּתִּים הִתְנַשְּׂאָה מֵעַל כּוּלָּם לִגְבָהִים מִצְרִיִּים, עוֹטֶה זָהָב בְּאוֹר הַשֶּׁמֶשׁ הַשּׁוֹקַעַת. כַּאֲשֶׁר פָּנוּ לְקֶשֶׁת הַבָּתִּים הַיְּדוּעָה בְּשֵׁם הִימָלָאיָה מִנְּשֶׁנֶז, הַשִּׁינּוּי הָיָה פִּתְאוֹמִי כִּפְתִיחַת חַלּוֹן; שֶׁכֵּן מָצְאוּ אֶת עֲרֵימַת הַדִּירוֹת הַזּוֹ רוֹבֶצֶת מֵעַל לוֹנְדוֹן כְּמַעַל יָם צִפְחָה יָרוֹק. מִנֶּגֶד לַמִּבְנִים, בְּצִדָּהּ הָאַחֵר שֶׁל דֶּרֶךְ הֶחָצָץ הַמִּתְעַקֶּלֶת, נִמְצָא שֶׁטַח מְתוּחָם בְּשִׂיחִים, שֶׁיּוֹתֵר מִכְּפִי שֶׁנִּרְאֶה כְּגַן, נִרְאֶה כְּגָדֵר חַיָּה אוֹ סוֹלְלָה תְּלוּיָה. בְּמֶרְחָק מָה מִתַּחְתָּיו נִמְתְּחָה אַמַּת מַיִם מְלָאכוּתִית, מֵעֵין תַּעֲלֶה, שֶׁהִקִּיפָה כִּתְעָלַת מֵגֵן אֶת הַמִּבְצָר עֲטוּר הַיָּרָק הַזֶּה. כַּאֲשֶׁר הַמְּכוֹנִית חָפְזָה לְאוֹרֶךְ הָעִיקּוּל, חָלְפָה, בְּפִינָּה אַחַת, עַל פְּנֵי דּוּכָנוֹ הַנַּיָּיד שֶׁל אָדָם הַמּוּכָּר עַרְמוֹנִים; וּמִיָּד, בְּקָצֵהוּ הָאַחֵר שֶׁל הָעִיקּוּל, אֶנְגּוֹס יָכוֹל הָיָה לִרְאוֹת אֶת דְּמוּתוֹ הַכְּחוּלָּה וְהָעֲמוּמָה שֶׁל שׁוֹטֵר הַצּוֹעֵד לְאִטּוֹ. אֵלֶּה הָיוּ הַדְּמוּיוֹת הָאֱנוֹשִׁיּוֹת הַיְּחִידוֹת בְּאוֹתָהּ בְּדִידוּת פַּרְבָרִית מְזַהֶרֶת; אֲבָל עָלְתָה בּוֹ תְּחוּשָׁה לֹא רַצְיוֹנָלִית, שֶׁהֵן מְבַטְּאוֹת אֶת שִׁירָתָהּ חַסְרַת הַמִּלִּים שֶׁל לוֹנְדוֹן. הוּא חָשׁ כְּאִילּוּ הָיוּ דְּמוּיוֹת בַּסִּיפּוּר.
הַמְּכוֹנִית הַקְּטַנָּה נוֹרְתָה אֶל הַבַּיִת הַמְּבוּקָּשׁ כְּקָלִיעַ, וּבְעָלֶיהָ נוֹרָה מִמֶּנָּה כְּפָגָז. תֶּכֶף וּמִיָּד פָּנָה לַחֲקוֹר שׁוֹעֵר גָּבוֹהַּ, שֶׁעַל מַדָּיו רִקְמַת מִקְלַעַת נוֹצֶצֶת, וְשָׂרַת נָמוּךְ, נְטוּל מִקְטוֹרֶן, מְבָרֵר אִם מִישֶׁהוּ אוֹ מַשֶּׁהוּ בִּיקֵּשׁ לְהַגִּיעַ לִמְגוּרָיו. הוּבְטַח לוֹ שֶׁאִישׁ וְשׁוּם דָּבָר לֹא עָבְרוּ אֶת נְשׂוּאֵי הַתַּפְקִיד הַלָּלוּ מֵאָז שֶׁדָּרַשׁ בָּעִנְיָין בָּאַחֲרוֹנָה; וְאָז הוּא וְאֶנְגּוֹס הֶהָמוּם קִמְעָה הִמְרִיאוּ בַּמַּעֲלִית כְּמוֹ בְּטִיל, עַד שֶׁהִגִּיעוּ לַקּוֹמָה הָעֶלְיוֹנָה.
"הִיכָּנֵס לְרֶגַע," אָמַר סַמְיָית' קְצַר הַנְּשִׁימָה. "אֲנִי רוֹצֶה לְהַרְאוֹת לְךָ אֶת הַמִּכְתָּבִים הָאֵלֶּה שֶׁל וּלְקַיִן. וְאָז תּוּכַל לְמַהֵר מֵעֵבֶר לַפִּינָּה וּלְהָבִיא אֶת הֶחָבֵר שֶׁלְּךָ." הוּא לָחַץ עַל כַּפְתּוֹר סָמוּי בַּקִּיר וְהַדֶּלֶת נִפְתְּחָה מֵעַצְמָהּ.
הִיא נִפְתְּחָה אֶל חֶדֶר מָבוֹא אָרוֹךְ וּמְרוּוָּח, שֶׁהַדָּבָר הַיָּחִיד שֶׁמָּשַׁךְ בּוֹ אֶת הָעַיִן הָיָה שׁוּרוֹתֵיהֶן שֶׁל הַדְּמוּיוֹת הַמְּמוּכָּנוֹת הַגְּבוֹהוֹת, הָאֱנוֹשִׁיּוֹת לְמֶחֱצָה, שֶׁנִּיצְּבוּ מִשְּׁנֵי הָעִבְרִים כְּאִימּוּמֵי חַיָּיטִים. כְּמוֹ אִימּוּמֵי הַחַיָּיטִים, גַּם הֵן הָיוּ חַסְרוֹת רֹאשׁ; וּכְמוֹ אִימּוּמֵי הַחַיָּיטִים, גַּם הֵן נִיַּחְנוּ בְּהִתְגַּבְּהוּת נָאֶה וּבִלְתִּי נְחוּצָה שֶׁל הַכְּתֵפַיִים וּבַבּוֹלְטוֹת חָזֶה כְּשֶׁל יוֹנָה; אַךְ בְּהִתְעַלֵּם מִזֹּאת, לֹא נָשְׂאוּ דִּמְיוֹן לִדְמוּת אֱנוֹשִׁית יוֹתֵר מֵאֲשֶׁר הַמְּכוֹנוֹת הָאוֹטוֹמָטִיּוֹת בְּתַחֲנַת הָרַכֶּבֶת, שֶׁגּוֹבְהָן כְּקוֹמַת אָדָם. הָיוּ לָהֶן שְׁנֵי קְרָסִים עֲצוּמִים, דְּמוּיֵי זְרוֹעוֹת, לִנְשִׂיאַת מַגְשִׁים; וְהֵן נִבְצְעוּ בְּיָרוֹק-אֲפוּנָה, בְּאָדוֹם אוֹ בְּשָׁחוֹר לְשֵׁם הַבְחָנָה נוֹחָה בֵּינֵיהֶן; וּבְכָל שְׁאָר הַמּוּבָנִים הָיוּ רַק מְכוֹנוֹת אוֹטוֹמָטִיּוֹת, וְאִישׁ לֹא הָיָה מִתְבּוֹנֵן בָּהֶן פַּעֲמַיִים. בְּמִקְרֶה זֶה, לְכָל הַפָּחוֹת, אִישׁ לֹא עָשָׂה זֹאת. שֶׁכֵּן בֵּין שְׁתֵּי שׁוּרוֹתֵיהֶם שֶׁל הַגְּלָמִים הַבֵּיתִיִּים הָאֵלֶּה נֹחַ דָּבָר שֶׁהָיָה מְעַנְיֵין מֵרוֹב הַמֵּכָנִיקָה שֶׁבָּעוֹלָם. הָיְתָה זוֹ רְצוּעַת נְיָיר לְבָנָה וּמְרוּפֶּטֶת, מְשׁוּרְבֶּטֶת בִּדְיוֹ אָדוֹם; וְהַמַּמְצִיא קַל הַתְּנוּעָה חָטַף אוֹתָהּ כִּמְעַט בָּרֶגַע שֶׁנִּפְתְּחָה הַדֶּלֶת. הוּא הוֹשִׁיט אוֹתָהּ אֶל אֶנְגּוֹס בְּלִי אוֹמֶר. הַדְּיוֹ הָאָדוֹם שֶׁעָלֶיהָ אֲפִילּוּ לֹא הִתְיַיבֵּשׁ עֲדַיִין לְגַמְרֵי, וּלְשׁוֹן הַהוֹדָעָה הָיְתָה, "אִם הַלֶּכֶת לִפְגּוֹשׁ אוֹתָהּ הַיּוֹם, אֶהֱרוֹג אוֹתְךָ."
שֶׁקֶט קָצָר הִשְׂתָּרֵר, וְאָז אִיזִידוֹר סֶמְיָית' אָמַר בְּשֶׁקֶט, "אוּלַי תִּרְצֶה מְעַט וִיסְקִי? אֲנִי מַרְגִּישׁ שֶׁאֲנִי דֵּי רוֹצֶה."
"תּוֹדָה; הָיִיתִי רוֹצֶה מְעַט פְּלַמְבּוֹ," אָמַר אֶנְגּוֹס בְּעַגְמוּמִיּוֹת. "נִרְאֶה לִי שֶׁהָעִנְיָין הַזֶּה נַעֲשָׂה חָמוּר לְמַדַּי. אֲנִי הוֹלֵךְ מִיָּד לְהָבִיא אוֹתוֹ."
"וְהַצֶּדֶק אִיתְּךָ," אָמַר הָאַחֵר בַּעֲלִיצוּת רְאוּיָה לְהַעֲרָכָה. "הַבָּא אוֹתוֹ הִנֵּה מַהֵר כְּכָל שֶׁתּוּכַל."
וְאוּלָם, בִּזְמַן שֶׁאֶנְגּוֹס סָגַר אֶת דֶּלֶת הַכְּנִיסָה מֵאֲחוֹרָיו, הוּא רָאָה שֶׁסִּמְיַית' לַחַץ עַל כַּפְתּוֹר, וְאַחַת הַדְּמוּיוֹת הַמְּמוּכָּנוֹת גָּלְשָׁה מִמְּקוֹמָהּ וְהֶחֱלִיקָה לְאוֹרֶךְ מְסִילָּה בָּרִצְפָּה, נוֹשֵׂאת סִיפּוּן וּבַקְבּוּק מַשְׁקֶה. זֶה הָיָה מְעַט מוּזָר, לְהַשְׁאִיר כָּךְ אֶת הָאִישׁ הַקָּטָן לְבַדּוֹ בֵּינוֹת לַמְּשָׁרְתִים הַמֵּתִים הָאֵלֶּה, שֶׁקָּמוּ לְחַיִּים בָּרֶגַע שֶׁנִּסְגְּרָה הַדֶּלֶת.
בְּמֶרְחַק שִׁישָּׁה צְעָדִים מִן הַכְּנִיסָה לְדִירָתוֹ שֶׁל סֶמְיָית', הָאִישׁ נְטוּל הַמִּקְטוֹרֶן עָשָׂה מַשֶּׁהוּ עִם אֵיזֶה דְּלִי. אֶנְגּוֹס עָצַר וְחִילֵּץ מִמֶּנּוּ הַבְטָחָה, מְחוּזֶּקֶת בְּשַׁלְמוֹנִים עֲתִידִיִּים, שֶׁהָאִישׁ יִישָּׁאֵר בִּמְקוֹמוֹ עַד שֶׁהוּא עַצְמוֹ יָשׁוּב בְּלִוְויַית הַבַּלָּשׁ, וְשֶׁיִּפְקַח עַיִן עַל כָּל זָר שֶׁעוֹלֶה בַּמַּדְרֵגוֹת. בְּהֵיחָפְזוּ אֶל הַמְּבוֹאָה תָּבַע עֵרָנוּת דּוֹמָה מִן הַשּׁוֹעֵר שֶׁבַּדֶּלֶת הַקִּדְמִית, וְאַף לָמַד מִמֶּנּוּ כִּי אֵין לַבִּנְיָין דֶּלֶת אֲחוֹרִית, דָּבָר שֶׁפִּישֵּׁט אֶת מַצַּב הָעִנְיָינִים. הוּא לֹא הִסְתַּפֵּק בְּכָךְ, אֶלָּא אַף לָכַד אֶת הַשּׁוֹטֵר הַמְּשׁוֹטֵט וְגָרַם לוֹ לַעֲמוֹד מוּל הַכְּנִיסָה וּלְצַפּוֹת בָּהּ; לְבַסּוֹף עָצַר לְרֶגַע עֲבוּר עַרְמוֹנִים בִּפְנֵי וְחֵקֶר כַּמָּה זְמַן, בְּעֵרֶךְ, מִתְעַתֵּד הָרוֹכֵל לִשְׁהוֹת בַּשְּׁכוּנָה. מוֹכֵר הָעַרְמוֹנִים, זוֹקֵף אֶת צַוְּוארוֹן מְעִילוֹ, סִיפֵּר לוֹ שֶׁכְּכָל הַנִּרְאֶה יַעֲזוֹב אֶת הַמָּקוֹם תּוֹךְ זְמַן לֹא רַב, מִשּׁוּם שֶׁסָּבַר שֶׁעוֹמֵד לָרֶדֶת שֶׁלֶג. וְאָכֵן, הָעֶרֶב נַעֲשֶׂה אָפוֹר וְצוֹרֵב, אַךְ אֶנְגּוֹס, בְּכָל כּוֹחוֹת הַשִּׁכְנוּעַ שֶׁלּוֹ, הִצְלִיחַ לִשְׁמוֹר אֶת אִישׁ הָעַרְמוֹנִים בִּמְקוֹמוֹ.
"תִּתְחַמֵּם עִם הָעַרְמוֹנִים שֶׁלְּךָ," אָמַר בִּרְצִינוּת. "תֹּאכַל אֶת כָּל הַמְּלַאי; אֲנִי אֶדְאַג שֶׁזֶּה יִשְׁתַּלֵּם לְךָ. אֶתֵּן לְךָ סוּבְּרַיְין אִם תְּחַכֶּה כָּאן עַד שֶׁאֶחֱזוֹר, וְאָז תֹּאמְרִי לִי אִם גֶּבֶר, אִשָּׁה אוֹ יֶלֶד כָּלְשֶׁהֵם נִכְנְסוּ אֶל הַבַּיִת הַזֶּה, שֶׁהַשּׁוֹעֵר עוֹמֵד בּוֹ."
אָז מִיהֵר מִשָּׁם, נוֹתֵן מַבָּט אַחֲרוֹן בַּמִּגְדָּל הַנָּצוּר.
"בְּכָל מִקְרֶה, יָצַרְתִּי טַבַּעַת סְבִיב הַחֶדֶר הַזֶּה," אָמַר. "לֹא יִיתָּכֵן שֶׁכָּל הָאַרְבָּעָה הֵם שׁוּתָּפָיו לַפֶּשַׁע שֶׁל מַר וּלְקַיִן."
לוּקְנָאוּ מְנַשֶּׁנֶז נִיצְּבוּ, אֶפְשָׁר לוֹמַר, בְּדַרְגָּה נְמוּכָה יוֹתֵר בְּגִבְעַת הַבָּתִּים הַזּוֹ, שֶׁהִימָלָאיָה מַנִּשֶּׁנֶז הָיוּ פִּסְגָּתָהּ. דִּירָתוֹ הַמִּשְׂרָדִית-לְמֶחֱצָה שֶׁל מַר פְּלַמְבּוֹ שָׁכְנָה בְּקוֹמַת הַקַּרְקַע, וְהֶעֱמִידָה מִכָּל בְּחִינָה נִיגּוּד עַז לַמִּיכּוּן הָאָמֵרִיקָאִי וְלַאֲוִוירַת הַמּוֹתָרוֹת הַקָּרָה שֶׁל בֵּית מָלוֹן, שֶׁהָיוּ בְּדִירַת הַשֵּׁירוּת הַשְּׁקֵטָה. פלמבו, שֶׁהָיָה יְדִידוֹ שֶׁל אֶנְגּוֹס, קִיבֵּל אֶת פָּנָיו בַּחֲדַר רוֹקוֹקוֹ אָמָּנוּתִי שֶׁמֵּאֲחוֹרֵי מִשְׂרָדוֹ, שֶׁעִיטּוּרָיו הָיוּ חֲרָבוֹת פָּרָשִׁים מְעוּקָּלוֹת, רוֹבִים עַתִּיקִים, שְׂכִיּוֹת חֶמְדָּה מִזְרָחִיּוֹת, בַּקְבּוּקֵי מַתֶּכֶת אִיטַלְקִיִּים לַיְין, קַדְרוּת בִּישּׁוּל שֶׁל פְּרָאִים, חָתוּל פַּרְסִי וְכוֹמֶר קָתוֹלִי קָטָן וּמְאוּבָּק לְמַרְאֵה, שֶׁנִּרְאָה לְגַמְרֵי לֹא בִּמְקוֹמוֹ.
"זֶה יְדִידֵי הָאָב בְּרָאוּן," אָמַר פלמבו. "לֹא פַּעַם רָצִיתִי שֶׁתִּפְגּוֹשׁ אוֹתוֹ. מֶזֶג הָאֲוִויר נֶהֱדָר; קַר מְעַט לִדְרוֹמִיִּים כָּמוֹנִי."
"כֵּן, אֲנִי חוֹשֵׁב שֶׁיִּישָּׁאֵר בָּהִיר," אָמַר אֶנְגּוֹס, מִתְיַישֵּׁב בְּכוּרְסָה מִזְרָחִית מְפוּסְפֶּסֶת סָגוֹל.
"לֹא," אָמַר הַכּוֹמֶר בְּשֶׁקֶט, "הֵחֵל לָרֶדֶת שֶׁלֶג."
וְאָכֵן, בְּעוֹדוֹ מְדַבֵּר, כַּמָּה פְּתִיתִים רִאשׁוֹנִים, שֶׁנֶּחֱזוּ עַל יְדֵי אִישׁ הָעַרְמוֹנִים, הֵחֵלּוּ לְהִיסָּחֵף לְרוֹחַב זְגוּגִית הַחַלּוֹן הַמַּחֲשִׁיכָה.
"וּבְכֵן," אָמַר אֶנְגּוֹס בִּכְבֵדוּת. "אֲנִי חוֹשֵׁשׁ שֶׁבָּאתִי בְּעִנְיְינֵי עֲסָקִים, וַעֲסָקִים מְתוּחִים לְמַדַּי. הָעִנְיָין הוּא, פִּלְמִבּוֹ, שֶׁכִּמְטַוְּוחֵי אֶבֶן מִן הַבַּיִת שֶׁלָּךְ יֵשׁ בָּחוּר שֶׁזָּקוּק נוֹאָשׁוֹת לְעֶזְרָתְךָ; אוֹיֵב בִּלְתִּי נִרְאֶה רוֹדֵף אוֹתוֹ וּמְאַיֵּים עָלָיו לְלֹא הֶרֶף – נָבָל שֶׁאִישׁ אֲפִילּוּ לֹא הִצְלִיחַ לִרְאוֹת." בִּזְמַן שֶׁאֶנְגּוֹס הֵחֵל לְסַפֵּר אֶת סִיפּוּרִים הַמָּלֵא שֶׁל סִמְיַית' ווֹלְקִין, פּוֹתֵחַ בְּסִיפּוּרָהּ שֶׁל לוֹרָה וְאָז מַמְשִׁיךְ בְּסִיפּוּרוֹ שֶׁלּוֹ, מְסַפֵּר עַל הַצְּחוֹק הָעַל-טִבְעִי שֶׁבְּפִינַּת שְׁנֵי רְחוֹבוֹת רֵיקִים, עַל הַמִּלִּים הַמּוּזָרוֹת וְהַמּוּבְחָנוּת הַנֶּאֱמָרוֹת בְּחֶדֶר רֵיק, פָּלַמְבּוֹ עָשָׂה בְּבֵירוּר מוּטְרָד יוֹתֵר וְיוֹתֵר, וְנִרְאֶה הָיָה שֶׁהַכּוֹמֶר הַקָּטָן נוֹתַר מִחוּץ לָעִנְיָין, כְּאִילּוּ לֹא הָיָה אֶלָּא עוֹד רָהִיט בַּחֶדֶר. כַּאֲשֶׁר הִגִּיעַ הַסִּיפּוּר לִנְיַיר הַדֶּבֶק לַבּוּלִים הַמְּשׁוּרְבָּט שֶׁהוּצְמַד לַחַלּוֹן, פְּלַמְבּוֹ קָם, כְּמוֹ מְמַלֵּא אֶת הַחֶדֶר בִּכְתֵפָיו הָעֲצוּמוֹת.
"אִם לֹא אִכְפַּת לְךָ," אָמַר, "אֲנִי חוֹשֵׁב שֶׁמּוּטָב שֶׁתְּסַפֵּר לִי אֶת הַיֶּתֶר כְּשֶׁאָנוּ בַּדֶּרֶךְ הַקְּצָרָה בְּיוֹתֵר לְבֵיתוֹ שֶׁל הָאִישׁ הַזֶּה. נִרְאֶה לִי, אֵיכְשֶׁהוּ, שֶׁאֵין לָנוּ זְמַן רַב לְבַזְבֵּז."
"אֶשְׂמַח," אָמַר אֶנְגּוֹס, שֶׁקָּם עַל רַגְלָיו גַּם הוּא, "אַף שֶׁבֵּינְתַיִים הוּא בָּטוּחַ דֵּי הַצּוֹרֶךְ, שֶׁכֵּן הִצַּבְתִּי אַרְבָּעָה אֲנָשִׁים שֶׁמַּשְׁגִּיחִים עַל הַפֶּתַח הַיָּחִיד לַמְּאוּרָה שֶׁלּוֹ."
הֵם יָצְאוּ אֶל הָרְחוֹב, הַכּוֹמֶר הַקָּטָן מִתְגַּלְגֵּל בְּעִקְבוֹתֵיהֶם בְּצַיְיתָנוּת שֶׁל כֶּלֶב קָטָן. הוּא רַק אָמַר, בְּעַלִּיזוּת, כְּאִילּוּ קוֹשֵׁר שִׂיחָה, "כַּמָּה מַהֵר מִצְטַבֵּר הַשֶּׁלֶג עַל הַקַּרְקַע."
בְּעוֹדָם צוֹעֲדִים בָּרְחוֹבוֹת הַצְּדָדִיִּים הַתְּלוּלִים, שֶׁכְּבָר כּוּסּוּ בְּאַבְקַת כֶּסֶף, סִייֵּם אֶנְגּוֹס אֶת סִיפּוּרוֹ; וְעַד שֶׁהִגִּיעוּ אֶל קֶשֶׁת הַדִּירוֹת הַנִּישָּׂאוֹת, הָיָה לוֹ פְּנַאי לְהַפְנוֹת אֶת שִׂימַת לִבּוֹ לְאַרְבַּעַת הַזְּקִיפִים. מוּכָּר הָעַרְמוֹנִים, לִפְנֵי וְאַחֲרֵי שֶׁקִּיבֵּל אֶת הַסּוֹבְרַיְין, נִשְׁבַּע בָּעִיקְּשׁוּת שֶׁצָּפָה עַל הַדֶּלֶת וְלֹא רָאָה שׁוּם מְבַקֵּר נִכְנַס. הַשּׁוֹטֵר הָיָה נֶחֱרָץ אַף יוֹתֵר. הוּא אָמַר שֶׁהִתְנַסָּה בַּנּוֹכְלִים מִכָּל הַסּוּגִים, בַּמִּגְבָּעוֹת וּבִסְחָבוֹת; הוּא לֹא הָיָה חֲסַר נִיסָּיוֹן עַד כְּדֵי כָּךְ שֶׁיִּצְפֶּה מִדְּמוּיוֹת חֲשׁוּדוֹת לְהֵירָאוֹת חֲשׁוּדוֹת; הוּא חִיפֵּשׂ אַחֵר כָּל מִי שֶׁלֹּא יִהְיֶה, וּבוֹ נִשְׁבַּע שֶׁלֹּא הָיָה אִישׁ. וְכַאֲשֶׁר נֶאֶסְפוּ כָּל שְׁלוֹשֶׁת הַגְּבָרִים סְבִיב הַשּׁוֹעֵר הַמְּעוּטָּר זָהָב, שֶׁעֲדַיִין עָמַד מְחַיֵּיךְ בְּפִישּׂוּק רַגְלַיִים עַל הָאַכְסַדְרָה, פְּסַק הַדִּין הָיָה סוֹפִי אַף יוֹתֵר. "יֵשׁ לִי זְכוּת לִשְׁאוֹל כָּל אָדָם, דּוּכָּס אוֹ מַטְאֲטֵא רְחוֹבוֹת, מָה עִנְיָינוֹ בַּדִּירוֹת הָאֵלֶּה," אָמַר הָעֲנָק הָאָדִיב בְּרִקְמָה הַמּוּזְהֶבֶת, "וַאֲנִי נִשְׁבָּע שֶׁלֹּא הָיָה אֶת מִי לִשְׁאוֹל מֵאָז שֶׁהַגֶּ'נְטֶלְמֵן הַזֶּה עָזַב."
הָאָב בְּרָאוּן חֲסַר הַחֲשִׁיבוּת, שֶׁעָמַד מֵאָחוֹר וְהִתְבּוֹנֵן בַּצְּנִיעוּת בַּמִּדְרָכָה, הִרְהִיב לִשְׁאוֹל בִּשְׁפֵלוֹת רוּחַ, "אִם כֵּן, הַאִם מִישֶׁהוּ עָלָה וְיָרַד בַּמַּדְרֵגוֹת, מֵאָז שֶׁהִתְחִיל הַשֶּׁלֶג לָרֶדֶת? הוּא הִתְחִיל לָרֶדֶת כְּשֶׁכּוּלָּנוּ הָיִינוּ אֵצֶל פְּלַמְבּוֹ."
"אִישׁ לֹא הָיָה כָּאן מֵאָז, אֲדוֹנִי, אַתָּה יָכוֹל לִסְמוֹךְ עָלַי," אָמַר הַשּׁוֹעֵר בְּסַמְכוּתִיוּת קוֹרֶנֶת.
"אָז מָה זֶה, אֲנִי תַּמָּה?" אָמַר הַכּוֹמֶר וְהִבִּיט בַּקַּרְקַע בְּמַבָּט חֲסַר הַבָּעָה כְּשֶׁל דָּג.
גַּם הָאֲחֵרִים הִבִּיטוּ מַטָּה; וּפְלַמְבּוֹ עָשָׂה שִׁימּוּשׁ בִּקְרִיאָה נִזְעֶמֶת וּבְמֶחְווֹה צָרְפָתִית. שֶׁכֵּן, לְלֹא צֵל שֶׁל סָפֵק, בְּאֶמְצַע הַכְּנִיסָה שֶׁעָלֶיהָ שָׁמַר הָאִישׁ בְּרִקְמַת הַזָּהָב, לְמַעֲשֶׂה, מַמָּשׁ בֵּין רַגְלָיו הַזְּחוּחוֹת, הַמְּתוּחוֹת שֶׁל אוֹתוֹ עֲנָק, נִמְתָּח נָתִיב דַּק שֶׁל טְבִיעוֹת רַגְלַיִים אֲפוֹרוֹת בַּשֶּׁלֶג הַלָּבָן.
"אֱלוֹהִים!" קָרָא אֶנְגּוֹס בִּבְלִי דַּעַת, "הָאִישׁ הַבִּלְתִּי נִרְאֶה!"
בְּלִי מִלָּה נוֹסֶפֶת הִסְתּוֹבֵב וְשָׁעַט בְּמַעֲלֵה הַמַּדְרֵגוֹת, פִּלְמִבּוֹ בְּעִקְבוֹתָיו; אֲבָל הָאָב בְּרָאוּן עֲדַיִין עָמַד וְהִתְבּוֹנֵן סְבִיבוֹ בָּרְחוֹב עוֹטֶה הַשֶּׁלֶג, כְּאִילּוּ אִיבֵּד עִנְיָין בִּשְׁאֵלָתוֹ שֶׁלּוֹ.
פְּלַמְבּוֹ הָיָה בְּבֵירוּר בַּהֲלַךְ רוּחַ מַתְאִים כְּדֵי לִפְרוֹץ אֶת הַדֶּלֶת בִּכְתֵפָיו הַגְּדוֹלוֹת; אֲבָל הַסְּקוֹטִי, בְּהִיגָּיוֹן רַב מִזֶּה, גַּם אִם בְּאִינְטוּאִיצְיָה פְּחוּתָה, גִּישֵּׁשׁ בְּמַשְׁקוֹף הַדֶּלֶת עַד שֶׁמָּצָא אֶת הַכַּפְתּוֹר הַבִּלְתִּי נִרְאֶה; וְהַדֶּלֶת נִפְתְּחָה לְאַט.
הִיא חָשְׂפָה, בִּיסוֹדוֹ שֶׁל דָּבָר, אֶת אוֹתוֹ פָּנִים צָפוּף; חֲדַר הַמָּבוֹא הֶחֱשִׁיךְ, אַף שָׂפָה וְשָׁם עוֹד נִנְעֲצוּ חֲנִיתוֹת אַרְגָּמָן אַחֲרוֹנוֹת שֶׁל שְׁקִיעָה, וְאַחַת אוֹ שְׁתַּיִים מִן הַמְּכוֹנוֹת חַסְרוֹת הָרֹאשׁ הוּזְזוּ מִמְּקוֹמָן מִטַּעַם זֶה אוֹ אַחֵר, וְעָמְדוּ פֹּה וָשָׁם בַּחֶדֶר שֶׁבְּאוֹר הַדִּמְדּוּמִים. הַיָּרוֹק וְהָאָדוֹם שֶׁל כִּיסּוּיֵיהֶן הִתְכַּהוּ בְּאוֹר בֵּין הָעַרְבַּיִים; וְדִמְיוֹנָן לִדְמוּיוֹת אֱנוֹשׁ הִתְחַזֵּק מְעַט בְּשֶׁל טִשְׁטוּשׁ צוּרָתָן. אֲבָל בַּמֶּרְכָּז חֲבוּרָתָן, בְּדִיּוּק בַּמָּקוֹם שֶׁבּוֹ הוּנַּח הַנְּיָיר עִם הַדְּיוֹ הָאָדוֹם, הָיָה דְּבַר מָה שֶׁנִּרְאָה כִּדְיוֹ אָדוֹם שֶׁנִּשְׁפַּךְ מִבַּקְבּוּק. אֲבָל זֶה לֹא הָיָה דַּיּוֹ אָדוֹם. בְּצֵירוּף צָרְפָתִי שֶׁל הִיגָּיוֹן וְאַלִּימוּת, פָּלַמְבּוּ פָּשׁוּט אָמַר, "רֶצַח!", וְאָז, צוֹלֵל אֶל תּוֹךְ הַדִּירָה, בָּחַן כָּל פִּינָּה וַאֲרוֹן בָּהּ בְּמֶשֶׁךְ חָמֵשׁ דַּקּוֹת. אֶלָּא שֶׁאִם צִיפָּה לִמְצוֹא גְּוִויָּיה, לֹא מָצָא כָּזוֹ. מֵת אוֹ חַי, אִיזִידוֹר סִמִּיַּית' לֹא נִמְצָא שָׁם. לְאַחַר חִיפּוּשׂ שֶׁאֵין נִמְרָץ מִמֶּנּוּ, שְׁנֵי הַגְּבָרִים פָּגְשׁוּ זֶה אֶת זֶה בַּחֲדַר הַמָּבוֹא בִּפְנִים נוֹטְפֵי זֵיעָה וּבְעֵינַיִים לְטוּשׁוֹת. "יְדִידִי," אָמַר פלמבו, מְדַבֵּר צָרְפָתִית בְּמַצָּבוֹ הַנִּרְגָּשׁ, "לֹא זוֹ בִּלְבַד שֶׁהָרוֹצֵחַ שֶׁלְּךָ אֵינוֹ נִרְאֶה, אֶלָּא שֶׁעָשָׂה לְבִלְתִּי נִרְאֶה גַּם אֶת הָאִישׁ שֶׁנִּרְצַח."
אֶנְגּוֹס הִתְבּוֹנֵן סְבִיב בַּחֶדֶר הָאַפְלוּלִי, הַמָּלֵא גְּלָמִים, וּבְפִינָּה קְלַטִית כָּלְשֶׁהִי שֶׁל נִשְׁמָתוֹ הַסְּקוֹטִית חָלְפָה צְמַרְמוֹרֶת. אֶחָד מִן הַגְּלָמִים בְּגוֹדֶל אָדָם עָמַד מַמָּשׁ מֵעַל כֶּתֶם הַדָּם, מֵטִיל עָלָיו אֶת צִלּוֹ. אוּלַי זוּמַּן לְשֵׁם בִּידֵי הַנִּרְצָח, רֶגַע לִפְנֵי שֶׁנָּפַל. אֶחָד הַקְּרָסִים מוּגְבְּהֵי הַכְּתֵפַיִים, שֶׁשִּׁימְּשׁוּ אֶת הַדָּבָר כִּזְרוּעוֹת, הָיָה מוּרָם מְעַט, וּבָאֶנְגּוֹס הִתְעוֹרְרָה לְפֶתַע הַהַשְׁעָרָה מְעוֹרֶרֶת הַחַלְחָלָה שֶׁיֶּלֶד הַבַּרְזֶל שֶׁל סַמְיָית' הַמִּסְכֵּן הִכָּה אוֹתוֹ בְּעַצְמוֹ אַרְצָה. הַחוֹמֶר הִתְקוֹמֵם, וְהַמְּכוֹנוֹת הַלָּלוּ הָרְגוּ אֶת אֲדוֹנָן. אֲבָל אֲפִילּוּ כָּךְ, מֶה עָשׂוּ אִיתּוֹ?
"אָכְלוּ אוֹתוֹ?" מוֹלֵל הַסִּיּוּט בְּאוֹזְנוֹ; וְהוּא נָחֲלָה לְפֶתַע לְנוֹכַח הַמַּחֲשָׁבָה עַל שְׂרִידֵי אֱנוֹשׁ מְשׁוּסָּעִים, הַנִּבְלָעִים וּמְרוּסָּקִים בְּתוֹךְ הַמַּנְגָּנוֹן הַמְּמוּכָּן חֲסַר הָרֹאשׁ הַזֶּה.
הוּא הֵשִׁיב לְעַצְמוֹ אֶת שְׁפִיּוּת רוּחוֹ בְּמַאֲמָץ נִיכָּר וְאָמַר לפלמבו, "וּבְכֵן, זֶה הַמַּצָּב. הַבַּרְנָשׁ הַמִּסְכֵּן הִתְפּוֹגֵג כְּעָנָן וְהוֹתִיר פַּס אָדוֹם עַל הָרִצְפָּה. הַסִּיפּוּר הַזֶּה אֵינוֹ שַׁיָּיךְ לְעוֹלָם זֶה."
"יֵשׁ רַק דָּבָר אֶחָד לַעֲשׂוֹת," אָמַר פָּלַמְבּוֹ, "בֵּין אִם הוּא שַׁיָּיךְ לְעוֹלָם הַזֶּה וּבֵין אִם לְאַחַר. אֲנִי חַיָּיב לָרֶדֶת וּלְדַבֵּר עִם יְדִידִי."
הֵם יָרְדוּ, חוֹלְפִים עַל פְּנֵי הָאִישׁ עִם הַדְּלִי, שֶׁחָזַר וְטָעַן בְּתוֹקֶף שֶׁלֹּא הִתִּיר לְשׁוּם פּוֹלֵשׁ לַעֲבוֹר, מַטֵּה אֶל הַשּׁוֹעֵר וְאֶל אִישׁ הָעַרְמוֹנִים הַמִּשְׁתַּהֶה, שֶׁשָּׁבוּ וְהִצְהִירוּ שֶׁעָמְדוּ בְּנֶאֱמָנוּת עַל מִשְׁמַרְתָּם. אֲבָל כַּאֲשֶׁר הִתְבּוֹנֵן אֶנְגּוֹס סְבִיב בְּחִיפּוּשׂ אַחַר הָאִישּׁוּר הָרְבִיעִי, לֹא הִצְלִיחַ לִמְצוֹא אוֹתוֹ, וּבְעַצְבָּנוּת מְסוּיֶּמֶת קָרָא, "אֵיפֹה הַשּׁוֹטֵר?"
"אֲבַקֵּשׁ אֶת סְלִיחָתְךָ," אָמַר הָאָב בְּרָאוּן; "זוֹ אַשְׁמָתִי. שָׁלַחְתִּי אוֹתוֹ בְּמוֹרַד הַדֶּרֶךְ לַחֲקוֹר מַשֶּׁהוּ – מַשֶּׁהוּ שֶׁחָשַׁבְתִּי שֶׁרָאוּי לַחֲקוֹר אוֹתוֹ."
"וּבְכֵן, אֲנַחְנוּ רוֹצִים שֶׁיַּחֲזוֹר בַּזְּמַן הַקָּרוֹב," חֲתָךְ אֶנְגּוֹס, "מִשּׁוּם שֶׁהַמְּסַכֵּן שֶׁלְּמַעְלָה לֹא רַק נִרְצַח, אֶלָּא גַּם נִמְחָה."
"כֵּיצַד?" שָׁאַל הַכּוֹמֶר.
"אָבִי," אָמַר פְּלַמְבּוֹ לְאַחַר רֶגַע, "אֲנִי נִשְׁבָּע בְּנִשְׁמָתִי שֶׁאֲנִי מַאֲמִין שֶׁהָעִנְיָין שַׁיָּיךְ לַתְּחוּם שֶׁלְּךָ יוֹתֵר מֵאֲשֶׁר לְשֶׁלִּי. שׁוּם אוֹהֵב אוֹ אוֹיֵב לֹא נִכְנַס אֶל הַבַּיִת, אֲבָל סַמְיָית' נֶעֱלַם כְּאִילּוּ גָּנְבוּ אוֹתוֹ הַפִּיּוֹת. אִם זֶה לֹא עַל-טִבְעִי, אֲנִי –"
בְּעוֹדוֹ מְדַבֵּר, לָכַד אֶת תְּשׂוּמֶת לֵב כּוּלָּם מַרְאֶה בִּלְתִּי רָגִיל; הַשּׁוֹטֵר הַגָּדוֹל וְהַכְּחוֹל הֵגִיחַ בְּרִיצָה מֵעֵבֶר לָעִיקּוּל הָרְחוֹב. הוּא הִגִּיעַ הַיְישֵׁר אֶל בְּרָאוּן.
"אַתָּה צוֹדֵק, אֲדוֹנִי," הִתְנַשֵּׁף, "הֵם בְּדִיּוּק מָצְאוּ אֶת גּוּפָתוֹ שֶׁל מַר סַמְיָית' הַמִּסְכֵּן בַּתְּעָלָה לְמַטָּה."
אֶנְגּוֹס שָׁלַח אֶת יָדוֹ בִּפְרָאוּת אֶל רֹאשׁוֹ. "הַאִם רָץ לְמַטָּה וְהִטְבִּיעַ אֶת עַצְמוֹ?" שָׁאַל.
"הוּא מֵעוֹלָם לֹא יָרַד לְמַטָּה, אֲנִי יָכוֹל לְהִישָּׁבַע," אָמַר הַשּׁוֹטֵר, "וְהוּא גַּם לֹא הוּטְבַּע, אֶלָּא מֵת מִדְּקִירָה עֲמוּקָּה מֵעַל הַלֵּב."
"וּבְכָל זֹאת לֹא רָאִיתָ אִישׁ נִכְנַס?" אָמַר פְּלַמְבּוֹ בְּקוֹל קוֹדֵר.
"בּוֹאוּ נֵלֵךְ מְעַט לְאוֹרֶךְ הַדֶּרֶךְ," אָמַר הַכּוֹמֶר.
כְּשֶׁהִגִּיעוּ לַקָּצֶה הָאַחֵר שֶׁל קֶשֶׁת הַבִּנְיָינִים צִייֵּן בַּחֲטָף, "כַּמָּה טִיפְּשִׁי מִצִּדִּי! שָׁכַחְתִּי לִשְׁאוֹל אֶת הַשּׁוֹטֵר מַשֶּׁהוּ. אֲנִי תּוֹהֶה אִם הֵם מָצְאוּ שַׂק חוֹם בָּהִיר."
"מַדּוּעַ שַׂק חוֹם בָּהִיר?" שָׁאַל אֶנְגּוֹס, נִדְהָם.
"מִשּׁוּם שֶׁאִם זֶה הָיָה שַׂק בְּכָל צֶבַע אַחֵר, הַחֲקִירָה צְרִיכָה לְהַתְחִיל מֵהַתְחָלָה," אָמַר הָאָב בְּרָאוּן; "אֲבָל אִם זֶה שַׂק חוֹם בָּהִיר, וּבְכֵן, הַחֲקִירָה סְגוּרָה."
"אֲנִי שָׂמֵחַ לִשְׁמוֹעַ," אָמַר אֶנְגּוֹס בְּאִירוֹנְיָה מִקֶּרֶב לֵב. "מִבְּחִינָתִי, הִיא עֲדַיִין לֹא הִתְחִילָה."
"אַתָּה חַיָּיב לְסַפֵּר לָנוּ הַכּוֹל," אָמַר פְּלַמְבּוֹ בְּפַשְׁטוּת כְּבֵדָה וּמוּזָרָה, כְּמוֹ יֶלֶד.
בִּבְלִי דַּעַת הֵם פָּסְעוּ בִּצְעָדִים מְהִירִים יוֹתֵר וְיוֹתֵר לְאוֹרֶךְ הַדֶּרֶךְ הָאֲרוּכָּה, הַמִּתְעַקֶּלֶת בְּצִדָּהּ הָאַחֵר שֶׁל הַקֶּשֶׁת הַנִּישֵּׂאת, הָאָב בְּרָאוּן מוֹבִיל בְּצַעַד נִמְרָץ אַךְ בִּשְׁתִיקָה. לְבַסּוֹף אָמַר בְּעִרְפּוּל כִּמְעַט נוֹגֵעַ לַלֵּב, "וּבְכֵן, אֲנִי חוֹשֵׁשׁ שֶׁתַּחְשְׁבוּ שֶׁהַדָּבָר כָּל כָּךְ פְּרוֹזָאִי. אֲנַחְנוּ מַתְחִילִים תָּמִיד בַּצַּד הַמּוּפְשָׁט שֶׁל הַדְּבָרִים, וְאִי-אֶפְשָׁר לְהַתְחִיל אֶת הַסִּיפּוּר הַזֶּה בְּשׁוּם מָקוֹם אַחֵר.
"הַאִם שַׂמְתֶּם לֵב לָזֶה אֵי-פַּעַם – שֶׁאֲנָשִׁים לְעוֹלָם אֵינָם עוֹנִים עַל הַשְּׁאֵלָה שֶׁאַתֶּם שׁוֹאֲלִים? נַגִּיד שֶׁלֶּיְידִּי אַחַת אוֹמֶרֶת לִרְעוּתָהּ בְּבֵית סֵפֶר, 'הַאִם מִישֶׁהוּ מִתְגּוֹרֵר אִיתְּךָ?' הַלֶּיְידִּי אֵינָהּ מְשִׁיבָה. 'כֵּן, רַב הַמְּשָׁרְתִים, שְׁלוֹשֶׁת הַמְּשָׁרְתִים הַנּוֹסָפִים, הַחַדְרָנִית וְכֵן הָלְאָה,' עַל אַף שֶׁהַחַדְרָנִית נִמְצֵאת אוּלַי בַּחֶדֶר, אוֹ שֶׁרַב הַמְּשָׁרְתִים עוֹמֵד מֵאֲחוֹרֵי הַכִּיסֵּא שֶׁלָּהּ. הִיא אוֹמֶרֶת, 'אִישׁ אֵינוֹ מִתְגּוֹרֵר אִיתִּי,' שֶׁמִּשְׁמָעוֹ, אִישׁ מִן הַסּוּג שֶׁאַתְּ מִתְכַּוֶּונֶת אֵלָיו. אֲבָל נַנִּיחַ שֶׁרוֹפֵא, הַבּוֹדֵק הִתְפָּרְצוּת שֶׁל מַחֲלָה מִידַּבֶּקֶת, שׁוֹאֵל, 'מִי גָּר בְּבֵית?' אָז תִּזְכּוֹר הַלֶּיְידִּי אֶת רַב הַמְּשָׁרְתִים, אֶת הַחַדְרָנִית וְאֶת כָּל הַיֶּתֶר. כָּזֶה הוּא הַשִּׁימּוּשׁ בְּכָל שָׂפָה; לְעוֹלָם לֹא יַעֲנוּ לָכֶם עַל שְׁאֵלָה בְּאוֹפֶן מִילּוּלִי, גַּם כַּאֲשֶׁר יַעֲנוּ לָכֶם אֱמֶת. כַּאֲשֶׁר אַרְבַּעַת הַגְּבָרִים הַכֵּנִים בְּהֶחְלֵט הָאֵלֶּה אוֹמְרִים שֶׁאִישׁ לֹא נִכְנַס אֶל הַבִּנְיָין אוֹ יָצָא מִמֶּנּוּ, הֵם לֹא הִתְכַּוְּונוּ בֶּאֱמֶת לוֹמַר שֶׁאִישׁ לֹא נִכְנַס אֵלָיו. הֵם הִתְכַּוְּונוּ לְכָךְ שֶׁלֹּא נִכְנַס לְשֵׁם אִישׁ שֶׁיָּכְלוּ לַחֲשׁוֹד בּוֹ שֶׁהוּא הָאִישׁ שֶׁלָּכֶם. מִישֶׁהוּ אָכֵן נִכְנַס לַבַּיִת וְאָכֵן יָצָא מִמֶּנּוּ, אֲבָל הֵם מֵעוֹלָם לֹא הִבְחִינוּ בּוֹ."
"אִישׁ בִּלְתִּי נִרְאֶה?" תָּהָה אֶנְגּוֹס, מְקַמֵּר אֶת גַּבּוֹתָיו הָאֲדוּמּוֹת. "אִישׁ בִּלְתִּי נִרְאֶה מִן הַבְּחִינָה הַמֶּנְטָלִית," אָמַר הָאָב בְּרָאוּן.
דַּקָּה אוֹ שְׁתַּיִים לְאַחַר מִכֵּן שָׁב לְדַבֵּר בְּאוֹתוֹ קוֹל נְטוּל חֲשִׁיבוּת עַצְמִית, כְּאָדָם הַמְּכַלְכֵּל אֶת דַּרְכּוֹ. "מוּבָן שֶׁאָדָם כָּזֶה לֹא יַעֲלֶה בְּדַעְתְּכֶם כְּלָל, אֶלָּא רַק בְּדִיעֲבַד, לְאַחַר שֶׁכְּבָר חֲשַׁבְתֶּם עָלָיו. בְּכָךְ מִתְבַּטֵּאת פִּיקְּחוּתוֹ. אֲבָל אֲנִי הִתְחַלְתִּי לַחֲשׁוֹב עָלָיו בִּגְלַל שְׁנַיִים אוֹ שְׁלוֹשָׁה דְּבָרִים קְטַנִּים בַּסִּיפּוּר שֶׁסִּיפֵּר לָנוּ מַר אֶנְגּוֹס. קוֹדֶם כּוֹל הָעוּבְדָּה שׁוֹלְקֵין זֶה יָצָא לַהֲלִיכוֹת אֲרוּכּוֹת. וְאָז הָיָה הָמוֹן נְיַיר דֶּבֶק לַבּוּלִים עַל הַחַלּוֹן, וְאָז, יוֹתֵר מִכּוֹל, הָיוּ שְׁנֵי הַדְּבָרִים שֶׁהָעַלְמָה הַצְּעִירָה אָמְרָה – דְּבָרִים שֶׁלֹּא הָיוּ יְכוֹלִים לִהְיוֹת נְכוֹנִים. אֶל תִּתְרַגֵּז," נֶחְפַּז לְהוֹסִיף, מַבְחִין בִּתְנוּעָה פִּתְאוֹמִית מִצַּד רֹאשׁוֹ שֶׁל הַסְּקוֹטִי; "הִיא חָשְׁבָה שֶׁהָיוּ נְכוֹנִים. אִשָּׁה אֵינָהּ יְכוֹלָה לִהְיוֹת לְגַמְרֵי לְבַדָּהּ בִּרְחוֹב שְׁנִיָּיה לִפְנֵי שֶׁהִיא מְקַבֶּלֶת מִכְתָּב. הִיא אֵינָהּ יְכוֹלָה לִהְיוֹת לְגַמְרֵי לְבַדָּהּ בָּרְחוֹב בִּזְמַן שֶׁהִיא מַתְחִילָה לִקְרוֹא מִכְתָּב שֶׁזֶּה עַתָּה קִיבְּלָה. מִישֶׁהוּ חַיָּיב לִהְיוֹת קָרוֹב אֵלֶיהָ לְמַדַּי; וְהוּא חַיָּיב לִהְיוֹת בִּלְתִּי נִרְאֶה מִן הַבְּחִינָה הַמֶּנְטָלִית."
"מַדּוּעַ חַיָּיב לִהְיוֹת מִישֶׁהוּ לְיָדָהּ?" שָׁאַל אֶנְגּוֹס.
"מִשּׁוּם," אָמַר הָאָב בְּרָאוּן, "שֶׁאִם לֹא נָבִיא בְּחֶשְׁבּוֹן יוֹנִי דּוֹאַר, מִישֶׁהוּ חַיָּיב לְהָבִיא לָהּ אֶת הַמִּכְתָּב."
"הַאִם אַתָּה מִתְכַּוֵּון לוֹמַר," שָׁאַל פלמבו בְּהִתְעוֹרְרוּת, "שׁוֹלְקֵין נָשָׂא אֶת מִכְּתָבָיו שֶׁל יְרִיבוֹ לִגְבִרְתּוֹ?"
"כֵּן," אָמַר הַכּוֹמֶר. "וּלְקַיִן נָשָׂא אֶת מִכְּתָבָיו שֶׁל יְרִיבוֹ לִגְבִרְתּוֹ. הוּא הָיָה חַיָּיב, אַתָּה מֵבִין."
"הוֹ, אֲנִי לֹא יָכוֹל לִסְבּוֹל אֶת זֶה יוֹתֵר," הִתְפּוֹצֵץ פְּלַמְבּוֹ. "מִי הַבַּרְנָשׁ הַזֶּה? אֵיךְ הוּא נִרְאֶה? מָה הִיא הַהוֹפָעָה הַמְּקוּבֶּלֶת אֵצֶל מִישֶׁהוּ שֶׁאֵינוֹ נִרְאֶה מִבְּחִינָה מֶנְטָלִית?"
"הוּא לָבוּשׁ בְּאוֹפֶן מְהוּדָּר לְמַדַּי בְּאָדוֹם, כָּחוֹל וְזָהָב," הֵשִׁיב הַכּוֹמֶר מִיָּד וּבְפֵירוּט. "וּבַתִּלְבּוֹשֶׁת הַבּוֹלֶטֶת וְאַף הַצַּעֲקָנִית הַזּוֹ הוּא נִכְנַס לְהִימָלָאיָה מִנְּשֶׁנֶז לְנוֹכַח מִבֶּטֶן שֶׁל שְׁמוֹנֶה עֵינַיִים אֱנוֹשִׁיּוֹת; הוּא הָרַג אֶת סַמְיָית' בְּדָם קַר וְיָצָא שׁוּב לִרְחוֹב, נוֹשֵׂא אֶת הַגּוּפָה בִּזְרוֹעוֹתָיו –"
"אֲדוֹנִי הַכּוֹמֶר," קָרָא אֶנְגּוֹס, עוֹמֵד בִּמְקוֹמוֹ, "הַאִם יָצָאתָ מִדַּעְתְּךָ לְגַמְרֵי, אוֹ שֶׁיָּצָאתִי אֲנִי מִדַּעְתִּי?"
"אֵינְךָ מְשׁוּגָּע," הֵשִׁיב בְּרָאוּן, "אֶלָּא רַק לוֹקֶה מְעַט בְּכוֹשֶׁר הַהַבְחָנָה. לֹא הִבְחַנְתָּ בְּאָדָם כָּזֶה, לְמָשָׁל."
הוּא צָעַד שְׁלוֹשָׁה צְעָדִים מְהִירִים קָדִימָה וְהִנִּיחַ אֶת יָדוֹ עַל כְּתֵפוֹ שֶׁל דַּוּוֹר רָגִיל, שֶׁחָלַף בִּמְהִירוּת עַל פְּנֵיהֶם, בִּלְתִּי מוּבְחָן בְּצֵל הָעֵצִים.
"אִישׁ אֵינוֹ מַבְחִין בְּדַוּוֹרִים, מִשּׁוּם מָה," אָמַר, שָׁקוּעַ בַּמַּחֲשָׁבָה; "וַעֲדַיִין יֵשׁ לָהֶם תְּשׁוּקוֹת כֶּשֶׁל אֲנָשִׁים אֲחֵרִים, וְהֵם אֲפִילּוּ נוֹשְׂאִים שַׂקִּים גְּדוֹלִים שֶׁאֶפְשָׁר לְהַטְמִין בָּהֶם גּוּפָהּ קְטַנָּה בְּקַלּוּת רַבָּה."
הַדַּוּוֹר, בִּמְקוֹם לִפְנוֹת כְּלַפֵּיהֶם בְּטִבְעִיּוּת, הִתְכּוֹפֵף וְנֶחְבַּט כְּנֶגֶד גֶּדֶר הַגַּן. הוּא הָיָה גֶּבֶר צָנוּם בַּעַל זָקֵן בָּהִיר וְהוֹפָעָה רְגִילָה מְאוֹד, אֲבָל כַּאֲשֶׁר הִפְנָה פָּנִים נֶחֱרָדִים מֵעֵבֶר לִכְתֵפוֹ, רוּתְּקוּ כָּל שְׁלוֹשֶׁת הַגְּבָרִים לָעֵינַיִים, שֶׁפְּזִילָתָן הָיְתָה כִּמְעַט שְׂטָנִית.
פְּלַמְבּוֹ שָׁב אֶל חַרְבוֹתָיו, אֶל שְׁטִיחָיו הַסֶּגוֹלִים וְאֶל חֲתוּלוֹ הַפַּרְסִי, שֶׁכֵּן הָיוּ לוֹ עִנְיָינִים רַבִּים לַעֲנוֹת בָּהֶם. ג'וֹן טֶרְנְבּוֹל אֶנְגּוֹס שָׁב אֶל הַגְּבֶרֶת שֶׁבַּחֲנוּת, שֶׁבִּמְחִיצָתָהּ בִּיקֵּשׁ אוֹתוֹ גֶּבֶר צָעִיר וְנִמְהָר לֵיהָנוֹת מִנּוֹחִיּוּת שֶׁאֵין כְּמוֹתָהּ. אֲבָל הָאָב בְּרָאוּן צָעַד בְּאוֹתָן גְּבָעוֹת מְכוּסּוֹת שֶׁלֶג תַּחַת הַכּוֹכָבִים בְּמֶשֶׁךְ שָׁעוֹת רַבּוֹת עִם רוֹצֵחַ, וּמָה שֶׁאָמְרוּ זֶה לָזֶה לְעוֹלָם לֹא יִיוּוֹדַע.








https://www.shortstoryproject.com/he/story/%d7%94%d7%90%d7%99%d7%a9-%d7%94%d7%9c%d7%90-%d7%a0%d7%a8%d7%90%d7%94/
#