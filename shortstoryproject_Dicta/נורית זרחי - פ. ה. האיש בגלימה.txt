כְּשֶׁרָאִיתִי אוֹתוֹ לֹא הָיָה שׁוּם מָקוֹם לִטְעוֹת. זַהֲרוּרֵי הַשֶּׁמֶשׁ שֶׁהֵצִיפוּ אֶת הַגִּינָּה רִיצְּדוּ גַּם עַל גַּבֵּי גְּלִימָתוֹ הַכֵּהָה, שֶׁהָפְכָה לְסִימַן הַהֶיכֵּר שֶׁלּוֹ וּבְהַשְׁרָאָתוֹ לְכָל אַנְשֵׁי הַמִּסְדָּר.
"גְּבִירְתִּי", הוּא אָמַר בַּאֲדִיבוּת, הָאִישׁ יָדוּעַ בְּנִימוּסָיו, וְהִנִּיחַ בִּזְרוֹעוֹתַיי גּוּר קָטָן פַּרְוָונִי. הוּא הִתְבּוֹנֵן לְרֶגַע בִּי וּבַגּוּר הֶחָדָשׁ וְנֶעֱלַם. הִתְפַּלֵּאתִי שֶׁאָהַבְתִּי הָעַזָּה לְגוּרִים הִרְחִיקָה עַד כְּדֵי לְהַבְקִיעַ דֶּרֶךְ מֵאוֹת אֲחָדוֹת לְאָחוֹר. אֲבָל אֵיךְ שֶׁאָדָם מִצְטַיֵּיר עַל פְּנֵי מִשְׁטַח הַזְּמַן זֶה מְחַיֵּיב.
עָלַיי לְהוֹדוֹת שֶׁיּוֹתֵר מִשֶּׁהִתְעַנְיַינְתִּי בְּגוּר שֶׁהוּנַּח בִּזְרוֹעוֹתַיי, הָיִיתִי שְׁקוּעָה בַּמַּחֲשָׁבָה עַל הַדְּמוּת הַזֹּאת שֶׁנֶּעֶלְמָה כִּלְעוּמַּת שֶׁהוֹפִיעָה. יָדַעְתִּי עָלָיו שֶׁהִקְדִּים אֶת הַבִּיטּוּי 'אֲחִי' שֶׁהָיָה שָׁגוּר אֶצְלֵנוּ בִּשְׁנוֹת הַ־90, כְּשֶׁאָמַר: "אָחִי הַשֶּׁמֶשׁ, אֲחוֹתִי הַלְּבָנָה וְאַחְיוֹתַיי הַצִּיפּוֹרִים". הַגּוּר הֶחָדָשׁ הִבִּיט בִּי בְּמַבָּט מְלוּכְסָן, שׁוֹנֶה מְעַט מֵהָעֵינַיִים הַכְּחוּלּוֹת הַדְּהוּמוֹת שֶׁל תִּינוֹקוֹת בְּדֶרֶךְ כְּלָל.
"מָתוֹק", קָרָאתִי לוֹ, כְּפִי שֶׁאֲנִי קוֹרֵאת לְאֵלּוּ שֶׁמַּכִּים בְּלִיבִּי.
בַּיָּמִים הַבָּאִים הֶאֱכַלְתִּי אוֹתוֹ, נִיקִּיתִי אַחֲרָיו וְסֵירַקְתִּי אוֹתוֹ. לָקַח זְמַן מָה, וְהָאֱמֶת שֶׁלֹּא הוּפְתַּעְתִּי גַּם אָז, כְּשֶׁגִּילִּיתִי שֶׁלּוֹבֵשׁ הַגְּלִימָה הִנִּיחַ בִּזְרוֹעוֹתַיי זְאֵב. הַדָּבָר הִתְגַּלָּה כְּשֶׁאָכַל לְאִיטּוֹ וּבְאוֹפֶן סִדְרָתִי אֶת הָאַרְנָבוֹת בַּחֲצַר, אֶת הַחֲתוּלָה שֶׁטִּייְּלָה עַל הַשְּׁבִיל, כַּמּוּבָן דְּרוֹרִים וַאֲפִילּוּ נִיסָּה לִטְרוֹף אֶת הַכַּלְבָּה שֶׁלִּי רוּתִי. מוּבָן שֶׁהוּא בִּיצֵּעַ אֶת כָּל זֶה כְּשֶׁהוֹצֵאתִי אוֹתוֹ לְטִיּוּל בַּגִּינָּה. כְּשֶׁלֹּא בִּשְׁעַת טִיּוּל ,סָגַרְתִּי אוֹתוֹ בָּאַמְבַּטְיָה, וּכְשֶׁנִּכְנַסְתִּי הוּא פַּעַר מוּלִי אֶת פִּיו עִם דָּם עַל הַשִּׁינַּיִים.
בְּדֶרֶךְ כְּלָל אִכְסַנְתִּי אוֹתוֹ בְּבֵית, עַד שֶׁנָּעַץ שֵׁן גַּם בִּי. בְּאוֹתוֹ זְמַן עוֹד הָיוּ הַיְּלָדוֹת שֶׁלִּי גַּם הֵן בְּבֵית, וְהַגְּדוֹלָה אָמְרָה: "בָּרוּר, זֶה בִּגְלַל שֶׁאֵין לוֹ שָׁם".
"נִרְאֶה לָכֵן?" שָׁאַלְתִּי.
"אֲנִי מַצִּיעָה גַּ'סְטִין", הִצִּיעָה הַגְּדוֹלָה.
"וְגַם שָׁם מִשְׁפָּחָה – בֵּיבַר", הוֹסִיפָה קְטַנָּה.
"מָה פִּתְאוֹם, בְּרוֹשִׁי, הוּא שַׁיָּיךְ לַמִּשְׁפָּחָה שֶׁלָּנוּ", אָמְרָה הַגְּדוֹלָה.
"זֶה לֹא עוֹזֵר", אָמְרָה הַקְּטַנָּה אַחֲרֵי שֶׁנִּיסָּה לֶאֱכוֹל גַּם אֶת רוּתִי. "כַּנִּרְאֶה שָׁם זֶה לֹא מַשֶּׁהוּ כָּל כָּךְ חָזָק".
"נָכוֹן," אָמְרָה הַגְּדוֹלָה בֵּטוֹן מַעֲשֵׂי. "תַּחֲזִירִי אוֹתוֹ".
הִיא הִכִּירָה אוֹתִי שֶׁלָּקַחְתִּי וְהֶחֱזַרְתִּי בַּעֲלֵי חַיִּים שׁוֹנִים בִּזְמַנִּים שׁוֹנִים. אֲבָל לְמִי? שָׁאַלְתִּי אֶת עַצְמִי. קָשֶׁה לְהַאֲמִין, קְדוֹשִׁים בְּדֶרֶךְ כְּלָל לֹא בָּאִים פַּעַם שְׁנִיָּיה. וְאוּלַי הוּא חָשַׁב שֶׁהַגּוּר שֶׁלּוֹ יַחֲלִיף אֶת עוֹרוֹ בִּגְלַל אוֹפְיִי הַטּוֹב וְהוּא כּוֹעֵס עָלַיי שֶׁזֶּה לֹא הִתְרַחֵשׁ.
"תְּנִי אוֹתוֹ לַגַּן," הִצִּיעָה הַקְּטַנָּה.
"זְאֵב בְּגַן הַיְּלָדִים? מָה, אֲנַחְנוּ מְשַׂחֲקִים בְּכִיפָּה אֲדוּמָּה? וְגַם אֵין לָנוּ צַיָּיד".
אֲבִיהֶן הָיָה גֶּבֶר נְעִים הֲלִיכוֹת אֲבָל בְּשׁוּם פָּנִים לֹא צַיָּיד. בְּשַׁבָּתוֹת הוּא הָיָה לוֹקֵחַ אוֹתָנוּ לְטִיּוּלִים, וּבִימֵי הַחוֹל הָיָה מְנַסֶּה לְהַרְגִּיעַ אוֹתָנוּ. זֶה מוּזָר, חָשַׁבְתִּי, שֶׁקָּדוֹשׁ הִיסְטוֹרִי יְסַבֵּךְ אוֹתָנוּ בְּעִנְיַין כָּזֶה. הַזְּאֵב הַזֶּה הוּא נוֹצְרִי, וּבְכָל זֹאת הָלַכְתִּי לְבֵית הַכְּנֶסֶת הַשְּׁכוּנָתִי.
"לֹא עִם חַיּוֹת בְּבֵית הַכְּנֶסֶת," נִרְתַּע הַשֶּׁמֶשׁ.
"אֲבָל גָּר זְאֵב עִם כֶּבֶשׂ," אָמַרְתִּי.
"טוֹב שֶׁאַתְּ בְּקִיאָה בַּכְּתוּבִים, אֲבָל מָה שֶׁאַתְּ לֹא יוֹדַעַת שֶׁזֶּה מִתְרַחֵשׁ בְּאַחֲרִית הַיָּמִים. הַאִם לְדַעְתְּךָ עַכְשָׁיו זֶה אַחֲרִית הַיָּמִים?"
בֶּאֱמֶת הָיָה נִרְאֶה לִי שֶׁלֹּא. הַמַּגֵּיפוֹת, הַמֶּמְשָׁלוֹת, הַמִּיסִּים, הַשּׁוֹחַד, בָּתֵּי הַחוֹלִים, בָּתֵּי הַסֵּפֶר.
"אַתְּ רוֹאֶה," אָמַר הַשֶּׁמֶשׁ וְסָגַר בְּפָנַיי אֶת הַדֶּלֶת.
"מִנַּיִין בָּא הָאוֹרֵחַ שֶׁלְּךָ אָז בַּגִּינָּה?" שָׁאֲלוּ הַיְּלָדוֹת כְּשֶׁסָּפַרְתִּי לָהֶן אֶת זֶה.
"בֶּטַח מִכְּנֵסִיָּיה".
"נוּ," אָמְרָה הַגְּדוֹלָה.
"אֲבָל בְּקוֹשִׁי גָּרַרְתִּי אוֹתוֹ וְאֶת הָרָעָב הַטּוֹרְפָנִי שֶׁלּוֹ לְבֵית הַכְּנֶסֶת וּבַחֲזָרָה," אָמַרְתִּי, "אֲנִי לֹא יְכוֹלָה לְנַסּוֹת שׁוּב, וְגַם אֵין כְּנֵסִיּוֹת בָּעִיר שֶׁלָּנוּ".
גַּ'סְטִין רַיֵּיר וְחָשַׂף שִׁינַּיִים.
"אַתְּ רוֹאָה, הוּא מֵבִין", אָמְרָה הַקְּטַנָּה.
כְּשֶׁבַּעֲלֵי חָזַר בָּעֶרֶב מֵהָעֲבוֹדָה הוּא אָמַר: "נִמְאַס לִי, אֲנִי מַעֲלֶה אוֹתוֹ עַל הַטֶּנְדֵּר וּמְשַׁחְרֵר אוֹתוֹ בְּאֶחָד הַיִּשּׁוּבִים בַּסְּבִיבָה".
"מָה??" אָמַרְתִּי, "שֶׁיִּטְרוֹף אֶת כָּל הַתַּרְנְגוֹלוֹת שֶׁלָּהֶם, הַבַּרְוָוזִים, הַטְּלָאִים, הַפָּרוֹת?"
"זֶה יִהְיֶה מֵעֵבֶר לַיְּדִיעָה שֶׁלָּנוּ. מָה שֶׁאֲנַחְנוּ לֹא יוֹדְעִים זֶה לֹא אַחְרָיוּתֵנוּ".
"נִדְמֶה לְךָ," אָמַרְתִּי, "רָאִיתָ שֶׁזֶּה מַגִּיעַ עַד לְמֵאוֹת קוֹדְמוֹת".
בַּלַּיְלָה יָשַׁבְתִּי עַל הַמַּדְרֵגָה בַּגִּינָּה, נִיסִּיתִי לְהִתְרַכֵּז בְּכָל הַכּוֹחַ, שָׁלַחְתִּי לְאִישׁ הַגְּלִימָה הוֹדָעָה: "זֶה בְּעִנְיַין הַזְּאֵב, אוּלַי הוּא אָח, אֲבָל תּוֹדָה, זֶה רוֹעַ טָהוֹר שֶׁהִנַּחְתָּ בֵּין זְרוֹעוֹתַיי".
פְרַנְצִיסְקוּס לֹא עָנָה, אֲבָל כְּשֶׁהִתְעוֹרַרְתִּי בַּבּוֹקֶר רָאִיתִי שֶׁהַזְּאֵב נֶעֱלַם.
"אוּלַי רְאִיתֶן מִישֶׁהוּ שֶׁלָּקַח אוֹתוֹ?" שָׁאַלְתִּי אֶת הַיַּלְדוּת. הָיִיתִי בִּמְצוּקָה. נִרְאֶה שֶׁלֹּא עָמַדְתִּי בְּמִבְחָן.
"אַתְּ יוֹדַעַת," אָמְרָה בִּתִּי הַקְּטַנָּה, "יֵשׁ יְלָדִים בַּגַּן שֶׁנּוֹשְׁכִים, אַתְּ חוֹשֶׁבֶת שֶׁגַּם הֵם יֵיעָלְמוּ יוֹם אֶחָד?".



https://www.shortstoryproject.com/he/story/%d7%a4-%d7%94-%d7%94%d7%90%d7%99%d7%a9-%d7%91%d7%92%d7%9c%d7%99%d7%9e%d7%94/
#אָלֵגוֹרְיָה#אַלִּימוּת#חַיּוֹת-מַחְמַד#יִשְׂרְאֵלִי#מִשְׁפָּחָה#עַכְשָׁוִוי