מְבִיאָה אֶת הָעוֹלָם לְתוֹךְ חַדְרֵי
הוּא לֹא הִבְחִין בִּי כְּשֶׁנִּכְנַסְתִּי בְּדֶלֶת הַרְחָבָה וּפָנִיתִי מִיָּד אֶל שׁוּלְחַן הַמְּפַקֵּחַ עַל שְׁעוֹת הָעֲבוֹדָה, כְּדֵי לִרְשׁוֹם אֶת שְׁעַת הִגַּעְתִּי לַעֲבוֹדָה.
בִּתְנוּעָה קַלָּה, רַכָּה וּמְתוּנָה, הֵסַרְתִּי מֵעַל צַוּוֹארִי אֶת הַצָּעִיף הַמְּנוּמָּר, הִנַּחְתִּי אוֹתוֹ לְיָדִי, עַל תִּיק הַיָּד הַחוֹם הַגָּדוֹל, שֶׁכְּרִיכָתוֹ שֶׁל הַסֵּפֶר כִּיסְּתָה חֵלֶק מִמֶּנּוּ, וְהִתְמַקַּדְתִּי בְּפִנְקַס הַחֲתִימוֹת, לִרְשׁוֹם אֶת זְמַן הִגַּעְתִּי – שָׁעָה וְדַקָּה: שְׁמוֹנָה וְעֶשְׂרִים וְשָׁלוֹשׁ דַּקּוֹת. בִּידֵי הַיְּמָנִית אָחַזְתִּי בְּעֵט הַחֲתִימוֹת וְהַשְּׂמָאלִית נָחָה עַל הַצָּעִיף וְהַתִּיק, כְּדֵי שֶׁלֹּא יַחְלִיק, כְּפִי שֶׁקּוֹרֶה עַל פִּי רוֹב, וְתוֹכְנוֹ יִישָּׁפֵךְ הַחוּצָה.
אֲנִי "מְשׁוּגַּעַת" עַל קְרִיאָה – בְּכָל מָקוֹם – וְלָכֵן אֲנִי תּוֹחֶבֶת  אֶת הַסֵּפֶר פְּנִימָה בְּהִיכָּנְסִי לְמָקוֹם כָּלְשֶׁהוּ, אוֹ מַפְסִיקָה לִקְרוֹא בְּצֵאתִי. בְּהַסַּח הַדַּעַת אֲנִי מַשְׁאִירָה אֶת הַתִּיק פָּתוּחַ, וּפְעָמִים רַבּוֹת אֲנִי עוֹשֶׂה תְּנוּעָה מִקְרִית, וְכָל תּוֹכְנוֹ נִשְׁפָּךְ.
"עוֹד שֶׁבַע דַּקּוֹת אֲנִי סוֹגֵר אֶת  הַפִּנְקָס" – אוֹמֵר הַמְּפַקֵּחַ עַל שְׁעוֹת הָעֲבוֹדָה.
הֵצַצְתִּי בְּשֶׁעוֹנִי וְעָנִיתִי לוֹ:
"אֲבָל גַּם שֶׁבַע דַּקּוֹת הֵן פֶּרֶק זְמַן. בְּדַקָּה אַחַת פְּנֵי הָעוֹלָם יְכוֹלִים לְהִשְׁתַּנּוֹת".
לֹא חָשַׁבְתִּי שֶׁמִּישֶׁהוּ יָכוֹל לִקְרוֹא אֶת כּוֹתֶרֶת הַסֵּפֶר הַכְּתוּבָה עַל שִׁדְרָתוֹ שֶׁל הַסֵּפֶר הַמֵּצִיץ מִתּוֹךְ הַתִּיק הַפָּתוּחַ, אֶלָּא אִם כֵּן הוּא חַד-רְאִייָּה וְיַכִּיר הֵיטֵב אֶת הַסֵּפֶר.
מֵהָרֶגַע הַזֶּה, שֶׁבּוֹ הֵסַרְתִּי אֶת הַצָּעִיף הַמְּנוּמָּר (עוֹר נָחָשׁ), וְיָדִי לִיטְּפָה מִבְּלִי מֵשִׂים אֶת כְּרִיכַת הָרוֹמָן שֶׁבְּתִיקִי – מִן הָרֶגַע הַזֶּה מַתְחִילָה עֲלִילַת הָרוֹמָן הַזֶּה.
לָקַחְתִּי בַּעֲדִינוּת אֶת הַצָּעִיף, תָּחַבְתִּי אוֹתוֹ בְּתוֹךְ הַתִּיק וְיָרַדְתִּי בַּמַּעֲלִית.
הוּא עָקַב אַחֲרֵי לַחְצָנֵי הַמַּעֲלִית. לְאַחַר כַּחֲצִי שָׁעָה נִכְנַס לַמַּעֲלִית וְיָרַד אֶל הַמַּחְסָן, וְנֶעֱצַר לִידֵי בְּמָקוֹם שֶׁבּוֹ אֲנִי עוֹבֶדֶת, שְׁקוּעָה בְּרִיקוּן אַרְגְּזֵי צִינּוֹרוֹת הַגּוּמִי הַחֲדָשִׁים שֶׁהִגִּיעוּ אֶמֶשׁ לְמַחְסָן בְּסוֹף שְׁעוֹת הָעֲבוֹדָה, וְלֹא הִסְפַּקְתִּי לְסִדְרָם.
בְּעוֹדִי עוֹלֶה וְיוֹרֶדֶת בְּסוּלַּם הַבַּרְזֶל, וּמְסַדֶּרֶת אֶת הַצִּינּוֹרוֹת עַל הַמַּדָּף הַשְּׁלִישִׁי, שָׁמַעְתִּי אֶת קוֹל פְּסִיעוֹתָיו.
הוּא נֶעֱמַד לְיָדִי מְעַשֵּׁן סִיגַרְיָה. הִבַּטְתִּי בּוֹ מִמְּרוֹם הַסּוּלָּם וּלְפֶתַע חַשְׁתִּי סְחַרְחוֹרֶת:
– אָסוּר לְעַשֵּׁן, אַתָּה לֹא יוֹדֵעַ לִקְרוֹא?!
הִצְבַּעְתִּי עַל הַשֶּׁלֶט שֶׁעָלָיו כָּתוּב: אָסוּר לְעַשֵּׁן. חוֹמָרִים דְּלִיקִים.
הַמַּחְסָן הָיָה מָלֵא חוֹמָרִים דְּלִיקִים – בֶּנְזִין וְנֵפְט. הוּא זָרַק אֶת הַסִּיגַרְיָה עַל הָרִצְפָּה וְדֶרֶךְ עָלֶיהָ.
יָרַדְתִּי בִּשְׁלַבֵּי הַסּוּלָּם בִּתְנוּעוֹת מְהִירוֹת וְהֵרַמְתִּי אֶת בְּדַל הַסִּיגַרְיָה. הַסּוּלָּם כִּמְעַט נָפַל עָלַי:
– מָה הַהֶפְקֵרוּת הַזֹּאת?! הָרִצְפָּה נַקִּיהָ!
– מָה, אֲנַחְנוּ בְּבֵית חוֹלִים? – אָמַר בְּסַרְקַזְם וְהוֹסִיף:
– אֲבָל לֹא רָאִיתִי שׁוּם מַאֲפֵרָה.
– אָמַרְתִּי לְךָ שֶׁאָסוּר לְעַשֵּׁן!
שַׂמְתִּי אֶת בְּדַל הַסִּיגַרְיָה בְּשַׂקִּית הָאַשְׁפָּה בַּפִּינָּה הַקְּטַנָּה שֶׁוִּוילוֹן שָׁחוֹר חוֹצֵץ בֵּינָהּ לְבֵין חַדְרֵי. פָּתַחְתִּי אַרְגַּז נוֹסָף שֶׁל סְחוֹרָה, וְסִידַּרְתִּי אֶת תְּכוּלָתוֹ עַל הַמַּדָּף הַשְּׁלִישִׁי.
– אַתְּ עוֹבֶדֶת כָּאן?
-מָה נִרְאֶה לְךָ? – הֵשַׁבְתִּי לוֹ קְצָרוֹת, מִשְׁתּוֹמֶמֶת עַל נוֹכְחוּתוֹ לְיָדִי. בְּדֶרֶךְ כְּלָל אֵין אִישׁ נִכְנָס לְכָאן מִלְּבַד הַפּוֹעֲלִים הַמַּעֲבִירִים סְחוֹרָה אֶל הַמַּחְסָן וּמִמֶּנּוּ.
-לְבַד?
-אַתָּה רוֹאֶה פֹּה עוֹד מִישֶׁהוּ?
-לָמָּה אַתְּ עוֹנָה בַּשְּׁאֵלָה עַל שְׁאֵלָה?
-וְלָמָּה אַתָּה מִיתַּמֵּם?
-אֲנִי מְעַצְבֵּן אוֹתְךָ?
-אֲנִי לֹא מְבִינָה מָה אַתָּה עוֹשֶׂה כָּאן.
-רָאִיתִי אוֹתְךָ לְמַעְלָה לֹא מִזְּמַן וְרָצִיתִי לָדַעַת מָה הָעֲבוֹדָה שֶׁלְּךָ.
-בַּמַּחְסָן כְּמוֹ שֶׁאַתָּה רוֹאֶה. מִי אַתָּה? מָה אַתָּה רוֹצֶה?
-זֶה חָשׁוּב לְךָ?
-אַתָּה פֹּה אֶצְלִי בִּמְקוֹם הָעֲבוֹדָה שֶׁלִּי. אֲנִי אַחְרָאִית עַל הַדְּבָרִים הָאֵלֶּה.
-אַתְּ חוֹשֶׁדֶת שֶׁאֲנִי בָּא לִגְנוֹב מִמְּךָ?
-לֹא, אַתָּה לֹא יָכוֹל. יֵשׁ מַצְלֵמוֹת בְּכָל מָקוֹם, וְהֵן מִקְּלִיטַת כָּל מָה שֶׁקּוֹרֶה.
-אֵיפֹה אֲנִי יָכוֹל לְעַשֵּׁן?
-יָרַדְתָּ לְפֹה כְּדֵי לְעַשֵּׁן?
-מַמָּשׁ לֹא. יָרַדְתִּי כְּדֵי לְדַבֵּר אִיתְּךָ, אֲבָל אַתְּ לֹא מַפְסִיקָה לַעֲלוֹת וְלָרֶדֶת עִם הָעֲרֵמוֹת הָאֵלֶּה.
-אֵלֶּה צִינּוֹרוֹת. זֹאת סְחוֹרָה וְזֹאת הָעֲבוֹדָה שֶׁלִּי.
-זֶה לֹא מְעַנְיֵין אוֹתִי.
-לָמָּה אַתָּה רוֹצֶה לְדַבֵּר אִיתִּי?
-אֲנִי לֹא יוֹדֵעַ.
-אַתָּה מַכִּיר אוֹתִי?
-אֲנִי רוֹצֶה לְהַכִּיר אוֹתְךָ.
-אַתָּה מוּזָר.
-גַּם אַתְּ.
-אַתָּה חוֹשֵׁב שֶׁאֲנַחְנוּ בְּמַחֲזֶה אַבְּסוּרְד?
-אַתְּ אוֹהֶבֶת אֶת בַּקָּט?
-לֹא.
-אַתְּ מַעֲדִיפָה אֶת אֶרְנֶסְטוֹ סַבְטוֹ.
רַק כָּאן, נוֹכֵחַ הַמִּילִּים הָאֵלֶּה, חָדַלְתִּי לַעֲלוֹת וְלָרֶדֶת וְהִבַּטְתִּי בּוֹ. הִבַּטְתִּי בּוֹ בַּפַּעַם הָרִאשׁוֹנָה. הִבַּטְתִּי בְּעֵינָיו, וְלָרִאשׁוֹנָה בְּחַיֵּי, גָּרְמוּ לִי עֵינַי גֶּבֶר מְבוּכָה.
-רָאִיתָ אֶת הַסֵּפֶר?
-הוּא הָיָה בְּתוֹךְ הַתִּיק.
-הִבְחַנְתָּ בַּכּוֹתֶרֶת?
-מִתּוֹךְ הַתִּיק.
-חֲצִי מֵהַכְּרִיכָה הָיָה בַּחוּץ.
-אַתָּה מַכִּיר אֶת הַסֵּפֶר?
-אֲנִי מְאוֹד אוֹהֵב אֶת סַבְּטוֹ.
-מָה אַתָּה רוֹצֶה?
-לְעַשֵּׁן.
-אַתָּה מִתְעַקֵּשׁ לְעַשֵּׁן פֹּה?
-כֵּן.
-תִּרְאֶה (הוֹשַׁטְתִּי אֶת זְרוֹעוֹתַי לְעֶזְרָה), הַמָּקוֹם מָלֵא בִּשְׁמָנִים וּגְרִיז דְּלִיקִים.
-אֵין אֵיזוֹ פִּינָּה שֶׁנּוּכַל לְעַשֵּׁן בָּהּ?
-אֲנִי לֹא מְעַשֶּׁנֶת בַּעֲבוֹדָה.
-אֲנִי חַיָּיב סִיגַרְיָה.
נִיעַרְתִּי מֵעַל יָדַיי אֶת אֲבַק הָאַרְגָּזִים וְהַצִּינּוֹרוֹת וְנִיגַּבְתִּי אוֹתָם בַּחֲצָאִית. בִּיקַּשְׁתִּי מִמֶּנּוּ לָבוֹא אַחֲרַיי.
פָּתַחְתִּי דֶּלֶת שֶׁיּוֹצֵאת לְמִרְפֶּסֶת מְרוּבַּעַת, הַמַּשְׁקִיפָה עַל שֶׁטַח רֵיק.
-כָּאן אַתָּה יָכוֹל לְעַשֵּׁן.
עָמַדְתִּי לַעֲזוֹב אוֹתוֹ וּלְהִיכָּנֵס, אַךְ הוּא אָחַז בִּזְרוֹעִי:
-תִּישָּׁאֲרִי אִיתִּי.
-קַר לִי כָּאן
-אֲנִי לֹא נִשְׁאַר לְבַד.
-אֲנִי אָבִיא אֶת הַמְּעִיל.
נִכְנַסְתִּי כְּדֵי לְהָבִיא אֶת הַמְּעִיל, וְהִרְגַּשְׁתִּי שֶׁאֲנִי מְשַׂחֶקֶת בַּהַצָּגָה. לִפְעָמִים זֶה קוֹרֶה לִי: אֲנִי חָשָׁה שֶׁאֲנִי עוֹשָׂה דְּבָרִים שֶׁהֵם מִחוּץ לַמְּצִיאוּת. אֲנִי מִתְנַהֶגֶת כְּאִילּוּ אֲנִי יְשֵׁנָה אוֹ מְחוּסֶּרֶת הַכָּרָה, לֹא שׁוֹלֶטֶת בְּמַעֲשַׂיי, כְּאִילּוּ שָׁאַלְתִּי אֶת הַגּוּף שֶׁלִּי מִמִּישֶׁהוּ, וְהַמּוֹחַ שֶׁלִּי בְּמָקוֹם אַחֵר, וַאֲנִי מְדַבֶּרֶת אֶל יְצוּרִים שֶׁאֵינָם בְּנִמְצָא וְשׁוֹמַעַת קוֹלוֹת מְפַטְפְּטִים אִיתִּי, לוֹחֲשִׁים לִי. אֵין לִי זְמַן לַחֲשׁוֹב עַכְשָׁיו. אֲנִי נֶאֱלֶצֶת לְהִתְנַהֵג כָּרָאוּי. אַחֵר כָּךְ אֲנִי אֶחֱשׁוֹב מִי הָאִישׁ הַזֶּה, מֵאֵיפֹה הוּא בָּא, וְהַאִם הוּא בֶּאֱמֶת קַיָּים בַּמְּצִיאוּת, הַאִם אֲנִי מְכַבֶּה אֶת הַסִּיגַרְיָה שֶׁלּוֹ עַל רִצְפַּת הַמַּחְסָן? אֲנִי חַיֶּיבֶת לְמַהֵר אֵלָיו כָּעֵת, לִפְנֵי שֶׁהַסִּיגַרְיָה שֶׁלּוֹ נִגְמֶרֶת, וְאָז אֵיאָלֵץ לְחַכּוֹת לוֹ, כִּי הוּא יַדְלִיק עוֹד סִיגַרְיָה וְיִגְמוֹר גַּם אוֹתָהּ.
-אַתָּה לָקוֹחַ שֶׁל הַחֶבְרָה הַזֹּאת?
-לֹא.
-אַתָּה עוֹבֵד בַּחֶבְרָה?
-לֹא.
-אָז מָה אַתָּה עוֹשֶׂה כָּאן?
-יֵשׁ נְסִיבּוֹת שֶׁהֵבִיאוּ אוֹתִי. אֲנִי אַסְבִּיר לְךָ אוֹתָן אַחֵר כָּךְ.
-אָז אַתָּה לֹא עוֹסֵק בִּמְכוֹנִיּוֹת?
-לֹא, אֲנִי עוֹרֵךְ דִּין.
-מִקְצוֹעַ טוֹב.
-כַּנִּרְאֶה.
-אַתָּה לֹא אוֹהֵב אוֹתוֹ?
-לֹא מַמָּשׁ. וְאֶת – אַתְּ אוֹהֶבֶת אֶת הַמִּקְצוֹעַ שֶׁלָּךְ כָּאן?
-זֶה לֹא הַמִּקְצוֹעַ שֶׁלִּי!
-כְּלוֹמַר?
-זֹאת פַּרְנָסָה, לֹא הָעֲבוֹדָה שֶׁאֲנִי רוֹצֶה.
-וְאֵיזֶה עֲבוֹדָה אַתְּ אוֹהֶבֶת?
שׁוּב הִבַּטְתִּי בּוֹ, הִסְתַּכַּלְתִּי בְּעֵינָיו, וָשׁוּב מַבָּטוֹ הֵבִיךְ אוֹתִי, אֲנִי שֶׁמֵּעוֹלָם לֹא הֵבִיכוּ אוֹתִי עֵינָיו שֶׁל גֶּבֶר. הוֹשַׁטְתִּי יְדֵי אֵלָיו, מְבַקֶּשֶׁת סִיגַרְיָה – זֶה סוּג הַשִּׂיחָה הַיָּקָר לִי בְּיוֹתֵר. עַכְשָׁיו אֲנִי צְרִיכָה סִיגַרְיָה.
הוּא נָתַן לִי סִיגַרְיָה. הוּא לֹא הוּפְתַּע, כְּאִילּוּ צָפָה מֵרֹאשׁ כָּל דָּבָר שֶׁאֶעֱשֶׂה, כְּאִילּוּ הוּא מַכִּיר אוֹתִי. הַאִם זֶה חֵלֶק מֵהַטֵּקְסְט הַמּוּכָן מֵרֹאשׁ? הוּא הִתְקָרֵב אֵלַי לְהַדְלִיק לִי אֶת הַסִּיגַרְיָה. נְשִׁימוֹתַי הִתְנַגְּשׁוּ בִּנְשִׁימוֹתָיו, וּלְפֶתַע הָפַךְ לִיבִּי לְצִיפּוֹר מְפַרְפֶּרֶת בֵּין צַלְעוֹתַי. בְּעוֹדִי נוֹשֶׁפֶת אֶת הֶעָשָׁן מִתּוֹךְ חֵזִי, אָמַרְתִּי בְּכוֹחַ וּבְבִיטָּחוֹן:
-כְּתִיבָה!
-אַתְּ רוֹצָה לִכְתּוֹב?
-אִם הָיִיתִי יְכוֹלָה לִבְחוֹר אֶת הַמִּקְצוֹעַ שֶׁאֲנִי אוֹהֶבֶת, הָיִיתִי בּוֹחֶרֶת בִּכְתִיבָה.
-אֵיזֶה סוּג שֶׁל כְּתִיבָה?
-רוֹמָנִים.
-וּבִגְלַל זֶה אַתְּ קוֹרֵאת אֶת סַבְּטוּ?
שָׁאַפְתִּי שְׁאִיפָה נוֹסֶפֶת מֵהַסִּיגַרְיָה, הִתְקָרַבְתִּי אֵלָיו, נִשְׁעַנְתִּי בְּרֹאשִׁי קָרוֹב אֵלָיו – נִצְמַדְתִּי אֵלָיו כִּמְעַט – וּבַחֲצִי לְחִישָׁה אָמַרְתִּי:
-לִפְעָמִים אֲנִי מַרְגִּישָׁה כְּאִילּוּ יָצָאתִי מִתּוֹךְ סֵפֶר.
הוּא לֹא חִייֵּךְ, וְלֹא נִיכְּרָה בּוֹ תַּדְהֵמָה:
-זֶה קוֹרֶה לִפְעָמִים.
-זֶה קוֹרֶה לְךָ?
-לֹא, אֲבָל שָׁמַעְתִּי עַל אֲנָשִׁים שֶׁזֶּה קָרָה לָהֶם.
-אֲנִי לֹא שָׁמַעְתִּי וְלֹא קָרָאתִי עַל דָּבָר כָּזֶה.
הוּא מָעַךְ אֶת הַסִּיגַרְיָה שֶׁלּוֹ עַל הַגָּדֵר, וְשָׁאַל בְּמַבָּטוֹ לְאָן הוּא יָכוֹל לְהַשְׁלִיךְ אוֹתָהּ. לָקַחְתִּי אֶת בְּדַל הַסִּיגַרְיָה שֶׁאָחַז בּוֹ בֵּין הָאֲגוּדָל לְאֶצְבַּע, אֶצְבְּעוֹתַי נָגְעוּ בְּאֶצְבְּעוֹתָיו הַיָּפוֹת, וְהֵעַפְתִּי אֶת הַסִּיגַרְיָה בַּאֲוִיר.
-אֲנִי דּוֹמֶה לְסִיגַרְיָה הַזֹּאת.
-כָּרֶגַע אָמַרְתָּ שֶׁיָּצָאתָ מִסְפָּר. הֶבְדֵּל שֶׁזָּרַקְתָּ הוּא חֲסַר חֲשִׁיבוּת.
-וְהָאָדָם שֶׁגַּם הוּא יָצָא מִסְפָּר, יֵשׁ לוֹ חֲשִׁיבוּת?
-בֶּטַח.
חָשַׁקְתִּי אֶת שְׂפָתַיי וְלֹא עָנִיתִי.
-אֲנִי יָכוֹל לְהַזְמִין אוֹתְךָ לְכוֹס קָפֶה בְּאֵיזֶה מָקוֹם?
-אֲנִי לֹא יוֹצֵאת עִם זָרִים.
-אֲבָל אֲנִי לֹא זָר!
-כְּלוֹמַר?
-לֹא שׂוֹחַחְנוּ עַכְשָׁיו?
-וְזֶה מַסְפִּיק?
-מַסְפִּיק בִּשְׁבִיל לִשְׁתּוֹת כּוֹס קָפֶה.
-קַר לִי, נִיכָּנֵס?
נִכְנַסְתִּי וְהִשְׁאַרְתִּי אֶת מְעִילֵי תָּלוּי עָלַי. שָׁאַלְתִּי אֶת עַצְמִי וּמִיָּד עָנִיתִי "לֹא, אֲנִי לֹא מְדַמְיֶינֶת", וּפִתְאוֹם הִתְחַלְתִּי לַחֲשׁוֹב "אֲבָל הַזְּמַן שֶׁיֵּשׁ לִי קָצָר, אֲנִי עוֹד בְּתוֹךְ הָאֵרוּעַ, וְלֹא יְכוֹלָה לִקְבּוֹעַ אִם זוֹ מְצִיאוּת אוֹ דִּמְיוֹן".
-הִנֵּה, בּוֹאִי נֵלֵךְ.
-עוֹד לֹא הִסְכַּמְתִּי.
-טוֹב, תִּשְׁמְעִי: נַנִּיחַ שֶׁכְּמוֹ שֶׁאַתְּ אוֹמֶרֶת, אֶת דְּמוּת סִפְרוּתִית שֶׁיָּצְאָה מְסַפֵּר, אָז אוּלַי נְדַבֵּר עַל הָעִנְיָין בְּרוּחַ הָרוֹמָן?
אָהַבְתִּי אֶת מָה שֶׁהוּא אָמַר. נַדְתִּי בְּרָאשֵׁי בְּמַבָּט שׁוֹאֵל:
-נֵצֵא בְּיַחַד, נִשְׁתֶּה קָפֶה בְּאֵיזֶה מָקוֹם, נְפַטְפֵּט, וְאָז תַּחְזְרִי לְכָאן, מַמָּשׁ כְּאִילּוּ יָצָאתָ מֵהָרוֹמָן אֶל הַחַיִּים, אוֹ חָזַרְתָּ מֵהַחַיִּים אֶל הָרוֹמָן.
לֹא יָכוֹלְתִּי לַהֲפוֹךְ בָּעִנְיָין בְּרֹאשִׁי, הוּא מְדַבֵּר כְּמוֹ שֶׁאֲנִי חוֹשֶׁבֶת, בַּהִגָּיוֹן שֶׁלִּי מַמָּשׁ. מָה הַהֶבְדֵּל בֵּין סֵפֶר לַמְּצִיאוּת, בֵּין סִיפּוּר כָּתוּב לַמְּצִיאוּת הַמִּילּוּלִית שֶׁאָנוּ חַיִּים בָּהּ, וּמִי קוֹבֵעַ אִם מָה שֶׁאֲנַחְנוּ חוֹוִים, גַּם הוּא רוֹמָן? הוּא מֶפְלַרְטֵט עִם הַמַּחֲשָׁבוֹת שֶׁלִּי עַצְמָן.
-יֵשׁ לְךָ כָּאן כֶּסֶף?
-הַרְבֵּה.
-טוֹב, לִי אֵין כֶּסֶף. אֲנִי הוֹלֶכֶת אִיתְּךָ בִּתְנַאי שֶׁאַתָּה מַחֲזִיר אוֹתִי לְפֹה.
-מַסְכִּים.
-תַּתְחִיל לָלֶכֶת. אֲנִי מְתַקְשֶׁרֶת לִמְנַהֶלֶת הַמַּחְסָן כְּדֵי לְבַקֵּשׁ מִמֶּנָּה. יֵשׁ לָנוּ רַק שָׁעָה.
-בְּסֵדֶר, שְׁעַת-רוֹמָן אַחַת זֶה מַסְפִּיק
צָחַקְתִּי וְאָמַרְתִּי:
-שָׁעָה שֶׁל חַיִּים בְּרוֹמָן.
***
אֲנִי לֹא חוֹשֶׁבֶת שֶׁשָּׁתִינוּ שְׁתֵּי כּוֹסוֹת קָפֶה, כִּי הַמְּבוּכָה וְהַסַּפְקָנוּת הַקִּיּוּמִית הִתְעַבּוּ. הִתְחַלְתִּי לְהַרְגִּישׁ שֶׁאֲנִי קַלַּת-מִשְׁקָל יוֹתֵר, שֶׁאֲנִי כְּמוֹ נוֹצָה שֶׁנּוֹגַעַת-לֹא נוֹגַעַת בַּקַּרְקַע, וְנִתְקַפְתִּי רָצוֹן עַז לִצְחוֹק.
עֶצֶם קִיּוּמִי נִתְעַרְפֵּל בְּעֵינַיי. מִי אֲנִי? מָה קוֹרֶה?
אֲנִי מוֹצֵאת אֶת עַצְמִי בַּמַּצָּב הַזֶּה בִּרְגָעִים מְסוּיָּמִים שֶׁעֲלֵיהֶם אַרְחִיב בַּהֶמְשֵׁךְ, אֲבָל מָה שָׁתִיתִי כָּרֶגַע, שֶׁגּוֹרֵם לִי לְהַרְגִּישׁ שֶׁאֲנִי יְצוּר בִּלְתִּי מְצִיאוּתִי וְשֶׁכָּל מָה שֶׁקּוֹרֶה כָּעֵת לֹא קוֹרֶה בֶּאֱמֶת. אוּלַי מָתַי לִפְנֵי שָׁנִים וְנִדְמֶה לִי שֶׁאֲנִי דְּמוּת סִפְרוּתִית מֵרוֹמָן – שֶׁל סַבְּטוּ כַּנִּרְאֶה. הֶאֱמַנְתִּי שֶׁאֲנִי אָדָם חַי וְהַרְחָבָתִי נוֹכְחוּתִי בַּמְּצִיאוּת.
מִכֵּיווֹן שֶׁאֵרוּעִים מִתְרַחֲשִׁים סְבִיבִי, וְסַבְּטוֹ שֶׁאֲנִי מַנִּיחָה שֶׁהוּא אֲשֶׁר יָצַר אוֹתִי אֵינוֹ עוֹמֵד לְפָנַיי, אוֹ שֶׁאֵינִי רוֹאֶה אוֹתוֹ עֵקֶב "מוֹת הַסּוֹפֵר", אֲנִי נֶאֱלֶצֶת לְעָמוֹס אֶת מַשָּׂא קִיּוּמִי הַנּוֹכְחִי הַכָּבֵד, וְתִהְיֶה אֲשֶׁר תִּהְיֶה מִידַּת סַפְקָנוּתִי כְּלַפָּיו, יִיתָּכֵן שֶׁהוּא אֲמִיתִּי, וְעָלַיי לְהִתְמוֹדֵד עִם אֲשֶׁר סְבִיבִי בְּגִישָׁה מְצִיאוּתִית כָּלְשֶׁהִי, וְלֹא בְּגִישָׁה סִפְרוּתִית.
אֲבָל חֵרֶף נִסְיוֹנוֹתַי שֶׁלֹּא לִצְחוֹק לְמָשָׁל, וְלֶאֱסוֹף אֶת עַצְמִי כְּדֵי שֶׁלֹּא אֶפּוֹל אוֹ אַפִּיל אִיתִּי מַשֶּׁהוּ שֶׁנִּמְצָא בִּסְבִיבֹתָי – הַשּׁוּלְחָן אוֹ קַנְקַן הַמַּיִם אוֹ הָאֲגַרְטָל – אֲנִי לֹא יְכוֹלָה לְהִשְׁתַּחְרֵר מִן הָאֲדִישׁוּת שֶׁמַּקְנֶה לְגוּפִי אֵיזוֹ מַרְאִית עַיִן שֶׁל קַלּוֹת.
נַנִּיחַ שֶׁאֲנִי יֵשׁוּת סִפְרוּתִית, וְעַל כֵּן אֲנִי מִתְנַהֶגֶת עַל פִּי רְצוֹן הַמְּחַבֵּר אוֹ הַמְּחַבֶּרֶת, וְכָל מַאֲמַצַּיי לִשְׁלוֹט בְּמַעֲשַׂיי יַעֲלוּ בְּתוֹהוּ. וְאִם אֵינֶנִּי יֵשׁוּת וִירְטוּאָלִית, אֵין לִי, בַּמַּצָּב הַזֶּה, אֶלָּא לִנְהוֹג בִּתְבוּנָה. כָּל שֶׁעָלַי לַעֲשׂוֹת הוּא לְהִיזָּהֵר, כְּדֵי שֶׁלֹּא אֶפּוֹל אַרְצָה וְאָנִיחַ לַאֲחֵרִים לִלְעוֹג לִי.
-מָה שָׁתִינוּ?
-קוֹנְיָאק
-רַק?
-כֵּן, אַתְּ הַזְמָנַת קָפֶה עִם קוֹנְיָאק.
-יֵשׁ לִי קְצָת סְחַרְחוֹרֶת.
-אַתְּ רוֹצָה לָלֶכֶת?
-לָלֶכֶת לְאָן?
"אַתְּ תִּיכָּנְסִי לְסַפֵּר" אָמַר, וְקָם בְּחִיּוּךְ, וַאֲנִי הִתְפָּרַצְתִּי בְּזַעַם:
-אַתָּה צוֹחֵק עָלַיי?
"מִתְנַצֵּל," אָמַר בְּנִימָה רְצִינִית שֶׁאֵינָהּ מוֹתִירָה מָקוֹם לְוִויכּוּחַ. עָנִיתִי לוֹ בְּמִידָּה שֶׁל עוֹיְנוּת:
-אַל תַּחֲזוֹר עַל זֶה יוֹתֵר.
קַמְתִּי וְהָלַכְתִּי אַחֲרָיו וְלֹא עָלָה בְּדַעְתִּי לִשְׁאוֹל אוֹתוֹ לְאָן אֲנַחְנוּ הוֹלְכִים. הָיִיתִי חַיֶּיבֶת לָלֶכֶת לְמָקוֹם אַחֵר, לְכָל מָקוֹם שֶׁהוּא מִחוּץ לַמָּקוֹם הַזֶּה. בַּמַּעֲלִית (אֲנִי לֹא זוֹכֶרֶת שֶׁנִּכְנַסְנוּ לַמַּעֲלִית בְּבוֹאֵנוּ) נִשְׁעַנְתִּי בְּרָאשֵׁי עַל כְּתֵפוֹ.
אַתְּ שִׁיכּוֹרָה?
לֹא הֵשַׁבְתִּי.
כְּשֶׁהַמַּעֲלִית נֶעֶצְרָה הוּא הִנִּיחַ אֶת זְרוֹעוֹ עַל גַּבֵּי כְּדֵי לִתְמוֹךְ בִּי, וְהִכְנִיס אוֹתִי לַמְּכוֹנִית. צִיחְקַקְתִּי, וְגִיהַקְתִּי רֵיחַ שֶׁל קוֹנְיָאק. אָמַרְתִּי לוֹ:
-זֶה שַׁעַר הָרוֹמָן?
הוּא חִייֵּךְ חִיּוּךְ שׁוֹבֶה-לֵב, וְשַׂמְתִּי לֵב שֶׁהוּא נָאֶה בְּיוֹתֵר. כְּבָר קוֹדֶם חַשְׁתִּי בְּכָךְ, אֲבָל לֹא הִתְיַיחַסְתִּי לָעִנְיָין הַזֶּה, לֹא הָיִיתִי עֵרָה לוֹ. עַכְשָׁיו הִרְגַּשְׁתִּי הֵיטֵב כַּמָּה הוּא נָאֶה. הַאִם זֶה הַסּוּכָּר הָאָרוּר שֶׁמְּשַׁבֵּשׁ אֶת דִּמְיוֹנִי? הַאִם בְּשֶׁל כָּךְ נְבוּכוֹתִי בְּהַבִּיטִי בְּעֵינָיו בַּפַּעַם הָרִאשׁוֹנָה?
-לְאָן אֲנַחְנוּ הוֹלְכִים?
-בְּבַקָּשָׁה, אַל תִּשְׁאַל אוֹתִי שֶׁצָּרִיךְ לַחֲשׁוֹב עֲלֵיהֶן. אֲנִי לֹא בַּמַּצָּב שֶׁאֲנִי יְכוֹלָה לְהִתְרַכֵּז. אֲנִי בְּמָקוֹם אַחֵר עַכְשָׁיו.
יְדִידִי הִדְלִיק סִיגַרְיָה. שַׂמְתִּי לֵב שֶׁאֲנִי לֹא יוֹדַעַת מָה שְׁמוֹ. רָצִיתִי לִשְׁאוֹל אוֹתוֹ אֲבָל הַנַּיָּיד שֶׁלּוֹ שָׁם קֵץ לִרְצוֹנִי. אֲנִי לֹא יוֹדַעַת מָה הוּא אָמַר – הוּא שׂוֹחֵחַ בַּטֵּלֵפוֹן בְּאַנְגְּלִית שֶׁאֲנִי לֹא אוֹהֶבֶת, וְשַׁלִּיטָתִי בָּהּ מוּגְבֶּלֶת. כְּשֶׁנִּיתֵּק אֶת הַשִּׂיחָה, כְּבָר נִשְׁכְּחָה מִמֶּנִּי הַשְּׁאֵלָה.
יָשַׁבְתִּי עַל כּוּרְסָה מוּזְהֶבֶת, וּמִסְּבִיבִי אֲנָשִׁים רַבִּים, וְלֹא יָדַעְתִּי הֵיכָן אֲנִי וּמִי הֵבִיא אוֹתִי אֶל הַמָּקוֹם הַזֶּה, וְעָזַב אוֹתִי אוֹ שָׁכַח אוֹתִי – זֶהוּ הֶסְבֵּר שֶׁתָּמִיד חָשַׁשְׁתִּי מִמֶּנּוּ – הַפַּחַד שֶׁלִּיוּוֹה אוֹתִי תָּמִיד הוּא שֶׁאֲאַבֵּד אֶת עַצְמִי.
אֵיךְ לְהַסְבִּיר אֶת זֶה?
אֵינֶנִּי מִתְכַּוֶּונֶת לְנִיכּוּר אָלֵגוֹרִי אוֹ מַחֲשַׁבְתִּי, אֶלָּא לְנִיכּוּר פִיזִי, שֶׁלֹּא אוֹכֶל לְהוֹלִיךְ אֶת עַצְמִי, לָשֵׂאת אֶת עַצְמִי, לָקַחַת אֶת עַצְמִי. אוֹף... אֲנִי לֹא יְכוֹלָה לְתָאֵר אוֹתוֹ, כְּשֶׁאֲנִי מְנַסֶּה לְדַבֵּר עָלָיו הוּא הוֹפֵךְ לְמַשֶּׁהוּ אַחֵר.
יֵשׁ דְּבָרִים שֶׁעוֹבְרִים עָלֵינוּ, וְהַשָּׂפָה אֵינָהּ יְכוֹלָה לְבַטֵּא אוֹתָם, לְהֵיפֶךְ: הַשָּׂפָה מְעוּוֶּתֶת אוֹתָם. אוֹף...אֲנַסֶּה לְהַסְבִּיר אֵיךְ אֲנִי מְאַבֶּדֶת אֶת עַצְמִי.
כְּשֶׁיֵּשׁ דּוֹחֵק בָּרְחוֹב, אוֹ כְּשֶׁמִּישֶׁהוּ מְאַבֵּד מִישֶׁהוּ, אֲנִי מַרְגִּיעָה אֶת עַצְמִי: "אֲנִי עִם עַצְמִי. שׁוּם דָּבָר לֹא מַפְחִיד". לִהְיוֹת עִם עַצְמִי מַבְטִיחַ לִי שֶׁאֲנִי אֶתְנַהֵג בְּצוּרָה הֶגְיוֹנִית וּנְכוֹנָה. אֲבָל עַד מְהֵרָה אֲנִי שׁוֹאֶלֶת אֶת עַצְמִי: "אֲבָל מִי זֶה הָאֲנִי שֶׁמְּלַוֶּוה אוֹתִי וַאֲנִי בּוֹטַחַת בּוֹ?". אֲנִי יוֹדַעַת שָׁאֲלוּ דְּבָרִים שֶׁקָּשֶׁה לְהָבִין אוֹתָם, כִּי קָשֶׁה לְהַסְבִּיר אוֹתָם, אוּלַי יֵשׁ מִי שֶׁמַּרְגִּישִׁים כָּךְ, בְּצוּרוֹת שׁוֹנוֹת, אֲבָל לְהַבִּיעַ אֶת זֶה בְּמִילִּים – קָשֶׁה.
מָה שֶׁחָשׁוּב הוּא שֶׁאֲנִי עִם עַצְמִי וְלֹא עִם מִישֶׁהוּ אַחֵר. מָה יִקְרֶה לְמָשָׁל אִם אֶהְיֶה בַּמָּטוֹס אוֹ בָּאוֹטוֹבּוּס אוֹ בָּאוֹנִיָּה, וִיקָרָה לִי מַשֶּׁהוּ קוֹסְמִי? אֲנִי אַצִּיל אֶת עַצְמִי, אֲבָל אִם אֶהְיֶה בַּמָּקוֹם מִישֶׁהוּ אַחֵר, אֲנִי מַעֲרִיכָה שֶׁסִּיכּוּיַי לְהִינָּצֵל פְּחוּתִים בְּהַרְבֵּה.
אֲנִי לֹא יוֹדַעַת אֵיךְ לְהַסְבִּיר אֶת זֶה. לֹא חָשׁוּב, לֹא חָשׁוּב.
אֵיפֹה אֲנִי עַכְשָׁיו? אֵיךְ אֲנִי צְרִיכָה לִהְיוֹת עִם עַצְמִי כְּדֵי לַעֲזוֹר לְעַצְמִי? אֲנִי צְרִיכָה לָקוּם, לְהִתְנוֹעֵעַ, לְאַפְשֵׁר לָאֲנִי הַזֶּה שֶׁשּׁוֹכֵן בְּתוֹכִי לַעֲשׂוֹת מַשֶּׁהוּ, בִּמְקוֹם לִקְפּוֹא עַל מוֹשָׁבִי, כְּאִילּוּ הוּא אֵינוֹ עַמִּי.
הִבְחַנְתִּי בּוֹ מֵרָחוֹק, בְּיַפְיוּף הַזֶּה, שֶׁבְּכָל פַּעַם שֶׁרָצִיתִי לִשְׁאוֹל אוֹתוֹ מָה שְׁמוֹ, קָרָה מַשֶּׁהוּ וְשָׁכַחְתִּי לִשְׁאוֹל.
הוּא רָקַד עִם נַעֲרָה יָפָה מְאוֹד. חִיבֵּק אוֹתָהּ בִּשְׁקִיקָה, שׂוֹחֵחַ וְהִתְלוֹצֵץ אִיתָּהּ, לָחַשׁ בְּאוֹזְנָהּ וְהִיא צָחֲקָה בְּקוֹקֵטִיּוּת, נַעֲרָה יְפֵהפִיָּה שִׁיּוּפֶיהָ הִתְגָּרָה בִּי מַמָּשׁ.
קַמְתִּי וּפָנִיתִי לָלֶכֶת לִקְרָאתוֹ. הוּא הָאָדָם הַיָּחִיד הַמּוּכָּר לִי בְּאוֹתוֹ מָקוֹם שֶׁמָּצָאתִי בּוֹ אֶת עַצְמִי לְפֶתַע.
"אֵיךְ אַתְּ מַרְגִּישָׁה עַכְשָׁיו?" שָׁאַל אוֹתִי. נִעְנַעְתִּי בְּרֹאשִׁי בְּלִי לְהָשִׁיב, כִּי כְּדֵי לְדַבֵּר בַּהֲמוּלָּה הַזֹּאת הָיִיתִי צְרִיכָה לִצְעוֹק. הוּא חָשׁ בַּדָּבָר וְשָׁאַל:
-נֵלֵךְ?
כְּאִילּוּ הִצִּיל אוֹתִי מֵאֵיזֶה מֵיצֵר. חִייַּכְתִּי אֵלָיו. נִרְאֶה שֶׁאֲנִי לֹא בַּמָּקוֹם הַנָּכוֹן, אֲבָל מְעַנְיֵין לְאָן הוּא יִיקַּח אוֹתִי.
-אֲנִי אָבִיא אֶת הַמְּעִיל שֶׁלִּי.
בָּרֶגַע שֶׁהֵרַחְתִּי אֶת הָאֲוִויר הַנָּקִי בָּרְחוֹב, שֶׁכָּךְ הַשָּׁאוֹן שֶׁקָּדַח בְּרֹאשִׁי.
"לְאָן אֲנַחְנוּ הוֹלְכִים?"
שָׁאַלְתִּי אוֹתוֹ.
הוּא הֵצִיץ בִּשְׁעוֹנוֹ:
-כְּבָר מְאוּחָר. שֶׁאָבִיא אוֹתְךָ הַבַּיְתָה?
-מָה הַשָּׁעָה?
-תֵּשַׁע.
-בָּעֶרֶב?
הוּא צָחַק צְחוֹק רוֹעֵם.
-כֵּן, בָּעֶרֶב.
-אֲנִי רְגִילָה לַחֲזוֹר בִּשְׁמוֹנֶה בָּעֶרֶב.
-אֲנִי לֹא יוֹדַעַת אֵיךְ נִזְכֶּרֶת בָּזֶה פִּתְאוֹם?
-יֵשׁ בְּעָיָה?
-אֲנִי לֹא חוֹשֶׁבֶת.
כְּאִילּוּ אֲנִי שׁוֹקַעַת בְּמַיִם אוֹ רוֹאֶה אֶת הַמִּתְרַחֵשׁ דֶּרֶךְ מְחִיצָּה, הֵחֵל הָעֲרָפֶל שֶׁבְּרָאשֵׁי לְהִתְפַּזֵּר, וּמַחְשְׁבוֹתַי הֵחֵלּוּ לְהִתְבַּהֵר. נִזְכַּרְתִּי הֵיכָן אֲנִי גָּרָה וְשֶׁכַּנִּרְאֶה אֲנִי לֹא דְּמוּת מִתּוֹךְ רוֹמָן, מִשּׁוּם שֶׁעַל הַבִּנְיָין שֶׁמּוּל פָּתְחוּ עָצַר הַבָּחוּר הֲנָאָה אֶת מְכוֹנִיתוֹ הָיָה כָּתוּב 6, כְּפִי שֶׁאָמַרְתִּי לוֹ קוֹדֶם לָכֵן, כְּשֶׁהִדְרַכְתִּי אוֹתוֹ אֶל כְּתוֹבֶת מְגוּרַיי.
-שֶׁאֲנִי אָרָד אִיתְּךָ?
-כֵּן בְּבַקָּשָׁה.
יָרַדְנוּ מֵהַמְּכוֹנִית, וְהוּא נִכְנַס אִיתִּי אֶל הַבִּנְיָין. הוּא הוֹשִׁיט אֶת יָדוֹ לִלְחוֹץ אֶת יָדִי וְאָמַר שֶׁהוּא מִצְטַעֵר אִם הִכְעִיס אוֹתִי בְּמַשֶּׁהוּ.
הִתְעַלַּמְתִּי מִיָּדוֹ הַמּוּשֶׁטֶת, נֶאֱחַזְתִּי בְּצַוּוֹארוֹ וְנִצְמַדְתִּי אֵלָיו בִּנְשִׁיקָה אֲרוּכָּה.
חַשְׁתִּי בְּרֵיחַ הַיַּיִן בִּשְׂפָתָיו, אֲבָל הוּא נִרְאֶה כְּאִילּוּ לֹא חִיבֵּק אוֹתִי וְלֹא נִישֵּׁק אוֹתִי, כְּאִילּוּ אָחַזְתִּי בְּאָדָם עָשׂוּי חָלָל רֵיק.
 



https://www.shortstoryproject.com/he/story/%d7%94%d7%9e%d7%a1%d7%a4%d7%a8%d7%95%d7%aa-%d7%a7%d7%98%d7%a2-%d7%9e%d7%aa%d7%95%d7%9a-%d7%a8%d7%95%d7%9e%d7%9f/
#הִרְהוּרִים#יְחָסִים#כְּתִיבָה#כְּתִיבְהַנְשִׁיתְ#סְפְּרוּתְעַרְבִּית#עַכְשָׁוִוי