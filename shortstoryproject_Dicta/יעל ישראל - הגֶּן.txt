מֵהַיּוֹם אֵין יוֹתֵר חָלָב. כָּכָה נִכְתַּב אַחֵר הַצָּהֳרַיִים בָּעִיתּוֹן, מַהֲדוּרַת עֶרֶב. לֹא יָכְלוּ לְהוֹדִיעַ בַּבּוֹקֶר? קַמְתִּי מוּקְדָּם וְחִיפַּשְׂתִּי אֶת הֶחָלָב בַּחוּץ, אַחֲרֵי שֶׁדִּשְׁדַּשְׁתִּי בָּרַגְלַיִים יְחֵפוֹת מֵחֲדַר הַשֵּׁינָה לַמִּסְדְּרוֹן. הַבַּקְבּוּקִים לֹא הָיוּ שָׁם. גַּם לֹא לְיַד הַדֶּלֶת שֶׁל הַשְּׁכֵנָה שֶׁטְּרָאוּךְ. כְּשֶׁהִיא תָּקוּם, הִיא עֲלוּלָה לְקַבֵּל הֶתְקֵף לֵב. לֹא עוֹשִׂים דָּבָר כָּזֶה לְאֵלֶּה מִ"שְׁמָהּ". לֹא מְקַפְּחִים בְּחָלָב. חָלָב זֶה הַדָּבָר הֲכִי חָשׁוּב בַּבּוֹקֶר. הֲכִי חָשׁוּב לַלֵּב, לַתָּאִים, לַמּוֹחַ. אֲנִי חוֹשֵׁב עַל גְּבֶרֶת שֶׁטְּרָאוּךְ, אֵיךְ תְּדַדֶּה כָּמוֹנִי לַדֶּלֶת בִּשְׁבִיל לָקַחַת אֶת בַּקְבּוּק הֶחָלָב הָאֶחָד וְהַיָּחִיד שֶׁלָּהּ, וְלֹא תִּמְצָא אוֹתוֹ. מִסְכֵּנָה, שׁוֹתָה חָלָב כָּל בּוֹקֶר עִם הַקָּפֶה. סִיפְּרָה שֶׁמֵּאָז "שְׁמָהּ", הִיא שׁוֹתָה כָּל בּוֹקֶר קָפֶה לְזֵכֶר מִי שֶׁכְּבָר לֹא יִשְׁתֶּה.
לְמָחֳרָת בַּבּוֹקֶר הוֹדָעָה: אֵין יוֹתֵר בֵּיצִים. זֶה הַשִּׂיא. לְפָחוֹת שֶׁיָּבִיאוּ בְּאַבְקָה, שֶׁלֹּא יַשְׁאִירוּ אוֹתָנוּ בְּלִי בֵּיצִים. אֶת הַדְּבָרִים הֲכִי חֲשׁוּבִים הֵם גּוֹזְלִים לָנוּ. מִסְכֵּנָה שֶׁטְּרָאוּךְ, לֹא גָּזְלוּ לָהּ יוֹתֵר מִדַּי חֶלְבּוֹנִים "שְׁמָהּ"? אֵיךְ תִּבְנֶה מֵחָדָשׁ אֶת הַשְּׁרִירִים? הִיא צְרִיכָה הַרְבֵּה בֵּיצִים, הַרְבֵּה חָלָב. אִם אֶמְצָא כַּמָּה בֵּיצִים בַּשּׁוּק הַשָּׁחוֹר, אֶתֵּן לָהּ. לֹא אֶקַּח בִּשְׁבִילִי. אֲנִי מָה אֲנִי, כּוּלָּהּ שָׁחוֹר קָטָן שֶׁלֹּא הָיָה בְּ"שְׁמָהּ". אֲנִי מָה אִכְפַּת לִי, כֵּן בֵּיצִים-לֹא בֵּיצִים, כֵּן קֶמַח-לֹא קֶמַח. מָחָר הֵם בֶּטַח יוֹדִיעוּ שֶׁאֵין יוֹתֵר קֶמַח. אוּלַי אַפְסִיק לִקְנוֹת עִיתּוֹן? פֶּלֶא שֶׁהֵם לֹא מוֹדִיעִים שֶׁמָּחָר אֵין יוֹתֵר עִיתּוֹן. יוֹתֵר טוֹב בְּלִי עִיתּוֹנִים. כָּכָה לֹא אֶצְטָרֵךְ לִקְרוֹא אֶת כָּל הוֹדָעוֹת הַשּׁוֹד-וָשֶׁבֶר הָאֵלֶּה בָּאוֹת-עֲנָק, וְגַם לֹא אֲדַוֵּוחַ לִשְׁטָרְאוּךְ עַל הַקִּיצּוּב הַמְּמַשְׁמֵשׁ וּבָא. נִיגַּשְׁתִּי אֵלֶיהָ. אָמְרָה לִי: "וּמָה? אֲנִי פּוֹתַחַת אִינְטֶרְנֵט! עִיתּוֹן אִכְפַּת לְךָ? אֲנִי קוֹרֵאת אֶת כָּל הַזְּבֻלָ'ה בָּרֶשֶׁת!" 
לֹא יָדַעְתִּי שֶׁיֵּשׁ לָהּ מַחְשֵׁב. אֲפִילּוּ לִי, הַשָּׁחוֹר הָרַוּוֹק הַקָּטָן, אֵין. מֵעַכְשָׁיו, לִפְעָמִים בָּעֶרֶב אֲנִי נִיגַּשׁ אֵלֶיהָ וּשְׁנֵינוּ בּוֹדְקִים בָּאִינְטֶרְנֵט כָּל מִינֵי דְּבָרִים. שִׁלְשׁוֹם בָּדַקְנוּ אֶת אִילָן הַיּוּחֲסִין שֶׁלָּהּ: מִי שֶׁהָלַךְ וּמִי שֶׁנִּמְחַק, וּמִי שֶׁאוּלַי יֵשׁ סִיכּוּי לִמְצוֹא אוֹתוֹ בִּקְצֵה הָעוֹלָם.
אָמְרָה לִי שֶׁטְּרָאוּךְ: "בּוֹא נְחַפֵּשׂ גַּם אֶת שֶׁלְּךָ." הִקְלַקְתִּי עִירָק, אָמַרְתִּי לָהּ, "זֶה פֹּה." אָמְרָה, "לֹא יָדַעְתִּי שֶׁאַתָּה עִירָקִי." אָמַרְתִּי, "אָז מֵאֵיפֹה אֲנִי כָּכָה שָׁחוֹר וְקָטָן?" וְהִיא צָחֲקָה. אִישָּׁה טוֹבָה שֶׁטְּרָאוּךְ. אַף פַּעַם לֹא הִתְנַשְּׂאָה עָלַי בִּגְלַל שֶׁאֲנִי שָׁחוֹר קָטָן וְאִילּוּ הִיא מִ"שְׁמָהּ". אֵלֶּה מִשְּׁמָהּ יֵשׁ לָהֶם זְכוּיוֹת-יֶתֶר. אֶצְלֵנוּ שׁוֹמְעִים מִ"שְׁמָהּ", יָשָׁר מִתְקַפְּלִים וּמְקַבְּלִים הֶתְקֵף שֶׁל טִיקִים וְהַפָּנִים נַעֲשׂוֹת לִבְנוֹת. לֹא נָעִים. שֶׁלֹּא יָבִיאוּ לָנוּ אֶת "הֲשָׂמָה" בְּפַרְצוּף, מִי צָרִיךְ אֶת הַכְּאֵב הַזֶּה, מִי. יֵשׁ לָנוּ מַסְפִּיק מִשֶּׁלָּנוּ.
מַזְכִּיר לִי מַשֶּׁהוּ שֶׁרָאִיתִי לִפְנֵי כַּמָּה שָׁנִים. הָלַכְתִּי בִּרְחוֹב – רָאשִׁי, לֹא צְדָדִי, אֵיפֹה שֶׁאִם תִּיפּוֹל, לֹא יִהְיֶה ג'וּק שִׁירִים אוֹתְךָ. לְפָנַיי הֲלָכָה אִישָּׁה מְבוּגֶּרֶת עִם סָלִים, בְּקוֹשִׁי נוֹשֶׁמֶת. לֹא פָּסְעָה חֲמִישָּׁה צְעָדִים, טְרַאח נָפְלָה. רְחוֹב רָאשִׁי אוֹ מָה? הַמְּכוֹנִיּוֹת נוֹסְעוֹת, הָאֲנָשִׁים צוֹעֲדִים בְּמֵרְץ, אֶמְצַע הַיּוֹם. וְהִיא מָה? מֵרוּחָהּ עַל הַמִּדְרָכָה, וְכָל הַיְּרָקוֹת-פֵּירוֹת מִתְגַּלְגְּלִים לֵידָה כְּמוֹ נַחוּם-תָּקוּם.
רָאִיתִי שֶׁאַף אֶחָד לֹא עוֹצֵר, אָז נֶעֱמַדְתִּי לְיָדָהּ. נְשָׁמָה בְּקוֹשִׁי-בְּקוֹשִׁי, וְעַל הַיָּד מַכְחִיל הַמִּסְפָּר. אֵין לִי נַיָּיד, אָז בִּיקַּשְׁתִּי מֵאֵיזוֹ בַּחוּרָה לְטַלְפֵּן לְמָדָ"א, וְהַהִיא מַמְשִׁיכָה לָלֶכֶת כְּאִילּוּ דִּיבַּרְתִּי לָאֲוִויר שֶׁמֵּעָלֶיהָ וּמִצְּדָדֶיהָ. בְּסוֹף עָצַר גֶּבֶר בַּחֲלִיפָה יִקְרֶה וְשָׁאַל מָה קוֹרֶה, אָמַרְתִּי שֶׁצָּרִיךְ לִקְרוֹא לְמָדָ"א. הוּא הִבִּיט בָּהּ לַשְּׁנִיָּיה, וְאָז הָעֵינַיִים שֶׁלּוֹ זָחֲלוּ לְאוֹרֶךְ הַזְּרוֹעַ שֶׁלָּהּ. רַק רָאָה אֶת הַמִּסְפָּר, יָשָׁר הֵסִיט אֶת הַפָּנִים כְּאִילּוּ רָאָה גְּוִויָּה. עָשָׂה טוֹבָה, הִתְקַשֵּׁר מַהֵר-מַהֵר לְמָדָ"א, זָרַק לָהֶם הוֹרָאָה, וְלִי אָמַר: "אַתָּה נִשְׁאָר כָּאן, כֵּן?" וּבָרַח כְּאִילּוּ הַזִּינְזָנָה רוֹדֶפֶת אַחֲרָיו.
בָּעֶרֶב סִיפַּרְתִּי אֶת זֶה לְמִינָה. הִיא לֹא הִתְפַּלְּאָה לִשְׁמוֹעַ אֶת מָה שֶׁסִּיפַּרְתִּי. בְּתוֹר "בַּעֲלַת וֶתֶק מִשְׁפַּחְתִּי" – כָּכָה הִיא קוֹרֵאת לְעַצְמָהּ – הִיא טָעֲנָה שֶׁאַף אֶחָד לֹא רוֹצֶה שֶׁיִּידָּבֵק בּוֹ מַשֶּׁהוּ מִ"שְׁמָהּ", וְשֶׁהִיא מְבִינָה אֶת זֶה לְגַמְרֵי, לְכוּלָּם יֵשׁ מַסְפִּיק צָרוֹת גַּם בְּלִי זֶה. אָז, לֹא תֵּיאַרְתִּי לְעַצְמִי כַּמָּה שֶׁהִיא צוֹדֶקֶת.
אֶתְמוֹל, אֲנִי וְשֶׁטְּרָאוּךְ גָּלַשְׁנוּ לָאֲתָר שֶׁל הַמֶּמְשָׁלָה. הִיא שָׁמְעָה שֶׁיֵּשׁ הֲטָבוֹת לְאֵלֶּה מִ"שְׁמָהּ". חָשְׁבָה שֶׁתִּמְצָא אֶת עַצְמָהּ בִּרְשִׁימַת הַמּוּטָבִים. בִּמְקוֹם זֶה, יָשָׁר קָלַטְנוּ הוֹדָעָה בָּעַמּוּד הָרָאשִׁי: "אֶזְרָחִים יְקָרִים, הִנְּכֶם מִתְבַּקְּשִׁים לָגֶשֶׁת לְקוּפַּת הַחוֹלִים בִּמְחוֹז מְגוּרְכֶם, וְלַעֲבוֹר בְּדִיקָה לְזִיהוּי גַּן הַשּׁוֹאָה". מִתַּחַת נִכְתְּבוּ בְּאוֹתִיּוֹת קְטַנּוֹת כָּל מִינֵי הוֹרָאוֹת.
גַּן שׁוֹאָה?! גַּן שׁוֹאָה?! אֲנִי וְשֶׁטְּרָאוּךְ הִבַּטְנוּ אֶחָד עַל הַשְּׁנִיָּיה כְּמוֹ מְטוּמְטָמִים. מֵאֵיפֹה זֶה בָּא לָהֶם שָׁם בַּמֶּמְשָׁלָה? אֵיזֶה גַּן שׁוֹאָה בְּרֹאשׁ שֶׁלָּהֶם? עַל זֶה מְבַזְבְּזִים כֶּסֶף? וְעוֹד עַכְשָׁיו, עִם הַקִּיצּוּבִים?
בְּבֵית, לְבַדִּי עַל הַמִּיטָּה הַזּוּגִית, חָשַׁבְתִּי עַל מִינָה וְעַל הַגַּן שׁוֹאָה. בֶּטַח יֵשׁ לָהּ גַּן כָּזֶה מֵהַצַּד שֶׁל הָאִימָּא. אֲבָל אֲנִי, הָעִירָקִי הַשָּׁחוֹר? אֲנִי לֹא הוֹלֵךְ לְשׁוּם בְּדִיקוֹת. בַּבּוֹקֶר אֶתְקַשֵּׁר לְמִינָה, אֲבַקֵּשׁ מִבַּעֲלָהּ שֶׁיַּעֲבִיר לִי אוֹתָהּ, אֲסַפֵּר לָהּ עַל הַבְּדִיקָה, שֶׁתֵּלֵךְ הַמִּסְכֵּנָה. שֶׁהַיְּלָדִים שֶׁעוֹד לֹא נוֹלְדוּ לָהֶם, לֹא יְקַבְּלוּ אֶת זֶה חָס וְשָׁלוֹם.
טוֹב שֶׁלֹּא הָיוּ לָנוּ יְלָדִים, לִי וּלְמִינָה. עַכְשָׁיו יֵשׁ לַיְּלָדִים שֶׁעוֹד לֹא נוֹלְדוּ לָהּ יוֹתֵר סִיכּוּיִים לְקַבֵּל אֶת הַגַּן, כִּי הַבַּעַל הֶחָדָשׁ שֶׁלָּהּ גַּם הוּא צֶאֱצָא שֶׁל אֵלֶּה מִ"שְׁמָהּ". אַחֲרֵי שֶׁהִתְגָּרַשְׁנוּ, הִיא אָמְרָה שֶׁלֹּא תִּתְחַתֵּן יוֹתֵר עִם פְרַענְק. עַכְשָׁיו שֶׁתִּצְטַעֵר עַל מָה שֶׁהִפְסִידָה. אִיתִּי הָיוּ לָהּ חֲמִישִּׁים אָחוּז פָּחוֹת סִיכּוּיִים לְהַעֲבִיר אֶת זֶה לִילָדִים.
אֵין יוֹתֵר צְנוֹנִיּוֹת. אֵין יוֹתֵר מְלָפְפוֹנִים. כָּל יוֹם הוֹדָעָה חֲדָשָׁה. בִּיטַּלְתִּי אֶת הַמָּנוּי עַל הָעִיתּוֹן. מֵהַיּוֹם אֲנִי קוֹרֵא אֶת הַהוֹדָעוֹת הַמֶּמְשַׁלְתִּיּוֹת בָּאֲתָר שֶׁלָּהֶם, בְּמַחְשֵׁב שֶׁל שֶׁטְּרָאוּךְ. אַחְלָה מַחְשֵׁב יֵשׁ לָהּ זֹאתִי, גּוֹלֵשׁ חָזָק וְהַכּוֹל. כָּל עֶרֶב אֲנַחְנוּ בּוֹדְקִים בַּאֲתַר מָה יִהְיֶה חָסֵר מָחָר, אָז גַּם הִתְרַגַּלְתִּי לֹא לָלֶכֶת לַסּוֹפֵר. לָמָּה לְהִתְאַכְזֵב? כָּל יוֹם חֲסֵרִים עוֹד וְעוֹד פְּרִיטִים.
אַחֲרֵי שֶׁאֲנַחְנוּ גּוֹלְשִׁים, שֶׁטְּרָאוּךְ מְכִינָה קָפֶה נָמֵס. בֶּאֱמֶת טוֹבָה הָאִישָּׁה הַזֹּאת. עָבְרָה אֶת גִּיל הַגְּבוּרוֹת, וַעֲדַיִין צְלוּלָה כְּמוֹ שֵׁד. לִפְעָמִים אֲפִילּוּ יֵשׁ לָהּ כּוֹחַ לֶאֱפוֹת. עוּגִיּוֹת מֵהַתַּנּוּר זֶה הַדָּבָר שֶׁאֲנִי הֲכִי אוֹהֵב לְיַד הַקָּפֶה, תַּעֲנוּג שֶׁמִּינָה לֹא נָתְנָה לִי כְּשֶׁחַיֵּינוּ יַחַד. עַכְשָׁיו שֶׁתָּבִיא תִּינוֹקוֹת עִם גַּן שׁוֹאָה, שֶׁתִּרְאֶה אִם אִכְפַּת לִי. כָּכָה וִיתְּרָה עַל פְּרַענְק עִם לֵב זָהָב וּבְלִי הַגַּן.
כְּשֶׁצִּלְצַלְתִּי לְסַפֵּר לָהּ, דַּוְוקָא הִיא עָנְתָה, לֹא בַּעֲלָהּ. לֹא נִשְׁמַע שֶׁהִיא שְׂמֵחָה לִשְׁמוֹעַ אוֹתִי, אֲבָל אֲנִי דֵּי רָגִיל לָזֶה. הִיא לֹא מְבִינָה מָה יֵשׁ לִי לְהַגִּיד לָהּ שָׁנָה וָחֵצִי אַחֲרֵי שֶׁנִּפְרַדְנוּ, וַהֲרֵי אֲפִילּוּ רְכוּשׁ מְשׁוּתָּף אוֹ יְלָדִים אֵין לָנוּ. סִיפַּרְתִּי לָהּ עַל הַגַּן וְעַל הַבְּדִיקוֹת שֶׁהָאֶזְרָחִים אֲמוּרִים לַעֲבוֹר. הִיא אָמְרָה שֶׁלֹּא שָׁמְעָה עַל זֶה. הִצַּעְתִּי שֶׁתִּשְׁאַל אֶת בַּעֲלָהּ, יֵשׁ לוֹ מַחְשֵׁב טוּרְבּוֹ בַּעֲבוֹדָה, שֶׁיִּגְלוֹשׁ קְצָת לַאֲתָרִים נוֹרְמָלִיִּים וְלֹא רַק לַאֲתָרֵי פּוּרֵנוּ, שֶׁיִּתְעַדְכֵּן קְצָת בַּחִידּוּשִׁים הָאַחֲרוֹנִים שֶׁל הַמֶּמְשָׁלָה. כָּל מָה שֶׁרָצִיתִי הָיָה לִגְרוֹם לָהּ לְהִצְטַעֵר עַל זֶה שֶׁעָזְבָה אוֹתִי לְטוֹבַת הָרֶשַׁע הַקֵּירֵחַ.  
"זֶה שֶׁהוּא קֵירֵחַ לֹא קָשׁוּר," אָמְרָה מִינָה, "וְחוּץ מִזֶּה, אֲנִי כְּבָר בְּהֵרָיוֹן. אָז אִם יֵשׁ גַּן כָּזֶה – וּבְבַקָּשָׁה אַל תַּצְחִיק אוֹתִי עִם הַהֲזָיוֹת הַמְּטוֹרָפוֹת שֶׁלְּךָ – אֲנִי כְּבָר מִמֵּילָא נוֹשֵׂאת אוֹתוֹ, לֹא?"
אֵיךְ הִפִּילָה עָלַי זֹאתִי אֶת הַפְּצָצָה! מִצַּד שְׁנֵי, הִצְטַעַרְתִּי עַל הַתִּינוֹק. בַּמֶּה פֶּשַׁע וּבַמָּה חֵטְא שֶׁיִּהְיֶה לוֹ גַּן חַרְאֵי כָּזֶה כְּבָר בָּרֶחֶם? כְּשֶׁהִצַּעְתִּי הַפָּלָה, הִיא טָרְקָה לִי.
בָּעֶרֶב, שֶׁטְּרָאוּךְ אָמְרָה לִי שֶׁקָּרְאָה בָּאֲתָר, שֶׁמֵּעַכְשָׁיו כּוּלָּם צְרִיכִים לָבוֹא וְלִבְדּוֹק אִם יֵשׁ לָהֶם אֶת הַגַּן הֲיִימַּח שְׁמוֹ הַזֶּה, כִּי נִישּׂוּאֵי-תַּעֲרוֹבוֹת זֶה כְּבָר שָׁם דָּבָר בָּאָרֶץ, וְחוּץ מִזֶּה, הָרוֹפְאִים חוֹשְׁשִׁים שֶׁהַגַּן עוֹבֵר גַּם בִּדְרָכִים אֲחֵרוֹת. אֵיזֶה בְּדִיּוּק, הֵם לֹא פֵּירְטוּ.
בַּלַּיְלָה חָלַמְתִּי שֶׁאֲנִי עוֹבֵר בְּתוֹךְ מְכוֹנַת רֶנְטְגֶּן עֲנָקִית לִמְצִיאַת הַגַּן, וּכְשֶׁאֲנִי יוֹצֵא מִשָּׁם, לֹא מוּכָנִים לְהַגִּיד לִי אִם יֵשׁ לִי אוֹ אֵין לִי. רַק הָרוֹפֵא הָרָאשִׁי אוֹסֵר עָלַי לְהִינָּשֵׂא פַּעַם שְׁנִיָּיה.
שֶׁטְּרָאוּךְ לֹא הָיְיתָה צְרִיכָה לָלֶכֶת לְהִיבָּדֵק. בָּרוּר שֶׁלֹּא. הִיא מִ"שְׁמָהּ", וְחוּץ מִזֶּה כְּבָר לֹא פּוֹרִייָּה. לְמִי תַּעֲבִיר אֶת הַגַּן? אֶת מִי תַּדְבִּיק? כּוּלָּהּ יוֹשֶׁבֶת בְּבֵית, מְחַכָּה לַקִּצְבָּה שֶׁתָּבוֹא כָּל חוֹדֶשׁ וְאוֹכֶלֶת אֶת הַלֵּב. אֲנִי זֶה דָּבָר אַחֵר, עוֹד אֵין לִי 38. וְלַמְרוֹת שֶׁאֲנִי מֵעִירָק, בָּאֲתָר כָּתְבוּ אֶת שְׁמוֹת כָּל אַרְצוֹת הַמּוֹצָא שֶׁל הָאֶזְרָחִים. גַּם עִירָק הָיָה כָּתוּב, בְּפֵירוּשׁ. אָמַרְתִּי: "אֲנִי לֹא הוֹלֵךְ." אָמְרָה שֶׁטְּרָאוּךְ: "אַתָּה כֵּן הוֹלֵךְ. עוֹד תִּמְצָא אִישָּׁה וְתִרְצָה יְלָדִים. לֵךְ תִּבְדּוֹק אֶת זֶה. אַתָּה רוֹצֶה שֶׁיֵּיצֵא לְךָ יֶלֶד כָּמוֹנִי? עִם טָאֲטוּ כָּחוֹל עַל הַיָּד וְקִצְבָּה מֶמְשַׁלְתִּית?
גְּבֶרֶת שֶׁטְּרָאוּךְ, אוֹי גְּבֶרֶת שֶׁטְּרָאוּךְ, מֵאֵיפֹה לְךָ הַמִּילָּה טָאֲטוּ? רָצִיתִי לִשְׁאוֹל, אֲבָל יָדַעְתִּי שֶׁאֶת הַכּוֹל הִיא סוֹפֶגֶת מֵהָרֶשֶׁת. אוּלַי כְּבָר יֵשׁ לָהּ גַּן כָּזֶה: גַּן רֶשֶׁת? נִדְבְּקָה הַמִּסְכֵּנָה.
לְמָחֳרָת בַּבּוֹקֶר, לִפְנֵי הָעֲבוֹדָה, הִתְיַיצַּבְתִּי בְּקוּפַּת חוֹלִים. הִסְתַּבֵּר לִי שֶׁזּוֹ לֹא פְּרוֹצֵדוּרָה כָּזֹאת קַלָּה, רַק הִצִּיגוּ אוֹתָהּ כָּכָה בָּאֲתָר. הַפְּקִידָה בְּסַךְ הַכּוֹל קָבְעָה לִי תּוֹר, וְנָתְנָה הַפְּנִיָּיה לַמִּתְקָן מֶמְשַׁלְתִּי שֶׁבּוֹ עוֹרְכִים אֶת הַבְּדִיקָה. לֵךְ תֵּדַע מָה עוֹשִׂים שָׁם לָאֶזְרָחִים.
סִיפַּרְתִּי אֶת זֶה בָּעֶרֶב לִגְבֶרֶת שֶׁטְּרָאוּךְ. אָמְרָה שֶׁאֵין מָה לְפַחֵד, מָה כְּבָר יְהוּדִים יְכוֹלִים לַעֲשׂוֹת לַיְּהוּדִים, שֶׁ"שְׁמָהּ" לֹא עָשׂוּ? בֶּטַח, בִּשְׁבִילָהּ הַכּוֹל מִשְׂחַק יְלָדִים. לֹא פּוֹחֶדֶת גַּם מֵהַשָּׂטָן. יָבוֹא לָקַחַת אוֹתָהּ, תּוֹצִיא לוֹ לָשׁוֹן אֲפוֹרָה עִם פִּטְרִיּוֹת, וְהוּא יִשְׁאַל בְּקוֹל חָנוּק: "לֹא תִּתְּנִי לִי, גְּבֶרֶת טוֹבָה, גַּם קְצָת אוֹרֶז אוֹ פִּירֶה לְיַד?" חָחחח, אֵיזוֹ אִישָּׁה.  
בְּכָל זֹאת, לָלֶכֶת לְקוּפַּת חוֹלִים בַּבּוֹקֶר בַּדֶּרֶךְ לַעֲבוֹדָה זֶה דָּבָר אֶחָד, וְלִנְסוֹעַ בִּמְיוּחָד לַמִּתְקָן הַמֶּמְשַׁלְתִּי זֶה דָּבָר אַחֵר. וַאֲנִי גַּם אֵין לִי מְכוֹנִית, מִטְּעָמִים כַּלְכָּלִיִּים וּפָצִיפִיסְטִיִּים גַּם יַחַד, בְּדִיּוּק כְּמוֹ שֶׁאֵין לִי טֵלֵפוֹן נַיָּיד אוֹ מַחְשֵׁב.
גְּבֶרֶת שֶׁטְּרָאוּךְ הִצִּילָה אֶת הַמַּצָּב. אָמְרָה שֶׁלְּצִילֶה מִלְּמַטָּה יֵשׁ מְכוֹנִית. לֹא הִכַּרְתִּי אֶת צִילָּהּ הַזֹּאת שֶׁהִיא סִיפְּרָה עָלֶיהָ. כַּנִּרְאֶה שֶׁאֲנַחְנוּ חוֹזְרִים הַבַּיְתָה בְּשָׁעוֹת אֲחֵרוֹת. וּבְכָל זֹאת, לֹא פֶּלֶא שֶׁלֹּא נִפְגַּשְׁנוּ עַד עַכְשָׁיו?
אָז הַשְּׁכֵנָה שֶׁטְּרָאוּךְ אָמְרָה שֶׁצִּילֶה תִּיקַּח אוֹתִי לַמִּתְקָן הַמֶּמְשַׁלְתִּי בְּטִיז-אֶל-נָאבִי, כְּדֵי לַעֲבוֹר אֶת הַבְּדִיקָה הַמְּשׁוּנָּה לִמְצִיאַת הַגַּן הַמְּיוּתָּר. אֲנִי קְצָת בַּיְישָׁן, אָז שֶׁטְּרָאוּךְ צִלְצְלָה אֵלֶיהָ בִּמְקוֹמִי. הֵן קָבְעוּ שֶׁאֲנִי אָבוֹא אֶל צִילָּהּ מָחָר אַחֲרֵי הַצָּהֳרַיִים וְנִיסַּע בְּיַחַד.
צִילָּהּ פָּתְחָה לְבוּשָׁה וּמוּכָנָה. נִרְאֲתָה לִי קְשׁוּחָה וְלֹא הֲכִי נָשִׁית, לַמְרוֹת שֶׁמֵּאֲחוֹרֵי הַמַּבָּט הֶחָמוּץ גִּילִּיתִי חֵן לֹא מְמוּמָּשׁ. בְּנִיגּוּד לְמִינָה שֶׁמִּתְאַפֶּרֶת בְּכָל הַזֶּבֶל שֶׁמּוֹכְרִים לָהּ, לְצִילָּה יֵשׁ פָּנִים לִבְנוֹת וְנָקִיּוֹת מֵחוֹמָרִים. אוּלַי זֶה בִּגְלַל שֶׁבְּדִיּוּק חָזְרָה מֵהָעֲבוֹדָה, וְאוּלַי בִּגְלַל שֶׁבִּבְדִיקָה הַמֶּמְשַׁלְתִּית דּוֹרְשִׁים לָבוֹא בְּלִי חוֹמָרִים מְלָאכוּתִיִּים כְּמוֹ אִיפּוּר וְתַכְשִׁיטִים.
עַד שֶׁהִגַּעְנוּ עָבְרָה יוֹתֵר מִשְּׁלוֹשֶׁת רִבְעֵי הַשָּׁעָה. תֵּיאַרְתִּי לְעַצְמִי שֶׁזֶּה יִהְיֶה רָחוֹק, אֲבָל אֶת הַחוֹר שֶׁאֵלָיו הִגַּעְנוּ לֹא הִכַּרְתִּי. מָקוֹם מוּזָר – אָפוֹר, מְסוּגָּר, מַתְאִים יוֹתֵר לַמִּתְקָן חֲשָׁאִי מֵהַסְּרָטִים. וַאֲנִי תֵּיאַרְתִּי לְעַצְמִי מִבְנֶה מֶמְשַׁלְתִּי סְטַנְדַּרְטִי, כְּמוֹ שֶׁל מַס הַכְנָסָה אוֹ בִּיטּוּחַ לְאוּמִּי.
בַּמָּקוֹם כְּבָר חִיכּוּ לֹא מְעַט אֲנָשִׁים. "מָה תַּעֲשֶׂה אִם יֵשׁ לְךָ אֶת הַגַּן?" שָׁמַעְתִּי אוֹתָם שׁוֹאֲלִים. "כְּאִילּוּ שֶׁזֶּה יֶשְׁנָהּ לִי," רָטְנָה אַחַת. "גַּם כָּכָה אֲנִי חוֹלֶמֶת בַּלֵּילוֹת שֶׁאֲנִי מִשְּׁמָהּ. זֶה בַּוְּורִידִים שֶׁלִּי הֲשָׂמָה, לַמְרוֹת שֶׁלֹּא בֶּאֱמֶת בָּאתִי מִשְּׁמָהּ. אֲנִי צַבָּרִית. שִׁבְעָה דּוֹרוֹת. סְמַךְ-טַטִּית. מִטְּבֶרְיָה."
"וָואלָה?" הִתְפַּלְּאָה צִילָּהּ, "גַּם אֲנִי חֲצִי מִטְּבֶרְיָה. שְׁמוֹנָה דּוֹרוֹת בְּעֶצֶם," הוֹסִיפָה כְּאִילּוּ הֵן בְּתַחֲרוּת כָּלְשֶׁהִי, מִי נִמְצֵאת כָּאן יוֹתֵר דּוֹרוֹת.
"וַאֲנִי מֵעֲפוּלָה."
"וַאֲנִי מִקִּרְיַית יָם."
"וַאֲנִי מֵאֵילַת."
"שְׁמוֹנָה דּוֹרוֹת מֵאֵילַת?" שָׁאַל מִישֶׁהוּ בְּאִירוֹנְיָה.
"מָה זֶה מְשַׁנֶּה," עָנָה לוֹ אַחֵר, "כּוּלָּנוּ פֹּה צְבָרִים, לֹא? אָז אֵין לָנוּ אֶת הַגַּן עַל-בָּטוּחַ. הַכּוֹל פְּרוֹפּוֹגַנְדָּה שֶׁל הַמֶּמְשָׁלָה. רוֹצִים לְהַבְהִיל. רוֹצִים לִמְצוֹץ אֶת הַדָּם שֶׁלָּנוּ, זֶה הַכּוֹל. יַאלְלָה, צְפִירַת הַרְגָּעָה כּוּלָּם!"
וְכוּלָּם בֶּאֱמֶת נִרְגְּעוּ אַחֲרֵי שֶׁהַגְבָּרָתָן אָמַר אֶת דְּבָרוֹ, חָזְרוּ לְעַיֵּין בְּסִפְרֵיהֶם וּבְעִיתּוֹנֵיהֶם, וְדָבָר לֹא נֶאֱמַר עוֹד בַּחֲדַר הַהַמְתָּנָה. אִישׁ-אִישׁ נִכְנַס לַחֲדַר הַבְּדִיקוֹת בְּתוֹרוֹ, וְיָצָא מִמֶּנּוּ אֲפַרְפַּר מְעַט. תְּשׁוּבוֹת עֲדַיִין לֹא נָתְנוּ. לֹא עַל הַמָּקוֹם. אָמְרוּ שֶׁיִּשְׁלְחוּ בַּדּוֹאַר בְּתוֹךְ שָׁבוּעַ.
צִילָּהּ וַאֲנִי עָבַרְנוּ אֶת הַבְּדִיקָה בְּזֶה אַחַר זֶה. בְּסוֹפוֹ שֶׁל דָּבָר הָיָה מְדוּבָּר בִּשְׁאִיבַת דָּם פְּשׁוּטָה – יָכְלוּ לְבַצֵּעַ אֶת זֶה בְּקוּפַּת חוֹלִים – וְלֹא בִּמְכוֹנָה מַבְהִילָה כְּמוֹ זוֹ שֶׁכִּיכְּבָה בַּחֲלוֹם שֶׁלִּי.
בֶּחָזוֹר, צִילָּהּ הִצִּיעָה שֶׁנֵּלֵךְ לֶאֱכוֹל מַשֶּׁהוּ. וּבֶאֱמֶת הֶעֱבַרְנוּ עֶרֶב נָעִים בְּיַחַד בְּאַחַת הַמִּזְלָלוֹת עַל אֵם הַדֶּרֶךְ. הִיא לָקְחָה שְׁקֵדֵי עֵגֶל וְחוּמוּס, אֲנִי הִסְתַּפַּקְתִּי בִּמְרַק רֶגֶל סָמִיךְ עִם פִּיתּוֹת. הִיא שָׁאֲלָה אִם אֲנִי תֵּימָנִי, וַאֲנִי אָמַרְתִּי, "מָה, אֲנִי נִרְאֶה לְךָ תֵּימָנִי?" וְהִיא אָמְרָה שֶׁאֵין לִי מָה לְהֵיעָלֵב, אֲנִי נִרְאֶה מִזְרָחִי, זֶה הַכּוֹל, וְכָל הַמִּזְרָחִים נִרְאִים לָהּ אוֹתוֹ הַדָּבָר. הִיא לְעוּמַּת זֹאת מֵהוֹרִים שֶׁבָּאוּ מִ"שְׁמָהּ". אֲנִי וְהַמַּזָּל שֶׁלִּי, תָּמִיד נִדְבָּקוֹת אֵלַי אֵלֶּה מִ"שְׁמָהּ". כַּנִּרְאֶה אוֹהֲבוֹת שְׁחוֹרִים. עִם אִישָּׁה כָּזֹאת יִהְיוּ לַיְּלָדִים שֶׁלִּי חֲמִישִּׁים אֲחוּזִים מֵהַגַּן. לֹא מַשֶּׁהוּ. אֲסַפֵּר אֶת זֶה לִגְבֶרֶת שֶׁטְּרָאוּךְ. מָה שִׁידְּכָה לִי אֶת הַבַּחוּרָה הַזֹּאת? גַּם חֲמוּצָה, גַּם לֹא מִתְאַפֶּרֶת, גַּם גַּנִּים מְקוּלְקָלִים...
אֲבָל גְּבֶרֶת שֶׁטְּרָאוּךְ אִישָּׁה טוֹבָה, אָמְרָה שֶׁלֹּא יָפָה אֵיךְ שֶׁאֲנִי מְדַבֵּר. אַחֲרֵי הַכּוֹל כּוּלָּנוּ עִם אֶחָד, לָמָּה לְלַכְלֵךְ אֶחָד עַל הַשֵּׁנִי. גַּם הִצִּיעָה שֶׁאַזְמִין אֶת הִצִּילָה לַסֶּרֶט, כִּי צָרִיךְ לִדְפּוֹק עַל הַבַּרְזֶל בְּעוֹדוֹ חַם. מַמְזֵרָה זְקֵנָה, רוֹאָה יוֹתֵר מִדַּי אֲתָרֵי פּוּרֵנוּ. אַחֲרֵי שֶׁאֲנִי הוֹלֵךְ הִיא בֶּטַח מַעֲבִירָה מֵהָאֲתָר שֶׁל הַמֶּמְשָׁלָה לְמִי יוֹדֵעַ אֵיזֶה אֲתָרִים.
עַד שֶׁהִגִּיעוּ תּוֹצְאוֹת הַבְּדִיקָה, אֲנִי וְצִילָּהּ שָׁכַבְנוּ כַּמָּה פְּעָמִים. חֲבָל שֶׁלֹּא יָדַעְתִּי שֶׁיֵּשׁ לִי שְׁכֵנָה כָּזֹאת חַמָּה לִפְנֵי חֲצִי שָׁנָה-שָׁנָה. יָכוֹלְתִּי לְסַפֵּר עָלֶיהָ לְמִינָה, שֶׁתְּקַנֵּא קְצָת. כִּמְעַט כָּל עֶרֶב יָשַׁבְנוּ אֶצְלָהּ בַּדִּירָה, נִשְׁנְשׁוּ פִּיצּוּחִים, אַחֵר כָּךְ שָׁכַבְנוּ בְּכָל תְּנוּחָה אֶפְשָׁרִית. צִילָּהּ אָמְרָה שָׁאֲלָה תְּנוּחוֹת מְצוּיָּנוֹת לְהִיכָּנֵס לְהֵרָיוֹן. הִיא אָמְרָה אֶת זֶה כְּאִילּוּ הִיא מְצַיֶּינֶת עוּבְדָּה רְפוּאִית, לֹא כְּאִילּוּ זֶה קָשׁוּר אֵלֵינוּ. הֵרַמְתִּי גַּבָּהּ, אֲבָל הָיָה חוֹשֶׁךְ וְהִיא לֹא רָאֲתָה. אַחֵר כָּךְ כַּנִּרְאֶה הֵבִינָה שֶׁנִּבְהַלְתִּי וְסִיפְּרָה שֶׁהִיא עַל הַגְּלוּלָה. "יוֹפִי," אָמַרְתִּי לָהּ, "כִּי אֲנִי לֹא רוֹצֶה לְתַכְנֵן שׁוּם יְלָדִים נְגוּעִים כָּל עוֹד לֹא קִיבַּלְנוּ אֶת הַתּוֹצָאוֹת, אַתְּ מְבִינָה?" וְהִיא אָמְרָה בְּחִיּוּךְ רָחָב וּמִשְׁתַּתֵּף: "בְּוַודַּאי."
לֹא הָיָה צָרִיךְ לְסַפֵּר לִגְבֶרֶת שֶׁטְּרָאוּךְ עַל הָרוֹמָן. הִיא כְּבָר יָדְעָה הַכּוֹל. אוּלַי יֵשׁ בַּבִּנְיָין שֶׁלָּנוּ רֶשֶׁת יְדִיעוֹת חֲשָׁאִית. הַכּוֹל עוֹבֵר בֵּין הַשְּׁכֵנִים בְּתוֹךְ שָׁלוֹשׁ שָׁעוֹת מַקְסִימוּם: מִי הִתְאַהֵב בְּמִי, מִי מִתְגָּרֵשׁ מִמִּי, מִי מְזַיֵּין אֶת מִי, וּמִי חוֹטֵא בְּגִילּוּי עֲרָיוֹת. כָּךְ גַּם הִתְגַּלָּה מִי נוֹשֵׂא אֶת הַגַּן. לְאַט-לְאַט הִתְגַּלָּה שֶׁכָּל הַדַּיָּירִים בַּבִּנְיָין נוֹשְׂאִים אֶת הַגַּן. הָיִיתִי בָּטוּחַ שֶׁזֶּה בִּגְלַל שֶׁאֲנִי גָּר בַּשְּׁכוּנָה בִּצְפוֹן הָעִיר, שֶׁבָּהּ יֵשׁ אָחוּז גָּבוֹהַּ שֶׁל יוֹצְאֵי "שְׁמָהּ" וְצֶאֱצָאֵיהֶם. אֲבָל מָה לִי וְלָהֶם?
רַק צִילָּהּ וַאֲנִי עֲדַיִין לֹא קִיבַּלְנוּ אֶת הַתּוֹצָאוֹת. בֵּינְתַיִים הִזְדַּיְּינוּ בִּפְרָאוּת, שֶׁלֹּא הָיְיתָה מְבַיֶּישֶׁת אֶת הַסְּרָטִים שֶׁהַגְּבֶרֶת שֶׁטְּרָאוּךְ צוֹפָה בָּהֶם בַּלֵּילוֹת. אָמְרָה שֶׁהֲכִי הִיא אוֹהֶבֶת סֶרֶט אֶחָד, עַל קָאפוֹאִית שֶׁעוֹשֶׂה מַעֲשִׂים מְגוּנִּים בְּגֶבֶר יְהוּדִי, אַחַת פִּרְחָחָהּ מַקְסִימָה שֶׁדּוֹמָה לְמַרְלָן דְּיַטְרֵיךְ. טוֹב שֶׁנִּשְׁאַר לָהּ חוּשׁ הוּמוֹר לַשֶּׁטְּרָאוּךְ, לֹא לָקְחוּ לָהּ אוֹתוֹ בְּ"שְׁמָהּ", וְאוּלַי סִיגְּלָה אוֹתוֹ אַחֲרֵי הַ"שְׁמָהּ" בִּמְקוֹם לְהִשְׁתַּגֵּעַ.
מִינָה שָׁמְעָה עַל צִילָּהּ מֵהָרֶשַׁע הַקֵּירֵחַ. רָאָה אוֹתָנוּ סוֹעֲדִים עֶרֶב אֶחָד בְּאַחַת הַמִּסְעָדוֹת בְּאֵזוֹר. לְמָחֳרָת, כְּשֶׁהִיא הִתְקַשְּׁרָה לְוַודֵּא "אִם יֵשׁ אֱמֶת בַּמִּמְצָאִים", אָמַרְתִּי לָהּ, "תֵּירָגְעִי, עוֹד לֹא בָּרוּר אִם אֲנִי נוֹשֵׂא אֶת הַגַּן. אֲבָל כֵּן," שִׁיקַּרְתִּי, "אֲנִי בַּדֶּרֶךְ לַחוּפָּה. גַּם אַתְּ מוּזְמֶנֶת, אַגַּב." הִיא טָרְקָה לִי, לֹא לִפְנֵי שֶׁקִּילְּלָה: "הַלְּוַואי שֶׁיֵּשׁ לְךָ אֶת הַגַּן!"
"הַלְּוַואי שֶׁיֵּשׁ לְךָ אֶת הַגַּן" הָפַךְ לִקְלָלָה נְפוֹצָה בָּאָרֶץ. בַּעֲבוֹדָה, כָּל מִי שֶׁעִיצְבֵּן עוֹבֵד אַחֵר זָכָה בַּקְּלָלָה. מִירָה, הַבְּלוֹנְדָה מֵהַחִשְׁבוֹנוֹת, קִילְּלָה כָּכָה אֶת הַבּוֹס לִפְנֵי שְׁבוּעַיִים. כְּשֶׁנּוֹדַע לוֹ לְמָחֳרָת שֶׁהוּא נָגוּעַ, הָיָה בָּטוּחַ שֶׁזֶּה בִּגְלָלָהּ, וּפִיטֵּר אוֹתָהּ עַל-הַמָּקוֹם בְּאַשְׁמַת כִּישּׁוּף. לֹא נָעִים. אֲפִילּוּ בָּרְחוֹב מְקַלְּלִים כָּכָה. נְהָגִים עַצְבָּנִיִּים, מֶלְצָרִים מְמוּרְמָרִים, סוֹעֲדִים רְגוּזִים, כּוּלָּם מְקַלְּלִים כָּכָה אֶחָד אֶת הַשֵּׁנִי כְּאִילּוּ אֵין מָחָר, כְּאִילּוּ הַגַּן הַזֶּה מְשַׁנֶּה בְּמַשֶּׁהוּ. "הַלְּוַואי שֶׁיִּמְצְאוּ לְךָ אֶת הַגַּן!" אֵיזוֹ מִין מִשְׁאָלָה מְעוּוֶּתֶת זוֹ?  
כְּשֶׁהִתְעוֹרַרְתִּי בַּבּוֹקֶר הָיִיתִי בָּטוּחַ שֶׁאֲנִי אֶצְלִי בְּבֵית, עַד שֶׁשַּׂמְתִּי לֵב שֶׁהָרֶגֶל הַלְּבַנְבַּנָּה שֶׁל צִילָּהּ כְּרוּכָה עַל מוֹתְנִי. זֹאתִי יֵשׁ לָהּ גּוּף שֶׁל נַעֲרַת גּוּמִי. אַל תִּשְׁאֲלוּ אִילּוּ תְּנוּחוֹת הִיא לִימְּדָה אוֹתִי בַּחוֹדְשַׁיִים הָאַחֲרוֹנִים שֶׁלָּנוּ יַחַד! נִרְאֶה אֶת הַקֵּירֵחַ שׁוּגַּל כָּכָה אֶת מִינָה הַמִּסְכֵּנָה – גַּם גַּן שׁוֹאָה עַל-בָּטוּחַ, וְגַם שֶׁלֹּא תַּחֲוֶוה לְעוֹלָם אֶת תַּעֲנוּגוֹת הַקָּאמָה-סוֹטְרָהּ?
נָעַלְתִּי אֶת הַכַּפְכַּפִּים שֶׁל צִילָּהּ וְיָצָאתִי הַחוּצָה, לִבְדּוֹק אוּלַי בְּכָל זֹאת הֵבִיאוּ בַּקְבּוּק חָלָב. נוֹרָא הִתְחַשֵּׁק לִי קָפֶה. אֲפִילּוּ נֵס יִהְיֶה בְּסֵדֶר. שְׁתֵּי מַעֲטָפוֹת לִבְנוֹת עִם סֵמֶל שֶׁל הַמֶּמְשָׁלָה הָיוּ תְּחוּבוֹת מִתַּחַת לַדֶּלֶת. שָׁלַפְתִּי אוֹתָן בִּזְהִירוּת, אַחַת-אַחַת. בַּהַתְחָלָה פָּתַחְתִּי אֶת זֹאת שֶׁל צִילָּהּ. חִיּוּבִי, כַּמּוּבָן. לֹא חָשַׁבְתִּי אַחֶרֶת. בָּרֶגַע הָרִאשׁוֹן הִצְטַעַרְתִּי עַל הַתְּנוּחוֹת שֶׁלֹּא אֵדַע אִיתָּהּ יוֹתֵר, וּבָרֶגַע הַבָּא נָשַׁמְתִּי לִרְוָוחָה: מַזָּל שֶׁהִיא עַל הַגְּלוּלָה!
לֹא נִיגַּשְׁתִּי אֵלֶיהָ. הֵסַרְתִּי אֶת הַכַּפְכַּפִּים שֶׁלָּהּ מֵהָרַגְלַיִים שֶׁלִּי וְעָלִיתִי אֵלַי הַבַּיְתָה. הִתְלַבַּשְׁתִּי, שָׁתִיתִי קָפֶה שָׁחוֹר חָזָק, וְהִתְיַישַּׁבְתִּי בְּנוֹחוּת עַל הַכִּיסֵּא בַּמִּטְבָּח כְּדֵי לִפְתּוֹחַ אֶת הַמִּכְתָּב שֶׁלִּי בְּשֶׁקֶט.
חִיּוּבִי.
חִיּוּבִי????
חִיּוּבִי.
דָּפַקְתִּי אֵצֶל שֶׁטְּרָאוּךְ, שֶׁתִּקְרָא גַּם הִיא. בֶּטַח טָעוּת. שֶׁתְּיַיעֵץ לִי מָה לַעֲשׂוֹת. לְבַקֵּשׁ בְּדִיקָה חוֹזֶרֶת? וְאוּלַי זוֹ סְתָם טָעוּת דְּפוּס? אֲנִי לֹא מֵאֵלֶּה שֶׁסּוֹמְכִים עַל מַחְשְׁבִים. 
דָּפַקְתִּי וְדָפַקְתִּי אֶצְלָהּ בַּדֶּלֶת, וְלֹא שָׁמַעְתִּי אֶת גְּרִירַת נַעֲלֵי הַבַּיִת שֶׁלָּהּ. עַכְשָׁיו כְּבָר צִלְצַלְתִּי בְּפָאנִיקָה מְסוּיֶּמֶת. לֹא פָּתְחָה. הִתְחַלְתִּי לִדְפּוֹק בְּכוֹחַ עַל הַדֶּלֶת וְלִצְעוֹק אֶת שְׁמָהּ: "גְּבֶרֶת שֶׁטְרָאוּךְ! שֶׁטְּרָאוּךְ! גְּבֶרֶת שֶׁטְּרָאוּךְ!" פַּעַם אַחַת גַּם צָעַקְתִּי, "דִּינָה," כִּי זֶה שְׁמָהּ הַפְּרָטִי. לֹא פָּתְחָה וְלֹא עָנְתָה. הִצְמַדְתִּי אוֹזֶן לַדֶּלֶת – אֵין קוֹל וְאֵין עוֹנֶה.
בֵּינְתַיִים פָּתְחוּ הַשְּׁכֵנִים אֶת הַדֶּלֶת לִרְאוֹת מָה קוֹרֶה. כּוּלָּנוּ קָרָאנוּ לַשֶּׁטְּרָאוּךְ, וְהַזִּקְנָה לֹא פּוֹתַחַת. עַד שֶׁהַשָּׁכֵן מִלְּמַעְלָה הֵבִיא אֵיזֶה מַכְשִׁיר מַתֶּכֶת וּפָרַץ אֶת הַדֶּלֶת. נִכְנַסְנוּ פְּנִימָה בַּשַּׁיָּירָה, אֲנִי בְּרֹאשׁ. הִיא לֹא הָיְיתָה בַּחֲדַר הַשֵּׁינָה. גַּם לֹא בַּסָּלוֹן. תֵּיאַרְתִּי לְעַצְמִי שֶׁהִיא יוֹשֶׁבֶת בְּפִינַּת הָעֲבוֹדָה שֶׁלָּהּ, אֵיפֹה שֶׁהַמַּחְשֵׁב. וְכִי אֵיפֹה תִּהְיֶה? אֲנִי רַק מְקַוֶּוה שֶׁרָאֲתָה מַשֶּׁהוּ נֶחְמָד כְּשֶׁהַהוּא מֵ"הָאוֹרֶז וּפִטְרִיּוֹת" בָּא לָקַחַת אוֹתָהּ. עַד הַיּוֹם אֲנִי שׁוֹאֵל אֶת עַצְמִי אִם עַל יַד הָאוֹרֶז וּפִטְרִיּוֹת הוּא גַּם בִּיקֵּשׁ מִיץ תַּפּוּזִים, וְהִיא הִצִּיעָה לוֹ מִיץ "פָּז" מְשׁוּמָּר, כִּי זֶה מָה שֶׁמַּגִּיעַ לוֹ, כִּימִיקָלִים... הָיָה לָהּ חוּשׁ הוּמוֹר לֹא רַע לְזִקְנָה.
כְּשֶׁכְּבָר הָיִינוּ בִּפְנִים וְהַשָּׁכֵן הַגְּבַרְתָּן הִזְמִין אֶת מָדָ"א, גַּם צִילָּהּ הִגִּיעָה לִבְדּוֹק מָה קוֹרֶה. הִיא רָאֲתָה אוֹתִי שְׁפוֹךְ, וּמִיָּד בָּאָה לְחַבֵּק אוֹתִי. כְּשֶׁכְּבָר לֹא נִשְׁאַר מָה לַעֲשׂוֹת בַּדִּירָה שֶׁל הַזְּקֵנָה, הִיא הוֹבִילָה אוֹתִי לַדִּירָה שֶׁלִּי, הִשְׁכִּיבָה אוֹתִי בַּמִּיטָּה וְהִצְטַנְּפָה לְיָדִי. הִיא לִיטְּפָה אוֹתִי וְנִיחֲמָה אוֹתִי, וַאֲפִילּוּ שָׂרָה לִי שִׁיר עֶרֶשׂ. חָשַׁבְתִּי שֶׁזֶּה בִּגְלַל הַטְּרָאוּמָה מִגְּבֶרֶת שֶׁטְּרָאוּךְ. שָׁכַבְתִּי בְּעֵינַיִים עֲצוּמוֹת, וְהִתְמַכַּרְתִּי לַלִּיטּוּף שֶׁל כַּף הַיָּד הַחַמָּה וְהַיַּצִּיבָה שֶׁלָּהּ.
"רָצִיתִי לְסַפֵּר לָךְ מַשֶּׁהוּ," הִיא אָמְרָה. חָשַׁבְתִּי שֶׁהִיא רוֹצָה לְסַפֵּר לִי עַל גַּן הַשּׁוֹאָה שֶׁלָּהּ. בֶּטַח קָרְאָה אֶת הַמִּכְתָּב כְּשֶׁקָּמָה, לִפְנֵי שֶׁעָלְתָה אֵלֵינוּ לְמַעְלָה כְּדֵי לִמְצוֹא אֶת הַשְּׁכֵנָה שֶׁטְּרָאוּךְ מִצּוֹנֶפֶת וְקָרָה מוּל אֲתַר פּוּרֵנוּ סוֹעֵר בִּמְיוּחָד. אֶחָד הַשְּׁכֵנִים הִבְחִין שֶׁ"הַטָּאֲטוֹ" שֶׁלָּהּ הִזְהִיב בְּמֶשֶׁךְ הַלַּיְלָה. עַכְשָׁיו הוּא הִזְכִּיר דְּרָקוֹן זוֹהַר כְּמוֹ שֶׁעוֹשִׂים הַצְּעִירִים, יוֹתֵר מֵאֲשֶׁר כְּמוֹ מִסְפַּר מִ"שְׁמָהּ".
"מָה אַתְּ רוֹצָה לְסַפֵּר?" שָׁאַלְתִּי אֶת צִילָּהּ. וַעֲדַיִין לֹא סִיפַּרְתִּי לָהּ עַל הַמִּכְתָּב שֶׁלִּי. כְּשֶׁיִּתְגַּלּוּ הַמִּמְצָאִים שֶׁלִּי לְמִינָה, הִיא בְּוַודַּאי תִּשְׂמַח. אֲבָל צִילָּהּ לֹא תִּשְׂמַח. לָמָּה שֶׁתִּשְׂמַח עַל אָהוּב בְּצָרָה? מָה כָּל כָּךְ כֵּיף בְּצָרַת רַבִּים? אֵיזוֹ מִין אוּמָּה שְׂמֵחָה לְאֵידָם שֶׁל בָּנֶיהָ הַפְּגוּעִים? 
"אֲנִי בְּהֵרָיוֹן," הִיא אָמְרָה.
"זֶה קוֹרֶה לִפְעָמִים גַּם עִם הַגְּלוּלָה," אָמְרָה כְּשֶׁלֹּא עָנִיתִי.
"רָאִיתִי שֶׁגַּם אַתָּה נוֹשֵׂא אֶת הַגַּן," אָמְרָה כְּשֶׁעֲדַיִין שָׁתַקְתִּי. "אָז זֶה לֹא צָרִיךְ לְשַׁנּוֹת לָנוּ, נָכוֹן?"
"אַתְּ פְּסִיכִית אוֹ מָה?" אָמַרְתִּי אַחֲרֵי דֵּי הַרְבֵּה זְמַן. "לָמָּה שֶׁלֹּא יֶשְׁנָהּ לָנוּ?"
לִפְנֵי שֶׁשָּׁמַעְתִּי אֶת הַתְּשׁוּבָה שֶׁלָּהּ יָצָאתִי לִבְדּוֹק, אוּלַי כְּבָר הֵבִיאוּ חָלָב. שִׁלְשׁוֹם הִבְטִיחוּ לְחַדֵּשׁ אֶת הָאַסְפָּקָה. שֶׁטְּרָאוּךְ כְּבָר לֹא תִּצְטָרֵךְ אֶת שֶׁלָּהּ, אָז אֲנִי אֶקַּח אֶת הַבַּקְבּוּק הַמְּיוּתָּר אֵלֵינוּ. עַכְשָׁיו צִילָּהּ צְרִיכָה חָלָב בִּשְׁבִיל שְׁנַיִים. 







https://www.shortstoryproject.com/he/story/%d7%94%d7%92%d6%b6%d6%bc%d7%9f/
#אַבְּסוּרְד#יְחָסִים#יִשְׂרְאֵלִי#סָאטִירָה#סְפֵּקוּלָטִיבִי#פּוֹלִיטִי#שׁוֹאָה#שָׁנוּן