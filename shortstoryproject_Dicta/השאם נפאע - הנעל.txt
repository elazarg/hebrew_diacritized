בַּכְּנִיסָה לַבִּנְיָין הָיְיתָה נַעַל שְׁחוֹרָה. יָרַדְתִּי לִקְנוֹת חֲפִיסַת סִיגַרְיוֹת וְכַמָּה עַגְבָנִיּוֹת. נַעַל שְׁחוֹרָה אַחַת, עַל הַמְּרַצֶּפֶת הַשְּׁנִיָּיה שֶׁאַחֲרֵי הַמִּפְתָּן שֶׁל דֶּלֶת הַכְּנִיסָה, לְיַד הַמַּדְרֵגוֹת שֶׁרִצְפָּתָן הָיְיתָה לֹא לְבָנָה וְלֹא צִבְעוֹנִית, אֶלָּא מַשֶּׁהוּ שֶׁבֵּין בָּהִיר לְכֵהֶה מֵרוֹב הַזְּמַן שֶׁעָבַר עָלֶיהָ וּמֵרוֹב הַנַּעֲלַיִים שֶׁל הָעוֹלִים וְהַיּוֹרְדִים מֵעֲבוֹדָתָם וְאֵלֶיהָ וּלְבָתֵּי הַסֵּפֶר שֶׁלָּהֶם, וְיוֹצְאִים לְבִיקּוּרִים אֵצֶל מִשְׁפְּחוֹתֵיהֶם וְחַבְרֵיהֶם, אוֹ יוֹצְאִים סְתָם, לָפוּשׁ בָּאֲוִויר הָעֶרֶב הַטּוֹב אוֹ בַּבְּקָרִים שֶׁל סוֹפִי הַשָּׁבוּעַ, וְאוּלַי לְבֵית קָפֶה סָמוּךְ, אוֹ לְקוֹלְנוֹעַ, אוֹ לִפְגִישָׁה בָּעִנְיָין כָּלְשֶׁהוּ. אוּלַי הֵם הוֹלְכִים לַחֲנוּת אוֹ לְמִרְפָּאָה אוֹ לַשּׁוּק אוֹ לְשַׁלֵּם חֶשְׁבּוֹנוֹת חַשְׁמַל וּמַיִם בַּבַּנְק, אוֹ לִשְׁלוֹחַ מִכְתָּב בַּדּוֹאַר, אוֹ שֶׁהֵם נֶאֱלָצִים לָרֶדֶת אֶל הַכְּנִיסָה מִן הַקּוֹמוֹת הָעֶלְיוֹנוֹת שֶׁבָּהֶן הֵם גָּרִים, כְּדֵי לְהַרְאוֹת לִמְחַלֵּק בְּלוּנִי הַגַּז, שֶׁרַק לָאַחֲרוֹנָה הֵחֵל לַעֲבוֹד בְּחֶבְרַת הַגַּז, הֵיכָן נִמְצָאִים הַבָּלוֹנִים שֶׁלָּהֶם שֶׁהִתְרוֹקְנוּ וְצָרִיךְ לְהַחֲלִיפָם, כִּי הֲרֵי יֵשׁ פִּיּוֹת וּבְטָנִים רְעֵבִים, וְיָדַיִים וּנְשָׁמוֹת שֶׁמְּיַיחֲלוֹת לְשָׁעָה שֶׁל הִתְעַסְּקוּת אִיטִּית וּנְעִימָה בַּהֲכָנַת תַּבְשִׁיל, וְהִינָּתְקוּת מִכָּל הַדְּאָגוֹת הַנּוֹבְעוֹת, אוּלַי, מִתְּלָאוֹת הָעֲבוֹדָה, אוֹ מִבְּעָיוֹת בַּמִּשְׁפָּחָה, אוֹ מִמְּרִיבוֹת חוֹלְפוֹת עִם בְּנֵי מִשְׁפָּחָה אוֹ חֲבֵרִים, אוֹ מַחְשָׁשׁוֹת לְנוֹכַח הַיּוֹקֶר, אוֹ דְּאָגָה מִפְּנֵי מָה שֶׁיִּקְרֶה מָחָר לְאִימָּא שֶׁעֲדַיִין חָשָׁה כְּאֵב מוּזָר בַּמּוֹתְנַיִים, אוֹ תְּשׁוּבָה שֶׁלֹּא נִתְקַבְּלָה מִמְּקוֹם עֲבוֹדָה שֶׁנִּשְׁלְחוּ אֵלָיו קוֹרוֹת חַיִּים לִפְנֵי שְׁבוּעַיִים וְאֵין תְּגוּבָה.
מוּזָר שֶׁנָּעַל אַחַת יְחִידָה נוֹכַחַת פֹּה בַּצּוּרָה הַזֹּאת. הֶעָקֵב שֶׁלָּהּ פּוֹנֶה הַחוּצָה וְחַרְטוֹמָהּ הַמְּחוּדָּד פּוֹנֶה פְּנִימָה. הִיא עֲדַיִין רְאוּיָה לְשִׁימּוּשׁ. נִיתָּן אֲפִילּוּ לְהִתְיַיחֵס אֵלֶיהָ כְּאֶל נַעַל חֲדָשָׁה כִּי עֲדַיִין יֵשׁ בָּהּ בָּרָק מְסוּיָּם, וְדַי בִּמְעַט מִשְׁחַת נַעֲלַיִים שְׁחוֹרָה וְשָׁלוֹשׁ-אַרְבַּע מִשִּׂיחוֹת אֵלֵגַנְטִיּוֹת, אוֹ אֲפִילּוּ גַּסּוֹת, וָשׁוּב הִיא תִּהְיֶה מַמָּשׁ כְּמוֹ חֲדָשָׁה, בְּדִיּוּק כְּפִי שֶׁאָדָם מִתְרַעֲנֵן בְּעֶזְרַת אַמְבַּטְיָה חַמָּה וְאִיטִּית אַחֲרֵי שְׁעָתַיִים שֶׁל תְּנוּמַת צָהֳרַיִים, לִפְנֵי שֶׁהוּא יוֹצֵא לְמִסְעָדָה בָּעֶרֶב עִם חֲבֵרִים אוֹ אֲפִילּוּ לְבַד לְבֵית קָפֶה קָרוֹב צָנוּעַ, בְּתִקְוָוה לִפְגּוֹשׁ מַכָּרִים וִידִידִים, אוֹ סְתָם נִשְׁאַר בַּבַּיִת וְנֶהֱנֶה מִמּוּזִיקָה, אוֹ מִקְּרִיאַת רוֹמָן אוֹ עַמּוּדֵי הַמַּאֲמָרִים אוֹ הַחֲדָשׁוֹת הַקַּלִּילוּת בָּעִיתּוֹן שֶׁל הַיּוֹם, אוֹ אֲפִילּוּ כַּמָּה עַמּוּדִים מֵהַמּוּסָף שֶׁל הַשָּׁבוּעַ שֶׁעָבַר, אוֹ יוֹשֵׁב בְּאֶפֶס מַעֲשֶׂה וְלוֹגֵם כּוֹסִית בַּמִּרְפֶּסֶת הַמְּאוּוְרֶרֶת.
נַעַל שֶׁאֵינָהּ בְּלוּיָה בַּכְּנִיסָה לְבִנְיָין גָּדוֹל אֵינָהּ עִנְיָין יוֹמְיוֹמִי. זֶה יָכוֹל לִקְרוֹת לְמִישֶׁהוּ פַּעַם בְּשָׁנָה, אוֹ פַּעַם בְּחָמֵשׁ שָׁנִים לַאֲחֵרִים, וְיָכוֹל לֹא לִקְרוֹת לָהֶם בִּכְלָל, גַּם אִם יַאֲרִיכוּ יָמִים. אֲנִי לְמָשָׁל, זוֹ פַּעַם רִאשׁוֹנָה שֶׁדָּבָר כָּזֶה קוֹרֶה לִי, כְּאִילּוּ הוּא אֵירוּעַ נָדִיר, אֲפִילּוּ נֵס שֶׁרַק בְּנֵי מַזָּל זוֹכִים לוֹ, לְטוֹב אוֹ לְרַע, כְּמוֹ אַהֲבָה מַרְטִיטָה שֶׁמּוֹפִיעָה בְּהַפְתָּעָה וּמְהַדְהֶדֶת בַּדּוֹפֶק הַמּוּאָץ שֶׁל הַלֵּב מֵאֲחוֹרֵי סוֹרְגֵי כְּלוּב הֶחָזֶה, וְאֵינְךָ יוֹדֵעַ כְּבָר אֵיךְ לִנְהוֹג בָּהּ, מִשּׁוּם שֶׁאַתָּה שָׂמֵחַ בָּהּ כְּמוֹ יֶלֶד, אֲבָל פּוֹחֵד מִמֶּנָּה כְּמוֹ יֶלֶד גַּם כֵּן, שֶׁמָּא תָּפַר אֶת בְּדִידוּתְךָ, שֶׁגַּם הִיא תַּמְשִׁיךְ תָּמִיד לְעוֹרֵר  בְּךָ פַּחַד. וְאוּלַי כְּמוֹ  שְׁמִיעַת יְדִיעָה פִּתְאוֹמִית עַל תְּאוּנַת דְּרָכִים שֶׁנֶּהֱרַג בָּהּ חָבֵר וָתִיק שֶׁלֹּא רָאִיתָ זֶה שָׁנָה וָחֵצִי, וְלֹא חָשַׁבְתָּ עָלָיו לְעִתִּים קְרוֹבוֹת, וְלֹא הִתְקַשַּׁרְתָּ אֵלָיו, וּכְשֶׁהוּא הִתְקַשֵּׁר פַּעַם, הִתְעַלַּמְתָּ וְלֹא עָנִיתָ לוֹ, וְאַתָּה עַצְמְךָ לֹא נִיסִּיתָ לְהִתְקַשֵּׁר אֵלָיו, וְהָעֶצֶב שֶׁלְּךָ מָהוּל בְּרִגְשֵׁי אָשָׁם וּבוּשָׁה, מִשּׁוּם שֶׁעַכְשָׁיו אַתָּה אָדָם הָעוֹמֵד חֲסַר אוֹנִים נוֹכֵחַ מוֹתוֹ הַבִּלְתִּי-צָפוּי שֶׁל אָדָם קָרוֹב אֵלָיו מְאוֹד, וְהוּא בָּא כִּדְפִיקָה חֲזָקָה עַל דֶּלֶת בֵּיתְךָ בַּשָּׁעוֹת הַשְּׁחוֹרוֹת מִשָּׁחוֹר שֶׁל טֶרֶם שַׁחַר, וְשׁוֹלֵף אוֹתְךָ מִמִּיטָּתְךָ הַחֲמִימָה, וּמֵחֲלוּמוֹתֶיךָ הַתְּמִימִים, וְאַתָּה קָם בַּחֲשָׁשׁ לִפְתּוֹחַ אֶת הַדֶּלֶת וּמוֹחֲךָ זוֹעֵק "אֱלוֹהִים יִשְׁמוֹר", וּכְשֶׁאַתָּה פּוֹתֵחַ וְנוֹכַח שֶׁאֵין אִישׁ בְּפֶתַח, הַדָּבָר רַק מַעֲצִים אֶת חֲשָׁשׁוֹתֶיךָ וְאֶת תְּחוּשַׁת הַמּוּזָרוֹת . וְאוּלַי עִנְיַין הַנַּעַל הַבּוֹדֶדֶת הַחֲדָשָׁה בְּפֶתַח הַבִּנְיָין דּוֹמֶה לְגִילּוּי שְׂרִידֵי בְּגָדִים מְקוּמָּטִים בְּתוֹךְ חוֹל חוֹם-צָהוֹב עַל הַחוֹף, הַשַּׁיָּיכִים לָאָדָם שֶׁנִּכְנַס לַיָּם וּמֵת בִּטְבִיעָה, וְהַגַּלִּים הֶחֱזִירוּ אוֹתָם כְּאוֹת לְאַנְשֵׁי הַיַּבָּשָׁה וְכִרְאָיָה לְכָךְ שֶׁאֶחָד מִבְנֵיהֶם אוֹ אַחַת מִבְּנוֹתֵיהֶם נִבְלְעוּ בְּבֵית הַקְּבָרוֹת שֶׁלּוֹ.
מַפְחִיד לְהִתְקָרֵב אֶל הַנַּעַל. הַאִם יִיתָּכֵן שֶׁהִיא חֵפֶץ מְמוּלְכָּד שֶׁנּוֹעָד לְאֶחָד הַדַּיָּירִים, וְהַדָּבָר מְחַיֵּיב לְהַזְעִיק חַבְּלָן, וְאוּלַי יֵשׁ כָּאן עִנְיָין מוּזָר שֶׁבָּשְׁלוּ נָחֲתָה כָּאן הַנַּעַל, כְּסֵמֶל לְרֵיקָנוּת – נַעַל רֵיקָה מְרַגֵּל בְּסָמוּךְ לְמַעְלָה מַדְרֵגוֹת אוֹ מוֹרֵד מַדְרֵגוֹת, וְרֵיקָה  מֵהַמַּצָּב הַטִּבְעִי  שֶׁבּוֹ יֵשׁ בְּדֶרֶךְ כְּלָל זוּג נַעֲלַיִים? הַאִם הַנַּעַל הָאַחַת, הַיְּחִידָה הַזֹּאת מִתַּחַת לְחָמֵשׁ קוֹמוֹת שֶׁבָּהֶן דָּרִים עֶשְׂרוֹת אֲנָשִׁים הִיא זַעֲקַת אַזְהָרָה לְכוּלָּם: "שִׂימוּ לֵב לַחַיִּים"? הַאִם הִיא רוֹצָה לוֹמַר לָנוּ: "אֲנִי כְּמוֹ הַחַיִּים, וּבַיּוֹם מִן הַיָּמִים תַּעַזְבוּ אוֹתָם בְּכָל הַפַּשְׁטוּת וְהַשִּׁגְרָתִיּוּת וְהַשֶּׁקֶט שֶׁבָּהֶם עוֹזְבוֹת אוֹתִי רַגְלֵיכֶם בְּכָל יוֹם לִפְנֵי שֶׁאַתֶּם שׁוֹכְבִים לִישׁוֹן?" הַאִם הִיא מַעֲמִידָה אֶת עַצְמָהּ כְּמַצֶּבֶת זִיכָּרוֹן שֶׁמְּסַמֶּלֶת אֶת הַמַּשְׁמָעוּת שֶׁל הַמָּוֶות וְהָרֵיקָנוּת שֶׁהוּא טוֹמֵן בְּחוּבּוֹ, כְּתִזְכּוֹרֶת: הַזָּכָר כַּאֲשֶׁר יֵשׁ בַּזִּיכָּרוֹן כְּדֵי לְהוֹעִיל?" אוֹ שֶׁמָּא הִימָּצְאוּתָהּ כָּאן, שְׁחוֹרָה מִשָּׁחוֹר, אֵינָהּ אֶלָּא מִקְרֶה אַקְרָאִי רָגִיל, מֵאוֹתָם מִקְרִים אַקְרָאִיִּים יוֹמְיוֹמִיִּים שֶׁבָּהֶם מֵתִים בְּנֵי אָדָם שֶׁאֵין לָהֶם לֹא שָׁם וְלֹא פָּנִים וְלֹא תּוֹלְדוֹת חַיִּים, בְּלִי שֶׁעָשׂוּ מַעֲשֶׂה  שֶׁבִּגְלָלוֹ  מַגִּיעַ לָהֶם לְהֵיעָנֵשׁ כָּכָה בְּכָל הַמָּוֶות הַזֶּה.  
הִמְשַׁכְתִּי בְּדַרְכֵי אֶל הַחֲנוּת. לֹא מָצָאתִי בָּהּ סִיגַרְיוֹת. הָלַכְתִּי לַחֲנוּת בָּרְחוֹב הַשֵּׁנִי, חָזַרְתִּי עִם הַסִּיגַרְיוֹת שֶׁלִּי, וְאַף הִצַּתִּי אַחַת בְּדֶרֶךְ, וְשָׁכַחְתִּי אֶת הָעַגְבָנִיּוֹת. כְּשֶׁהִגַּעְתִּי אֶל פֶּתַח הַבִּנְיָין כְּבָר נֶעֶלְמָה הַנַּעַל, וּצְמַרְמוֹרֶת קָרָה עָבְרָה בִּי. הַמָּקוֹם נִרְאֶה לִי כֶּחָלָל רֵיק – רֵיק כְּפִי שֶׁלֹּא נִרְאֶה לִי מֵעוֹלָם.



https://www.shortstoryproject.com/he/story/%d7%94%d7%a0%d7%a2%d7%9c/
#אֲוִוירָתִי#אַקְזַסְטַנְצִיָּאלִיסְטִי#בְּדִידוּת#הִרְהוּרִים#מִלִּנְכוּלֶיהָ