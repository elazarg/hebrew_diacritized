הֵם יָשְׁבוּ עַל הָאָרֶץ בַּחוֹשֶׁךְ, קָרוֹב לַתַּנּוּר שֶׁגֶּחָלָיו הֵאִירוּ אֶת חֲלַל הַבִּקְתָּה בְּאוֹר אָדוֹם עָמוּם. הָאוֹר הָאָדוֹם הֶעֱמִיק אֶת תָּוֵוי פָּנָיו שֶׁהָיוּ זָרִים לָהּ כָּל כָּךְ עַד שֶׁלֹּא יָדְעָה לְפָרֵשׁ אֶת הַבָּעוֹתָיו. הוּא יָשַׁב בְּמַבָּט מוּשְׁפָּל, בּוֹהָה בְּאֶצְבְּעוֹת יָדָיו שֶׁשִּׁיחֲקוּ אַחַת בִּשְׁנִיָּיה. גַּם כְּשֶׁהֵרִים אֵלֶיהָ מִדֵּי פַּעַם אֶת עֵינָיו, הִיא לֹא יָכְלָה לִרְאוֹת כֵּיצַד הוּא מִסְתַּכֵּל עָלֶיהָ, כִּי הַמַּבָּט שֶׁלּוֹ נִבְלַע בְּתוֹךְ חֲרִיצֵי עֵינַיִים מְלוּכְסָנִים חֲשׁוּכִים.
הֵם לֹא דִּיבְּרוּ. לֹא הָיָה טַעַם לְנַסּוֹת לְנַהֵל שִׂיחָה בְּרוּסִית הַדַּלָּה שֶׁיָּדְעוּ שְׁנֵיהֶם. אִילּוּ יָכְלָה לְדַבֵּר אִיתּוֹ, הָיָה לָהּ קַל יוֹתֵר לְנַסּוֹת וּלְנַהֵל אֶת הָרְגָעִים הָאֵלֶּה, כִּי הִיא יָדְעָה שֶׁעָלֶיהָ לְהוֹבִיל אוֹתָם, לֹא לְהִיגָּרֵר, רַק כָּךְ יִהְיֶה לָהּ סִיכּוּי לְהֵיחָלֵץ מֵהַמַּצָּב, וְהַמִּילִּים הַחֲסֵרוֹת הָיוּ יְכוֹלוֹת לַעֲזוֹר לָהּ עַכְשָׁיו.  
"נְטָלֶיהָ" אָמְרָה, חִייְּכָה, וְהוּא הִבִּיט בָּהּ מְבוּלְבָּל. "אֲנִי נְטָלֶיהָ," חָזְרָה וְאָמְרָה.
"אַיְיבֶּק," הֵשִׁיב, עַכְשָׁיו גַּם הוּא חִייֵּךְ. הָיוּ לוֹ שִׁינַּיִים שְׁחוֹרוֹת. הִיא הִנִּיחָה סִיר עַל הָרֶשֶׁת שֶׁמֵּעַל הַגֶּחָלִים וּמִזְגָּהּ לְתוֹכוֹ מַיִם. מָה לָשִׂים בָּהֶם לֹא הָיָה לָהּ. עַל הַמֵּצַח שֶׁלּוֹ נָצְצוּ אֶגְלֵי זֵעָה וְהוּא הִתְרַחֵק מְעַט מֵהַתַּנּוּר וּפָתַח אֶת מְעִיל הַצֶּמֶר שֶׁלּוֹ. כְּשֶׁהַמַּיִם רָתְחוּ הִיא מָזְגָה מֵהֶם לְסֵפֶל הַפַּח הַיָּחִיד שֶׁהָיָה לָהּ וְהִנִּיחָה אוֹתוֹ לְפָנָיו. הוּא הִבִּיט בְּסֵפֶל וְצָחַק. הָיָה לוֹ צְחוֹק חָיִיתִי. מְעַט הַלָּבָן שֶׁנּוֹתַר בְּשִׁינָּיו הַשְּׁחוֹרוֹת נִצְבַּע בְּאוֹר הָאָדוֹם. הוּא קָם. הִיא נִדְרְכָה, קָמָה אַחֲרָיו. אָז מִלְמֵל מַשֶּׁהוּ וְיָצָא מֵהַבִּקְתָּה.
הִיא מִיהֲרָה אֶל הַחַלּוֹן, מְנַסָּה לְהָבִין מָה הוּא עוֹמֵד לַעֲשׂוֹת עַכְשָׁיו. הַשָּׁמַיִם הָיוּ נְקִיִּים מֵעֲנֵנִים, וּמִישׁוֹרֵי הָעֲרָבוֹת הַקָּזָחִיּוֹת הוּאֲרוּ בְּאוֹר הַכּוֹכָבִים שֶׁגָּדְשׁוּ אֶת הָרָקִיעַ הַשָּׁחוֹר, מְאוּפָּק עַד אוֹפֶק, וּבַיָּרֵחַ שֶׁנִּרְאָה רַק מִבַּעַד לֶחָרִיץ שֶׁל אוֹר. צְלָלִיתוֹ נִיגְּשָׁה אֶל הַצְּלָלִית הַדּוּ-דַּבַּשְׁתִּית שֶׁל הַגָּמָל שֶׁלּוֹ. הוּא טָפַח עַל צַוּוֹארוֹ הֶעָבֶה שֶׁל הַגָּמָל, אָמַר לוֹ כַּמָּה מִילִּים, חִיטֵּט בְּאֶחָד הַשַּׂקִּים שֶׁנִּתְלוּ מִשְּׁנֵי צִידֵּי גַּבּוֹ וְהוֹצִיא מִשָּׁם חֲבִילָה קְטַנָּה. אַחֵר כָּךְ נִשְׁאַר לַעֲמוֹד שָׁם עוֹד זְמַן מָה וְהִבִּיט בַּכּוֹכָבִים.
הִיא נִיצְּלָה אֶת הַהֲפוּגָה וּמִיהֲרָה אֶל אַרְגַּז הָעֵץ שֶׁבְּתוֹכוֹ יְשֵׁנָה הַתִּינוֹקֶת. נוֹשֶׁמֶת נְשִׁימוֹת קְצָרוֹת וּקְצָת סְתוּמוֹת מִבַּעַד לִנְחִירִיִּים זְעִירִים. עֲטוּפָה בִּשְׂמִיכָה עֲשׂוּיָה צֶמֶר גְּמַלִּים שֶׁקִּיבְּלָה מֵהַמְּיַילֶּדֶת שֶׁהִצִּילָה אֶת חַיֶּיהָ בִּכְפַר הַסָּמוּךְ לָאק-קוֹל שֶׁבִּצְפוֹן. בַּעֲשֶׂרֶת הֶחוֹדָשִׁים שֶׁעָבְרוּ מֵאָז, עָטְפָה הַשְּׂמִיכָה הַזּוֹ אֶת הַתִּינוֹקֶת וְשָׁמְרָה עָלֶיהָ מֵהַכְּפוֹר. נְטָלֶיהָ הִנִּיחָה אֶת יָדָהּ בִּזְהִירוּת עַל הַגּוּף הַקָּטָן וַחֲסַר הָאוֹנִים וּנְשָׁמָה לִרְוָוחָה. עַכְשָׁיו הִיא רְגוּעָה, יֶשְׁנָהּ בְּשֶׁקֶט. כָּל אַחַר הַצָּהֳרַיִים בָּכְתָה. סֵירְבָה לִינוֹק. זְמַן מְמוּשָּׁךְ נִיסְּתָה לְהַרְדִּים אוֹתָהּ, לָכֵן לֹא הִשְׁגִּיחָה בּוֹ מִתְקָרֵב. הֲרֵי בַּמִּישׁוֹרִים הָאֵין סוֹפִיִּים הָאֵלֶּה אֶפְשָׁר לִרְאוֹת אֶת הָאָבָק שֶׁמַּעֲלֶה רוֹכֵב יָחִיד מִמֶּרְחָק קִילוֹמֶטְרִים, אֲבָל הִיא הִסְתַּגְּרָה אִיתָּהּ בְּתוֹךְ הַבִּקְתָּה, הֶחֱזִיקָה אוֹתָהּ בִּזְרוֹעוֹתֶיהָ, הֵנִיעָה אוֹתָהּ מִצַּד לְצַד, שָׂרָה לָהּ שׁוּב וָשׁוּב שִׁירֵי עֶרֶשׂ שֶׁאִמָּא שֶׁלָּהּ שָׂרָה לָהּ בְּיַלְדוּתָהּ, וְרַק לְאַחַר שֶׁנִּרְדְּמָה, וַהֲמוּלָּה נִשְׁמְעָה מִכִּיוּוּן הַמִּכְלָאָה, הִיא נִיגְּשָׁה אֶל הַחַלּוֹן וְרָאֲתָה אוֹתוֹ יוֹרֵד מֵהַגָּמָל.
הָעֲרָבוֹת נִצְבְּעוּ בְּאוֹר אַחֲרוֹן שֶׁל שְׁקִיעָה. כְּבָר לֹא אָדוֹם, כָּחוֹל-סָגוֹל, וְהוּא לֹא מִיהֵר לְהִיכָּנֵס פְּנִימָה. פִּיהֵק. הִתְמַתֵּחַ. בָּחַן אֶת מִכְלְאַת הַצֹּאן וְהַבָּקָר. לְגוּפוֹ מְעִיל צֶמֶר עָבֶה וְכוֹבַע פַּרְוָוה. מָה תַּעֲשֶׂה? קִילוֹמֶטְרִים מַפְרִידִים בֵּינָהּ לְבֵין כָּל נֶפֶשׁ חַיָּה, וּמִמֵּילָא אִישׁ לֹא יִטְרַח לַעֲזוֹר לָהּ. לִבְרוֹחַ הִיא לֹא יְכוֹלָה, הַלֵּילוֹת כְּבָר קְפוּאִים. וְאֶת הַבָּרִיחַ הָרוֹפֵף שֶׁעַל הַדֶּלֶת אֶפְשָׁר לִשְׁבּוֹר בִּדְחִיפָה.
הוּא יֶאֱנוֹס אוֹתָהּ, כְּבָר שָׁמְעָה אַזְהָרוֹת, זֶה מָה שֶׁהֵם עוֹשִׂים כְּשֶׁהֵם נִתְקָלִים בְּאִישָּׁה לְלֹא גֶּבֶר, בְּעִיקָּר אִם הִיא לֹא מְקוֹמִית. הוּא יָכוֹל לַחֲטוֹף אֶת הַתִּינוֹקֶת וְלִמְכּוֹר אוֹתָהּ, גַּם סִיפּוּרִים כָּאֵלֶּה שָׁמְעָה. הָיְיתָה לָהּ סַכִּין אַחַת. הִיא מִיהֲרָה לְהַחְבִּיא אוֹתָהּ מִתַּחַת לַחֲצָאִית וְהֶחֱלִיטָה שֶׁתִּשְׁתַּמֵּשׁ בָּהּ רַק בְּלֵית בְּרֵירָה, רַק כְּדֵי לְהָגֵן עַל בִּתָּהּ וְלֹא עַל עַצְמָהּ. כִּי גַּם עִם סַכִּין סִיכּוּיָהּ מוּלוֹ לֹא גְּבוֹהִים, וְהִיא לֹא יָכְלָה לְהַרְשׁוֹת לְעַצְמָהּ לְאַבֵּד אֶת הַסַּכִּין וְעִמָּהּ אֶת הַסִּיכּוּי לְהָגֵן עַל בִּתָּהּ.
בֵּינְתַיִים לֹא נִכְנַס. לְרֶגַע קִיוְּותָה שֶׁיַּמְשִׁיךְ הָלְאָה אֲבָל הִיא יָדְעָה שֶׁהַסִּיכּוּי קָלוּשׁ כִּי זֶה חוֹק לֹא כָּתוּב בִּמְדִינוֹת נַוּוֹדִים – הַיּוֹשְׁבִים בַּבְּקָתוֹת מְאָרְחִים אֶת הַנּוֹדְדִים, הֲרֵי גַּם אֵלֶּה הַיּוֹשְׁבִים בָּהֶן הֵם בְּדֶרֶךְ כְּלָל נַוּוֹדִים שֶׁרַק עָצְרוּ לְרֶגַע, וּבְקָרוֹב יַחְזְרוּ לִנְדּוֹד וּלְהִתְאָרֵחַ בִּבְקָתוֹת שֶׁל אֲחֵרִים. בְּמֶרְחֲבֵי הָעֲנָק שֶׁל הַמִּדְבָּרִיּוֹת וְעַרְבוּת הָעֵשֶׂב, נַוּוֹדִים מוֹצְאִים אֵלֶּה אֶת אֵלֶּה לְשָׁעָה קְצָרָה, לְלַיְלָה אֶחָד, וְנִפְרָדִים.
הוּא סִייֵּם לִקְשׁוֹר אֶת הַגָּמָל לְיַד שׁוֹקֶת הַמַּיִם, עָצַר בְּמֶרְחָק מָה מוּל הַכְּנִיסָה, וּמִתְּנוּעוֹתָיו יָכְלָה לִרְאוֹת שֶׁהוּא שׁוֹקֵל אֶת צְעָדָיו כִּי מְקוּבָּל שֶׁבְּעַל הַבִּקְתָּה יָצָא לְקַבֵּל אֶת פָּנָיו שֶׁל הָאוֹרֵחַ. לְבַסּוֹף הִתְקַדֵּם לְעֵבֶר הַדֶּלֶת וְהִיא מִיהֲרָה, מִתּוֹךְ אִינְסְטִינְקְט, אֶל הַתִּינוֹקֶת, נְשָׁמָה נְשִׁימָה עֲמוּקָּה וְהִזְדַּקְּפָה – אָסוּר לָהּ לְהֵרָאוֹת כָּל סִימָן שֶׁל פַּחַד. הַפַּחְדָנִים הֵם הָרִאשׁוֹנִים לָמוּת, הִיא כְּבָר רָאֲתָה אֶת זֶה יוֹתֵר מִדַּי פְּעָמִים. מֵעוֹלָם לֹא פָּחֲדָה מְדַבֵּר, כָּכָה אָמְרוּ עָלֶיהָ, עַד שֶׁבִּתָּהּ נוֹלְדָה וּבְרֶגַע אֶחָד נַעֲשָׂה עֲבוּרָהּ הַפַּחַד לְדַבֵּר מוּרְכָּב, בִּלְתִּי צָפוּי, כָּזֶה שֶׁיֵּשׁ לְהִשְׁתַּלֵּט עָלָיו אֲבָל גַּם לְהַקְשִׁיב לוֹ.
כְּשֶׁנִּפְתְּחָה הַדֶּלֶת הִיא צָעֲדָה לִקְרַאת הָאִישׁ הַזָּר וְאָז עָצְרָה. הוּא הִבִּיט בָּהּ בְּתַדְהֵמָה. הוּא לֹא צִיפָּה לִמְצוֹא בְּתוֹךְ הַבִּקְתָּה אִישָּׁה לֹא מְקוֹמִית לְבַדָּהּ.
"חָשַׁבְתִּי שֶׁאַתָּה בַּעֲלֵי," אָמְרָה בְּפוֹלָנִית, בְּשֶׁקֶט, "הוּא צָרִיךְ לַחֲזוֹר בְּכָל רֶגַע." הוּא הֵשִׁיב לָהּ בְּקָזָחִית, וּנְטָלֶיהָ סַמֵּנָּה לוֹ בְּאֶצְבָּעָהּ שֶׁיִּהְיֶה בְּשֶׁקֶט, וְהִצְבִּיעָה עַל הַתִּינוֹקֶת הַיְּשָׁנָה. הוּא הִנְהֵן, לֹא יָדַע מָה לַעֲשׂוֹת עִם עַצְמוֹ, וְהִיא נִיגְּשָׁה אֶל הַחַלּוֹן.
"אִישׁ שֶׁלִּי," אָמְרָה בְּרוּסִית, "בָּא."
"כֵּן," הֵשִׁיב בְּרוּסִית, חִיפֵּשׂ עוֹד מִילִּים אֲבָל לֹא מָצָא.
הִיא בִּיקְּשָׁה לֶאֱמוֹד אֶת כַּוּוֹנוֹתָיו אֲבָל הִתְקַשְּׁתָה לְהַבְחִין בְּתָוֵוי פָּנָיו בְּאַפְלוּלִית הַבִּקְתָּה. הוּא הָיָה גָּדֵל גּוּף וּבַעַל תְּנוּעוֹת מְסוּרְבָּלוֹת, מָה שֶׁשִּׁיוּוֹה לוֹ חָזוּת מְאַיֶּימֶת פָּחוֹת. הוּא הֵסִיר אֶת כּוֹבָעוֹ, הִתְקָרֵב אֶל הַתַּנּוּר שֶׁהֵאִיר עָלָיו בְּאוֹר אָדוֹם מִלְּמַטָּה, וְחִימֵּם אֶת יָדָיו מֵעַל לַגֶּחָלִים.
הִיא רָצְתָה לְהַצִּיעַ לוֹ לָשֶׁבֶת, אַךְ הֵבִינָה שֶׁהִיא לֹא יוֹדַעַת אֵיךְ אוֹמְרִים 'שֶׁב' בְּרוּסִית. הַפְּקוּדָּה הַיְּחִידָה שֶׁקִּיבְּלָה מִסּוֹהֲרֶיהָ הָיְיתָה לַעֲמוֹד, אַף פַּעַם לֹא לָשֶׁבֶת.
"לַעֲמוֹד. לֹא. בְּבַקָּשָׁה" אָמְרָה.
הוּא חִייֵּךְ. הִתְיַישֵּׁב עַל הָאֲדָמָה הַכְּבוּשָׁה, שָׁטִיחַ לֹא הָיָה לָהּ, וְסִימֵּן לָהּ לְהִצְטָרֵף אֵלָיו. נְטָלֶיהָ הִתְיַישְּׁבָה בְּמֶרְחָק מָה מִמֶּנּוּ. הוּא הִבִּיט בָּהּ כַּמָּה רְגָעִים וְאָז הִשְׁפִּיל אֶת עֵינָיו, כְּאִילּוּ שָׁקַע בְּמַחֲשָׁבוֹת, מוּאָר לְאוֹרָם הָאָדוֹם שֶׁל הַגֶּחָלִים, מִדֵּי פַּעַם עָלוּ מֵהֶם כַּמָּה לֶהָבוֹת קְצָרוֹת וְהוֹסִיפוּ מְעַט אוֹר בָּהִיר יוֹתֵר לֶחָלָל הַבִּקְתָּה.
הִיא בִּיקְּשָׁה לְתַכְנֵן אֶת צְעָדֶיהָ, אֲבָל הִתְקַשְּׁתָה לַעֲשׂוֹת זֹאת כִּי לֹא יָדְעָה מָה עוֹמֵד לִקְרוֹת. בָּחֲנָה אֶת פָּנָיו, אֶת גּוּפוֹ, שׁוּב נִיסְּתָה לֶאֱמוֹד אֶת כַּוּוֹנוֹתָיו וְלֹא הִצְלִיחָה, חִיפְּשָׂה אֵיזֶה רֶמֶז בִּישִׁיבָה הַכְּפוּפָה, בַּאֲגוּדָלִים שֶׁמְּשַׂחֲקִים זֶה בָּזֶה, בַּדֶּרֶךְ שֶׁבָּהּ שֶׁיָּכֹל אֶת רַגְלָיו אוֹ בְּקֶצֶב נְשִׁימוֹתָיו.
כְּשֶׁחָזַר אַיְיבֶּק פְּנִימָה, בְּיָדוֹ הַחֲבִילָה שֶׁהֵבִיא מֵהַתִּיק הַתָּלוּי עַל הַגָּמָל, עֲדַיִין עָמְדָה נְטָלֶיהָ לְיַד הַתִּינוֹקֶת. הוּא נִיגַּשׁ אֵלֶיהָ, הִבִּיט בַּפָּנִים הַיְּשָׁנוֹת וְשָׁלַח אֶת יָדוֹ לְכִיוּוּנָן. הִיא מִיהֲרָה לַעֲצוֹר אוֹתוֹ וְתָפְסָה אֶת יָדוֹ. הוּא נָתַן בָּהּ מַבָּט, אַחֵר כָּךְ הֵזִיז בְּיָדוֹ הָאַחֶרֶת אֶת שׁוּלֵי הַשְּׂמִיכָה שֶׁכָּסְתָה אֶת לְחַיָּה.
"אֲוִויר," אָמַר וְהִדְגִּים זֹאת בִּנְשִׁימָה עֲמוּקָּה וּמוּדְגֶּשֶׁת. הִיא חִייְּכָה, הֵסִירָה אֶת הַיָּד שֶׁלָּהּ מִיָּדוֹ.
"אִירִינָה," אָמְרָה וְהִצְבִּיעָה עַל הַתִּינוֹקֶת.
"אִירִינָה," אָמַר אַיְיבֶּק, תָּפַס חֲזָרָה אֶת יָדָהּ וּמָשַׁךְ אוֹתָהּ אַחֲרָיו. זֶהוּ, חָשְׁבָה, זֶה מַתְחִיל. אָסוּר הָיָה לָהּ לָגַעַת בּוֹ רִאשׁוֹנָה. הוּא קָרֵב אוֹתָהּ אֶל תַּנּוּר הַגֶּחָלִים, הִתְיַישֵּׁב וְהוֹשִׁיב אוֹתָהּ מוּלוֹ. הוּא פָּתַח אֶת הַחֲבִילָה, שֶׁהָיְיתָה סְמַרְטוּט מְגוּלְגָּל, וְהוֹצִיא מִשָּׁם סֵפֶל פַּח וְשַׂקִּיק בַּד קָטָן, פָּתַח אֶת הַשַּׂק, הָרֵיחַ אֶת תּוֹכְנוֹ, הִגִּישׁ אוֹתוֹ לְאַפָּהּ וְהִיא הֵרִיחָה רֵיחַ נָעִים שֶׁהִזְכִּיר מִנָּטָה. הוּא שָׁפַךְ אֶת הַמַּיִם מִסֵּפֶל הַפַּח שֶׁלָּהּ חָזְרָה אֶל הֵסִיר, זָרַק כַּמָּה עָלִים יְבֵשִׁים לְתוֹכוֹ, וְכַעֲבוֹר כַּמָּה רְגָעִים מֶזֶג לִשְׁנֵיהֶם אֶת הַתֶּה שֶׁהֶעֱלָה בַּבִּקְתָּה רֵיחַ נָעִים.
"תּוֹדָה," אָמְרָה לוֹ. הוּא הוֹצִיא עוֹד כַּמָּה עָלִים מִשְׁקִית הַבַּד וְקָרַב אוֹתָם לְפָנָיו.
"לְהִסְתַּכֵּל," אָמַר וְהִצְבִּיעַ עַל עֵינָיו, "לְהָרִיחַ," וּקְרַב אֶל אַפּוֹ, "בַּחוּץ," אָמַר, "אַתְּ. לִמְצוֹא." וְנָתַן לָהּ אֶת הֶעָלִים. אַחֵר כָּךְ הִנִּיחַ אֶת יָדוֹ עַל יְרֵכָהּ וְהִסְתַּכֵּל בְּפָנֶיהָ. הִיא הִתְלַבְּטָה מָה לַעֲשׂוֹת, לְבַסּוֹף הוֹרִידָה אֶת יָדוֹ.
"אִישׁ שֶׁלִּי," חָזְרָה וְאָמְרָה בְּרוּסִית, "בָּא." הַצְּבִיעָה לְכִיוּוּן הַדֶּלֶת וְהוּא רַק הִנְהֵן, לָגַם מֵהַתֶּה וְהִיא לָגְמָה אַחֲרָיו.
הִיא נִיסְּתָה לְחַבֵּב אוֹתוֹ בְּדֶרֶךְ כָּלְשֶׁהִי, לִמְצוֹא בְּפָנָיו מַשֶּׁהוּ שֶׁיִּמְצָא חֵן בְּעֵינֶיהָ, שֶׁתּוּכַל לְהַתְלוֹת בּוֹ בְּמִקְרֶה שֶׁיַּחֲלִיט לִכְפּוֹת אֶת עַצְמוֹ עָלֶיהָ. הוּא אָמְנָם נִרְאֶה צָעִיר, לֹא מְבוּגָּר בְּהַרְבֵּה מִמֶּנָּה, אֲבָל תָּוֵוי פָּנָיו הָאַסְיָיתִיִּים הָיוּ גַּסִּים, הַשִּׁינַּיִים רְקוּבוֹת, וְעָלָה מִמֶּנּוּ רֵיחַ לֹא נָעִים שֶׁל גָּמָל. מָה שֶׁכֵּן, אָפְפָה אוֹתוֹ עַצְבוּת שֶׁנָּגְעָה לְלִבָּהּ, כַּאֲשֶׁר יָשַׁב מוּלָהּ בִּפְנִים מוּשְׁפָּלוֹת, כְּתֵפָיו שְׁמוּטוֹת לִפְנִים, וְהִתְנַדְנֵד מְעַט קָדִימָה וַאֲחוֹרָה מִתּוֹךְ אֵיזֶה קֶצֶב פְּנִימִי, כְּאִילּוּ שַׂר לְעַצְמוֹ אוֹ הִתְפַּלֵּל.
נְטָלֶיהָ קָמָה, נִיגְּשָׁה לְאַחַת מִפִּינּוֹת בִּקְתַּת הַבּוֹץ, וְהֵבִיאָה חֲתִיכַת לֶחֶם יָבֵשׁ שֶׁהָיְיתָה לָהּ וּקְצָת יוֹגוּרְט שֶׁהֵכִינָה.
"לֶאֱכוֹל?" שְׁאֵלָה אוֹתוֹ בְּרוּסִית. אַיְיבֶק הִסְתַּכֵּל עַל הָאוֹכֶל הַדַּל שֶׁהֶחֱזִיקָה בְּיָדֶיהָ, אָמַר כַּמָּה מִילִּים בְּקָזָחִית וְהֵנִיד בְּרֹאשׁוֹ בִּשְׁלִילָה. הִיא הֶחֱזִירָה אֶת הָאוֹכֶל לִמְקוֹמוֹ, חָזְרָה לָשֶׁבֶת לְיַד הַתַּנּוּר, וּמִזְגָּהּ לִשְׁנֵיהֶם עוֹד תֶּה. 
הִיא יָדְעָה שֶׁרֶגַע שֶׁכְּזֶה עָלוּל לָבוֹא, וּבְכָל זֹאת הֶחֱלִיטָה לַעֲזוֹב אֶת הַקּוֹלְחוֹז וְלָצֵאת אֶל שְׂדוֹת הַמִּרְעֶה. אַרְבָּעָה חוֹדָשִׁים חַיָּה שָׁם לְצַד פְּלִיטִים פּוֹלָנִים וְרוּסִים בֵּין הָמוֹן קַזָּחִים שֶׁלֹּא רָצוּ בָּהֶם. יַחַד עִם אִירִינָה יֶשְׁנָהּ בְּאַחַת הַפִּינּוֹת בְּבִקְתַּת בּוֹץ שֶׁל מִשְׁפָּחָה מְקוֹמִית וּמִדֵּי בּוֹקֶר יָצְאָה לַעֲבוֹד עִם עוֹד כַּמָּה פּוֹלָנִיּוֹת. הֵן אָסְפוּ בְּיָדַיִים חָרָא טָרִי שֶׁל פָּרוֹת מֵהַמְּרֵעָה וְהַמִּכְלָאוֹת, בָּחֲשׁוּ אֶת כָּל הַגְּלָלִים שֶׁמָּצְאוּ לְעִיסָּה אַחַת אֲחִידָה, יָצְרוּ מִמֶּנָּה כַּדּוּרִים, שִׁיטְּחוּ אוֹתָם עַל הָאָרֶץ וְיִיבְּשׁוּ בַּשֶּׁמֶשׁ. עִם דִּסְקִיּוֹת הַגְּלָלִים הַיַּבָּשׁוֹת הִסִּיקוּ אַחַר כָּךְ אֶת הַתַּנּוּרִים וְחִימְּמוּ אֶת הַבְּקָתוֹת. וְאִם נִגְמַר כָּל הֶחָרָא לִפְנֵי סוֹף יוֹם הָעֲבוֹדָה הֵן נִשְׁלְחוּ לַחְפּוֹר תְּעָלוֹת נִיקּוּז. אִירִינָה הָיְתָה קְשׁוּרָה לְגַבָּהּ וַעֲטוּפָה הֵיטֵב. הִיא לֹא הִסְכִּימָה בְּשׁוּם אוֹפֶן לְהַשְׁאִיר אוֹתָהּ אֵצֶל הַקָּזָחִים שֶׁאֶצְלָם הִתְגּוֹרְרָה, לֹא מְשַׁנֶּה כַּמָּה קַר אוֹ חַם הָיָה בַּחוּץ.
בְּקוֹלְחוֹז הָיָה מָה לֶאֱכוֹל, לֹא הַרְבֵּה, אֲבָל הָיָה מָה לֶאֱכוֹל – שֶׁלֹּא כְּמוֹ בֶּעָרִים שֶׁשָּׁם מֵתוּ הֲמוֹנִים בְּרָעָב. אַךְ גַּם כָּאן הַצְּפִיפוּת הָאֱנוֹשִׁית וְהַטִּינּוֹפֶת הָיוּ בִּלְתִּי נִסְבָּלוֹת וּמַגֵּפוֹת שֶׁל טִיפּוּס וְדִיזֶנְטְרִיָּה הָרְגוּ לְעִתִּים מִשְׁפָּחוֹת שְׁלֵמוֹת, וּבְעִיקָּר פָּגְעוּ בִּילָדִים וּבְתִינוֹקוֹת. לָכֵן, כַּאֲשֶׁר הוֹפִיעוּ שְׁנֵי פְּקִידֵי הַנֵּקֵוֵו"דֵ וְהוֹדִיעוּ שֶׁהֵם מְחַפְּשִׂים מִשְׁפָּחָה שֶׁתַּעֲבוֹר לְמֶשֶׁךְ תְּקוּפָה לְבִקְתַּת קַיִץ כְּדֵי לִרְעוֹת עִיזִּים וּפָרוֹת, הִיא מִיָּד הִתְנַדְּבָה, וְהֵם לָקְחוּ אוֹתָהּ בְּלִי לִשְׁאוֹל שְׁאֵלוֹת.
חַבְרוֹתֶיהָ הַפּוֹלָנִיּוֹת לַקְחוּלוֹז נִיסּוּ לְשַׁכְנֵעַ אוֹתָהּ לְהִישָּׁאֵר. הֲרֵי מִי יַעֲלֶה עַל דַּעְתּוֹ שֶׁאִישָּׁה וְתִינוֹקֶת יִחְיוּ לְבַד בְּאֶמְצַע הָעֲרָבוֹת הַקָּזָחִיּוֹת. זֶה טֵירוּף מוּחְלָט. יַגִּיעוּ נַוּוֹדִים וִיאַנְּסוּ אוֹתָהּ בְּזֶה אַחַר זֶה וְאַחַר כָּךְ יִיקְּחוּ אֶת הַתִּינוֹקֶת וְיִמְכְּרוּ אוֹתָהּ. שֶׁלֹּא לְדַבֵּר עַל הָרָעָב, מִי יִדְאַג לָהּ לְאוֹכֶל? וְהַבְּדִידוּת הַמּוּחְלֶטֶת, מִי יְטַפֵּל בָּהּ אִם תֶּחֱלֶה? אֲנַחְנוּ צְרִיכוֹת לְהִישָּׁאֵר יַחַד, אָמְרוּ, לִדְאוֹג אַחַת לַשְּׁנִיָּיה, אָסוּר לָנוּ לְהִתְפַּזֵּר.
"זֶה אוּלַי נָכוֹן," הֵשִׁיבָה לָהֶם נְטָלֶיהָ, "אֲבָל הַפַּעַם לֹא." וְהִיא תִּסְתַּדֵּר. הִיא בְּדֶרֶךְ כְּלָל מִסְתַּדֶּרֶת. הִיא חַיֶּיבֶת לְהַרְחִיק אֶת הַתִּינוֹקֶת מֵהַמַּחֲלוֹת הָאֵלֶּה לִפְנֵי שֶׁיִּתְפְּסוּ גַּם אוֹתָהּ, וְהִיא חַיֶּיבֶת לְהִתְרַחֵק בְּעַצְמָהּ מֵהֶהָמוֹן וּמֵהַטִּינּוֹפֶת הָאֱנוֹשִׁית שֶׁלֹּא עָזְבוּ אוֹתָהּ לְרֶגַע בִּשְׁלוֹשׁ הַשָּׁנִים הָאַחֲרוֹנוֹת מֵאָז פָּרְצָה הַמִּלְחָמָה וּכְבָר אִייְּמוּ לְהַטְבִּיעַ אוֹתָהּ בְּתוֹךְ מֵעִמְקֵי הַשִּׁיגָּעוֹן.
אִירִינָה בָּכְתָה. הִיא נָגְשָׂה אֵלֶיהָ וְאַיְיבֶק עֵקֶב אַחֲרֶיהָ בְּמַבָּטוֹ. הִיא הֵרִימָה אוֹתָהּ בִּזְרוֹעוֹתֶיהָ, נִיסְּתָה לְהַרְגִּיעַ אוֹתָהּ, אֲבָל הַתִּינוֹקֶת הָיְיתָה רְעֵבָה וְהָיָה עָלֶיהָ לְהֵינִיק אוֹתָהּ. הִיא הִתְלַבְּטָה מָה לַעֲשׂוֹת. הַאִם תְּפַנֶּה אֵלָיו אֶת גַּבָּהּ? הַאִם תָּנִיק מוּלוֹ? לְבַסּוֹף הִתְיַישְּׁבָה לְיַד הָאַרְגָּז כְּשֶׁצְּדוּדִיתָהּ פּוֹנֶה אֵלָיו, הֵרִימָה אֶת הַחוּלְצָה וְהַנִּיקֶּה.
"לֹא טוֹב שָׁם," אָמַר אַיְיבֶּק בְּרוּסִית, "קַר. תִּינוֹקֶת."
הִיא יָדְעָה שֶׁהוּא צוֹדֵק, אִירִינָה בִּיקְּשָׁה לְהִשְׁתַּחְרֵר מֵהַשְּׂמִיכָה כְּדֵי לִינוֹק וְהִיא עֲלוּלָה לְהִתְקָרֵר. הִיא הִתְפַּתְּלָה בִּזְרוֹעוֹתֶיהָ, בָּעֲטָה, וּנְטָלֶיהָ נֶאֶלְצָה לְהִיכָּנַע וּלְהָסִיר אֶת הַשְּׂמִיכָה, לָכֵן הִתְקָרְבָה אֶל הַתַּנּוּר, עַכְשָׁיו בְּפָנֶיהָ אֵלָיו, קִיוְּותָה שֶׁיָּסִיט אֶת מַבָּטוֹ, אֲבָל הוּא נָעַץ אֶת עֵינָיו בְּתִינוֹקֶת הַיּוֹנֶקֶת וּבַשָּׁד הֶחָשׂוּף. עַל שְׂפָתָיו נִמְתָּח חִיּוּךְ קָטָן. בָּעֵינַיִים שֶׁלּוֹ עָלְתָה לַחְלוּחִית וְהִיא נָצְצָה מְעַט בְּאוֹר הַגֶּחָלִים. אִירִינָה הָיְיתָה רְעֵבָה. כְּשֶׁסִּייְּמָה עִם שֵׁד אֶחָד בִּיקְּשָׁה לַעֲבוֹר לַשֵּׁנִי וְאַיְיבֶק לֹא הֵסִיר אֶת עֵינָיו מֵהֶחָזֶה שֶׁל נְטָלֶיהָ. הוּא מָחָה אֶת עֵינָיו אֲבָל אַחֲרֵי כַּמָּה רְגָעִים הַלַּחְלוּחִית חָזְרָה.
אִירִינָה נִרְדְּמָה בְּעוֹדָהּ יוֹנֶקֶת וּנְטָלֶיהָ הֶחֱזִירָה אוֹתָהּ אֶל הָאַרְגָּז שֶׁלָּהּ וְעָטְפָה אוֹתָהּ בִּשְׂמִיכָה. הִיא חָשְׁשָׁה לָשׁוּב וּלְהִתְקָרֵב אֵלָיו וְנִשְׁאֲרָה לְיַד הָאַרְגָּז. הוּא נֶעֱמַד פִּתְאוֹם. הִיא נִדְרְכָה וְהֵנִיחָה לְרֶגַע אֶת יָדָהּ עַל הַסַּכִּין שֶׁהֶחְבִּיאָה מִתַּחַת לַחֲצָאִית אַךְ מִיָּד הִזְכִּירָה לְעַצְמָהּ שֶׁהַסַּכִּין לֹא תָּגֵן עָלֶיהָ, לֹא מְשַׁנֶּה מָה יַעֲשֶׂה, הַסַּכִּין תָּגֵן רַק עַל בִּתָּהּ.
"מָה קָרָה?" שְׁאֵלָה.
"אֲנִי רָעָב," רָטַן אַיְיבֶּק – אֶת הַמִּילָּה 'רָעָב' הִיא הִכִּירָה הֵיטֵב בְּרוּסִית. גַּם אֶת הַמִּילָּה 'צָמֵא'. גַּם אֶת הַמִּילָּה 'בְּכִי'. גַּם אֶת הַמִּילָּה 'כְּאָב'. גַּם אֶת הַמִּילָּה 'מַחְלָה'. גַּם אֶת הַמִּילָּה 'מַכּוֹת'. גַּם 'אוֹנֵס'. 'עִינּוּיִים'. 'יְהוּדִיָּה מְלוּכְלֶכֶת'. 'זוֹנָה'. 'לְעַמּוּד'. 'לְהִתְכּוֹפֵף'. 'לַפֶּסֶק'. 'לִסְתּוֹם אֶת הַפֶּה'. 'לִצְרוֹחַ'. 'לִבְרוֹחַ'. 'לְקָפוּא'. 'לְהִישָּׂרֵף'. 'לַגָּסוּס'. 'לָמוּת' – עוֹד לִפְנֵי שֶׁהִסְפִּיקָה לַעֲשׂוֹת מַשֶּׁהוּ, הוּא כְּבָר יָצָא מֵהַבִּקְתָּה וְהִיא שׁוּב מִיהֲרָה אֶל הַחַלּוֹן.   
הוּא הָלַךְ בִּצְעָדִים גְּדוֹלִים אֶל הַגָּמָל. בְּאוֹר הַכּוֹכָבִים רָאֲתָה בְּקוֹשִׁי אֶת צְלָלִיתוֹ  שֶׁהִתְמַזְּגָה עִם צְלָלִית הַגָּמָל שֶׁכָּרַע עַל הָאָרֶץ, וּפִתְאוֹם בָּעֲרָה שָׁם אֵשׁ. זֶה הָיָה לַפִּיד שֶׁהִדְלִיק וְאָחַז בְּיָדוֹ. הוּא לֹא הִתְעַכֵּב וְנִכְנַס אִיתּוֹ אֶל הַמִּכְלָאָה שֶׁפְּעִיּוֹת וּגְעִיּוֹת מְבוֹהָלוֹת עָלוּ מִמֶּנָּה. כְּשֶׁיָּצָא מִשָּׁם הִתְפַּתֵּל בִּזְרוֹעוֹתָיו גָּדִי קָטָן שֶׁהִמְלִיטָה אַחַת הָעַזִּים שְׁבוּעַיִים קוֹדֶם לָכֵן. הִיא קָרְאָה לוֹ מוּנְדָּק, עַל שְׁמוֹ שֶׁל אָחִיהָ הַצָּעִיר, וּלְאִירִינָה הָיָה יַחַס מְיוּחָד אֵלָיו, כִּי הוּא הָיָה הַיָּחִיד שֶׁהָיָה פָּחוֹת אוֹ יוֹתֵר בְּגוֹדֶל שֶׁלָּהּ.
אַיְיבֶּק נָעַץ אֶת הַלַּפִּיד בָּאֲדָמָה, הוֹצִיא סַכִּין גְּדוֹלָה מֵאֶחָד הַתִּיקִים שֶׁהָיָה תָּלוּי עַל הַגָּמָל, וְשִׁיסֵּף לְמוֹנְדָּק אֶת הַגָּרוֹן. מִיָּד אַחֵר כָּךְ חָתַךְ אֶת בִּטְנוֹ, רוֹקֵן הַחוּצָה אֶת הַמֵּעַיִים וְהָאֵיבָרִים הַפְּנִימִיִּים וּלְאַחַר מִכֵּן חָתַךְ כַּמָּה חִיתּוּכִים מְדוּיָּקִים בַּגּוּף הַקָּטָן שֶׁל הַגְּדִי וּפָשַׁט אֶת עוֹרוֹ שֶׁל מוּנְדֶּק בְּכַמָּה תְּנוּעוֹת מְשִׁיכָה חֲזָקוֹת. הוּא הִשְׁלִיךְ אֶת הָעוֹר הַצִּידָּה וּבְיֶתֶר אֶת הַגּוּף לַחֲתִיכוֹת. רַגְלַיִים, צְלָעוֹת, אֶת הָרֹאשׁ כָּרֵת, לֹא חָלְפוּ יוֹתֵר מִכַּמָּה דַּקּוֹת עַד שֶׁחָזַר מִתְנַשֵּׁף פְּנִימָה לְאַחַר שֶׁשָּׁטַף אֶת הַדָּם מֵהַסַּכִּין וּמִזְּרוֹעוֹתָיו בְּמַיִם שֶׁבַּשּׁוֹקֶת, וְהֵבִיא עִמּוֹ אֶת הַשּׁוֹקַיִים וְהַצְּלָעוֹת.
הִיא לֹא הִצְלִיחָה לְהָסִיר אֶת עֵינֶיהָ מֵהַבָּשָׂר. אַיְיבֶּק הוֹרִיד אֶת הַמְּעִיל שֶׁלּוֹ בִּתְנוּעוֹת חַדּוֹת, מַזִּיעַ, נוֹשֵׁף וּמִתְנַשֵּׁף, גּוּפוֹ מַסְרִיחַ מִזֵּיעָה וּמֵאַדְרֵנָלִין. כְּשֶׁהִתְקָרֵב אֶל הַתַּנּוּר וְהִנִּיחַ אֶת אַרְבַּעַת הַשּׁוֹקַיִים הַקְּטַנּוֹת עַל הָרֶשֶׁת, הִיא רָאֲתָה שֶׁעַל פָּנָיו הִשְׁפְּרִיץ דָּם.
בְּתוֹךְ כַּמָּה רְגָעִים הִתְמַלְּאָה הַבִּקְתָּה בְּרֵיחַ עַז שֶׁל בָּשָׂר צָלוּי וְהוּא הִכְנִיס אֶת שְׁנֵיהֶם לְחוֹסֶר שֶׁקֶט. פִּיהָ שֶׁל נְטָלֶיהָ הִתְמַלֵּא רִיר, הַדּוֹפֶק שֶׁלָּהּ גֶּבֶר, הָרָעָב שֶׁהִשְׁתַּלֵּט עַל הַגּוּף שֶׁלָּהּ, וְהָיָה לְחֵלֶק בִּלְתִּי נִפְרָד מִחְיָיה עַד שֶׁכִּמְעַט לֹא הִשְׁגִּיחָה בּוֹ, הִתְנַפֵּחַ בְּתוֹכָהּ כְּמוֹ מִפְלֶצֶת. שְׁנֵיהֶם יָשְׁבוּ נִרְגָּשִׁים עַל בִּרְכֵּיהֶם מוּל הַתַּנּוּר, מִתְנַשְּׁפִים, מַזִּיעִים, מַבִּיטִים מְהוּפְּנָטִים בִּבְשַׂר הַנִּצְלֶה. טִיפּוֹת מִמְּעַט הַשּׁוּמָּן שֶׁכִּיסָּה אֶת הַבָּשָׂר נָטְפוּ עַל הַגֶּחָלִים בְּקוֹלוֹת תְּסִיסָה, הִצִּיתוּ בָּהֶן פִּרְצֵי לֶהָבוֹת שֶׁהֵאִירוּ אֶת פְּנֵיהֶם בְּאוֹר בָּהִיר וְכִיסּוּ אֶת קִירוֹת הַבּוֹץ שֶׁל הַבִּקְתָּה בִּצְלָלִיּוֹת מְרַצְּדוֹת.
פִּתְאוֹם נִצְמַד אֵלֶיהָ וְאָחַז בְּכוֹחַ אֶת פָּנֶיהָ בִּשְׁתֵּי כַּפּוֹת יָדָיו. פָּנָיו הָרְחָבוֹת, הַכֵּהוֹת, הַמּוּכְתָּמוֹת בַּדָּם הָיוּ עַכְשָׁיו קְרוֹבוֹת לְפַרְצוּפָהּ. הִיא הִרְגִּישָׁה אֶת הַדּוֹפֶק הַמָּהִיר שֶׁלּוֹ מִבַּעַד לִכְפּוֹת הַיָּדַיִים, הִיא הֵרִיחָה אֶת רֵיחַ הַדָּם שֶׁעֲדַיִין דָּבַק בָּהֶן, הֵרִיחָה אֶת הָרֵיחַ שֶׁעָלָה מֵהַזָּקֵן הַמְּדוּבְלָל שֶׁלּוֹ, אֶת הָעוֹר שֶׁלּוֹ, אֶת הַנְּשִׁימוֹת שֶׁלּוֹ, אֶת הֶבֶל הַפֶּה הַמַּסְרִיחַ שֶׁלּוֹ, וְהַלֵּב שֶׁלָּהּ עָמַד לְהִתְפַּקֵּעַ כְּשֶׁאֶל הַתַּאֲוָוה לְבָשָׂר נוֹסְפָה הַבֶּהָלָה שֶׁעוֹד רֶגַע יְנַסֶּה לְנַשֵּׁק אוֹתָהּ.  
אֲבָל גַּם אִירִינָה הֵרִיחָה אֶת רֵיחַ הַבָּשָׂר, וְהִתְעוֹרְרָה. הִיא הִתְיַישְּׁבָה בְּתוֹךְ הָאַרְגָּז, נִבְהֲלָה מֵהֶבְזֵקֵי הַלֶּהָבוֹת, וְהֵחֵלָּה לִצְעוֹק. אַיְיבֶּק מִיהֵר לַעֲזוֹב אֶת נְטָלֶיהָ, כְּאִילּוּ נִבְהַל מֵעַצְמוֹ וּמִמַּבַּט הַתִּינוֹקֶת שֶׁהֵבִיךְ אוֹתוֹ. נְטָלֶיהָ נִיגְּשָׁה אֵלֶיהָ וְהֵרִימָה אוֹתָהּ. "תּוֹדָה לָךְ, מְתוּקָה שֶׁלִּי," לָחֲשָׁה לָהּ בְּפוֹלָנִית, חִיבְּקָה אוֹתָהּ וְנִיסְּתָה לְהַסְדִּיר מְעַט אֶת הִתְנַשְּׁפוּיוֹתֶיהָ וְאֶת דּוֹפֶק הַלֵּב, אֲבָל אִירִינָה, שֶׁהִתְעוֹרְרָה לְגַמְרֵי, בִּיקְּשָׁה בִּתְנוּעוֹת יָדַיִים וּבִילָלוֹת לְהֵיחָלֵץ מֵחִיבּוּקָהּ וּלְהִתְקָרֵב אֶל הַתַּנּוּר.
אַיְיבֶּק הָפַךְ אֶת הַשּׁוֹקַיִים שֶׁעַל הָרֶשֶׁת כְּשֶׁהִתְיַישְּׁבוּ שְׁתֵּיהֶן לְיַד הָאֵשׁ. אִירִינָה הִצְבִּיעָה עָלָיו וְהוּא חִייֵּךְ אֵלֶיהָ חִיּוּךְ חַם. הִיא לֹא נִבְהֲלָה מֵהָאִישׁ הַזָּר בַּעַל הַתָּוִוים הַקָּזָחִים שֶׁכְּבָר הָיוּ כָּל כָּךְ מוּכָּרִים לָהּ.
"שָׁלוֹם," אָמַר לָהּ בְּרוּסִית, "אַיְיבֶּק," וְנָגַע בְּאַפּוֹ, "אִירִינָה," וְנָגַע בְּאַפָּהּ. הִיא צָחֲקָה. סִימְּנָה שֶׁהִיא רוֹצָה שֶׁיַּעֲשֶׂה זֹאת שׁוּב, וְהוּא מָשַׁךְ הַפַּעַם בְּאוֹזְנוֹ, "אַיְיבֶּק," אָמַר, "אִירִינָה," וּמָשַׁךְ בְּאוֹזְנָהּ, "נְטָלֶיהָ," אָמַר, חִייֵּךְ אֵלֶיהָ, כְּאִילּוּ מְנַסֶּה לְפַיֵּיס אוֹתָהּ, וּמָשַׁךְ גַּם בְּאוֹזְנָהּ. שׁוּב אִירִינָה צָחֲקָה. עַכְשָׁיו הִיא סִימְּנָה לִנְטָלֶיהָ שֶׁתַּעֲשֶׂה אֶת אוֹתוֹ הַדָּבָר. נְטָלֶיהָ נִיפְּחָה אֶת לְחַיֶּיהָ וְהוֹצִיאָה מֵהֶם אֶת הָאֲוִויר בְּקוֹל נְשִׁיפָה כְּשֶׁלָּחֲצָה עֲלֵיהֶן בְּאֶצְבְּעוֹתֶיהָ, "נְטָלֶיהָ," אָמְרָה, שָׁלְחָה מַבָּט בָּאַיְיבֶק וְגַם הוּא נִיפֵּחַ אֶת לְחַיָּיו. "אַיְיבֶק," אָמַר וְלָחַץ עֲלֵיהֶן בְּאֶצְבְּעוֹתָיו וְהוֹצִיא אֶת הָאֲוִויר בְּקוֹל תְּרוּעָה גָּדוֹל. הִיא לִיטְּפָה אֶת לְחַיֶּיהָ שֶׁל אִירִינָה. "אִירִינָה," אָמְרָה בָּרוּךְ, "אִירִינָה הַמְּתוּקָה." בֵּינְתַיִים הֵסִיר אַיְיבֶּק אֶת שׁוּקִי הַגְּדִי מֵהָרֶשֶׁת וְהִנִּיחַ אוֹתָן בְּקַעֲרַת פַּח כְּדֵי שֶׁיִּתְקָרְרוּ מְעַט. עַתָּה הִנִּיחַ עַל הָרֶשֶׁת אֶת כְּלוּב הַצְּלָעוֹת הַזָּעִיר שֶׁפִּילֵּחַ לִשְׁנַיִים.
"לִי, יֵשׁ," אָמַר וְהִצְבִּיעַ עַל אִירִינָה.
"לְךָ?"
"כֵּן. שְׁתַּיִים שָׁנִים," אָמַר, "בַּת. אנארגול."
"אַחַת?" שָׁאֲלָה.
"אַחַת," אָמַר, בְּעֵינָיו חָלְפָה אֵיזוֹ קַדְרוּת שְׁחוֹרָה, מַבָּטוֹ הִשְׁתַּנָּה לְרֶגַע, "אַחַת," חָזַר וְאָמַר בְּשֶׁקֶט. הוּא פָּנָה אֶל הַקְּעָרָה, נָגַע בְּאַחַת הַשּׁוֹקַיִים כְּדֵי לִבְדּוֹק אִם הִתְקָרְרָה מַסְפִּיק, הִגִּישׁ אוֹתָהּ לִנְטָלֶיהָ וְלָקַח אַחַת לְעַצְמוֹ. נְטָלֶיהָ הִתְרַגְּשָׁה כָּל כָּךְ עַד שֶׁהֵנִיפָה אֶת הַשּׁוּק שֶׁלָּהּ בָּאֲוִויר, "נִזְדָּרוֹבֶיהָ," הִיא קָרְאָה וְאַיְיבֶק פָּרַץ בִּצְחוֹק הַחַיָּיתִי שֶׁלּוֹ. "נַזְדְּרוֹבֶיהָ," קָרָא אַחֲרֶיהָ, הֵנִיף אֶת זֹאת שֶׁלּוֹ וְהֵם הִשִּׁיקוּ אֶת הַשּׁוֹקַיִים.
בָּרֶגַע שֶׁקֵּירְבָה אֶת הַבָּשָׂר לִשְׂפָתֶיהָ הִתְנַפְּלוּ עָלָיו שָׁלוֹשׁ שְׁנוֹת הָרָעָב הַחוֹלְפוֹת כְּמוֹ חַיּוֹת טֶרֶף, וְהִיא לָעֲסָה וְנִגְסֶה וּבָלְעָה גּוּשֵׁי בָּשָׂר גְּדוֹלִים. מִיץ הַבָּשָׂר נָטָף עַל הַסַּנְטֵר שֶׁלָּהּ וּקְרִיאוֹת הַמְּחָאָה שֶׁל אִירִינָה לֹא עִנְיְינוּ אוֹתָהּ. לְרֶגַע שָׁכְחָה מֵהַכּוֹל, אֲפִילּוּ מֵהַמִּלְחָמָה שָׁכְחָה. כָּל כָּךְ הִשְׁתּוֹקְקָה לָשׁוּב וּלְהַרְגִּישׁ אֶת הַשּׂוֹבַע הַמְּטַפֵּס לְאִיטּוֹ מֵהַבֶּטֶן בְּמַעֲלֵה הַגָּרוֹן.
פִּתְאוֹם נִבְהֲלָה. הִיא הֵבִינָה שֶׁאִירִינָה אֵינֶנָּה, שֶׁהִיא כְּבָר לֹא יוֹשֶׁבֶת עָלֶיהָ, וּבְרֶגַע אֶחָד חָזְרוּ הַבִּקְתָּה, הַתַּנּוּר, אַיְיבֶּק וְגַם אִירִינָה, שֶׁיָּשְׁבָה בֵּין רַגְלָיו הַמְּשׂוּכָּלוֹת. שְׁנֵיהֶם הִבִּיטוּ בָּהּ בָּעִנְיָין. הַיָּדַיִים שֶׁלָּהּ רָעֲדוּ. בְּיָדוֹ הָאַחַת אָחַז אַיְיבֶּק בְּשׁוּק הַגְּדִי שֶׁלּוֹ. בִּשְׁנִיָּיה בַּחֲתִיכַת בְּשַׂר שֶׁאִירִינָה מָצְצָה.
"אֲנִי מִצְטַעֶרֶת," אָמְרָה בְּפוֹלָנִית וְנָגְבָה אֶת עֵינֶיהָ. "סְלִיחָה," אָמְרָה בְּרוּסִית.
"בְּעָיָה אֵין," הֵשִׁיב אַיְיבָּק.
נְטָלֶיהָ הִנִּיחָה אֶת עֶצֶם הַשּׁוּק שֶׁכִּרְסְמָה הֵיטֵב בַּצַּד וְשָׁלְחָה אֶת יָדָהּ לָקַחַת לְעַצְמָהּ עוֹד אַחַת, אֲבָל אַיְיבֶּק הִנִּיחַ אֶת יָדוֹ עַל הַיָּד הַמּוּשֶׁטֶת וְעָצַר אוֹתָהּ.
"לֹא טוֹב," אָמַר, "בֶּטֶן. רֵיק. מָוֶות."
"בְּסֵדֶר," אָמְרָה מְאוּכְזֶבֶת, הִיא רָאֲתָה מָה קָרָה לִרְעֵבִים שֶׁאָכְלוּ יוֹתֵר מִדַּי, וְלָקְחָה רַק חֲתִיכַת בָּשָׂר קְטַנָּה. הִיא הִכְנִיסָה אוֹתָהּ לְפִיהָ, לָעֲסָה הֵיטֵב, הוֹצִיאָה עַל אֶצְבָּעָהּ וְהַגִּישָׁה לְפִיהָ שֶׁל אִירִינָה. הַתִּינוֹקֶת מִיהֲרָה לִמְצוֹץ אֶת הָאֶצְבַּע.
הָיוּ לֵילוֹת שֶׁבָּהֶם חָלְמָה שֶׁשָּׁדֶיהָ רֵיקִים, מוּרְעָבִים, שׁוֹאֲבִים אֶת חַיֶּיהָ שֶׁל בִּתָּהּ הַיּוֹנֶקֶת בִּמְקוֹם לְהָזִין אוֹתָהּ, וְגוּף הַתִּינוֹקֶת הוֹלֵךְ וּמִצְטַמֵּק וְנֶעֱלַם לְתוֹכָם. כִּי גּוּף כְּמוֹ שֶׁלָּהּ יָכוֹל לְיַיצֵּר רַק חָלָב דַּל, מִיְּמֵי, חָמוּץ. אֵיךְ תּוּכַל הַתִּינוֹקֶת לְהַשְׁמִין מֵחָלָב רָזֶה כָּל כָּךְ שֶׁמְּסַפֶּקֶת לָהּ אִם רְעֵבָה. לָכֵן כְּשֶׁהִצְלִיחָה לְהַשִּׂיג חָלָב הַשָּׁקָתָהּ אוֹתָהּ, גַּם נוֹזְלִים שֶׁל מַרְק נָתְנָה לָהּ לְאַחַר שֶׁקְּצָת גָּדְלָה, וּמֵהָרֶגַע שֶׁהִצְלִיחָה, הָאֲכִילָה אוֹתָהּ בִּמְעַט מָזוֹן שֶׁלְּעָסָה קוֹדֶם לָכֵן – לֶחֶם, תַּפּוּחַ אֲדָמָה – בָּשָׂר מֵעוֹלָם לֹא הָיָה לָהּ.
אֵלֶּה הָיוּ יָמִים שְׁקֵטִים שֶׁל סוֹף הַקַּיִץ, שֶׁבָּהֶן בִּילּוּ שְׁתֵּיהֶן אֶת מַרְבִּית הַיּוֹם בַּמִּרְעֶה. הַשֶּׁמֶשׁ, אָמְנָם, עֲדַיִין לָהֲטָה, אַךְ עִם בּוֹא סֶפְּטֶמְבֶּר שֶׁל שְׁנַת 1943 הַיָּמִים וְהַלֵּילוֹת הָלְכוּ וְהִתְקָרְרוּ. נְטָלֶיהָ יָדְעָה שֶׁזֹּאת הֲפוּגָה בִּלְבַד, אֲבָל בֵּינְתַיִים הַתּוֹפֶת מֵאֲחוֹרֶיהָ, וְהֶעָתִיד? הִיא הֶעֱדִיפָה לֹא לָדַעַת, לֹא לַחֲשׁוֹב, לֹא לְתַכְנֵן תּוֹכְנִיּוֹת כֵּיצַד תִּשְׂרוֹד. לָרִאשׁוֹנָה מִזֶּה זְמַן רַב הִיא לֹא נֶאֱבֶקֶת, הִיא לֹא רַק גּוּף, מְכוֹנַת חַיִּים מְעוּנֶּה, מְקוּלְקֶלֶת, שֶׁמְּקַרְטַעַת מִיּוֹם לְיוֹם. לָרִאשׁוֹנָה מִזֶּה זְמַן רַב הִיא מַרְשָׁה לְעַצְמָהּ לְהַרְגִּישׁ – כַּמָּה אָהֲבָה אֶת הַחַיִּים הָאֲרוּרִים הָאֵלֶּה לִפְנֵי שֶׁפָּרְצָה הַמִּלְחָמָה – לָרִאשׁוֹנָה מִזֶּה זְמַן רַב הִיא מַרְשָׁה לְעַצְמָהּ לְהִתְגַּעְגֵּעַ.
"אַתְּ. מֵאֵיפֹה?" שָׁאַל אַיְיבֶּק.
"פּוֹלִין," אָמְרָה נְטָלֶיהָ, "וַרְשָׁה."
"רָחוֹק," אָמַר.
"רָחוֹק," אָמְרָה.
אִירִינָה יָשְׁבָה לְיַד נְטָלֶיהָ וְלָעֲסָה בְּמֶרֶץ כַּף עֵץ. אַיְיבֶק הִסְתַּכֵּל בָּהּ.
"שִׁינַּיִים," חִייֵּךְ, "כָּכָה אֶנְאֶרְגּוֹל גַּם."
"שְׁתַּיִים שָׁנִים אָמַרְתָּ?"
"שְׁתַּיִים."
הִיא הַכְּנִיסָה שְׁתֵּי דִּסְקִיּוֹת גְּלָלִים לַתַּנּוּר, וְכַעֲבוֹר זְמַן קָצָר הֵן הֵחֵלּוּ לִבְעוֹר. אוֹר בָּהִיר הֵאִיר אֶת חֲלַל הַבִּקְתָּה וְאַיְיבֶק בָּחַן אֶת פָּנֶיהָ וְאֶת גּוּפָהּ בְּלִי לְנַסּוֹת לְהַסְתִּיר אֶת מַבָּטוֹ. אֲרֵינֵיהּ הִתְעַיְּיפָה. הִיא בִּיקְּשָׁה לָשֶׁבֶת בְּחֵיקָהּ שֶׁל נְטָלֶיהָ וּבָהֲתָה בְּאֵשׁ.
"אַבָּא אֵיפֹה?" שָׁאַל אַיְיבֶּק.
נְטָלֶיהָ הִתְלַבְּטָה מָה לַעֲנוֹת. הִיא יָדְעָה שֶׁהוּא כְּבָר לֹא מַאֲמִין לַסִּיפּוּר שֶׁהִמְצִיאָה וְלֹא הִתְחַשֵּׁק לָהּ לְהַמְצִיא סִיפּוּר אַחֵר.
"אַבָּא אֵין," אָמְרָה.
"מֵת?"
"מֵת."
"מִלְחָמָה?"
"מִלְחָמָה."
הוּא הִשְׁתַּתֵּק, הִשְׁפִּיל אֶת עֵינָיו.
"אַתָּה? אִישָּׁה?"
אַיְיבֶּק חָזַר לְהַבִּיט בָּהּ. בְּאוֹר הַלֶּהָבוֹת רָאֲתָה אֶת הָעֶצֶב שֶׁבְּעֵינָיו. הוּא קָם, סִימָן לָהּ בְּיָדוֹ שֶׁעוֹד רֶגַע יַחֲזוֹר, וְיָצָא מֵהַבִּקְתָּה.
"מָה אַתְּ אוֹמֶרֶת, אִירִינָה?" אָמְרָה נְטָלֶיהָ, "אוּלַי בְּכָל זֹאת הַלַּיְלָה הַזֶּה יִהְיֶה בְּסֵדֶר? אוּלַי הוּא יַנִּיחַ לָנוּ? אוּלַי פָּשׁוּט נֵלֵךְ לִישׁוֹן?"
כְּשֶׁחָזַר פְּנִימָה עִם בַּקְבּוּק וָודְקָה בְּיָדוֹ, הִיא הֵבִינָה שֶׁהִזְדָּרְזָה לְקַוּוֹת – אִם יִשְׂתַּכֵּר זֶה יִהְיֶה הַסּוֹף שֶׁלָּהּ. אֲבָל אַיְיבֶּק נִרְאֶה מְרוּצֶּה. הוּא לָקַח אֶת שְׁנֵי סִפְלֵי הַפַּח, רוֹקֵן אוֹתָם מִשְּׁאֵרִיּוֹת הַתֶּה, וּמֶזֶג וָודְקָה לִשְׁנֵיהֶם. לֹא הַרְבֵּה. הַכַּמּוּת הַמְּדוּדָה שֶׁמֶּזֶג עוֹרְרָה אֶצְלָהּ אֵיזוֹ תִּקְוָוה. הוּא הָרִים אֶת הַסֵּפֶל שֶׁלּוֹ.
"נַזְדְּרוֹבֶיהָ," קָרָא, "לַחַיִּים שֶׁל אִירִינָה."
"לַחַיִּים שֶׁל אִירִינָה," חָזְרָה אַחֲרָיו נְטָלֶיהָ, "שֶׁל אִירִינָה וְשֶׁל אַנְאַרְגּוֹל."
"וְשֶׁל אנארגול," אָמַר. הֵם הִשִּׁיקוּ אֶת הַסְּפָלִים וְשָׁתוּ. הַוּוֹדְקָה הָיְיתָה מְחוּסְפֶּסֶת, חַדָּה, הִשְׁאִירָה אַחֲרֶיהָ שׁוֹבֶל שׂוֹרֵף בַּגָּרוֹן אֲבָל הֶעֶלְתָה בְּגוּפָהּ שֶׁל נְטָלֶיהָ תְּחוּשַׁת עִרְפּוּל נְעִימָה.
"וָודְקָה. בָּשָׂר," אָמְרָה, "מִלְחָמָה, אֵין."
"מִלְחָמָה אֵין," חָזַר אַחֲרֶיהָ וְצָחַק. הִיא לֹא אָהֲבָה אֶת הַצְּחוֹק הַחַיָּיתִי שֶׁלּוֹ. הוּא מֶזֶג לְעַצְמוֹ עוֹד וָודְקָה, הִצִּיעַ גַּם לִנְטָלֶיהָ, הָיָה לָהּ מַסְפִּיק, בְּכָל זֹאת מֶזֶג לָהּ קְצָת.
"לַחַיִּים. אֲנַחְנוּ," אָמַר.
"אֲנַחְנוּ," אָמְרָה. הוּא שָׁתָה. הִיא שָׁתְתָה רַק לְגִימָה זְעִירָה.
"אַתָּה אֵיפֹה?" שְׁאֵלָה.
"רָחוֹק," הֵשִׁיב, "עַכְשָׁיו בָּא בֵּית קְבָרוֹת."
הִיא לֹא הִכִּירָה אֶת הַמִּילָּה שֶׁבָּהּ הִשְׁתַּמֵּשׁ בְּרוּסִית.
"מָוֶות. אֲדָמָה. לְמַטָּה. אֶבֶן עַל זֶה."
"מִי?" שָׁאֲלָה.
הוּא לֹא הֵשִׁיב. מֶזֶג לְעַצְמוֹ עוֹד וָודְקָה וְהִיא חִיפְּשָׂה תֵּירוּץ לָצֵאת מִשָּׁם לְרֶגַע, לָכֵן הֶחְלִיטָה לָלֶכֶת לְהַשְׁתִּין בַּחוּץ. הִיא קָמָה וְעָטְפָה אֶת אִירִינָה בַּשְּׂמִיכָה שֶׁלָּהּ.
"חוֹזֶרֶת," אָמְרָה וְיָצְאָה הַחוּצָה.
בַּחוּץ הָיָה קַר, רוּחַ חֲזָקָה נָשְׁבָה. הַיָּרֵחַ שֶׁקַע וְהַכּוֹכָבִים הָיוּ רַבִּים וּבוֹהֲקִים כָּל כָּךְ עַד שֶׁנִּדְמֶה הָיָה לָהּ שֶׁהָרָקִיעַ צָנַח לְמַטָּה וְשֶׁהוּא מְכַסָּה אוֹתָהּ כְּמוֹ שְׂמִיכָה. בִּפְנִים, הִיא יָדְעָה, אַיְיבֶּק מַמְשִׁיךְ לִשְׁתּוֹת אֶת הַוּוֹדְקָה שֶׁלּוֹ. אִילּוּ יָכְלָה הָיְיתָה נִשְׁאֶרֶת בַּחוּץ עַד שֶׁיֵּירָדֵם, אֲבָל הָיָה לָהּ קַר, וַאֲרֵינֵיהּ הִתְחִילָה לִבְכּוֹת, כָּךְ שֶׁמִּיָּד אַחֲרֵי שֶׁסִּייְּמָה לְהַשְׁתִּין חֲזָרָה פְּנִימָה, וּבָאֲוִויר הַחַם שֶׁהִמְתִּין לָהּ בִּפְנִים, עִם שְׁאֵרִיּוֹת רֵיחַ הַבָּשָׂר הַצָּלוּי, הָיְיתָה בְּכָל זֹאת נֶחָמָה.
אַיְיבֶק נִשְׁאַר לָשֶׁבֶת בְּאוֹתוֹ הַמָּקוֹם שֶׁבּוֹ הִשְׁאִירָה אוֹתוֹ. הוּא לֹא הִפְנָה אֶת מַבָּטוֹ אֵלֶיהָ כְּשֶׁחָזְרָה, שׁוּב שָׁקַע בְּמַחְשְׁבוֹתָיו, מִתְנַדְנֵד קָדִימָה-אֲחוֹרָה, מִשְׂחָק בַּאֲגוּדָלָיו. רַק כְּשֶׁהִתְיַישְּׁבָה חָזְרָה לְיַד הַתַּנּוּר הוּא הָרִים אֵלֶיהָ אֶת עֵינָיו.
"אָנָאִרְגּוּל חוֹזֵר אִתָּהּ?"
"כֵּן," הֵשִׁיב, "אִמָּא שֶׁלִּי."
עַל אִשְׁתּוֹ כְּבָר לֹא שָׁאֲלָה.
הָיוּ לָהּ כַּמָּה פִּיסּוֹת בַּדִּים שֶׁחִיתְּלָה בָּהֶן אֶת אִירִינָה וְנִשְׁאֲרָה לָהּ עוֹד אַחַת נְקִיָּיהּ. הִיא הֵסִירָה אֶת זוֹ הָרְטוּבָּה שֶׁעָטְפָה אוֹתָהּ וְחִיתְּלָה מֵחָדָשׁ בְּבַד הַיָּבֵשׁ. הוּא הִמְשִׁיךְ לִלְגּוֹם מֵהַוּוֹדְקָה וְאִירִינָה בִּיקְּשָׁה לִינוֹק. בָּרֶגַע שֶׁהֵרִימָה אֶת חוּלְצָתָהּ, נָעַץ אַיְיבֶּק שׁוּב אֶת מַבָּטוֹ בַּשֵּׁד הֶחָשׂוּף וּבַתִּינוֹקֶת הַיּוֹנֶקֶת. עַכְשָׁיו כְּבָר הָיָה זֶה מַבָּט שֶׁל אִישׁ שִׁיכּוֹר וְהַמַּבָּט הִרְגִּיז אוֹתָהּ, אֲבָל הִיא לֹא אָמְרָה כְּלוּם, קִיבְּלָה אוֹתוֹ בְּהַשְׁלָמָה, וְנִיסְּתָה לְפָרֵשׁ אֶת הַלַּחְלוּחִית שֶׁשּׁוּב נָצְצָה בְּעֵינָיו כְּגַעְגּוּעַ. הוּא הִנִּיחַ אֶת בַּקְבּוּק הַוּוֹדְקָה בַּצַּד, הִתְקָרֵב אֵלֶיהָ, תָּפַס אֶת שׁוּלֵי חוּלְצָתָהּ וְחָשַׂף גַּם אֶת הַשֵּׁד הַשֵּׁנִי.
"לֹא!" הִיא אָמְרָה בְּכַעַס וְסִילְּקָה אֶת יָדוֹ.
הוּא הָרִים אֶת חוּלְצָתָהּ שׁוּב.
"לֹא!" חָזְרָה וְאָמְרָה, "לֹא עַכְשָׁיו. תִּתְבַּיֵּישׁ. תִּינוֹקֶת כָּאן. אִירִינָה," וְהֵשִׁיבָה אֶת הַחוּלְצָה לִמְקוֹמָהּ. "אַתָּה שִׁיכּוֹר," נָזְפָה בּוֹ – גַּם אֶת הַמִּילָּה 'שִׁיכּוֹר' הִיא יָדְעָה בְּרוּסִית, גַּם אֶת הַמִּילָּה 'סוֹטָה', גַּם אֶת הַמִּילָּה 'פּוֹשֵׁעַ', גַּם אֶת הַמִּילָּה 'בִּרְיוֹן', גַּם אֶת הַמִּילָּה 'סָדִיסְט', גַּם אֶת הַמִּילָּה 'בַּנְדִּיט', גַּם 'אַכְזָר', 'מְרוּשָּׁע', 'מִפְלֶצֶת', 'אָנֵס', 'רוֹצֵחַ', 'שָׁפֵל', 'נְבָלָה', 'בֶּן זוֹנָה' – הוּא הִתְלַבֵּט מָה לַעֲשׂוֹת, וּלְבַסּוֹף הִתְרַחֵק מִמֶּנָּה וְהִמְשִׁיךְ לִלְגּוֹם מֵהַוּוֹדְקָה שֶׁלּוֹ בִּזְמַן שֶׁסִּייְּמָה לְהָנִיק אֶת אִירִינָה עַד שֶׁנִּרְדְּמָה בִּזְרוֹעוֹתֶיהָ. הִיא קָמָה, הִנִּיחָה אוֹתָהּ בְּתוֹךְ הָאַרְגָּז, עָטְפָה אוֹתָהּ בִּשְׂמִיכָה, נִשְׁאֲרָה לַעֲמוֹד בְּגַבָּהּ אֵלָיו, מְנַסָּה לְהָכִין אֶת עַצְמָהּ לְמָה שֶׁעוֹמֵד לִקְרוֹת בְּעוֹד כַּמָּה רְגָעִים, אֲבָל כְּשֶׁהִסְתּוֹבְבָה מָצְאָה אוֹתוֹ יוֹשֵׁב מְכַוֵּוץ לְיַד הַתַּנּוּר, אוֹחֵז אֶת בַּקְבּוּק הַוּוֹדְקָה בִּשְׁתֵּי יָדָיו, וּבוֹכָה.
הוּא נִרְדַּם שִׁיכּוֹר עַל הָאָרֶץ. הִיא כָּסְתָה אוֹתוֹ בַּמְּעִיל שֶׁלּוֹ וְאֶת כּוֹבַע הַפַּרְוָוה שְׁמָהּ מִתַּחַת לְרֹאשׁוֹ כְּכָרִית. הִיא הִסְתַּכְּלָה מִקָּרוֹב עַל פָּנָיו הַיְּשָׁנוֹת, עַל הָעֵינַיִים הַנְּפוּחוֹת מִבֶּכִי, וְהִנִּיחָה אֶת הַיָּד עַל הַלֶּחִי שֶׁלּוֹ. הִיא הָיְיתָה חַמָּה, רַכָּה, עוֹר פָּנָיו עָדִין, כְּמוֹ שֶׁל יֶלֶד.  



https://www.shortstoryproject.com/he/story/%d7%9e%d7%9c%d7%97%d7%9e%d7%94-%d7%90%d7%99%d7%9f/
#הִיסְטוֹרְיָה#יִשְׂרְאֵלִי#מִלְחָמָה#פּוֹלִיטִי#שׁוֹאָה