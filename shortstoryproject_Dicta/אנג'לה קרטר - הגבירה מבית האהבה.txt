לְבַסּוֹף קְצֵה נַפְשָׁם שֶׁל הָאִיכָּרִים בְּרוּחוֹת הַמֵּתִים וְהֵם נָטְשׁוּ אֶת הַכְּפָר, וְהוּא נֶהֱפַךְ לְנַחֲלָתָם הַבִּלְעָדִית שֶׁל הַתּוֹשָׁבִים הַטְּמִירִים וְהַנַּקְמָנִים הַמְּגַלִּים אֶת נוֹכְחוּתָם בִּצְלָלִים הַנּוֹפְלִים בִּמְלוּכְסָן, כִּמְעַט בִּלְתִּי מוּרְגָּשִׁים, צְלָלִים רַבִּים מִדַּי, אֲפִילּוּ בְּצָהֳרֵי הַיּוֹם, צְלָלִים שֶׁאֵין לָהֶם כָּל מָקוֹר נִרְאֶה לָעַיִן, וּלְעִתִּים בְּקוֹל הִתְיַיפְּחוּת בְּחֶדֶר נָטוּשׁ שֶׁהַמַּרְאָה הַסְּדוּקָה הַתְּלוּיָה עַל כּוֹתְלוֹ אֵינָהּ מְשַׁקֶּפֶת שׁוּם נוֹכְחוּת, וּבַמּוּעָקָה הַבָּאָה בְּלֵב הַנּוֹסֵעַ הָעוֹצֶר בְּאִיוַּולְתּוֹ לִשְׁתּוֹת מִמִּזְרָקֹת הַכִּיכָּר שֶׁעֲדַיִין מְפִיקָה מֵי מַעְיָין מִבֶּרֶז שֶׁבְּפִי אַרְיֵה שֶׁל אֶבֶן. חָתוּל מִשַּׁחַר לְטֶרֶף בַּגַּן מִגּוֹדֶל עֲשָׂבִים, הוּא מְגַחֵךְ וְיוֹרְק, מְקַמֵּר אֶת גַּבּוֹ, וְנִרְתַּע מִפְּנֵי הַלֹּא מוּחָשִׁי עַל אַרְבַּע רַגְלַיִים נוּקְשׁוֹת מְפַחֵד. עַתָּה מַדִּירִים הַכּוֹל רַגְלֵיהֶם מֵהַכְּפָר שֶׁלְּמַרְגְּלוֹת הַטִּירָה אֲשֶׁר בָּהּ מַנְצִיחָה הַסַּהֲרוּרִית הַיְּפֵיפִיָּיה אֶת פִּשְׁעֵי אֲבוֹתֶיהָ בְּאֵין אוֹנִים.
בְּשִׂמְלַת כַּלָּה עַתִּיקָה, מַלְכָּה הָעַרְפָּדִים הַיְּפֵהפִייָּה יוֹשֶׁבֶת לְבַדָּהּ בְּבֵיתָהּ הַנִּישָּׂא, הָאָפֵל, תַּחַת עֵינַי דְּיוֹקְנְאוֹתֵיהֶם שֶׁל אֲבוֹת אֲבוֹתֶיהָ הַמְּטוֹרָפִים וְהָאַכְזָרִיִּים, שֶׁכָּל אֶחָד מֵהֶם מִתְקַיֵּים בְּאֶמְצָעוּתָהּ קִיּוּם מְיוּסָּר שֶׁלְּאַחַר הַמָּוֶות; הִיא מוֹנֶה אֶת קְלָפֵי הֲטָארוֹט וּמִפָּרָשַׁת בְּלִי הֶרֶף צֵירוּפֵי אֶפְשָׁרוּיוֹת כְּאִילּוּ נְפִילָתָם הַמִּקְרִית שֶׁל הַקְּלָפִים עַל מַפַּת הַקְּטִיפָה הָאֲדוּמָּה שֶׁלְּפָנֶיהָ עֲשׂוּיָה לַעֲקוֹר אוֹתָהּ מֵחֲדֵרָה הַצּוֹנֵן וְהַמּוּגָף אֶל אֶרֶץ שֶׁל קַיִץ נִצְחִי וְלִמְחוֹת אֶת עַצְבוּתָהּ הַמַּתְמֶדֶת שֶׁל הַנַּעֲרָה שֶׁהִיא הַמָּוֶות וְהָעַלְמָה גַּם יַחַד.
קוֹלָהּ הוֹמֶה בְּנוֹת-קוֹל רְחוֹקוֹת, כְּהִדְהוּדִים בַּמְּעָרָה: בָּאתָ אֶל מְקוֹם הַכִּילָּיוֹן, בָּאתָ אֶל מְקוֹם הַכִּילָּיוֹן. וְהִיא עַצְמָהּ מְעָרָה מְלֵאַת הֵדִים, הִיא מַנְגָּנוֹן שֶׁל חֲזָרוֹת, הִיא מַעְגָּל סָגוּר. "הַתּוּכַל צִיפּוֹר לָשִׁיר רַק אֶת הַשִּׁיר שֶׁהִיא יוֹדַעַת אוֹ שֶׁמָּא תּוּכַל לִלְמוֹד שִׁיר חָדָשׁ?" הִיא מוֹשֶׁכֶת אֶת צִיפּוֹרְנָהּ הָאֲרוּכָּה עַל סוֹרְגֵי הַכְּלוּב שֶׁחוּגַת הַמַּחְמָד שֶׁלָּהּ מִזִּמְרַת שָׁם, וּמְפִיקָה צִלְצוּל רָם כִּפְרִיטָהּ עַל מֵיתְרֵי לִבָּהּ שֶׁל אֵשֶׁת בַּרְזֶל. שְׂעָרָהּ גּוֹלֵשׁ מַטָּה כִּדְמָעוֹת.
רוֹב הַטִּירָה מְיוּשֶּׁבֶת דַּיָּירֵי רְפָאִים אֲבָל לָהּ עַצְמָהּ יֵשׁ חֲדַר שֵׁינָה וּטְרַקְלִין. תְּרִיסִים צְפוּפִים וּוִילוֹנוֹת קְטִיפָה כְּבֵדִים אוֹטְמִים כָּל דְּלִיפָה שֶׁל אוֹר טִבְעִי. יֵשׁ שׁוּלְחָן עָגוֹל בַּעַל רֶגֶל אַחַת שֶׁעָלָיו הִיא שׁוֹטַחַת אֶת קְלָפֵי הֲטָארוֹט הַבִּלְתִּי נִמְנָעִים; הַחֶדֶר הַזֶּה לְעוֹלָם אֵינוֹ מוּאָר אֶלָּא בְּאוֹרָהּ הַקָּלוּשׁ שֶׁל מְנוֹרָה כִּבְדַת אָהִיל שֶׁעַל כַּרְכּוֹב הָאָח וְהַגֶּשֶׁם הַחוֹדֵר דֶּרֶךְ הַגַּג הַמּוּזְנָח מְשַׂרְטֵט דְּגָמִים עֲמוּמִים, קְדוֹרָנִיִּים, עַל הֲטַאפְט הַמְּצוּיָּר דְּמוּיוֹת אֲדוּמּוֹת כֵּהוֹת, וּמַשְׁאִיר אַחֲרָיו כְּתָמִים מִקְרִיִּים, אוֹתוֹת מְבַשְּׂרֵי רַע כְּסִימָנִים שֶׁהִשְׁאִירוּ עַל הַסְּדִינִים נֶאֱהָבִים מֵתִים. רִיקָּבוֹן וְעוֹבֶשׁ פּוֹשִׂים בְּכוֹל. הַנִּבְרֶשֶׁת הַכְּבוּיָה כֹּה עֲמוּסַת אָבָק שֶׁצּוּרוֹת גְּבִישֶׁיהָ נֶעֶלְמוּ, עַכְבִישִׁים חֲרוּצִים טוֹוּ כִּילּוֹת בְּפִינּוֹת הַחֶדֶר הַמְּהוּדָּר וְהַנִּרְקָב הַזֶּה, וְלָכְדוּ אֶת אֲגַרְטְלֵי הַחַרְסִינָה שֶׁעַל כַּרְכּוֹב הָאָח בְּקוּרִים אֲפַרְפָּרִים. אֲבָל אֲדוֹנִית כָּל הָעֲזוּבָה הַזֹּאת אֵינָהּ מַשְׁגִּיחָה בַּדָּבָר.
הִיא יוֹשֶׁבֶת עַל כּוּרְסָה מְרוּפֶּדֶת קְטִיפָה אֲכוּלַת עָשׁ בְּגָוֶון בּוּרְגּוּנְדִּי אֵצֶל הַשּׁוּלְחָן הֶעָגוֹל וְהַנָּמוּךְ וּמְחַלֶּקֶת אֶת הַקְּלָפִים, לִפְעָמִים הַחוּגָה שָׂרָה, אֲבָל לְעִתִּים תְּכוּפוֹת יוֹתֵר אֵין הִיא אֶלָּא תְּלוּלִית עֲגוּמָה שֶׁל נוֹצוֹת מְזוֹהָמוֹת. לִפְעָמִים הָרוֹזֶנֶת מְתוֹפֶפֶת עַל סוֹרְגֵי כְּלוּבָה לְעוֹרֵר אוֹתָהּ לַצִּיּוּץ קָצָר, הִיא אוֹהֶבֶת לִשְׁמוֹעַ אוֹתָהּ קוֹרֵאת כִּי אֵינָהּ יְכוֹלָה לְהִימָּלֵט.
הִיא קָמָה מִמִּיטָּתָהּ עִם שְׁקִיעַת הַחַמָּה וְהוֹלֶכֶת מִיָּד אֶל שׁוּלְחָנָהּ לְשַׂחֵק בַּמִּשְׂחָק הַפֶּסְיָאֵנְס שֶׁלָּהּ עַד שֶׁמִּתְעוֹרֵר בָּהּ רָעָב, עַד שֶׁהִיא נִתְקֶפֶת בּוּלְמוּס. הִיא כָּל יָפָה שֶׁהִיא עַל טִבְעִית, יוֹפְיָהּ הוּא פְּגָם, הוּא עִיוּוּת, שֶׁכֵּן בְּשׁוּם תַּו מִתְּוִויָּה אֵין מַשֶּׁהוּ מֵאִי הַשְּׁלֵמוּת הַנּוֹגַעַת לַלֵּב, הַמְּסַיַּיעַת לָנוּ לְהַשְׁלִים עִם אִי הַשְּׁלֵמוּת שֶׁבְּקִיּוּם הָאֱנוֹשִׁי. יוֹפְיָהּ מֵעִיד כִּי הִיא חוֹלֶה. כִּי הִיא נֶעְדֶּרֶת נְשָׁמָה.
יָדֶיהָ הַצְּחוֹרוֹת שֶׁל הַיְּפֵיפִיָּיה הַקּוֹדֶרֶת מַחְלָקוֹת אֶת קַלְפִּי הַגּוֹרָל. צִיפּוֹרְנֶיהָ אֲרוּכּוֹת מִצִּיפּוֹרְנֵי הַמַּנְדָּרִינִים בְּסִין הָעַתִּיקָה וְכָל צִיפּוֹרֶן פְּצוּרָה מִסְתַּיֶּימֶת בְּחוֹד. הַצִּיפּוֹרְנַיִים הַלָּלוּ וְשִׁינֶּיהָ הַדַּקּוֹת וְהַלְּבָנוֹת כִּיתֵדוֹת שֶׁל סוּכָּר קָרוּשׁ הֵן הַסִּימָנִים הַגְּלוּיִים לַגּוֹרָל שֶׁהִיא נִכְסֶפֶת לַחֲמוֹק מִמֶּנּוּ בִּדְרָכֶיהָ הַמִּסְתּוֹרִיּוֹת; מַלְתְּעוֹתֶיהָ וְצִיפּוֹרְנֶיהָ הוּשְׁחֲזוּ עַל גְּוִויּוֹת מֵאוֹת בַּשָּׁנִים, הִיא הַנֵּצֶר הָאַחֲרוֹן לְשׁוֹשֶׁלֶת הַמּוּרְעֶלֶת שֶׁיָּצְאָה מֵחֲלָצָיו שֶׁל וּלְאֵד הַמְּפַלֵּחַ, אֲשֶׁר נָהַג לַעֲרוֹךְ סְעוּדוֹת שֶׁל גְּוִויּוֹת בְּיַעֲרוֹת טְרַנְסִילְוֶונְיָה.
סְטִין שָׁחוֹר, מְרוּקָּם דְּמָעוֹת פְּנִינִים, תָּלוּי עַל כּוֹתְלֵי חֲדַר הַשֵּׁינָה שֶׁלָּהּ. בְּאַרְבַּע פִּינּוֹת הַחֶדֶר, נִיצָּבִים קַנְקַנִּים וּצְלוֹחִיּוֹת אֵפֶר הַמְּפִיקִים עָשָׁן קְטוֹרֶת חָרִיף, מַרְדִּים. בַּמֶּרְכָּז יֵשׁ קַטְפָּאלְקָה מְפוֹאֶרֶת, עֲשׂוּיָה הוּבְנָה מְלוּטָּשׁ, מוּקְּפָה נֵרוֹת אֲרוּכִּים בְּפָמוֹטִי כֶּסֶף עֲצוּמִים. בִּכְתוֹנֶת תַּחֲרָה לְבָנָה, מוּכְתֶּמֶת בַּדָּם פֹּה וָשָׁם, הָרוֹזֶנֶת עוֹלָה כָּל בּוֹקֶר עִם עֲלוּת שַׁחַר עַל הַקַּטְפֶאלְקָה שֶׁלָּהּ וְשׁוֹכֶבֶת בַּאֲרוֹן-מֵתִים פָּתוּחַ.
כּוֹמֶר אוֹרְתּוֹדוֹכְּסִי שֶׁשַּׁעֲרוֹ אָסוּף בִּזְנַב סוּס תָּקַע יָתֵד בְּאָבִיהָ עַל פָּרָשַׁת דְּרָכִים קַרְפָּאָתִית בְּטֶרֶם צָמְחוּ שִׁינֵּי הֶחָלָב שֶׁלָּהּ. בְּשָׁעָה שֶׁתָּקְעוּ בּוֹ אֶת הַיָּתֵד קָרָא הָרוֹזֵן הַקַּטְלָנִי: "נוֹסְפְרָאטוֹ מֵת; יְחִי נוֹסְפְרָאטוֹ!" כָּעֵת כָּל הַיְּעָרוֹת רְדוּפֵי הָרוּחוֹת וְכָל הַמִּבְנִים הַמִּסְתּוֹרִיִּים שֶׁל אֲחוּזָּתוֹ רַחֲבַת-הַיָּדַיִים בִּרְשׁוּתָהּ; הִיא יָרְשָׁה אֶת הַפִּיקּוּד עַל צְבָא הַצְּלָלִים הַחוֹנִים בַּכְּפָר שֶׁלְּמַרְגְּלוֹת טִירָתָהּ, הַחוֹדְרִים לַיְּעָרוֹת בִּדְמוּת תִּנְשָׁמוֹת, עֲטַלֵּפִים וְשׁוּעָלִים, הַמַּחֲמִיצִים אֶת הֶחָלָב וּמַשְׁחִיתִים אֶת הַחֶמְאָה, וְרוֹכְבִים עַל סוּסִים כָּל הַלַּיְלָה בְּמַסַּע צַיִד פִּרְאִי עַד שֶׁעִם בּוֹקֶר לֹא נוֹתָרִים מֵהֶם אֶלָּא עוֹר וַעֲצָמוֹת, וְגוֹזְלִים אֶת חֲלֵב הַפָּרוֹת, וּמֵעַל לַכּוֹל, מְעַנִּים נְעָרוֹת צְעִירוֹת בְּעֶלְפוֹנוֹת, מַחֲלוֹת דָּם וּמְחוֹשִׁים שֶׁל הַדִּמְיוֹן.
אַךְ הָרוֹזֶנֶת עַצְמָהּ אֵינָהּ נוֹתֶנֶת דַּעְתָּהּ עַל מָרוּתָהּ הָעַל-טִבְעִית, כְּאִילּוּ אֵינָהּ אֶלָּא חֲלוֹם. בַּחֲלוֹמָהּ, הִיא מִשְׁתּוֹקֶקֶת לִהְיוֹת בַּת-אֱנוֹשׁ, אַךְ אֵין הִיא יוֹדַעַת אִם הַדָּבָר אֶפְשָׁרִי. קַלְפִּי הֲטָארוֹט מַרְאִים לָהּ תָּמִיד אוֹתָהּ תְּצוּרָה: תָּמִיד הִיא הוֹפֶכֶת אֶת לָהּ פאֹפֵס, לָהּ מוֹר, לָהּ טוּר אַבּוּלִי  – חוֹכְמָה, מָוֶות, הִתְפּוֹרְרוּת.
בַּלֵּילוֹת לְלֹא יָרֵחַ מוֹצִיאָה אוֹתָהּ אוֹמַנְתָּהּ אֶל הַגַּן. הַגַּן הַזֶּה, מָקוֹם קְדוֹרָנִי מֵאֵין כָּמוֹהוּ, דּוֹמֶה מְאוֹד לַאֲחוּזַּת קֶבֶר וְכָל הַוְּורָדִים שֶׁשָּׁתְלָה בּוֹ אִמָּהּ הַמְּנוּחָה צִימְּחוּ פֶּרֶא וְהָיוּ לְחוֹמַת אַדִּירִים קוֹצָנִית הַכּוֹלֵאת אוֹתָהּ בַּטִּירָה שֶׁיָּרְשָׁה. עִם הִיפָּתַח הַדֶּלֶת הָאֲחוֹרִית, הָרוֹזֶנֶת מְרַחְרַחַת אֶת הָאֲוִויר וּמְיַילֶּלֶת. אָז תִּקְרוֹס עַל אַרְבָּעוֹתֶיהָ. הִיא רוֹטֶטֶת, שְׁחוּחָה, וְקוֹלֶטֶת אֶת רֵיחַ טְרֵפָה. הִתְפַּצְפְּצוּת מְעַנֶּגֶת שֶׁל עַצְמוֹתֵיהֶם הַשְּׁבִירוֹת שֶׁל אַרְנָבִים וִיצוּרִים קְטַנִּים, עֲטוּיֵי פַּרְוָוה, שֶׁהִיא עָטָה עֲלֵיהֶם עַל אַרְבַּע, מְהִירָה כְּבָרָק. אַחֵר הִיא זוֹחֶלֶת לְבֵיתָהּ, מְיַיבֶּבֶת, דָּם מֵרוּחַ עַל לְחַיֶּיהָ. בַּחֲדֵרָה הִיא יוֹצֶקֶת לִקְעָרָה מַיִם מִכַּד וְרוֹחֶצֶת אֶת יָדֶיהָ בִּתְנוּעוֹת חֲתוּלִיּוּת נִרְתָּעוֹת, אֲנִינוֹת.
שׁוּלֵי הַטֶּרֶף שֶׁל לֵילוֹת הַצַּיִד בַּגַּן הָעַגְמוּמִי, שֶׁל הַקְּרִיסָה וְהַהִתְנַפְּלוּת, מְכַתְּרִים אֶת סַהֲרוּרִיּוּתָהּ הַמְּיוּסֶּרֶת הַיּוֹמְיוֹמִית, אֶת חַיֶּיהָ אוֹ אֶת חִיקּוּי הַחַיִּים שֶׁלָּהּ. עֵינֵי הַיְּצוּר הַלֵּילִי הַזֶּה מִתְרַחֲבוֹת, זוֹהֲרוֹת. כָּל כּוּלָּהּ צִיפּוֹרְנַיִים וּמַלְתָּעוֹת, הִיא הוֹלֶמֶת, הִיא טוֹרֶפֶת, אֲבָל דָּבָר לֹא יוּכַל לְנֶחָמָה עַל קִיּוּמָהּ הַמַּזְוִויעַ, שׁוּם דָּבָר. הִיא מְבַקֶּשֶׁת לְהִתְעוֹדֵד בַּקֶּסֶם שֶׁל חֲפִיסַת הֲטָארוֹט וְטוֹרֶפֶת אֶת הַקְּלָפִים, שׁוֹטַחַת אוֹתָם, קוֹרֵאת אוֹתָם, אוֹסֶפֶת אוֹתָם בַּאֲנָחָה, שֶׁבָּהּ וְטוֹרֶפֶת אוֹתָם וּבוֹנָה לָהּ בְּלִי הֶרֶף הַשְׁעָרוֹת עַל עֲתִיד שֶׁאֵינוֹ הָפִיךְ.
זְקֵנָה אִילֶּמֶת מְטַפֶּלֶת בָּהּ, דּוֹאֶגֶת שֶׁלְּעוֹלָם לֹא תִּרְאֶה אוֹר יוֹם, שֶׁתִּישָּׁאֵר בַּאֲרוֹנָהּ כָּל הַיּוֹם, מַרְחִיקָה מִמֶּנָּה מַרְאוֹת וּשְׁאָר מִשְּׁטָחִים מְשַׁקְּפִים – בִּקְצָרָה, מְמַלֵּאת אֶת כָּל תַּפְקִידֵיהֶם שֶׁל מְשָׁרְתֵי הָעַרְפָּדִים. כָּל דָּבָר בִּגְבִירָה הַיְּפֵיפִיָּיה וְהַמַּבְעִיתָה הַזֹּאת הוֹלֵם אֶת מַהוּתָהּ, מַלְכַּת הַלַּיְלָה, מַלְכַּת הַזְּוָועָה, הַכּוֹל – מִלְּבַד רְתִיעָתָהּ הָאֲיוּמָּה מִתַּפְקִידָהּ.
וְאַף-עַל-פִּי-כֵּן, אִם הַרְפַּתְקָן חֲסַר-בֵּינָהּ יַעֲצוֹר בְּכִיכַּר הַכְּפָר הַנָּטוּשׁ לְהִתְרַעֲנֵן בַּמִּזְרָקָה, מִיָּד תֵּצֵא מִן הַבַּיִת קְשִׁישָׁה בְּשִׂמְלָה שְׁחוֹרָה וּבְסִינָּר לָבָן. הִיא תַּזְמִין אוֹתְךָ בַּחִיּוּכִים וּבִתְנוּעוֹת; אַתָּה תֵּלֵךְ בְּעִקְבוֹתֶיהָ. הָרוֹזֶנֶת רוֹצֶה בָּשָׂר טָרִי. כְּשֶׁהָיְתָה יַלְדָּה קְטַנָּה דָּמְתָה לְשׁוּעָל וְהִסְתַּפְּקָה בְּגוּרֵי אַרְנָבִים שֶׁצִּייְּצוּ צִיּוּצִים מְעוֹרְרֵי חֶמְלָה כְּשֶׁנָּעֲצָה אֶת שִׁינֶּיהָ בְּצַוּוֹארָם בְּתַאַוְותָנוּת מְלֵאַת קֶבֶס, בְּחוּלְדּוֹת וּבְעַכְבְּרֵי שָׂדוֹת שֶׁפִּרְפְּרוּ רֶגַע חָטוּף בֵּין אֶצְבָּעוֹת הָרוֹקֶמֶת שֶׁלָּהּ. אֲבָל עַכְשָׁיו אִשָּׁה הִיא, הִיא זְקוּקָה לִגְבָרִים. אִם תִּשְׁתַּהֶה שָׁעָה אֲרוּכָּה מִדַּי עַל-יַד הַמִּזְרָקָה הַמְּצַחְקֶקֶת, יֹאחֲזוּ בְּיָדְךָ וְיוֹבִילוּךְ אֶל הַמְּזָוֶוה שֶׁל הָרוֹזֶנֶת.
כָּל הַיּוֹם הִיא שׁוֹכֶבֶת בַּאֲרוֹן-הַמֵּתִים שֶׁלָּהּ בִּכְתוֹנֶת הִתְחָרָה הַמּוּכְתֶּמֶת בַּדָּם. כְּשֶׁהַחַמָּה שׁוֹקַעַת מֵאֲחוֹרֵי הָהָר, הִיא מְפַהֶקֶת וּמִתְעוֹרֶרֶת וְלוֹבֶשֶׁת אֶת שִׂמְלָתָהּ הַיְּחִידָה, שִׂמְלַת הַכְּלוּלוֹת שֶׁל אִמָּהּ, וְיוֹשֶׁבֶת לִקְרוֹא בִּקְלָפִים עַד שֶׁרַעֲבוֹנָהּ מִתְעוֹרֵר. הִיא מְתַעֶבֶת אֶת הַמָּזוֹן שֶׁהִיא אוֹכֶלֶת; רוֹצֶה הָיְתָה לָקַחַת אֶת הָאַרְנָבִים לְבֵיתָהּ, לְהַאֲכִילָם חַסָּה, לְפַנֵּק אוֹתָם וְלִבְנוֹת לָהֶם קֵן בְּמִכְתֶּבֶת הַזּוּטוֹת הַשְּׁחוֹרָה-אֲדוּמָּה שֶׁלָּהּ, אֲבָל רַעֲבוֹנָהּ תָּמִיד גּוֹבֵר עָלֶיהָ. הִיא נוֹעֶצֶת אֶת שִׁינֶּיהָ בְּצַוּוֹאר שֶׁעוֹרֵק פּוֹעֵם בּוֹ בְּפַחַד; אַחֵר תִּשְׁמוֹט אֶת הָעוֹר הַמְּדוּלְדָּל שֶׁשָּׁאֲבָה מִמֶּנּוּ אֶת כָּל הַלְּשַׁד בִּקְרִיאָה קַלָּה שֶׁל כְּאֵב וּמֵיאוּס כְּאֶחָד. וְכָךְ הִיא עוֹשָׂה גַּם בְּנַעֲרִי הָרוֹעִים וּבַעֲלָמִים הַצּוֹעֲנִיִּים אֲשֶׁר בְּבוּרוּתָם אוֹ בְּפַחֲזוּתָם בָּאִים לִשְׁטוֹף אֶת הָאָבָק מֵרַגְלֵיהֶם בְּמֵי הַמִּזְרָקָה; סוֹכַנְתָּהּ שֶׁל הָרוֹזֶנֶת מְבִיאָה אוֹתָם לַטְּרַקְלִין שֶׁהַקְּלָפִים עַל שׁוּלְחָנוֹ מַרְאִים תָּמִיד אֶת הַקּוֹצֶר הַנּוֹרָא. הָרוֹזֶנֶת בִּכְבוֹדָהּ וּבְעָצְמָה מַגִּישָׁה לָהֶם קָפֶה בְּסִפְלוֹנִים יְקָרִים, סְדוּקִים, וְעוּגוֹת סוּכָּר קְטַנּוֹת. הַשּׁוֹטִים הַצְּעִירִים יוֹשְׁבִים עִם סֵפֶל עוֹלֶה עַל גְּדוֹתָיו בְּיָדָם הָאַחַת וְרָקִיק בְּאַחֶרֶת וּבוֹהִים בָּרוֹזֶנֶת בְּתִפְאַרְתָּהּ הַסְּטִינִית, שָׁעָה שֶׁהִיא מוֹזֶגֶת לָהֶם מִתּוֹךְ קַנְקַן שֶׁל כֶּסֶף וּמְלַהֶגֶת בְּהֶיסַּח-הַדַּעַת כְּדֵי לְהַשְׁרוֹת עֲלֵיהֶם נִינּוֹחוֹת קַטְלָנִית. מַשֶּׁהוּ קָפוּא וְגַלְמוּד בְּעֵינֶיהָ מְרַמֵּז שֶׁאֵין לָהּ נֶחָמָה. הִיא מִשְׁתּוֹקֶקֶת לְלַטֵּף אֶת לְחַיֵּיהֶם הַחוֹמוֹת וְהַכְּחוּשׁוֹת וּלְהַחֲלִיק עַל שְׂעָרָם הַסָּתוּר. כְּשֶׁהִיא אוֹחֶזֶת בְּיָדָם וּמוֹבִילָה אוֹתָם לַחֲדַר הַשֵּׁינָה שֶׁלָּהּ, אֵין הֵם מַאֲמִינִים שֶׁמַּזָּלָם הִתְמַזֵּל לָהֶם כָּל-כָּךְ.
לְאַחַר מִכֵּן תֶּאֱסוֹף הַסּוֹכֶנֶת אֶת שְׁיָירָיו לַעֲרֵימָה מְסוּדֶּרֶת וְתַעֲטוֹף אוֹתָהּ בִּבְגָדָיו הַמּוּשְׁלָכִים. אֶת צְרוֹר הַמָּוֶות הַזֶּה תִּקְבּוֹר בַּסֵּתֶר בַּגַּן. הַדָּם עַל לְחַיֵּי הָרוֹזֶנֶת יִתְעָרֵב בִּדְמָעוֹת; אוֹמַנְתָּהּ תְּנַקֶּה אֶת צִיפּוֹרְנֶיהָ בְּקֵיסָם כֶּסֶף מִשְּׁיָירֵי הָעוֹר וְהַעֲצָמוֹת שֶׁנִּתְקְעוּ שָׁם.
פּוֹ פּוֹ פֹּה פִּי
רֵיחַ דָּם שֶׁל אַנְגְּלִי עוֹלֶה בְּאֵפִי.
בְּקַיִץ חַם וּבְשֶׁל בִּשְׁנוֹת נְעוּרֶיהָ שֶׁל הַמֵּאָה הַזֹּאת, הֶחֱלִיט קָצִין צָעִיר שֶׁל הַצָּבָא הַבְּרִיטִי, בְּלוֹנֵדִי, תָּכוֹל-עֵינַיִים, כְּבַד-שְׁרִירִים, שֶׁבִּיקֵּר יְדִידִים בְּוִוינָה, לְבַלּוֹת אֶת שְׁאֵרִית חוּפְשָׁתוֹ בַּסִּיּוּר בִּמְחוֹזוֹתֶיהָ הַהֲרָרִיִּים הַלֹּא-מוּכָּרִים שֶׁל רוֹמַנְיָה. כְּשֶׁבָּחַר בְּאֶפְשָׁרוּת הַדּוֹן-קִיחוֹטִית לִרְכּוֹב עַל אוֹפַנַּיִים בַּדְּרָכִים הַחֲרוּצוֹת אוֹפְנֵי עֲגָלוֹת, רָאָה אֶת הַגִּיחוּךְ שֶׁבַּדָּבָר: "עַל שְׁנֵי גַּלְגַּלִּים בְּאֶרֶץ הָעַרְפָּדִים". וְהוּא צָחַק וְיָצָא לְהַרְפַּתְקָתוֹ.
הוּא נַיְּחֵן בַּתְּכוּנָה הַמְּיוּחֶדֶת שֶׁשְּׁמָהּ בְּתוּלִיּוֹת – הַמַּצָּב הָרַב מַשְׁמָעִי – וְהַחַד מַשְׁמָעִי – מִכּוּלָּם: בּוּרוּת, וְיַחַד עִם זֹאת עוֹצְמָה בְּכוֹחַ, וִיתֵּר-עַל-כֵּן, אִי-יְדִיעָה, שֶׁאֵינָהּ שְׁקוּלָה לַבּוֹרוֹת. הוּא יוֹתֵר מִמָּה שֶׁהוּא יוֹדֵעַ, וּמִלְּבַד זֶה קוֹרֵן מִמֶּנּוּ הַזּוֹהַר הַמְּיוּחָד שֶׁל הַדּוֹר אֲשֶׁר הַהִיסְטוֹרְיָה כְּבָר יִיעֲדָה לוֹ גּוֹרָל מְיוּחָד וּמוֹפְתִי בַּחֲפִירוֹת צָרְפַת. יְצוּר זֶה, הַנָּטוּעַ בַּחֲלִיפוֹת הָעִתִּים. עוֹמֵד לְהִתְנַגֵּשׁ בַּנִּצְחִיּוּת הַגּוֹתִית הָעַל-זְמַנִּית שֶׁל הָעַרְפָּדִים, שֶׁלִּדְיִדֹּם הַכּוֹל כַּמּוּת שֶׁהָיָה מֵאָז וּמֵעוֹלָם וּכְמוֹ שֶׁיִּהְיֶה, שֶׁקְּלָפֵיהֶם תָּמִיד נוֹפְלִים בְּאוֹתָהּ צוּרָה.
אַף שֶׁהוּא צָעִיר כָּל-כָּךְ, הוּא גַּם הֶגְיוֹנִי. הוּא בָּחַר בִּכְלֵי הַתַּחְבּוּרָה הַהֶגְיוֹנִי בְּיוֹתֵר בָּעוֹלָם לְמַסָּעוֹ סְבִיב הָרֵי הֲקַרְפָּטִים. בִּרְכִיבָה עַל אוֹפַנַּיִים כְּשֶׁלְּעַצְמָהּ יֵשׁ מִשּׁוּם הֲגַנָּה מִפְּנֵי פְּחָדִים שֶׁל אֱמוּנוֹת תְּפֵלוֹת, שֶׁכֵּן הָאוֹפַנַּיִים הֵם תּוֹצָר שֶׁל הַתְּבוּנָה הַטְּהוֹרָה בְּיִישּׂוּמָהּ לַתְּנוּעָה. הַגֵּיאוֹמֶטְרִיָּה בְּשֵׁירוּת הָאָדָם! הָבוּ לִי שְׁנֵי מַעְגָּלִים וְקַו יָשָׁר וְאַרְאֶה לָכֶם עַד אָנָה אֲנִי יָכוֹל לְקַחְתֶּם. וָולְטֶר בִּכְבוֹדוֹ וּבְעַצְמוֹ עָשׂוּי הָיָה לְהַמְצִיא אֶת הָאוֹפַנַּיִים שֶׁכֵּן הֵם תּוֹרְמִים תְּרוּמָה כֹּה נִכְבָּדָה לְרַוְוחַת הָאָדָם, אַךְ אֵינָם מְסִיבִּים לוֹ כָּל נֶזֶק. הֵם יָפִים לַבְּרִיאוּת, אֵינָם פּוֹלְטִים עָשָׁן רָעִיל וּמְאַפְשְׁרִים רַק מְהִירוּת צְנוּעָה וַאֲדִיבָה. הַיּוּכְלוּ הָאוֹפַנַּיִים לִהְיוֹת אֵי פַּעַם כְּלִי מַשְׁחִית?
נְשִׁיקָה אַחַת וִיחִידָה הֵעִירָה אֶת הַיְּפֵיפִיָּיה הַנִּרְדֶּמֶת בַּיַּעַר.
אֶצְבְּעוֹתֶיהָ הָרַכּוֹת שֶׁל הָרוֹזֶנֶת, אֶצְבְּעוֹת אִיקוֹנִין, הוֹפְכוֹת אֶת הַקְּלָף הַקָּרוּי הַנֶּאֱהָבִים. מֵעוֹלָם, מֵעוֹלָם... מֵעוֹלָם לֹא חָזְתָה הָרוֹזֶנֶת לְעַצְמָהּ גּוֹרָל הַקָּשׁוּר בְּאַהֲבָה. הִיא נִרְעֶדֶת, הִיא מִזְדַּעְזַעַת, עֵינֶיהָ הַגְּדוֹלוֹת נֶעֱצָמוֹת תַּחַת עַפְעַפֶּיהָ דַּקֵּי הַנִּימִים, הַמְּרַפְרְפִים בְּעַצְבָּנוּת; הַמְּנַחֶשֶׁת הַיָּפֶה בִּקְלָפִים שָׁלְפָה לְעַצְמָהּ הַפַּעַם, זוֹ הַפַּעַם הָרִאשׁוֹנָה, קְלָף שֶׁל אַהֲבָה וּמָוֶות.
אִם חַי הוּא, אִם אֵין בּוֹ כְּלָל רוּחַ חַיִּים
 אֶטְחַן עַצְמוֹתָיו וְאוֹפֶה לִי צְנִימִים.
עִם תְּחִילּוֹתָיו הַלִּילָכִיּוֹת שֶׁל הָעֶרֶב, הַמַּסְיָיה הָאַנְגְּלִי מְטַפֵּס בְּמַאֲמָץ בְּמַעֲלֵה הַגִּבְעָה אֶל הַכְּפָר שֶׁרָאָה מִמֶּרְחָק רַב; עָלָיו לָרֶדֶת מֵאוֹפָנָיו וְלִדְחוֹף אוֹתָם לְפָנָיו, שֶׁכֵּן הַשְּׁבִיל תְּלוּל מִדַּי לִרְכִיבָה. הוּא מְקַוֶּוה לִמְצוֹא פּוּנְדָּק יְדִידוּתִי לִנְפּוֹשׁ בּוֹ הַלַּיְלָה; חַם לוֹ, הוּא רָעֵב, צָמֵא, תָּשׁוּשׁ, מְאוּבָּק... תְּחִילָּה, לְמַרְבֵּה הָאַכְזָבָה, הוּא מְגַלֶּה שִׁגְגוֹתֵיהֶן שֶׁל כָּל הַבְּקָתוֹת שְׁקוּעִים פְּנִימָה וַעֲשָׂבִים גְּבוֹהִים מְבַצְבְּצִים מִתּוֹךְ תִּלֵּי רְעָפִים שֶׁנָּפְלוּ, תְּרִיסִים תְּלוּיִים עַל צִירֵיהֶם חַסְרֵי-נֶחָמָה, וְהַמָּקוֹם כּוּלּוֹ אֵינוֹ מְיוּשָּׁב. צִמְחִייַּת הַפֶּרֶא כְּמוֹ מְלַחֶשֶׁת סוֹדוֹת מַחְפִּירִים, וּמִי שֶׁנַּיָּחָן בְּדִמְיוֹן עָשִׁיר יָכוֹל לִרְאוֹת כָּאן בְּדִמְיוֹנוֹ פָּנִים מְעֻוּוֹתִים מִתְגַּלִּים רֶגַע תַּחַת הַגַּגּוֹת הַמִּתְפּוֹרְרִים... אֲבָל הַהַרְפַּתְקָה שֶׁבְּעִנְיַין, וְהַנֶּחָמָה שֶׁבַּבְּהִירוּת הַחֲרִיפָה שֶׁל הַחוֹטְמִיּוֹת הַתַּרְבּוּתִיּוֹת שֶׁעֲדַיִין פּוֹרְחוֹת בְּאוֹמֶץ בַּגַּנִּים הַמְּגוּדָּלִים, וִיפִי הַשְּׁקִיעָה הַבּוֹעֶרֶת, כָּל אֵלֶּה גָּבְרוּ עַד מְהֵרָה עַל אַכְזָבָתוֹ, וַאֲפִילּוּ הֵקֵלּוּ עַל הַמּוּעָקָה הַסְּתוּמָה שֶׁחָשׁ. וּמִן הַמִּזְרָקָה שֶׁנְּשׁוֹת הַכְּפָר נָהֲגוּ לְכַבֵּס שָׁם אֶת בִּגְדֵיהֶן עֲדַיִין נָבְעוּ מַיִם זַכִּים וְרַעֲנַנִּים, הוּא רָחַץ בְּהַכָּרַת טוֹבָה אֶת רַגְלָיו וְאֶת יָדָיו, הִצְמִיד אֶת פִּיו אֶל הַבֶּרֶז, וְהִנִּיחַ לַזֶּרֶם הַקָּפוּא לִשְׁטוֹף עַל פָּנָיו.
כְּשֶׁנָּשָׂא אֶת רֹאשׁוֹ הַמְּטַפְטֵף, הַמְּפוּיָּס מִפִּי הָאַרְיֵה, רָאָה אִשָּׁה זְקֵנָה שֶׁחָצְתָה אֶת הַכִּיכָּר וּבָאָה עַד אֵלָיו, וְחִייְּכָה אֵלָיו חִיּוּךְ לָהוּט, כִּמְעַט מַרְצֶה. לְבוּשָׁה הָיְתָה שִׂמְלָה שְׁחוֹרָה וְסִינָּר לָבָן, וּמִמּוֹתְנִיָּה הִשְׁתַּלְשֵׁל צְרוֹר מַפְתְּחוֹת שֶׁל סוֹכֶנֶת-בֵּית; שְׂעָרָהּ הָאָפוֹר נֶאֱסַף בִּקְפִידָה לִפְקַעַת תַּחַת שָׁבִיס הַפִּשְׁתָּן הַלָּבָן הַנָּהוּג בְּקֶרֶב נָשִׁים זְקֵנוֹת בְּאֵזוֹר. הִיא קַדָּה קִידָּה לִפְנֵי הָאִישׁ הַצָּעִיר וְרָמְזָה לוֹ לָלֶכֶת בְּעִקְבוֹתֶיהָ. כְּשֶׁהִיסֵּס, הֶחְוְותָה כְּלַפֵּי בֵּית-הָאֲחוּזָּה הֶעָצוּם שֶׁמֵּעֲלֵיהֶם, שֶׁחֲזִיתוֹ הִתְנוֹסְסָה בְּאִיּוּם מֵעַל לַכְּפָר, לִיטְּפָה אֶת כְּרֵסָהּ, הִצְבִּיעָה עַל פִּיהָ, וָשׁוּב לִיטְּפָה אֶת כְּרֵסָהּ בְּהַזְמָנָה אִילֶּמֶת אַךְ בְּרוּרָה לַאֲרוּחַת עֶרֶב. אַחֵר שֶׁבָּהּ וְרָמְזָה לוֹ לָבוֹא אִיתָּהּ וְהַפַּעַם הִסְתּוֹבְבָה הֶחְלֵטִית, כְּאִילּוּ לֹא תְּקַבֵּל כָּל סֵירוּב.
נִיחוֹחַ כָּבֵד שֶׁל וְרָדִים אֲדוּמִּים הֶלֶם בְּפָנָיו בְּגֵיאוֹת עַזָּה וּמִשֶּׁכֵּרַת בָּרֶגַע שֶׁיָּצְאוּ אֶת הַכְּפָר וְהִפִּיל עָלָיו סְחַרְחוֹרֶת חוּשָׁנִית; פֶּרֶץ שֶׁל מְתִיקוּת עֲשִׁירָה, רְקוּבָה מַשֶּׁהוּ, כִּמְעַט וְהִכְרִיעַ אוֹתוֹ אַרְצָה. יוֹתֵר מִדַּי וְרָדִים. יוֹתֵר מִדַּי וְרָדִים פָּרְחוּ עַל שִׂיחִים עֲצוּמִים מִשְּׁנֵי עֶבְרֵי הַשְּׁבִיל, שִׂיחִים סְמוּרֵי קוֹצִים, וְהַפְּרָחִים עַצְמָם כִּמְעַט מַגְדִּישִׁים אֶת הַסְּאָה בְּגוֹדְלָם, הַכּוֹתָרוֹת הַכַּבִּירוֹת שֶׁל הֶעָלִים הַקְּטִיפָתִיִּים כְּמוֹ מְגוּנּוֹת בְּשִׁפְעָתָן, וְהַגִּבְעוֹלִים הַנִּלְפָּתִים, הַמּוֹצִיאִים צִיצִים צְפוּפִים, סְבוּכִים עַד שַׁעֲרוּרִיָּיה מַמָּשׁ. הָאַרְמוֹן הִבְקִיעַ בְּזַעַף מִתּוֹךְ הַגּ'וּנְגֵּל הַזֶּה.
בְּאוֹרָהּ הַקָּלוּשׁ וְהַטּוֹרְדָנִי שֶׁל הַשֶּׁמֶשׁ הַשּׁוֹקַעַת, הָאוֹר הַזָּהוֹב הַשּׁוֹפֵעַ גַּעֲגוּעַ לְיוֹם שֶׁתַּם זֶה עַתָּה, הִזְכִּירָה לוֹ חָזוּתוֹ הַקְּדוֹרָנִית שֶׁל הַמִּבְנֶה – סַפַּק בֵּית-אֲחוּזָּה, סָפֵק חַוּוֹה מְבוּצֶּרֶת, כַּבִּיר, מִסְתַּעֵף, קַן נְשָׁרִים רָעוּעַ בִּמְרוֹמֵי הַצּוּק שֶׁלְּמַרְגְּלוֹתָיו מִתְפַּתֵּל הַכְּפָר הַמְּשָׁרֵת אוֹתוֹ – סִיפּוּרֵי יַלְדוּת בְּעַרְבֵי חוֹרֶף, עֵת הוּא וְאָחִיו וְאַחְיוֹתָיו הִפְחִידוּ אֶת עַצְמָם עַד מָוֶות כִּמְעַט בְּאַגָּדוֹת שֵׁדִים וְרוּחוֹת שֶׁהִתְרַחֲשׁוּ בְּדִיּוּק בִּמְקוֹמוֹת כָּאֵלֶּה עַד שֶׁנִּזְקְקוּ לַנֵּרוֹת שֶׁיָּאִירוּ אֶת דַּרְכָּם לַמִּיטָּה בְּמַעֲלֵה הַמַּדְרֵגוֹת הַמְּטִילוֹת אֵימָה פִּתְאוֹם. כִּמְעַט וְהִתְחָרֵט עַל שֶׁנַּעֲנָה לְהַזְמָנָתָהּ הָאִילֶּמֶת שֶׁל הַזְּקֵנָה; אֲבָל עַתָּה, מוּל דֶּלֶת הָאַלּוֹן הַשְּׁחוּקָה מְשַׁנִּים, בְּעוֹד הִיא בּוֹחֶרֶת מַפְתֵּחַ בַּרְזֶל עֲנָקִי מִתּוֹךְ הַצְּרוֹר הַמְּקַרְקֵשׁ שֶׁלְּמוֹתְנִיָּה, יָדַע שֶׁמְּאוּחָר מִכְּדֵי לַחֲזוֹר בּוֹ וְהִזְכִּיר לְעַצְמוֹ בַּחֲרִיפוּת כִּי כְּבָר אֵינוֹ יֶלֶד הַנִּבְהָל מִתַּעְתּוּעֵי דִּמְיוֹנוֹ שֶׁלּוֹ.
הָאִשָּׁה הַזְּקֵנָה פָּתְחָה אֶת מַנְעוּל הַדֶּלֶת שֶׁנָּעָה עַל צִירֶיהָ בַּחֲרִיקָה מֵלוֹדְרָמָטִית, וּבְרוֹב מְהוּמָה נָטְלָה מִמֶּנּוּ אֶת אוֹפַנָּיו, לַמְרוֹת מֶחָאוֹתָיו. חֵרֶף רְצוֹנוֹ הִרְגִּישׁ שֶׁלִּבּוֹ מִתְחַמֵּץ בְּקִרְבּוֹ בִּרְאוֹתוֹ אֶת סֵמֶל הַהִיגָּיוֹן הַדּוּ-גַּלְגַּלֵּי הַיָּפֶה שֶׁלּוֹ הָעֶלֶם בִּקְרָבָיו הָאֲפֵלִים שֶׁל הָאַרְמוֹן וְנִלְקַח מִן הַסְּתָם לְמַחְסָן חָשׁוּךְ כָּלְשֶׁהוּ שֶׁשָּׁם לֹא יְשַׁמְנוּהוּ וְלֹא יִבְדְּקוּ אֶת צְמִיגָיו. אֲבָל הַמַּתְחִיל בְּמִצְוָוה אוֹמְרִים לוֹ גְּמוֹר – הָאִישׁ הַצָּעִיר פָּסַע מֵעַל סַף טִירָתוֹ שֶׁל נוֹסְפְרָאטוֹ בִּנְעוּרָיו וּבְכוֹחוֹ וּבְיוֹפָיו הַזָּהוֹב, וּבְקָמֵיעַ בְּתוּלָיו הַבִּלְתִּי-נִרְאֶה, הַסּוֹדִי אֲפִילּוּ, וְלֹא נִרְעָד מִפְרַץ הָאֲוִויר הַקַּר כְּמַשָּׁב מִפִּי קֶבֶר, שֶׁהֵגִיחַ מִן הַפָּנִים הֶחָשׁוּךְ, דְּמוּי הַמְּעָרָה.
הַזְּקֵנָה הוֹבִילָה אוֹתוֹ לְחֶדֶר קָטָן וּבוֹ שׁוּלְחַן אֵלוֹן שֶׁמַּפָּה צְחוֹרָה וּנְקִיָּיהּ פְּרוּשָׂה עָלָיו, וְהוּא עָרוּךְ בִּקְפִידָה בִּכְלֵי כֶּסֶף כְּבֵדִים, עֲמוּמִים כָּלְשֶׁהוּ, כְּאִילּוּ הֵשִׁיב עֲלֵיהֶם אֵי-מִי מֵהֲבֵל פִּיו הַבּוֹאֵשׁ, אַךְ רַק לְסוֹעֵד אֶחָד. מוּזָר יוֹתֵר מֵרֶגַע לְרֶגַע; הִזְמִינוּהוּ לַאֲרוּחַת עֶרֶב בַּטִּירָה וְעַתָּה עָלָיו לִסְעוֹד בְּגַפּוֹ. אַף עַל פִּי כֵּן נַעֲנָה לְהַזְמָנָתָהּ וְהִתְיַישֵּׁב. אַף שֶׁהַחוֹשֶׁךְ טֶרֶם יָרַד בַּחוּץ, הַוִּוילוֹנוֹת הָיוּ סְגוּרִים וּמְסוּגָּרִים וְרַק אוֹרָה הַקַּמְצָנִי שֶׁל מְנוֹרַת שֶׁמֶן יְחִידָה הֶרְאָה לוֹ כַּמָּה עָגוּם הַמָּקוֹם הַזֶּה. הַזְּקֵנָה פִּשְׁפְּשָׁה בְּתֵיבָה עַתִּיקָה שֶׁל אַלּוֹן אֱכוֹל תּוֹלָעִים וְהֵבִיאָה לוֹ בַּקְבּוּק יַיִן וְכוֹס; בְּעוֹד הוּא שׁוֹתֶה מִן הַיַּיִן, תּוֹהֶה וְתָמַהּ, נֶעֶלְמָה מִן הַחֶדֶר אֲבָל שֶׁבָּהּ בִּמְהֵרָה וּבְיָדֶיהָ קְעָרָה מַהְבִּילָה שֶׁל נְזִיד הַבָּשָׂר הַמְּתוּבָּל הַמְּקוֹמִי עִם כּוּפְתָּאוֹת, וְכִיכַּר לֶחֶם שָׁחוֹר. כֵּיוָון שֶׁהָיָה רָעֵב לְאַחַר רְכִיבָה שֶׁל יוֹם שָׁלֵם, אָכַל בְּתֵיאָבוֹן וְקִינֵּחַ אֶת צַלַּחְתּוֹ בִּקְרוּם הַלֶּחֶם, אַךְ הָאוֹכֶל הַהֲמוֹנִי הַזֶּה לֹא הָיָה הַכִּיבּוּד שֶׁצִּיפָּה לוֹ מִדָּרֵי מַעְלָה, וְהִפְלִיא אוֹתוֹ הַמַּבָּט הָאוֹמֵד בְּעֵינֵי הָאִשָּׁה הָאִילֶּמֶת שֶׁהִתְבּוֹנְנָה בּוֹ בְּאוֹכְלוֹ.
אֲבָל הִיא נֶחְפְּזָה לְהַגִּישׁ לוֹ תּוֹסֶפֶת בָּרֶגַע שֶׁסִּייֵּם אֶת מָנָתוֹ וּמִלְּבַד זֹאת נִרְאֲתָה כֹּה יְדִידוּתִית וַחֲבִיבָה, שֶׁלֹּא הָיָה סָפֵק בְּלִבּוֹ כִּי יוּזְמַן לָלוּן בְּטִירָה כְּשֵׁם שֶׁהוּזְמַן לַאֲרוּחַת עֶרֶב, וּלְפִיכָךְ הוֹכִיחַ אֶת עַצְמוֹ קָשׁוֹת עַל רְתִיעָתוֹ הַיַּלְדוּתִית מִן הַדְּמָמָה הַמְּאַיֶּימֶת וּמִן הַקּוֹר הַלַּח שֶׁשָּׂרַר שָׁם.
כְּשֶׁסִּייֵּם אֶת הַתּוֹסֶפֶת, נִיגְּשָׁה אֵלָיו הַזְּקֵנָה וְסִימְּנָה לוֹ לָקוּם מֵעַם הַשּׁוּלְחָן וְלָבוֹא שׁוּב בְּעִקְבוֹתֶיהָ. הִיא חִיקְּתָה תְּנוּעוֹת שֶׁל שְׁתִיָּיה, וְהוּא שֵׂיעָר שֶׁעַתָּה הוּא מוּזְמָן לִשְׁתּוֹת קָפֶה שֶׁל קִינּוּחַ בְּחֶדֶר אַחֵר עִם דַּיָּיר חָשׁוּב יוֹתֵר שֶׁלֹּא רָצָה לִסְעוֹד אִיתּוֹ אַךְ מִכָּל מָקוֹם רוֹצֶה לְהִתְוַודֵּעַ אֵלָיו. כָּבוֹד גָּדוֹל הוּא, מִן הַסְּתָם; מֵאַחַר שֶׁהִשְׁתּוֹקֵק לַעֲשׂוֹת רוֹשֶׁם טוֹב עַל מְאָרְחוֹ יִישֵּׁר אֶת עֲנִיבָתוֹ וּבֵירֵשׁ אֶת הַפֵּירוּרִים מִמִּקְטוֹרֶן הַטְּוִויד שֶׁלּוֹ.
הוּא הוּפְתַּע לְמַרְאֵה הַנִּיוּוּל וְהָעֲזוּבָה שֶׁשָּׂרְרוּ בְּבֵית – קוּרֵי-עַכָּבִישׁ, קוֹרוֹת תִּקְרָה אֲכוּלוֹת תּוֹלָעִים, טִיחַ מִתְפּוֹרֵר; אֲבָל הַזְּקֵנָה הָאִילֶּמֶת כָּרְכָה אוֹתוֹ בְּתוֹקֶף עַל סְלִיל פָּנָסָהּ לְאוֹרְכָּם שֶׁל פְּרוֹזְדוֹרִים לְאֵין-קֵץ בְּמַעֲלֵה מַדְרֵגוֹת לוּלְיָינִיּוֹת, דֶּרֶךְ מִסְדְּרוֹנוֹת שֶׁשָּׁם עִפְעֲפוּ רֶגַע עֵינַיִים מְצוּיָּרוֹת בִּדְיוּקְנָאוֹת הַמִּשְׁפָּחָה כְּשֶׁחָלְפוּ מוּלָן, עֵינַיִים שֶׁנִּיבְּטוּ מִתּוֹךְ פַּרְצוּפִים שֶׁכּוּלָּם עַד אֶחָד – כָּךְ הִשְׁגִּיחַ – בַּהֲמִיִּים לְהַחֲרִיד. לְבַסּוֹף נֶעֶצְרָה מוּל דֶּלֶת שֶׁמֵּאֲחוֹרֶיהָ שָׁמַע צִלְצוּל מַתַּכְתִּי קַל, כְּמוֹ, לְמָשָׁל, אָקוֹרְד שֶׁנִּפְרַט עַל צֶ'מְבָּלוֹ. וְאָז, הַפְלֵא וָפֶלֶא, הַמַּפָּל הַנּוֹזְלִי שֶׁל זִמְרַת חוּגָהּ, שֶׁהֵבִיאָה אֵלָיו כָּאן, בְּלֵב לִבּוֹ שֶׁל קֶבֶר יוּלְיָה – אַף שֶׁלֹּא יָדַע זֹאת – אֶת רַעֲנַנּוּת הַבּוֹקֶר.
הַזְּקֵנָה נָקְשָׁה עַל קוֹרוֹת הַדֶּלֶת בְּפִרְקֵי אֶצְבְּעוֹתֶיהָ; הַקּוֹל הַמְּלַטֵּף וְהַמְּפַתֶּה בְּיוֹתֵר שֶׁשָּׁמַע מִיָּמָיו קָרָא בְּצָרְפָתִית, שְׂפָתָהּ הַמְּאוּמֶּצֶת שֶׁל הָאֲצוּלָּה הָרוֹמָנִית, בְּמִבְטָא כָּבֵד: "אֶנְטְרָהּ". 
תְּחִילָּה לֹא רָאָה אֶלָּא צוּרָה, צוּרָה טוֹבֶלֶת בְּנוֹגַהּ קָלוּשׁ, שֶׁכֵּן הִיא קָלְטָה וְשִׁיקְּפָה בְּמִשְׁטָחֶיהָ הַמַּצְהִיבִים אֶת הָאוֹר הַמּוּעָט שֶׁהָיָה בַּחֶדֶר הֶחָשׁוּךְ כִּמְעַט; צוּרָה זוֹ הִתְבָּאֲרָה, לְמַרְבֵּה הַפְּלִיאָה, כְּשִׂמְלָה מְחוּשֶּׁקֶת-חֲצָאִית מַסְטִין לָבָן מְעוּטָּר בְּתַחֲרָה פֹּה וְשָׁם, שִׂמְלָה שֶׁיָּצְאָה מִן הָאוֹפְנָה זֶה חֲמִישִּׁים אוֹ שִׁישִּׁים שָׁנָה, אַךְ בִּזְמַנָּהּ נוֹעֲדָה לְלֹא סָפֵק לִכְלוּלוֹת. וְאָז רָאָה אֶת הַנַּעֲרָה הַלּוֹבֶשֶׁת אוֹתָהּ, נַעֲרָה שְׁבִירָה כְּשֶׁלֶד שֶׁל עָשׁ, כֹּה דְּקִיקָה וּשְׁבִירָה עַד כִּי הַשִּׂמְלָה נִרְאֲתָה כִּתְלוּיָה וּמֵרַחֶפֶת, מְרוּקֶּנֶת מֵאָדָם בָּאֲוִויר הַמְּעוּפָּשׁ, מַעֲשֵׂה-קֶסֶם, בֶּגֶד הָעוֹמֵד בִּפְנֵי עַצְמוֹ וְהִיא מִתְגּוֹרֶרֶת בּוֹ כְּרוּחַ רְפָאִים בְּתוֹךְ מְכוֹנָה. אֶת כָּל הָאוֹר בַּחֶדֶר הַפִּיצָה מְנוֹרָה מְעוּמְעֶמֶת מְכוּסָּה בְּאָהִיל עָבֶה יְרַקְרַק עַל כַּרְכּוֹב אָח מְרוּחָק; הַזְּקֵנָה שֶׁלִּיוְּותָה אוֹתָהּ הֶאֱהִילָה עַל פָּנָסָהּ בְּיָדָהּ, כְּמוֹ לְגוֹנֵן עַל גְּבִירְתָּהּ מִפְּנֵי הוֹפָעָתוֹ הַפִּתְאוֹמִית, אוֹ שֶׁמָּא לְגוֹנֵן עַל הָאוֹרֵחַ מִפְּנֵי הוֹפָעָתָהּ הַפִּתְאוֹמִית שֶׁלָּהּ.
לְפִיכָךְ רַק לְאַחַר שֶׁהִסְתַּגְּלוּ עֵינָיו לָאַפְלוּלִית רָאָה לְאַט-לְאַט עַד מָה יָפֶה וְרַכָּה בַּשָּׁנִים הֲדַחְלִילָהּ הַמְּקוּשֶּׁטֶת, וּבְדַעְתּוֹ עָלְתָה יַלְדָּה הַמִּתְחַפֶּשֶׂת בְּבִגְדֵי אִמָּהּ, אוּלַי יַלְדָּה הַלּוֹבֶשֶׁת אֶת בִּגְדֵי אִמָּהּ הַמֵּתָה כְּדֵי לַהֲשִׁיבָהּ לְחַיִּים, וְלוּ רַק לְהֶרֶף-עַיִן.
הָרוֹזֶנֶת עָמְדָה מֵאֲחוֹרֵי שׁוּלְחָן נָמוּךְ, עַל-יָד כְּלוּב צִיפּוֹרִים נָאֶה, מְטוּפָּשׁ, שֶׁל חוּטֵי בַּרְזֶל מוּזְהָבִים, וְיָדֶיהָ פְּרוּשׂוֹת בְּמֶחְוָוה נְבוֹכָה שֶׁדָּמְתָה כִּמְעַט לְהִתְעוֹפְפוּת שֶׁל מְנוּסֶּה; הִיא נִרְאֲתָה מְבוֹהֶלֶת מִכְּנִיסָתָם, כְּאִילּוּ לֹא הִיא הִזְמִינָה אוֹתָם לְהִיכָּנֵס. בְּפָנֶיהָ הַחִיוְּורִים וְהַמְּתוּחִים וּבְרֹאשָׁהּ הֲגוּלְגּוֹלְתִּי הַיְּפֵהפֶה הֶעָטוּר שֵׂיעָר כֵּהֶה וְאָרוֹךְ שֶׁצָּנַח מַטֶּה כֹּה חֵלֶק כְּמוֹ הָיָה רָטוֹב, נִרְאֲתָה כְּכַלָּה שֶׁנִּיצְּלָה מֵאוֹנִיָּיה טוֹבַעַת. עֵינֶיהָ הַכֵּהוֹת וְהָעֲנָקִיּוֹת כִּמְעַט וְשָׁבְרוּ אֶת לִבּוֹ בְּמַבָּטָן הָאֲסוּפִי, הָאָבוּד; וְעִם זֹאת הִטְרִידוּ וְכִמְעַט הִבְחִיל אוֹתוֹ פִּיהָ הַבַּשְׂרָנִי לְהַדְהִים, פֹּה בַּעַל שְׂפָתַיִים רְחָבוֹת, מְלֵאוֹת וּבוֹלְטוֹת בְּאָדוֹם-אַרְגָּמָן רוֹטֵט, פֹּה חוֹלָנִי. אֲפִילּוּ – וְהוּא מִיהֵר לְסַלֵּק אֶת הַמַּחֲשָׁבָה הַזֹּאת – פֹּה שֶׁל זוֹנָה. הִיא רָעֲדָה לְלֹא הֶרֶף בִּצְמַרְמוֹרֶת שֶׁל רָעָב, עַצְמוֹתֶיהָ הִזְדַּעַזְעוּ כְּבַמְלַארְיָה. הוּא שֵׂיעָר בְּלִבּוֹ שֶׁהִיא כְּבַת שֵׁשׁ עֶשְׂרֵה אוֹ שְׁבַע עֶשְׂרֵה, לֹא יוֹתֵר, וְיוֹפְיָהּ קַדַּחְתָּנִי וְחוֹלֶה כֶּשֶׁל מוּכַּת שַׁחֶפֶת. וְהִיא גְּבִירַת הָאַרְמוֹן הַחֶרֶב הַזֶּה.
בְּרוֹב זְהִירוּת דְּאוּגָה הֵרִימָה עַתָּה הַזְּקֵנָה אֶת פָּנָסָהּ לְהַרְאוֹת לַמְּאָרַחַת אֶת פְּנֵי אוֹרְחָה. לְמַרְאֵהוּ פָּלְטָה הָרוֹזֶנֶת יְבָבָה חֲלוּשָׁה, וְיָדֶיהָ הַחֲווּ תְּנוּעָה מְבוֹעֶתֶת וְעִיוֶּורֶת כְּהוֹדֶפֶת אוֹתוֹ הָלְאָה מִמֶּנָּה, וּפָגְעוּ בְּשׁוּלְחָן, וּפַרְפַּר מְסַנְוֵור שֶׁל קְלָפִים מְצוּיָּרִים נָפַל אַרְצָה. פִּיהָ הִתְעַגֵּל בִּכְאֵב, הִיא הִתְנַדְנְדָה רֶגַע וְשָׁקְעָה אֶל תּוֹךְ כּוּרְסָתָהּ, וְנִשְׁאֲרָה שֶׁרוֹעָה שָׁם כְּמוֹ לֹא נוֹתַר בָּהּ כּוֹחַ לָזוּז. קַבָּלַת פָּנִים מַדְהִימָה. הַזְּקֵנָה צִקְצְקָה בְּשֶׁקֶט וּמִישְּׁשָׁה כֹּה וָכֹה עַל הַשּׁוּלְחָן עַד שֶׁמָּצְאָה זוּג מִשְׁקָפַיִים יְרוּקִּים כֵּהִים עֲנָקִיִּים, כְּמִשְׁקְפֵי קַבְּצָנִים עִיוְּורִים, וְהִרְכִּיבָה אוֹתָם עַל אַפָּהּ שֶׁל הָרוֹזֶנֶת.
הוּא צָעַד לְפָנִים לֶאֱסוֹף לְמַעֲנָהּ אֶת הַקְּלָפִים וְגִילָּה לְהַפְתָּעָתוֹ שֶׁהַשָּׁטִיחַ רָקוּב בְּחֶלְקוֹ, וּבְחֶלְקוֹ אֱכוֹל סוּגִים שׁוֹנִים שֶׁל עוֹבֶשׁ אַלִּים לְמַרְאֶה. הוּא אָסַף אֶת הַקְּלָפִים וְטָרַף אוֹתָם יַחַד בְּרִישּׁוּל, כִּי לֹא הָיְתָה לָהֶם שׁוּם מַשְׁמָעוּת לְדִידוֹ, אַף כִּי נִרְאוּ לוֹ כְּצַעֲצוּעִים מְשׁוּנִּים לְנַעֲרָה צְעִירָה. אֵיזוֹ תְּמוּנָה מַזְוִויעָה שֶׁל שֶׁלֶד מְקַרְטֵעַ! הוּא כִּיסָּה אוֹתָהּ בְּאַחֶרֶת עַלִּיזָה מִמֶּנָּה – זוּג נֶאֱהָבִים צְעִירִים, מְחַיְּיכִים זֶה לְזֶה, וְהֵשִׁיב אֶת מִשְׂחָקֶיהָ לְיָדָהּ הַדַּקָּה כָּל-כָּךְ שֶׁכִּמְעַט וְיָכוֹל לִרְאוֹת אֶת רֶשֶׁת הָעֲצָמוֹת הַשְּׁבִירָה תַּחַת הָעוֹר הַשָּׁקוּף, יָד שֶׁצִּיפּוֹרְנֶיהָ אֲרוּכּוֹת וַחֲדוּדוֹת כִּמְפָרְטֵי בַּנְג'וֹ.
לְמַגָּעוֹ נִדְמֶה שֶׁהִתְאַשְּׁשָׁה מְעַט וְכִמְעַט חִייְּכָה, וְקָמָה.
"קָפֶה," אָמְרָה. "מוּכְרָח אַתָּה לִשְׁתּוֹת קָפֶה." וְעָרְמָה אֶת קְלָפֶיהָ יַחַד כְּדֵי לִפְנוֹת לְזִקְנָה מָקוֹם לַעֲרוֹךְ לְפָנֶיהָ קוּמְקוּם כָּסוּף עַל פְּתִילִיַּית כּוֹהַל, קַנְקַן קָפֶה כָּסוּף, כַּד שַׁמֶּנֶת, מִסְכֶּרֶת, סְפָלִים עַל מַגַּשׁ כֶּסֶף – מַגָּע מוּזָר שֶׁל פְּאֵר, גַּם אִם דָּהוּי, בַּחֲדַר הַחֶרֶב הַזֶּה שֶׁגְּבִירָתוֹ קוֹרֶנֶת בַּזּוֹהַר עַרְטִילַאי, כִּמְפִיצָה אֶת הַנּוּגָה הַשָּׁדוּף, הַתַּת-מֵימֵי, שֶׁל עַצְמָהּ.
הַזְּקֵנָה מָצְאָה לוֹ כִּיסֵּא וְיָצְאָה לָהּ אַגַּב צְחוֹק חֲרִישִׁי, וְהִשְׁאִירָה אֶת הַחֶדֶר מְעַט חָשׁוּךְ יוֹתֵר.
בְּעוֹד הָעַלְמָה הַצְּעִירָה מְכִינָה אֶת הַקָּפֶה, הָיָה לוֹ פְּנַאי לַחֲזוֹת בְּמֵיאוּס כָּלְשֶׁהוּ בְּסִידְרָה נוֹסֶפֶת שֶׁל דְּיוּקְנָאוֹת הַמִּשְׁפָּחָה אֲשֶׁר עִיטְּרָה אֶת כּוֹתְלֵי הַחֶדֶר הַמּוּכְתָּמִים וְהַמִּתְקַלְּפִים; הַפָּנִים הָאֲפַרְפָּרִים הַלָּלוּ נִרְאוּ כּוּלָּם כִּמְעַוְּותִים מִשִּׁיגְעוֹן קוֹדֵחַ, וְהַשְּׂפָתַיִים הַצָּבוֹת וְהָעֵינַיִים הָעֲנָקִיּוֹת וְהַמְּטוֹרָפוֹת שֶׁל כּוּלָּם דָּמוֹ דִּמְיוֹן מַטְרִיד לִשְׂפָתֶיהָ וּלְעֵינֶיהָ שֶׁל זוֹ שֶׁנָּפְלָה קוֹרְבָּן, לְהוֹוָתָהּ, לַנִּישּׂוּאִים בְּתוֹךְ הַמִּשְׁפָּחָה, זוֹ שֶׁחָלְטָה עַכְשָׁיו בְּסַבְלָנוּת אֶת הַמַּשְׁקֶה הָרֵיחָנִי, אַף שֶׁבְּפָנֶיהָ שֶׁלָּהּ הִתְעַדְּנוּ הַתָּוִוים הָאֵלֶּה בְּחוּט שֶׁל יוֹפִי נָדִיר. הַחוּגָה, מִשֶּׁהִשְׁלִימָה אֶת זִמְרָתָהּ, הִשְׁתַּתְּקָה זֶה שָׁעָה אֲרוּכָּה; שׁוּם צְלִיל לֹא נִשְׁמָע חוּץ מִצִּלְצוּל הַכֶּסֶף בְּחַרְסִינָה. עַד מְהֵרָה הִגִּישָׁה לוֹ סֵפֶל זָעִיר שֶׁל חַרְסִינָה צְבוּעָה בְּוָורוֹד.
"בָּרוּךְ הַבָּא," אָמְרָה לוֹ בְּקוֹלָהּ הַהוֹמֶה הִדְהוּדִים גּוֹעֲשִׁים שֶׁל אוֹקְיָאנוֹס. הַקּוֹל שֶׁנִּדְמֶה כְּאִילּוּ הֵגִיחַ מִמָּקוֹם אַחֵר וְלֹא מִצַּוּוֹארָהּ הַלָּבָן וְהַדּוֹמֵם. "בָּרוּךְ הַבָּא לְטִירָתִי. לְעִתִּים רְחוֹקוֹת אֲנִי זוֹכֶה לְקַבֵּל אוֹרְחִים וַחֲבָל, כִּי אֵין דָּבָר הַמֵּפִיחַ בִּי חַיִּים כְּנוֹכְחוּתוֹ שֶׁל זָר... הַמָּקוֹם הַזֶּה בּוֹדֵד כָּל-כָּךְ מֵאָז נִנְטַשׁ הַכְּפָר, וּבַת-לִוְויָיתִי הַיְּחִידָה, אֲבוֹי, אֵינָהּ יְכוֹלָה לְדַבֵּר. לְעִתִּים תְּכוּפוֹת אֲנִי כֹּה שְׁקֵטָה שֶׁאֲנִי חוֹשֶׁבֶת שֶׁגַּם אֲנִי אֶשְׁכַּח בִּמְהֵרָה כֵּיצַד מְדַבְּרִים וְאִישׁ לֹא יְדַבֵּר כָּאן עוֹד."
הִיא הִצִּיעָה לוֹ רְקִיק סוּכָּר מִצַּלַּחַת לִימוֹז'; צִיפּוֹרְנֶיהָ צִלְצְלוּ כְּפַעֲמוֹנִים עַל הַחַרְסִינָה הָעַתִּיקָה. קוֹלָהּ שֶׁבָּקַע מִבֵּין שְׂפָתֶיהָ הָאֲדוּמּוֹת כִּוְורָדִים הַדְּשָׁנִים בְּגַנָּהּ, מֵבִין הַשְּׂפָתַיִים שֶׁלֹּא נָעוּ – קוֹלָהּ הַמּוּזָר נִדְמֶה מְנוּתָּק מִגּוּפָהּ. הִיא כְּמוֹ בּוּבָּה, אָמַר בְּלִבּוֹ, בּוּבָּה שֶׁל פִּיתוֹם, אוֹ יוֹתֵר מִזֶּה, כְּמוֹ יְצִירָה מֵכָנִית מוּפְלָאָה וּמְחוּכֶּמֶת. שֶׁכֵּן הִיא נִדְמְתָה כְּמוּפְעֶלֶת בְּאֵנֶרְגִּיָּה אִטִּית וּבִלְתִּי מְסַפֶּקֶת שֶׁאֵינָהּ בְּשַׁלִּיטָתָהּ, כְּאִילּוּ מָתְחוּ אוֹתָהּ לִפְנֵי שָׁנִים, כְּשֶׁנּוֹלְדָה, וְעַתָּה נֶחֱלַשׁ מִנְּגוּנְנֶה לְלֹא תַּקָּנָה וְיִיטּוֹל מִמֶּנָּה אֶת רוּחַ הַחַיִּים. הָרַעֲיוֹן כִּי הִיא עֲשׂוּיָה לִהְיוֹת אַבְטוֹמְטוּס שֶׁל קְטִיפָה לְבָנָה וּפַרְוָוה שְׁחוֹרָה, שֶׁאֵינוֹ יָכוֹל לָנוּעַ מֵרְצוֹנוֹ הַחוֹפְשִׁי, הֲרַעְיוֹן הַזֶּה לֹא סָר מִמּוֹחוֹ, וַאֲפִילּוּ נָגַע לְלִיבּוֹ עַד מְאוֹד. גַּם אֲוִוירַת הַקַּרְנָבָל שֶׁבְּשִׂמְלָתָהּ הַלְּבָנָה שִׁיוְּותָה לָהּ נוֹפֶךְ לֹא מְצִיאוּתִי, כְּקוֹלוֹמְבִּינָה עֲצוּבָה שֶׁדַּרְכָּהּ אֲבֵדָה לָהּ בְּיַעַר זֶה זְמַן רַב וּלְעוֹלָם לֹא תַּגִּיעַ אֶל הַיְּרִיד.
"וְהָאוֹר. עָלַי לְהִתְנַצֵּל עַל הָאוֹר הַדַּל... מַחֲלַת עֵינַיִים תּוֹרַשְׁתִּית..."
מִשְׁקָפֶיהָ הָעִיוְּורִים הֶחֱזִירוּ לוֹ אֶת פָּנָיו הַנָּאִים כָּפוּל שְׁנַיִים; אִילּוּ עָמַד פָּנִים אֶל פָּנִים מוּל פָּנֶיהָ הָעֲרוּמִים, הָיָה מַכֶּה אוֹתָהּ בְּעִיוּוֹרוֹן כְּמוֹ הַשֶּׁמֶשׁ שֶׁאָסוּר לָהּ לְהַבִּיט בָּהּ מִשּׁוּם שֶׁהִיא תִּכְוַוץ אוֹתָהּ בְּאַחַת, צִיפּוֹר לַיְלָה מִסְכֵּנָה, צִיפּוֹר טַבָּח מִסַּכָּנָה.
Vous serez ma proie 
מָה נָאֶה צַוּוֹארְךָ, מַסְיָיה, כְּעַמּוּד שֶׁיֵּשׁ. כְּשֶׁנִּכְנַסְתָּ לַחֶדֶר, אוֹצֵר אֶת כָּל אוֹרוֹ הַזָּהוֹב שֶׁל יוֹם קֵיצִי שֶׁאֵינִי יוֹדַעַת עָלָיו מְאוּמָה, מְאוּמָה, הֵגִיחַ הַקְּלָף הַקָּרוּי "הַנֶּאֱהָבִים" מִתּוֹךְ הַתּוֹהוּ וּבְוָהוֹ שֶׁל הַצִּיּוּרִים שֶׁנִּטְרְפוּ מוּל עֵינַי; דִּימִּיתִי שֶׁיָּצָאתָ מִתּוֹךְ הַקְּלָף אֶל חֶשְׁכָתִי, וּלְרֶגַע חָשַׁבְתִּי שֶׁאוּלַי תָּאִיר אוֹתָהּ.
אֵינִי רוֹצֶה לְהַכְאִיב לְךָ. אֲחַכֶּה לָךְ בְּשִׂמְלַת הַכַּלָּה שֶׁלִּי בַּחֲשֵׁיכָה.
הֶחָתָן בָּא, הוּא יֵלֵךְ אֶל הַחֶדֶר שֶׁהוּכַן לְמַעֲנוֹ.
נִגְזַר עָלַי לִחְיוֹת בִּבְדִידוּת וּבַחֲשֵׁיכָה; אֵינִי רוֹצֶה לְהַכְאִיב לְךָ.
אֶהְיֶה עֲדִינָה מְאֹד.
(וּכְלוּם יְכוֹלָה הָאַהֲבָה לִגְאוֹל אוֹתִי מֵהַצְּלָלִים? הַתּוּכַל צִיפּוֹר לָשִׁיר רַק אֶת הַשִּׁיר שֶׁהִיא יוֹדַעַת, אוֹ שֶׁמָּא תּוּכַל לִלְמוֹד שִׁיר חָדָשׁ?)
רוֹאֶה אַתָּה, אֲנִי מוּכָנָה לִקְרָאתְךָ. תָּמִיד הָיִיתִי מוּכָנָה לִקְרָאתְךָ; חִיכִּיתִי לְךָ בְּשִׂמְלַת הַכְּלוּלוֹת שֶׁלִּי, מַדּוּעַ הִתְמַהְמַהְתָּ כֹּה... זֶה יִיגָּמֵר בִּן-רֶגַע.
לֹא תָּחוּשׁ כְּאֵב, יַקִּירֵי.
הִיא עַצְמָהּ בַּיִת רָדוּף רוּחוֹת. אֵין הִיא שׁוֹלֶטֶת בְּעַצְמָהּ; אֲבוֹתֶיהָ בָּאִים לִפְעָמִים וּמְצִיצִים הַחוּצָה דֶּרֶךְ חַלּוֹנוֹת עֵינֶיהָ וְזֶה מַפְחִיד מְאוֹד. יֵשׁ בָּהּ בְּדִידוּת מִסְתּוֹרִית שֶׁל מִי שֶׁקִּיּוּמוֹ מְעוּרְפָּל וְרַב- מַשְׁמָעִי; הִיא מְרַחֶפֶת בִּמְחוֹזוֹת לֹא-נוֹשְׁבִים בֵּין חַיִּים וּמָוֶות, יְשֵׁנָה וּמְקִיצָה, מֵאֲחוֹרֵי מְשׂוּכַת פְּרָחִים קוֹצָנִיִּים, הִיא צִיץ הַוֶּורֶד הֶעָקוֹב מִדָּם שֶׁל נוֹסְפְרָאטוֹ. אֲבוֹתֶיהָ הָאַכְזָרִיִּים שֶׁעַל הַקִּירוֹת גּוֹזְרִים עָלֶיהָ חֲזָרָה נִצְחִית עַל תְּשׁוּקוֹתֵיהֶם.
(וְאַף-עַל-פִּי-כֵּן, נְשִׁיקָה אַחַת, אַחַת וִיחִידָה, הֵעִירָה אֶת הַיְּפֵהפִייָּה הַנִּרְדֶּמֶת בַּיַּעַר.)
בְּעַצְבָּנוּת, לְכַסּוֹת עַל הַקּוֹלוֹת הַהוֹמִים בְּתוֹכָהּ, הִיא מְפַטְפֶּטֶת בְּצָרְפָתִית בְּקַלִּילוּת מְדוּמָּה בְּעוֹד אֲבוֹתֶיהָ מְלַכְסְנִים מַבָּט וּמְגַחֲכִים עַל הַקִּירוֹת; חֵרֶף כָּל מַאֲמַצֶּיהָ לְהַעֲלוֹת בְּדַעְתָּהּ פּוּרְקָן אַחֵר, הִיא מַכִּירָה רַק סוּג אֶחָד.
וָשׁוּב הוֹלֵם בּוֹ מַרְאֵה צִיפּוֹרְנֶיהָ הַדּוֹרְסוֹת, הַדּוֹמוֹת לְצִיפּוֹרְנֵי צִיפּוֹר, בִּקְצֵה יָדֶיהָ הַנִּפְלָאוֹת; תְּחוּשַׁת הַמּוּזָרוֹת שֶׁהִתְחַזְּקָה וְהָלְכָה בּוֹ מֵאָז טָבַל אֶת רֹאשׁוֹ בְּזֶרֶם הַמַּיִם בַּכְּפָר, מֵאָז נִכְנַס בִּשְׁעָרֶיהָ הַקּוֹדְרִים שֶׁל הַטִּירָה הַגּוֹרָלִית, כָּבְשָׁה אוֹתוֹ עַכְשָׁיו כָּלִיל. לוּ הָיָה חָתוּל, הָיָה מְזַנֵּק אֲחוֹרָה מִפְּנֵי יָדֶיהָ עַל אַרְבַּע רַגְלַיִים נוּקְשׁוֹת מְפַחֵד, אֲבָל הוּא אֵינוֹ חָתוּל: הוּא גִּיבּוֹר.
הוּא נִסְמָךְ עַל אִי-אֵמוּן בְּסִיסִי בְּמָה שֶׁהוּא רוֹאֶה לְנֶגֶד עֵינָיו, אֲפִילּוּ בִּטְרַקְלִינָהּ הַפְּרָטִי שֶׁל הָרוֹזֶנֶת נוֹסְפְרָאטוֹ עַצְמָהּ; הוּא הָיָה אוֹמֵר, אוּלַי, שֶׁיֵּשׁ דְּבָרִים שֶׁאַף אִם הֵם אָמְנָם נְכוֹנִים, אָסוּר לָנוּ לְהַאֲמִין כִּי הֵם אֶפְשָׁרִיִּים. עָשׂוּי הָיָה לוֹמַר: אִיוֶּולֶת הִיא לְהַאֲמִין לְמַרְאֵה עֵינֶיךָ. לֹא שֶׁאֵינוֹ מַאֲמִין בָּהּ; הוּא יָכוֹל לִרְאוֹתָהּ, הִיא אֲמִיתִּית. אִם תָּסִיר אֶת מִשְׁקָפֶיהָ, יִנְבְּעוּ מֵעֵינֶיהָ כָּל הַצַּלָּמִים הַמְּאַכְלְסִים אֶת הָאָרֶץ רְדוּפַת הָעַרְפָּדִים הַזֹּאת, אַךְ כֵּיוָון שֶׁהוּא עַצְמוֹ חָסִין בִּפְנֵי צְלָלִים, בְּשֶׁל בְּתוּלִיּוּתוֹ – עֲדַיִין אֵין הוּא יוֹדֵעַ מִמָּה יֵשׁ לְפַחֵד – וּבְשֶׁל גְּבוּרָתוֹ, שֶׁבְּשֶׁלָּהּ הוּא דּוֹמֶה לְשַׁמֵּשׁ, הוּא רוֹאֶה לְפָנָיו, בָּרֹאשׁ וּבָרִאשׁוֹנָה, נַעֲרָה שֶׁעֲצַבֶּיהָ מְתוּחִים, שֶׁנּוֹלְדָה מִנִּישּׂוּאִים בְּתוֹךְ הַמִּשְׁפָּחָה, יְתוֹמָה מֵאָב, יְתוֹמָה מֵאֵם, סְגוּרָה בַּחֲשֵׁיכָה זְמַן רַב מִדַּי וְחִיוֶּורֶת כְּצֶמַח שֶׁלְּעוֹלָם אֵינוֹ רוֹאֶה אוֹר, עִיוֶּורֶת לְמֶחֱצָה בְּגִין אֵיזוֹ מַחֲלַת עֵינַיִים תּוֹרַשְׁתִּית. וְאַף שֶׁהוּא חָשׁ מוּעָקָה כָּלְשֶׁהִי, אֵין הוּא מְסוּגָּל לָדַעַת פַּחַד; וּלְפִיכָךְ כָּמוֹהוּ כְּיֶלֶד מִן הַסִּיפּוּר, שֶׁאֵינוֹ יוֹדֵעַ כֵּיצַד לִרְעוֹד, וְלֹא רוּחוֹת רְפָאִים, וְלֹא שֵׁדִים טוֹרְפֵי גְּוִויּוֹת, וְלֹא חַיּוֹת טֶרֶף, וְלֹא הַשָּׂטָן בִּכְבוֹדוֹ וּבְעַצְמוֹ עַל כָּל פָּמַלְיָיתוֹ אֵינָם מַצְלִיחִים לְהַעֲבִיר בּוֹ רַעַד.
הֵיעָדֵר הַדִּמְיוֹן הוּא הַנּוֹתֵן לְגִיבּוֹר אֶת גְּבוּרָתוֹ.
הוּא יִלְמַד לִרְעוֹד בַּחֲפִירוֹת. אַךְ הַנַּעֲרָה הַזֹּאת אֵינָהּ יְכוֹלָה לְהַעֲבִיר בּוֹ רַעַד.
חָשׁוּךְ עַכְשָׁיו. עֲטַלֵּפִים מִתְעוֹפְפִים וּמְצַיְּיצִים מִחוּץ לַחַלּוֹנוֹת מוּגְפֵי הַתְּרִיסִים. הַקָּפֶה כְּבָר נִלְגַּם כּוּלּוֹ, רְקִיקֵי הַסּוּכָּר נֶאֶכְלוּ. פִּטְפּוּטָהּ מְטַפְטֵף וּמִתְמַעֵט עַד שֶׁהוּא חָדַל; הִיא מְפַתֶּלֶת אֶת אֶצְבְּעוֹתֶיהָ, מוֹרֶטֶת בְּתַחֲרַת שִׂמְלָתָהּ, נָעָה בְּעַצְבָּנוּת עַל כּוּרְסָתָהּ. תִּנְשָׁמוֹת צְוָוחוֹת; עוֹל גּוֹרָלָהּ הוּא הַמְּצַיֵּיץ וּמְלַהֵג סְבִיבֵנוּ. בָּאתָ אֶל מְקוֹם הַכִּילָּיוֹן, בָּאתָ אֶל מְקוֹם הַכִּילָּיוֹן. הִיא מַפְנָה אֶת רֹאשָׁהּ שֶׁלֹּא לִרְאוֹת אֶת קַרְנֵי הָאוֹר הַתְּכוּלּוֹת שֶׁל עֵינָיו; אֵין הִיא יוֹדַעַת כָּל פּוּרְקָן מִלְּבַד הַיָּחִיד שֶׁהִיא יְכוֹלָה לְהַצִּיעַ לוֹ. שְׁלוֹשָׁה יָמִים לֹא אֲכַלֶּה. זְמַן לֶאֱכוֹל עַכְשָׁיו. זְמַן לִישׁוֹן.
Suivez-moi.
Je vous attendais.
Vous serez ma proie.
הָעוֹרֵב קוֹרֵא עַל הַגַּג הַמְּקוּלָּל. "זְמַן לֶאֱכוֹל, זְמַן לֶאֱכוֹל," מְדַנְדְּנִים הַדְּיוּקְנָאוֹת עַל הַקִּירוֹת. רָעָב נוֹרָא מְכַרְסֵם בִּקְרָבֶיהָ; כָּל חַיֶּיהָ חִיכְּתָה לוֹ בְּלִי לָדַעַת.
רוֹכֵב הָאוֹפַנַּיִים הֲנָאָה יֵלֵךְ אַחֲרֶיהָ לַחֲדַר הַשֵּׁינָה בְּלִי לְהַאֲמִין שֶׁמַּזָּלוֹ הִתְמַזֵּל לוֹ כָּךְ; הַנֵּרוֹת סְבִיב מִזְבַּח הַהַקְרָבָה שֶׁלָּהּ בּוֹעֲרִים בְּלֶהָבָה נְמוּכָה, בְּהִירָה; הָאוֹר נֶאֱחַז בִּדְמָעוֹת הַכֶּסֶף הַתְּפוּרוֹת אֶל הַקִּיר. הִיא תַּבְטִיחַ לוֹ בְּקוֹל שֶׁהוּא הִתְגַּלְּמוּת הַפִּיתּוּי: "אַךְ יִנְשְׁרוּ מִמֶּנִּי בִּגְדֵי וְאַתָּה תִּרְאֶה לְפָנֶיךָ מִצְעָד שֶׁל מִסְתּוֹרִין."
אֵין לָהּ פֹּה לְנַשֵּׁק בּוֹ, אוֹ יָדַיִים לְלַטֵּף בָּהֶן, רַק מַלְתָּעוֹת וְצִיפּוֹרְנַיִים דּוֹרְסוֹת שֶׁל חַיַּית טֶרֶף. לָגַעַת בְּנוֹגַהּ הַמִּינֵרָלִי שֶׁל בְּשָׂרָהּ הַנֶּחֱשָׂף לְאוֹרָהּ שֶׁל שַׁלְהֶבֶת הַנֵּר הַקְּרִירָה פֵּירוּשׁוֹ לְהַזְמִין אֶת חִיבּוּקָהּ הַקַּטְלָנִי; בְּקוֹלָהּ הַנָּמוּךְ, הַמָּתוֹק, הִיא תְּזַמְזֵם אֶת שִׁיר הָעֶרֶשׂ שֶׁל בֵּית נוֹסְפְרָאטוֹ.
חִיבּוּקִים, נְשִׁיקוֹת; רֹאשְׁךָ הַזָּהוֹב, רֹאשׁ אַרְיֵה, אַף שְׁמֵימִי לֹא רָאִיתִי אַרְיֵה, רַק בְּדִמְיוֹנִי, אַרְיֵה שֶׁמֶשׁ, אַף-עַל-פִּי שֶׁרָאִיתִי רַק אֶת תְּמוּנַת הַשֶּׁמֶשׁ בַּקְּלָף טָארוֹט, רֹאשְׁךָ הַזָּהוֹב, רֹאשׁ הַמְּאַהֵב שֶׁחָלַמְתִּי שֶׁיִּגְאַל אוֹתִי יוֹם אֶחָד, הָרֹאשׁ הַזֶּה יִיפּוֹל אֲחוֹרָה, עֵינָיו תִּתְגַּלְגֵּלְנָה מַעֲלֶה בַּעֲוִוית שֶׁתִּטְעֶה לִרְאוֹת בָּהּ עֲוִוית אַהֲבָה וְלֹא מָוֶות. הֶחָתָן שׁוֹתֵת דָּם עַל מִיטַּת הַכְּלוּלוֹת הַמְּהוּפֶּכֶת שֶׁלִּי. נוּקְשֶׁה וּמֵת, רוֹכֵב אוֹפַנַּיִים מְסַכֵּן; הוּא שִׁילֵּם אֶת מְחִירוֹ שֶׁל לַיְלָה עִם הָרוֹזֶנֶת וְיֵשׁ הַסְּבוּרִים שֶׁהַמְּחִיר מוּפְקָע וְיֵשׁ הַסְּבוּרִים שֶׁלֹּא.
מָחָר תִּקְבּוֹר אוֹמַנְתָּהּ אֶת עַצְמוֹתָיו תַּחַת וּרְדִיָּה. מְזוֹנָם שֶׁל הַוְּורָדִים הָאֵלֶּה הוּא הַנּוֹתֵן לָהֶם אֶת צִבְעָם הֶעָשִׁיר, אֶת נִיחוֹחָם הַמְּעַלֵּף, רֵיחַ תַּאַוְותָנִי שֶׁל תַּעֲנוּגוֹת אֲסוּרִים.
Suivez-moi.
"Suivez-moi!"
רוֹכֵב הָאוֹפַנַּיִים הֲנָאָה, הֶחָרֵד לִבְרִיאוּתָהּ וְלִשְׁפִיּוּתָהּ שֶׁל הַמְּאָרַחַת הַדּוֹחֶקֶת בּוֹ בְּהִיסְטֶרְיָה שֶׁכָּזֹאת, הוֹלֵךְ אַחֲרֶיהָ בִּזְהִירוּת אֶל הַחֶדֶר הַשֵּׁנִי; הוּא מִשְׁתּוֹקֵק לְחַבְקָהּ בִּזְרוֹעוֹתָיו וּלְגוֹנֵן עָלֶיהָ מִפְּנֵי אֲבוֹתֶיהָ הַמְּלַכְסְנִים מַבָּטָם מַטָּה מִן הַקִּירוֹת.
אֵיזֶה חֶדֶר שֵׁינָה מִקָּאבְרִי!
הַקּוֹלְנוֹל שֶׁלּוֹ, תַּיִשׁ זָקֵן שְׁטוּף-זִימָּה, נָתַן לוֹ כַּרְטִיס בִּיקּוּר שֶׁל בֵּית-בּוֹשֶׁת בְּפָארִיס שֶׁשָּׁם, הִבְטִיחַ לוֹ הַסָּאטֵיר, יִקְנוּ לוֹ עֲשָׂרָה מַטְבְּעוֹת זָהָב חֲדַר שֵׁינָה קוֹדֵר בְּדִיּוּק כְּמוֹ זֶה שֶׁכָּאן, עִם נַעֲרָה עֲרוּמָה עַל אֲרוֹן מֵתִים. מֵאֲחוֹרֵי הַקְּלָעִים פְּסַנְתְּרָן הַבַּיִת מְנַגֵּן אֶת הָ-Dies Irae  עַל עוּגָב, וְהַלָּקוֹחַ, אָפוּף רֵיחוֹת בַּשָּׁמַיִם נוּסַּח מְכוֹן חֲנִיטָה, מִתְעַנֵּג עַל מִשְׁכַּב גְּוִויּוֹת עִם גְּוִויָּה מְדוּמָּה. הוּא סֵירֵב בְּרוּחַ טוֹבָה לִטְבִילַת הָאֵשׁ הַזֹּאת שֶׁהִצִּיעַ לוֹ הַזָּקֵן; כֵּיצַד יוּכַל עַכְשָׁיו לַחֲטוֹא בְּנִיצּוֹלָה שֶׁל נַעֲרָה מְעוּרְעֶרֶת שֶׁיָּדֶיהָ קוֹדְחוֹת, גְּרוּמוֹת וְדוֹרְסוֹת, וְעֵינֶיהָ מַכְחִישׁוֹת אֶת כָּל הַהַבְטָחוֹת הַחוּשָׁנִיּוֹת שֶׁל גּוּפָהּ בָּאֵימָה שֶׁבָּהֶן, בְּעַצְבוּתָן, בָּרוּךְ הַמַּבְעִית הֶעָצוּר בָּהֶן?
כֹּה עֲנוּגָּה וּמְקוּלֶּלֶת, מִסְכֵּנָה שֶׁכְּמוֹתָהּ. מְקוּלֶּלֶת לְגַמְרֵי.
וְעִם זֹאת אֲנִי מַאֲמִין שֶׁכִּמְעַט אֵינָהּ יוֹדַעַת מָה הִיא עוֹשָׂה.
הִיא רוֹעֶדֶת כְּאִילּוּ גַּפֶּיהָ אֵינָם מְחוּבָּרִים כַּיָּאוּת, כְּאִילּוּ עוֹד מְעַט קָט תִּתְפָּרֵק. הִיא נוֹשֵׂאת אֶת יָדֶיהָ אֶל עוֹרְפָּהּ לִפְתּוֹחַ אֶת שִׂמְלָתָהּ וְעֵינֶיהָ מִתְמַלְּאוֹת דְּמָעוֹת, וְהֵן מִתְגַּלְגְּלוֹת תַּחַת מִשְׁקָפֶיהָ הַכֵּהִים. הִיא לֹא תּוּכַל לְהָסִיר אֶת שִׂמְלַת אִמָּהּ אֶלָּא אִם תָּסִיר קוֹדֶם אֶת מִשְׁקָפֶיהָ; הִנֵּה שִׁיבְּשָׁה אֶת הַטֶּקֶס, שׁוּב אֵין הוּא נוּקְשֶׁה כְּשֶׁהָיָה. הַמַּנְגָּנוֹן בְּתוֹכָהּ מַכְזִיב, דַּוְוקָא בְּשָׁעָה שֶׁהִיא זְקוּקָה לוֹ בְּיוֹתֵר. כְּשֶׁהִיא מְסִירָה אֶת הַמִּשְׁקָפַיִים הַכֵּהִים, הֵם מַחֲלִיקִים מֵבִין אֶצְבְּעוֹתֶיהָ וּמִתְנַפְּצִים לִרְסִיסִים עַל הַמִּרְצָפוֹת. בַּדְּרָמָה שֶׁלָּהּ אֵין מָקוֹם לְאִלְתּוּרִים; וְהָרַעַשׁ הָאַרְצִי וְהַבִּלְתִּי- צָפוּי הַזֶּה שֶׁל זְכוּכִית נִשְׁבֶּרֶת שׁוֹבֵר אֶת הַכִּישּׁוּף הָרַע שֶׁבַּחֶדֶר, לְלֹא תַּקָּנָה. הִיא בּוֹהָה בְּעִיוּוֹרוֹן, בְּפֶה פָּעוּר, בָּרְסִיסִים שֶׁלְּרַגְלֶיהָ וּמוֹרַחַת אֶת הַדְּמָעוֹת עַל פָּנֶיהָ בְּאֶגְרוֹפָהּ, לַשָּׁוְוא. מָה תַּעֲשֶׂה עַכְשָׁיו?
כְּשֶׁהִיא כּוֹרַעַת וּמְנַסָּה לֶאֱסוֹף אֶת שִׁבְרֵי הַזְּכוּכִית, רְסִיס חַד נִנְעַץ עָמוֹק בְּכָרִית אֲגוּדָלָהּ; הִיא צוֹעֶקֶת צְעָקָה מָרָה, אֲמִיתִּית. שְׁחוּחָה בְּקֶרֶב הָרְסִיסִים הִיא צוֹפָה בְּחָרוּז הַדָּם הִבְהִיר נִקְוֶוה לַטִּיפָּה. מֵעוֹלָם לֹא רָאֲתָה אֶת דָּמָה עַד כֹּה, לֹא אֶת דָּמָה שֶׁלָּהּ. הוּא מְהַלֵּךְ עָלֶיהָ קֶסֶם שֶׁל פַּלָּצוּת.
אֶל תּוֹךְ הַחֶדֶר הַשֵּׁפֶל וְהָרַצְחָנִי הַזֶּה, רוֹכֵב הָאוֹפַנַּיִים הֲנָאָה מֵבִיא אֶת רְפוּאוֹת הַיְּלָדוֹת הַתְּמִימוֹת; הוּא עַצְמוֹ, בְּעֶצֶם נוֹכְחוּתוֹ, מְגָרֵשׁ אֶת הַדִּיבּוּק. הוּא נוֹטֵל אֶת יָדָהּ בַּעֲדִינוּת וּמְקַנֵּחַ אֶת הַדָּם בְּמִמְחַטְתּוֹ, אַךְ זֶה עֲדַיִין זָב. לְפִיכָךְ הוּא מַצְמִיד אֶת פִּיו אֶל הַפֶּצַע. הוּא יְרַפֵּא לָהּ אוֹתוֹ בִּנְשִׁיקָתוֹ, כְּפִי שֶׁהָיְתָה אִמָּהּ עוֹשָׂה, אִילּוּ הָיְתָה בֵּין הַחַיִּים.
כָּל דְּמָעוֹת הַכֶּסֶף נוֹשְׁרוֹת מִן הַקִּיר בְּצִלְצוּל רָפֶה. אֲבוֹתֶיהָ הַמְּצוּיָּרִים מְסִיטִים אֶת עֵינֵיהֶם וְחוֹרְקִים בְּנִיבֵיהֶם.
כֵּיצַד תּוּכַל לָשֵׂאת אֶת הַכְּאֵב שֶׁל הֱיוֹת לְבֶן אֱנוֹשׁ?
קֵץ הַגָּלוּת הוּא קֵץ הַקִּיּוּם.
הוּא הִתְעוֹרֵר לְקוֹל זִמְרַת הַחוּגָה. הַתְּרִיסִים, הַוִּוילוֹנוֹת, אֲפִילּוּ הַחַלּוֹנוֹת שֶׁהָיוּ סְגוּרִים וּמְסוּגָּרִים מֵאָז וּמֵעוֹלָם בַּחֲדַר הַזְּוָועוֹת – כּוּלָּם הָיוּ פְּתוּחִים לִרְוָוחָה וְאוֹר וַאֲוִויר זָרְמוּ פְּנִימָה; עַתָּה נִיתָּן לִרְאוֹת כַּמָּה נְקַלָּה הַכּוֹל, כַּמָּה דַּק וְזוֹל הִסְטִין, וְהַקָּטַאפְלֵקָה כְּלָל לֹא עֲשׂוּיָה הוּבְנָה אֶלָּא נְיָיר צָבוּעַ שָׁחוֹר שֶׁנִּמְתַּח עַל סוֹמְכוֹת עֵץ, כְּמוֹ בַּתֵּיאַטְרוֹן. הָרוּחַ הֵשִׁיבָה עַנְנוּת שֶׁל עֲלֵי-כּוֹתֶרֶת מִן הַחוּץ אֶל תּוֹךְ הַחֶדֶר וְהַשְּׁיָירִים הָאַרְגְּמָנִיִּים הִסְתַּחְרְרוּ, רֵיחָנִיִּים, מֵעַל הָרִצְפָּה. הַנֵּרוֹת כָּלוּ וְהִיא שִׁחְרְרָה מִן הַסְּתָם אֶת חוּגַת הַמַּחְמָד שֶׁלָּהּ כִּי זוֹ עָמְדָה לָהּ עַל שׁוּלָיו שֶׁל אֲרוֹן-הַמֵּתִים הַמְּטוּפָּשׁ וְזִימְרָהּ לוֹ שִׁיר בּוֹקֶר נִלְהָב. עַצְמוֹתָיו הָיוּ נוּקְשׁוֹת וְדוֹאֲבוֹת, הוּא יָשֵׁן עַל הָרִצְפָּה וּמִקְטוֹרְנוֹ הַצְּרוֹר מְשַׁמֵּשׁ לוֹ כָּכָה, לְאַחַר שֶׁהִשְׁכִּיב אוֹתָהּ לִישׁוֹן בַּמִּיטָּה.
אַךְ עַתָּה לֹא נוֹתַר לָהּ זֵכֶר, מִלְּבַד כְּתוֹנֶת הִתְחָרָה הַמּוּשְׁלֶכֶת עַל הִסְטִין הַשָּׁחוֹר שֶׁל כִּיסּוּי הַמִּיטָּה, מוּכְתֶּמֶת מְעַט בַּדָּם, כְּמוֹ מְוַוסֵּת, וָורְד שֶׁמְּקוֹרוֹ וַדַּאי בְּשִׂיחֵי הַפֶּרֶא הַמְּנַעְנְעִים אֶת רֹאשָׁם מִחוּץ לַחַלּוֹן. הָאֲוִויר הָיָה דָּחוּס מִנִּיחוֹחַ הַוְּורָדִים וְהוּא הִשְׁתַּעֵל. הָרוֹזֶנֶת וַדַּאי הִשְׁכִּימָה קוּם לְהִתְעַנֵּג עַל אוֹר הַשֶּׁמֶשׁ וְחָמְקָה לָהּ הַחוּצָה לִקְטוֹף לוֹ וֶרֶד. הוּא קָם, שִׁידֵּל אֶת הַחוּגָה לָבוֹא וְלַעֲמוֹד עַל-אֱמֶת יָדוֹ וְלָקַח אוֹתָהּ אֶל הַחַלּוֹן. תְּחִילָּה נִיכְּרָה בָּהּ הָרְתִיעָה מִן הַשָּׁמַיִם הָאוֹפְיָינִית לִיצוֹר שֶׁהָיָה כָּלוּא זְמַן רַב, אֲבָל כְּשֶׁהִשְׁלִיךְ אוֹתָהּ מַעְלָה אֶל זִרְמֵי הָאֲוִויר, הִיא פָּרְשָׁה אֶת כְּנָפֶיהָ וְהִתְעוֹפְפָה גָּבוֹהַּ, הַרְחֵק אֶל הַגָּבִיעַ הַזָּךְ וְהַכְּחוֹל שֶׁל הָרָקִיעַ; הוּא צָפָה בִּמְעוֹפָהּ וְלִבּוֹ גֵּאָה מִשִּׂמְחָה.
אָז הָלַךְ לְאַט אַל טְרַקְלִינָהּ וּמוֹחוֹ הוֹמֶה תּוֹכְנִיּוֹת. נִיקַּח אוֹתָהּ לְצִירִיךְ, לְבֵית-מַרְפֵּא; הִיא תְּקַבֵּל טִיפּוּל נֶגֶד הִיסְטֶרְיָה שֶׁל עֲצַבִּים. וּמִשָּׁם לְמוּמְחֶה עֵינַיִים, שֶׁיְּטַפֵּל בֶּפוֹטוֹפוֹבְּיָה שֶׁלָּהּ, וְאַחַר לְרוֹפֵא שִׁינַּיִים שֶׁיְּשַׁפֵּר אֶת מַצַּב שִׁינֶּיהָ. וְכָל מָנִיקוּרִיסְטִית הֲגוּנָה תּוּכַל לְטַפֵּל בַּצִּיפּוֹרְנַיִים הַלָּלוּ. נַהֲפוֹךְ אוֹתָהּ לְנַעֲרָה הַיְּפֵהפִייָּה שֶׁהִינָּהּ; אֲנִי אֶרְפָּא אוֹתָהּ מִכָּל סִיּוּטֶיהָ.
הַוִּוילוֹנוֹת הַכְּבֵדִים פְּתוּחִים וּמַחְדִּירִים פְּנִימָה מַטָּחִים זוֹהֲרִים שֶׁל אוֹר הַבּוֹקֶר הַמּוּקְדָּם; בַּעֲזוּבַת הַטְּרַקְלִין, הִיא יוֹשֶׁבֶת אֵצֶל שׁוּלְחָנָהּ הֶעָגוֹל בַּשִּׂמְלָה הַלְּבָנָה וְהַקְּלָפִים פְּרוּשִׂים לְפָנֶיהָ. הִיא נִרְדְּמָה עַל קַלְפִּי הַגּוֹרָל שֶׁמּוּשְּׁשׁוּ כָּל-כָּךְ, וְהִיטַּנְּפוּ, וְנִשְׁחֲקוּ כָּל-כָּךְ מַטְרִיפָה בִּלְתִּי פּוֹסֶקֶת, עַד כִּי לֹא נִיתָּן לִרְאוֹת אֶת הַצִּיּוּר אַף לֹא עַל אֶחָד מֵהֶם.
הִיא אֵינֶנָּה יְשֵׁנָה.
בְּמוֹתָהּ, נִרְאֲתָה הַרְבֵּה יוֹתֵר מְבוּגֶּרֶת, פָּחוֹת יָפָה וּלְפִיכָךְ, לָרִאשׁוֹנָה, אֱנוֹשִׁית לְגַמְרֵי.
אֲנִי אֵיעָלֵם בְּאוֹר הַבּוֹקֶר; הָיִיתִי רַק הַמְצָאָה שֶׁל הַחוֹשֶׁךְ.
וְאַשְׁאִיר לְךָ כְּמַזְכֶּרֶת אֶת הַוֶּורֶד הַכֵּהָה, חַד הַנִּיבִים, שֶׁתָּלַשְׁתִּי מֵבִין יְרֵכִי, כְּפֶרַח שֶׁמְּנִיחִים עַל קֶבֶר.
אוּמַּנְתִּי תְּטַפֵּל בְּכוֹל.
בְּנֵי נוֹסְפְרָאטוֹ תָּמִיד נוֹכְחִים בְּהַלְוָויוֹת עַצְמָם; הִיא לֹא תֵּלֵךְ לְבֵית-הַקְּבָרוֹת בְּלִי לִיוּוּי. וְעַתָּה הוֹפִיעָה הַזְּקֵנָה, מִתְיַיפַּחַת, וְסִימְּנָה לוֹ בְּגַסּוּת שֶׁיִּסְתַּלֵּק לוֹ. לְאַחַר שֶׁחִיפֵּשׂ בְּכַמָּה מַחְסָנִים מַצְחִינִים מָצָא אֶת אוֹפַנָּיו, וּבְלִי לְהַמְשִׁיךְ בְּחוּפְשָׁתוֹ נָסַע הַיְישֵׁר לְבוּקָרֵשְׂט, שֶׁשָּׁם, בְּבֵית הַדּוֹאַר, מָצָא מִבָּרָק הַקּוֹרֵא לוֹ לָשׁוּב לִגְדוּדוֹ מִיָּד. הַרְבֵּה יוֹתֵר מְאוּחָר, כְּשֶׁשָּׁב וְלָבַשׁ אֶת מַדָּיו בַּמַּחֲנֶה, גִּילָּה שֶׁהַוֶּורֶד שֶׁל הָרוֹזֶנֶת עֲדַיִין אִתּוֹ, מִן הַסְּתָם דָּחַף אוֹתוֹ לַכִּיס הַפְּנִימִי שֶׁל מִקְטוֹרֶן הָרְכִיבָה שֶׁלּוֹ לְאַחַר שֶׁמָּצָא אֶת גְּוִויָּיתָהּ. הַפֶּרַח לֹא נִרְאֶה מֵת לְגַמְרֵי, וּמִשּׁוּם שֶׁהַנַּעֲרָה הָיְתָה כֹּה מַקְסִימָה וּמוֹתָהּ כֹּה בִּלְתִּי צָפוּי וְנוֹגֵעַ לַלֵּב, הֶחְלִיט מִתּוֹךְ דַּחַף רִגְעֵי לְנַסּוֹת וּלְהַחֲיוֹת אֶת הַוֶּורֶד שֶׁלָּהּ. הוּא מִילֵּא אֶת הַכּוֹס שֶׁשִּׁימְּשָׁה לוֹ לְצִחְצוּחַ שִׁינַּיִים בְּמַיִם מִן הַבַּקְבּוּק שֶׁעָמַד עַל אֲרוֹנוֹ וְתָחַב שָׁם אֶת הַוֶּורֶד, כָּךְ שֶׁרֹאשׁוֹ הַקָּמֵל צָף עַל פְּנֵי הַמַּיִם.
בָּעֶרֶב, כְּשֶׁחָזַר מֵחֲדַר הָאוֹכֶל, שָׁט לִקְרָאתוֹ הַבּוֹשֶׂם הַכָּבֵד שֶׁל וַרְדִּי הָרוֹזֵן נוֹסְפְרָאטוֹ לְאוֹרֶךְ פְּרוֹזְדוֹר הָאֶבֶן שֶׁל הַקְּסַרְקְטִין, וּמְגוּרָיו הַסְּפַּרְטָנִיִּים מָלְאוּ עַד גְּדוֹתֵיהֶם בְּרֵיחוֹ הַמְּטַשְׁטֵשׁ שֶׁל פֶּרַח זוֹהַר, קְטִיפָתִי, מִפְלַצְתִּי, שֶׁעָלָיו שֶׁבּוֹ וְהִתְגַּמְּשׁוּ, וּפָרְחוּ בִּמְלוֹא הֲדָרָם הַמּוּשְׁחָת, הַמַּבְרִיק, הַמֵּצִיק.
לְמָחֳרָת הִפְלִיג גְּדוּדוֹ לְצָרְפַת.






שְׁמוֹת הַקְּלָפִים (צָרְפָתִית, בְּהַתְאָמָה): הָאַפִּיפְיוֹרִית, הַמָּוֶות, הַמִּגְדָּל הַחֶרֶב.בּוֹא.צָרְפָתִית: אַתָּה תִּהְיֶה לִי לִטְרַףְצָרְפָתִית: בּוֹא אַחֲרֵי. חִיכִּיתִי לְךָ. אַתָּה תִּהְיֶה לִי לְטֶרֶף לָטִינִית: הַהִמְנוֹן לְיוֹם הדיןפחד מִפְּנֵי אוֹר 

https://www.shortstoryproject.com/he/story/%d7%94%d7%92%d7%91%d7%99%d7%a8%d7%94-%d7%9e%d7%91%d7%99%d7%aa-%d7%94%d7%90%d7%94%d7%91%d7%94/
#אַגָּדוֹת#אֲוִוירָתִי#אַפֶּל#כתיבהנשׁית#מֶתַח#תַּעֲלוּמָה#תְּשׁוּקָה