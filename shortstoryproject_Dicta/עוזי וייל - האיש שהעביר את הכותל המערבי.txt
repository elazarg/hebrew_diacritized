דָּוִד לוּגָסִי, אֲנִי חוֹשֵׁב, אַף פַּעַם לֹא יָדַע כַּמָּה בֶּאֱמֶת הוּא אוֹהֵב אֶת הַכּוֹתֶל, עַד שֶׁלֹּא רָאָה אוֹתוֹ מְפוֹרָק לַחֲלוּטִין, אֶבֶן עַל אֶבֶן עַל אֶבֶן, וּמוּעֲמָס בַּעֲרִימוּת עַל שְׁלוֹשִׁים מַשָּׂאִיּוֹת שֶׁל חֶבְרַת הַהוֹבָלוֹת וְהַשִּׁיפּוּצִים שֶׁלּוֹ, 'א"א אָמֵרִיקָה הוֹבָלוֹת וְשִׁיפּוּצִים'. עַד אוֹתוֹ הָרֶגַע הַכּוֹתֶל הָיָה מָקוֹם. בְּסַךְ הַכֹּל מָקוֹם. אֲבָל רֶצַח רַבִּין שִׁינָּה הַכֹּל.
לוּגָסִי הוּא אֶחָד מֵהַנְּדִירִים הָאֵלֶּה: אֲנָשִׁים שֶׁנּוֹלְדוּ בִּשְׁבִיל לְהִתְפַּלֵּל. לֹא פֶּלֶא שֶׁבַּכּוֹתֶל הוּא הִרְגִּישׁ בְּבֵית. הוּא לֹא הָיָה "דָּתִי" בְּמִידָּה שֶׁהָיְתָה מְאַפְשֶׁרֶת לוֹ לְהִתְחַתֵּן עִם נֶכְדָּתוֹ שֶׁל הָאַדְמוֹ"ר – אֵיזֶשֶׁהוּ אַדְמוֹ"ר – אֲבָל יֵשׁ אֲנָשִׁים שֶׁכַּאֲשֶׁר הֵם מִתְפַּלְּלִים, הֵם מְאוּשָּׁרִים. בְּלֵילוֹת שִׁישִּׁי, לְמָשָׁל, הוּא הָיָה הוֹלֵךְ לְבֵית כְּנֶסֶת עִם אַבָּא שֶׁלּוֹ, חוֹזֵר לְבֵית הוֹרָיו לְקִידּוּשׁ וַאֲרוּחָה חֲגִיגִית, וְאַחַר כָּךְ נִכְנַס לַמְּכוֹנִית וְנוֹסֵעַ לִמְסִיבָּה. בְּבֵית מִשְׁפַּחַת לוּגָסִי, זֶה נֶחֱשָׁב לְלֵיל שַׁבָּת מְצוּיָּן.
וְזֹאת הַסִּיבָּה שֶׁהוּא אָהַב אֶת הַכּוֹתֶל, וּשְׂנָא אֶת יְרוּשָׁלַיִם: שֶׁבָּרֶגַע שֶׁאַתָּה עוֹבֵר אֶת שַׁעַר הַגַּיְא, אַתָּה נִדְרָשׁ לִבְחוֹר. יְמָנִי אוֹ שְׂמֹאלָנִי, דָּתִי אוֹ חִילּוֹנִי, כִּיפָּה שְׁחוֹרָה אוֹ סְרוּגָה – כְּמוֹ בִּשְׁכוּנוֹת עוֹנִי בִּסְרָטִים אָמֵרִיקָאִים, אַתָּה חַיָּיב לִבְחוֹר כְּנוּפְיָה, אַחֶרֶת תִּישָּׁאֵר לְבַד בָּעִיר אַלִּימָה וַחֲמוּצָה. לוּגָסִי, שֶׁשָּׂנֵא לִבְחוֹר וְאָהַב לְהִתְפַּלֵּל, הָיָה חוֹזֵר מְעוּצְבָּן יוֹתֵר וְיוֹתֵר מִכָּל בִּיקּוּר בַּקִּיר הָאָהוּב עָלָיו. עַד שֶׁבַּפַּעַם הָאַחֲרוֹנָה, הוּא נִשְׁבַּר. לַיְלָה אֶחָד, שָׁבוּעַ אַחֲרֵי הָרֶצַח, הוּא הִתְקַשֵּׁר אֵלַי. הַשָּׁעָה הָיְתָה אַחַת אַחַר חֲצוֹת.
"אַתָּה חַיָּיב לָבוֹא," הוּא אָמַר. "בּוֹא, קַח מוֹנִית וְתַגִּיעַ לִירוּשָׁלַיִם. אֲנִי צָרִיךְ שֶׁתְּיַיעֵץ לִי דָּחוּף."
"לְיַיעֵץ לְךָ בַּמֶּה?"
"אֵיפֹה לָשִׂים אוֹתוֹ, אָחִי. אֶת הַכּוֹתֶל. עוֹד שָׁעָה אֲנִי גּוֹמֵר לְהַעֲמִיס. בּוֹא, אֵין זְמַן לְדַבֵּר. נִגְמֶרֶת לִי הַסּוֹלְלָה בְּנוֹקְיָה."
בְּמֶרְחַק חֲצִי קִילוֹמֶטֶר מֵרַחֲבַת הַכּוֹתֶל נִתְקַלְתִּי בַּמַּחְסוֹם שֶׁל מִשְׁמַר הַגְּבוּל. שׁוֹטֵר דְּרוּזִי עָצַר אוֹתִי וְאָמַר: "אֵין כְּנִיסָה אֲדוֹנִי. הַכּוֹתֶל בְּשִׁיפּוּצִים".
"מָה?"
"שִׁיפּוּצִים. מְנַקִּים אוֹתוֹ. בִּשְׁבִיל הַשִּׁבְעָה שֶׁל רַבִּין, מִבְצָע מְיוּחָד."
"אָה."
הַשּׁוֹטֵר חִיכָּה. גֵּירַדְתִּי בְּרֹאשִׁי.
"תִּשְׁמַע," אָמַרְתִּי, "אֲנִי צָרִיךְ לְהִיכָּנֵס. אֲנִי מֵהַצֶּוֶות הַמְּיַיעֵץ."
"אֵיךְ קוֹרְאִים לְךָ?" אָמַר הַשּׁוֹטֵר וְשָׁלַף פֶּתֶק מְקוּמָּט מִכִּיס מִכְנָסָיו.
"עוּזִּי וַיְיל."
"אִתָּהּ עוּזִּי וַיְיל הַמְּפוּרְסָם?"
"הַמְּפוּרְסָם?" אָמַרְתִּי. "בְּמָה אֲנִי מְפוּרְסָם?"
"לָמָּה לֹא אָמַרְתָּ מִיָּד," אָמַר הַשּׁוֹטֵר וְטָפַח עַל כְּתֵפִי. "הַקַּבְּלָן אָמַר שֶׁנִּיתָּן לְךָ לְהִיכָּנֵס. תֵּדַע לְךָ, אֲנִי אִיתְּכֶם בְּמֵאָה אָחוּז. אֲנַחְנוּ הַדְּרוּזִים, יֵשׁ לָנוּ בְּרִית עַמִּים עִם דַּם יִשְׂרָאֵל."
"אֲנִי מֵבִין," אָמַרְתִּי בִּזְהִירוּת.
הוּא צָעַק לַחֲבֵרוֹ שֶׁעָמַד לְיַד הַמַּחְסוֹם לִפְתּוֹחַ אוֹתוֹ, וְהוֹסִיף: "בִּגְלַל זֶה אֲנִי, אֲפִילּוּ שֶׁאֲנִי דְּרוּזִי – אֲנִי בְּעַד אַבָּא שֶׁלָּךְ."
"אַבָּא שֶׁלִּי?" תָּהִיתִי.
"בֶּן אָדָם גָּדוֹל," אָמַר הַשּׁוֹטֵר. "חֲבָל שֶׁאֵין עוֹד כָּמוֹהוּ. זִכְרוֹנוֹ לִבְרָכָה."
"אַבָּא שֶׁלִּי לֹא מֵת."
הוּא קָפָא עַל מְקוֹמוֹ: "בֶּאֱמֶת? לֹא מֵת, בֵּגִין?"
לֹא יָדַעְתִּי מָה לוֹמַר. חִייַּכְתִּי אֵלָיו בְּנִימוּס.
"מָה אַתָּה אוֹמֵר," הִמְשִׁיךְ הַשּׁוֹטֵר וְהֵנִיד אֶת רֹאשׁוֹ מִצַּד לְצַד, בִּפְלִיאָה הוֹלֶכֶת וְגוֹבֶרֶת: "מָה אַתָּה אוֹמֵר. לֹא מֵת בֵּגִין, אָה? אָז מָה – מִתְחַבֵּא?"
מָשַׁכְתִּי כְּתֵפַיִים בִּזְהִירוּת.
"כָּל הַכָּבוֹד לוֹ," אָמַר הַשּׁוֹטֵר. "מֵהַמַּחְתֶּרֶת, הוּא לָמַד לְהִתְחַבֵּא טוֹב טוֹב. מָתַי הוּא חוֹזֵר?"
אָמַרְתִּי: "עוֹד שָׁנָה, שְׁנָתַיִים."
"תַּגִּיד לוֹ, אֲנַחְנוּ מְחַכִּים," אָמַר הַשּׁוֹטֵר. "אֲפִילּוּ שֶׁאֲנִי דְּרוּזִי, אֲנִי מְחַכֶּה. אַתָּה יוֹדֵעַ לָמָּה?"
"בִּגְלַל הַבְּרִית עַמִּים עִם דָּם יִשְׂרָאֵל?" נִיסִּיתִי.
הוּא הִבִּיט בִּי בְּהַעֲרָכָה מְחוּדֶּשֶׁת. "כָּל הַכָּבוֹד לְךָ," אָמַר. "אֲנִי רוֹאֶה שֶׁאַבָּא שֶׁלְּךָ חִינֵּךְ אוֹתְךָ טוֹב. כָּל הַכָּבוֹד, מִשְׁפָּחָה טוֹבָה אִתָּם."
"נָכוֹן," אָמַרְתִּי. "בְּנֵי, הוּא יָצָא קְצָת..."
"רְצִינִי כָּזֶה," אָמַר הַשּׁוֹטֵר.
"נוּ..." מָשַׁכְתִּי בִּכְתֵפִי.
"לֹא חָשׁוּב. בְּגִין זֶה בֵּגִין. כּוּלְּכֶם מִשְׁפָּחָה טוֹבָה."
"אֲנִי אֶמְסוֹר לְאַבָּא," הִבְטַחְתִּי.
הוּא הוֹרִיד אֶת יָדוֹ מֵחַלּוֹן הַמְּכוֹנִית, וַאֲנִי הִמְשַׁכְתִּי פְּנִימָה.
רַחֲבַת הַכּוֹתֶל הָיְתָה מוּאֶרֶת בְּאוֹר יְקָרוֹת, וְעֶשְׂרוֹת פּוֹעֲלִים עָמְלוּ בְּפֵירוּק הָאֲבָנִים. מִן הַכּוֹתֶל עַצְמוֹ נִשְׁאֲרוּ רַק שְׁתֵּי שׁוּרוֹת הָאֲבָנִים הַתַּחְתּוֹנוֹת. עַל כָּל אֶבֶן עָבְדוּ שְׁנֵי פּוֹעֲלִים, וְאַחֲרֵי שֶׁפֵּירְקוּ נָשְׂאוּ אוֹתָהּ אֶל מַשָּׂאִית עֲנָקִית שֶׁחָנְתָה בִּקְצֵה רַחֲבַת הַכְּנִיסָה. עֶשְׂרִים וְתֵשַׁע הַמַּשָּׂאִיּוֹת הָאֲחֵרוֹת כְּבָר חִיכּוּ בְּשׂוֹרָה, מְלֵאוֹת בָּאֲבָנִים, עַל כְּבִישׁ הַיּוֹצֵא מֵהַכּוֹתֶל.
וְעַל גַּג הַמַּשָּׂאִית הָאַחֲרוֹנָה, הַהוֹלֶכֶת וּמִתְמַלֵּאת, יָשַׁב דָּוִד לוּגָסִי. לְיָדוֹ יָשַׁב הַנַּהָג, וְהֵם שָׁתוּ קָפֶה מִתּוֹךְ תֶּרְמוֹס גָּדוֹל. עָמַדְתִּי בִּמְקוֹמִי, נִדְהָם. לוּגָסִי רָאָה אוֹתִי.
"אָחִי!" קָרָא אֵלַי וְהִתְרוֹמֵם. "בּוֹא, בּוֹא תַּעֲלֶה. בּוֹא תִּשְׁתֶּה אִיתָּנוּ מַשֶּׁהוּ." טִיפַּסְתִּי עַל דֶּלֶת הַמַּשָּׂאִית, הַנַּהָג הוֹשִׁיט לִי יָד, וּמָצָאתִי אֶת עַצְמִי מַשְׁקִיף עַל הַפּוֹעֲלִים שֶׁהִתְחִילוּ לְחַסֵּל אֶת הַשּׁוּרָה הָאַחֲרוֹנָה. הַמַּרְאֶה הָיָה מַדְהִים. הַכּוֹתֶל נִרְאֶה כְּמוֹ שְׁבִיל אֲבָנִים. יָשַׁבְתִּי וְשָׁתַקְתִּי.
אַחֲרֵי כַּמָּה דַּקּוֹת אָמַר לוּגָסִי: "מַשֶּׁהוּ, אָה?"
"תַּגִּיד לִי..." הִתְחַלְתִּי, וְלֹא יָכוֹלְתִּי לְהַמְשִׁיךְ.
"תֶּיכֶף אֲנִי מַסְבִּיר לְךָ הַכֹּל," אָמַר לוּגָסִי וְנָתַן תְּנוּעָה קְטַנָּה קְטַנָּה בְּרֹאשׁוֹ לְכִיוּוּן נַהַג הַמַּשָּׂאִית. הוּא לֹא רָצָה לְשַׁתֵּף יוֹתֵר מִדַּי אֲנָשִׁים בְּתוֹכְנִיּוֹתָיו.
"הָיָה טוֹב, הַקָּפֶה?" שָׁאַל אֶת הַנַּהָג.
"עֶשֶׂר."
"סַבַּבָּה. תִּשְׁמַע, אִם לֹא אִכְפַּת לְךָ, יֵשׁ לָנוּ כַּמָּה עִנְיָינִים מִקְצוֹעִיִּים."
הַנַּהָג הִבִּיט בִּי בְּחַשְׁדָנוּת. אַחֵר כָּךְ שָׁפַךְ אֶת שְׁאֵרִית הַקָּפֶה מִכּוֹסוֹ לָרִצְפָּה, נֶעֱמַד, וְקָפַץ אַרְצָה.
לוּגָסִי הִבִּיט בּוֹ, קָם עַל רַגְלָיו וּמִתְרַחֵק. "מָה אַתָּה אוֹמֵר?" שָׁאַל, אַחֲרֵי שֶׁנּוֹתַרְנוּ לְבַדֵּנוּ.
"מָה אֲנִי יָכוֹל לְהַגִּיד?" פָּרַשְׂתִּי אֶת יָדִי. "זֶה..."
"גָּדוֹל, אָה?"
"כֵּן," הִנְהַנְתִּי, "אֶפְשָׁר לְהַגִּיד שֶׁזֶּה גָּדוֹל. בְּהֶחְלֵט אֶפְשָׁר לְהַגִּיד אֶת זֶה. אֲבָל לָמָּה?"
"לֹא מַגִּיעַ לָהֶם, הַיְּרוּשַׁלְמִים. לֹא מַגִּיעַ לָהֶם שֶׁיִּהְיֶה לָהֶם כּוֹתֶל."
"אֲהָהּ." הִבַּטְתִּי סְבִיבִי. הַפּוֹעֲלִים הִתְחִילוּ לְפָרֵק אֶת הַשּׁוּרָה הָאַחֲרוֹנָה. "תַּגִּיד אַתָּה בְּעַצְמְךָ," הִנִּיחַ לוּגָסִי יָד עַל לִיבּוֹ. "תַּגִּיד אִם אֲנִי לֹא צוֹדֵק: שָׁבוּעַ שֶׁעָבַר, יוֹמַיִים אַחֲרֵי שֶׁרָצְחוּ אֶת רַבִּין זִכְרוֹנוֹ לִבְרָכָה, נָסַעְתִּי לַכּוֹתֶל לְהִתְפַּלֵּל. גַּם בִּשְׁבִיל רַבִּין, וְגַם בִּשְׁבִיל הַמְּדִינָה, וְגַם בִּשְׁבִיל... לֹא יוֹדֵעַ. הַלֵּב שֶׁלִּי, מֵרוֹב צַעַר, נִהְיֶה... בְּיִחוּד אַחֲרֵי הַלְּווֹיָה שֶׁלּוֹ. רָאִיתָ אֵיךְ בָּכְתָה הַנֶּכְדָּה שֶׁלּוֹ?"
"רָאִיתִי."
"אַתָּה מֵבִין, אָז? הָיָה קָשֶׁה. אָז בַּדֶּרֶךְ לַכּוֹתֶל, שַׂמְתִּי אֶת הַכִּיפָּה שֶׁל אַבָּא שֶׁלִּי זִכְרוֹנוֹ לִבְרָכָה, וַאֲנִי כָּכָה עִם הַזָּקֵן וְהַכֹּל, אַתָּה יוֹדֵעַ – לְפָחוֹת חָמֵשׁ אֲנָשִׁים תָּפְסוּ אוֹתִי, אָמְרוּ כַּמָּה טוֹב שֶׁרַבִּין מֵת."
הִנְהַנְתִּי. לוּגָסִי לָקַח נְשִׁימָה עֲמוּקָּה, וְנָד בְּרֹאשׁוֹ בָּאִי אֵמוּן.
"אַחֵר כָּךְ גָּמַרְתִּי לְהִתְפַּלֵּל," הִמְשִׁיךְ, "הוֹרַדְתִּי הַכִּיפָּה – בַּדֶּרֶךְ חֲזָרָה קָפְצוּ עָלַי שְׁלוֹשָׁה אֲחֵרִים, אָמְרוּ לִי בּוֹא לְהַפְגָּנָה נֶגֶד הַדָּתִיִּים, שֶׁכּוּלָּם רוֹצְחִים. נִשְׁבַּר הֵזִין, אֲנִי אוֹמֵר לְךָ. לֹא רוֹצֶה לָבוֹא יוֹתֵר לָעִיר הַזֹּאתִי. אָז הֶחְלַטְתִּי – אֲנִי, דָּוִד לוּגָסִי, מַעֲבִיר אֶת הַכּוֹתֶל."
"מַעֲבִיר לְאָן?"
"לְתֵל אָבִיב."
לֹא יָדַעְתִּי מָה לוֹמַר. מִתַּחְתֵּינוּ, הַפּוֹעֲלִים הָלְכוּ וְסִייְּמוּ אֶת מְלָאַכְתָּם. הֵם עָבְדוּ בַּחֲרִיצוּת. עוֹד עֶשְׂרִים אֲבָנִים, וְהַקִּיר הָיָה כְּלֹא הָיָה.
"אֵיזֶה מְבַצֵּעַ, הָא?" חִייֵּךְ לוּגָסִי בְּגַאֲווֹה. "מֵאָה עֶשְׂרִים פּוֹעֵל וּפוֹעֵל."
"וְאֵיפֹה תָּשִׂים אוֹתוֹ בְּתֵל אָבִיב?"
"בִּשְׁבִיל זֶה אַתָּה פֹּה. תְּיַיעֵץ לִי, אֵיפֹה הֲכִי טוֹב. מָקוֹם יָפֶה, בְּלִי וִיכּוּחִים, בְּלִי פּוֹלִיטִיקָה, שֶׁאֲנָשִׁים יָבוֹאוּ לְהִתְפַּלֵּל בְּלֵב טוֹב. מָקוֹם בָּאִיזִי?"
"חוֹף הַיָּם?" הִצַּעְתִּי. לוּגָסִי חִייֵּךְ.
וְכָךְ הָיָה.

* * *

כַּעֲבוֹר חֲצִי שָׁעָה הֵחֵלָּה שַׁיֶּירֶת הַמַּשָּׂאִיּוֹת לַעֲזוֹב אֶת הַמָּקוֹם שֶׁפַּעַם הָיָה הַכּוֹתֶל, וְאִילּוּ עַתָּה הָיָה גִּבְעָה חֲשׂוּפָה. לוּגָסִי וַאֲנִי, בְּפַזּ'וֹ, עָקַפְנוּ אֶת הַמַּשָּׂאִיּוֹת הַמְּכוּסּוֹת בְּרֵזֵנְט, וְאֶת הָאוֹטוֹבּוּס עִם הַפּוֹעֲלִים, וְהִגַּעְנוּ לְעֶמְדַּת מִשְׁמַר הַגְּבוּל. לוּגָסִי יָצָא, וְטָפַח לַשּׁוֹטֵר עַל כְּתֵפוֹ.
"גְּמַרְתֶּם לְהַיּוֹם?" שָׁאַל הַשּׁוֹטֵר.
"כֵּן," אָמַר לוּגָסִי. "אַתָּה יָכוֹל לִפְתּוֹחַ אֶת הַמַּחְסוֹמִים. יֵשׁ לְךָ אֶת הָאִישּׁוּר מֵהָעִירִיָּיה?"
"אֶצְלִי," אָמַר הַשּׁוֹטֵר וְטָפַח עַל כִּיס חוּלְצָתוֹ. "צָרִיךְ אוֹתוֹ?"
"תִּשְׁמוֹר," אָמַר לוּגָסִי, "אִם יִשְׁאֲלוּ שְׁאֵלוֹת."
הוּא נִכְנַס פְּנִימָה וְסָגַר אֶת הַדֶּלֶת. "אִישּׁוּר אוֹרִיגִינָל," אָמַר, "מֵהָעִירִיָּיה. מֵהַתְּקוּפָה שֶׁסִּידַּרְתִּי אֶת הַבִּיּוּב בְּבִנְיְינֵי הָאוּמָּה. כָּתוּב שָׁם: נָא לְהִישָּׁמַע לְהוֹרָאוֹת הַקַּבְּלָן."
הַשּׁוֹטֵר דָּפַק עַל הַחַלּוֹן, וְחִיכָּה שֶׁאַבִּיט בּוֹ. הוּא עָשָׂה לִי סִימָן שֶׁל מַפְתֵּחַ הַנּוֹעֵל אֶת שְׂפָתָיו. הֵרַמְתִּי אֲגוּדָל לְאוֹת הַכָּרָה וְתוֹדָה.
הַשַּׁיָּירָה הֵחֵלָּה לָנוּעַ.
"תַּגִּיד לִי," אָמַרְתִּי לְלוּגָסִי, "אֲנִי לֹא קְצָת צָעִיר בִּשְׁבִיל לִהְיוֹת הַבֵּן שֶׁל בֵּגִין?"
הוּא מָשַׁךְ בִּכְתֵפָיו. "שׁוֹטְרִים," אָמַר.

וְכָךְ, מְחוּיָּךְ וְרָגוּעַ, הִמְשִׁיךְ לוּגָסִי לְהוֹבִיל אֶת שַׁיֶּירֶת הַמַּשָּׂאִיּוֹת שֶׁלּוֹ דֶּרֶךְ נְתִיבֵי אַיָּילוֹן הַשּׁוֹמְמִים. בְּשָׁלוֹשׁ לִפְנוֹת בּוֹקֶר הִגַּעְנוּ לְחוֹף שַׁרְתּוּן. יָצָאנוּ לִסְרוֹק אֶת הַשֶּׁטַח. הַפּוֹעֲלִים חִיכּוּ בָּאוֹטוֹבּוּס.
"מָה אַתָּה אוֹמֵר?" הִבִּיט סְבִיבוֹ, יָדָיו עַל מוֹתְנָיו. "אוּלַי בֵּין שַׁרְתּוּן לַמָּרִינָה?"
אִימַּצְתִּי אֶת דִּמְיוֹנִי. "לֹא נִרְאֶה לִי," אָמַרְתִּי, "רְצוּעַת הַחוֹף צָרָה מִדַּי. אַתָּה צָרִיךְ שֶׁיִּהְיֶה מָקוֹם גַּם לַמִּתְפַּלְּלִים וְגַם לְאֵלֶּה שֶׁשּׁוֹכְבִים עַל הַחוֹף."
"אַתָּה צוֹדֵק," אָמַר לוּגָסִי. "וְגַם שֶׁיִּהְיֶה רָחוֹק מֵהַיָּם. שֶׁהַגַּלִּים לֹא יֹאכְלוּ אֶת הָאֲבָנִים, בַּחוֹרֶף."
הִבַּטְנוּ סְבִיבֵנוּ, וּבְבַת אַחַת נָפְלוּ מַבָּטֵינוּ עַל הַמִּדְרוֹן שֶׁל הִילְטוֹן, מִתַּחַת לְגַן הָעַצְמָאוּת. לָחַצְנוּ יָדַיִים, וְלוּגָסִי נִיגַּשׁ לָאוֹטוֹבּוּס שֶׁל הַפּוֹעֲלִים.
"יַאלְלָה, לָרֶדֶת," אָמַר לָהֶם.
הֵם הִתְחִילוּ לְהִתְלַחֵשׁ בֵּינֵיהֶם, בְּרוֹמָנִית. אֶחָד מֵהֶם קָם, וְשִׁימֵּשׁ לָהֶם כִּמְתוּרְגְּמָן.
"מִיסְטֶר לוּגָסִי, כּוּלָּם מְאוֹד עָיֵיף," אָמַר מַנְהִיגָם הַנִּבְחָר. "אוּל נֵיְיט ווֹרְק, וַורְק."
"תַּגִּיד לָהֶם, כּוּלָּם מְקַבְּלִים עוֹד מָאתַיִים דּוֹלָר," אָמַר לוּגָסִי. "עוֹבְדִים עַד הַבּוֹקֶר."
תּוֹךְ דַּקָּה כּוּלָּם הָיוּ לְמַטָּה, פּוֹרְקִים אֶת הָאֲבָנִים. כַּמָּה מֵהֶם הִתְחִילוּ לְעָמִיד פִּיגּוּמִים עַל הַמִּדְרוֹן הֶחָשׂוּף שֶׁל גַּן הָעַצְמָאוּת. הֵם עָבְדוּ בִּמְהִירוּת מַדְהִימָה, פּוֹרְקִים אֶת הָאֲבָנִים לְפִי הַסֵּדֶר הַמְּדוּיָּק בּוֹ עָלוּ לַמַּשָּׂאִית, אוּלָם לַמְרוֹת חֲרִיצוּתָם עַד אוֹר הַבּוֹקֶר הִצְלִיחוּ לְהַרְכִּיב רַק שְׁלִישׁ מֵהַכּוֹתֶל. לוּגָסִי, שֶׁחָזָה אֶת הַבְּעָיָה מֵרֹאשׁ, שָׁלַח אוֹתָם לִישׁוֹן. בְּשֵׁשׁ בַּבּוֹקֶר הִגִּיעָה הַמִּשְׁמֶרֶת הַשְּׁנִיָּה.
הַפַּעַם הֵם הָיוּ עַרְבִים, וְלוּגָסִי הִסְתַּדֵּר אִיתָּם לְלֹא מְתוּרְגְּמָן. בְּשֶׁבַע, הִתְמוֹטַטְנוּ אֶל תּוֹךְ הַקַּבִּינָה שֶׁל הֵפֵזּ'וּ. לוּגָסִי פָּתַח אֶת הָרַדְיוֹ. עָבַרְנוּ אַרְבַּע מַהֲדוּרוֹת חֲדָשׁוֹת בְּמַקְבִּיל: אַף אַחַת מֵהֶן לֹא הִזְכִּירָה אֶת הָעוּבְדָּה שֶׁבַּלַּיְלָה מִישֶׁהוּ גָּנַב אֶת הַכּוֹתֶל.
"אוּלַי הֵטִילוּ אִיפּוּל עַל הַחֲקִירָה," אָמַרְתִּי. "צֶנְזוּרָה."
"גַּם עַל קוֹל קָהִיר שְׁמוֹ צֶנְזוּרָה? גַּם עַל הַבִּי.בִּי.סִי.?"
מָשַׁכְתִּי בִּכְתֵפִי. "לֹא חָשׁוּב," אָמַר לוּגָסִי. "אַבָּא שֶׁלִּי זִכְרוֹנוֹ לִבְרָכָה הָיָה תָּמִיד אוֹמֵר: גֶּבֶר צָרִיךְ שֶׁתִּהְיֶה לוֹ אֱמוּנָה וְלֹא לִדְאוֹג אַף פַּעַם, חוּץ מִכִּשְׁהוּא שׁוֹמֵעַ אֶת הֲווֹ-אוֹ שֶׁל הַנַּיֶּידֶת מִתְקָרֵב. עַכְשָׁיו נִילֵךְ לִישׁוֹן."
נִרְדַּמְנוּ הָאֶחָד עַל כִּתְפֵי הַשֵּׁנִי לְשָׁלוֹשׁ שָׁעוֹת שֶׁל שֵׁינָה טְרוּפָה. בְּעֶשֶׂר וָחֵצִי בַּבּוֹקֶר הֵעִירָה אוֹתָנוּ נְקִישָׁה עַל הַחַלּוֹן. זֶה הָיָה פָּקַח מֵהָעִירִיָּיה. לוּגָסִי הוֹרִיד אֶת הַחַלּוֹן.
"אַתָּה הַקַּבְּלָן?" גֵּירֵד הַפַּקָּח בְּרֹאשׁוֹ.
"כֵּן."
"מָה זֶה הַדָּבָר הַזֶּה?"
"קִיר הַשָּׁלוֹם," אָמַר לוּגָסִי, "לְזֵכֶר יִצְחָק רַבִּין."
"אָה," אָמַר הַפַּקָּח. "נִרְאֶה מוּכָּר, הַקִּיר הַזֶּה."
"יֵשׁ כָּזֶה בִּירוּשָׁלַיִם."
"אָה," אָמַר הַפַּקָּח. אִשְׁתִּי מִיְּרוּשָׁלַיִם. אוּלַי בִּגְלַל זֶה."
לוּגָסִי קָרָא לְאֶחָד הַפּוֹעֲלִים, וּבִיקֵּשׁ קָפֶה. הַפַּקָּח יָשַׁב אִיתָּנוּ וְשָׁתָה, וְסִיפֵּר לָנוּ כַּמָּה הוּא מַרְוִויחַ בָּעִירִיָּיה. אַחֲרֵי שֶׁהָלַךְ פָּתַחְנוּ שׁוּב רַדְיוֹ: עֲדַיִין, אַף מִלָּה עַל כָּךְ שֶׁהַכּוֹתֶל הַמַּעֲרָבִי נֶעֱלַם מִמְּקוֹמוֹ.
לוּגָסִי יָצָא הַחוּצָה, וְהִתְמַתֵּחַ. אַחֵר כָּךְ אָמַר: "מוּזָר, לֹא?"
"בּוֹא נִיסַּע," אָמַרְתִּי.
הוּא הִבִּיט בְּפוֹעֲלִים הָעֲמֵלִים, וְאָמַר: "חַכֵּה, נִשְׁטוֹף פָּנִים וְנָזוּז."

* * *

הִגַּעְנוּ לִירוּשָׁלַיִם בִּשְׁתֵּים עֶשְׂרֵה בַּצָּהֳרַיִים. חָנִינוּ לֹא רָחוֹק מִמָּה שֶׁהָיָה פַּעַם הַכּוֹתֶל, וְהִתְקָרַבְנוּ בִּזְהִירוּת. עֶשְׂרִים תַּסְרִיטִים שׁוֹנִים עָבְרוּ לָנוּ בְּרֹאשׁ, אֲבָל אַף אֶחָד לֹא הִתְקָרֵב לָמָּה שֶׁנִּגְלֶה לְעֵינֵינוּ: הַכֹּל הִתְנַהֵל כָּרָגִיל.
הַמִּתְפַּלְּלִים הִתְפַּלְּלוּ. גְּבָרִים מִשְּׂמֹאל, נָשִׁים מִיָּמִין.
שׁוֹטְרִים, כָּרָגִיל, אִיבְטְחוּ אֶת הַרְחָבָה.
תַּיָּירִים, כָּרָגִיל, הִצְטַלְּמוּ כְּשֶׁלְּרֹאשָׁם כִּיפּוֹת מִקִּרְטוֹן. הַדָּבָר הַיָּחִיד הַשּׁוֹנֶה הָיָה, שֶׁלֹּא הָיָה שָׁם כּוֹתֶל. הִתְקַדַּמְנוּ לְעֵבֶר הַרְחָבָה. שׁוֹטֵר עָמַד שָׁם בַּמָּקוֹם הַקָּבוּעַ, וְהִגִּישׁ לָנוּ כִּיפָּה שְׁחוֹרָה.
"תַּגִּיד לִי שׁוֹטֵר," – אָמַר לוּגָסִי – "אֵיפֹה הַכּוֹתֶל?"
"בְּשִׁיפּוּצִים," אָמַר הַשּׁוֹטֵר.
"אֵיפֹה, בְּשִׁיפּוּצִים? אֵיפֹה מְשַׁפְּצִים אוֹתוֹ?"
הַשּׁוֹטֵר מָשַׁךְ בִּכְתֵפָיו. "תִּשְׁאַל אֶת רַב הַכּוֹתֶל, זֶה מָה שֶׁהוּא אָמַר. אַתֶּם נִכְנָסִים אוֹ לֹא?"
נִכְנַסְנוּ. קְבוּצָה גְּדוֹלָה שֶׁל חֲסִידִים הִתְפַּלְּלָה שָׁם בִּדְבֵקוּת רַבָּה, אוּלָם נִסְיוֹנוֹתֵיהֶם לְהַחְדִּיר פְּתָקִים אֶל תּוֹךְ הַגִּבְעָה הַצְּחִיחָה עָלוּ בְּתוֹהוּ. מִדֵּי פַּעַם הֵם הֵעִיפוּ מַבָּטִים מוּזָרִים לַצְּדָדִים, אוּלָם בְּאוֹפֶן כְּלָלִי נִרְאֶה הָיָה שֶׁהַהֶסְבֵּר שֶׁנָּתַן רַב הַכּוֹתֶל מְסַפֵּק אוֹתָם. יָצָאנוּ מֵהַרְחָבָה, וְהָלַכְנוּ לֶאֱכוֹל בְּמָקוֹם קָטָן שֶׁלּוּגָסִי הִכִּיר, לֹא רָחוֹק מִשָּׁם.
לוּגָסִי נִיגֵּב חוּמוּס, וְשָׁתָה קָפֶה. פָּנָיו הָיוּ מְהוּרְהָרוֹת. אַחֲרֵי שֶׁסִּייֵּם, שָׁלַף אֶת הַטֵּלֵפוֹן הַנַּיָּיד שֶׁלּוֹ.
"שָׁלוֹם," אָמַר כְּשֶׁעָנוּ לוֹ, "זֶה הַמִּשְׂרָד שֶׁל רַב הַכּוֹתֶל? רָצִיתִי לִשְׁאוֹל מַשֶּׁהוּ. הָיִיתִי עַכְשָׁיו בַּכּוֹתֶל, וְהוּא לֹא הָיָה."
"לֹא יָכוֹל לִהְיוֹת," עָנְתָה הַפְּקִידָה, "הָרַב נִמְצָא פֹּה מֵהַבּוֹקֶר."
"לֹא הָרַב," אָמַר לוּגָסִי, "הַכּוֹתֶל. לֹא הָיָה כּוֹתֶל."
"אָה," עָנְתָה הַפְּקִידָה. "הוּא בְּשִׁיפּוּץ."
"מָה אַתְּ אוֹמֶרֶת," אָמַר לוּגָסִי. "מִי מְשַׁפֵּץ?"
"הָעִירִיָּיה," אָמְרָה. "אֲנִי לֹא יוֹדַעַת בְּדִיּוּק. הָרַב דִּיבֵּר בַּבּוֹקֶר עִם מִשְׁמַר הַגְּבוּל, הֵם לָקְחוּ אֶת הָאֲבָנִים בִּשְׁבִיל הַשִּׁיפּוּץ. זֶה מִבְצָע מְיוּחָד."
"מִשְׁמַר הַגְּבוּל? מִי זֶה, הַבָּחוּר הַדְּרוּזִי מֵהַמַּחְסוֹם, אִיתּוֹ דִּיבַּרְתֶּם?"
"כֵּן, כֵּן," עָנְתָה הַפְּקִידָה. הִיא הֵחֵלָּה לְאַבֵּד אֶת סַבְלָנוּתָהּ. "זֶה מֵהָעִירִיָּיה, זֶה מִבְצָע מְיוּחָד. לִכְבוֹד שְׁלוֹשֶׁת אֲלָפִים שָׁנָה לִירוּשָׁלַיִם."
"תּוֹדָה," עָנָה לוּגָסִי וְנִיתֵּק. הִבַּטְנוּ זֶה בָּזֶה.
הוּא אָמַר: "שִׂיחַקְנוּ אוֹתָהּ. נִרְאֶה לִי, שָׁבוּעַ הַבָּא אֲנִי מַעֲבִיר אֶת הַכַּסָּפוֹת שֶׁל בַּנְק לְאוּמִּי."

* * *

כָּל אוֹתוֹ הַיּוֹם וְהַלַּיְלָה עָבַדְנוּ כְּמוֹ מְטוֹרָפִים, יַחַד עִם הַפּוֹעֲלִים, וּלְמָחֳרָת – לִקְרַאת זְרִיחָה, בְּסוֹף הַמִּשְׁמֶרֶת הַשְּׁנִיָּה שֶׁל הָרוֹמָנִים – הַכֹּל הִסְתַּיֵּים. עָמַדְנוּ בְּמַיִם, הַגַּלִּים לִיחֲכוּ אֶת שׁוּלֵי מִכְּנָסֵינוּ הַמּוּפְשָׁלִים, וְעֵינֵינוּ הִבִּיטוּ בַּכּוֹתֶל הַמַּעֲרָבִי הֶחָדָשׁ. הוּא נִרְאֶה נֶהֱדָר.
"הַמָּקוֹם הַקָּדוֹשׁ בְּיוֹתֵר לָעָם הַיְּהוּדִי," אָמַר לוּגָסִי. בְּעֵינָיו עָמְדוּ דְּמָעוֹת.
"גַּן הָעַצְמָאוּת?"
"אַל תְּקַלְקֵל."
הוּא שִׁילֵּם לַפּוֹעֲלִים וְהֵם עָלוּ לָאוֹטוֹבּוּס, וְנֶעֶלְמוּ. נִשְׁאַרְנוּ לַעֲמוֹד שָׁם, מַבִּיטִים בִּמְלֶאכֶת כַּפֵּינוּ. אַחֲרֵי כַּמָּה דַּקּוֹת נִתְקַפְתִּי רָעָב, וְנִזְכַּרְנוּ שֶׁלֹּא אָכַלְנוּ מֵאָז הַחוּמוּס בִּירוּשָׁלַיִם. עָלֵינוּ לְקָפֶה רָגָאטָה, לָקַחְנוּ שׁוּלְחָן לְיַד הַחַלּוֹן, וְיָשַׁבְנוּ שְׁנֵינוּ בִּשְׁתִיקָה, מַבִּיטִים בְּחוֹף.
"הַר הַבַּיִת בְּיָדֵינוּ," אָמַר לוּגָסִי.

* * *

בַּהַתְחָלָה, הַכֹּל הָלַךְ חָלָק. צִיבּוּר הָרוֹחֲצִים אָמְנָם הִבִּיעַ תְּמִיהָה מְסוּיֶּמֶת, אֲבָל עוֹד לֹא נוֹלַד הַקִּיר שֶׁיַּפְרִיעַ לָהֶם לְהִשְׁתַּזֵּף. הַתַּיָּירִים, לְעוּמַּת זֹאת, הִתְלַהֲבוּ מְאוֹד. הִגְדִּיל לַעֲשׂוֹת אָמֵרִיקָאִי עָשִׁיר בְּשֵׁם ג'וֹ רִיבְלִין מִשִּׁיקָגוֹ, הַיּוֹ"ר וְהַבְּעָלִים שֶׁל "רִיבְלִין אֶת רִיבְלִין כַּפְתּוֹרִים וְרִיצְ'רָצִ'ים", שֶׁשָּׁלַח מִמְּלוֹנוֹ מִבְרַק בְּרָכָה לְרֹאשׁ הָעִיר, וְצֵירֵף צֵ'ק עַל סַךְ מֵאָה אֶלֶף דּוֹלָר.
"רַעְיוֹן מַבְרִיק לְמַעַן הַתַּיָּירוּת בְּתֵל אָבִיב וּבְיִשְׂרָאֵל בִּכְלָל נְקוּדָּה," כָּתַב, "אִם רַק לַמִּמְשָׁל הָאָמֵרִיקָאִי הָיָה הָאוֹמֶץ שֶׁלָּכֶם לֹא הָיִינוּ צְרִיכִים לִנְסוֹעַ עַד לְפָאקִינְג גְּרַנְד קַנְיוֹן בִּשְׁבִיל לִרְאוֹת אֶת הַפָאקִינְג גְּרַנְד קַנְיוֹן נְקוּדָּה."
הַצִּיבּוּר הַדָּתִי בְּתֵל אָבִיב קִיבֵּל אֶת הַכּוֹתֶל הֶחָדָשׁ בִּרְגָשׁוֹת מְעוֹרָבִים, אוּלָם עַד מְהֵרָה הִסְתַּגֵּל לְרַעְיוֹן. רֵאשִׁית, אַף אָח דְּלָא הוֹדָה בְּפֶה מָלֵא שֶׁזֶּה אָכֵן הַכּוֹתֶל הַהוּא – רַב הַכּוֹתֶל עֲדַיִין הִתְעַקֵּשׁ שֶׁהַמְּקוֹרִי בְּשִׁיפּוּצִים – וְשֵׁנִית, גַּם אִם זֶה כֵּן הַהוּא, לֹא נוֹרָא אִם הוּא יִהְיֶה כַּמָּה שָׁנִים בְּתֵל אָבִיב. מִכָּל רַחֲבֵי הָאָרֶץ הִגִּיעוּ עוֹלִים לְרֶגֶל, שֶׁהִכְרִיזוּ שֶׁהַמִּיקּוּם הֶחָדָשׁ לֹא רַק יוֹתֵר נוֹחַ, הוּא גַּם הַרְבֵּה יוֹתֵר בָּטוּחַ – בְּהִתְחַשֵּׁב בַּנְּסִיבּוֹת הַבִּטְחוֹנִיּוֹת בָּהֶן שְׁרוּיָה הָעִיר הָעַתִּיקָה מִזֶּה כַּמָּה וְכַמָּה שָׁנִים.
לְמַרְבֵּה הַפֶּלֶא, אֲפִילּוּ הַסְּטָטוּס קְווֹ הַקָּדוֹשׁ לֹא נִפְגַּע, לַמְרוֹת הַקִּירְבָה הַמְּסוּכֶּנֶת בֵּין הַמִּתְפַּלְּלִים לַצִּיבּוּר הַמִּשְׁתַּזְּפוֹת. אֵלֶּה הָיוּ עִם הַפָּנִים לַקִּיר, אֵלֶּה עִם הַפָּנִים לַיָּם, וְכוּלָּם נִפְגְּשׁוּ בְּקַו חָמֵשׁ, שֶׁתּוּגְבַּר בְּעוֹד חֲמִישִּׁים אוֹטוֹבּוּסִים חֲדָשִׁים. אֲפִילּוּ הַהוֹמוֹאִים בַּגַּן הָעַצְמָאוּת הִתְרַגְּלוּ לְבַסּוֹף לְרַעְיוֹן. רַבִּים מֵהֶם, כָּךְ גִּילָּה נְצִיג מֶרֶ"צ בְּמוֹעֶצֶת הָעִיר, בָּאוּ מֵרֶקַע מָסוֹרְתִּי, וְקֵירַבְתּוֹ שֶׁל הַכּוֹתֶל הַמַּעֲרָבִי שִׁיפְּרָה בְּמַפְתִּיעַ אֶת חַיֵּי הַמִּין שֶׁלָּהֶם.
הַבְּעָיָה הִתְחִילָה כְּשֶׁרֹאשׁ הָעִיר הֵבִין מָה יֵשׁ לוֹ בַּיָּד. אַחֲרֵי הֶלֶם הַשָּׁבוּעַ הָרִאשׁוֹן, שֶׁבּוֹ זָרַק לַפַּח פַקְס אַחֲרֵי פַקְס, וּפִיטֵּר כָּל אָדָם שֶׁהֵעֵז לְהַצִּיעַ שֶׁהַכּוֹתֶל הַמַּעֲרָבִי עָבַר לִתְחוּם שִׁיפּוּטוֹ, הֶחֱלִיט לְבַסּוֹף לָרֶדֶת לַיָּם וְלִרְאוֹת מָה קוֹרֶה שָׁם. כְּשֶׁנּוֹכַח שֶׁהָעָם – שׁוּב, לַעֲזָאזֵל – צוֹדֵק, הִתְחִילוּ הַצָּרוֹת.
דָּבָר רִאשׁוֹן הוּא הִכְרִיז שֶׁהַכּוֹתֶל הַמַּעֲרָבִי יִיקָּרֵא מֵעַתָּה "כּוֹתֶל מַלְכֵי יִשְׂרָאֵל" – פִּיצּוּי עַל כִּיכַּר מַלְכֵי יִשְׂרָאֵל, שֶׁנִּלְקְחָה מֵהֶם אַחֲרֵי רֶצַח רַבִּין. פְּעוּלָּתוֹ הַבָּאָה הָיְתָה לְהַזְמִין אֶת יַעֲקֹב אֲגַם לִצְבּוֹעַ אֶת הַכּוֹתֶל בִּצְבָעִים זַרְחָנִיִּים מִתְחַלְּפִים. "יַעֲקֹב אֲגַם", כָּךְ אָמַר בִּמְסִיבַּת עִיתּוֹנָאִים שֶׁהוֹעָבְרָה בְּשִׁידּוּר יָשִׁיר מֵחוֹף הַיָּם – "הוּא אָמָּן בֵּינְלְאוּמִּי הַמְּשַׁלֵּב קִינֵטִיּוֹת וְיַהֲדוּת, וְהוּא יָשַׁם אֶת הַכּוֹתֶל עַל הַמַּפָּה שֶׁל הַמִּילֶנְיוּם הַבָּא!"
וְאַחַר כָּךְ הִגִּיעָה מַעֲרֶכֶת הַסָּאוּנְד הַמְּיוּחֶדֶת, שֶׁהוּתְקְנָה לְצִידֵּי הַכּוֹתֶל, וְשִׁידְּרָה הוֹדָעוֹת חָסוּת מִטַּעַם הָעִירִיָּיה וּמוּזִיקָה יִשְׂרְאֵלִית, 24 שָׁעוֹת בִּימָמָה.
לֹא עָבַר יוֹם, וַעֲרוּץ 2 הִכְרִיז עַל סִדְרַת מוֹפְעֵי קַיִץ בְּשִׁידּוּר יָשִׁיר, שֶׁיִּיקָּרְאוּ "רוֹקוֹתֵל". הַיְישֵׁר מִבִּימַת הַבִּידּוּר הַמִּסְתּוֹבֶבֶת, הַחֲדָשָׁה, הַפְּנֵיאוֹמֵטִית, שֶׁקָּנוּ בִּמְיוּחָד בְּגֶרְמַנְיָה וֶהֱטִיסוֹ לַכּוֹתֶל. דּוּדוּ טוֹפָּז יַנְחֶה, דּוּדוּ דּוֹתָן יְסַפֵּר בְּדִיחוֹת, וְדָוִד שְׁמוֹאֵלבִיץ' – רֹאשׁ וַעַד הָעוֹבְדִים שֶׁל הַחַשְׁמַלָּאִים בָּעִירִיָּיה – הִכְרִיז שֶׁאִם לֹא יַגִּיעוּ אִיתָּם לְהֶסְכֵּם לִפְנֵי הַתּוֹכְנִית, הֵם יַחְשִׁיכוּ אֶת כָּל הַחוֹף.
בַּשָּׁלָב הַזֶּה, לוּגָסִי הִפְסִיק לְהַחֲזִיר לִי טֵלֵפוֹנִים. אֲבָל גַּם הוּא נִשְׁבַּר, כַּאֲשֶׁר אַלִּיפוּת צַהַ"ל נֶעֶרְכָה בַּמָּקוֹם, וּמֵאוֹת לוֹחֲמֵי חִי"ר יָרְדוּ אֶת הַכּוֹתֶל בַּסְּנַפְלִינְג. בְּאוֹתוֹ יוֹם, בְּאַרְבַּע אַחֵר הַצָּהֳרַיִים, הוּא צִלְצֵל אֵלַי.
"שָׁמַעְתָּ?" אָמַר בְּקוֹל שָׁפוּף.
"זֶה כְּלוּם," אָמַרְתִּי. "עִיתּוֹן תֵּל אָבִיב מְאַרְגֵּן לִיגַת סְקְווֹשׁ עַל הַחוֹף. נָחָשׁ בְּמָה הֵם מִשְׁתַּמְּשִׁים בְּתוֹר קִיר?"
"עוֹד שָׁעָה, בְּהִילְטוֹן," אָמַר וְנִיתֵּק. נִיחַשְׁתִּי שֶׁהוּא יָבִיא אִיתּוֹ מַצַּב רוּחַ מֵחוּרְבָּן, אֲבָל לֹא שִׁיעַרְתִּי עַד כַּמָּה. כְּשֶׁהִגַּעְתִּי לַמָּקוֹם רָאִיתִי אוֹתוֹ מֵרָחוֹק, עוֹמֵד שָׁפוּף לְיַד הַקִּיּוֹסְק עַל הַחוֹף, עִם סִיגַרְיָה בַּיָּד. זוֹ הָיְתָה הַפַּעַם הָרִאשׁוֹנָה שֶׁהֵעַזְנוּ לְהִתְקָרֵב אֶל הַכּוֹתֶל מֵאָז הֶעֱבַרְנוּ אוֹתוֹ מִיְּרוּשָׁלַיִם, וְהוּא לֹא נִרְאֶה טוֹב.
בְּרֹאשׁוֹ, לְרוֹחַב שׁוּרַת הָאֲבָנִים הָעֶלְיוֹנָה, הִתְנוֹסֵס שֶׁלֶט אֵלֶקְטְרוֹנִי מְהַבְהֵב: "הַכּוֹתֶל הַמַּעֲרָבִי בְּחָסוּת יְדִיעוֹת אַחֲרוֹנוֹת וְיִשְׂרָאכַּרְט". קְצָת יוֹתֵר לְמַטָּה הָיְתָה מְרוּסֶּסֶת כְּתוֹבֶת גְּרָפִיטֵי: "אָבִיב גֶּפֶן, אֱלוֹהִים". וְדָוִד לוּגָסִי לֹא נִרְאָה יוֹתֵר טוֹב מֵהַכּוֹתֶל שֶׁלּוֹ.
"מָה נַעֲשָׂה?" אָמַר. עֵינָיו הָיוּ אֲדוּמּוֹת. הוּא מָצַץ אֶת הַסִּיגַרְיָה שֶׁלּוֹ בְּכוֹחַ.
"אוּלַי אֲנָשִׁים יֵירָגְעוּ. תֵּן לָהֶם זְמַן. זֶה חָדָשׁ."
הוּא הִנְהֵן. הִתְקָרַבְנוּ לַמַּחְסוֹם הַמִּשְׁטַרְתִּי שֶׁהִפְרִיד בֵּין הָרוֹחֲצִים לַמִּתְפַּלְּלִים. בְּקָצֵהוּ הָיְתָה בּוּדְקֶה קְטַנָּה. לָקַחְנוּ כִּיפָּה מְעוּבָּד זָקֵן בְּמַדִּים כְּתוּמִּים, שֶׁעֲלֵיהֶם הָיָה מְצוּיָּר הַכּוֹתֶל מוּל הַיָּם. הַכִּיפָּה הָיְתָה כְּתוּמָּה אַף הִיא, וְעָלֶיהָ הִתְנוֹסֵס אוֹתוֹ צִיּוּר, בְּלִיוּוּי הַמִּשְׁפָּט: "שְׁקִיעָה בְּכוֹתֶל – חֲווֹיָה!"
עָבַרְנוּ אֶת הַמַּחְסוֹם וְנִכְנַסְנוּ פְּנִימָה.
"רֶגַע, רַק רֶגַע!" קָרָא אַחֲרֵינוּ הַזָּקֵן בְּמִבְטָא רוּסִי.
"מָה?" הִסְתּוֹבַבְתִּי אֵלָיו.
"חֲמִישִּׁים שֶׁקֶל בִּשְׁבִיל כְּנִיסָה בְּבַקָּשָׁה," אָמַר הַזָּקֵן בְּמַדִּים הַכְּתוּמִים.
הִבַּטְתִּי בְּלוּגָסִי. הוּא הֶחֱזִיר לִי מַבָּט.
"עֶשֶׂר בַּלַּיְלָה," אָמַר. "תִּהְיֶה מוּכָן. אֲנִי אָבוֹא לֶאֱסוֹף אוֹתְךָ."

* * *

וּבְאוֹתוֹ לַיְלָה הֶחֱזַרְנוּ אֶת הַכּוֹתֶל לִירוּשָׁלַיִם. גָּמַרְנוּ אֶת כָּל הָעֲבוֹדָה בִּשְׁמוֹנֶה שָׁעוֹת שֶׁל עֲבוֹדָה מְאוּמֶּצֶת. שְׁנֵי הַצְּווֹתִים עָבְדוּ יַחַד, הָרוֹמָנִים וְהָעַרְבִים, וְעַד עֲלוֹת הַשַּׁחַר עָמַד הַכּוֹתֶל בַּחֲזָרָה בִּמְקוֹמוֹ הַטִּבְעִי.
לוּגָסִי עָמַד וְהִבִּיט בַּקִּיר שֶׁלּוֹ. הוּא מָחָה דִּמְעָה מִזָּוִוית עֵינוֹ. "נִיסִּינוּ," אָמַר.
הַפּוֹעֲלִים כְּבָר הָיוּ בְּאוֹטוֹבּוּסִים, מוּכָנִים לָזוּז. הַמַּשָּׂאִיּוֹת הָרֵיקוֹת עָזְבוּ בָּזוֹ אַחַר זוֹ אֶת מִגְרַשׁ הַחֲנָיָה. עָמַדְנוּ בְּשֶׁקֶט, כְּשֶׁלְּפֶתַע נִשְׁמַע מֵאֲחוֹרֵינוּ קוֹל כִּחְכּוּחַ גָּרוֹן בַּיְישָׁנִי. זֶה הָיָה רַב הַכּוֹתֶל.
הוּא אָמַר: "אָה... נִגְמְרוּ הַשִּׁיפּוּצִים, יְהוּדִי?"
הִסְתּוֹבַבְנוּ אֵלָיו. עֵינָיו הָיוּ אֲדוּמּוֹת, שִׁיעֲרוּ פָּרוּעַ מְעַט, וְהוּא נִרְאֶה כְּמוֹ שֶׁבְּתוֹךְ שָׁבוּעַ אֶחָד הִזְקִין בְּמֵאָה שָׁנָה.
"נִגְמַר," אָמַר לוֹ לוּגָסִי בַּעֲדִינוּת. הוּא הִבִּיט בְּאִישׁ הַזָּקֵן, וְצַעַר גָּדוֹל וּבִלְתִּי מוּסְבָּר עָטַף אוֹתוֹ.
"ו... הַכֹּל בְּסֵדֶר?"
"הַכֹּל מַבְרִיק וּמְצוּחְצָח, כָּבוֹד הָרַב. שַׂמְנוּ בְּרָגִים לְחִיזּוּק, שָׁפַכְנוּ מֶלֶט, הַכֹּל כְּמוֹ חָדָשׁ. יַחֲזִיק עוֹד שְׁלוֹשֶׁת אֲלָפִים שָׁנָה כְּמוֹ כְּלוּם."
"בָּרוּךְ הַשֵּׁם. בָּרוּךְ הַשֵּׁם!" הָרַב פָּלַט אֲנָחָה גְּדוֹלָה, וְהִשְׁתַּתֵּק. אַחֵר כָּךְ אָמַר: "יִישֵּׁר כּוֹחַ, בָּחוּר. רַק תַּגִּיד לָהֶם בָּעִירִיָּיה, פַּעַם הַבָּאָה, אֲנִי מְבַקֵּשׁ, שֶׁיַּגִּידוּ לִי מֵרֹאשׁ שֶׁעוֹשִׂים דָּבָר כָּזֶה. פֶּשְׁטַיְיסְט?"
"לֹא תִּהְיֶה פַּעַם הַבָּאָה," אָמַר לוּגָסִי. "אִם עוֹד פַּעַם אֲנִי לוֹקֵחַ – בְּאִמָּא שֶׁלִּי, לֹא מַחֲזִיר."







https://www.shortstoryproject.com/he/story/%d7%94%d7%90%d7%99%d7%a9-%d7%a9%d7%94%d7%a2%d7%91%d7%99%d7%a8-%d7%90%d7%aa-%d7%94%d7%9b%d7%95%d7%aa%d7%9c-%d7%94%d7%9e%d7%a2%d7%a8%d7%91%d7%99/
#אַבְּסוּרְד#הוּמוֹרִיסְטִי#יִשְׂרְאֵלִי#סְפֵּקוּלָטִיבִי#פּוֹלִיטִי#שָׁנוּן