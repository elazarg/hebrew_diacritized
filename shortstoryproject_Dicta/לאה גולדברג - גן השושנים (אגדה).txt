א

גָּבוֹהַּ, גָּבוֹהַּ, עַד לִשְׁחָקִים הִתְנוֹסֵס מִגְדָּלָהּ שֶׁל הַנְּסִיכָה הָעֲנוּגָּה. כּוּלּוֹ עָשׂוּי בְּדוֹלַח צַח וְרֹאשׁוֹ מְעוּלָּף פָּז וְאַבְנֵי תִּפְאֶרֶת. סָבִיב לוֹ הִשְׂתָּרֵעַ גַּן שׁוֹשַׁנִּים רַב-גּוֹנִים וּרְחַב יָדַיִים. מֵבִין הָרֶשֶׁת הַדַּקָּה שֶׁל שְׁבִילֵי זָהָב צָרִים הִשְׁקִיפוּ עֲרוּגוֹת בּוֹשֶׂם וַעֲלֵיהֶן שׁוֹשַׁנִּים אֵין מִסְפָּר – אֲדוּמּוֹת כְּחַמָּה הַשּׁוֹקַעַת, לִבְנוֹת כְּמוֹ כַּנְפֵי הַכְּרוּבִים, וּרְדִיּוֹת כְּמוֹ רָקִיעַ בַּבּוֹקֶר עִם עַפְעַפֵּי שַׁחַר, גַּם צְהוּבּוֹת כְּמוֹ זָהָב הַתַּלְתַּלִּים אֲשֶׁר לִגְבִירָתָם הַנְּסִיכָה. נָאוֹת גַּם צְנוּעוֹת. כָּל אַחַת מַזְהִירָה וְנֶחְמָדָה לָעַיִן שִׁבְעָתַיִים מֵהַיַּהֲלוֹמִים, הַסְּפִירִים וְהַתַּרְשִׁישׁ הַמְּשׁוּבָּצִים בִּבְדוֹלַח הַמִּגְדָּל. כָּל אַחַת שֶׁמֶשׁ קְטַנָּה.
וּמִן הָעֲרוּגוֹת עָלוּ הַשָּׁמַיְמָה רֵיחוֹת נְהָרָה, כְּמוֹ צְלִילֵי מַנְגִּינָה נִפְלָאִים, הִתְמַזְּגוּ וְהָיוּ לְמַקְהֵלָה אַחַת – מִזְמוֹר תְּהִילָּה לְיוֹפִי. וְכָל מִי שֶׁרָאָה בְּעֵינָיו אֶת כָּל הַתִּפְאֶרֶת וְהֶאֱזִין לְשִׁירַת הָרֵיחוֹת – אִם עָגוּם הוּא, שָׁכַח אֶת תּוּגָתוֹ, אִם דְּוַוי הוּא – הִבְלִיג עַל יִיסּוּרָיו וְאִם מֵת הוּא – קָם לִתְחִייָּה. וְהַגַּן הָיָה מוּקָּף חוֹמַת שֶׁיֵּשׁ גְּבוֹהָה וְעָבֶה שֶׁהִבְדִּילָה אוֹתוֹ מִכָּל הַתֶּבֶל. עַל הַחוֹמָה הִתְפַּתְּלוּ שׁוֹשַׁנִּים, אַךְ אַף אַחַת מֵהֶן לֹא הֵעֵזָּה לַעֲלוֹת עַד קָצֶה וּלְהוֹצִיא אֶת רֹאשָׁהּ מַעֲבָר לְעוֹלָם הַפְּרָחִים. וְשַׁעַר הַגַּן הָיָה סָגוּר וּמְסוּגָּר וּבְרֵיחֵי בַּרְזֶל קָשִׁים תּוֹלִים עָלָיו תָּמִיד.
מִדֵּי בּוֹקֶר בַּבּוֹקֶר, הַשְׁכֵּם, עִם הָנֵץ הַחַמָּה, כַּאֲשֶׁר קַרְנֵי הַשֶּׁמֶשׁ הָרִאשׁוֹנוֹת הֵאִירוּ אֶת רֹאשׁ הַמִּגְדָּל, וְהַבְּדוֹלַח הִבְהֵב וְנִצְנֵץ וְהִזְהִיר בִּשְׁלַל צְבָעָיו, כַּאֲשֶׁר הֵנִיעָה הָרוּחַ הַקְּלִילָה אֶת פַּעֲמוֹנֵי הַכֶּסֶף עַל חַלּוֹן חֲדַר מִשִּׁכְבָה שֶׁל הַנְּסִיכָה, הָיְתָה הִיא יוֹרֶדֶת לְתוֹךְ גַּנָּהּ. כַּפּוֹת רַגְלֶיהָ הַקְּטַנּוֹת הָיוּ מְלַטְּפוֹת אֶת הָאָרֶץ בְּדֶרֶךְ הִילּוּכָהּ, וְשׁוּלִי שִׂמְלָתָהּ הַצְּחוֹרָה, הַקַּלָּה, הָרֵיחָנִית נִשְׁקוֹ אֶת עֲקַבְיָה הַוְּורוּדִּים. הִיא הָיְתָה מַגִּיעָה עַד הַבְּאֵר, שׁוֹאֶבֶת מַיִם וּבְעֶצֶם יָדֶיהָ הַצָּרוֹת, הָעֲדִינוֹת כְּמוֹ כַּנְפֵי יוֹנִים לִבְנוֹת, הָיְתָה מַשְׁקָה אֶת פְּרָחֶיהָ, מְתַלֵּם לַתֶּלֶם, מֵעֲרוּגָה לַעֲרוּגָה, הָיְתָה טָסָה, שׁוֹפֶכֶת מַיִם חַיִּים עַל הַצִּיצִים, וְהֵם הָיוּ מִשְׁתַּחֲוִוים לְפָנֶיהָ בְּהוֹדָיָיה. כְּכַלּוֹתָהּ אֶת מְלָאַכְתָּהּ זוֹ, הָיְתָה עוֹבֶרֶת בֵּין הַפְּרָחִים לִרְאוֹת אִם לֹא קָרָה לָהֶם דָּבָר בַּלַּיְלָה. וְהָיָה אִם כָּפַף שׁוּשָׁן אֶחָד אֶת קוֹמָתוֹ – הָיְתָה מֵישִׁירָה אוֹתוֹ, אִם נֶעֱקַר מֵהַשּׁוֹרֶשׁ – הָיְתָה נוֹטַעַת אוֹתוֹ מֵחָדָשׁ, אִם נָבָל – הָיְתָה גּוֹזֶרֶת אוֹתוֹ מֵעַל הַשִּׂיחַ וּמַשְׁלִיכָה מִמֶּנָּה וָהָלְאָה. וְאַחַר נִיכּוּשׁ הָעֲרוּגוֹת מִקּוֹץ וּמְדַרְדֵּר וּמִכָּל עֵשֶׂב רַע – זָרְעָה חוֹל זָהָב עַל כָּל הַשְּׁבִילִים. כָּךְ עָבַר עָלֶיהָ יוֹמָהּ.
וְכַאֲשֶׁר בָּאָה הַשֶּׁמֶשׁ וְעַרְפְּלִים וְרוּדִּים הִתְחִילוּ תּוֹעִים בָּאֲוִויר, הָיְתָה הַנִּפְלָאָה עוֹבֶרֶת עוֹד פַּעַם אֶת הַגַּן לְאוֹרְכּוֹ וּלְרוֹחְבּוֹ וְעַל יָד כָּל שׁוּשָׁן כָּרְעָה בֶּרֶךְ, וּבְשִׂפְתוֹתֶיהָ, הַמְּתוּקוֹת כְּטַעְמוֹ שֶׁל עֲסִיס דּוּבְדְּבָנִים, נִשְׁקָהּ כָּל גְּבִיעַ וְגָבִיעַ. וְאַחֲרֵי נְשִׁיקָתָהּ זוֹ הָיוּ הַפְּרָחִים נָאוִוים וְיָפִים שִׁבְעָתַיִים וְרֵיחָם חָרִיף וּמִשְּׂכַר שִׁבְעִים וְשִׁבְעָה. וְהַנְּסִיכָה בְּעַצְמָהּ הֲלוּמַת רֵיחַ פְּרָחֶיהָ, הָיְתָה עוֹלָה לְחַדְרָהּ שֶׁבְּתוֹךְ הַמִּגְדָּל לְמַעַן הִתְמַסֵּר שָׁם לַלַּיְלָה הַכָּחוֹל רַב הַחֲלוֹמוֹת.

ב

וּמֵעֵבֶר לַחוֹמָה הָיְתָה עִיר גְּדוֹלָה, הוֹמִיָּיה וּמִזּוּהֲמָה. רְחוֹבוֹת אֲרוּכִּים, צָרִים וּמְרוּפָּשִׁים הִתְפַּתְּלוּ בָּהּ כְּמוֹ נְחָשִׁים. בָּתִּים אֲפוֹרִים, גְּבוֹהִים, בַּעֲלֵי חַלּוֹנוֹת קְטַנִּים וּמְלוּכְלָכִים וְגַגּוֹת מוּחְלָדִים, עָמְדוּ צְפוּפִים זֶה עַל יָד זֶה, כָּךְ שֶׁנִּדְמֶה כִּי רוֹצֶה כָּל אֶחָד לַהֲדוֹף אֶת מִשְׁנֵהוּ וְלִתְפּוֹס אֶת מְקוֹמוֹ. וְאַלְפֵי אֲרוּבּוֹת שֶׁל בָּתֵּי חֲרוֹשֶׁת הֵרִימוּ אֶת רָאשֵׁיהֶן לְמַעְלָה, וְהָיוּ מְקַטְּרוֹת לַשָּׁמַיִם אֶת הֶעָשָׁן הַשָּׁחוֹר. וּמִחוּץ לָעִיר הָיוּ בְּרֵיכוֹת מַיִם יְרוּקּוֹת, מַעֲלוֹת צַחֲנָה, שָׂדוֹת דַּלִּים שֶׁשִּׁיבּוֹלֵיהֶם נְמוּכוֹת וּשְׁדוּפוֹת וּבָתִּים שְׁפָלִים, יְשָׁנִים וּרְעוּעִים. וְרַק רֵיחַ הַשּׁוֹשַׁנִּים הַנִּפְלָא, שֶׁעָלָה מִתּוֹךְ גַּן הַנְּסִיכָה וְהָיָה מְרַחֵף בָּאֲוִויר, הָיָה שׁוֹפֵךְ מְעַט נוֹעַם עַל הָעִיר הַזְּעוּמָה.
מִדֵּי בּוֹקֶר בַּבּוֹקֶר, כַּאֲשֶׁר אוֹרוֹ מְעַט הַשָּׁמַיִם הַמְּעוּנָּנִים, וְכָל הָאֲרוּבּוֹת שֶׁל בָּתֵּי הַחֲרוֹשֶׁת שָׁאֲגוּ בְּמַקְהֵלָה פְּרָאִית אַחַת אֶת שַׁאֲגָתָן הָאֲיוּמָּה, הָיוּ יוֹצְאִים תּוֹשָׁבֵי הָעִיר מִבָּתֵּיהֶם. שַׂעֲרוֹתֵיהֶם הָיוּ פְּרוּעוֹת, עֵינֵיהֶם אַדְּמוּ מִדְּמָעוֹת וּנְדוּדֵי שֵׁינָה. שִׂפְתוֹתֵיהֶם הָיוּ חִיוְּורוֹת וּבָלוֹת, בִּגְדֵיהֶם עֲשׂוּיִים אֶרֶג גַּס, קְרוּעִים וַאֲפוֹרִים כְּמוֹ אֲבַק חוּצוֹת. אֲפִילּוּ רָאשֵׁי הַיְּלָדִים הָיוּ מוֹרְדִים, וְאַף אֶחָד לֹא הֵעֵז לְהָרִים אֶת קוֹלוֹ בִּצְחוֹק. חֲבוּרוֹת-חֲבוּרוֹת הָיוּ הוֹלְכִים לְבָתֵּי הַמְּלָאכָה וּבָתֵּי הַחֲרוֹשֶׁת לַעֲבוֹד עֲבוֹדַת פֶּרֶךְ. וְאַחַר קָפָא כָּל אֶחָד עַל מְלַאכְתּוֹ. זֶה כָּפַף אֶת גַּבּוֹ בְּמֶשֶׁךְ יוֹם אָרוֹךְ וְאָפוֹר עַל הַמַּחַט, זֶה גַּלְגַּל בְּלִי הֶרֶף אֶת גַּלְגַּל הַמְּכוּנֶּה, זֶה חֵפֶר בּוֹר בָּאֲדָמָה הַקָּשֶׁה כְּאֶבֶן, זֶה הִשְׁלִיךְ בְּלִי הֶפְסֵק עֵצִים אֶל פִּי הַכִּבְשָׁן הַבּוֹעֵר וְטִיפּוֹת זֵיעָה גְּדוֹלוֹת הִתְגַּלְגְּלוּ מֵעַל כָּל גּוּפוֹ הַמְּפוּחָם. וּבָעֶרֶב, כַּאֲשֶׁר הוּדְלְקוּ בִּרְחוֹבוֹת הַפָּנָסִים הַצְּהוּבִּים וְאוֹרָם הֶעָכוּר שָׁטַף אֶת כָּל הָעִיר, עָזְבוּ הָאֲנָשִׁים, עֲיֵיפִים לַמָּוֶות, אֶת מְלָאַכְתָּם וְיָצְאוּ הַחוּצָה, מְמַהֲרִים לְבָתֵּיהֶם לְמַעַן לְשָׁבוּעַ שָׁם בְּחִיפָּזוֹן פַּת לֶחֶם יַבָּשָׁה, לְהֵירָדֵם וְלִשְׁכּוֹחַ אֶת הַכּוֹל, אֶת הַכּוֹל...
וּבְדַרְכָּם לְבֵיתָם לִיוְּותָה אוֹתָם הַשְּׁאָגָה הַשְּׁנִיָּיה שֶׁל בָּתֵּי הַחֲרוֹשֶׁת.

ג

וְרַק שָׁלוֹשׁ פְּעָמִים בְּשָׁנָה, בִּימוֹת הַחַגִּים הַגְּדוֹלִים, הָיְתָה הָעִיר מְשַׁנָּה אֶת צוּרָתָהּ. אָז הָיוּ יוֹתֵר נְקִיִּים הָרְחוֹבוֹת הַצָּרִים וְחִיּוּךְ מוּזָר נִרְאֶה עַל פְּנֵי הַבָּתִּים, וּבְחַלּוֹנוֹתֵיהֶם הַקְּטַנִּים נִצְנְצוּ וִילָאוֹת צָחִים. בְּאוֹתָם הַיָּמִים שָׁתְקוּ אֲרוּבּוֹתֵיהֶם שֶׁל בָּתֵּי הַחֲרוֹשֶׁת וּבַבּוֹקֶר הָיוּ הָאֲנָשִׁים שׁוֹהִים בְּבֵיתָם עַד שָׁעָה מְאוּחֶרֶת. וְאַחַר יָצְאוּ הַחוּצָה, רַעֲנָנִים עִם בַּת שְׂחוֹק עַל שִׂפְתוֹתֵיהֶם, רְחוּצִים וּמְלוּבָּשִׁים בִּגְדֵי חַג מְנוּמָּרִים. כּוּלָּם מִיהֲרוּ אֶל הַמִּגְרָשׁ שֶׁלִּפְנֵי גַּן הַנְּסִיכָה, וְשָׁם הָיוּ עוֹמְדִים וּמְצַפִּים.
וּבַשָּׁעָה הַשְׁתֵּים עֶשְׂרֵה בַּצָּהֳרַיִים הָיְתָה הַנְּסִיכָה בְּכָל הוֹד יוֹפְיָיהּ מוֹפִיעָה עַל הַחוֹמָה, מֶדְיָה הַצְּחוֹרִים נָפְלוּ קִיפּוּלִים-קִיפּוּלִים עַל שֶׁיֵּשׁ הַחוֹמָה, עַל פָּנֶיהָ הָרַכִּים, בֵּין עַפְעַפֶּיהָ, הִזְהִירוּ שְׁתֵּי עֵינַיִים כְּחוּלּוֹת, כְּמוֹ בְּרֵיכוֹת מַיִם בֵּין הַסּוֹף. עַל יָדָהּ נִמְצָא סַל גָּדוֹל וּבוֹ שׁוֹשַׁנִּים נִפְלָאוֹת מִשּׁוֹשַׁנֵּי גַּנָּהּ. זְמַן מָה הָיְתָה הִיא מִתְבּוֹנֶנֶת אֶל הַמִּגְרָשׁ הַמְּנוּמָּר, שֶׁאַלְפֵי צְבָעִים בְּהִירִים, נֶחְמָדִים לָעַיִן, בָּעֲרוּ שָׁם בְּקַרְנֵי הַחַמָּה וְאַחַר כָּךְ בְּאֶצְבְּעוֹתֶיהָ הָאֲרוּכּוֹת הָיְתָה הִיא מוֹצִיאָה אֶת הַפְּרָחִים מִתּוֹךְ הַסַּל וּמַשְׁלִיכָה אוֹתָם אֶחָד אֶחָד לֶהָמוֹן הַמִּצְפֶּה, וְזֶה הָיָה מִתְנַפֵּל עַל הַפֶּרַח, קוֹרֵעַ אוֹתוֹ לִגְזָרִים קְטַנְטַנִּים, וְכָל מִי שֶׁבָּא לְיָדוֹ וְלוּ רַק עָלָה אֶחָד הָיָה מְאוּשָּׁר.
וְאַחֲרֵי שֶׁחֶלְקָהּ הַנְּסִיכָה אֶת מַתְּנוֹתֶיהָ, הָיְתָה יוֹרֶדֶת מֵעַל הַחוֹמָה אֶל תּוֹךְ הַגַּן וּמַקְשִׁיבָה שָׁם לְשִׁירֵי הָאוֹשֶׁר אֲשֶׁר שַׂר הֶהָמוֹן הַמִּתְפַּזֵּר. הַצְּלִילִים הָיוּ אַדִּירִים וּמְלֵאֵי תִּקְוָות. הֵם צִלְצְלוּ בָּאֲוִויר הַצָּלוּל כְּמוֹ צְחוֹק הָרַעַם בִּשְׁמִי הָאָבִיב וְנִדְמוּ רַק עִם עֶרֶב.
וּלְמָחֳרָת הָיְתָה הַנְּסִיכָה מַתְחִילָה שׁוּב אֶת עֲבוֹדָתָהּ בְּגַן הַשּׁוֹשַׁנִּים. וְגַם מֵעֵבֶר לַחוֹמָה הָיוּ מִתְחַדְּשִׁים הַחַיִּים הַקָּשִׁים שֶׁל יְמוֹת הַחוּלִּין.

ד

פַּעַם הָיְתָה שְׁנַת בְּצוּרַת. הָאֲדָמָה הַדַּלָּה שֶׁמִּחוּץ לָעִיר הוֹלִידָה רַק מְעַט, וְהַשִּׁיבּוֹלִים הַנְּמוּכוֹת וְהָרָזוֹת נִשְׂרְפוּ בְּאֶבֶן. יָבְשׁוּ הַבְּאֵרוֹת וּבְרֵיכוֹת הַמַּיִם, אַבְנֵי הַמְּרַצֶּפֶת בְּתוֹךְ הָעִיר בָּעֲרוּ כְּמוֹ גֶּחָלִים, וְהָאָבָק עָלָה וְהִיתַּמֵּר וְכִיסָּה אֶת הַכּוֹל. הָאֲנָשִׁים נִלְאוּ מֵהָרָעָב וְהַצָּמָא. הֵם עוֹד יוֹתֵר כָּפְפוּ אֶת גַּבָּם. פְּנֵיהֶם הָיוּ חִיוְּורִים וְקוֹדְרִים וְעֵינֵיהֶם בָּעֲרוּ וְאֶגְרוֹפֵיהֶם נִתְכַּוְּוצוּ. וּמִשֶּׁהִגִּיעַ הַחַג, אַף אֶחָד מִתּוֹשָׁבֵי הָעִיר לֹא לָבַשׁ אֶת בְּגָדָיו הַמְּנוּמָּרִים. מְפוּחָמִים, מְלוּכְלָכִים, בְּקִרְעֵי בִּגְדֵיהֶם, הִתְאַסֵּף הָעָם עַל הַמִּגְרָשׁ שֶׁלִּפְנֵי בֵּית הַנְּסִיכָה וּבְאִי סַבְלָנוּת חִיכּוּ לְבוֹאָה. וְהִיא הִתְמַהְמְהָה קְצָת בְּאוֹתוֹ בּוֹקֶר: "מָה יָפֶה עָלוּ הַפְּרָחִים בָּזוֹ הַשָּׁנָה! וְהַסַּל הָיָה כֹּה מָלֵא. מָה תִּגְדַּל הַשִּׂמְחָה, כַּאֲשֶׁר אָבִיא אֶת הַשּׁוֹשַׁנִּים אֲלֵיהֶם" – חָשְׁבָה. וְאוּלָם הַקּוֹלוֹת הַמּוּזָרִים, אֲשֶׁר נִשְׁמְעוּ לָהּ מֵעֵבֶר לַחוֹמָה הִבְהִילוּהָ. "מָה שָׁם?", הִרְהֲרָה הִיא, "הֵן מֵעוֹלָם לֹא שָׁמַעְתִּי עוֹד כָּאֵלֶּה, וְכִי מַדּוּעַ לֹא?", הֶחֱלִיטָה לְבַסּוֹף בְּלִבָּהּ וְהִתְחִילָה עוֹלָה וְכַאֲשֶׁר עָלְתָה הִגִּיעָה לְאוֹזְנָהּ יְלָלָה מְשׁוּנָּה – קוֹל בְּכִיַּית הַיְּלָדִים, אֶנְקַת הַנָּשִׁים וְהַשְּׁאָגוֹת, אֲשֶׁר עָלוּ מִגְּרוֹנָם הַנִּיחָר שֶׁל הַגְּבָרִים, וְכַאֲשֶׁר הִשְׁפִּילָה אֶת עֵינֶיהָ לִרְאוֹת אֶת הַמִּגְרָשׁ, נִבְהֲלָה עַד שֶׁבְּקוֹשִׁי הֶחֱזִיקָה מַעֲמָד – כֹּה שָׁחוֹר וּמְכוֹעָר הוּא הָיָה. אַךְ בְּכָל זֹאת הִכְנִיסָה אֶת יָדָהּ לְתוֹךְ סַל הַפְּרָחִים וְרָצְתָה לְהַשְׁלִיכָם לֶהָמוֹן. וְאוּלָם צְחוֹק פִּרְאִי, שֶׁהִתְפָּרֵץ מִכָּל הַגְּרוֹנוֹת, הִפְרִיעַ בָּעֵדָה.
"דַּי!" צָעֲקוּ לָהּ מִלְּמַטָּה – "אֵין לָנוּ צוֹרֶךְ בְּמַתְּנוֹתַיִיךְ! אָנוּ לֹא נַרְשֶׁה לְךָ לָשֶׁבֶת לְבַטֵּחַ מֵעֵבֶר לְחוֹמָתְךָ וְלֵיהָנוֹת מֵרִיחַ פְּרָחַיִיךְ. רְאִי מָה דַּלּוֹנוּ! מָה רָזוֹת יָדֵינוּ, מָה הִלְבִּינוּ שַׂעֲרוֹת רֹאשֵׁנוּ. רְאִי מָה מְכוֹעָרִים אֲנַחְנוּ, וּמָה מִזּוּהֲמָה עִירֵנוּ. אֵין אָנוּ רוֹצִים עוֹד בְּחַיֵּי הַכְּלָבִים. לָנוּ נְחוּצוֹת שׁוֹשַׁנִּים נִפְלָאוֹת בְּתוֹךְ גַּנֵּינוּ וְלֹא מֵעֵבֶר לְחוֹמָתְךָ! צְאִי אֵלֵינוּ! לְכִי עִמָּנוּ. הַיי הַגַּנֶּנֶת בְּגַנֵּינוּ. פִּתְחֵי אֶת הַשְּׁעָרִים! וְאִם לֹא... הִנֵּה אָנוּ מְנַפְּצִים אֶת הַחוֹמָה, מַשְׁבְּרִים לִרְסִיסִים אֶת מְגַדְּלַיִיךְ וְרוֹמְסִים בַּסּוּלְיוֹת מַגָּפֵינוּ אֶת כָּל הַשּׁוֹשַׁנִּים אֲשֶׁר לָךְ. פִּתְחֵי אֶת הַשְּׁעָרִים!".
וְהַנְּסִיכָה הוֹרִידָה אֵין-אוֹנִים אֶת יָדֶיהָ, עִיקְּמָה בִּכְאֵב אֶת שִׂמְלוֹתֶיהָ, וּדְמָעוֹת זוֹהַר גְּדוֹלוֹת הִתְגַּלְגְּלוּ מֵעֵינֶיהָ. וְאַחַר יָרְדָה מֵעַל הַחוֹמָה וּפָתְחָה אֶת הַשַּׁעַר.
הֶהָמוֹן הַפָּרוּעַ הִתְפָּרֵץ לְתוֹךְ הַגַּן, רָמַס וְלִיקֵּט אֶת הַשּׁוֹשַׁנִּים, הֶרֶס עַד הַיְּסוֹד אֶת מִגְדַּל הַבְּדוֹלַח, וְאֶת הַנְּסִיכָה הוֹבִילוּ עִמָּם.
וּמֵאוֹתוֹ הַיּוֹם הִתְחִילָה הִיא נוֹטַעַת אֶת הַשּׁוֹשַׁנִּים בְּתוֹךְ גִּינּוֹתֵיהֶם, עָלַי אַדְמָתָם הַדַּלָּה, וְאוּלָם הַצִּיצִים שֶׁעָלוּ מִתּוֹכָהּ הָיוּ חִיוְּורִים וְדַלִּים גַּם הֵם, רִיחֵם הָיָה כֹּה רָפֶה, שֶׁאִישׁ לֹא הִרְגִּישׁ בּוֹ וּסְגוּלּוֹת הַקֶּסֶם שֶׁל שׁוֹשַׁנִּי הַגַּן שֶׁמֵּעֵבֶר לַחוֹמָה לֹא הָיוּ לָהֶם עוֹד. וְהַנְּסִיכָה הָיְתָה מַתְמֶדֶת לְהָשִׁיב לָהֶם אֶת הֲדָרָם הַקּוֹדֵם, אַךְ שׁוּם דָּבָר לֹא עָלָה בְּיָדֶיהָ. גַּם נְשִׁיקוֹת שִׂפְתּוּתֶיהָ הַחַמּוֹת לֹא יָכְלוּ לְהַחֲיוֹת אֶת הַשּׁוֹשַׁנִּים.
אָז אָמְרוּ תּוֹשָׁבֵי הָעִיר: "לָמָּה רִימִּיתָ אוֹתָנוּ? שׁוֹשַׁנִּים כָּאֵלּוּ יֵשׁ לָנוּ דַּי, אָנוּ לֹא בִּיקַּשְׁנוּ מִמְּךָ דִּבְרֵי תַּעְתּוּעִים. אָנוּ הִתְחַנְּנוּ לְפָנַיִיךְ עַל רְפוּאָה וְנֶחָמָה, הַצְמִיחִי עַל אַדְמָתֵנוּ אֶת אוֹתָן הַשּׁוֹשַׁנִּים שֶׁגִּידַּלְתָּ לְפָנִים בְּתוֹךְ גַּנֵּךְ!".
וְהִיא עָנְתָה: "אֵין אֲנִי יְכוֹלָה. אוּלָם הַשּׁוֹשַׁנִּים שֶׁגִּידַּלְתִּי לִפְנִים פּוֹרְחִים רַק מֵעֵבֶר לַחוֹמָה".
וְהֵם לֹא חֶפְצוֹ לְהַאֲמִין לָהּ.
(1930)





https://www.shortstoryproject.com/he/story/%d7%92%d7%9f-%d7%94%d7%a9%d7%95%d7%a9%d7%a0%d7%99%d7%9d-%d7%90%d7%92%d7%93%d7%94/
#אֲוִוירָתִי#אָלֵגוֹרְיָה#מִלִּנְכוּלֶיהָ#נָשִׁים#קְלָאסִיקָה