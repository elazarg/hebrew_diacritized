הָאָחוֹת הָיְיתָה אֲמוּרָה לִשְׂמוֹחַ כְּשֶׁקִּיבְּלָה הַזְמָנָה רִשְׁמִית מֵהַמִּכְלָלָה בָּהּ לָמַד אָחִיהָ הַמֵּת וּבָהּ נִכְתַּב בְּשָׂפָה חֲגִיגִית שֶׁבִּזְכוּת תְּרוּמָה נְדִיבָה שֶׁל מִילְיוֹנֵר אָמֵרִיקָנִי הֶחֱלִיטָה הַהַנְהָלָה לְהָקִים בַּחֲצַר הַקַּמְפּוּס פִּינַּת הַנְצָחָה שֶׁתִּכְלוֹל מַצֶּבֶת אֶבֶן לְזֵכֶר מִי שֶׁכִּיהֵן כְּיוֹשֵׁב רֹאשׁ אֲגוּדַּת הַסְּטוּדֶנְטִים בְּמֶשֶׁךְ כִּמְעַט שָׁנָה שְׁלֵמָה. הִיא הָיְיתָה אֲמוּרָה לָחוּשׁ בְּבִטְנָהּ הִזְדַּקְּפוּת גַּאֲוָוה קְטַנָּה שֶׁעַל אַף שֶׁעָבְרוּ שֵׁשׁ שָׁנִים מֵאָז שֶׁאָחִיהָ שָׁם קֵץ לְחַיָּיו, עֲדַיִין מִתְרַחֲשִׁים בְּגִינוֹ עִנְיָינִים; זָרִים עֲדַיִין זוֹכְרִים אוֹתוֹ, חוֹשְׁבִים עָלָיו וּמַעֲרִיכִים אֶת פּוֹעֳלוֹ, אֲבָל הִיא הִרְגִּישָׁה שֶׁזֹּאת מֶחֱוָוה סִמְלִית, מֵעֵין הֶחְזֵר מְנוּמָּס לְמִלְגַּת הַלִּימּוּדִים הַשְּׁנָתִית לִסְטוּדֶנְטִים מִצְטַיְּינִים אוֹתָהּ מֵימָן אָבִיהָ מִזֶּה שָׁנִים. כְּכָל שֶׁהָפְכָה בְּכָךְ הִצְטַיְּירָה בְּעֵינֶיהָ הַיּוֹזְמָהּ יוֹתֵר כְּמַחֲוָות כָּבוֹד לְאָבִיהָ וּלְמִמּוֹנוֹ מֵאֲשֶׁר מַעֲשֶׂה לְזִכְרוֹ שֶׁל אָחִיהָ שֶׁאוֹתוֹ אִישׁ מֵהַסְּטוּדֶנְטִים בַּהֹוֶוה כְּבָר לֹא הִכִּיר. בְּנֵי מַחְזוֹרוֹ סִייְּמוּ אֶת לִימּוּדֵיהֶם וּפָנוּ לִחְיוֹת אֶת חַיֵּיהֶם. אִישׁ מֵהֶם כְּבָר לֹא פָּקַד אֶת הַמִּכְלָלָה מוּקֶּפֶת הַמִּדְשָׁאוֹת שֶׁהָיְיתָה נְטוּעָה בְּמַעֲרַב עִיר-קַנְיוֹנִים וְהִנְפִּיקָה מִדֵּי שָׁנָה עֶשְׂרוֹת מִשְׁפְּטָנִים פּוֹטֶנְצִיָּאלִיִּים. הַמַּרְצִים וְאַנְשֵׁי הַהַנְהָלָה, אָמְנָם נוֹתְרוּ בְּתַפְקִידָם, מִתְקָרְחִים וּמִתְאַמְּצִים לַעֲמוֹד בְּרוּחַ הַזְּמַן; לְהַפְעִיל אֶת הַכִּיתּוֹת הַחָכְמוֹת בַּעֲלוֹת הַמְּתָגִים וְהַמַּקְרְנִים, לְהַשְׁקִיט אֶת הַסְּטוּדֶנְטִים שֶׁהִתְרַצּוּ לִשְׁתּוֹק בְּלִיוּוּי גִּלְגּוּל עֵינַיִים וּלְחִישַׁת לַעַג צוֹנֶנֶת.
כְּמִדֵּי שָׁנָה, לְאַחַר חוּפְשַׁת הַפֶּסַח הִתְכַּנְּסוּ הֵם וּבְנֵי מִשְׁפַּחְתָּהּ בַּכִּיתָּה מִסְפַּר 321 כְּדֵי לְהַעֲנִיק מְלָגוֹת לַתַּלְמִידִים הַמִּצְטַיְּינִים שֶׁהִתְקַשּׁוּ בְּתַשְׁלוּם שְׂכַר הַלִּימּוּד. הַמִּלְגָּה נוֹעֲדָה לְהַבְטִיחַ אֶת סִיּוּם לִימּוּדֵיהֶם, שֶׁלֹּא כְּמוֹ הַלִּימּוּדִים הַמּוּחְמָצִים שֶׁל אָחִיהָ, שֶׁנּוֹתַר לָעַד סְטוּדֵנְט שָׁנָה שְׁנִיָּיה, עִם חוֹבוֹת בְּקוּרְסִים לְדִינֵי מִשְׁפָּחָה וְדִינֵי נְזִיקִין וְשִׁלְדֵי עֲבוֹדוֹת סֵמִינָר עַל שׁוּלְחַן הָעֲבוֹדָה בַּמַּחְשֵׁב הַנַּיָּיד. עַל אַף שֶׁהַטֶּקֶס, כְּכָל הַטְּקָסִים סָבַל מֵעוֹדֶף לְחִיצוֹת יָדַיִים וּמֵאֲוִוירָה מְלִיצִית מוּגְזֶמֶת שֶׁהוּעְצְמָה עוֹד בְּקוֹלוֹת נְקִישָׁה מַצְלֵמַת הֲקֵאנוּן שֶׁל צֶלֶם הַמִּכְלָלָה שֶׁהָיָה גַּמָּד חַיְיכָן נָעוּל נַעֲלֵי סְפּוֹרְט זַרְחָנִיּוֹת שֶׁלֹּא הִפְסִיק לְדַלֵּג בֵּין הַכִּיסְאוֹת וְלַחְדּוֹל מֵחִיפּוּשָׂיו אַחֵר קוֹמְפּוֹזִיצְיוֹת צִילּוּם מוּצְלָחוֹת שֶׁל  הַזּוֹכִים, תְּמוּנוֹת שֶׁאַתְּ הַמּוּבְחָרוֹת שֶׁבָּהֶן הֶעֱלָה לְאַתֵּר הַמִּכְלָלָה — הַטֶּקֶס הָיָה סָבִיר בְּעֵינֶיהָ. נָשְׁבָה בּוֹ רַעֲנַנּוּת, חוּלְּקוּ בּוֹ בִּנְדִיבוּת סוּכָּרִיּוֹת הַבְטָחָה לִסְטוּדֶנְטִים שֶׁקָּצְרוּ הַצְלָחָה בְּלִימּוּדִים וַעֲתִידָם הָיָה פָּרוּס לִפְנֵיהֶם כִּשְׁבִיל סָלוּל אוֹ לְפָחוֹת זֶרַע אַשְׁלָיָה כָּזֹאת. הִיא עֲדַיִין יָכְלָה לְדַמְיֵין עַצְמָהּ בִּמְקוֹמָם, צְעִירָה בִּשְׁתַּיִים-עֶשְׂרֵה שָׁנִים, שִׁיעֲרָה עֲדַיִין חוֹם טִבְעִי וְרַךְ לְלֹא הַצֶּבַע, נִשְׁמָתָהּ עֲדַיִין תַּמָּה, טֶרֶם נִצְרְבָה בָּהּ חֲמִיצוּת הָאֵבֶל, טֶרֶם נֶחְרְצוּ בֵּין גַּבּוֹתֶיהָ קִמְטֵי הַדְּאָגָה וְהָאַשְׁמָה, טְרוּדָה רַק בְּעִנְיְינֵי דְּיוּמָא שֶׁל צִיּוֹנִים וּמוֹעֲדֵי ב', טִרְדוֹת שׁוֹנוֹת לְגַמְרֵי מִמָּה שֶׁהִטְרִידוּ אוֹתָהּ כָּעֵת, שֶׁהָיוּ, כִּמְעַט מַעֲלִיבוֹת בְּפַשְׁטוּתָן וּבְכָל זֹאת הֶעֱסִיקוּ אֶת כָּל כּוּלָּהּ, מִילְּאוּ אֶת מַחְשְׁבוֹתֶיהָ וְאִתְגְּרוּ אוֹתָהּ לְהַחֲזִיק בְּבַת אַחַת בְּכָל הָאֲבָנִים הַזְּעִירוֹת שֶׁל הַפְּסֵיפָס; לֹא לִשְׁכּוֹחַ לְהַפְשִׁיר בָּשָׂר לְצָהֳרַיִים שֶׁל מָחָר, לִזְכּוֹר לְכַבֵּס אֶת חוּלְצַת בֵּית הַסֵּפֶר הַלְּבָנָה שֶׁל הָאֶמְצָעִית, לִקְנוֹת שְׁנֵי לִיטֶר מַיִם לְטִיּוּל שֶׁל הַבְּכוֹרָה.
הָאַזְכָּרָה הַשְּׁנָתִית בְּהַר הַמְּנוּחוֹת לְעוּמַּת זֹאת, הָיְיתָה בִּלְתִּי אֶפְשָׁרִית. מֶזֶג הָאֲוִויר בִּימֵי סוֹף הָאָבִיב הָיָה שֶׁרַבִּי דֶּרֶךְ קֶבַע. הַשֶּׁמֶשׁ הַמְּלוּבֶּנֶת חָשְׂפָה מִקָּרוֹב כְּמוֹ מִבַּעַד לַזְּכוּכִית מַגְדֶּלֶת אֶת נַקְבּוּבִיּוֹת הָעוֹר הַשַּׁמְנוּנִיּוֹת מְכוּסּוֹת הַמֵּיְיק אַפּ שֶׁל הַנָּשִׁים, אֶת גּוּמְחוֹת הַגִּילּוּחַ שֶׁל הַגְּבָרִים. הָאֲוִויר הֶהָבִיל הִתְנַפֵּל עָלֶיהָ וְהֶחֱלִישׁ אֶת דַּעְתָּהּ עַד שֶׁהִיא לֹא חָשְׁבָה וְלֹא הִרְגִּישָׁה, רַק הֲלָכָה בֵּין הַמַּצֵּבוֹת שֶׁנִּרְאוּ לָהּ כְּמוֹ פְּסוֹקֶת בַּשֵּׂיעָר חֵלֶק וּמְסוּדָּר עַד לְקִבְרוֹ שֶׁל אָחִיהָ שֶׁמִּמִּמֶּנּוּ נִשְׁקְפוּ מוֹרְדוֹת יַעַר יְרוּשָׁלַיִם וְקִיוְּותָה שֶׁאִישׁ הַפַּעַם לֹא יִשְׁאַל אוֹתָהּ אֵיךְ הִיא מַרְגִּישָׁה. וְאִישׁ לֹא שָׁאַל. בִּתְקִיעַת מַרְפֵּק בְּצַלְעוֹתֶיהָ, בִּדְרִיכָה עַל כַּפּוֹת רַגְלֶיהָ דָּחֲקָה אוֹתָהּ מִמְּקוֹמָהּ עֲדַת גְּבָרִים מְיוּזַּעַת, בְּנֵי מִשְׁפַּחְתּוֹ שֶׁל אָבִיהָ, שֶׁהִשְׁלִימָה מִנַּיִין. טִיפּוֹת זֵיעָה טִיְּילוּ בַּמּוֹרָד גַּבָּה, בִּצְבְּצוּ בְּגַב כַּף רַגְלָהּ, כְּמוֹ מְנַסִּים לְהַחֲלִיק וּלְהַשִּׁיל מֵעָלֶיהָ אֶת סַנְדָּלֶיהָ. לִגְבָרִים שֶׁכִּיתְּרוּ אֶת הַמַּצֵּבָה חוּלְּקָה חוֹבֶרֶת וּבָהּ פֶּרֶק קיט מִתְּהִילִּים וְאִישׁ אִישׁ בְּתוֹרוֹ הִזְכִּיר לְנִמְרוֹד בֶּן אוֹרִית וְעַמְרָם אֶת שְׁמוֹ. בִּזְמַן הִקְדִּישׁ מִלְמְלָה בְּלִבָּהּ אֶת הַמִּילִּים, "יִתְגַּדֵּל וְיִתְקַדֵּשׁ שֶׁמָּיָה רָבָא. בְּעָלְמָא דַּי בָּרָא, כִּרְעוּתָהּ. וְיַמְלִיךְ מַלְכוּתָהּ, וְיִצְמַח פּוּרְקָנָהּ, וְיִקְרַב מִשִּׂיחָה. בַּחַיְיכוֹן וּבְיוֹמֵיכוֹן וּבְחַיֵּי דְּכָל בֵּית יִשְׂרָאֵל, בַּעֲגָלָא וּבִזְמַן קָרִיב..." וְרַק שֶׁהִתְבַּקְּשָׁה לוֹמַר אָמָּן, הִשְׁתַּחְרֵר מִפִּיהָ הָאָמָּן בְּקוֹל צָרוּד וְחָלוּל.  
                                                                                                          ***
הָאָחוֹת נִיהֲלָה עִם אָחִיהָ הַמֵּת מַעֲרֶכֶת יְחָסִים קְרוֹבָה, אוֹ כָּךְ לְפָחוֹת הִתְפַּתְּתָה לַחֲשׁוֹב. הִיא הָיְיתָה מְמוּנֶּה עַל אַרְכִיּוֹן הַתְּמוּנוֹת הַמִּשְׁפַּחְתִּי וְנַיַּחְנָה בַּזִּיכָּרוֹן לֹא רַע, עַל אַף שֶׁלְּאַחַר שֵׁשׁ שָׁנִים נִתְלַשׁ מִמֶּנָּה בְּכוֹחַ הַזִּיכָּרוֹן כְּנִכְנָע לְסוֹפָהּ בִּרְיוֹנִית שֶׁהִשְׁתּוֹלְלָה וּפַרְעֹה אֶת הַסֵּדֶר, נִיתְּקָה חֲפָצִים מִמְּקוֹמָם וְשָׁבְרָה עֲנָפִים. הִיא נִיחֲמָה עַצְמָהּ שֶׁזֶּהוּ טִבְעָם שֶׁל הַדְּבָרִים, וְשֶׁהִיא עֲדַיִין מַחֲזִיקָה אוֹתוֹ קָרוֹב לְלִבָּהּ וְשֶׁזֶּה הָעִיקָּר, אֲבָל זֶה הָיָה שֶׁקֶר. כְּאֵב לָהּ לְהִיפָּרֵד גַּם מֵהַזִּיכְרוֹנוֹת. זוֹ הָיְיתָה עֲבוּרָהּ עוֹד פְּרֵידָה וְהִיא שִׂנְאָה פְּרֵידוֹת. הוֹרֶיהָ הִפְנוּ אֵלֶיהָ אֶת נְצִיגֵי הַמִּכְלָלָה וְהֵם יָצְרוּ אִיתָּהּ קֶשֶׁר בְּמֵיְיל, הִתְיַיעֲצוּ לְגַבֵּי הַנּוּסָּח הַמַּתְאִים לְפִינַּת הַהַנְצָחָה. הִיא הִתְלַבְּטָה. נִזְכְּרָה בַּיָּמִים שֶׁנִּמְרוֹד הָיָה סְטוּדֵנְט בַּמִּכְלָלָה. כֵּיצַד פְלִרְטֵט עִם הַמַּרְצִים וּבִמְיוּחָד עִם הַמַּרְצוֹת. הִתְפַּלְפֵּל בְּשִׁיעוּרִים וְשָׁאַל אוֹתָם שְׁאֵלוֹת מַכְשִׁילוֹת, חוֹרְגוֹת מִנּוֹשְׂאֵי מַעֲרַךְ הַשִּׁיעוּר וְגַם מֵהַסִּילַבּוּס הַשְּׁנָתִי. מְאַגֵּד סְבִיבוֹ צְעִירוֹת וּצְעִירִים שֶׁכּוּשְּׁפוּ בְּקִסְמוֹ כִּקְהַל הַיְּלָדִים הַמְּהוּפְנָטִים מִצְּלִילוֹ שֶׁל הַחֲלִילָן מֵהַמִּלִּין, מְבַקְּשִׁים שֶׁיִּידָּבְקוּ בָּהֶם פֵּירוּרִים מֵאַבְקַת זוֹהֳרוֹ. נִמְרוֹד נִזְהָר בִּצְעָדָיו, יָדַע שֶׁהַבּוֹגְדָנוּת הִיא הֶעָבָר הַשֵּׁנִי שֶׁל הַיּוֹמְיוֹמִיּוֹת, אַךְ כְּבָר בַּסֵּמֶסְטֵר הָרִאשׁוֹן נִבְחַר לִהְיוֹת יוֹשֵׁב רֹאשׁ אֲגוּדַּת הַסְּטוּדֶנְטִים. בְּשָׁנָה שֶׁכִּיהֵן בַּתַּפְקִיד הִצְלִיחַ לְהָקִים עִיתּוֹן סְטוּדֶנְטִים, לִיזוֹם הֲקָמַת לִיגַת כַּדּוּרְסַל וּלְכַהֵן כְּקֶפְּטֶן הַנִּבְחֶרֶת, אֲבָל אָז, כְּמוֹ בְּמִקְרִים קוֹדְמִים רַבִּים בְּחַיָּיו, הִתְעַיֵּיף פִּתְאוֹם. הַמַּשְׁמָעוּת הִתְרוֹקְנָה מִמַּעֲשָׂיו כְּמוֹ אֲוִויר שֶׁמִּשְׁתַּחְרֵר מִבָּלוֹן, מִרְצוֹ הִתְאַיֵּיד.
הָאָחוֹת חָשְׁבָה לְנַסֵּחַ מַשֶּׁהוּ מְאוֹד פָּשׁוּט וְטִבְעִי שֶׁיַּהֲלוֹם אֶת דְּמוּתוֹ מְלֵאַת הַסְּתִירוֹת שֶׁל נִמְרוֹד, שֶׁהֲרֵי הַיִּיסּוּרִים שֶׁעָבַר בְּחוֹדְשֵׁי הַהִסְתַּגְּרוּת שֶׁבָּאוּ לְאַחַר תְּנוּפַת כִּיבּוּשָׁיו לִימְּדוּ אוֹתוֹ עֲנָוָוה מַהִי. הִיא חָשְׁבָה עַל צִיטּוּט מִשִּׁיר שֶׁל אֵהוּד בַּנַּאי, הַזַּמָּר שֶׁאָהַב וְשֶׁנִּיגֵּן בְּגִיטָרָה אֶת שִׁירָיו, הִצִּיעָה אֶת הַמִּילִּים: "הַיּוֹם נַעֲשָׂה מַשֶּׁהוּ בִּלְתִּי נִשְׁכַּח, שֶׁיַּשְׁאִיר זִיכָּרוֹן שֶׁל שִׂמְחָה מְבוֹרָךְ." אוּלָם יוֹשֵׁב רֹאשׁ אֲגוּדַּת הַסְּטוּדֶנְטִים הַנּוֹכְחִי שֶׁעָרַךְ אֶת הַתִּיוּוּךְ בֵּינָהּ לְבֵין הַתּוֹרֵם הָאָמֵרִיקָנִי הוֹדִיעַ שֶׁזֶּה בִּלְתִּי אֶפְשָׁרִי — אוֹרְלַנְד כֹּהֵן הוּא פַּטְרִיּוֹט יִשְׂרְאֵלִי נִלְהָב שֶׁחוֹשֵׁב בְּמוּנָּחִים אָמֵרִיקָנִיִּים. הוּא צִיטֵּט אֶת הַהַצָּעָה שֶׁנִּיסְּחוּ שְׁנֵיהֶם, "חַיָּיל לְשֶׁעָבַר בְּסַיֶּירֶת קְרָבִית, סְטוּדֵנְט מִצְטַיֵּין לְמִשְׁפָּטִים שֶׁשִּׁינָּה אֶת פְּנֵי הַמִּכְלָלָה לָעַד וְאִילּוּ עֲתִידוֹ הַמַּזְהִיר לֹא הָיָה נִגְדָּע בְּאִיבּוֹ, וַדַּאי הָיָה צָפוּי לְהִתְבָּרֵג כְּאֶחָד מֵהַמִּשְׁפְּטָנִים הַמּוֹבִילִים בְּפִסְגַּת תְּחוּם הַמִּשְׁפָּט בָּאָרֶץ." הִיא בִּיקְּשָׁה לְעַדֵּן קְצָת אֶת הַנִּיסּוּחִים, בִּמְיוּחָד הִתְעַקְּשָׁה לְהַשְׁמִיט אֶת הַהִתְיַיחֲסוּת לֶעָתִיד, אֲבָל יוֹ"ר הָאֲגוּדָּה הָעַתִּיק לָהּ אֶת הַתִּכְתּוֹבוֹת הַפְּנִימִיּוֹת בֵּין הַנְהָלַת הַמִּכְלָלָה לְבֵין הַתּוֹרֵם, וּבָהֶן נִכְתַּב מְפוֹרָשׁוֹת, "שֶׁהָאָחוֹת אֵינָהּ מְבִינָה אֶת מַטְּרַת פִּינַּת הַהַנְצָחָה שֶׁהִצִּיעַ בְּרוֹב נְדִיבוּתוֹ הָאָדוֹן אוֹרְלַנְד כֹּהֵן." יוֹ"ר הָאֲגוּדָּה רֶמֶז לָהּ שֶׁמִּי שֶׁקּוֹבֵעַ הוּא בַּעַל הַמָּמוֹן, וְאוֹתוֹ בַּעַל מָמוֹן הָיָה דּוֹמֶה מְאוֹד לָאוֹפֶן שֶׁבּוֹ דִּמְיְינָה אוֹתוֹ כְּשֶׁפָּגְשָׁה בּוֹ בַּבּוֹקֶר הָאֲבִיבִי בֶּחָצֵר הַמְּרוּצֶּפֶת שֶׁל הַקַּמְפּוּס בָּהּ הִתְקַיֵּים הַטֶּקֶס: גֶּבֶר שָׁזוּף וּמַקְרִיחַ, מִשְּׁוַויְץ בִּכְרֵסוֹ הַמְּבַצְבֶּצֶת, לְבוּשׁ חוּלְצַת מוּתָגִים בַּעֲלַת צַוּוֹארוֹן, עָנוּד טַבָּעוֹת וְשַׁרְשֶׁרֶת זָהָב עַל צַוּוֹארוֹ. הוּא לָחַץ בְּהִתְרַגְּשׁוּת אֶת יְדֵיהֶם שֶׁל כָּל בְּנֵי מִשְׁפַּחְתָּהּ, וְנֶעֱמַד לְיָדָם סְבִיב פִּינַּת הַהַנְצָחָה. לְאַחַר כַּמָּה נְאוּמִים קְצָרִים שֶׁל נְצִיגֵי הַנְהָלַת הַמִּכְלָלָה וּבְרָכוֹת לְמִשְׁפַּחְתָּהּ הַיְּקָרָה, הוּסַר מִמֶּנָּה הַבַּד שֶׁכִּיסָּה אוֹתָהּ וְהִיא נִתְגַּלְּתָה בִּמְלוֹא כִּיעוּרָהּ. מְצוּעְצַעַת לְהַחֲרִיד, עֲשׂוּיָה מִמִּבְנֵה פִיבֶּרְגְּלָס חָלוּל מִבִּפְנִים דְּמוּי סֶלַע בְּצֶבַע אֲדַמְדַּם, כְּשֶׁבִּמְרַכְּזוֹ לוֹעַ פִּיו הַפָּעוּר שֶׁל דָּג צִבְעוֹנִי מְגוּלָּף בַּעַל עֵינַיִים בּוֹלְטוֹת שֶׁמִּמֶּנּוּ הוּתְּזוּ מַיִם כְּמוֹ מִמַּזְרְקָהּ. עַל הַמִּבְנֶה נֶחְרַט הַכִּיתּוּב בַּנּוּסָּח הַמּוּגְזָם בְּאַנְגְּלִית וּבְעִבְרִית, וּבְתוֹסֶפֶת נֶחְרְטָה דְּמוּתוֹ שֶׁל שַׂחְקַן כַּדּוּרְסַל מִקְצוֹעִי מֵנִיף אֶת זְרוֹעוֹ הַשְּׁרִירִית לַסַּל. מִסָּבִיב לַמִּבְנֶה נִשְׁתְּלוּ כַּמָּה שִׂיחִים מְלָאכוּתִיִּים. חוֹסֶר הַטַּעַם הַבּוֹלֵט גָּרַם לְפִינַּת הַזִּיכָּרוֹן לְהֵירָאוֹת כְּמוֹ פִּינָּה בַּבְּרֵיכָה בַּמָּלוֹן חֲמִישָּׁה כּוֹכָבִים מַסְרִיחַ מִנִּיקָּיוֹן, וְזֶה עוֹרֵר בָּהּ רָצוֹן לְהָקִיא. אִמָּהּ הַחֲלִיפָה עִמָּהּ מַבָּטִים מְהוּסָּסִים, יְגוֹנוֹ שֶׁל אָבִיהָ הָיָה עֲדַיִין כָּבֵד מִכְּדֵי שֶׁסָּרוּת הַטַּעַם תִּפְגַּע בַּאֲסִירוּת הַתּוֹדָה שֶׁחָשׁ. רַק הִיא שִׂנְאָה אֶת פִּינַּת הַהַנְצָחָה וְחִיכְּתָה שֶׁהַכּוֹל יִיגָּמֵר כְּדֵי לְהֵיחָלֵץ מֵהַכּוֹרַח לְהַעֲמִיד פָּנִים, אֲבָל אָז, בְּמַפְתִּיעַ פָּנָה אֵלֶיהָ אוֹרְלַנְד וְשָׁאַל בְּמִבְטָא כָּבֵד וּבְטוֹן סָפוּג יוּהֲרָה הָרְגִילָה לְרִיצּוּי, "וּמָה הָאָחוֹת חוֹשֶׁבֶת עַל זֶה?"
"הָאָחוֹת חוֹשֶׁבֶת שֶׁכָּל זֶה מְיוּתָּר," הִיא שָׁמְעָה עַצְמָהּ אוֹמֶרֶת בְּקוֹל רָם. "הָאָחוֹת חוֹשֶׁבֶת שֶׁכְּדַאי הָיָה לְהַשְׁקִיעַ אֶת הַדּוֹלָרִים בְּחִידּוּשׁ מִגְרַשׁ הַכַּדּוּרְסַל אוֹ בְּשִׁיפּוּץ הַכִּיתּוֹת," הִיא אָמְרָה וְלֹא גָּרְעָה אֶת עֵינֶיהָ מֵעֵינָיו שֶׁמִּצְמְצוּ וְחִיפְּשׂוּ הֲגַנָּה מֵהַשֶּׁמֶשׁ. הִיא הִרְגִּישָׁה אֶת הַשְּׁתִיקָה מִשְׁתַּלֶּטֶת. עֵינֵי כָּל הַנּוֹכְחִים נִנְעֲצוּ בָּהּ וְהִיא הִמְשִׁיכָה, "הָאָחוֹת גַּם חוֹשֶׁבֶת שֶׁנִּמְרוֹד הָיָה שׂוֹנֵא אֶת זֶה," הִיא הִדְגִּישָׁה בְּקוֹל צָלוּל, עַל אַף שֶׁלֹּא הָיְיתָה בְּטוּחָה בְּכָךְ לְגַמְרֵי וּמִי בִּכְלָל יָכוֹל לָדַעַת מַשֶּׁהוּ עַל טַעְמוֹ שֶׁל אָדָם שֶׁהִסְתַּלֵּק מֵהָעוֹלָם לִפְנֵי שֵׁשׁ שָׁנִים וּדְמוּתוֹ נִקְבְּעָה בְּמַסְמְרוֹת, אֲבָל הָעֵינַיִים הוּפְנוּ כּוּלָּם אֵלֶיהָ וְהִיא הַיְּשָׁרָה אֲלֵיהֶם מַבָּט, וְהִרְגִּישָׁה קְצָת יוֹתֵר טוֹב.
 



https://www.shortstoryproject.com/he/story/%d7%94%d7%90%d7%97%d7%95%d7%aa/
#אֲבָל#אַחִים#הִתְאַבְּדוּת#זִיכְרוֹנוֹת#מָוֶות