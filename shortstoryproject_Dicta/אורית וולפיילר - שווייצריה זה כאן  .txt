רַק כְּשֶׁמְּכַבִּים אֶת הַשֶּׁלֶט "נָא לְהַדֵּק חֲגוֹרוֹת", מוּתָּר לְהַפְעִיל מַכְשִׁירִים אֵלֶקְטְרוֹנִיִּים. רַק כָּכָה, כְּשֶׁתֵּל אָבִיב פְּרוּשָׂה מִתַּחְתַּי בְּקוּבִּיּוֹת קְטַנּוֹת, אֶת הָאֵירוּעַ הַגָּדוֹל שֶׁל הַיֶּלֶד שֶׁלִּי, אֲנִי יְכוֹלָה לְהַתְחִיל לְתַכְנֵן.
הַקַּבַּרְנִיט אוֹמֵר לִי שֶׁאַרְבַּע וָחֵצִי שָׁעוֹת יֵשׁ לִי בִּשְׁבִיל זֶה עַד שֶׁנַּגִּיעַ, וְשֶׁבִּגְלַל הַתְּנָאִים שֶׁל מֶזֶג הָאֲוִויר, עַד לְהוֹדָעָה חֲדָשָׁה כּוּלָּם צְרִיכִים לְהִישָּׁאֵר חֲגוֹרִים. אֲנִי אוֹמֶרֶת לְעַצְמִי שֶׁלֹּא צָרִיךְ לְהִילָּחֵץ, כִּי אִם אֶרְצֶה לְשַׁנּוֹת מַשֶּׁהוּ בַּתּוֹכְנִית, עוֹד שְׁתֵּים-עֶשְׂרֵה שָׁנָה יֵשׁ לִי עַד שֶׁכָּל הַכְּבִיסָה שֶׁאֲרוּזָה בְּתַרְמִיל צְבָאִי, שֶׁהַיֶּלֶד שֶׁלִּי יָבִיא לִי לְכַבֵּס, תִּהְיֶה בְּצֶבַע חָאקִי. צָרִיךְ לַחֲשׁוֹב פְּרַקְטִי, כְּמוֹ שֶׁאֲנִי מְתַכְנֶנֶת אֶת יְמֵי הַהוּלֶּדֶת שֶׁלּוֹ, וְלַעֲשׂוֹת אוֹתוֹ דָּבָר אֲבָל הָפוּךְ וּפָחוֹת.
הַכִּיסֵּא שֶׁלִּי זֶה B25, בָּאֶמְצַע בֵּין בַּעַל לָאִישָּׁה, וּכְבָר עוֹלֶה בִּי הָאַכְזָבָה שֶׁעִם כָּל הַשִּׂיחוֹת שֶׁבֶּטַח יִהְיוּ בֵּינֵיהֶם, שׁוּם דָּבָר מִמָּה שֶׁרָצִיתִי אֲנִי לֹא אַצְלִיחַ לַעֲשׂוֹת. מֵהַתִּיק אֲנִי מוֹצִיאָה אֶת הָעִיפָּרוֹן שֶׁלִּי וְגַם אֶת הַמְּחַבֶּרֶת, וּמְסַדֶּרֶת אוֹתָם עַל הַשּׁוּלְחָן הַקָּטָן שֶׁל הָאוֹכֶל בִּתְנוּעוֹת כָּאֵלֶּה מְאוֹד הֶחְלֵטִיּוֹת. מֵהַתְחָלָה אֲנִי רוֹצֶה שֶׁהֵם יָבִינוּ שֶׁאֲנִי כָּאן לֹא בִּשְׁבִיל לְהִתְחַבֵּר אֶלָּא רַק בִּשְׁבִיל לַעֲבוֹד, וְלַמִּקְרֶה שֶׁהֵם לֹא יָבִינוּ, הֵבֵאתִי גַּם אֶת הַמַּכְשִׁיר הַקָּטָן שֶׁל הַמּוּזִיקָה, עִם הָאוֹזְנִיּוֹת הָאֲדוּמּוֹת.
זֶה נִרְאֶה לָהֶם מְאוֹד טִבְעִי שֶׁאֲנִי יוֹשֶׁבֶת בֵּינֵיהֶם, וְהֵם אוֹמְרִים שֶׁלֹּא, זֶה בְּסֵדֶר, בֶּאֱמֶת תּוֹדָה עֲבוּר הַהַצָּעָה, אֲבָל הוּא רוֹצֶה חַלּוֹן וְהִיא רוֹצָה מֵעֵבֶר. לִהְיוֹת בַּגְּבָהִים הָאֵלֶּה עוֹשֶׂה לָהּ רַע, הִיא מוֹסִיפָה, אִם לֹא הַנֶּכְדָּה שֶׁלָּהּ שֶׁעָבְרָה לָגוּר שָׁם, בֶּטַח בִּכְלָל לֹא הָיְתָה נוֹסַעַת. שֶׁאֲנִי בֶּטַח יוֹדַעַת שֶׁכְּמוֹ בַּבַּיִת אֵין, וּבִכְלָל שֶׁשִּׁוְויִיצְרִיָּה זֶה כָּאן. כָּאן, זֹאת אוֹמֶרֶת אֵיפֹה שֶׁהִיא מַכִּירָה אֶת הַדֶּרֶךְ לַדּוֹאַר וּלְמַכּוֹלֶת, וְאֵיפֹה כְּשֶׁאַתָּה נוֹפֵל בָּרְחוֹב כּוּלָּם מִיָּד בָּאִים לַעֲזוֹר.
הַבַּעַל שֶׁלָּהּ אוֹמֵר שְׁמָהּ זֶה בְּסַךְ הַכּוֹל הֲבֶן אָדָם, כָּל הַזְּמַן בֵּין שָׁמַיִם לָאֲדָמָה, זֹאת אוֹמֶרֶת בֵּין הַמָּוֶות לְחַיִּים, כָּכָה בְּהַתְאָמָה, וְגַם שֶׁיֵּשׁ לוֹ כְּבָר חוֹר בָּרֹאשׁ מִכַּמָּה שֶׁאִשְׁתּוֹ מְדַבֶּרֶת. מַזָּל שֶׁאֲנִי יוֹשֶׁבֶת בֵּינֵיהֶם, קְצָת שֶׁקֶט מִמֶּנָּה הוּא צָרִיךְ.
אֲנִי אוֹמֶרֶת לְעַצְמִי שֶׁהַרְבֵּה פְּעָמִים אֲנָשִׁים אוֹמְרִים דְּבָרִים עַל הַמַּהוּת שֶׁל הֲבֶן אָדָם כָּכָה, בְּבִיטָּחוֹן, וְשֶׁאֶצְלִי זֶה הָפוּךְ. כִּי בִּשְׁבִילִי הַמָּוֶות הוּא עַל הָאֲדָמָה הַזֹּאת, כְּשֶׁבְּשָׂמִים, בַּדֶּרֶךְ לַאֲרָצוֹת רְחוֹקוֹת, אֲנִי תָּמִיד מַתְחִילָה לִחְיוֹת. עַל הָאֲדָמָה הַזֹּאת, זֹאת אוֹמֶרֶת אֵיפֹה שֶׁלִּפְנֵי הַחַגִּים תָּמִיד אוֹמְרִים שֶׁבֶּאֱמֶת חַג שָׂמֵחַ שֶׁיִּהְיֶה, וְשֶׁנִּהְיֶה בְּרִיאִים, זֶה הֲכִי חָשׁוּב. שֶׁאֵיזֶה יוֹפִי שֶׁהַבַּת סוֹף-סוֹף מִתְחַתֶּנֶת, וְשֶׁהַגּ'וּק עַל לִחְיוֹת לְתָמִיד רַק מֵעֵבֶר לַיָּם כְּבָר יָצָא לָהּ מֵהָרֹאשׁ. מָה חָסֵר לָנוּ פֹּה? מֶזֶג אֲוִויר טוֹב לְטִיּוּלִים, אֲפִילּוּ הַנּוֹפִים — שְׁוַויְיצֶרְיָה.
הָאִישָּׁה אוֹמֶרֶת לָנוּ שֶׁנִּסְתַּכֵּל אֵיךְ הָעוֹר בִּפְנִים שֶׁל הַדַּיֶּילֶת הַשְּׁוֵוייצָרִית, יִימַּח שְׁמָהּ, חֵלֶק כְּמוֹ טוּסִיק שֶׁל תִּינוֹק, וּצְעִירָה הִיא לֹא. הַבַּעַל שֶׁלָּהּ אוֹמֵר שֶׁבֶּטַח, אֵיזֶה צָרוֹת כְּבָר יֵשׁ לָהֶם שָׁם, וְגַם שֶׁהִיא בְּעֶצֶם קְצָת חִיוֶּורֶת. בְּיַחַד הֵם אוֹמְרִים שֶׁלֹּא, בֶּאֱמֶת תּוֹדָה, אֲבָל לֹא, הֵם לְעוֹלָם לֹא הָיוּ רוֹצִים לָגוּר בַּמָּקוֹם שֶׁבַּחֲדָשׁוֹת שֶׁלּוֹ רַק אַרְנֶבֶת שֶׁנִּדְרְסָה וּמֶזֶג אֲוִויר. וּבִכְלָל, שֶׁאִם הַפָּנִים שֶׁלָּהּ חֲלָקוֹת כָּכָה בְּלִי נִיתּוּחַ, טִבְעִי זֶה לֹא.
"טִבְעִי זֶה לֹא, טִבְעִי זֶה לֹא," אֲנִי מְחַקֶּה אוֹתָם בְּלֵב, בְּמִין טוֹן כָּזֶה שֶׁל לִגְלוּג, וְחוֹשֶׁבֶת אֵיךְ הַרְבֵּה פְּעָמִים אֲנָשִׁים כָּאֵלֶּה מַחֲלִיטִים בְּכָזֶה בִּיטָּחוֹן מָה טִבְעִי וּמָה לֹא, כְּשֶׁאֶצְלִי זֶה הָפוּךְ. בִּשְׁבִילִי זֶה לֹא טִבְעִי שֶׁאֲנָשִׁים מִתְחַבְּרִים דַּוְוקָא לַדָּם, וְעוֹד כָּזֶה שֶׁל אֲנָשִׁים בְּמָקוֹם לָזֶה שֶׁל אַרְנָבוֹת, רָצוּי גַּם שֶׁל הַרְבֵּה, שֶׁכִּמְעַט שׁוּם זָכָר לֹא יִישָּׁאֵר מֵהַמְּכוֹנִית, וְאִם זוֹ מִשְׁפָּחָה שְׁלֵמָה שֶׁהָלְכָה סְתָם כָּכָה, אָז בִּכְלָל.
בַּהַרְגָּשָׁה שֶׁלִּי, הֲכִי טִבְעִי זֶה לְהִתְחַבֵּר לַיֶּלֶד שֶׁלִּי דֶּרֶךְ הָרֵיחַ שֶׁל הָרַגְלַיִים שֶׁלּוֹ. כְּשֶׁהָיָה בֶּן שְׁלוֹשָׁה חוֹדָשִׁים שָׂמַחְתִּי לְגַלּוֹת שֶׁכְּבָר אֵין לוֹ בָּרַגְלַיִים אֶת אוֹתוֹ הָרֵיחַ שֶׁיֵּשׁ לוֹ בִּשְׁאָר חֶלְקֵי הַגּוּף, רֵיחַ שֶׁהוּא כָּזֶה מָתוֹק וְאָחִיד, כְּמוֹ פְּלַסְטִיק שֶׁל בּוּבָּה.
בַּקַּיִץ אֲנִי בְּכַוּוֹנָה לֹא רוֹחֶצֶת לוֹ אֶת כַּפּוֹת הָרַגְלַיִים יְסוֹדִי בָּאַמְבַּטְיָה, כְּדֵי שֶׁיִּישָּׁאֵר לִי קְצָת מֵהָרֵיחַ הַזֶּה שֶׁלּוֹ. הֲכִי אֲנִי אוֹהֶבֶת אֵיךְ שֶׁהָרֶגֶל שֶׁלּוֹ גָּדְלָה מַמָּשׁ מַהֵר, וְאָז לְרֵיחַ יֵשׁ הַרְבֵּה יוֹתֵר מָקוֹם לְהִתְפַּשֵּׁט. יוֹתֵר מוֹלֵקוּלוֹת שֶׁלּוֹ נִכְנָסוֹת לִי כָּכָה לָרֵיאוֹת, מָה שֶׁעוֹשֶׂה אֶת הַנְּשִׁימָה שֶׁלִּי הַרְבֵּה יוֹתֵר עֲמוּקָּה.
הֵם אוֹמְרִים שֶׁאֵיךְ שֶׁהֵם מַגִּיעִים הֵם חַיָּיבִים לְהִתְקַשֵּׁר לַיְּלָדִים שֶׁלָּהֶם, הַשְּׁלוֹשָׁה שֶׁנִּשְׁאֲרוּ בְּבֵית. הַבַּעַל שֶׁלָּהּ מוֹצִיא תְּמוּנָה וְאוֹמֵר שֶׁאֲנִי אֶרְאֶה אֵיךְ יָפוֹת הַבָּנוֹת שֶׁלּוֹ, וּמַזָּל שֶׁבַּמַּרְאָה הֵן דּוֹמוֹת רַק לוֹ וְלֹא לְאִשְׁתּוֹ. בְּכוֹחַ אֲנִי מְנַסֶּה לְהַחֲזִיק אֶת עַצְמִי לֹא לְצַחְקֵק בְּנִימוּס מֵהַבְּדִיחָה הַזֹּאת, הַמַּעֲלִיבָה, אֲבָל בְּכָל זֹאת מְצִיצָה בַּתְּמוּנָה וּמְהַנְהֶנֶת בְּמִין חֲצִי חִיּוּךְ שֶׁל הַסְכָּמָה. כָּל מָה שֶׁפִּתְאוֹם בּוֹעֵר לִי עַכְשָׁיו זֶה לְהִתְפַּנּוֹת לְהִסְתַּכֵּל עַל הַתְּמוּנָה שֶׁל הַיֶּלֶד שֶׁלִּי, הַפְּרָטִי, וַאֲנִי מְרוּקֶּנֶת מֵהַתִּיק אֶת כָּל הַדְּבָרִים, כְּדֵי לְהוֹצִיא בִּשְׁבִיל זֶה אֶת הָאַרְנָק. כַּמָּה שְׁנִיּוֹת שֶׁאֲנִי מִסְתַּכֶּלֶת עָלֶיהָ כָּכָה, כְּשֶׁהִיא שׁוֹכֶבֶת בֵּין הַשְּׁטָרוֹת, בַּתָּא שֶׁל הַמְּזוּמָּן. לִשְׁלוֹף אוֹתָהּ הַחוּצָה, אֲנִי לֹא רוֹצֶה, כְּדֵי לִשְׁמוֹר עָלֶיהָ כַּמָּה שֶׁיּוֹתֵר מוּגֶנֶת וּכְדֵי לֹא לָתֵת לָאֲנָשִׁים הָאֵלֶּה עוֹד אֵיזֶשֶׁהוּ נוֹשֵׂא לְשִׂיחָה.
הָאִישָּׁה אוֹמֶרֶת שֶׁהִיא כְּבָר עַכְשָׁיו נוֹרָא מִתְגַּעְגַּעַת, וְשֶׁאִם לֹא הַנֶּכְדָּה שֶׁלָּהּ, שֶׁעָבְרָה לָגוּר שָׁם, הִיא בִּכְלָל לֹא הָיְתָה נוֹסַעַת. אֵיזֶה שִׂמְחָה יֵשׁ בַּבַּיִת אִם לֹא הַיְּלָדִים, וְהִנֵּה, שֶׁאֲנִי אֶרְאֶה אֵיךְ כְּבָר יֵשׁ לָהּ דְּמָעוֹת בָּעֵינַיִים רַק מֵהַמַּחֲשָׁבָה, שֶׁאִם לֹא הַמִּיּוֹמָה בָּרֶחֶם שֶׁלָּהּ, בָּטוּחַ הָיְתָה עוֹשָׂה עוֹד. הִיא לֹא כְּמוֹ הַנָּשִׁים בְּתֵל אָבִיב, שֶׁמַּסְפִּיק לָהֶן בַּעַל, יֶלֶד וְכֶלֶב, אוֹ בַּעַל, יֶלֶד וְחָתוּל, אוֹ בַּעַל, יֶלֶד, חָתוּל וְכֶלֶב. שֶׁלֹּא נֵדַע, לִפְעָמִים אֲפִילּוּ אוֹתוֹ דָּבָר, אֲבָל בְּלִי הַבַּעַל. שֶׁאֲנִי אָבִין, הִיא אוֹמֶרֶת לִי, שֶׁהַמָּקוֹם לְגַדֵּל יְלָדִים זֶה כָּאן. כָּאן, זֹאת אוֹמֶרֶת אֵיפֹה שֶׁהִיא מַכִּירָה אֶת הַדֶּרֶךְ לַמַּכּוֹלֶת וְלַדּוֹאַר, וְאֵיפֹה שֶׁלְּכוּלָּם בָּרוּר שֶׁחַיָּיבִים לַעֲשׂוֹת שְׁנַיִים אוֹ יוֹתֵר יְלָדִים, בִּגְלַל שְׁמָהּ שֶׁיָּכוֹל חָס וְחָלִילָה לִקְרוֹת פֹּה אֲנִי בֶּטַח יוֹדַעַת. כָּאן זֶה לֹא שְׁוַויְיצֶרְיָה, וְאָז נִשְׁאָרִים רַק עִם בַּעַל וְחָתוּל, אוֹ בַּעַל וְכֶלֶב, אוֹ בַּעַל, כֶּלֶב וְחָתוּל, אוֹ שֶׁלֹּא נֵדַע גַּם בְּלִי בַּעַל.
בַּלֵּב שֶׁלִּי אֲנִי מְנַסֶּה לַחֲשׁוֹב אֵיךְ אֲנִי יְכוֹלָה לִגְרוֹם לָהּ לְהַפְסִיק לְדַבֵּר, וְאֵיךְ זֶה לַעֲזָאזֵל שֶׁהִיא לֹא שְׁמָהּ לֵב, לְפִי אֵיךְ שֶׁאֲנִי לְבוּשָׁה, שֶׁגַּם אֲנִי אַחַת כָּזֹאת, תֵּל אֲבִיבִית, שֶׁבְּעַל, יֶלֶד וְכֶלֶב זֶה כָּל מָה שֶׁהִיא צְרִיכָה. כָּל כָּךְ אֲנִי רוֹצָה לְהַגִּיד לָהּ אֶת זֶה אֲבָל בְּסוֹף רַק מְהַנְהֶנֶת, כְּדֵי לְצַמְצֵם כַּמָּה שֶׁיּוֹתֵר אֶת הַזְּמַן שֶׁל הַדִּיבּוּרִים וּלְהַרְוִויחַ עוֹד כַּמָּה דַּקּוֹת שֶׁל שֶׁקֶט. אִם הִיא הָיְתָה יוֹדַעַת מָה בֶּאֱמֶת אֲנִי חוֹשֶׁבֶת לְגַבֵּי הַשְּׁנַיִים אוֹ יוֹתֵר יְלָדִים, שֶׁלְּכוּלָּם פֹּה בָּרוּר שֶׁצָּרִיךְ לַעֲשׂוֹת, הִיא הֲרֵי לֹא הָיְתָה מַפְסִיקָה
לִי בָּרוּר שֶׁאֲנִי חַיֶּיבֶת אֶת שְׁתֵּי הַלְּחָיַיִם שֶׁל הַיֶּלֶד שֶׁלִּי, כָּכָה בִּשְׁתֵּי הַיָּדַיִים לִמְעוֹךְ כְּדֵי לְהַבְלִיט לוֹ עוֹד יוֹתֵר אֶת שְׁתֵּי הַשְּׂפָתַיִים הַחָכְמוֹת שֶׁלּוֹ, וְאָז חָזָק-חָזָק לְנַשֵּׁק אוֹתָן. וּבָרוּר לִי גַּם שֶׁבַּלַּיְלָה, כְּשֶׁשּׁוֹכְבִים אֶחָד מוּל הַשֵּׁנִי, אֲנִי פָּשׁוּט חַיֶּיבֶת אֶת הָאֲוִויר שֶׁיּוֹצֵא לוֹ מִשְּׁנֵי הַנְּחִירִיִּים לְהַכְנִיס לִשְׁנֵי הַנְּחִירִיִּים שֶׁלִּי, כִּי לִנְשׁוֹם נָכוֹן זֶה קוֹדֶם כּוֹל דֶּרֶךְ הָאַף. כָּל בּוֹקֶר בָּרוּר לִי שֶׁאֲנִי חַיֶּיבֶת שֶׁשְּׁתֵּי הַיָּדַיִים שֶׁלּוֹ, עוֹד מְעַט כִּיתָּה א', יְחַבְּקוּ אוֹתִי מַמָּשׁ, אֲבָל מַמָּשׁ חָזָק, סְבִיב הַמּוֹתְנַיִים לְיַישֵּׁר לִי אֶת הַגַּב, בִּשְׁבִיל שֶׁזְּקוּפָה אֲנִי אֵצֵא מֵהַבַּיִת. עַכְשָׁיו בְּיַחַד הוּא רוֹצֶה שֶׁנִּבְדּוֹק שֶׁהַדֶּלֶת נְעוּלָה, כְּמוֹ שֶׁלִּימַּדְתִּי אֶת עַצְמִי וְאוֹתוֹ. לְהַחֲזִיק כְּלַפֵּי מַטָּה אֶת הַיָּדִית, עֶשֶׂר פְּעָמִים לִדְחוֹף וְשָׁלוֹשׁ פְּעָמִים לְהַגִּיד נְעוּלָה-נְעוּלָה-נְעוּלָה הַדֶּלֶת. כָּכָה כָּל יוֹם, פַּעֲמַיִים בְּיוֹם אֲנַחְנוּ עוֹשִׂים בְּאַרְבַּע יָדַיִים, לַמְרוֹת שֶׁמַּמָּשׁ לֹא חַיָּיבִים, כִּי יֵשׁ אַזְעָקָה, וְגַם שַׁעַר עִם קוֹד. בְּאַרְבַּע סִפְרוּת לְהַקִּישׁ תַּאֲרִיךְ לֵידָה שֶׁל יֶלֶד אֶחָד, רַק בְּלִי הַשָּׁנָה, כְּאִילּוּ יִישָּׁאֵר תָּמִיד בְּאוֹתוֹ הַגִּיל. לְסִיּוּם לִלְחוֹץ כּוֹכָבִית.
שֶׁלֹּא צָרִיךְ לִבְכּוֹת, אֲנִי מַסְבִּירָה לוֹ כְּשֶׁשְּׁתֵּי הָעֵינַיִים שֶׁלּוֹ, מְלוּכְסָנוֹת כָּאֵלֶּה, נַעֲשׂוֹת עוֹד יוֹתֵר מְלוּכְסָנוֹת וּמְלוּחוֹת, וְלִי אָז בָּרוּר שֶׁאַתְּ הַשְּׁתַּיִים שֶׁלִּי אֲנִי חַיֶּיבֶת מַהֵר-מַהֵר לַנֶּגֶב. שֶׁאֲנִי רַק לְכַמָּה יָמִים נוֹסַעַת, אֲנִי אוֹמֶרֶת לוֹ. זֶה שֶׁאֲנִי נוֹסַעַת לְתַכְנֵן אֶת הָאֵירוּעַ הַגָּדוֹל שֶׁלּוֹ, אֶת זֶה אֲנִי אוֹמֶרֶת רַק לִי. הוּא אוֹמֵר שֶׁלַּמְרוֹת שֶׁהוּא כְּבָר פַּעֲמַיִים הִפְסִיד בְּסוּלָּמוֹת וַחֲבָלִים, זֶה שְׁתַּיִים-אֶפֶס לְטוֹבָתוֹ, כִּי אֲנִי נִיצַּחְתִּי רַק בִּזְכוּת הַשֵּׁשׁ-שֵׁשׁ שֶׁהֶרְאוּ לִי הַקּוּבִּיּוֹת, וְשֶׁלָּקְחוּ אֶת הַחַיָּיל שֶׁלִּי שְׁנֵים-עָשָׂר צְעָדִים יוֹתֵר רָחוֹק מֵהַחַיָּיל שֶׁלּוֹ.
הַבַּעַל שֶׁלָּהּ פּוֹתֵחַ אֶת הַשּׁוּלְחָן שֶׁמְּחוּבָּר לַמּוֹשָׁב שֶׁמּוּלוֹ, וּמוֹצִיא מֵהַתִּיק אֶת הַתַּשְׁחֵץ. הוּא שׁוֹאֵל אֵיזֶה מִמַּכּוֹת מִצְרַיִם יָכוֹל לִהְיוֹת שֶׁבַע מְאוּנָּךְ, שֵׁשׁ אוֹתִיּוֹת. הָאִישָּׁה שֶׁלּוֹ אוֹמֶרֶת שֶׁצְּפַרְדֵּעַ, וְהַבַּעַל שֶׁלָּהּ עוֹנָה שֶׁלֹּא יָכוֹל לִהְיוֹת וּשְׁמָהּ הִיא מְבִינָה מֵהַחַיִּים שֶׁלָּהּ. שֶׁצְּפַרְדֵּעַ זֶה בִּכְלָל חָמֵשׁ אוֹתִיּוֹת, וְגַם שֶׁהָאוֹת הַחֲמִישִׁית חַיֶּיבֶת לִהְיוֹת ו"ו, כִּי עֶשְׂרִים מְאוּזָּן זֶה "תִּינוֹק שֶׁזֶּה עַתָּה נוֹלַד", זֹאת אוֹמֶרֶת וָלָד. הוּא אוֹמֵר שֶׁהִנֵּה, עַכְשָׁיו הַכּוֹל מִסְתַּדֵּר, הָאוֹת הָאַחֲרוֹנָה חַיֶּיבֶת לִהְיוֹת ת"ו, כִּי עֶשְׂרִים וְאַרְבַּע מְאוּזָּן זֶה "בַּר מִינַּן", זֹאת אוֹמֶרֶת מֵת.
הָאִישָּׁה שֶׁלּוֹ אוֹמֶרֶת שֶׁכָּל הַכָּבוֹד, הוּא מַמָּשׁ מֵבִין בַּתְּשַׁחֲצִים. בְּיַחַד הֵם אוֹמְרִים שֶׁכָּל הַזְּמַן הַחַיִּים הָאֵלֶּה מְעוּרְבָּבִים בַּמָּוֶות. שֶׁכָּכָה זֶה, הַחַיִּים הֵם תָּמִיד קְצָת מָוֶות, וְהַמָּוֶות הוּא קְצָת חַיִּים, אֲפִילּוּ כָּאן. כָּאן, זֹאת אוֹמֶרֶת אֵיפֹה שֶׁהֵם מַכִּירִים אֶת הַדֶּרֶךְ לַמַּכּוֹלֶת וְלַדּוֹאַר. כָּאן זֶה אֲפִילּוּ בַּתַּשְׁחֵץ הַזֶּה, אֵיפֹה שֶׁעֶשְׂרִים וְחָמֵשׁ מְאוּזָּן זֶה מְדִינָה בְּאֵירוֹפָּה, שֶׁמִּתְחַבֶּרֶת עִם הו"ו הַשְּׁלִישִׁית שֶׁל שֶׁבַע מְאוּנָּךְ, וְחַיֶּיבֶת לִהְיוֹת שְׁוַויְיץ.
בַּלֵּב שֶׁלִּי אֲנִי אוֹמֶרֶת שֶׁאֲפִילּוּ הַיֶּלֶד שֶׁלִּי, גַּם בְּלִי לְהָבִין בִּתְשַׁחֲצִים, אֶת הָעִנְיָין הַזֶּה שֶׁל הַחַיִּים וְהַמָּוֶות, מִמֶּנִּי הוּא כְּבָר מַכִּיר. אֲנִי שׁוֹאֶלֶת אוֹתוֹ, "קָרָאתָ לִי, חַיִּים שֶׁלִּי?" כָּכָה אֲנִי קוֹרֵאת לוֹ, וְהוּא עוֹנֶה שֶׁהוּא רוֹצֶה לֶאֱכוֹל כִּי הוּא רָעֵב מָוֶות, אַחַר כָּךְ גַּם לִשְׁתּוֹת כִּי הוּא צָמֵא מָוֶות, וְשֶׁאוּלַי הוּא קְצָת יָנוּחַ עַל הַסַּפָּה כִּי הוּא מֵת מֵעֲיֵיפוּת.
כָּל יוֹם לִפְנֵי הַשֵּׁינָה, עִם הָאַפִּים שֶׁלָּנוּ כְּשֶׁהֵם צְמוּדִים, אֲנִי אוֹמֶרֶת לוֹ: "חַיִּים שֶׁל אִמָּא אִתָּהּ, הַחַיִּים הַיָּפִים שֶׁל אִמָּא אַתָּה, הֲכִי חָכָם, הֲכִי יָפֶה, הֲכִי תַּרְבּוּתִי, הֲכִי חַבְרוּתִי, אִתָּהּ. אִמָּא אוֹהֶבֶת הֲכִי בָּעוֹלָם אוֹתְךָ, אִמָּא אוֹהֶבֶת בָּעוֹלָם רַק אוֹתְךָ." אָז חָזָק אֲנִי נִצְמֶדֶת אֵלָיו, כְּאִילּוּ רַק לַלַּיְלָה, לַגּוּף שֶׁלִּי לְחַבֵּר אוֹתוֹ, וְחָזָק עִם הַיָּד שֶׁלִּי אֶת הָרַגְלַיִים אֲנִי מְעַסָּה לוֹ, וְגַם אֶת הַבֶּטֶן וְאֶת הַגַּב. מַכְנִיסָה יָד מִתַּחַת לְגוּפִיַּית פְלָנֵל, שׁוּב אֶת הַבֶּטֶן, אֶת הֶחָזֶה, אֶצְבַּע מַעֲבִירָה לוֹ עַל הַשְּׂפָתַיִים עַד שֶׁהוּא אוֹמֵר שֶׁאֵין לוֹ אֲוִויר לִנְשׁוֹם מֵאֵיךְ שֶׁאֲנִי מוֹעֶכֶת אוֹתוֹ. וְאָז לַיְלָה טוֹב, וְשֶׁחֲלוּמוֹת נְעִימִים יִהְיוּ לוֹ, לְחַיִּים.
הָאִישָּׁה שֶׁלּוֹ שׁוֹאֶלֶת, מָה הוּא אָמַר עַכְשָׁיו הַקַּבַּרְנִיט. הַבַּעַל שֶׁלָּהּ עוֹנָה שֶׁאִם הַכּוֹל יֵלֵךְ בְּסֵדֶר, עוֹד שְׁעָתַיִים נַגִּיעַ, וְשֶׁאִם הִיא הָיְתָה מְבִינָה קְצָת בְּשָׂפוֹת זָרוֹת, כָּמוֹהוּ, הִיא לֹא הָיְתָה צְרִיכָה לְהַפְרִיעַ לוֹ עִם שְׁאֵלוֹת כָּאֵלֶּה. בְּיַחַד הֵם אוֹמְרִים שֶׁהָעִיקָּר כָּרֶגַע זֶה לְהַגִּיעַ בְּשָׁלוֹם, וַהֲכִי חָשׁוּב לַחֲזוֹר בְּשָׁלוֹם לְאָן שֶׁהֵם מַכִּירִים אֵיפֹה כָּל דָּבָר נִמְצָא בַּמַּכּוֹלֶת וְגַם אֶת הַגִּיסָה שֶׁל הַפְּקִידָה מֵהַדּוֹאַר. לְאָן שֶׁמְּדַבְּרִים בַּשָּׂפָה שֶׁלָּהֶם, וְשֶׁלֹּא צָרִיךְ לְהִתְאַמֵּץ לְהָבִין, וּלְאָן שֶׁהֵם מַכִּירִים אֶת הָאוֹכֶל וְיוֹדְעִים בְּדִיּוּק מָה הֵם מַכְנִיסִים לְפֹה.
שֶׁאֲנִי אָבִין, הָאִישָּׁה אוֹמֶרֶת עַכְשָׁיו רַק לִי וּמְלַטֶּפֶת לִי אֶת כַּף הַיָּד, שֶׁכָּל זֶה, זֶה רַק כָּאן.
כָּאן, זֹאת אוֹמֶרֶת אֵיפֹה שֶׁאִם קוֹרֶה לִי מָה שֶׁחָס וְחָלִילָה אֲנִי בֶּטַח יוֹדַעַת שֶׁיָּכוֹל לִקְרוֹת, כָּל הַשְּׁכֵנִים בַּחֲדַר הַמַּדְרֵגוֹת, עִם כַּף הַיָּד עַל הַלֶּחִי אוֹמְרִים, "שֶׁלֹּא נֵדַע, מִסַּכָּנָה, חוּץ מֵהַכֶּלֶב כְּלוּם לֹא נִשְׁאַר לָהּ. בָּחוּר שָׁקֵט הוּא הָיָה, כְּמוֹ אַבָּא שֶׁלּוֹ, גָּבוֹהַּ, תָּמִיד אָמַר שָׁלוֹם עִם חִיּוּךְ עַל הַשְּׂפָתַיִים." בָּעֶרֶב הֵם יָשְׁבוּ רְחוּצִים וִיחַכּוּ לְמַהֲדוּרַת הַחֲדָשׁוֹת, עַל הַשּׁוּלְחָן קְצָת תְּמָרִים וּמֵאָה גֶּרֶם גַּרְעִינֵי אֲבַטִּיחַ. עִם כָּל הָאֲסוֹנוֹת שֶׁקּוֹרִים פֹּה מִתַּחַת לְאַף, לֹא כָּל יוֹם הֶהָרוּג הוּא הַשָּׁכֵן מֵהַדֶּלֶת מִמּוּל, וְלֹא כָּל יוֹם מְצַלְּמִים בִּגְלַל זֶה אֶת הַבִּנְיָין שֶׁלָּהֶם לַטֵּלֵוִויזְיָה. עִם כַּמָּה קְלִיפּוֹת וְחַרְצָן אֶחָד בְּיָד הֵם מְאוֹד יִתְאַכְזְבוּ לְגַלּוֹת שֶׁהַקֶּטַע שֶׁבּוֹ רִאְיְינוּ אוֹתָם לְיַד הָאִינְטֶרְקוֹם נֶחְתַּךְ בַּעֲרִיכָה. אֲבָל בְּשָׁעָה כָּזֹאת קָשָׁה, צָרִיךְ שֶׁכּוּלָּם יִהְיוּ בְּיַחַד. אֲפִילּוּ אֶת זֶה שֶׁאֵין לָהּ מְזוּזָה, וְאֶת הַמְּרִיבוֹת בִּגְלַל הַכֶּלֶב שֶׁמְּחַרְבֵּן בַּחֲדַר הַמַּדְרֵגוֹת, בֵּינְתַיִים שׁוֹכְחִים לָהּ. עַכְשָׁיו כָּל אֶחָד אוֹמֵר שֶׁהוּא, כְּמוֹ הַבֵּן שֶׁלּוֹ הוּא הָיָה. בְּעֶצֶם, הִיא עֲמָמִית כָּזֹאת פִּתְאוֹם, לֹא כְּמוֹ שֶׁחָשְׁבוּ, מִסְתּוֹבֶבֶת עִם הָאַף לְמַעְלָה. כּוּלָּם רוֹצִים עַכְשָׁיו, כְּמוֹ שֶׁאוֹמְרִים, לְחַבֵּק אוֹתָהּ, גַּם כְּשֶׁהַמְּקָרֵר שֶׁלָּהּ כְּבָר מָלֵא, וַאֲפִילּוּ מָקוֹם לְעוֹד סִיר אֶחָד אֵין לָהּ.
אֲנִי צְרִיכָה לְהָבִין, הָאִישָּׁה מַמְשִׁיכָה לְדַבֵּר וּמִסְתַּכֶּלֶת לִי יָשָׁר בְּעֵינַיִים, שֶׁכְּזֶה, בְּאַף מָקוֹם בָּעוֹלָם אֵין בִּשְׁעוֹת קָשׁוֹת, וּבֶטַח שֶׁלֹּא בִּשְׁוֶויְיצֶרְיָה. כְּשֶׁהֵם הֵרִיחוּ אֲנָשִׁים שֶׁנִּשְׂרָפִים, מַהֵר-מַהֵר הֵם סָגְרוּ אֶת חַלּוֹנוֹת הָעֵץ הָאֲדוּמִּים, שֶׁכָּאֵלֶּה יָפִים אֵין פֹּה, כְּדֵי שֶׁעֲשַׁן שָׁחוֹר לֹא יִיכָּנֵס, וְאָמְרוּ שֶׁעַד שֶׁשּׁוּב יִתְבַּהֵר, אוּלַי עָדִיף לְהַמְצִיא אֵיזֶה שָׁעוֹן, אוֹ טַעַם חָדָשׁ שֶׁל שׁוֹקוֹלָד כְּדֵי לְהַעֲבִיר אֶת הַזְּמַן.
"אַפְּרוֹפּוֹ לְהַעֲבִיר אֶת הַזְּמַן," הָאִישָּׁה אוֹמֶרֶת תּוֹךְ כְּדֵי שֶׁהִיא מְחַפֶּשֶׂת פִּתְאוֹם מַשֶּׁהוּ בְּתוֹךְ הַתִּיק, שֶׁלְּפָחוֹת עֶשְׂרִים חֲפִיסוֹת שֶׁל שׁוֹקוֹלָד הִיא סוֹחֶבֶת אִיתָּהּ. אַפְּרוֹפּוֹ טַעַם חָדָשׁ שֶׁל שׁוֹקוֹלָד, אֲנִי מַעֲלֶה לְעַצְמִי, מֵרוֹב תִּסְכּוּל עִם הַמַּחֲשָׁבָה הַזֹּאת, אֶת הַדּוֹפֶק, בְּאֵיזוֹ זְכוּת הָאֲנָשִׁים הָאֵלֶּה מַרְשִׁים לְעַצְמָם לְהַחְלִיט שֶׁזֶּה שֶׁאֲנִי יוֹשֶׁבֶת לְיָדָם אוֹמֵר שֶׁאֲנִי אִיתָּם.
הָאִישָּׁה פּוֹתַחַת חֲפִיסָה אַחַת, שׁוֹבֶרֶת שְׁתֵּי שׁוּרוֹת וּמְנִיחָה לִי אוֹתָן עַל הַמְּחַבֶּרֶת. הַלֵּב שֶׁלִּי מִבִּפְנִים כְּבָר מִשְׁתּוֹלֵל מִכַּעַס עַל זֶה שֶׁמְּבַלֵּי לִשְׁאוֹל אוֹתִי אִם אֲנִי בִּכְלָל רוֹצָה, עִם הַחוֹם הַמָּתוֹק הַזֶּה הִיא גַּם מְלַכְלֶכֶת לִי לְגַמְרֵי אֶת הַדַּף הַלָּבָן. הִיא לוֹחֶצֶת עָלַי, "תֹּאכְלִי, תֹּאכְלִי, זֶה יַזְכִּיר לָךְ אֶת הַבַּיִת, שֶׁכְּבָר רָחוֹק," וַאֲנִי אוֹמֶרֶת לְעַצְמִי שֶׁאַף אֶחָד לֹא יָכוֹל בֶּאֱמֶת לִקְבּוֹעַ בִּשְׁבִיל מִישֶׁהוּ אַחֵר אֵיפֹה זֶה הַבַּיִת, וְשֶׁאֶת זֶה אֲנִי לָמַדְתִּי מִיֶּלֶד, קָטָן.
כְּמוֹ שֶׁעֶרֶב קַיִץ אֶחָד, אַחֲרֵי שֶׁבָּאַמְבַּטְיָה, לֹא שָׁטַפְתִּי לוֹ טוֹב-טוֹב אֶת כַּפּוֹת הָרַגְלַיִים, הַיֶּלֶד שֶׁלִּי אָמַר לִי שֶׁהוּא רוֹצֶה הַבַּיְתָה. תּוֹךְ כְּדֵי נְשִׁיפָה הוּא אָמַר אֶת זֶה, כְּשֶׁהוּא מוֹצִיא אֶת הַמִּילָּה הַזֹּאת, יַחַד עִם הַרְבֵּה אֲוִויר חַם, יָשָׁר מִתּוֹךְ הַבֶּטֶן שֶׁלּוֹ. "הַבַּיְתָה" כָּזֶה שֶׁנִּשְׁמַע לִי כְּמוֹ הָרָצוֹן לָשִׂים גּוּף מְאוּבָּק וְעָיֵיף בִּמְיוּחָד עַל מִיטָּה, מִבְּלִי לְהִתְנַקּוֹת קְצָת קוֹדֶם, וּלְהִיצָּמֵד תּוֹךְ כְּדֵי שֵׁינָה לַמַּצָּעִים, כְּדֵי שֶׁהֵם יִידָּבְקוּ לְעוֹר וְיַהַפְכוּ אוֹתוֹ כָּכָה לְיוֹתֵר עָבֶה. אֶת הָרֹאשׁ שֶׁלִּי נִיסְּרָה הַשְּׁאֵלָה, אֵיךְ זֶה שֶׁהַיֶּלֶד שֶׁלִּי מְבַקֵּשׁ הַבַּיְתָה תּוֹךְ כְּדֵי שֶׁהוּא נִמְצָא בְּעֶצֶם בַּחֶדֶר שֶׁלּוֹ. אוּלַי זֶה בִּגְלַל שֶׁרֵיחַ שֶׁל עוּגָה אֵין אַף פַּעַם בַּבַּיִת הַזֶּה, אוֹ אוּלַי בִּגְלַל שֶׁאֶת הָאֵשׁ שֶׁל הַכִּירַיִים מַצִּיתִים רַק כְּדֵי לְהַדְלִיק סִיגַרְיָה. בִּכְלָל, בְּאֵיזֶה עוֹד בַּיִת יֵשׁ רַק סִיר בִּישּׁוּל אֶחָד שֶׁרוֹב הַזְּמַן שׂוֹחֶה בּוֹ דַּג זָהָב עַד שֶׁמֵּעַצְמוֹ הוּא מֵת. אֵיפֹה עוֹד רוֹחֲצִים מִיָּד אֶת הֵסִיר וּמַהֵר-מַהֵר מְבַשְּׁלִים בּוֹ פַּסְטָה, עַד שֶׁיַּגִּיעַ הַדָּג הֶחָדָשׁ.
"תַּעֲנֶה לִי כְּבָר," בִּיקַּשְׁתִּי מִמֶּנּוּ. "לְאֵיזֶה בַּיִת אַתָּה כָּל כָּךְ רוֹצֶה, גַּם לָמָּה וְכַמָּה זֶה רָחוֹק, אֲנִי רוֹצֶה לָדַעַת, כְּמוֹ אֵילַת אוֹ בַּרְצְלוֹנָה?" כָּל כָּךְ חָכָם הַיֶּלֶד שֶׁלִּי, לְפִי הָעֵינַיִים שֶׁלִּי שֶׁנִּהְיוּ מִלּוּחוֹת הוּא יָדַע שֶׁלִּתְשׁוּבָה שֶׁלּוֹ — הַנֶּפֶשׁ שֶׁלִּי עֲדַיִין לֹא כָּל כָּךְ מוּכָנָה. עָנָה שֶׁבְּסַךְ הַכּוֹל לַבַּיִת שֶׁל סָבְתָא הוּא הִתְכַּוֵּון, וְשֶׁתּוֹדָה רַבָּה לָאֵל שֶׁהַפַּסְטָה שֶׁלּוֹ כְּבָר מוּכָנָה, כִּי תֶּכֶף אַבָּא יַגִּיעַ עִם הַדָּג הֶחָדָשׁ בַּשַּׂקִּית.
הָאִישָּׁה שֶׁלּוֹ שׁוֹאֶלֶת מָה הוּא שׁוּב אָמַר, הַקַּבַּרְנִיט. הַבַּעַל שֶׁלָּהּ עוֹנָה שֶׁתִּרְאֶה אֵיךְ הַתְּנָאִים שֶׁל מֶזֶג הָאֲוִויר נִהְיִים יוֹתֵר וְיוֹתֵר קָשִׁים כְּכָל שֶׁמִּתְרַחֲקִים מִפֹּה, וְשֶׁעוֹד לֹא נוֹלַד הַקַּבַּרְנִיט שֶׁיִּגְרוֹם לוֹ לָשֶׁבֶת בִּגְלַל זֶה כְּבָר כִּמְעַט שְׁעָתַיִים, קָשׁוּר לְכִיסֵּא. שֶׁתָּבִיא לוֹ אֶת הַשְּׂמִיכָה שֶׁלּוֹ וְשֶׁבְּעָצְמָה תִּתְכַּסֶּה בְּשֵׁלָה, וְכָכָה אַף אֶחָד לֹא יָדַע שֶׁבְּעִיקָּר בֵּין הַשָּׁמַיִם לְבֵין הָאֲדָמָה, הֵם בּוֹטְחִים רַק בֶּאֱלוֹהִים שֶׁיַּצִּיל אוֹתָם אִם צָרִיךְ, וְלֹא בַּחֲגוֹרוֹת הַבְּטִיחוּת. שֶׁתִּרְאֶה, תִּרְאֶה אֵיךְ אֲפִילּוּ הַדַּיֶּילֶת לֹא הִרְגִּישָׁה שֶׁהֵם כְּבָר לֹא חֲגוּרִים, כִּי עִם כָּל הַכָּבוֹד לְעוֹר שֶׁלָּהּ שֶׁחֵלֶק כְּמוֹ טוּסִיק שֶׁל תִּינוֹק, לְקַבֵּל הַכּוֹל בַּחַיִּים הָאֵלֶּה אִי-אֶפְשָׁר, וּבִגְלַל זֶה כַּנִּרְאֶה מְתוּחְכֶּמֶת הִיא לֹא.
אֲנִי אוֹמֶרֶת לְעַצְמִי שֶׁבְּחַיֵּי, הַפַּעַם הֵם בֶּאֱמֶת צוֹדְקִים. מְאוֹד מוֹצֵא חֵן בְּעֵינֵי לְשַׁבָּת בְּנוֹחַ וְלֹא לִהְיוֹת כְּבוּלָה לַמּוֹשָׁב הָאֶמְצָעִי הַזֶּה שֶׁלִּי, בִּמְיוּחָד כְּשֶׁהַבַּעַל וְהָאִישָּׁה מְחַפִּים עָלַי מֵהַצְּדָדִים. כָּל אֶחָד בַּחֲצִי שְׂמִיכָה שֶׁלּוֹ קְצָת מְכַסָּה אוֹתִי, וְלִי יֵשׁ פִּתְאוֹם שְׂמִיכָה שְׁלֵמָה, בְּדִיּוּק כְּשֶׁהָאִוְורוּר מַתְחִיל לְהַקְפִּיא לִי אֶת כַּפּוֹת הָרַגְלַיִים. בַּחֲצִי לֵב אֲנִי מוֹדֶה גַּם שֶׁחַמִּים וּבָטוּחַ לִי בֵּינֵיהֶם, כְּבָר לֹא קְשׁוּרָה אֲבָל עֲטוּפָה מִכָּל הַכִּיוּוּנִים. בַּמַּצָּב הַחוֹפְשִׁי הַזֶּה, וּבְשֶׁקֶט הַנָּעִים שֶׁהֵם סוֹף-סוֹף, בְּלִי מִילִּים, מַבְטִיחִים לִי כְּשֶׁהֵם כְּבָר חֲצִי יְשָׁנִים, כָּכָה הֲכִי טוֹב לִי אֶת הָאֵירוּעַ הַגָּדוֹל שֶׁל הַיֶּלֶד שֶׁלִּי לְתַכְנֵן.
הַקַּבַּרְנִיט אוֹמֵר שֶׁרַק עוֹד שָׁעָה נִשְׁאֲרָה לִי. אֲנִי אוֹמֶרֶת שֶׁאִם אֲנִי עוֹד אַרְצָה לְשַׁנּוֹת מַשֶּׁהוּ בַּתּוֹכְנִית, שְׁתֵּים-עֶשְׂרֵה שָׁנָה יֵשׁ לִי עַד שֶׁהַכְּבִיסָה, שֶׁהַיֶּלֶד שֶׁלִּי יָבִיא לִי לְכַבֵּס, תִּהְיֶה כּוּלָּהּ בְּצֶבַע חָאקִי, אֲבָל עֲדַיִין, בַּשָּׁעָה הַזֹּאת אֲנִי צְרִיכָה הַרְבֵּה לְהַסְפִּיק. הֲכִי חָשׁוּב זֶה לַחֲשׁוֹב פְּרַקְטִי, כְּמוֹ כְּשֶׁאֲנִי מְתַכְנֶנֶת אֶת יְמֵי הַהוּלֶּדֶת שֶׁלּוֹ, וְלַעֲשׂוֹת אוֹתוֹ דָּבָר אֲבָל הָפוּךְ וּפָחוֹת.
דָּבָר רִאשׁוֹן לָלֶכֶת לַסּוּפֶּרְמַרְקֶט, כִּי כְּשֶׁאוֹמְרִים סִידּוּרִים, מִתְכַּוְּונִים דָּבָר רִאשׁוֹן לִקְנִיּוֹת. בְּעִנְיַין הַכִּיבּוּד, צָרִיךְ לְהִתְמַקֵּד בַּדְּבָרִים הַנִּצְחִיִּים שֶׁכְּבָר שָׁנִים לֹא מִתְחַלְּפִים, אֲנִי חוֹשֶׁבֶת, כִּי אֵיזֶה דְּבָרִים חֲדָשִׁים יִהְיוּ עוֹד שְׁתֵּים-עֶשְׂרֵה שָׁנָה, אֶת זֶה אֲנִי לֹא יְכוֹלָה לָדַעַת. אֲנִי רוֹשֶׁמֶת בּוּרֵקָס וְאָז נְקוּדָּתַיִים וְאָז גְּבִינָה, פִּטְרִיּוֹת, תַּפּוּחֵי אֲדָמָה. מִתְמַקֶּדֶת בָּאֵלֶּה הַבְּסִיסִיִּים, שֶׁמַּתְאִימִים גַּם לְאֵירוּעִים שְׂמֵחִים וְגַם לַעֲצוּבִים, אֲפִילּוּ בִּבְרִית מִילָה שֶׁלְּךָ לֹא הָיוּ כָּאֵלֶּה, שׁוּם דָּבָר לֹא הָיָה. רוֹגְלְךָ יִהְיוּ, וְגַם מָה שֶׁקּוֹרְאִים גְּבִינִיּוֹת. עוּגוֹת עֲגוּלּוֹת כְּמוֹ שֶׁל יוֹם הוּלֶּדֶת לֹא יִהְיוּ, אֶלָּא רַק מַלְבְּנִיּוֹת, שֶׁנִּרְאוֹת כָּאֵלֶּה רְצִינִיּוֹת. כָּל הַסּוּגִים אֶפְשָׁר, רַק לֹא פֶּרֶג, שֶׁלֹּא יִיתָּקַע לַאֲנָשִׁים בֵּין הַשִּׁינַּיִים, וְאָז כָּל דִּיבּוּר אוֹ צְחוֹק יִהְיוּ עִם גַּרְגִּירִים שְׁחוֹרִים, וּבִגְלַל זֶה כָּל מָה שֶׁהֵם יַגִּידוּ יֵירָאֶה לֹא רְצִינִי. שׁוּם דָּבָר עִם קְלִיפָּה, אוֹ שֶׁעוֹשֶׂה רַעַשׁ כְּשֶׁלּוֹעֲסִים, כְּדֵי שֶׁאִם יִהְיוּ שְׁתִיקוֹת כָּאֵלֶּה מְבִיכוֹת, שֶׁלֹּא יִהְיֶה מָה שֶׁיִּשְׁבּוֹר אוֹתָן, וּמִי שֶׁיַּרְגִּישׁ לֹא נוֹחַ פָּשׁוּט יַרְכִּין אֶת הָרֹאשׁ וִישַׂחֵק עִם הָאֶצְבָּעוֹת שֶׁל הַיָּדַיִים.
שֶׁאֵין לִי מָה לִלְבּוֹשׁ, אֲנִי בֶּטַח אַגִּיד גַּם עוֹד שְׁתֵּים-עֶשְׂרֵה שָׁנָה, בְּעִיקָּר מִכְנָסַיִים. צָרִיךְ שֶׁיִּהְיֶה כְּבָר זוּג מוּכָן בָּאָרוֹן, אִם צָרִיךְ לְקַצֵּר, אָז בַּזְּמַן לְקַצֵּר. מִכְנָסַיִים כָּאֵלֶּה שֶׁאֶפְשָׁר לִלְבּוֹשׁ גַּם אַחֵר כָּךְ. לֹא כְּמוֹ בְּגָדִים שֶׁקּוֹנִים לָאֵירוּעִים שְׂמֵחִים, שֶׁלּוֹבְשִׁים אוֹתָם פַּעַם אַחַת. גַּם שֶׁיַּתְאִימוּ לְכָל מֶזֶג אֲוִויר, כִּי בְּאֵיזֶה חוֹדֶשׁ בְּדִיּוּק יִתְקַיֵּים הָאֵירוּעַ הַגָּדוֹל שֶׁל הַיֶּלֶד שֶׁלִּי, אֲנִי לֹא יְכוֹלָה לָדַעַת. בָּאָבִיב אֲנִי רוֹצֶה, כְּמוֹ שֶׁאֲנָשִׁים אוֹהֲבִים לְהִתְחַתֵּן, כִּי אָז אֵין מִטְרִיּוֹת, אוֹ זֵיעָה, שֶׁמַּכְרִיחוֹת אֶת הֲבֶן אָדָם לְהִתְרַכֵּז רַק בְּעַצְמוֹ. מִי שֶׁבִּשְׁתִיקוֹת הַמְּבִיכוֹת יַרְגִּישׁ לֹא בְּנוֹחַ, שֶׁפָּשׁוּט יַרְכִּין אֶת הָרֹאשׁ, וְעִם הַקָּצֶה שֶׁל הַנַּעַל יְשַׂחֵק עִם הָאֲבָנִים שֶׁעַל הָאֲדָמָה. יֵשׁ רְגָעִים שֶׁרַק בִּי, רַק בִּי וּבַיֶּלֶד שֶׁלִּי, צָרִיךְ יִהְיֶה לְהִתְרַכֵּז.
לֹא סְתָם אֲנִי מִתְלַבֶּטֶת אֵיזֶה מִשְׁקְפֵי שֶׁמֶשׁ לְהַרְכִּיב בָּאֵירוּעַ. בְּמִשְׁקָפַיִים אֲנִי אוֹמֶרֶת, כְּמוֹ בְּבוֹרַקְס, צָרִיךְ לִבְחוֹר אֶת הַסּוּג הַזֶּה שֶׁקַּיָּים עוֹד מִלִּפְנֵי שֶׁנּוֹלַדְתִּי וְשֶׁעוֹד הַרְבֵּה שָׁנִים אַחֲרֵי יַסְתִּיר אֶת הַשֶּׁמֶשׁ מֵהָעֵינַיִים שֶׁל הַרְבֵּה אֲנָשִׁים. לֹא כָּאֵלֶּה שֶׁכָּל אֶחָד קוֹנֶה, קְצָת מִלּוֹכְסָנִים בַּצְּדָדִים, כָּכָה עִם אֲמִירָה. גַּם לֹא כָּאֵלֶּה שֶׁיִּגְרְמוּ לַאֲנָשִׁים לְהַגִּיד שֶׁהִיא קְצָת מוּזָרָה, אֶת זֶה הֵם תָּמִיד יָדְעוּ, כָּל מָה שֶׁיֵּשׁ לָהּ הִיא אוֹמֶרֶת, לֹא מְבַשֶּׁלֶת, וּבְעִיקָּר חוֹפְשִׁיָּיה כָּזֹאת, בִּשְׁבִילֵנוּ זֶה קְצָת יוֹתֵר מִדַּי. הֲכִי חָשׁוּב שֶׁאֶת כָּל הָעֵינַיִים הֵם מְכַסִּים, רַק דֶּרֶךְ הָאוֹדֶם בָּאַף וְהַתְּזוּזָה שֶׁל הַשְּׂפָתַיִים יִרְאוּ כַּמָּה הַפֶּה שֶׁלִּי מָלוּחַ.
אֶת כָּל הַחֲבֵרִים שֶׁלְּךָ מֵעַכְשָׁיו אֲנִי מְנַסֶּה לְדַמְיֵין, אֵיךְ עוֹד שְׁתֵּים-עֶשְׂרֵה שָׁנָה הֵם יֵירָאוּ. בִּמְקוֹם סוּכָּרִיָּיה עַל מַקֵּל, הֵם יוֹפִיעוּ עִם סִיגַרְיָה בַּצַּד שֶׁל הַפֶּה, וַאֲנִי אַגִּיד לָהֶם שֶׁבִּשְׁבִיל מָה זֶה טוֹב כָּכָה לְעַשֵּׁן. שֶׁיִּרְאוּ כַּמָּה הַחַיִּים הָאֵלֶּה שַׁבְרִירִיִּים גַּם בְּלִי הָרַעַל הַזֶּה שֶׁהֵם מַכְנִיסִים לְעַצְמָם לָרֵיאוֹת. גַּם לֹא יֵיאָמֵן אֵיךְ שֶׁהֵם כְּבָר גְּדוֹלִים, אֲנִי עוֹד זוֹכֶרֶת אֵיךְ הִפְרַדְתִּי לָהֶם אֶת הַקָּשָׁה שֶׁל הַלֶּחֶם מֵהַכָּרִיךְ, כְּדֵי שֶׁיִּהְיֶה לָהֶם קַל לִלְעוֹס.
מֵאָז, פַּעַם בְּשָׁנָה בְּאוֹתוֹ יוֹם בְּחוֹדֶשׁ הֵם יַגִּיעוּ לְבַקֵּר, בְּתַאֲרִיךְ הַלֵּידָה מֵחָדָשׁ שֶׁל יֶלֶד אֶחָד, לֹא חֲשׁוּבָה הַשָּׁנָה, כִּי מִמֵּילָא תִּישָּׁאֵר בְּאוֹתוֹ הַגִּיל. אוּלַי לַתַּאֲרִיךְ הַזֶּה אֲשַׁנֶּה אֶת הַקּוֹד שֶׁל הַשַּׁעַר, כִּי מִדֵּי פַּעַם חַיָּיבִים נֶגֶד פּוֹרְצִים, אֲבָל מָה שֶׁלֹּא יִהְיֶה, לַסִּיּוּם תָּמִיד צָרִיךְ לִלְחוֹץ כּוֹכָבִית.
אֵיךְ כָּל כָּךְ יָפֶה מְגוֹהַץ הֶחָאקִי שֶׁלָּהֶם, עִם פַּסִּים כָּאֵלֶּה בְּשַׁרְווּלִים, שֶׁרַק אִימָּהוֹת מְגַהֲצוֹת כָּכָה. אַחֵר כָּךְ הֵן מִסִּדְרוֹת יָפֶה-יָפֶה בָּאָרוֹן, תַּעֲנוּג לִפְתּוֹחַ. אֲנִי, אַרְבָּעִים שָׁנָה לֹא לָמַדְתִּי לַעֲשׂוֹת אֶת זֶה, וּבֶטַח שֶׁעוֹד שְׁתֵּים-עֶשְׂרֵה שָׁנָה לֹא יַסְפִּיקוּ לִי. אֲפִילּוּ כְּבִיסָה שֶׁהִיא רַק לְבָנָה, בַּחַיִּים שֶׁלִּי לֹא נִיסִּיתִי לַעֲשׂוֹת. תָּמִיד צָבַעְתִּי לָךְ הַכּוֹל בְּווֹרוֹד, גּוּפִיּוֹת, גַּם גַּרְבַּיִים, וַאֲפִילּוּ אֶת הָרֶקַע שֶׁל הַחוּלְצָה שֶׁל סְפַּיְידֶּרְמֶן, שֶׁכָּל צֶבַע אַחֵר הָיָה מַתְאִים לָהּ, רַק לֹא עִרְבּוּב שֶׁל אָדוֹם וְלָבָן. מָה שֶׁבָּטוּחַ שֶׁמִּי שֶׁיְּסַדֵּר אֶת הָאָרוֹן הֶחָדָשׁ שֶׁלְּךָ, יְכַבֵּס תָּמִיד אֶת הַלָּבָן בְּנִפְרָד, כְּמוֹ שֶׁמַּפְרִידִים בֵּיצָה. לְנַתֵּק מַמָּשׁ בִּזְהִירוּת אֶת הַחֶלְמוֹן מֵהַחֶלְבּוֹן, כְּשֶׁהַחֶלְבּוֹן בִּכְלָל רַק שָׁקוּף כָּזֶה, וְרַק כְּשֶׁמַּרְתִּיחִים הוּא נִהְיֶה הֲכִי לָבָן שַׁיִשׁ, אֲבָל מֵת.
לְעַצְמִי אֲנִי חוֹזֶרֶת וּמַדְגִּישָׁה שֶׁצָּרִיךְ לַחֲשׁוֹב פְּרַקְטִי, כְּמוֹ שֶׁמְּתַכְנְנִים יוֹם הוּלֶּדֶת אֲבָל שֶׁהַכּוֹל הָפוּךְ אוֹ פָּחוֹת. אֵיךְ הֵם בְּאֵירוּעִים כָּאֵלֶּה חוֹזְרִים לְאוֹפְנָה, הַזָּרִים. לֹא קְטַנִּים כָּאֵלֶּה לְרֹאשׁ, אֶלָּא כָּאֵלֶּה עִם חוֹר מַמָּשׁ גָּדוֹל בָּאֶמְצַע. אֶת כָּל הַגּוּף שֶׁלָּךְ אֶפְשָׁר לְהַכְנִיס בּוֹ, כְּמוֹ הַקּוֹסְמִים שֶׁמַּשְׁכִּיבִים מִישֶׁהוּ בָּאֲוִויר וּמַעֲבִירִים סְבִיבוֹ חִישּׁוּק לְהַרְאוֹת שֶׁאֵין מִתַּחַת שׁוּם דָּבָר. אֲנִי אֶצְעַק, "מָה כָּל הַפְּרָחִים הַמֵּתִים הָאֵלֶּה, חַיִּים שֶׁלִּי? כָּכָה מֵעַכְשָׁיו כָּל שָׁנָה? וּמִי יִצְטָרֵךְ לְנַקּוֹת אֶת הַגְּוִויּוֹת שֶׁלָּהֶם כְּשֶׁהֵם כְּבָר לֹא יִהְיוּ צִבְעוֹנִיִּים וּמְרִיחִים?"
אֶת כָּל זֶה אֲנִי אֶצְעַק, אֲבָל בְּלֵב, כִּי אֲנַחְנוּ לֹא כְּמוֹ אֵלֶּה שֶׁלֹּא צוֹעֲקִים בְּלֵב, אֲנַחְנוּ לֹא. גַּם אֶת הַכְּבִיסָה הַמְּלוּכְלֶכֶת בַּחוּץ אֲנַחְנוּ לֹא מְכַבְּסִים, רַק בַּבַּיִת בִּפְנִים, תּוֹלִים אוֹתָהּ.
מַתָּנָה אֲנִי לֹא אַקְנֶה אֲבָל בְּרָכָה אֲנִי אֶכְתּוֹב. זֹאת שֶׁכָּל יוֹם לִפְנֵי הַשֵּׁינָה, כָּכָה כְּשֶׁהָאַפִּים שֶׁלָּנוּ צְמוּדִים, שֶׁאוֹמֶרֶת שֶׁחַיִּים שֶׁל אִמָּא אִתָּהּ, הַחַיִּים הַיָּפִים שֶׁל אִמָּא אַתָּה, הֲכִי חָכָם, הֲכִי יָפֶה, הֲכִי תַּרְבּוּתִי, הֲכִי חַבְרוֹתַי, אִתָּהּ. אִמָּא אוֹהֶבֶת הֲכִי בָּעוֹלָם אוֹתְךָ, אִמָּא בָּעוֹלָם אוֹהֶבֶת רַק אוֹתְךָ. אָז חָזָק-חָזָק אֲנִי אֲצַמֵּד אֵלָיו, כְּאִילּוּ רַק לַלַּיְלָה הַזֶּה, לַיְלָה שֶׁעוֹד לֹא בָּקַע הַתַּרְנְגוֹל שֶׁיּוּכַל לְהַכְרִיז עַל הַבּוֹקֶר שֶׁאַחֲרָיו, וַאֲחַבֵּר אוֹתוֹ לַגּוּף שֶׁלִּי שׁוּב בַּפַּעַם הָאַחֲרוֹנָה. אַחֵר כָּךְ, יָשָׁר הַבַּיְתָה.
וְאָז, רַק שָׁבוּעַ יִיתְּנוּ לִי כְּדֵי לִבְרוֹא מֵחָדָשׁ אֶת הָעוֹלָם שֶׁלִּי, שֶׁבְּיוֹם אֶחָד הוּא נֶהֱרַס. אֲפִילּוּ אֶת הָאוֹר בַּחֲדַר הַשֵּׁינָה לָקַח לִי חוֹדְשַׁיִים לְסַדֵּר, עוֹד חוֹדְשַׁיִים לְתַקֵּן אֶת הָרֶגֶל שֶׁל הַשּׁוּלְחָן בַּסָּלוֹן. עַכְשָׁיו לְפָחוֹת אֶת כָּל סוּגֵי הַבּוּרֵקָס אֶפְשָׁר יִהְיֶה לָשִׂים עָלָיו, גַּם אֶת הָרוֹגְלֵךְ, אֶת הַגְּבִינִיּוֹת וְאֶת הָעוּגוֹת הַמַּלְבְּנִיּוֹת הָרְצִינִיּוֹת, רַק לֹא פֶּרֶג. גַּם לֹא שׁוּם דָּבָר שֶׁעוֹשֶׂה רַעַשׁ כְּשֶׁלּוֹעֲסִים אוֹ עִם קְלִיפָּה. אֲנִי אָשִׂים לֵב שֶׁאֲנָשִׁים מַעֲדִיפִים מִלּוּחַ לְפִי שֶׁבָּעֶרֶב אַף בּוּרֵקָס לֹא יִישָּׁאֵר.
שֶׁהַרְבֵּה אֲנָשִׁים יָבוֹאוּ, אֶת זֶה אֲנִי אֵדַע לְפִי הַזִּמְזוּם שֶׁל הַשַּׁעַר. לַמְרוֹת שֶׁאֲנִי יְכוֹלָה, לִפְתּוֹחַ אֲנִי לֹא אֶפְתַּח, אֲגַלֶּה לְכוּלָּם אֶת הַקּוֹד, וְכָכָה בְּעַצְמָם, אֶחָד-אֶחָד, הֵם יַקִּישׁוּ תַּאֲרִיךְ לֵידָה שֶׁל יֶלֶד אֶחָד, יוֹם וְחוֹדֶשׁ, בְּלִי הַשָּׁנָה, כִּי מִמֵּילָא יִישָּׁאֵר תָּמִיד בְּאוֹתוֹ הַגִּיל. לַסִּיּוּם חַיָּיבִים לִלְחוֹץ כּוֹכָבִית.
לְפִי שֶׁלֹּא יַגִּיעַ יוֹתֵר אַף אֶחָד, אֲנִי אֵדַע שֶׁהַיּוֹם הַשְּׁמִינִי הִגִּיעַ. גַּם בִּבְרִית מִילָה שֶׁלְּךָ אַף אֶחָד לֹא הָיָה. אֶת כָּל הַשְּׁאֵרִיּוֹת שֶׁל הָרוֹגְלֵךְ, הַגְּבִינִיּוֹת, הָעוּגוֹת הַמַּלְבְּנִיּוֹת הָרְצִינִיּוֹת, אֲנִי אֶזְרוֹק, בּוּרֵקָס לֹא יִישָּׁאֵר כִּי אֲנָשִׁים מַעֲדִיפִים מָלוּחַ. כָּכָה גַּם אֶת כָּל הָאוֹכֶל שֶׁבִּמְקָרֵר, בַּחַיִּים שֶׁלְּךָ הוּא לֹא הָיָה כָּל כָּךְ מָלֵא, יַחַד עִם הַסִּירִים, כִּי מָקוֹם כְּבָר אֵין וְגַם כִּי דְּגֵי זָהָב לֹא יִהְיוּ יוֹתֵר.
אֲנִי אֶעֱמוֹד בַּסָּלוֹן וְאֶצְעַק שֶׁתּוֹדָה רַבָּה לָאֵל שֶׁאֵין לִי שְׁנַיִים אוֹ יוֹתֵר יְלָדִים, זֶה שִׂמְחָה בְּבֵית. יֵשׁ רְגָעִים שֶׁרַק בִּי, רַק בִּי וּבַיֶּלֶד הָאֶחָד שֶׁלִּי צָרִיךְ לְהִתְרַכֵּז. אֲפִילּוּ עַל הַכֶּלֶב אֲנִי לֹא יְכוֹלָה לְהִסְתַּכֵּל, מַזָּל לְפָחוֹת שֶׁהַבַּעַל לָקַח אֶת הֶחָתוּל. אֶת כָּל זֶה, מַמָּשׁ חָזָק אֲנִי אֶצְעַק, כִּי כְּמוֹ אֵלֶּה שֶׁצּוֹעֲקִים חָזָק אֲנִי רוֹצֶה לִהְיוֹת. אָמְנָם אֶת הַכְּבִיסָה הַמְּלוּכְלֶכֶת צָרִיךְ בַּבַּיִת לְכַבֵּס, אֲבָל לִתְלוֹת אֲנִי רוֹצֶה רַק בַּחוּץ, בַּשֶּׁמֶשׁ.
כְּמוֹ שֶׁעַכְשָׁיו אֲנִי עוֹשֶׂה, כְּשֶׁבַּשָּׁעוֹת הַקְּטַנּוֹת חֲלוֹמוֹת עֲצוּבִים מְעִירִים אוֹתְךָ, כָּכָה כָּל לַיְלָה אֲנִי אֶעֱבוֹר לֹא לִישׁוֹן בַּמִּיטָּה שֶׁלְּךָ, מֶטֶר וְעֶשְׂרִים אוֹרֶךְ. אִם אֲנִי רוֹצֶה לְיַישֵּׁר אֶת הָרַגְלַיִים, אֲנִי לֹא יְכוֹלָה כִּי אֲנִי יוֹתֵר אֲרוּכָּה מֵהַמִּזְרָן. אִם בְּכָל זֹאת, לְכַמָּה רְגָעִים, אֲנִי מְיַישֶּׁרֶת אוֹתָן, אָז הֵן תְּלוּיוֹת בֵּין שָׁמַיִם לָאָרֶץ בְּדִיּוּק כְּמוֹ פֹּה, בַּמָּטוֹס, רַק בְּלִי חֲגוֹרַת הַבְּטִיחוּת שֶׁתִּשְׁמוֹר עֲלֵיהֶן מוּגַנּוֹת.
עָדִיף לִי לִשְׁכַּב לִי כְּמוֹ עוֹבֵר, עִם הָרַגְלַיִים מְקוּפָּלוֹת לַבֶּטֶן. מִלַּיְלָה לַלַּיְלָה הַגּוּף שֶׁלִּי יֵלֵךְ וְיִקְטַן, כָּכָה תִּשְׁעָה חוֹדָשִׁים בְּעֵרֶךְ עַד שֶׁסּוֹף-סוֹף אֵירָדֵם. וְאָז לַיְלָה טוֹב וְשֶׁחֲלוּמוֹת נְעִימִים יִהְיוּ לִי, עַל הַחַיִּים.
הַבַּעַל שֶׁלָּהּ אוֹמֵר שֶׁמֵּעִיר אוֹתוֹ כָּל הָאוֹר הַזֶּה שֶׁנִּכְנַס מֵהַחַלּוֹן, שֶׁאֵיזֶה יוֹפִי שֶׁכְּבָר בּוֹקֶר, וְשֶׁאִם הַכּוֹל יֵלֵךְ בְּסֵדֶר, תֶּכֶף נַגִּיעַ.
הָאִישָּׁה שֶׁלּוֹ אוֹמֶרֶת שֶׁבְּלִי קָפֶה הִיא לֹא יְכוֹלָה לְהִתְעוֹרֵר, שֶׁהִנֵּה הִיא כְּבָר קְצָת רוֹאָה לְמַטָּה הַרְבֵּה יָרוֹק עִם גַּגּוֹת אֲדוּמִּים, וְשֶׁאוּלַי מִישֶׁהוּ מֵאִיתָּנוּ יוֹדֵעַ אֵיפֹה אֲנַחְנוּ בִּכְלָל.
הַבַּעַל שֶׁלָּהּ עוֹנָה לָהּ שֶׁבְּוַודָּאוּת הוּא לֹא יוֹדֵעַ, אֲבָל מָה שֶׁבָּטוּחַ זֶה שֶׁאֲנַחְנוּ כְּבָר כָּאן וַאֲנִי אוֹמֶרֶת לָהֶם שֶׁכָּאן, כָּאן זֶה שְׁוַויְיצֶרְיָה.







https://www.shortstoryproject.com/he/story/%d7%a9%d7%95%d7%95%d7%99%d7%99%d7%a6%d7%a8%d7%99%d7%94-%d7%96%d7%94-%d7%9b%d7%90%d7%9f/
#הִרְהוּרִים#יִשְׂרְאֵלִי#מַסָּע