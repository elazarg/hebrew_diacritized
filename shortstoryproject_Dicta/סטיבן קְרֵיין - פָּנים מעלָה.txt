"מָה נַעֲשֶׂה עַכְשָׁיו?" אָמַר הַשְּׁלִישׁ, נִרְעָשׁ וּמֵרוֹגֵשׁ.
"נִקְבּוֹר אוֹתוֹ," אָמַר טִימוֹתִ'י לִין.
שְׁנֵי הַקְּצִינִים הִבִּיטוּ מַטָּה סָמוּךְ לִבְהוֹנוֹת רַגְלֵיהֶם שָׁם שָׁכְבָה גּוּפַת רַעַם. הַפָּנִים הָיוּ בְּצֶבַע כָּחוֹל-סִיד; עֵינַיִים נוֹצְצוֹת נִלְטְשׁוּ בַּשָּׁמַיִם. מֵעַל לִשְׁתֵּי הַדְּמוּיוֹת הַזְּקוּפוֹת נִשְׁמַע בָּרוּחַ שְׁאוֹן כַּדּוּרִים, וְעַל רֹאשׁ הַגִּבְעָה הִשְׁתַּטְּחָה הַמַּחְלָקָה שֶׁל לִין, מֵחֲטִיבַת הָרְגָלִים "סְפִּיצֶבֶּרְגֶּן", וְיָרְתָה מַטָּחִים מְדוּדִים.
"אַתָּה לֹא חוֹשֵׁב שֶׁכְּדַאי –" פֶּתַח הַשְּׁלִישׁ. "אוּלַי נַשְׁאִיר אוֹתוֹ עַד מָחָר."
"לֹא," אָמַר לִין. "אֲנִי לֹא יָכוֹל לְהַחֲזִיק אֶת הָעֶמְדָּה עוֹד שָׁעָה. אֲנִי חַיָּיב לְהִתְקַפֵּל אֲחוֹרָה, וַאֲנַחְנוּ חַיָּיבִים לִקְבּוֹר אֶת בִּיל שֶׁלָּנוּ."
"כַּמּוּבָן," אָמַר הַשְּׁלִישׁ בְּאַחַת. "לָאֲנָשִׁים שֶׁלְּךָ יֵשׁ כְּלֵי הִתְחַפְּרוּת?"
לִין צָעַק לְאָחוֹר לְקַו הַיֶּרִי הַקָּטָן שֶׁלּוֹ, וּשְׁנֵי אֲנָשִׁים בָּאוּ לְאַט, אֶחָד עִם מַעְדֵּר, אֶחָד עִם אַתְּ. הֵם לָטְשׁוּ עֵינַיִים לְעֵבֶר צַלָּפֵי "רוּסְטִינָה". כַּדּוּרִים הִתְנַפְּצוּ לְיַד אוֹזְנֵיהֶם. "תְּחַפְּרוּ כָּאן," אָמַר לִין, בְּזַעַף. הָאֲנָשִׁים, שֶׁאוּלְּצוּ כָּךְ לְהַשְׁפִּיל אֶת מַבָּטָם אֶל הַקַּרְקַע, נִתְקְפוּ חִיפָּזוֹן וּפַחַד סְתָם מִפְּנֵי שֶׁלֹּא יָכְלוּ לְהַבִּיט וְלִרְאוֹת מִנַּיִין בָּאִים הַכַּדּוּרִים. הַלְמוּתוֹ הָעֲמוּמָה שֶׁל הַמַּעְדֵּר הַמַּכָּה בָּאֲדָמָה נִשְׁמְעָה בֵּין הַפִּצְפּוּצִים הַמְּהִירִים שֶׁל כַּדּוּרִים קְרוֹבִים. בִּמְהֵרָה הִתְחִיל הַטּוּרַאי הַשֵּׁנִי לְפַנּוֹת אֶת הֶעָפָר בָּאתָ.
"נִרְאֶה לִי," אָמַר הַשְּׁלִישׁ, בְּאִטִּיּוּת, "שֶׁכְּדַאי שֶׁנִּבְדּוֹק בַּבְּגָדִים שֶׁלּוֹ לִרְאוֹת אִם יֵשׁ... חֲפָצִים."
לִין הִנְהֵן; יַחְדָּיו, בְּפִיזּוּר דַּעַת מוּזָר, הִבִּיטוּ בְּגוּפָהּ. אַחֵר כָּךְ הֵזִיז לִין אֶת כַּפֹּתָיו, מִתְנַעֵר פִּתְאוֹם. "כֵּן," אָמַר, "כְּדַאי שֶׁנִּרְאֶה... מָה יֵשׁ לוֹ." הוּא יָרַד עַל בִּרְכָּיו וְקֵירֵב אֶת יָדָיו אֶל גּוּפוֹ שֶׁל הַקָּצִין הַמֵּת. אֲבָל יָדָיו הִיסְּסוּ מֵעַל לְכַפְתּוֹרֵי מְעִיל הַקְּרָב. הַכַּפְתּוֹר הָרִאשׁוֹן הָיָה בְּצֶבַע אָדוֹם-לְבָנָה מִדָּם מִתְקָרֵשׁ, וְהוּא לֹא הֵעֵז לָגַעַת בּוֹ, כָּךְ נִדְמֶה.
"קָדִימָה," אָמַר הַשְּׁלִישׁ בִּצְרִידוּת.
לִין הוֹשִׁיט אֶת יָדוֹ הַנּוּקְשֶׁה כְּעֵץ, וְאֶצְבְּעוֹתָיו פִּשְׁפְּשׁוּ בַּכַּפְתּוֹרִים מוּכְתָּמִים בַּדָּם. לְבַסּוֹף הִתְרוֹמֵם בִּפְנִים נְפוּלוֹת. בְּיָדָיו הָיוּ שָׁעוֹן, מַשְׁרוֹקִית, מִקְטֶרֶת, נַרְתִּיק טַבָּק, מִמְחָטָה, קוּפְסָה קְטַנָּה שֶׁל קְלָפִים וּנְיָירוֹת. הוּא הִבִּיט בִּשְׁלִישׁ. הָיְתָה שְׁתִיקָה. הַשְּׁלִישׁ הִרְגִּישׁ שֶׁנָּהַג כְּמוּג לֵב כְּשֶׁהִנִּיחַ לָלִין לַעֲשׂוֹת אֶת הַמְּלָאכָה הָאֲיוּמָּה.
"טוֹב," אָמַר לִין, "זֶה הַכּוֹל, אֲנִי חוֹשֵׁב. הַחֶרֶב וְהָאֶקְדָּח שֶׁלּוֹ אֶצְלֵךְ."
"כֵּן," אָמַר הַשְּׁלִישׁ, וּפָנָיו זָעוּ. וְאָז הִתְפָּרֵץ בְּחֵימָה מְשׁוּנֶּה עַל שְׁנֵי הַטּוּרָאִים. "אוּלַי תְּמַהֲרוּ כְּבָר עִם הַקֶּבֶר הַזֶּה? מָה אַתֶּם עוֹשִׂים בִּכְלָל?"
בְּעוֹדוֹ זוֹעֵק אֶת נַהֲמַת לִבּוֹ, עָמְלוּ הַשְּׁנַיִים כְּמִי שֶׁחַיֵּיהֶם תְּלוּיִים בְּכָךְ. מֵעַל לְרֹאשׁ, בְּלִי הֶרֶף, יָרְקוּ הַכַּדּוּרִים.
הַקֶּבֶר הוּשְׁלַם. זֹאת לֹא הָיְתָה יְצִירַת מוֹפֵת – סְתָם בּוֹר קָטָן וְרָדוּד. לִין וְהַשְּׁלִישׁ שׁוּב הִבִּיטוּ זֶה בָּזֶה, וּמֶסֶר תָּמוּהַּ וְדוֹמֵם עָבַר בֵּינֵיהֶם.
פִּתְאוֹם קְרֵקֶר הַשְּׁלִישׁ צְחוֹק מוּזָר. זֶה הָיָה צְחוֹק מַבְעִית שֶׁמְּקוֹרוֹ בְּאוֹתוֹ חֵלֶק שֶׁל הַמּוֹחַ הַמּוֹנֵעַ תְּחִילָּה בְּכוֹחַ נְגִינַת הָעֲצַבִּים. "טוֹב," אָמַר לָלִין בְּהוּמוֹר. "נִרְאֶה לִי שֶׁכְּדַאי שֶׁנְּגַלְגֵּל אוֹתוֹ פְּנִימָה."
"כֵּן," אָמַר לִין. שְׁנֵי הַטּוּרָאִים עָמְדוּ וְחִיכּוּ כְּפוּפִים עַל כְּלֵי הָעֲבוֹדָה שֶׁלָּהֶם. "נִרְאֶה לִי שֶׁכְּדַאי שֶׁנַּנִּיחַ אוֹתוֹ בִּפְנִים בְּעַצְמֵנוּ."
"כֵּן," אָמַר הַשְּׁלִישׁ. וְאָז, נִזְכַּר כַּנִּרְאֶה שֶׁשָּׁלַח אֶת לִין לְחַפֵּשׂ עַל הַגּוּפָה, רָכַן בְּרוֹב תְּעוּזָה וְאָחַז בְּבִגְדוֹ שֶׁל הַקָּצִין הַמֵּת. לִין הִצְטָרֵף אֵלָיו. שְׁנֵיהֶם הִקְפִּידוּ שֶׁאֶצְבְּעוֹתֵיהֶם לֹא תַּגַּעְנָה בִּגְוִויָּיה. הֵם מָשְׁכוּ בְּחוֹזְקָה; הַגְּוִויָּיה הִתְרוֹמְמָה, הוּנְפָה, הִידַּרְדְּרָה, צָנְחָה אֶל תּוֹךְ הַקֶּבֶר, וּשְׁנֵי הַקְּצִינִים, אַגַּב הִזְדַּקְּפוּת, הִבִּיטוּ זֶה בָּזֶה. הֵם נֶאֶנְחוּ אַנְחַת הַקַּלָּה.
הַשְּׁלִישׁ אָמַר: "נִרְאֶה לִי שֶׁאֲנַחְנוּ צְרִיכִים... צְרִיכִים לְהַגִּיד מַשֶּׁהוּ. אַתָּה מַכִּיר אֶת הַטֶּקֶס, טַיְם?"
"הֵם לֹא מַקְרִיאִים אֶת הַטֶּקֶס עַד שֶׁלֹּא מְמַלְּאִים אֶת הַקֶּבֶר," אָמַר לִין.
"הֵם לֹא?" אָמַר הַשְּׁלִישׁ, מְזוּעְזָע מֵהַשְּׁגִיאָה שֶׁשָּׁגָה. "אָז, טוֹב," קָרָא, פִּתְאוֹם, "בּוֹא... בּוֹא נַגִּיד מַשֶּׁהוּ... כָּל זְמַן שֶׁהוּא שׁוֹמֵעַ אוֹתָנוּ."
"בְּסֵדֶר," אָמַר לִין. "אַתָּה מַכִּיר אֶת הַטֶּקֶס?"
"אֲנִי לֹא זוֹכֵר אֲפִילּוּ שׁוּרָה מִמֶּנּוּ," אָמַר הַשְּׁלִישׁ.
לִין דִּיבֵּר בְּסַפְקָנוּת רַבָּה. "אֲנִי יָכוֹל לַחֲזוֹר עַל שְׁתֵּי שׁוּרוֹת –"
"טוֹב, אָז תַּעֲשֶׂה אֶת זֶה," אָמַר הַשְּׁלִישׁ, "תַּגִּיעַ עַד אֵיפֹה שֶׁאַתָּה יָכוֹל. זֶה יוֹתֵר טוֹב מִכְּלוּם. ו... הַנְּבָלוֹת כְּבָר טִיוְּוחוּ אוֹתָנוּ בְּדִיּוּק."
לִין הִבִּיט בִּשְׁנֵי הָאֲנָשִׁים שֶׁלּוֹ. "הַקֶּשֶׁב!" נָבַח. הַטּוּרָאִים קָפְצוּ לְהַקְשֵׁב בִּטְרִיקַת עֲקֵבִים וְנִרְאוּ מְדוּכְדָּכִים עַד עָפָר. הַשְּׁלִישׁ הִנְמִיךְ אֶת קַסְדָּתוֹ אֶל בִּרְכּוֹ. לִין, רֹאשׁוֹ גָּלוּי, עָמַד מֵעַל הַקֶּבֶר. צַלָּפֵי "רוֹסְטִינָה" יָרוּ בְּמֵרְץ.
"הוֹ, אָבִינוּ, הִנֵּה צָלַל רֵעֵנוּ בַּיָּם הַמָּוֶות הֶעָמוֹק, אַךְ רוּחוֹ לִקְרָאתְךָ זִינְּקָה כַּעֲלוֹת בּוּעָה מִשְּׂפָתִי טוֹבֵעַ. רָאָה, תְּחִינָּתֵנוּ שְׁלוּחָה, רָאָה, הוֹ, אָבִינוּ, אֶת הַבּוּעָה הַקְּטַנָּה בִּמְעוֹפָהּ ו –"
אַף שֶׁהָיָה חָנוּק וְנִכְלָם, לֹא נִתְקַף לִין הִתְלַבְּטוּת עַד לְרֶגַע זֶה, אֲבָל עָצַר בְּחוֹסֶר תּוֹחֶלֶת וְהִבִּיט בִּגְוִויָּיה.
הַשְּׁלִישׁ הִתְנוֹעֵעַ בִּמְבוּכָה. "וּמִמְּרוֹמֶיךָ כִּי נַעֲלִים –" פֶּתַח, וְאָז בָּא גַּם הוּא לִידֵי עֲצִירָה.
"וּמִמְּרוֹמֶיךָ כִּי נַעֲלִים," אָמַר לִין.
הַשְּׁלִישׁ נִזְכַּר פִּתְאוֹם בַּבִּיטּוּי מֵחֶלְקוֹ הָאַחֲרוֹן שֶׁל טֶקֶס הַקְּבוּרָה שֶׁל "סְפִּיצֶבֶּרְגֶּן", וְקָפַץ עָלָיו בְּנִימַת מְנַצֵּחַ כְּמִי שֶׁיּוֹדֵעַ הַכּוֹל וְיָכוֹל לְהַמְשִׁיךְ.
"הוֹ, אֱלוֹהִים, רַחֵם-נָא –"
"הוֹ, אֱלוֹהִים, רַחֵם-נָא –" אָמַר לִין.
"רַחֵם," חָזַר הַשְּׁלִישׁ, וְכָשַׁל מִיָּד.
"רַחֵם," אָמַר לִין. וְאָז הֵנִיעַ אוֹתוֹ אֵיזֶה רֶגֶשׁ עַז, שֶׁכֵּן הִתְנַפֵּל פִּתְאוֹם עַל שְׁנֵי אֲנָשָׁיו וְאָמַר בִּפְרָאוּת: "תְּמַלְּאוּ כְּבָר בֶּעָפָר."
הָאֵשׁ שֶׁל צַלָּפֵי "רוֹסְטִינָה" הָיְתָה מְדוּיֶּקֶת וּרְצוּפָה.

ב

אֶחָד הַטּוּרָאִים הַמְּדוּכְדָּכִים הִתְקַדֵּם עִם הָאָתְּ. הוּא הָרִים עָלָיו מִטְעָן רִאשׁוֹן שֶׁל אֲדָמָה, וּלְרֶגַע שֶׁל הִיסּוּס חֲסַר פֵּשֶׁר, הֶחֱזִיק אוֹתוֹ בָּאֲוִויר מֵעַל לִגְוִויָּיה, אֲשֶׁר מִתּוֹךְ פָּנֶיהָ שֶׁצִּבְעָן כָּחוֹל-סִיד הִשְׁקִיפָה אֵלָיו בְּעוֹז מִן הַקֶּבֶר. וְאָז רוֹקֵן הַחַיָּיל אַתְּ אִתּוֹ עַל – עַל כַּפּוֹת הָרַגְלַיִים.
טִימוֹתִ'י לִין הִרְגִּישׁ כְּאִילּוּ טוֹנוֹת הוּסְרוּ בְּאַחַת מֵעַל רֹאשׁוֹ. קוֹדֶם הִרְגִּישׁ שֶׁאוּלַי עָלוּל הַטּוּרַאי לְרוֹקֵן אֶת הָאָתְּ עַל – עַל הַפָּנִים. הָאָתְּ הִתְרוֹקֵן עַל כַּפּוֹת הָרַגְלַיִים. הִנֵּה כְּבָר הֶישֵּׂג גָּדוֹל. הַשְּׁלִישׁ הִתְחִיל לְפַטְפֵּט. "טוֹב, כַּמּוּבָן... אָדָם שֶׁאָכַלְנוּ אִתּוֹ מֵאוֹתוֹ הַמֶּסְטִינְג כָּל הַשָּׁנִים... אִי אֶפְשָׁר... אָסוּר, הֲרֵי, לְהַשְׁאִיר חָבֵר קָרוֹב שֶׁלְּךָ לְהֵירָקֵב בַּשֶּׁטַח... קָדִימָה, לְמַעַן הַשֵּׁם, תְּמַלֵּא כְּבָר, אַתָּה שָׁם."
הָאִישׁ עִם הָאָתְּ הִשְׁתּוֹפֵף לְפֶתַע, לְפַת אֶת זְרוֹעוֹ הַשְּׂמָאלִית בְּיָמֵינוּ וְהִבִּיט בִּמְפַקְּדוֹ בְּצִיפִּיָּיה לִפְקוּדָּה. לִין הָרִים אֶת הָאָתְּ מֵהַקַּרְקַע. "גַּשׁ לָעוֹרֶף," אָמַר לִפְצוֹעַ. הוּא פָּנָה גַּם אֶל הַטּוּרַאי הָאַחֵר.
"גַּם אַתָּה, תָּפוּס מַחֲסֶה. אֲנִי... אֲנִי אֶגְמוֹר אֶת זֶה כְּבָר."
הַפָּצוּעַ הִזְדָּרֵז לְטַפֵּס אֶל רֹאשׁ הָרֶכֶס בְּלִי לִזְכּוֹת בְּמַבָּט אֶת הַכִּיוּוּן שֶׁמִּמֶּנּוּ בָּאוּ הַכַּדּוּרִים, וְהַשֵּׁנִי יָצָא בְּעִקְבוֹתָיו בְּאוֹתָהּ זְרִיזוּת, אַךְ בְּהֶבְדֵּל אֶחָד: הוּא הִבִּיט לְאָחוֹר שָׁלוֹשׁ פְּעָמִים. כָּזוֹ דַּרְכָּם – עַל פִּי רוֹב – שֶׁל הַנִּפְגָּעִים וְשֶׁל הַלֹּא נִפְגָּעִים.
טִימוֹתִ'י לִין מִילֵּא אֶת הָאָח, הִיסֵּס, וּבִתְנוּעָה שֶׁהִזְכִּירָה מֶחֱווֹה שֶׁל תִּיעוּב, הִשְׁלִיךְ אֶת הֶעָפָר אֶל תּוֹךְ הַקֶּבֶר, וּכְשֶׁזֶּה נַחַת, הִשְׁמִיעַ רַחַשׁ – פְלוֹפּ. לִין הִפְסִיק פִּתְאוֹם וְנִיגֵּב אֶת מִצְחוֹ – פּוֹעֵל שֶׁהִתְעַיֵּיף.
"אוּלַי טָעִינוּ," אָמַר הַשְּׁלִישׁ. מַבָּטוֹ הִתְרוֹצֵץ נוֹאָלוֹת. "אוּלַי הָיָה יוֹתֵר טוֹב אִם לֹא הָיִינוּ קוֹבְרִים אוֹתוֹ דַּוְוקָא עַכְשָׁיו. כַּמּוּבָן, אִם נִתְקַדֵּם מָחָר, הַגּוּפָה הָיְתָה –"
"לֵךְ לַעֲזָאזֵל," אָמַר לִין. "תִּסְתּוֹם." הוּא לֹא הָיָה בַּעַל הַדַּרְגָּה הַבְּכִירָה.
שׁוּב מִילֵּא אֶת הָאָתְּ וְהִשְׁלִיךְ אֶת הֶעָפָר פְּנִימָה... זְמַן-מָה עָבַד לִין בְּשֶׁצֶף-קֶצֶף, כְּאָדָם הַחוֹפֵר לְחַלֵּץ אֶת עַצְמוֹ מִסַּכָּנָה... בִּמְהֵרָה לֹא נִרְאֶה עוֹד דָּבָר מִלְּבַד הַפְּנִים שֶׁצִּבְעָן כָּחוֹל-סִיד. לִין מִילֵּא אֶת הָאָח... "אֶל אֱלוֹהִים," זָעַק אֶל הַשְּׁלִישׁ, "לָמָּה לֹא הָפַכְתָּ אוֹתוֹ אֵיכְשֶׁהוּ כְּשֶׁהַכְּנֶסֶת אוֹתוֹ פְּנִימָה? כָּכָה –"
הַשְּׁלִישׁ הֵבִין. הוּא הֶחֱוִויר עַד לִשְׂפָתָיו. "קָדִימָה, בֶּן אָדָם," זָעַק, מִתְחַנֵּן, כִּמְעַט בִּצְרָחָה... לִין הֵנִיף אֶת הָאֵת לְאָחוֹר; הוּא נָע קָדִימָה בִּתְנוּעַת מְטוּטֶּלֶת קַשְׁתִּית. כְּשֶׁהֶעָפָר נַחַת, הִשְׁמִיעַ רַחַשׁ – פְלוֹפּ.








https://www.shortstoryproject.com/he/story/%d7%a4%d6%bc%d6%b8%d7%a0%d7%99%d7%9d-%d7%9e%d7%a2%d7%9c%d6%b8%d7%94/
#מִלְחָמָה#סֶפְּרוּתָאמֵרִיקָאִית#קְלָאסִיקָה#רֵיאָלִיזְם