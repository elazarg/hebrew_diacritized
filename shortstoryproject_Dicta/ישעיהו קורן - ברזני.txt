זוֹ הָיְתָה הַפַּעַם הַשְּׁלִישִׁית שֶׁיָּצָאנוּ לִלְבָנוֹן, וְרָצִיתִי לְהַגִּיעַ לִנְקוּדַּת-הָרִיכּוּז יַחַד עִם בָּרָזָנִי. הִגַּעְתִּי לְמַסְגְּרֶיהָ שֶׁלּוֹ וְדָחַפְתִּי אֶת הַדֶּלֶת. גּוּשׁ שֶׁל אָבָק סְתָם אֶת אֵפִי. רַחַשׁ חַד חָתַךְ אֶת הָאֲוִויר: הַמּוֹדָעָה שֶׁהָיְתָה תְּלוּיָה עַל הַדֶּלֶת נִקְרְעָה. בְּמַסְגְּרֶיהָ הָיָה שֶׁקֶט. רַק מִקְּצֵה הָאוּלָם עָלוּ קוֹלוֹת עֲמוּמִים.
הִתְיַישַּׁבְתִּי עַל אַרְגַּז הָפוּךְ וְחִיכִּיתִי. לְחַלֵּק הָאֲחוֹרִי, לְמַחְסָן, לֹא אָהַבְתִּי לְהִיכָּנֵס לְבַדִּי. רַק פַּעַם אַחַת הִכְנִיס אוֹתִי בָּרָזָנִי לְשֵׁם. עַל מַדָּפִים שֶׁל אֲרוֹן זְכוּכִית יָשָׁן הָיוּ סְדוּרִים מַטְבְּעוֹת שׁוֹנִים. מִתְּקוּפַת בַּר כּוֹכְבָא, מֵאֵיזוֹ עִיר בְּגֶרְמַנְיָה אוֹ אִיטַלְיָה, שֶׁפַּעַם הִשְׁתַּמְּשׁוּ בָּהּ בְּכֶסֶף יְהוּדִי, מִפֶּרֶס, מֵעִירָאק, מִתְּקוּפַת הַמַּנְדָּט, וּמַטְבְּעוֹת מִן הַשָּׁנִים הָרִאשׁוֹנוֹת שֶׁל הַמְּדִינָה.
לִידֵי הָיָה שׁוּלְחָן נָמוּךְ, זְכוּכִית סְדוּקָה הָיְתָה מוּנַּחַת עָלָיו וּמִתַּחְתֶּיהָ פְּתָקִים, גִּזְרֵי עִיתּוֹנִים וּתְמוּנוֹת מְאוּבָּקוֹת שֶׁל שַׂחְקָנֵי כַּדּוּרֶגֶל. עַל הַזְּכוּכִית הָיוּ פְּזוּרִים טָפְסֵי טוֹטוֹ מְשׁוּמָּשִׁים וַחֲדָשִׁים, שֶׁעַל חֶלְקָם הָיוּ מְקוּשְׁקָשִׁים בְּעִיפָּרוֹן חִישּׁוּבִים שׁוֹנִים. עֲרֵימָה שֶׁל תַּקְלִיטִים יְשָׁנִים הָיְתָה בְּפִינַּת הַשּׁוּלְחָן. סֵפֶל קָפֶה שֶׁלֹּא הֶהְבִּיל עוֹד, חֶצְיוֹ מָלֵא, נֹחַ עַל הַתַּקְלִיטִים. יוֹנָה בָּרָזָנִי, כָּרָגִיל, שָׁכַח לְסַיֵּים אוֹתוֹ. סְמַרְטוּטִים קְרוּעִים, מְשׁוּמָּנִים, וּבְגָדִים מְלוּכְלָכִים, סְפוּגֵי זֵיעָה, הָיוּ מוּשְׁלָכִים עַל הָרִצְפָּה. הָיִיתִי צָמֵא. אֲבָל בָּרָזָנִי יָצָא מֵהַמַּחְסָן וְאָמַר: "בּוֹא נִיסַּע".
"מָה יֵשׁ לִנְסוֹעַ," אָמַרְתִּי. "כּוּלָּם מְחַכִּים בְּגַן הָעִיר וְזֶה פָּחוֹת מֵחָמֵשׁ דַּקּוֹת הֲלִיכָה."
"הֶחְלַטְתִּי לִנְסוֹעַ לְשֵׁם עִם הֲוָולְוָו," אָמַר בָּרָזָנִי. "כְּמוֹ בַּזְּמַנִּים הַטּוֹבִים."
"הִשְׁתַּגַּעְתָּ," הִנַּחְתִּי אֶת הַמִּזְוָודָה שֶׁלִּי עַל הַמִּדְרָכָה. "לְבָנוֹן זֶה לֹא הַזְּמַנִּים הַטּוֹבִים, שֶׁהִגַּעְנוּ לְאִימּוּנִים, וַאֲפִילּוּ לְקַו, עִם הַפְּרַיְיוֵוטִים. אַף אֶחָד לֹא יִתֵּן לְךָ לְהִיכָּנֵס."
"שְׁטוּיוֹת. בַּפַּעַם שֶׁעָבְרָה מָצָאתִי דֶּרֶךְ."
"תִּרְאֶה, בָּרָזָנִי," אָמַרְתִּי לוֹ בְּשֶׁקֶט, "אֲנִי אוֹמֵר לְךָ שֶׁזֶּה אָסוּר, וְאַל תִּשְׁכַּח שֶׁאֲנִי גַּם סֵמֶל הַמַּחְלָקָה שֶׁלְּךָ."
"בְּלִי דָּאוָואוִוינִים. אִם הָיִינוּ עוֹשִׂים רַק מָה שֶׁמּוּתָּר, אֵיפֹה הָיִינוּ הַיּוֹם?"
"בְּלִי צְחוֹק. יֵשׁ לָנוּ מַסְפִּיק בְּעָיוֹת גַּם כָּכָה."
"הֵכַנְתִּי כְּבָר הַכֹּל. הָיִיתִי בְּיַמַ"ח אֶתְמוֹל. כָּל הַצִּיּוּד, שֶׁלִּי וְגַם שֶׁלָּךְ בְּעֶצֶם, כְּבָר בְּבָּאגֶז'. בּוֹא, תֵּן אֶת הַמִּזְוָודָה שֶׁלְּךָ וְתַפְסִיק לִהְיוֹת יֶלֶד."
בָּרָזָנִי הָיָה הַחַיָּיל הֲכִי וָתִיק בִּפְלוּגָּה. בֶּן אַרְבָּעִים וְתֵשַׁע אוּלַי. שָׂפָם, שֵׂיעָר שָׁחוֹר, שֵׂיעָר לָבָן. רַק פָּנָיו הָיוּ שְׁחוּמִים תָּמִיד, מְקוּמָּטִים וַחֲזָקִים. הוּא תָּפַס אֶת הַמִּזְוָודָה שֶׁלִּי, פָּנָה לְכִיוּוּן הַדֶּלֶת וְאָמַר: "מִי כְּבָר קָרַע לִי אֶת הַמּוֹדָעָה?"
זוֹ הָיְתָה מוֹדָעָה שֶׁל מִשְׂחֲקֵי הַכַּדּוּרֶגֶל שֶׁל בֵּיתָ"ר יְרוּשָׁלַיִם בַּשָּׁבוּעוֹת הַקְּרוֹבִים. הוּא נִיסָּה לְאַחוֹת אֶת הַקֶּרַע, אַחֵר הִצְבִּיעַ עַל הַמּוֹדָעָה וְאָמַר: "עַל הַמִּשְׂחָק שֶׁל עוֹד שְׁבוּעַיִים אֲנִי מְוַותֵּר. זוֹ בְּמֵילָא קְבוּצָה חַלָּשָׁה וְאֵין בְּעָיוֹת. אֲפִילּוּ שֶׁזֶּה מִשְׂחַק חוּץ. אֲבָל עַל הַמִּשְׂחָק שֶׁל הַשַּׁבָּת הַזֹּאת, הַקְּרוֹבָה – תִּרְשׁוֹם! אֲנִי יוֹצֵא לְחוּפְשָׁה. זֶה נֶגֶד הַפּוֹעֵל כְּפַר סָבָא וַאֲנַחְנוּ מוּכְרָחִים לְהַחֲזִיר לָהֶם עַל הַהֶפְסֵד שֶׁל הַמַּחֲזוֹר הָרִאשׁוֹן."
יָדַעְתִּי שֶׁבְּעֶצֶם נָתַן לִי פְּקוּדָּה לְהוֹצִיא אוֹתוֹ לְחוּפְשָׁה. בָּרָזָנִי הָיָה אוֹהֵד מוּשְׁבָּע שֶׁל בֵּיתָ"ר, תּוֹרֵם כֶּסֶף, מֵבִיא לְמִגְרַשׁ רַעֲשָׁנִים מִן הַמְּסַגְּרֶיהָ, חוֹזֵר צָרוּד, בְּלִי קוֹל, לְאַחַר כָּל מִשְׂחָק. הַדָּבָר הַיָּחִיד שֶׁלֹּא הֶאֱמִין בּוֹ, אָמַר לִי פַּעַם, "זֶה לְהַפְרִיחַ יוֹנִים. יוֹנִים זֶה לֹא בִּשְׁבִיל כִּדְרוֹגֵל".
"לָמָּה לֹא," שָׁאַלְתִּי. עֲרֵימָה שֶׁל תּוֹכְנִיּוֹת וְהַעֲתָקוֹת שֶׁמֶשׁ יְשָׁנוֹת, בְּרָגִים וְצִינּוֹרוֹת חֲלוּדִים, הָיְתָה לְיַד פֶּתַח הַדֶּלֶת.
"כִּי זֶה לֹא בִּשְׁבִיל כַּדּוּרֶגֶל. גַּם בַּקְּבוּצָה יֵשׁ לִי וִיכּוּחַ עַל זֶה." הוּא דָּחַף בְּרַגְלוֹ אֶת הֶעֱרִימָה שֶׁהָיְתָה לְיַד הַדֶּלֶת, וּשְׁבוּעוֹן פָּרוּשׁ וְקָרוּעַ פָּגַע בַּמִּזְוָודָה שֶׁלִּי.
"אַתָּה תֵּצֵא לְחוּפְשָׁה," אָמַרְתִּי לוֹ. "אֲבָל עַכְשָׁיו בּוֹא נֵלֵךְ לַגַּן וְנַעֲלֶה עַל הָאוֹטוֹבּוּסִים כְּמוֹ בְּנֵי אָדָם."
הוּא נָעַל אֶת דֶּלֶת הַמְּסַגְּרֶיהָ, יָרַד בְּמַדְרֵגוֹת הָאֶבֶן לַמִּדְרָכָה, פָּתַח אֶת הַבָּאגָז' וְתָחַב לְשֵׁם אֶת הַמִּזְוָודָה שֶׁלִּי. אֶת הַנֶּשֶׁק הָאִישִׁי שֶׁלָּנוּ, שֶׁהָיָה שָׁם, הֶעֱבִיר לְתוֹךְ הַמְּכוֹנִית. "בְּלִי תְּנָאִים מוּקְדָּמִים," אָמַר. מְכוֹנִית מִשְׁטָרָה צָפְרָה בָּרְחוֹב הָרָאשִׁי. מִדּוּכַן הַפָלָאפֶל עָלָה רֵיחַ שֶׁמֶן מְעוֹרָב בְּבָצָל, שׁוּם וְתַבְלִינִים חֲרִיפִים. יוֹנָה הִתְעַכֵּב לְרֶגַע לְיַד הַדּוּכָן, הִסְתַּכֵּל עָלַי וְאָמַר: "נִזְרוֹק מַטְבֵּעַ. אִם אַתָּה מְנַצֵּחַ – לֹא נִיסַּע בִּמְכוֹנִית. נִיסַּע בָּאוֹטוֹבּוּס."
הִכַּרְתִּי אֶת הַמַּטְבְּעוֹת שֶׁלּוֹ. הָיְתָה לוֹ מוּמְחִיּוּת מְיוּחֶדֶת בַּהֲטָלַת מַטְבֵּעַ שֶׁל שְׁנֵי מִיל מִתְּקוּפַת הַמַּנְדָּט. הוּא יָדַע אֵיךְ לְהָנִיף אֶת הַיָּד אֶל הַמַּטְבֵּעַ, לִתְפּוֹס אוֹתוֹ וּלְנַצֵּחַ. שָׁלַפְתִּי סִיגַרְיָה, הִדְלַקְתִּי גַּפְרוּר וְאָמַרְתִּי: "אִם אַתָּה אוֹמֵר?!"
הוּא חִיטֵּט בְּכִיסוֹ הַיְּמָנִי וְשָׁאַל: "עֵץ אוֹ פָלַסְטִין?"
"פֵּלִי," אָמַרְתִּי.
הוּא הִמְשִׁיךְ לְחַטֵּט בַּכִּיסִים, וְאַחַר כָּךְ שָׁלַף מִכִּיסוֹ הַשְּׂמָאלִי מַטְבֵּעַ יְרַקְרַק, בְּצֶבַע הַנְּחוֹשֶׁת. הוּא גִּילְגֵּל אוֹתוֹ מוּל עֵינַי. שְׂפָתָיו הָיוּ קְפוּצוֹת. בַּאֲגוּדָלוֹ הִיכָּה וְהָדַף אֶת הַמַּטְבֵּעַ לְמַעְלָה. הַמַּטְבֵּעַ הִתְעוֹפֵף, הִסְתּוֹבֵב, כִּמְעַט פָּגַע בַּעֲנַף הָעֵץ שֶׁהַצֵּל עָלֵינוּ, וְהֵחֵל מִתְגַּלְגֵּל חֲזָרָה לְמַטָּה. רָאִיתִי אֶת שְׂפָתָיו הַמְּתוּחוֹת. אֶת עֵינָיו הַכְּחוּלּוֹת וְהַנּוֹצְצוֹת הָעוֹקְבוֹת אַחֵר הַמַּטְבֵּעַ. גַּבּוֹ כָּפוּף, יָדוֹ מוּשֶׁטֶת לִפְנִים, דְּרוּכָה. כַּחֲצִי מֶטֶר לִפְנֵי שֶׁהִגִּיעַ אֵלָיו הֵנִיף בָּרָזָנִי אֶת יָדוֹ בִּתְנוּעָה שֶׁל קוֹצֶר, כִּיוּוּנָהּ בַּחֲצִי קֶשֶׁת, חִיכָּה, הִיכָּה וְאִיגָּרֵף אֶת יָדוֹ סְבִיב הַמַּטְבֵּעַ. הָיָה שֶׁקֶט. פָּנָיו הָיוּ חֲתוּמִים וּמְתוּחִים. הוּא הִזְדַּקֵּף. פָּתַח אֶת יָדוֹ. שִׁבְעָה עָלִים נִיבְּטוּ מִבַּעַד לָעוֹבֶשׁ הַיְּרַקְרַק שֶׁכִּיסָּה אֶת פְּנֵי הַמַּטְבֵּעַ.
"נוֹסְעִים," אָמַר בָּרָזָנִי. זֶה הָיָה עֵץ.
רוּחַ קָרָה עָבְרָה בְּסִימְטָה. נִכְנַסְנוּ לְוָולְוָו. הוּא הִפְעִיל אֶת הַחִימּוּם וְהַמְּכוֹנִית יָצְאָה לַכְּבִישׁ הָרָאשִׁי וְהִתְקָרְבָה לִנְקוּדַּת הָרִיכּוּז. "מָה קָרָה?" שָׁאַלְתִּי.
"לְךָ תִּרְאֶה אִם כּוּלָּם הִגִּיעוּ." קְצָת הִרְגִּיז אוֹתִי שֶׁהוּא מְנַסֶּה תָּמִיד לְנַהֵל לִי אֶת הַחַיִּים, אֲבָל לֹא יָכוֹלְתִּי לִכְעוֹס עָלָיו.
שְׁנֵי אוֹטוֹבּוּסִים כְּבָר נָסְעוּ. נִשְׁאַר הָאוֹטוֹבּוּס הָאַחֲרוֹן, לַמְּאַחֲרִים.
"בְּעֶצֶם כּוּלָּם כָּאן" אָמַר הָרָסַ"פּ. "יֵשׁ כַּמָּה שֶׁיִּצְטָרְפוּ בַּדֶּרֶךְ וּבַנְּקוּרָה. מָה אִיתְּכֶם?"
"אֲנַחְנוּ נַגִּיעַ עִם הֲוָולְוָו," אָמַר בָּרָזָנִי.
"תִּצְטָרְכוּ לְהַשְׁאִיר אוֹתוֹ בְּרֹאשׁ-הַנִּקְרָה."
בָּרָזָנִי שָׁתַק.
הָרָסַ"פּ עָלָה עַל מַדְרֵגַת הָאוֹטוֹבּוּס, שׁוּב סַפֵּר אֶת הָאֲנָשִׁים, וְאַחַר כָּךְ אָמַר: "חוּץ מִשְּׁלוּמֵי כּוּלָּם כָּאן."
"שְׁלוֹמִי יְאַחֵר," אָמַרְתִּי.
"מֵאֵיפֹה לְךָ?"
"כְּמוֹ תָּמִיד. צָרוֹת עִם הַחֶבְרָה שֶׁלּוֹ." אֲבָל עוֹד לִפְנֵי תּוֹם הַמִּשְׁפָּט רָאִיתִי אוֹתוֹ. הוּא רָץ בִּכְבִישׁ, הַתַּרְמִיל מִיטַּלְטֵל עַל גַּבּוֹ. מִדֵּי פַּעַם הָיָה עוֹצֵר, מִסְתַּכֵּל אֲחוֹרַנִּית, וְאַחַר שׁוּב רָץ. נַעַל חוֹמָה גְּבוֹהָה, תְּלוּיָה עַל שְׂרוֹךְ אֶחָד, הִידַּלְדְּלָה בְּגַב הַתַּרְמִיל.


לְרַגְלֵי הַחַלּוֹן הַקִּדְמִי, מֵעַל לוּחַ הַשְּׁעוֹנִים, הָיְתָה מוּדְבֶּקֶת תְּמוּנָה מִשְׁפַּחְתִּית יְשֵׁנָה. בָּרָזָנִי עִם פָּחוֹת קְמָטִים. שֵׂיעָר שָׁחוֹר. אִשְׁתּוֹ שְׁמַנְמַנָּה, שֵׂיעָר אָרוֹךְ וּמְסוּלְסָל, שְׂפָתֶיהָ רְחָבוֹת וְכֵהוֹת מְאוֹדָם, פָּנֶיהָ חֲלָקִים וּבְהִירִים. שְׁלוֹשָׁה יְלָדִים. הַגָּדוֹל, כְּבֶן שְׁלוֹשׁ-עֶשְׂרֵה, שֵׂיעָר חָלָק, בְּלוֹנְדִּינִי, זָרוּק עַל עֵינַיִים כְּחוּלּוֹת. בִּתּוֹ, בְּשִׂמְלָה סְקוֹטִית אֲדוּמָּה, חִיבְּקָה אֶת הַקָּטָן, שֶׁהָיָה שְׁמַנְמַן, פָּנָיו עֲגוּלִּים וּשְׂעָרוֹ הַחוֹם מְתוּלְתָּל.
בָּרָזָנִי הִסְתַּכֵּל בַּתְּמוּנָה, וְהַמְּכוֹנִית סָטְתָה לְשׁוּלֵי הַכְּבִישׁ. הַגַּלְגַּלִּים קִיפְצוּ מֵעַל שׁוּרָה שֶׁל אֲבָנִים, וְכַאֲשֶׁר הִתְיַיצְּבוּ עַל הַכְּבִישׁ, שָׁלַף בָּרָזָנִי קַסְטָה וְהִכְנִיס אוֹתָהּ לְטֵיְיפּ. זוֹ הָיְתָה מוּסִיקָה לְרִיקּוּדִים שֶׁהוּקְלְטָה מִתּוֹכְנִית שֶׁל גַּלֵּי צַהַ"ל. שׁוּב הִבִּיט בַּתְּמוּנָה. אֵדִים עָלוּ עַל שִׁימַּשְׁתָּ הַמְּכוֹנִית, וַאֲנִי הִפְעַלְתִּי לְרֶגַע אֶת הַמְּגַבִּים. בָּרָזָנִי הִפְסִיק אוֹתָם וְהִצְבִּיעַ עַל בְּנוֹ הַבְּכוֹר שֶׁבַּתְּמוּנָה. "הוּא כְּבָר בֶּן שְׁבַע-עֶשְׂרֵה וָחֵצִי," אָמַר. "עוֹד חֲצִי שָׁנָה, לַעֲזָאזֵל, כְּבָר הוֹלֵךְ לַצָּבָא. הוּא מַקְלִיט לִי אֶת הַקַּסְטוֹת הָאֵלֶּה. וְתִרְאֶה אֶת שְׁלוֹמִי. שָׁנָה שֶׁהִשְׁתַּחְרֵר. לֹא נִרְאֶה לְךָ יֶלֶד עִם הַשְׁעָרוֹת עַל הַמֵּצַח, וְתָמִיד מַגִּיעַ עִם אוֹתָם הַמִּכְנָסַיִים?"
"בְּחַיֶּיךָ," אָמַרְתִּי. "שְׁלוֹמִי כְּבָר שָׁנָה מְשׁוּחְרָר וְעוֹד לֹא עוֹבֵד. כָּל הַזְּמַן צָרוֹת עִם הַחֶבְרָה שֶׁלּוֹ."
"וְלָנוּ אֵין צָרוֹת? דַּוְוקָא בִּגְלַל זֶה אֲנִי אוֹהֵב אוֹתוֹ." בָּרָזָנִי צָחַק בְּקוֹל רָם. "וְלֹא חָשׁוּב שֶׁהוּא אוֹהֵד שֶׁל הַפּוֹעֵל כְּפַר סָבָא, שֶׁלָּקַח מֵאִיתָּנוּ אֶת הַגָּבִיעַ בְּ-75'. עַל זֶה אֲנִי עוֹד אֶתְחַשְׁבֵּן אִיתּוֹ." הוּא שָׁלַף סִיגַרְיָה מֵהַחֲפִיסָה שֶׁהָיְתָה בַּכִּיס חוּלְצַת הֶחָאקִי שֶׁלּוֹ.
"הוּא לֹא זוֹכֵר כְּלוּם. הוּא הָיָה עוֹד יֶלֶד אָז."
"דַּוְוקָא בִּגְלַל זֶה הוּא זוֹכֵר. יֶלֶד אַף פַּעַם לֹא יִשְׁכַּח מִשְׂחָק כָּזֶה."
הִפְעַלְתִּי אֶת הַמַּצִּית שֶׁל הַמְּכוֹנִית, בָּדַקְתִּי אוֹתוֹ, וְכַאֲשֶׁר הַסְּלִילִים הַדַּקִּים הִתְלַהֲטוּ, קֵירַבְתִּי אוֹתוֹ לְסִיגַרְיָה שֶׁהָיְתָה בְּפִיו. בָּרָזָנִי שֶׁאַף עָשָׁן לְקִירְבּוֹ, כִּיחְכֵּחַ, וַאֲנִי הֶחֱזַרְתִּי אֶת הַמַּצִּית לִמְקוֹמוֹ. "תָּרִים אֶת הָרֶגֶל שֶׁלְּךָ," צָעַק פִּתְאוֹם. אֵפֶר נָפַל מֵהַסִּיגַרְיָה עַל מִכְנָסָיו. עָשָׁן טִישְׁטֵשׁ אֶת פָּנָיו וְצָרַב אֶת עֵינַי. "אַתָּה לֹא רוֹאֶה שֶׁאַתָּה דּוֹרֵךְ עַל הַתּוֹכְנִית שֶׁלִּי?" זוֹ הָיְתָה הַעֲתָקַת שֶׁמֶשׁ סְגוּלָּה, וַאֲנִי הֵרַמְתִּי אוֹתָהּ וְהִשְׁלַכְתִּי אוֹתָהּ אֶל הַסַּפְסָל הָאֲחוֹרִי. הִיא הִתְפָּרְשָׁה עַל גַּבֵּי שְׁבוּעוֹנִים, עִיתּוֹנֵי סְפּוֹרְט יְשָׁנִים, שַׂקִּית נַיְילוֹן רֵיקָה שֶׁל הַמַּשְׁבִּיר לַצַּרְכָן וְקוּפְסַת עֵץ פְּתוּחָה. בְּתוֹךְ הַקּוּפְסָה, בֵּין בְּרָגִים, פְּלָיֵירִים וּמִבְּרָגִים שׁוֹנִים, הָיוּ כַּמָּה פַּחִיּוֹת בִּירָה רֵיקוֹת וּמְלֵאוֹת. בָּרָזָנִי מָשַׁךְ מִשָּׁם פַּחִית וְהִגִּישׁ לִי אוֹתָהּ. "תִּשְׁתֶּה מַשֶּׁהוּ," אָמַר.
הִגַּעְנוּ לְמַעֲבַר רֹאשׁ הַנִּקְרָה וְיָרַדְנוּ לִשְׁתּוֹת מַשֶּׁהוּ חַם בְּאֶחָד הַדּוּכָנִים. מַשָּׂאִיּוֹת וְקוֹמַנְדְּקָרִים, טַנְקִים וְזֶלְדּוֹת הִצְטוֹפְפוּ בָּרְחָבָה שֶׁעַל הַצּוּק, מֵעַל הַיָּם. חַיָּילִים הִסְתּוֹבְבוּ וְנֶעֶלְמוּ בֵּין הַסִּימְטָאוֹת הַצָּרוֹת שֶׁיָּצְרוּ כְּלֵי הָרֶכֶב הָרַבִּים: מְכוֹנִיּוֹת פְּרָטִיּוֹת, גִּ'יפִים, רַנְגְּ'רוֹבְרִים שֶׁל מְפַקְּדִים וּמְכוֹנִיּוֹת מֶרְצֵדֶס גְּדוֹלוֹת שֶׁנָּשְׁאוּ מִסְפָּרִים יְרוּקִּים, לְבָנוֹנִיִּים. מ"צ עָבַר בֵּין הַמְּכוֹנִיּוֹת וּבָדַק אֶת אִישּׁוּרֵי הַכְּנִיסָה. חָזַרְנוּ מִן הַקִּיּוֹסְק. אֲבָל הַשּׁוֹטֵר לֹא זָז, וּלְאַחַר זְמַן קָצָר, כְּשֶׁבָּרָזָנִי עָבַר לְיָדוֹ, שָׁאַל אוֹתוֹ: "אֵיפֹה הָאִישּׁוּר שֶׁלְּךָ?"
"רַק רֶגַע," אָמַר בָּרָזָנִי. הוּא פָּתַח אֶת דֶּלֶת הַמְּכוֹנִית, חִיטֵּט מְעַט בְּתָא הַנַּהָג, וַאֲחָרֶכְךָ, כְּשֶׁהוּא מְוַודֵּא שהמ"צ אֵינוֹ מִתְבּוֹנֵן בּוֹ, שָׁלַף מִכִּיס חוּלְצָתוֹ אֶת צַו הַקְּרִיאָה, הִזְדַּקֵּף, וְהוֹשִׁיט אֶת הַצַּו.
"זֶה הַצַּו. לֹא לָזֶה הִתְכַּוַּונְתִּי. לְאִישּׁוּר." המ"צ נִשְׁעָן בְּיָדוֹ עַל הַמְּכוֹנִית. קוּרֵי שִׁינָּה עוֹד עָטְפוּ אֶת עֵינָיו.
"מָה, לֹא זֶה? קָבַעְתִּי עִם המ"פ שֶׁלָּנוּ שֶׁאֲנַחְנוּ נִפְגָּשִׁים בְּגֶשֶׁר קַאסְמִיָּיה. אֲנִי צָרִיךְ לָזוּז. כְּבָר פַּעַם עֲשִׂירִית שֶׁאֲנִי עוֹבֵר כָּאן."
"אֲבָל זֶה לֹא אִישּׁוּר. חוּץ מִזֶּה, אַתָּה יוֹדֵעַ שֶׁלֹּא נוֹתְנִים לִמְכוֹנִיּוֹת פְּרָטִיּוֹת לְהִיכָּנֵס פְּנִימָה." המ"צ גֵּירֵד בִּזְקָנוֹ הַגִּ'ינְגִּ'י שֶׁעָטַף כִּרְצוּעָה אֶת פָּנָיו. הֲבַטְלְדְּרֶס שֶׁלּוֹ הָיָה יָשֵׁן וּטְלַאי בָּהִיר הָיָה תָּפוּר בְּשַׁרְווּלוֹ.
"כָּל יוֹם אַתֶּם מְשַׁנִּים אֶת הַחוּקִּים כָּאן," אָמַר בָּרָזָנִי. מֵאָחוֹר צָפְרוּ מְכוֹנִיּוֹת.
"זוֹ לֹא פַּעַם רִאשׁוֹנָה שֶׁאֲנִי עוֹבֵר כָּאן."
"תַּעֲמוֹד בַּצַּד," אָמַר המ"צ.
"אֵיךְ אַתָּה רוֹצֶה שֶׁאֲנִי אָזוּז בִּכְלָל," אָמַר בָּרָזָנִי. מְכוֹנִיּוֹת וְאוֹטוֹבּוּסִים מְלֵאִים בְּחַיָּילִים חָסְמוּ אוֹתָנוּ מִכָּל הַכִּיוּוּנִים.
"תַּעֲמוֹד בַּצַּד," אָמַר המ"צ שׁוּב. הוּא סִימָן מַשֶּׁהוּ לְנַהַג הַגִּ'יפּ שֶׁהָיָה מֵאֲחוֹרֵינוּ.
"אֲנִי רוֹצֶה לְדַבֵּר עִם מְפַקֵּד הַמַּחְסוֹם," אָמַר בָּרָזָנִי. הַסִּיגַרְיָה שֶׁבְּפִיו הִתְקַצְּרָה, בְּדַל הָאֵפֶר הִתְאָרֵךְ וְכִמְעַט נָגַע בִּשְׂפָתָיו. בָּרָזָנִי מָצַץ עוֹד מְצִיצָה. שׁוֹבֶל הָאֵפֶר הָאֵדִים, נָפַל עַל מִכְנָסָיו וּנְעָלָיו הַיְּשָׁנוֹת.
"זֶה לֹא יַעֲזוֹר," אָמַר הַגִּ'ינְגִּ'י. "בַּמַּחְסוֹם בּוֹדְקִים שׁוּב, וְשָׁם לֹא יִתְּנוּ לְךָ לַעֲבוֹר."
"תֵּן לְנַסּוֹת," אָמַר בָּרָזָנִי.
"כְּדֵי שֶׁיַּגִּידוּ שֶׁאֲנִי אֶחָד שֶׁאֶפְשָׁר לַעֲבוֹד עָלָיו?"
לַמְרוֹת שֶׁנִּשְׁבָּה רוּחַ קָרָה, הָיָה נִדְמֶה לִי שְׁטִיפוֹת זֵיעָה נוֹצְצוֹת בֵּין הַקְּמָטִים שֶׁעַל מִצְחוֹ שֶׁל בָּרָזָנִי. הוּא שָׁלַף מִכִּיסוֹ אֶת קוּפְסַת הַסִּיגַרְיוֹת, אֲבָל הִיא הָיְתָה רֵיקָה. הִשְׁלִיךְ אוֹתָהּ, חַיֶּיךָ פִּתְאוֹם, צָחַק, וְאָמַר: "טוֹב. אַתָּה צָרִיךְ לַעֲשׂוֹת אֶת הָעֲבוֹדָה שֶׁלְּךָ. אָז לְפָחוֹת תְּפַנֶּה לִי אֶת הַדֶּרֶךְ, שֶׁאֲנִי אוֹכֶל לָצֵאת מִכָּאן." הוּא הִתְקָרֵב אֵלַי וּבְשֶׁקֶט אָמַר: "זֶה לֹא יֵלֵךְ. נַחֲזוֹר."
"בּוֹא נְחַכֶּה לְאוֹטוֹבּוּסִים שֶׁלָּנוּ," אָמַרְתִּי.
"עַד שֶׁהָאוֹטוֹבּוּס יַגִּיעַ אֲנַחְנוּ נִתְיַיבֵּשׁ כָּאן. אִם הֵם רוֹצִים שֶׁנִּסְדָּר אוֹתָם, זֶה בְּעָיָה שֶׁלָּהֶם."
הוּא חָזַר לְרֶגַע לַקִּיּוֹסְק, לִקְנוֹת סִיגַרְיוֹת, וַאֲנִי חִיטַּטְתִּי, מֵחוֹסֶר מַעַשׂ, בְּתָא הַנַּהָג. קֶרַע שֶׁל כַּתָּבָה בָּעִיתּוֹן, תָּלוּשׁ בְּרַשְׁלָנוּת, הָיָה מוּדְבָּק לְצִידָּהּ הַפְּנִימִי שֶׁל דֶּלֶת הַתָּא: "יָמִים אֲחָדִים לְאַחַר הַמִּלְחָמָה, בֵּין הָמוֹן הַיִּשְׂרְאֵלִים שֶׁהֵצִיפוּ אֶת חֶבְרוֹן, הָיָה גַּם סוֹחֵר עַתִּיקוֹת יָדוּעַ מִיְּרוּשָׁלַיִם. לְיַד מְעָרַת הַמַּכְפֵּלָה עָלָה עַל מוֹנִית וּבִיקֵּשׁ מִן הַנַּהָג לְהַסִּיעוֹ לַחֲנוּת עַתִּיקוֹת. הַמְּכוֹנִית נָסְעָה בְּתוֹךְ הַסִּימְטָאוֹת, וְכַאֲשֶׁר נִדְמֶה לַסּוֹחֵר הַיְּרוּשַׁלְמִי כִּי הֵם נִמְצָאִים מִחוּץ לְחֶבְרוֹן, בְּלֵב מִדְבַּר יְהוּדָה, נִתְקַף חֲשָׁשׁ, פָּנָה לַנַּהָג הַחֶבְרוֹנִי וְשָׁאַל אוֹתוֹ: לְאָן אֲנַחְנוּ נוֹסְעִים? הַחֶבְרוֹנִי הִתְבּוֹנֵן בַּסּוֹחֵר הַיְּרוּשַׁלְמִי הַמְּהוּדָּר וְאָמַר: לֹא חָשַׁבְתִּי שֶׁסְּתָם חֲנוּת שֶׁל עַתִּיקוֹת תְּעַנְיֵין אוֹתְךָ. רָצִיתִי לָקַחַת אוֹתְךָ לְמָקוֹם שֶׁבּוֹ מְיַיצְּרִים אוֹתָן."
עֲנָנִים לִיוּוּ אֶת קֶצֶף הַגַּלִּים שֶׁהִתְקַדֵּם בַּיָּם, מוּל צוּקֵי רֹאשׁ הַנִּקְרָה. אֲבָל בִּגְלַל הַחִימּוּם וְהַדּוּבּוֹן, וְרֵיחַ הֶעָשָׁן שֶׁמִּילֵּא אֶת הַמְּכוֹנִית הָיָה לִי חַם. הִיזַּעְתִּי. לֹא הָיָה טַעַם לָרֶדֶת מִן הַמְּכוֹנִית וּלְהַמְתִּין לְאוֹטוֹבּוּסִים. הֵם נָסְעוּ לְאַט תָּמִיד וְעָצְרוּ לְיַד קִיּוֹסְקִים בְּצָמְתֵי דְּרָכִים. לֹא נוֹתְרוּ הַרְבֵּה אֶפְשָׁרוּיוֹת. אַחֲרֵי הַכֹּל, בָּרָזָנִי נִיצֵּחַ בְּהַגְרָלָה.
הוּא לֹא הָיָה מְגוּלָּח, נִכְנַס לַמְּכוֹנִית, הִצִּית עוֹד סִיגַרְיָה וָשׁוּב הִפְעִיל אֶת הַטֵּיְיפּ. מַנְגִּינוֹת שֶׁל שְׁעוֹת לַיְלָה מְאוּחָרוֹת וּבוֹדְדוֹת מִילְּאוּ אֶת הַמְּכוֹנִית. חָזַרְנוּ לַצּוֹמֶת שֶׁל כְּבִישׁ הַצָּפוֹן. וַאֲנִי, עוֹד לִפְנֵי שֶׁחָלַפְנוּ עַל פְּנֵיהֶם וְעָזַבְנוּ אוֹתָם, הִתְגַּעְגַּעְתִּי פִּתְאוֹם לִשְׂדוֹת הַיְּרוּקִּים, לִשְׂדֵירוֹת הָעֵצִים הַיְּשָׁרוֹת בַּמַּטָּעִים, לִבְרֵיכַת הַמַּיִם הָעֲגוּלָּה, מִבֵּטוֹן, שֶׁהִזְדַּקְּרָה עַל רֹאשׁ הַגִּבְעָה בַּמּוֹשָׁב. בְּאֵיזוֹר חֲנִיתָהּ פָּנֵינוּ לַגְּבוּל. הַגָּדֵר שָׁם הָיְתָה פְּרוּצָה לַחֲלוּטִין. מְכוֹנִית בּוֹדְדָה עָבְרָה מִדֵּי פַּעַם עַל הַדֶּרֶךְ, וְשׁוֹבֶל אָבָק לִיוּוֹה אוֹתָהּ וְאַחַר דָּעַךְ וְנָפַל, וְכִיסָּה אֶת הַשִּׂיחִים הַנְּמוּכִים. הִבַּטְתִּי שׁוּב בְּמִשְׁפַּחְתּוֹ שֶׁל בָּרָזָנִי, שֶׁהָיְתָה מוּדְבֶּקֶת לְפָנֵינוּ, וְגַם הִיא כְּמוֹ כּוּסְּתָה אָבָק. מֵרָחוֹק, עַל רֶכֶס גִּבְעָה, הָיָה כְּפָר עַרְבִי שֶׁלֹּא יָדַעְתִּי אֶת שְׁמוֹ. בְּבֵית הַסֵּפֶר הֶעָזוּב שֶׁמִּיָּמִין לַדֶּרֶךְ נָהֲגוּ יְלָדִים בִּמְכוֹנִית יְשֵׁנָה. הֵם בִּיצְּעוּ זִינּוּקִים חַדִּים בֵּין הָעֵצִים לְבֵין עַמּוּד כַּדּוּרְסַל שָׁבוּר. הַשִּׁירִים הָיוּ אִיטִּיִּים. בָּרָזָנִי זִימְזֵם מַשֶּׁהוּ. הַקְּפִיצוֹת בַּדֶּרֶךְ הִרְדִּימוּ אוֹתִי. נִימְנַמְתִּי.
"לָהּ-קוּמְפֶּרְסִיטָה," הִתְעוֹרַרְתִּי מִצְּעָקָה שֶׁמִּילְּאָה אֶת הַמְּכוֹנִית. הִיזַּעְתִּי בְּרַגְלַי, הִתְמַתַּחְתִּי, פִּיהַקְתִּי וְהִסְתַּכַּלְתִּי עַל בָּרָזָנִי. הוּא הִיפָּנֵה אֵלַי אֶת רֹאשׁוֹ, מִיצְמֵץ בְּעֵינָיו וְצָחַק. עֲצָמוֹת לְחַיָּיו בָּלְטוּ, שְׂפָתָיו הָיוּ חֲתוּמוֹת. שׁוּב הִסְתַּכֵּל בַּתְּמוּנָה שֶׁלְּפָנָיו וְנִיקָּה בְּאֶצְבְּעוֹתָיו אֶת הָאָבָק שֶׁהִצְטַבֵּר עָלֶיהָ. הַטֵּיְיפּ חָדַל לְנַגֵּן. הַחַלּוֹנוֹת הָיוּ סְגוּרִים. חוֹם מַתִּישׁ נִפְלַט מִן הַחִימּוּם, וְגַם אֲנִי לָקַחְתִּי סִיגַרְיָה.
"אֲנִי אוֹהֵב מַנְגִּינוֹת יְשָׁנוֹת," אָמַר בָּרָזָנִי.
"וַאֲנִי כְּבָר לֹא מַכִּיר אוֹתָן," אָמַרְתִּי. אָז עוֹד לֹא יָדַעְתִּי שֶׁ"לָהּ-קוּמְפֶּרְסִיטָה" הוּא טַנְגּוֹ יָשָׁן, מֵרֵאשִׁית שְׁנוֹת הָאַרְבָּעִים, וְאוּלַי קוֹדֶם.
גִ'יפּ  סִיּוּר טָס מוּלֵנוּ. בְּעִקְבוֹת גַּל הָאָבָק שֶׁהֵרִים הִגִּיעַ אַמְבּוּלַנְס צְבָאִי יָשֵׁן. קוֹמַנְדְּקָר סָפָארִי, שֶׁהַחַיָּילִים יוֹשְׁבִים בּוֹ גַּב אֶל גַּב, חוֹבְשִׁים קְסָדוֹת, נָסַע מֵאֲחוֹרֵי הָאַמְבּוּלַנְס. בַּשָּׁמַיִים הָיוּ עֲנָנִים שְׁחוֹרִים וַאֲפוֹרִים, וְרוּחַ צְפוֹנִית הִיכְּתָה גַּלִּים יְבֵשִׁים בְּשִׁימְשַׁת הַמְּכוֹנִית.
"אַמְבּוּלַנְס זֶה סִימָן שֶׁעוֹד יֵשׁ סִיכּוּי," אָמַר בָּרָזָנִי.
"לָמָּה אַתָּה חוֹשֵׁב כָּכָה?"
"אֶת יוֹאֵל לָקְחוּ בְּמַסּוֹק."
"כֵּן, "אָמַרְתִּי, "זֶה הָיָה מְאוּחָר מִדַּי. אֲבָל לֹא תָּמִיד יֵשׁ מַסּוֹק."
טִיפּוֹת גֶּשֶׁם אֲחָדוֹת יָרְדוּ. כְּבֵדוֹת. נָפְלוּ עַל הָאָבָק שֶׁכִּיסָּה אֶת מְכַסָּה הַמָּנוֹעַ. בָּרָזָנִי מִלְמֵל מַשֶּׁהוּ, מַבָּטוֹ הָיָה נָעוּץ בְּדֶרֶךְ, וְלִי הָיָה נִדְמֶה שֶׁהוּא שׁוּב צוֹעֵק: "לָהּ-קוּמְפֶּרְסִיטָה."


עָבַרְנוּ גֶּשֶׁר נָמוּךְ. שִׂיחֵי דּוּבְדְּבָנִים עֲקָרִים הִצְטוֹפְפוּ מִשְּׁנֵי צִדָּיו. בָּרָזָנִי הִתְכּוֹפֵף, מָשַׁךְ אֶת הַ- M 16 מִתַּחַת לַסַּפְסָל. הַמְּכוֹנִית סָטְתָה מִן הַדֶּרֶךְ וְהוּא עָצַר לְרֶגַע. צִיפּוֹר נִתְקְלָה בַּחֲזִית הַמָּנוֹעַ וְהִמְשִׁיכָה לָעוּף. בָּרָזָנִי הִנִּיחַ אֶת הַ-M 16 לְצִידּוֹ וּפָתַח אֶת הַחַלּוֹן. הַצִּיפּוֹר חָלְפָה מֵעָלָיו, וְהוּא אָמַר: "שִׂים אֶת הָעוּזִּי שֶׁלָּךְ עַל הַבִּרְכַּיִים."
לֹא עָנִיתִי, וְהוּא אָמַר: "זֶה לֹא צְחוֹק. עַל הַבִּרְכַּיִים תָּשִׂים אוֹתוֹ."
מֵרָחוֹק רָאִיתִי אֶת הַכִּיפּוֹת הַיְּרוּקּוֹת שֶׁל מִסְגְּדֵי נְבָטֶיהָ. הָעוּזִּי הָיָה זָרוּק מֵאָחוֹר, בֵּין הָעִיתּוֹנִים, הַתּוֹכְנִיּוֹת וְהַחֲבִילוֹת. הִסְתּוֹבַבְתִּי וּמָשַׁכְתִּי אוֹתוֹ אֵלַי. כְּשֶׁהֶחֱזַרְתִּי אֶת הָרֹאשׁ, שׁוּב הִזְדַּקְּרוּ מוּלִי תְּמוּנַת מִשְׁפַּחְתּוֹ שֶׁל בָּרָזָנִי, וּשְׂעָרוֹ הַחֵלֶק וְהַבְּלוֹנְדִּינִי שֶׁל בְּנוֹ הַגָּדוֹל.
"הוּא בֶּאֱמֶת דּוֹמֶה לִשְׁלוֹמִי," אָמַרְתִּי פִּתְאוֹם. עַל מִכְנְסֵי, מֵעַל לְבָרֵךְ, הִתְפַּשֵּׁט כֶּתֶם שֶׁמֶן כֵּהֶה, בִּגְלַל הָעוּזִּי. בָּרָזָנִי הֵצִיץ גַּם הוּא בַּתְּמוּנָה וְגִיחֵךְ.
סֵירָחוֹן חָזָק הִיכָּה בְּפָנֵינוּ. הָיִינוּ בַּאנְצֶר. עָבַרְנוּ אֶת הַמַּחְסוֹם שֶׁבִּקְצֵה הַכְּפָר. הִקַּפְנוּ אֶת מַחֲנֵה-הָעֲצוּרִים. אֲבָל הָרוּחַ לֹא חָדְלָה לְהַכּוֹת אֶל פָּנֵינוּ אֶת רֵיחַ הַבִּיּוּב שֶׁזָּרַם לְאוֹרֶךְ הַמַּחֲנֶה.
זַחְלָ"מ עָבַר. סָגַרְנוּ אֶת חַלּוֹנוֹת הֲוָולְוָו וּבָרָזָנִי אָמַר: "אוּלַי נוּכַל לִקְפּוֹץ לִנְבָטֶיהָ וְלִקְנוֹת שָׁם מַשֶּׁהוּ."
"צָרִיךְ לְהִישָּׁאֵר," אָמַרְתִּי, "וּלְהַתְחִיל בְּהִתְאַרְגְּנוּת."
"יֵשׁ לְךָ זְמַן עַד שֶׁהֵם יָבוֹאוּ. רַק לָצֵאת מֵהַפֶּקֶק בִּנְקוּרָה זֶה סִיפּוּר שֶׁל שָׁעוֹת. תִּרְאֶה אֶת הַנַּעֲלַיִים שֶׁלִּי. אֲנִי מוּכְרָח לִקְנוֹת כָּאן אֵיזֶה כַּמָּה זוּגוֹת."
מְפַקְדְּהַמְחֲנָה, בְּשַׁעַר שִׁיבָה וְשָׂפָם דַּק, אָפוֹר, הִסְתּוֹבֵב בֵּין הַצְּרִיפִים, וּכְשֶׁרָאָה אוֹתָנוּ אָמַר: "שָׁלוֹם בָּרָזָנִי. שׁוּב עִם הֲוָולְוָו? יוֹם אֶחָד יָרִימוּ אוֹתְךָ. תַּסְתִּיר אוֹתָהּ מֵאֲחוֹרָה. מֵאֲחוֹרֵי אוֹהֶל הַמַּעֲצָר."
"אֵיפֹה הַמְּגוּרִים שֶׁלָּנוּ?" שָׁאַל בָּרָזָנִי.
"שָׁם, בִּקְצֵה הַמַּחֲנֶה. בְּאַשְׁכּוֹבִיּוֹת."
"אַשְׁכּוֹבִיּוֹת, שַׁכְבָנִיּוֹת. לִשְׁתּוֹת מַשֶּׁהוּ חַם יֵשׁ?" אָמַר בָּרָזָנִי. נָסַעְנוּ לְשֵׁם. בָּרָזָנִי הִסְתּוֹבֵב בֵּין הַצְּרִיפִים וּלְבַסּוֹף הִתְעַכֵּב לְיַד הַצְּרִיף שֶׁלִּפְנֵי הָאַחֲרוֹן. "נִיכָּנֵס לַחֶדֶר הַזֶּה. זֶה גַּם בַּקָּצֶה וְגַם לֹא בַּקָּצֶה. גַּם אֶת הַמְּכוֹנִית נוּכַל לְהַחֲנוֹת בֵּין שְׁנֵי הַשַּׁכְבָנִיּוֹת הָאֵלֶּה." הוּא נִכְנָס לִמְכוֹנִית, הֶחֱנָה אוֹתָהּ וּפָתַח אֶת הַבָּאגָז'.
הָאוֹטוֹבּוּסִים הִגִּיעוּ.
שְׁלוֹמִי יָרַד רִאשׁוֹן וְרָץ לְעֵבֶר הַמְּכוֹנִית שֶׁל בָּרָזָנִי, הִגִּיעַ אֵלַי וְאָמַר: "אֲנִי מוּכְרָח לָצֵאת לְחוּפְשָׁה בְּשַׁבָּת." הוּא הִתְנַשֵּׁף. עֵינָיו הָיוּ אֲדוּמּוֹת. שְׂעַר רֹאשׁוֹ פָּרוּעַ וּמְכוּסֶּה הִינוּמַת אָבָק דַּקָּה. הַ- M 16 הָיָה תָּלוּי בְּרִישּׁוּל עַל כְּתֵפוֹ. בְּיָדוֹ הֶחֱזִיק עִיתּוֹן.
"רֶגַע אֶחָד," אָמַרְתִּי. "עוֹד לֹא הִתְאַרְגְּנוּ. לֹא נִכְנַסְנוּ לַחֲדָרִים. עוֹד לֹא עָשִׂינוּ שׁוּם דָּבָר. כְּבָר אַתָּה מְדַבֵּר עַל חוֹפֶשׁ?"
"אֲנִי אֶעֱשֶׂה כָּל מָה שֶׁתְּבַקְּשׁוּ מִמֶּנִּי. אֲבָל אֲנִי מוּכְרָח לָצֵאת בְּשַׁבָּת," אָמַר שְׁלוֹמִי. פָּנָיו מְכוּוָּצוֹת וּשְׂעָרוֹ מוּכֶּה בָּרוּחַ.
"מָה קָרָה?" שָׁאַלְתִּי. אֲבָל הוּא שָׁתַק. גַּם כְּשֶׁהָיִינוּ בִּלְבָנוֹן בַּפַּעַם הָרִאשׁוֹנָה בִּיקֵּשׁ לָצֵאת לְחוּפְשָׁה. הוּא סִיפֵּר אָז עַל צָרוֹת עִם הַחֶבְרָה שֶׁלּוֹ, מָה שֶׁהָיָה נָכוֹן. הִיא הָיְתָה בְּצָרְפַת בְּאוֹתָם יָמִים, וְזוֹ הָיְתָה בֶּאֱמֶת צָרָה.
"הִיא חָזְרָה?"
"מִזְּמַן. וַאֲנִי מוּכְרָח לָצֵאת. תַּאֲמִין לִי."
"שָׁמַעְתִּי," אָמַרְתִּי לוֹ. "אֲבָל בֶּטַח יִקְבְּעוּ אֵיזֶשֶׁהוּ סֵדֶר. נִיקַּח גַּם אוֹתְךָ בְּחֶשְׁבּוֹן."
הוּא רָצָה לַחֲזוֹר לָאוֹטוֹבּוּס, לָקַחַת אֶת הַתַּרְמִיל, אֲבָל כּוּלָּם יָרְדוּ בְּבַת אַחַת, נִדְחֲקוּ, הִצְטוֹפְפוּ, וְהוּא עָמַד בַּצַּד, לְיַד עֲרֵימַת הַצִּיּוּד שֶׁהֵחֵלּוּ לְהוֹרִיד מֵעַל גַּג הָאוֹטוֹבּוּס. רוּחַ טִילְטְלָה וּפֵירְקָה אֶת הָעִיתּוֹן שֶׁהָיָה בְּיָדוֹ. הוּא נִיסָּה לְקַפֵּל אֶת הַדַּפִּים, אֲבָל הֵם הִתְקַמְּטוּ וְאֶחָד מֵהֶם נִקְרַע. תַּרְמִילִים הוּשְׁלְכוּ אַרְצָה. מִישֶׁהוּ שָׁאַל בִּצְעָקָה אִם אִי אֶפְשָׁר לְהַנִּיחַ אוֹתָם כְּמוֹ שֶׁצָּרִיךְ, כְּדֵי שֶׁלֹּא יִתְלַכְלְכוּ בַּבּוֹץ, אֲבָל אִישׁ לֹא עָנָה לוֹ. רַק שְׁלוֹמִי נִיגַּשׁ אֵלָיו, לָקַח מִמֶּנּוּ סִיגַרְיָה, הִצְלִיחַ לְהַצִּית אוֹתָהּ לְאַחַר הַגַּפְרוּר הַשְּׁלִישִׁי וְהוֹצִיאָה מִן הַפֶּה. הוּא הֶחֱזִיק אֶת הַסִּיגַרְיָה בִּשְׁתֵּי אֶצְבְּעוֹתָיו, כְּאִילּוּ זוֹ הַסִּיגַרְיָה הָרִאשׁוֹנָה שֶׁהוּא מְעַשֵּׁן בְּחַיָּיו.
בָּרָזָנִי הִתְאַרְגֵּן בַּחֶדֶר. הוּא מָצָא אַרְגַּז תַּחְמוֹשֶׁת יָשֵׁן וְהֶעֱמִיד אוֹתוֹ מוּל הַמִּיטָּה. אַחֵר הוֹצִיא מִכִּיס חוּלְצָתוֹ פִּנְקָס מְרוּפָּט וְחִישֵּׁב חִישּׁוּבִים שׁוֹנִים בְּקֶשֶׁר לְמִשְׂחֲקֵי הַשַּׁבָּת הַקְּרוֹבָה.
"מְמַלֵּא טוֹטוֹ?" שָׁאַלְתִּי.
"זֶה לֹא קָשׁוּר," אָמַר. "טוֹטוֹ זֶה מַחְשָׁבָה אַחֶרֶת."
אַחֵר כָּךְ נִיקִּינוּ אֶת הַנֶּשֶׁק וּבָעֶרֶב יָצָאנוּ לַסִּיּוּר הָרִאשׁוֹן. כְּשֶׁעָבַרְנוּ בִּנְבָטֶיהָ שׁוּב אָמַר לִי בָּרָזָנִי שֶׁהוּא רוֹצֶה לִקְנוֹת נַעֲלַיִים.
"אַתָּה לֹא בְּסֵדֶר," אָמַרְתִּי לוֹ.
"מָה קָרָה?"
"אֵיךְ יוֹצְאִים לְסִיּוּר עִם חֲצָאִיּוֹת. תִּנְעַל נַעֲלַיִים גְּבוֹהוֹת."
"זֶה לֹא מִתְלַבֵּשׁ עָלַי," אָמַר. הַחֲצָאִיּוֹת שֶׁנָּעַל הָיוּ מְשׁוּפְשָׁפוֹת, וְהֵן נִפְתְּחוּ בַּחִיבּוּר שֶׁבֵּין הָעוֹר לְסוֹלֶיהָ. קוֹצִים זְעִירִים דָּבְקוּ לַגַּרְבַּיִים וּלְשׁוּלֵי מִכְנָסָיו.
לְמָחֳרָת בַּבּוֹקֶר הוֹצֵאנוּ מַחְסוֹמִים, וְהַשְּׁאָר יָכְלוּ לִישׁוֹן עַד הַצָּהֳרַיִים. בָּרָזָנִי הִתְעוֹרֵר מוּקְדָּם. הוּא נָסַע לִנְבָטֶיהָ וְקָנָה שֵׁם נַעֲלַיִים לִילָדִים, לְעַצְמוֹ, וְכֵן נַעֲלֵי בַּיִת לְאִשְׁתּוֹ. מֵרָחוֹק, עַל גַּגּוֹת הַבָּתִּים, רָאִיתִי דְּגָלִים שְׁחוֹרִים וּתְמוּנוֹת גְּדוֹלוֹת שֶׁל אֵיזֶה אִימָאם שֶׁלָּהֶם שֶׁנֶּעֱלַם בְּלוּב, וְזָכַרְתִּי אֶת הַמַּכּוֹת שֶׁהִילְקוּ אֶת עַצְמָם בָּרְחוֹבוֹת בַּשָּׁנָה שֶׁעָבְרָה.
"זֶה אֵיזֶה חַג שֶׁלָּהֶם," אָמַרְתִּי לְבָרָזָנִי. "לֹא הָיִיתָ צָרִיךְ לָצֵאת לְשֵׁם."
"תִּרְאֶה," אָמַר. "כָּל זְמַן שֶׁהֵם מוּכָּרִים, אֲנִי קוֹנֶה. זֶה נוֹחַ וְגַם זוֹל." גַּם שְׁלוֹמִי יָרַד מֵהַוַּולְוָו. הוּא הֶחֱזִיק בְּיָד חוּלְצָה רְקוּמָה בְּחוּטִים אֲדוּמִּים, יְרוּקִּים וּלְבֵנִים.
"צָרִיךְ לָתֵת גַּם לוֹ חוּפְשָׁה בְּשַׁבָּת," אָמַר בָּרָזָנִי.
"הוּא אָמַר לִי. אֲבָל אֵין לָזֶה סוֹף. חוּץ מִזֶּה, אֲנִי חוֹשֵׁב שֶׁהַפַּעַם הוֹלְכִים עַל חִישּׁוּב פְּלוּגָּתִי. קָרָה מַשֶּׁהוּ?"
"אַתָּה לֹא יוֹדֵעַ?" אָמַר בָּרָזָנִי. שְׁלוֹמִי נִכְנַס לַחֶדֶר, וַאֲנִי וּבָרָזָנִי עָמַדְנוּ לְיַד הֲוָולְוָו.
"מָה כְּבָר יָכוֹל לִהְיוֹת אִיתָּהּ?"
"בּוֹא לֹא נְדַבֵּר עַל זֶה."
קוֹמַנְדְּקָר וּבוֹ עֲצִירִים בַּעֲלֵי זְקֵנִים דְּלִילִים עָבַר עַל דֶּרֶךְ הֶעָפָר הָאֲדוּמָּה וְהַבּוּצִּית שֶׁלִּפְנֵי הַמַּחֲנֶה. מְטוֹסִים חָלְפוּ בַּשָּׁמַיִים. יָרַד קְצָת גֶּשֶׁם, אֲבָל הָרוּחַ לֹא חָדְלָה, וְגַלִּים שֶׁל סֵירָחוֹן הָיוּ מַגִּיעִים מִתְּעָלַת הַבִּיּוּב שֶׁל מַחֲנֵה הַמַּעֲצָר.
בַּלַּיְלָה הִגִּיעַ הָרָסַ"פּ וּבִיקֵּשׁ שֶׁנִּפְנֶה אֶת הַחֶדֶר. רוֹצִים לְאַרְגֵּן בְּתוֹכוֹ אֶת מִישְׂרְדֵי המ"פ. בָּרָזָנִי הִתְעַקֵּשׁ, אֲבָל פִּתְאוֹם צָחַק, וְתוֹךְ כְּדֵי דִּיבּוּר נִפְלַט לוֹ מִן הַפֶּה: "עֵץ אוֹ פָלַסְטִין?" "פֵּלִי," אָמַר הָרָסַ"פּ, וְהִתְיַישֵּׁב עַל אַרְגַּז הַתַּחְמוֹשֶׁת הַצָּהוֹב שֶׁנִּיצָּב לְיַד מִיטָּתוֹ שֶׁל בָּרָזָנִי. בָּרָזָנִי שָׁלַף מַטְבֵּעַ מִכִּיסוֹ, זָרַק אוֹתוֹ לְמַעְלָה, גָּבוֹהַּ, גָּבוֹהַּ, הִתְכּוֹפֵף, הֵכִין אֶת יָדוֹ, וְכַאֲשֶׁר הִתְקָרֵב הַמַּטְבֵּעַ אֶל חָזֵהוּ רָאִיתִי אֶת פָּנָיו הַדְּרוּכוֹת וְיָדַעְתִּי שֶׁהָרָסַ"פּ הִפְסִיד. בָּרָזָנִי הִיכָּה בְּיָדוֹ, תָּפַס אֶת הַמַּטְבֵּעַ, פָּתַח אֶת אֶגְרוֹפוֹ וְאָמַר: "עֵץ! אָכַלְתָּ אוֹתָהּ!"
הָרָסַ"פּ הִתְרוֹמֵם, נִשְׁעָן עַל מַשְׁקוֹף הַדֶּלֶת, שְׂפָתָיו הִתְעַוְּותוּ, וּבָרָזָנִי אָמַר: "אֵין דָּבָר. זֶה הָיָה עֵץ, אֲבָל בִּשְׁבִילְךָ אֲנַחְנוּ נִפְנֶה אֶת הַחֶדֶר. מ"פ זֶה בְּכָל זֹאת מ"פ." הָרָסַ"פּ לֹא עָנָה, וְלַחֲדַר הִגִּיעַ בְּרִיצָה חַיָּיל שֶׁאָמַר "הַסֶּמֶךְ אָמַר שֶׁכְּבָר לֹא צָרִיךְ. יֵשׁ מָקוֹם יוֹתֵר טוֹב."
בָּעֶרֶב הָלַךְ שְׁלוֹמִי לְטַלְפֵּן, וְהַצְּעָקוֹת הַלֹּא בְּרוּרוֹת שֶׁלּוֹ עָבְרוּ גַּם בְּאוֹהֶל הַהוֹדִּי הַכָּפוּל, שֶׁשִּׁימֵּשׁ כַּחֲדַר אוֹכֶל וְגַבֶּל בְּאוֹהֶל הַמִּבְצָעִים. אֲנִי שִׂיחַקְתִּי קְלָפִים. בָּרָזָנִי שָׁתָה קָפֶה וְהָיָה עָסוּק בְּחִישּׁוּבָיו לְגַבֵּי מִשְׂחַק הַשַּׁבָּת. הוּא כָּתַב עַל גַּבֵּי שׁוּלַיִים שֶׁל עִיתּוֹן וְהִסְתַּכֵּל מִדֵּי פַּעַם בַּפִּנְקָס הַמְּרוּפָּט. אַחֵר כָּךְ קָם, הִסְתּוֹבֵב כְּשֶׁסֵּפֶל הַקָּפֶה בְּיָדוֹ. שׁוּב חָזַר לַשּׁוּלְחָן, וְאָמַר: "אֵין מָה לַעֲשׂוֹת, אֲבָל הֵם צְרִיכִים אֶת הַקּוֹל שֶׁלִּי שָׁם. אֲנִי מוּכְרָח לָצֵאת בְּשַׁבָּת."
קוֹמַנְדְּקָר עָבַר בַּכְּבִישׁ. מֵרָחוֹק נִשְׁמָע פִּיצוּץ. אִישׁ לֹא זָז. רַק הַחַיָּיל שֶׁשָּׁמַר בַּכְּנִיסָה לַמַּחֲנֶה הוֹרִיד אֶת הָרוֹבֶה מֵהַכָּתֵף. כֶּתֶם הַשֶּׁמֶן הָרָחָב עַל מִכְנְסֵי הָיָה סָפוּג בָּאָבָק.


בְּיוֹם חֲמִישִׁי, לְאַחַר שֶׁכּוֹחַ הַסִּיּוּר יָצָא, וּשְׁתֵּי חוּלְיוֹת הַמַּחְסוֹם הֶחֱלִיפוּ אֶת הַמִּשְׁמֶרֶת הַקּוֹדֶמֶת בַּהִצְטַלְּבוּת לַמַּחֲנֶה וּבַיְּצִיאָה מִנְּבָטֶיהָ, כְּבָר הָיְתָה הַשָּׁעָה עֶשֶׂר בַּלַּיְלָה. הַגֵּנֵרָטוֹר טִירְטֵר. אִישׁ לֹא הָלַךְ לִישׁוֹן עֲדַיִין.
יָשַׁבְנוּ בְּאוֹהֶל הַהוֹדִּי הַכָּפוּל. הָרָסַ"פּ, הַטֶּבַח וְנָהַג המ"פ שִׂיחֲקוּ בִּקְלָפִים, וְהָרָסַ"פּ שָׁאַל אִם גַּם אֲנִי נוֹתֵן יָד. "עוֹד מְעַט," אָמַרְתִּי. שְׁנֵי חַיָּילִים צְעִירִים יָשְׁבוּ לְיַד מְנוֹרָה חֲשׂוּפָה, שָׁתוּ בִּירָה, קָרְאוּ חֲלָקִים מִן הָעִיתּוֹן שֶׁל אֶתְמוֹל וְהִתְוַוכְּחוּ בֵּינֵיהֶם. "הִיסְטוֹרְיָה לוֹמְדִים בָּאוּנִיבֶרְסִיטָה, לֹא כָּאן," אָמַר לָהֶם חַיָּיל גָּבוֹהַּ. יָדָיו הָיוּ תְּחוּבוֹת בְּדוּבּוֹן מוּכְתָּם בְּשֶׁמֶן. הוּא עָמַד בְּפֶתַח הָאוֹהֶל, הִבִּיט בְּפַרְדֵּס הַשָּׁחוֹר שֶׁכִּיסָּה אֶת הַגִּבְעָה שֶׁמִּמּוּל. אַחֵר כָּךְ הִסְתּוֹבֵב, הוֹצִיא מִכִּיסוֹ מִכְתָּב וּמָסַר אוֹתוֹ לְבָרָזָנִי.
בָּרָזָנִי יָשַׁב עַל סַפְסַל מִטְבָּח אָרוֹךְ. בְּיָדוֹ כְּבָר הָיוּ מִכְתָּבִים אֲחֵרִים, וְטַפְּסִי טוֹטוֹ שֶׁהִתְבַּקֵּשׁ לִמְסוֹר בָּאָרֶץ. רַק שְׁלוֹשָׁה קִיבְּלוּ חוּפְשָׁה, וּלְבָרָזָנִי, כְּזָקֵן הַחַיָּילִים, אִישְּׁרוּ, כְּחָרִיג, חוּפְשָׁה מְיוּחֶדֶת. הוּא הִבְטִיחַ לְהָבִיא מִן הַמְּסַגְּרֶיהָ שֶׁלּוֹ כֵּנִים מְיוּחָדִים לְמַקְלְעִים שֶׁבְּמַחְסוֹמִים, עַל מְנַת שֶׁהַלָּלוּ לֹא יִהְיוּ מוּנָּחִים סְתָם עַל הָאָרֶץ, אֶלָּא יִהְיוּ מוּכָנִים לִירִי. הַוּוֹתִיקִים זִכְרוּ שֶׁבְּמִלְחֶמֶת שֵׁשֶׁת הַיָּמִים, בִּימֵי הַכּוֹנְנוּת, אִירְגֵּן בָּרָזָנִי כֵּנִים כָּאֵלֶּה למקל"פים שֶׁעַל הַקּוֹמַנְדְּקָרִים. "גַּם לָשֶׁבֶת נוֹחַ, גַּם לְצַפּוֹת נוֹחַ, גַּם לְהָגִיב יָעִיל," אָמַר המ"פ, כַּאֲשֶׁר תֵּירֵץ לְעַצְמוֹ אֶת הָאִישּׁוּר. "בִּשְׁבִיל אֵיזֶה מִשְׂחָק כַּדּוּרֶגֶל מֵחוּרְבָּן," אָמַרְתִּי לְעַצְמִי, וְרָאִיתִי אֶת הַפִּנְקָס הַמְּרוּפָּט מֵצִיץ מִכִּיס חוּלְצָתוֹ שֶׁל בָּרָזָנִי.
שְׁלוֹמִי יָשַׁב מוּלִי. הוּא לֹא נָגַע בְּסֵפֶל הַקָּפֶה שֶׁהָיָה מוּנָּח לְפָנָיו, וְהוּא נִיסָּה לְשַׁכְנֵעַ אוֹתִי שֶׁהוּא חַיָּיב לָצֵאת. אָמַרְתִּי לוֹ שֶׁלֹּא אִכְפַּת לִי שֶׁיֵּיצֵא, אֲבָל כְּבָר סוּכַּם שֶׁהוּא לֹא יוֹצֵא. "תַּחֲשׁוֹב עַל אֵלֶּה שֶׁיֵּשׁ לָהֶם מִשְׁפָּחוֹת," אָמַרְתִּי לוֹ.
"לָהֶם יֵשׁ מִשְׁפָּחוֹת," אָמַר בְּשֶׁקֶט, "זֶה נָכוֹן."
לֹא יָדַעְתִּי מָה לוֹמַר לוֹ. "תְּדַבֵּר עִם בָּרָזָנִי," אָמַרְתִּי.
"בָּרָזָנִי זֶה מִחוּץ לַמִּכְסָה," צָעַק הָרָסַ"פּ, מְקָרֵב אֶת מְנִיפַת הַקְּלָפִים אֶל עֵינָיו, "זֶה חָרִיג."
"אָז מָה," אָמַרְתִּי, "תַּחֲלִיף חָרִיג עַם חָרִיג."
"אִי אֶפְשָׁר. אָז יֵיצֵא שֶׁיֵּיצְאוּ אַרְבָּעָה."
"בָּרָזָנִי זֶה כְּבָר לֹא בֶּנְאָדָם בִּשְׁבִילְךָ?"
"המ"פ קוֹרֵא לְךָ," הִגִּיעַ הַפָּקִיד הַפְּלוּגָּתִי וּפָנָה לְרָסַ"פּ.
"מָה קָרָה?"
"צָרִיךְ לְעַדְכֵּן אֶת הַמַּצֵּבָה."
"אָז תְּעַדְכֵּן, לַעֲזָאזֵל. מָה תָּמִיד אַתֶּם רוֹצִים מִמֶּנִּי." אֲבָל הוּא טָרֵף אֶת הַקְּלָפִים שֶׁהָיוּ בְּיָדוֹ לַחֲבִילָה אַחַת, הִנִּיחָם בִּדְפִיקָה עַל הַשּׁוּלְחָן וְיָצָא.
בָּרָזָנִי תָּחַב אֶת הַמִּכְתָּבִים וְהַטְּפָסִים לַכִּיס הַדּוּבּוֹן, קָם מֵעַל הַסַּפְסָל, נִיגַּשׁ אֶל שְׁלוֹמִי וְאָמַר לוֹ: "אַתָּה רוֹצֶה לָצֵאת בִּמְקוֹמִי?"
"לֹא," אָמַר שְׁלוֹמִי. "אֲנִי לֹא רוֹצֶה שֶׁמִּישֶׁהוּ יַפְסִיד אֶת הַחוּפְשָׁה בִּגְלָלִי."
"קָבְעוּ שֶׁיֵּיצְאוּ רַק שְׁלוֹשָׁה," אָמַרְתִּי. "תֵּצֵא בַּשָּׁבוּעַ הַבָּא." שָׁתַקְתִּי רֶגַע וְאַחַר הוֹסַפְתִּי: "לְךָ תִּתְקַשֵּׁר אֵלֶיהָ וְתִגְמוֹר עִם זֶה."
"אֲנִי כָּל הַיּוֹם מְתַקְשֵׁר אֵלֶיהָ," אָמַר שְׁלוֹמִי, "זֶה לֹא עִנְיָין בִּשְׁבִיל טֵלֵפוֹן."
"קָבְעוּ שֶׁיֵּיצְאוּ רַק שְׁלוֹשָׁה," חָזַר אַחֵר הַדְּבָרִים שֶׁלִּי הַחַיָּיל הַגָּבוֹהַּ, "וּבִגְלַל זֶה יוֹצְאִים רַק אַרְבָּעָה."
"תֵּצֵא בַּשָּׁבוּעַ הַבָּא," חָזַרְתִּי וְאָמַרְתִּי לִשְׁלוֹמִי.
הוּא שָׁתַק וְאַחַר הַפָּלִיט, "שָׁבוּעַ הַבָּא זֶה מְאוּחָר מִדַּי."
"לַעֲזָאזֵל," אָמַרְתִּי, "רַק אֶתְמוֹל הִשְׁתַּחְרַרְתָּ. כְּבָר שָׁכַחְתָּ מָה זֶה צָבָא?"
"לֹא שָׁכַחְתִּי. בַּצָּבָא הָיִיתִי בּוֹרֵחַ. כָּאן עִם הַזְּקֵנִים הָאֵלֶּה זֶה לֹא נָעִים לִי."
"אֲנִי אֲדַבֵּר עִם הָרָסַ"פּ עוֹד פַּעַם," אָמַרְתִּי.
עָבַרְתִּי לְאוֹהֶל הַמִּבְצָעִים. הָרָסַ"פּ הָיָה עָסוּק בָּאִרְגּוּן וְעִדְכּוּן הַמַּצֵּבָה. אַף פַּעַם לֹא הֵבַנְתִּי לָמָּה קָשֶׁה כָּל כָּךְ לְהַגִּיעַ לְמִסְפָּר אֶחָד וּבָרוּר שֶׁל הַחַיָּילִים בַּיְּחִידָה. תָּמִיד הִפְקִיד הָעַתִּיק אֶת הָרְשִׁימוֹת, הָרָסַ"פּ תִּיקֵּן, מָחַק, הוֹסִיף, שֵׁינָה סֵדֶר, וְאַחַר כָּךְ הִפְקִיד הָעַתִּיק שׁוּב. לְפִי מַחְלָקוֹת, לְפִי כִּיתּוֹת, לְפִי הָאָלֶף בֵּית, לְפִי דְּרָגוֹת. וְתָמִיד כְּשֶׁשָּׁאֲלוּ אוֹתוֹ כַּמָּה חַיָּילִים יֵשׁ בִּפְלוּגָּה, נָכוֹן לְעַכְשָׁיו, הָיָה הָרָסַ"פּ עוֹנָה, "כְּ-79, אֲנִי עוֹד צָרִיךְ לִבְדּוֹק."
"רֵד מִמֶּנִּי," אָמַר לִי כְּשֶׁהִזְכַּרְתִּי לוֹ אֶת שְׁלוֹמִי, "זֶה יֶלֶד."
"יֹאכַל אֶת הַסּוּכָּרִיָּה רִאשׁוֹן," אָמַרְתִּי, "וִיחַכֶּה בְּסַבְלָנוּת עַד שֶׁיַּחְלְקוּ עוֹד פַּעַם."
"מֵהַמַּחְלָקָה שֶׁלְּךָ יוֹצֵא בָּרָזָנִי. תִּשְׁבּוֹר אֶת הָרֹאשׁ. לֹא אִכְפַּת לִי מִי יֵיצֵא. הָעִיקָּר, תּוֹדִיעַ לִי בִּשְׁבִיל שֶׁאֲנִי אוֹכֶל לְעַדְכֵּן אֶת הַמַּצֵּבָה."
חָזַרְתִּי לַחֲדַר הָאוֹכֶל. בָּרָזָנִי הִסְתּוֹבֵב בֵּין הַשּׁוּלְחָנוֹת. רוּחַ חֲדֵרָה מִתַּחַת לִירִיעוֹת הָאוֹהֶל וְהֶעֶלְתָה אָבָק בָּהִיר עַל הַמִּזְוָודָה שֶׁלּוֹ. שְׁלוֹמִי עָמַד לְיַד הָעַמּוּד הַתּוֹמֵךְ אֶת פִּינַּת הָאוֹהֶל וְרֹאשׁוֹ הִתְחַכֵּךְ בִּירִיעַת הַבְּרֵזֵנְט. שְׁנֵי הַחַיָּילִים שֶׁקָּרְאוּ עִיתּוֹן הִתְוַוכְּחוּ בֵּינֵיהֶם: "לֹא הָיִינוּ צְרִיכִים לְהִיכָּנֵס לְכָאן."
"מָה זֶה מְשַׁנֶּה? אֲנַחְנוּ כְּבָר בִּפְנִים. גַּם אִם נֵצֵא."
"אָז מָה זֶה אוֹמֵר?"
"זֶה לֹא צָרִיךְ לְהַגִּיד שׁוּם דָּבָר. אֲבָל כָּכָה זֶה."
לֹא רָצִיתִי לְדַבֵּר עִם בָּרָזָנִי, אֲבָל כְּשֶׁהִתְיַישַּׁבְתִּי הוּא בָּא אֵלַי.
"מָה עוֹשִׂים עִם שְׁלוֹמִי?" אָמַרְתִּי.
"תּוֹצִיא אוֹתוֹ. מָה זֶה מְשַׁנֶּה? לְמִי אִכְפַּת?"
"אִי אֶפְשָׁר. זֶה לֹא רַק הַפְּעִילוּת הַשּׁוֹטֶפֶת. יֵשׁ גַּם כּוֹנְנוּת. אוֹמְרִים שֶׁהוֹלְכִים לְהַכְנִיס לָהֶם טוֹב-טוֹב מָחָר בַּלַּיְלָה. אַתָּה לֹא רוֹצֶה לְהִישָּׁאֵר?"
"שֶׁלֹּא יַכְנִיסוּ יוֹתֵר מִדַּי. אַחֵר כָּךְ יִהְיֶה קָשֶׁה לְהוֹצִיא."
"אוֹמְרִים שֶׁזֶּה הַהַכְנָסָה הַסּוֹפִית."
"כָּל יוֹם אוֹמְרִים דָּבָר אַחֵר."
"אֲנִי לֹא יוֹדֵעַ, אֲבָל צָרִיךְ כַּנִּרְאֶה כָּל אֶחָד. לִסְתּוֹם אֶת כָּל הַחוֹרִים."
בָּרָזָנִי שָׁתַק. בְּיָדוֹ הָיָה עִיתּוֹן סְפּוֹרְט מְקוּפָּל וּמְקוּמָּט. הוּא תָּלַשׁ פִּיסַּת נְיָיר קְטַנָּה מִשּׁוּלֵי הָעִיתּוֹן. "שׁוּם דָּבָר לֹא יֵיצֵא מִזֶּה," הַפָּלִיט, "אַתָּה לֹא יוֹדֵעַ? תָּמִיד יֵשׁ לָהֶם סִיבָּה." הוּא פָּנָה לְמִזְוָודָה שֶׁלּוֹ וְהִנִּיחַ אֶת עִיתּוֹן הַסְּפּוֹרְט מִתַּחַת לַיָּדִית.
פְּקַעַת שֶׁל גַּרְגִּירֵי חוֹל הִתְרוֹמְמָה מִפִּינַּת הָאוֹהֶל. שְׁלוֹמִי הִתְקָרֵב אֵלַי וְאָמַר בְּשֶׁקֶט: "הוּא אָמַר לְךָ מַשֶּׁהוּ?"
"דַּי," צָעַקְתִּי. "אַתָּה לֹא יָכוֹל לָצֵאת. רַק אִם מִישֶׁהוּ יְוַותֵּר. תִּשְׁכַּח מִזֶּה."
טִרְטוּר שֶׁל זֶלְדּוֹת הִגִּיעַ מִבַּחוּץ. הַסִּיּוּר חָזַר. "עוֹד מְעַט צָרִיךְ לְהַחֲלִיף אֶת הַמַּחְסוֹם," חָשַׁבְתִּי. רוּחַ חֲזָקָה הִיכְּתָה בִּירִיעוֹת הָאוֹהֶל. הָיָה קַר וְיָבֵשׁ. הָרָסַ"פּ חָזַר לִמְקוֹמוֹ בְּשׁוּלְחָן הַקְּלָפִים. הַחַיָּיל הַגָּבוֹהַּ צָעַק בַּטֵּלֵפוֹן אֶל הָאָרֶץ. שְׁלוֹמִי עָמַד בְּפֶתַח הָאוֹהֶל, מְכוּנָּס בְּדוּבּוֹן.
"לַעֲזָאזֵל," אָמַר פִּתְאוֹם בָּרָזָנִי, "זֶה אוֹ אֲנִי אוֹ הוּא, לֹא?"
"לֹא חַיָּיב לִהְיוֹת," אָמַרְתִּי.
"אָז נִזְרוֹק מַטְבֵּעַ." הוּא קָם, צָחַק פִּתְאוֹם וְאָמַר: "שֶׁיִּסְתַּדְּרוּ בִּלְעָדִי." אַחֵר פָּנָה אֶל שְׁלוֹמִי שֶׁעָמַד בְּפֶתַח הָאוֹהֶל: "keep smiling, שְׁלוֹמִי, וְאַל תִּיקַּח הַכֹּל לַלֵּב. אָז מָה אַתָּה בּוֹחֵר: עֵץ אוֹ פָּלִי?"
"פֵּלִי."
"לֹא טוֹב," אָמַר בָּרָזָנִי. הוּא חִיטֵּט בְּכִיסֵי מִכְנָסָיו וּלְבַסּוֹף שָׁלַף אֶת הַמַּטְבֵּעַ הַיָּשָׁן שֶׁלּוֹ. שְׁנֵי מִיל מִתְּקוּפַת הַמַּנְדָּט.
כּוּלָּם הִסְתַּכְּלוּ בָּנוּ וּלְאַט-לְאַט קָמוּ וְהִתְקָרְבוּ אֵלֵינוּ. גַּם אֵלֶּה שֶׁשִּׁיחֲקוּ קְלָפִים הִנִּיחוּ אוֹתָם הֲפוּכִים עַל הַשּׁוּלְחָן, וְקָמוּ וְהִצְטָרְפוּ לְמַעְגָּל. יָדַעְתִּי מָה תִּהְיֶינָה הַתּוֹצָאוֹת, אֲבָל שָׁתַקְתִּי. הָרָסַ"פּ נָגַע בִּכְתֵפוֹ שֶׁל שְׁלוֹמִי וְאָמַר לוֹ: "לָמָּה שֶׁהוּא יִזְרוֹק. תִּזְרוֹק אִתָּהּ." אֲבָל שְׁלוֹמִי תָּחַב אֶת יָדָיו בְּכִיסֵי הַדּוּבּוֹן וְלֹא אָמַר דָּבָר.
עֵינָיו שֶׁל בָּרָזָנִי הִתְרוֹצְצוּ בְּבֶהָלָה. הוּא הִסְתַּכֵּל לַצְּדָדִים, מָחָה אֶת הָרִיר שֶׁנָּזַל מִקְּצֵה שְׂפָתוֹ, נִיעְנַע אֶת הַמַּטְבֵּעַ בְּכַף יָדוֹ הַקְּמוּצָה.
"הוּא מֵרָמָה," קָרָא מִישֶׁהוּ. אֲבָל בָּרָזָנִי כְּבָר הָדַף אֶת הַמַּטְבֵּעַ בַּאֲגוּדָלוֹ. לְמַעְלָה, לְמַעְלָה. וַאֲנִי, אוּלַי גַּם הַוּוֹתִיקִים שֶׁהִכִּירוּ אֶת בָּרָזָנִי, יָדַעְתִּי מָה יִקְרֶה. רָאִיתִי אֶת פָּנָיו הַדְּרוּכִים כַּאֲשֶׁר הִתְכּוֹפֵף, יָדוֹ בְּכוֹנְנוּת שְׁנִיָּיה לְיַד בֵּירְכוּ.
שְׁלוֹמִי עָמַד מִחוּץ לְמַעְגָּל. הַמַּטְבֵּעַ נָפַל, הִגִּיעַ עַד לְגוֹבַהּ חָזֵהוּ שֶׁל בָּרָזָנִי, אוּלָם לִפְנֵי שֶׁפָּגַע בּוֹ, חָטַף אוֹתוֹ בָּרָזָנִי בְּמַכָּה. רֹאשׁוֹ מוּטֶּה לִפְנִים, עֵינָיו מִתְרוֹצְצוֹת בֵּינֵינוּ. הוּא הִסְתּוֹבֵב עַל מְקוֹמוֹ, וּכְשֶׁרָאָה אֶת שְׁלוֹמִי, פָּתַח אֶת אֶגְרוֹפוֹ בְּבַת אַחַת, וְאָמַר: "פֵּלִי, לַעֲזָאזֵל. יֵשׁ לְךָ חוּפְשָׁה."
בְּאוֹהֶל הָיָה רַעַשׁ. מֵרָחוֹק נִשְׁמְעוּ צְרוֹרוֹת בּוֹדְדִים. שְׂרֵיפָה הִתְפַּשְּׁטָה עַל אֶחָד הֶהָרִים. שְׁלוֹמִי צָחַק, גִּיחֵךְ וְרָץ אֶל הַטֵּלֵפוֹן. "הָלוֹ, הָלוֹ," צָעַק וְשָׁמַעְתִּי אוֹתוֹ מְדַבֵּר וְאוּלַי שַׂר: "I just call to say I love you, I just call to say how much I care".  אֲבָל כְּשֶׁהִנִּיחַ אֶת הַשְּׁפוֹרְפְרַת חָזַר אֶל הָעַמּוּד הַתּוֹמֵךְ שֶׁל הָאוֹהֶל וְעַנְנֵי אָבָק דַּקִּים הִתְרוֹמְמוּ לְאוֹרֶךְ פְּסִיעוֹתָיו. בָּרָזָנִי נִיגַּשׁ אֵלָיו וְנָתַן לוֹ אֶת חֲבִילַת הַמִּכְתָּבִים וְטַפְּסִי הַטּוֹטוֹ שֶׁהָיְתָה בְּכִיסוֹ. שְׁלוֹמִי עִישֵּׁן סִיגַרְיָה. אֶת הַמַּנְגִּינָה שֶׁרַק כְּבָר מִישֶׁהוּ אַחֵר.


בְּיוֹם שִׁישִּׁי, בְּאַרְבַּע בַּבּוֹקֶר, יָצְאוּ לְחוּפְשָׁה.
בָּרָזָנִי עָלָה עַל הַזַּחְלָ"מ שֶׁיָּצָא לְסִיּוּר בּוֹקֶר. הוּא נָעַל אֶת הַחֲצָאִיּוֹת הַחֲדָשׁוֹת שֶׁקָּנָה בִּנְבָטֶיהָ. אֶת הַזּוּגוֹת הָאֲחֵרִים הִשְׁאִיר עַל הַמַּדָּף בַּחֶדֶר, בְּשׂוֹרָה, לְפִי הַגּוֹדֶל.
הוּא עָמַד מֵאֲחוֹרֵי המקל"פ, רָחָב, מוּצָק, לֹא מְגוּלָּח, עֵינָיו בּוֹעֲרוֹת בְּרוּחַ, וְכוֹבַע גֶּרֶב יָשָׁן, שֶׁהָיָה גּוֹרֵר אִתּוֹ מִמִּילּוּאִים לְמִילּוּאִים, עַל רֹאשׁוֹ וּמִצְחוֹ. הָיָה קַר, וְכוּלָּם הִצְטַנְּפוּ בְּתוֹךְ הַדּוּבּוֹנִים הַדְּהוּיִים שֶׁעָבְרוּ מִמַּחֲזוֹר לְמַחֲזוֹר וְהָיוּ מְלֵאִים כִּתְמֵי שֶׁמֶן.
הֵם יָצְאוּ מְשַׁעֵר הַמַּחֲנֶה, וְלִפְנֵי שֶׁחָזַרְתִּי לַחֶדֶר נִכְנַסְתִּי שׁוּב לְאוֹהֶל הַמִּטְבָּח. שְׂפָתִי הָיוּ יַבָּשׁוֹת מֵהָרוּחַ, וְהָיִיתִי צָמֵא לְמַשֶּׁהוּ חַם. קַנְקַן תֶּה קַר הָיָה מוּנָּח עַל אֶחָד הַשּׁוּלְחָנוֹת, וַאֲנִי לָגַמְתִּי מִתּוֹכוֹ כַּמָּה לְגִימוֹת. לְיַד הָעַמּוּד רָאִיתִי אֶת הַתַּרְמִיל שֶׁל שְׁלוֹמִי. סְוֵודֶר אָפוֹר הָיָה קָשׁוּר לְאַבְזְמֵי הַתַּרְמִיל. בְּתוֹךְ הַסְּוֵודֶר הַמְּקוּפָּל הָיְתָה שַׂקִּית שֶׁמִּתּוֹכָהּ בִּיצְבְּצוּ הַמִּיכְתָּבִים וְטַפְּסִי-הַטּוֹטוֹ. הִסְתַּכַּלְתִּי סְבִיבִי, אֲבָל הָאוֹהֶל הָיָה רֵיק.
חָזַרְתִּי לַחֶדֶר. אִי אֶפְשָׁר הָיָה לִסְגּוֹר אֶת הַתְּרִיס. הָרוּחַ הִיכְּתָה בּוֹ וְהַצִּירִים חָרְקוּ. לֹא נִרְדַּמְתִּי, וּבְעֵרֶךְ בְּשֵׁשׁ בַּבּוֹקֶר יָצָאתִי הַחוּצָה. חַיָּיל יָצָא בְּרִיצָה מֵאוֹהֶל הַמִּבְצָעִים. נִכְנַסְתִּי פְּנִימָה וְשָׁמַעְתִּי בַּקֶּשֶׁר שֶׁרִימּוֹן נִזְרַק עַל אֵיזֶה זַחְלָ"מ, הָיוּ יְרִיּוֹת וְיֵשׁ נִפְגָּעִים.
הָרָסַ"פּ קָרָא לְרוֹפֵא. הקמב"צ הִזְמִין מַסּוֹק לְפִינּוּי. נָסַעְנוּ לְשֵׁם. בָּרָזָנִי שָׁכַב עַל מְנוֹעַ הַזַּחְלָ"מ וְלֹא זָע. הָרוֹפֵא אָמַר שֶׁאֵין לוֹ דּוֹפֵק, וְשֶׁהוּא נֶהֱרַג בַּמָּקוֹם.
הַחוֹבֵשׁ טִיפֵּל בּוֹ. יִישֵּׁר אֶת רַגְלָיו וְהִנִּיחַ אֶת יָדָיו לְאוֹרֶךְ הַגּוּף. הוּא פָּתַח אֶת אֶגְרוֹפוֹ הַסָּגוּר שֶׁל בָּרָזָנִי. מַטְבֵּעַ הִתְגַּלְגֵּל מִמֶּנּוּ עַל מְכַסָּה הַמָּנוֹעַ וְנָפַל עַל הַכְּבִישׁ הֶהָרוּס. הִתְכּוֹפַפְתִּי, הֵרַמְתִּי אֶת הַמַּטְבֵּעַ, זָרַקְתִּי אוֹתוֹ מִיָּד לְיָד, וְכַאֲשֶׁר פָּתְחוּ רִימּוֹן עָשָׁן לְסַמֵּן לְמַסּוֹק אֶת נְקוּדַּת הַנְּחִיתָה, הִתְפַּזֵּר הֶעָשָׁן עַל כּוּלָּנוּ וְרָחָב וּמְסוּלְסָל עָלָה הַשָּׁמַיְימָה. מִיצְמַצְתִּי בְּעֵינֵי שֶׁמָּלְאוּ דְּמָעוֹת וְהִסְתַּכַּלְתִּי בַּמַּטְבֵּעַ הֶחָלוּד שֶׁל שְׁנֵי מִיל מִתְּקוּפַת הַמַּנְדָּט, וּבַמִּלָּה הַכְּתוּבָה בּוֹ בְּאַנְגְּלִית, עַרְבִית וְעִבְרִית. זֶה הָיָה מַטְבֵּעַ שֶׁהָיוּ לוֹ שְׁנֵי צְדָדִים שֶׁהֵם צַד אֶחָד. פְּלַסְטִיִּין.
הַמַּסּוֹק הִתְקָרֵב בְּרַעַשׁ. גַּרְגִּירֵי חוֹל, בּוֹץ, עָלִים, פִּיסּוֹת נְיָיר, אָבָק וְשַׂקִּיּוֹת נַיְילוֹן מְלוּכְלָכוֹת הִתְעוֹפְפוּ בָּאֲוִויר. "אֲבָל צָרִיךְ לִהְיוֹת עוֹד מַטְבֵּעַ," צָעַקְתִּי לְחוֹבֵשׁ שֶׁרוֹקֵן אֶת הַכִּיסִים בְּמַדָּיו הַקְּרוּעִים וְהַמְּפוּיָּיחִים שֶׁל בָּרָזָנִי. הוּא עָמַד לְיָדִי, הִסְתַּכֵּל בַּמַּסּוֹק הַמִּתְקָרֵב, עֵינָיו מְמַצְמְצוֹת בָּרוּחַ וְדוֹמְעוֹת, קוֹלוֹ צָרוּד וְחַלָּשׁ. "קַח," הוֹשִׁיט לִי אֶת הַמַּטְבֵּעַ הַשֵּׁנִי.
זֶה הָיָה הַצַּד הַשֵּׁנִי שֶׁל הַמַּטְבֵּעַ. מִשְּׁנֵי צִדָּיו, עַל נְחוֹשֶׁת יְרַקְרַקָּה וּמֵחֲלִידָה, הָיָה טָבוּעַ עָנָף דַּק וְזָקוּף שֶׁל עֵץ זַיִת, שֶׁמִּמֶּנּוּ נִתְפָּרְשׁוּ לַצְּדָדִים שִׁבְעָה עָלִים.







https://www.shortstoryproject.com/he/story/%d7%91%d7%a8%d7%96%d7%a0%d7%99/
#חַיָּילִים#מִילּוּאִים#צַהַ"ל