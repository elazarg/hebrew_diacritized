אוֹר הַשֶּׁמֶשׁ הִתְגַּנֵּב אֶל תּוֹךְ הַחֶדֶר וְיָצַר מִסְגֶּרֶת לְבָנָה סְבִיב הַוִּוילוֹן הַכֵּהֶה הַקָּצָר שֶׁבְּקוֹשִׁי כִּיסָּה אֶת הַחַלּוֹן. הַזּוֹהַר סְבִיב הַחַלּוֹן הַמּוֹאֳפָל הִזְכִּיר לוֹ אֶת הָרִיבּוּעַ הַשָּׁחוֹר שֶׁל מִלְּבַיְץ'. הוּא נֶאֱנַח. וָרֶה הָיְתָה צוֹחֶקֶת לַמַּחֲשָׁבָה הַמְּגוּחֶכֶת הַזּוֹ. הוּא יָשַׁב עַל קְצֵה הַמִּיטָּה, וְחָשׁ אִי נַחַת בְּנוֹגֵעַ לְתָכְנִיּוֹתָיו. הַקּוּפְסָה הָיְתָה בַּסָּלוֹן וְהוּא רָצָה לָגֶשֶׁת, לִפְתּוֹחַ אוֹתָהּ וְלַחֲוָות אֵיזוֹ חֲוָויָה מִיסְטִית.
הוּא הֶחֱלִיט שֶׁיְּכַסֶּה אֶת כָּל הַמַּרְאוֹת בְּבֵית. זֶה לֹא הָיָה רֶגַע שֶׁבּוֹ בִּיקֵּשׁ לַעֲמוֹד מוּל הַמְּצִיאוּת, אֶלָּא זְמַן לִבְרוֹחַ מִמֶּנָּה. הַאִם עָלָיו לְהַחֲלִיף אֶת בְּגָדָיו? הוּא הִרְשָׁה לְעַצְמוֹ לְהֵיעָדֵר מֵהָעֲבוֹדָה הַיּוֹם וְלָבַשׁ אֶת בִּגְדֵי הַבַּיִת מִתּוֹךְ הָרֶגֶל. אֲבָל הַאִם זֶה הוֹלֵם? יִתָּכֵן שֶׁכֵּן. אַחֲרֵי הַכּוֹל, רוֹב הַבִּילּוּיִים הַמְּשׁוּתָּפִים שֶׁלָּהֶם הָיוּ בְּסוֹפֵי שָׁבוּעַ וּבַחוּפְשׁוֹת.
הוּא הִתְחִיל אֶת הַמְּשִׂימָה שֶׁלּוֹ בְּכִיסּוּי פָּנֶיהָ שֶׁל כָּל מַרְאֶה וּמַרְאֶה בִּתְשׂוּמֶת לֵב קַפְּדָנִית. כְּשֶׁסִּייֵּם, נִיקָּה אֶת הָאָבָק מִן הַהֲדוֹם שַׁוְּורָהּ אַהֲבָה לָשֶׁבֶת עָלָיו.
הוּא לָקַח אֶת הַחֲבִילָה וְהִנִּיחַ אוֹתָהּ בִּזְהִירוּת לְצַד הַהֲדוֹם. הוּא פָּתַח אֶת הַקּוּפְסָה וּמָצָא בִּפְנִים קוּפְסָה נוֹסֶפֶת. בַּקַּרְטוֹן הַקָּטָן יוֹתֵר הָיָה רֹאשׁ קַלְקַר שֶׁהֶחֱזִיק אֶת הַפֵּאָה בִּמְקוֹמָהּ. הוּא הוֹרִיד אוֹתָהּ וְנָשַׁם נְשִׁימָה עֲמוּקָּה. לֹא הָיָה לָהּ הָרֵיחַ שֶׁלָּהּ, אֲבָל הַמַּרְאֶה הָיָה מוּשְׁלָם. הוּא הִנִּיחַ אֶת הַפֵּאָה עַל שְׂעָרוֹ הַמְּסוֹרָק בִּקְפִידָה. הוּא יָשַׁב בְּלִי נוֹעַ וְקָרָא אֶת הַמֶּסֶר שֶׁנִּכְתַּב עַל הַחֶשְׁבּוֹנִית:
"לְבַקָּשָׁתְךָ, סִידַּרְנוּ אֶת שִׁיעֲרָה שֶׁל אִשְׁתְּךָ עַל פִּי הַתְּמוּנָה שֶׁשָּׁלַחְתָּ לָנוּ."




https://www.shortstoryproject.com/he/story/%d7%94%d7%a8%d7%99%d7%91%d7%95%d7%a2/
#אַהֲבָה#מָוֶות#מִלִּנְכוּלֶיהָ#רֵיאָלִיזְם#תִּפְנִיתְעָלִילָה