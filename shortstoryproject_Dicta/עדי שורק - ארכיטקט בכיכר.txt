הָאַרְכִיטֵקְט הִגִּיעַ בְּאַחַד הַיָּמִים לְשׁוֹטֵט בַּגַּן שֶׁיָּצַר בְּסָמוּךְ לַכִּיכָּר הַסְּמוּכָה לַתֵּאַטְרוֹן. הוּא חָבַשׁ מִגִּבְעַת צְהוּבָּה וְלָבַשׁ מִקְטוֹרֶן צָהוֹב מֵאָרִיג פִּשְׁתָּן, שֶׁזְּרוֹעוֹת בּוֹ מִשְׁבְּצוֹת בְּצָהוֹב עָמוֹק יוֹתֵר, וּלְצַוּוֹארוֹ קֶשֶׁר צְעִיף כּוּתְנָה בְּצָהוֹב-חַמָּנִית וּמִכְנְסֵי הֲקוֹרְדֶּרוֹי שֶׁלּוֹ הָיוּ צְהוּבִּים וְכָךְ גַּם נְעָלָיו, אוֹ מַגָּפָיו. אֲפִילּוּ שְׂפָמוֹ הִצְהִיב וְהוּא חִידֵּד אוֹתוֹ בִּקְצוֹתָיו. הוּא הָיָה קָטָן לְמַדַּי, כְּגוֹבֶה מַחֲצִית אָדָם. לִקְרַאת בּוֹאוּ לַגַּן הִקְטִין מְעַט אֶת מִידּוֹתָיו, מִשּׁוּם הָעֲנָווֹה וּמִשּׁוּם הֲלִיצוֹתָ. הוּא רָצָה לִהְיוֹת קְצָת לֵץ, לִכְבוֹד הַשִּׁיטוּט בַּגַּן.
בְּנוֹסָף, בִּיקֵּשׁ לָחוּשׁ כִּי הָעֵצִים גְּדוֹלִים הַרְבֵּה יוֹתֵר מִכְּפִי שֶׁהֵם, וְכָךְ גַּם שִׂיחֵי הַסְּבֵּרְס שֶׁנָּטַע. יֵשׁ אוֹמְרִים כִּי נִשְׁתְּלוּ כְּדֵי לְהַזְכִּיר לְכוּלָּנוּ הֵיכָן אָנוּ נִמְצָאִים. אֲחֵרִים טוֹעֲנִים כִּי שָׁתַל אֶת שִׂיחֵי הַסְּבֵּרְס בְּנִיסָּיוֹן לְהַכְלִיא בֵּין חֶלְקוֹ הָאֶחָד שֶׁל הַגַּן, שֶׁמְּעוּצָּב בְּסִגְנוֹן וֶרְסַאי – כְּלוֹמַר שֶׁבְּכָל עֲרוּגָה נִשְׁתָּלִים פְּרָחִים עוֹנָתִיִּים בְּצֶבַע אַחֵר וּבְיַחַד הֵן יוֹצְרוֹת מִרְקָם מוּסְדָּר שֶׁל יוֹפִי אַךְ דּוֹרְשׁוֹת הַשְׁקָיָה שֶׁאֵינָהּ תּוֹאֶמֶת אֶת מַצַּב הַמַּיִם הָאֲזוֹרִי – לְבֵין צִמְחֵי הַמָּקוֹם שֶׁהוּנְּחוּ בְּצִדּוֹ הָאַחֵר שֶׁל הַגַּן: הַמָּלוּחַ, הַסְּבֵּרְס, פִּרְחֵי חוֹף צְהַבְהַבִּים שֶׁעֲלֵיהֶם הַבַּשְׂרָנִיִּים יוֹדְעִים לֶאֱגוֹר מַיִם לִזְמַנִּים קָשִׁים וְשֶׁאֵינָם מַסְתִּירִים אֶת הַחוֹל, הַמָּצוּי בַּתַּשְׁתִּית.
וּבְכֵן, הוּא בִּיקֵּשׁ לָחוּשׁ כִּי שִׂיחֵי הַסְּבֵּרְס גְּדוֹלִים יוֹתֵר מִמֶּנּוּ. אִילּוּ הָיָה בְּכוֹחוֹ לְהֵיטִיב לִקְסוֹם אֶת קְסָמָיו הָיָה מַצְלִיחַ לִקְטוֹן עוֹד, אוּלַי עַד לְגוֹדֶל אֶגְרוֹף, וְלַעֲמוֹד תַּחַת שִׂיחַ הַסְּבֵּרְס הָעֲנָק, הֶעָצוּם, לָנוּחַ בְּצִלּוֹ כִּדְמוּת מִסְפָּר יָשֵׁן, רַגְלָיו נוּקְשׁוֹת מִדֵּי פַּעַם זוֹ בָּזוֹ.

הָיְיתָה לוֹ תּוֹכְנִית נוֹסֶפֶת. תּוֹכְנִית שֶׁהָיְיתָה עֲלוּלָה לְסַבֵּךְ הַכּוֹל: כְּמִי שֶׁמַּכִּיר הֵיטֵב אֶת מַנְגְּנוֹן מַעֲרֶכֶת הַקּוֹל שֶׁמּוּצְפֶּנֶת בֵּין סַפְסְלֵי הַגַּן וּמַשְׁמִיעָה מוּזִיקָה קְלָאסִית (מוּזִיקָה שֶׁהוֹלֶמֶת אֶת הֵיכַל הַתַּרְבּוּת הַסָּמוּךְ וְנִשְׁמַעַת כָּאן כְּמִין חֲלוֹם), תִּכְנֵן לְהוֹסִיף לַמַּעֲרֶכֶת סִגְנוֹן מוּזִיקָלִי שׁוֹנֶה, שֶׁגַּם לוֹ מַעֲמָד רָם. לְשֵׁם כָּךְ הָיְיתָה לוֹ קַלֶּטֶת יְשֵׁנָה שֶׁל אוּם כּוּלְתוּם. הוּא יָדַע שֶׁרָאוּי לִשְׁאוֹל כֵּיצַד מַעֲרֶכֶת קוֹל מְשׁוּכְלֶלֶת וּבַת הַזְּמַן, כְּמוֹ זוֹ שֶׁהוּצְּבָה כָּאן, תּוּכַל לְהִתְמוֹדֵד עִם קַלֶּטֶת יְשֵׁנָה וְלָמָּה בְּעֶצֶם יֵשׁ בְּיָדָיו קַלֶּטֶת יְשֵׁנָה בִּלְבַד? בְּכָל זֹאת, עוֹדֵד אֶת עַצְמוֹ, לֹא בְּכָל יוֹם אַתָּה מַצְלִיחַ לְהַקְטִין אֶת עַצְמְךָ מַסְפִּיק וְלִלְבּוֹשׁ אֶת הַבְּגָדִים הַלָּלוּ, שֶׁבָּהֶם כּוּלָּם חוֹשְׁבִים אוֹתְךָ לַמֶּלְיוֹנֵר תִּמְהוֹנִי שֶׁכָּל הַשְּׁבִילִים פְּתוּחִים בְּפָנָיו (הָיְיתָה לוֹ גַּם טַבַּעַת יַהֲלוֹם, כִּמְעַט בְּגוֹדֶל הַמִּגְבַּעַת, עַל אֶצְבָּעוֹ) וְאִישׁ לֹא יַפְרִיעַ לוֹ לְהַגִּיעַ אֶל הַמַּנְגָּנוֹן. וְלָכֵן, אִם דַּוְוקָא הַיּוֹם עָלָה הַדָּבָר בְּיָדוֹ וּשְׁבִילֵי הַגַּן פְּתוּחִים וְאֵין לוֹ אֶלָּא קַלֶּטֶת יְשֵׁנָה שֶׁל אוּם כּוּלְתוּם – הוּא יַשְׁמִיעַ אוֹתָהּ, פָּסַק, וְרָכַן אֶל עֵבֶר מַעֲרֶכֶת הַקּוֹל.
לְאַחַר מִכֵּן תִּכְנֵן לִיסּוֹב בָּרְחָבָה הַלְּבָנָה וְלִגְרוֹם לָרִצְפָּה לְהִתְרוֹמֵם כְּפִי שֶׁרָצָה מִלְּכַתְּחִילָּה, כָּךְ שֶׁכָּל מֵרִצְפַּת תִּבְלוֹט מְעַט מִזּוֹ שֶׁלְּיָדָהּ וְיִוּוֹצֵר פְּסֵיפָס חוּשָׁנִי שֶׁל הֲלִיכָה. אַחֵר כָּךְ יַתִּיז מַיִם מִבְּרֵיכַת הַנּוֹי הַמְּרוּבַּעַת שֶׁמְּגַבֶּלֶת בֵּין הֵיכַל הַתַּרְבּוּת לַגַּן – וְהַמְּרַצְּפוֹת יִשְׁטְפוּ בְּגָוֶון אַחֵר, שֶׁיַּצְהִיב אוֹתָן מְעַט. אוֹ אָז יָשִׁיט אֶת הַמִּגְבַּעַת עַל הַמַּיִם וִיכַנֵּס אֵלֶיהָ. בְּלִי שֶׁיָּבִין כֵּיצַד, יַצְלִיחַ לְהַקְטִין אֶת עַצְמוֹ עוֹד, וְיָשׁוּט. הוּא יַחֲשׁוֹב עַל נַפְשׁוֹ שֶׁל הָאַרְכִיטֵקְט, שֶׁיֵּשׁ בָּהּ מַשֶּׁהוּ הַרְבֵּה יוֹתֵר אָנַרְכִיסְטִי מִכְּפִי שֶׁמִּתְגַּלֶּה בְּסוֹפוֹ שֶׁל דָּבָר. זוֹ שֶׁרוֹצָה לְהִשְׁתַּמֵּשׁ בְּכוֹחָהּ לִבְרוֹא מִבְנִים לְכוּלָּם, מֵיטִיבִים וּמֵאִירִי פָּנִים, פְּתוּחֵי זְרוֹעַ, מְשׁוּבָּשִׁים, מְלֵאֵי הַפְתָּעוֹת. וְהַלֵּב שֶׁיִּזְכֹּר בָּזֶה יִזְכֹּר גַּם בְּהֶפֶךְ הַגָּמוּר, וְיַכְבִּיד מִדַּי עַל הַמִּגְבַּעַת עַד שֶׁתַּתְחִיל לִשְׁקוֹעַ וְהוּא יָבִין שֶׁעָלָיו לְהָקֵל עַל מַשָּׂאוֹ וְיִחֵל לְהַשְׁלִיךְ חֲתִיכוֹת מִלִּבּוֹ. הַחֲתִיכָה שֶׁאַחְרָאִית עַל "לְכוּלָּם", תּוּשְׁלַךְ רִאשׁוֹנָה. אַחֲרֶיהָ זוֹ שֶׁקְּשׁוּרָה לְ"מְשׁוּבֶּשֶׁת". אֶת אֵלֶּה הוּא הֲכִי אוֹהֵב וְלָכֵן יִהְיֶה עָלָיו לְהִיפָּטֵר מֵהֶן מַהֵר כְּכָל הָאֶפְשָׁר כְּדֵי לָצוּף. הִנֵּה, הוּא מַשְׁלִיךְ אוֹתָן וּנְעָלָיו נוּקְשׁוֹת זוֹ בָּזוֹ, נוֹסָף לָהֶן גַּלְגַּל מְשׁוּנָּן קָטָן עָשׂוּי זָהָב. בַּבְּרֵיכָה הוּא יְחַפֵּשׂ אֶת בַּת הַטּוֹחֵן אוֹ אֶת בַּת הַמֶּלֶךְ. מִישֶׁהוּ יָשִׁיר לוֹ שֶׁהִיא שָׁם וְהִיא זְקוּקָה לַעֲצָתוֹ, כְּפִי הַנִּרְאֶה הֵטִילוּ עָלֶיהָ לִטְווֹת זָהָב, יֹאמְרוּ. אֲחֵרִים יְסַפְּרוּ שֶׁבָּנָה אָבַד, שֶׁאָבְדָה הִיא עַצְמָהּ, שֶׁשְּׂפָתָהּ נִשְׁכְּחָה.
בְּחִיפּוּשָׂיו יָשׁוּט בְּמִגְבַּעַת אֶל הַבְּרֵיכוֹת הַקְּרוֹבוֹת, הַמְּצוּיוֹת גַּם הֵן בְּסָמוּךְ. שָׁם יֹאמְרוּ לוֹ צִלְלֵי הֶעָלִים הֵיכָן הִיא. בַּדֶּרֶךְ יַבִּיט בַּבִּנְיָין הַגָּדוֹל שֶׁל הַתֵּאַטְרוֹן הַלְּאוּמִּי הַמֵּצֵל עַל הַגַּן, עַל שָׁלוֹשׁ נְקוּדּוֹת שׁוּרוּק ע-צ-ו-מ-ו-ת מִבַּרְזֶל חָלוּד שֶׁעוֹמְדוֹת נְטוּיוֹת בְּאֶמְצַע הַדֶּרֶךְ וְכוּלָּם קוֹרְאִים לָהֶן פֶּסֶל, חוּץ מִיַּלְדָּה קְטַנָּה הַצּוֹעֶדֶת בְּסָמוּךְ לְאִמָּהּ וְשׁוֹאֶלֶת (נִיכָּר שֶׁאֵין זוֹ הַפַּעַם הָרִאשׁוֹנָה שֶׁהִיא שׁוֹאֶלֶת זֹאת), "אִמָּא, אֵיךְ זֶה לֹא נוֹפֵל?".
בְּחִיפּוּשָׂיו, בְּדֶרֶךְ לִבְרֵיכוֹת, יִצְמַח לוֹ זָקֵן צְהַבְהַב וְטַבַּעַת הַיַּהֲלוֹם תְּנַצְנֵץ, לִבּוֹ הַפָּרוּם יִשְׁתּוֹת צְחוֹק וְהוּא יָדַע שֶׁאָסוּר לוֹ לִבְכּוֹת כִּי אַחֶרֶת יִטְבַּע. אַחֶרֶת יִטְבַּע. לְשֵׁם כָּךְ הוּא יְגַלְגֵּל בִּלְשׁוֹנוֹ אֶת טֶבַע, מַטְבֵּעַ, טַבַּעַת, טְבִיעַת אֶצְבַּע, טְבִיעַת חוֹתָם אוֹ טַבַּעַת חוֹתֵם. הוּא כְּבָר לֹא יִזְכּוֹר מָה שֶׁאִמּוֹ אָמְרָה לוֹ פַּעַם (נִדְמֶה שֶׁאִמּוֹ אָמְרָה לוֹ פַּעַם דְּבַר-מָה עַל כָּךְ). מִישֶׁהִי תַּבְחִין בּוֹ וּתְבַקֵּשׁ לְהִצְטַלֵּם. כָּרֶגַע זֶה בִּלְתִּי אֶפְשָׁרִי, יֹאמַר, אֲנִי מִתְנַצֵּל.
וְרֶגַע לִפְנֵי שֶׁיַּמְשִׁיךְ הָלְאָה, הַרְחֵק, יִשְׁמַע אֶת אוּם כּוּלְתוּם וְיָבִין שֶׁהִיא הִצְלִיחָה בְּכָל זֹאת, לַמְרוֹת הַבְּעָיָה הַטֶּכְנִית – לוֹמַר שֶׁהִיא אוֹהֶבֶת אוֹתְךָ אוֹ שֶׁאַתָּה אוֹהֵב אוֹתָהּ. הִיא לֹא תֵּדַע כִּי בְּאוֹתָהּ הָעֵת לִבּוֹ שׁוֹתֵת. הוּא לֹא יָדַע שֶׁהִיא עוֹטָה תִּלְבּוֹשֶׁת נַעַר צָרָה שֶׁמַּחֲנִיקָה אֶת לִבָּהּ (הַכּוֹל חוֹשְׁבִים שֶׁכְּבָר אֵינָהּ לוֹבֶשֶׁת אוֹתָהּ מִתַּחַת לַשְּׂמָלוֹת הַגְּדוֹלוֹת. שֶׁמִּזְּמַן הִשִּׁילָה אוֹתָהּ, לְפָחוֹת מֵאָז שֶׁהִתְפַּרְסְמָה).
יֵשׁ אוֹמְרִים כִּי לִבּוֹ הוֹלֵךְ וְשׁוֹתֵת מִשּׁוּם שֶׁהִסְבָּרְסִים לֹא חָבְרוּ אֶל וֶרְסַאי וּמִשּׁוּם שֶׁכּוּלָּם כָּאן כְּבָר שָׁכְחוּ אֵיךְ לִקְטוֹף אֶת פֵּירוֹתֵיהֶם. שֶׁהַכִּיכָּר נוֹתְרָה דּוֹבֶרֶת שָׂפָה אַחַת, שֶׁאִיבְּדָה אֶת הַהֶבְדֵּל. אֲחֵרִים יַזְכִּירוּ כִּי מִמֵּילָא וּמֵרֹאשׁ צִיוּוּ עָלָיו לִשְׁתּוֹל סְבָרסִים נְטוּלֵי קוֹצִים וּנְטוּלֵי פֵּירוֹת. הָיָה בַּזֶּה אַף הִגָּיוֹן כָּלְשֶׁהוּ, יַזְכִּירוּ, שֶׁהֲרֵי בְּסָמוּךְ נִבְנָה אַרְגַּז חוֹל וּבְתוֹכוֹ מְשַׂחֲקִים יְלָדִים. יֵשׁ שֶׁיָּנִיחוּ כִּי אַהֲבָתָהּ שֶׁל אוּם-כּוּלְתוּם הֵעִירָה אֶת הַחֲתִיכָה שֶׁנִּיסָּה לְהַשְׁלִיךְ וְלָכֵן חָזַר הַלֵּב לִשְׁתּוֹת, וְהָאַרְכִיטֵקְט לִשְׁקוֹעַ.
אֵין יוֹדְעִים מָה עָלָה לְבַסּוֹף בְּגוֹרָלוֹ. יֵשׁ אוֹמְרִים שֶׁהוּא עֲדַיִין מִסְתּוֹבֵב בֵּין הַבְּרֵיכוֹת, מְחַלֵּץ דְּמָעוֹת מִשּׁוּלֵי הַמִּגְבַּעַת וּמְנַסֶּה לַעֲקוֹר אֶת הַחֵלֶק הַזֶּה, הָעַקְשָׁן כְּמוֹ צֶמַח בַּר, מִלִּבּוֹ.







https://www.shortstoryproject.com/he/story/%d7%90%d7%a8%d7%9b%d7%99%d7%98%d7%a7%d7%98-%d7%91%d7%9b%d7%99%d7%9b%d7%a8/
#הִרְהוּרִים#תֵּל-אָבִיב