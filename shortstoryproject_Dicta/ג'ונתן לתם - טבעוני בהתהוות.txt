פּוֹל אַסְפֶּסֶת, שֶׁהִפְסִיק לָקַחַת אֶת נוֹגֵד הַדִּיכָּאוֹן סַלַּקְסָה, הִתְכּוֹנֵן נַפְשִׁית לְאָסוֹן בַּסִּיוַורְלֵד. הוּא תָּהָה רַק בְּאֵיזוֹ צוּרָה הָאָסוֹן הַזֶּה יִתְגַּשֵּׁם.
אַסְפֶּסֶת נִיסָּה לְהַטִּיל וֵטוֹ עַל הַטִּיּוּל הַזֶּה, וְנִימֵּק אֶת עֶמְדָּתוֹ בִּפְנֵי אִשְׁתּוֹ בְּתֵיאוּרִים מִכְּלִי שֵׁנִי שֶׁל גִּילּוּיִים עַל פַּארְק הַשַּׁעֲשׁוּעִים הַיַּמִּי בְּסֶרֶט תִּיעוּדִי בַּטֵּלֵוִויזְיָה בִּכְבָלִים, שֶׁלֹּא הוּא וְלֹא אִשְׁתּוֹ צָפוּ בּוֹ. בִּמְקוֹם לְצַפּוֹת בְּסֶרֶט, הַנְּחִיתָה אִשְׁתּוֹ מַכַּת שׁוֹטוֹ אַדִּירָה עַל הַטִּיעוּן שֶׁלּוֹ וְאָמְרָה, "הַיַּלְדוּת צְרִיכוֹת לִרְאוֹת אֶת הַדְּבָרִים הָאֵלֶּה לִפְנֵי שֶׁהֵם יֵיעָלְמוּ מֵהָעוֹלָם לַחֲלוּטִין."
אָז הִנֵּה הוּא כָּאן. מִתְבָּרֵר שֶׁהַצַּעַד הָרִאשׁוֹן כָּרוּךְ בִּפְלָמִינְגּוֹ. אַחֲרֵי שֶׁהוֹבִיל אֶת תְּאוֹמוֹתָיו בְּנוֹת הָאַרְבַּע דֶּרֶךְ הַשְּׁעָרִים הַמִּסְתּוֹבְבִים וְעַל פְּנֵי חֲנוּיוֹת הַמַּזְכָּרוֹת, עִם גִּרְסַת בּוּבּוֹת-הַפַּרְווֹה שֶׁל מִינֵי הַחַיּוֹת שֶׁהֵם בָּאוּ לִפְגּוֹשׁ בִּמְלוֹא מַמָּשׁוּתָן הַבְּשָׂרִית, עָקְבָה מִשְׁפַּחְתּוֹ אַחֲרֵי מִתְוֶוה הַפַּארְק וּפָגְשָׁה בַּצִּיפּוֹרִים. רָאשֵׁי הַצּוֹפֶן שֶׁלָּהֶם בְּאָדוֹם וְשָׁחוֹר הִתְנוֹדְדוּ עַל גִּבְעוֹלִים וְרוּדִּים צְפוּפֵי נוֹצוֹת וְשַׁיָּיטוֹ מֵעַל לְרָאשֵׁי הַמְּבַקְּרִים הַטָּרִיִּים.
"חַכּוּ לְתוֹרְכֶן, בָּנוֹת," אָמְרָה אִשְׁתּוֹ. אֲבָל כְּשֶׁרָאוּ שֶׁאִישׁ לֹא עוֹמֵד בַּתּוֹר, הוֹבִיל אַסְפֶּסֶת אֶת קְלוֹאִי וּדְיִדְּרָהּ בִּידֵיהֶן, וְיַחַד הֵם נִדְחֲקוּ קָדִימָה אֶל תּוֹךְ הָאֲסַפְסוּף, לִמְצוֹא תַּצְפִּית טוֹבָה עַל הַצִּיפּוֹרִים. אִשְׁתּוֹ נִשְׁאֲרָה מֵאָחוֹר, הִשְׁגִּיחָה עַל הָעֲגָלָה הַכְּפוּלָה עִם כָּל הַסְּמַרְטוּטִים שֶׁלָּהֶם. מִקָּרוֹב רָאָה אַסְפֶּסֶת שֶׁהַצִּיפּוֹרִים לְכוּדוֹת עַל אִי, תְּלוּלִית עֵשֶׂב מְכוּסַּחַת יָפֶה וּמוּקֶּפֶת בְּגֶדֶר קְטַנָּה וּבִשְׁלָטִים שֶׁכָּתוּב בָּהֶם:
"נָא לֹא לְהַאֲכִיל"
"אֶתֵּן רוֹאוֹת אוֹתָן?" הוּא לָחַשׁ בְּקוֹל בְּכִיוּוּן הַבָּנוֹת, כְּאִילּוּ קְבוּצַת הַצִּיפּוֹרִים הָאֶקְזוֹטִיּוֹת הִיא דָּבָר-מָה פִּרְאִי שֶׁהִבְחִינוּ בּוֹ מֵרָחוֹק, לַהֲקָה שֶׁיְּכוֹלָה לָקוּם וּלְהִסְתַּלֵּק מִשָּׁם. הָאֱמֶת הִיא שֶׁכַּמָּה מֵהַנּוֹצוֹת הַחִיּוּנִיּוֹת שֶׁלָּהֶן קוּצְּצוּ, וְכָךְ נִגְזְלָה מֵהֶן יְכוֹלֶת הַתְּעוּפָה, מַעֲשֶׂה שָׁקוּל לַהֲטָלַת מוּם בַּיָּרִיב בְּקֶרֶב בְּאֶמְצָעוּת שִׁיסּוּף גִּיד אָכִילֵס. לַצִּיפּוֹרִים לֹא הָיָה כָּל סִיכּוּי לְהִימָּלֵט מִמַּבּוּל הַמִּשְׁפָּחוֹת הַצַּוְוחָנִיּוֹת שֶׁדָּחֲפוּ אֶת צֶאֱצָאֵיהֶן הַקְּטַנִּים קָרוֹב מַסְפִּיק לַתְּמוּנָה בַּטֵּלֵפוֹן הַנַּיָּיד.
"אֲנִי מְפַחֶדֶת," אָמְרָה דְּיִדְּרָהּ.
"גַּם הֵן מְפַחֲדוֹת," הוּא אָמַר לָהּ. וְגַם אֲנִי. הַפְלָמִינְגּוֹ הָיוּ הַדָּבָר הָרִאשׁוֹן שֶׁהוּא לֹא הִתְכּוֹנֵן אֵלָיו. אַחֲרֵי שֶׁצָּפָה עִם בְּנוֹתָיו בַּמֵּאָה סִרְטוֹנִים בְּיוּ-טִיּוּב עַל הַלִּוְויָיתָן הַקַּטְלָן, אַחֲרֵי שֶׁגָּזַר מֵעִיתּוֹנִים תְּמוּנוֹת שֶׁל הַקַּטְלָן וְהִשְׁכִּיב אֶת בְּנוֹתָיו לִישׁוֹן כְּשֶׁהֵן מְכוּרְבָּלוֹת בְּבוּבּוֹת-פַּרְווֹה שֶׁל הַקַּטְלָן, הַקָּשִׁיחַ פּוֹל אַסְפֶּסֶת אֶת נַפְשׁוֹ בַּהֲכָנָה לְלִוְויָיתָן הַקַּטְלָן: הַחַדּוֹת הַשְּׁרִירִית, הַדְּרָמָה הָאִילֶּמֶת, הַסִּיכּוּי שֶׁהוּא עָשׂוּי, לְעֵינֵי כָּל וְלִצְלִילֵי פַּסְקוֹל שֶׁל מוּסִיקַת עוֹלָם, לִשְׁבּוֹר צַוּוֹאר אוֹ מַרְפֵּק לְאֶחָד הַמְּאַמְּנִים שֶׁלּוֹ הַלְּבוּשִׁים בְּבִגְדֵי גּוּמִי. אֲבָל מְתַכְנְנֵי הַפַּארְק הֶעֱרִימוּ עָלָיו, רִיכְּכוּ אוֹתוֹ בְּצִיפּוֹרִי פְלָמִינְגּוֹ, כְּמוֹ סִיבּוּב שִׁגְרָתִי שֶׁל כְּוִויּוֹת סִיגַרְיָה עַל כְּלוּב הַצְּלָעוֹת כְּהַקְדָּמָה לְעִינּוּי טְבִיעָה.  
הַיַּלְדוּת אָזְרוּ אוֹמֶץ וְנִדְחֲפוּ קָדִימָה וְאָז הִתְרַכְּכוּ, וִילָדִים לְהוּטִים וּמְקוּפָּחִים אֲחֵרִים תָּפְסוּ אֶת מְקוֹמָן וְזָקְרוּ אֶת פְּנֵיהֶם, וְעָלָה בְּדַעְתּוֹ שֶׁבְּעֵינֵי הַצִּיפּוֹרִים כָּל זֶה הוּא פָּשׁוּט גַּל שֶׁל פְּסִיכוֹזָה מְצוּעְצַעַת. בְּמִסְגֶּרֶת הַמִּין שֶׁלָּהֶן הָיוּ צִיפּוֹרֵי הַפְלָמִינְגּוֹ הָאֵלֶּה כְּמוֹ נוֹסְעִים בְּחָלָל, אֵלֶּה שֶׁחָזְרוּ עִם סִיפּוּרִים מֵהַבִּלְתִּי נוֹדַע. אֶלָּא שֶׁהֵן מֵעוֹלָם לֹא חָזְרוּ. בְּאוֹתָהּ מִידָּה הָיָה אֶפְשָׁר לְהַשְׁרוֹת אֶת הַצִּיפּוֹרִים בְּתָא צְלִילָה וְלַעֲרוֹךְ לָהֶן הֶיכֵּרוּת עִם הַלִּוְויָיתָן הַקַּטְלָן, אוֹ לְהוֹסִיף לַמָּזוֹן שֶׁלָּהֶן חוּמְצָה לִיסַרְגִית.
"בּוֹאוּ נֵלֵךְ," הוּא אָמַר וְדָחַף מִשָּׁם אֶת הַתְּאוֹמוֹת. פִּיסּוֹת יְדֵיהֶן הִתְחִילוּ לְהַזִּיעַ בְּיָדָיו, אוֹ שֶׁהוּא זֶה שֶׁהִתְחִיל לְהַזִּיעַ בְּכַפּוֹת הַיָּדַיִים שֶׁלָּהֶן. "יֵשׁ עוֹד... הַרְבֵּה."
"מוֹפַע לִוְויָיתָנִים!" צָעֲקוּ שְׁתֵּי הַיְּלָדוֹת. בִּשְׁבִיל זֶה הֵן בָּאוּ.
"הַמּוֹפָע מַתְחִיל בְּאַחַת-עֶשְׂרֵה," הוּא אָמַר לָהֶן. "יֵשׁ לָנוּ עוֹד קְצָת זְמַן. וְיֵשׁ דְּבָרִים בְּדֶרֶךְ. כְּרִישִׁים." הוּא תָּפַס בְּמַבָּט מָהִיר מָה מִשְׁתַּמֵּעַ מֵהַמַּפָּה: מֵאַחַר שֶׁלֹּא יוּכְלוּ לִצְנוֹחַ פְּנִימָה, אִי אֶפְשָׁר לְהַגִּיעַ לָאִצְטַדְיוֹן שֶׁאִמּוֹ בְּלִי לַעֲבוֹר קוֹדֶם דֶּרֶךְ פִּיתּוּיִים נוֹסָפִים. הוּא תִּמְרֵן לְעֵבֶר כְּרִישִׁים וּצְבִי עֲנָק, לְפָחוֹת כְּדֵי לַעֲקוֹף אֶת מִפְרַץ הַמִּשְׂחָקִים שֶׁל רְחוֹב סוּמְסוּם וְרַכֶּבֶת הָרִים בְּשֵׁם מִנָּטָה. יֵשׁ לוֹ סְטַנְדַּרְטִים. סִיוַורְלְד יְקַיֵּים אֶת הַהַבְטָחָה הַגְּלוּמָה בִּשְׁמוֹ: מִפְגָּשׁ מִקָּרוֹב עִם יְצוּרֵי הַמַּעֲמַקִּים, לֹא צִיפּוֹרִים, לֹא אֶלְמוֹ, לֹא הַנְּסִיכָה לֵיהּ אוֹ קֶפְּטֶן קְרַאנץ'. הוּא הִרְגִּישׁ שֶׁהוּא בְּקוֹשִׁי שׁוֹלֵט בְּהִתְקַדְּמוּת שֶׁל מִשְׁפַּחְתּוֹ כָּאן, בְּעוֹדָם פּוֹנִים בְּעִיקּוּלֵי הַשְּׁבִילִים. הוּא חָשׁ שֶׁהוּא נִלְחָץ לְתוֹךְ מְסִילּוֹת שֶׁל תְּגוּבוֹת וְהִתְנַהֲגוּיוֹת שֶׁנֶּחֱזוּ בְּמוּמְחִיּוּת, שֶׁל בִּזְבּוּז שֶׁל זֵיעָה וּצְהָלוֹת וְכֶסֶף מֵאַרְנָקוֹ וְגַם מִנַּפְשׁוֹ. הוּא הָיָה חֲסַר אוֹנִים כְּמוֹ כַּדּוּר שֶׁנֶּחְבַּט בִּמְכוֹנַת פִּינְבּוֹל. וְלֹא אַחַת מֵאוֹתָן מְכוֹנוֹת פְּשׁוּטוֹת, יְדִידוּתִיּוֹת, עֲדִינוֹת וּמֵרְקִיבוֹת שֶׁהִכִּיר מֵאוּלָמוֹת הַמִּשְׂחָק בְּמִינִיאַפּוֹלִיס בִּשְׁנוֹת הַשִּׁבְעִים, אֶלָּא מְכוֹנַת פִּינְבּוֹל עַצְבָּנִית וְדוֹפֶקֶת מִשְּׁנוֹת הַתִּשְׁעִים, עִם עֶשְׂרֵה סְנַפִּירִי נֵיאוֹן לְפָחוֹת שֶׁהִכּוּ בְּמוֹחוֹ.
נִרְאֶה לוֹ מוּגְזָם לְצַפּוֹת לְעוֹד נֵס לְגוֹלַנְד. חוֹדְשַׁיִים לִפְנֵי כֵן נָסְעוּ אַסְפֶּסֶת וְאִשְׁתּוֹ וּבְנוֹתֵיהֶם הַתְּאוֹמוֹת דָּרוֹמָה לְבַקֵּר בִּלְגוֹלַנְד.
לְגוֹלַנְד הָיָה נִסְבָּל. לֶלְגּוֹלַנְד הָיוּ מִגְוַון אֶפְשָׁרוּיוֹת, מִרְקָמִים, קְצוֹוֹת. הָיוּ בּוֹ אֲזוֹרִים גְּרוּעִים, כּוֹלֵל, בְּאוֹפֶן בּוֹלֵט בִּמְיוּחָד, הָעִירִיָּיה הַמְּזוּיֶּפֶת שֶׁכּוּנְּתָה "קִרְיַית כֵּיף", אֲבָל הָאֲחֵרִים הָיוּ בְּסֵדֶר, יוֹתֵר מִבְּסֵדֶר, לְמָשָׁל אֶשְׁכּוֹל הַמִּסְעָדוֹת בַּטִּירָה שֶׁעַל הַגִּבְעָה.
שָׁם, בַּזְּמַן שֶׁהַתְּאוֹמוֹת הִצְטַלְּמוּ עִם הַמַּלְכָּה וְעָרְכוּ דּוּ-קְרָב עַל סוּסֵי לֵגוֹ מְמוּסְמָרִים לִמְסִילּוֹת רַכֶּבֶת, הוּא הִצְלִיחַ לַחֲמוֹק אֶל טִירַת הַגְּלִידָה וּלְהַשִּׂיג אֶסְפְּרֵסוֹ כָּפוּל. זֶה הָיָה מַשֶּׁהוּ. הוּא הִסְתַּתֵּר עִם הָאֶסְפְּרֵסוֹ בְּגִיזְרָהּ מוּצְלֶלֶת בֶּחָצֵר הַמְּעוּגֶּלֶת שֶׁל הַטִּירָה, וְשָׁתָה בִּדְמָמָה לְחַיֵּי בְּנוֹתָיו, שֶׁזּוֹ אַחַר זוֹ רִכְבּוֹ בְּמַעְגָּלִים בִּמְסִילָּה. וּבְכָל זֹאת הוּא הִנִּיחַ שֶׁלְּגוֹלַנְד הִיא הָאַשְׁמָה הַבִּלְעָדִית: הַנִּסְבָּלוּת שֶׁלָּהּ הוֹבִילָה אוֹתוֹ לְהַסְכִּים בְּקַלּוּת לְסִיוַורְלֵד, שֶׁאֲפִילּוּ עַל סַלְקָסָה, עַכְשָׁיו הוּא הֵבִין, הָיָה מַשֶּׁהוּ בְּכִיוּוּן אַחֵר לַחֲלוּטִין.
הַפְּסִיכִיאָטֶר שֶׁלּוֹ, אִירְוִוינְג רֶנְקֶר, הִזְהִיר אוֹתוֹ מִפְּנֵי הַהַשְׁפָּעוֹת שֶׁל הִתְנַדְּפוּת הַסָּלַקְסָה מִמּוֹחוֹ. בִּזְמַן הַשִּׂיחָה הָיָה אַסְפֶּסֶת בְּלִי הַתְּרוּפָה יוֹמִיִּים בִּלְבַד. הוּא נִיסָּה לְהַפְסִיק בְּהַנְחָיָיתוֹ שֶׁל רַנְקֵר, עַד כַּמָּה שֶׁזֶּה הוֹאִיל לַהֲנָחוֹת. "תִּתְכּוֹנֵן," אָמַר לוֹ רַנְקֵר. "אַתָּה עָלוּל לִרְאוֹת קַבְּצָנִים וְכַיָּיסִים."
"לִרְאוֹת בַּמּוּבָן שֶׁל לַהֲזוֹת?"
"לֹא," אָמַר רַנְקֵר. "לֹא תֶּהֱזֶה. אֲנִי מִתְכַּוֵּון שֶׁתִּרְאֶה בַּמּוּבָן שֶׁל תָּשִׂים לֵב. אַתָּה עָלוּל לָשִׂים לֵב יוֹתֵר מִדַּי לְקַבְּצָנִים וּלְכַיָּיסִים. לַנּוֹכְלִים. לְסוֹטִים. אֲפִילּוּ לִקְטוּעֵי אֵיבָרִים."
אִירְוִוינְג רַנְקֵר הָיָה יְהוּדִי נְיוּ-יוֹרְקִי שֶׁזָּחֵל מִתּוֹךְ הָאַרְכִיטִיפּ שֶׁלּוֹ כְּמוֹ לוֹבְּסְטֵר מִתּוֹךְ הַקְּלִיפָּה, עֲדַיִין תּוֹאֵם אֶת צוּרָתָהּ הָאַכְזָרִית, אֲבָל מִסְתּוֹבֵב לוֹ טָרִי, רַךְ וּמִתְפַּלֵּא. רַנְקֵר הָיָה חָסִיד שֶׁל פְּעִילוּת גּוּפָנִית וְאֶפְשָׁר הָיָה לִרְאוֹת אוֹתוֹ מְנַוֵּוט בִּמְרוֹמֵי הַגְּבָעוֹת שֶׁל סַנְטָה בַּרְבָּרָה עַל אוֹפַנָּיו, חוֹבֵשׁ קַסְדָּה וּמַרְכִּיב מִשְׁקְפֵי שֶׁמֶשׁ, וְכֵן לָבוּשׁ בַּסְּוֵודֶר מוּכָן לַמִּשְׂרָד וּבְמִכְנְסֵי בַּד כְּחוּלִּים, וְנוֹעֵל נַעֲלַיִים עִם סוּלְיוֹת מֵעוֹר.
אַסְפֶּסֶת מֵעוֹלָם לֹא רָאָה אוֹתוֹ בַּמִּישׁוֹר, לֹא כָּל שֶׁכֵּן בְּקִרְבַת הַחוֹף. הוּא חֲשָׁד שֶׁאִשְׁתּוֹ שֶׁל רַנְקֵר עָשְׂתָה בִּשְׁבִילָם אֶת כָּל הַקְּנִיּוֹת. מִשְׂרָדוֹ שֶׁל רַנְקֵר שֶׁכֵּן בַּדִּירָה שֶׁל הַמִּשְׁפָּחָה שֶׁל אִשְׁתּוֹ, בַּקֵּן הַחַמִּים שֶׁל הַגְּבָעוֹת שֶׁצִּימְחוֹ פֶּרֶא שֶׁמֵּאֲחוֹרֵי בֵּיתוֹ שֶׁל הַפְּסִיכִיאָטֶר, שֶׁאַף הוּא נִישָּׂא עַל כְּלוֹנְסָאוֹת כְּדֵי שֶׁיַּקְבִּיל לְזָוִוית פְּנֵי הַשֶּׁטַח. וִילוֹנוֹת הַחַלּוֹן הַקִּדְמִי שֶׁל רַנְקֵר הָיוּ תָּמִיד סְגוּרִים, לְסַכֵּל עֵינַיִים סַקְרָנִיּוֹת. הַאִם הָיָה כָּאן צְרִיפוֹן סוֹדִי שֶׁל אִינְטֵלֶקְטוּאָל יְהוּדִי, עִם סְפָרִים מְסוּדָּרִים עַל מַדָּפִים לְאוֹרֶךְ הַקִּירוֹת וּמַסֵּכוֹת פַּטִּישׁ זִיגְמוֹנְדֵּיאָנִיּוֹת וּשְׁטִיחִים פַּרְסִיִּים שׁוֹבָבִים שֶׁלֹּא נִיתָּן לְחַטֵּא אוֹתָם בְּעָשָׁן? אֵין לָדַעַת. חֲדַר הַיִּיעוּץ הָיָה מִשָּׁמַיִם: צִיּוּרִים בְּצִבְעֵי מַיִם בְּמִסְגְּרוֹת, רִיפּוּד בְּצֶבַע בֵּז', שְׁעוֹן פְּלִיז.
שִׂיחָה עִם רַנְקֵר כָּלְלָה, לְצַד הַבִּיטּוּיִים "תְּפַשֵּׁט" וְ"אַל תַּחֲשׁוֹב יוֹתֵר מִדַּי", מוּנָּחִים כְּמוֹ "הַחֶבְרֶ'ה הַשְּׁחוֹרִים", "אַסְיָאתִי", "צוֹעֲנִי קָטָן" וְ"קַבְּצָן". פַּעַם, כְּשֶׁסִּיפֵּר אַסְפֶּסֶת בַּאֲרִיכוּת אֵיךְ יָשַׁב עִם שְׁלוֹשֶׁת אָחִיו בַּמּוֹשָׁב הַקִּדְמִי שֶׁל הַטֶּנְדֵּר שֶׁל אַבָּא שֶׁלּוֹ בַּדֶּרֶךְ לְטִיּוּל דַּיִג, מִלְמֵל רַנְקֵר, "כֵּן, כֵּן, קוֹרְאִים לָזֶה 'נְסִיעָה מִקְּסִיקָנִית'."
אַסְפֶּסֶת מֵעוֹלָם לֹא הִתְעַמֵּת עִם הַפְּסִיכִיאָטֶר שֶׁלּוֹ וְלֹא תִּיקֵּן אוֹתוֹ. בִּמְקוֹם זֶה, הוּא הִצִּיעַ בַּעֲדִינוּת דּוּגְמָאוֹת לְדִיבּוּר רָאוּי, בַּמִּקְרֶה הַזֶּה בְּכָךְ שֶׁהֵשִׁיב, "אַתָּה רוֹצֶה לוֹמַר שֶׁסָּלֶקְסָה עָשְׂתָה אוֹתִי עִיוֵּור לְחַסְרֵי הַבַּיִת? אוֹ פָּגִיעַ יוֹתֵר לַשּׁוֹד?"
"זֶה עִנְיָין שֶׁל דָּגֵשׁ," אָמַר רַנְקֵר. "אַתָּה עָלוּל לָשִׂים לֵב יוֹתֵר לַחֲלָאוֹת, לַנֶּזֶק שֶׁנִּגְרַם לְמִי שֶׁנִּמְצָא מִיְּמִינָן אוֹ מִשְּׂמֹאלָן. אֲנִי לֹא רוֹצֶה לִרְמוֹז שֶׁתֵּיעָשֶׂה פָּרֵאנוֹאִיד, אֲבָל אַתָּה עָלוּל לְיַיחֵס קַבְּצָנוּת וְחִלְאָתִיּוֹת גַּם לַאֲנָשִׁים רְגִילִים." הָעוּבְדָּה שֶׁהַפְּסִיכִיאָטֶר שֶׁלּוֹ הֶאֱמִין בְּ"אֲנָשִׁים רְגִילִים" הָיְתָה סִימָן רַע, אִם אַסְפֶּסֶת הִתְעַמֵּק בָּזֶה. הוּא נִיסָּה לֹא לְהִתְעַמֵּק בָּזֶה. אֲבָל מָה שֶׁאָמַר רַנְקֵר אַחֵר כָּךְ לֹא הִנִּיחַ לוֹ. "בִּגְמִילָה מִסָּלֶקְסָה יֶשְׁנָם מְטוּפָּלִים שֶׁתֵּיאֲרוּ מִין אֲוִוירָה שֶׁל רִיקָּבוֹן אוֹ שְׁחִיתוּת, סַכָּנָה שֶׁמִּזְדַּחֶלֶת מִשּׁוּלֵי הַיּוֹמְיוֹם, מַשֶּׁהוּ שֶׁאַף אֶחָד חוּץ מֵהֶם לֹא יָכוֹל לְזַהוֹת. עָמִית שֶׁלִּי סִיוֵּוג אֶת זֶה כְּ"הִסְתַּיְּיגוּת בְּבָשָׂר". עָדִיף שֶׁתִּהְיֶה מוּכָן מֵאֲשֶׁר שֶׁזֶּה יִתְפּוֹס אוֹתְךָ בְּהַפְתָּעָה."
סִינְדְּרוֹם הִסְתַּיְּיגוּת בְּבָשָׂר?
אַף אֶחָד, לֹא הַפְּסִיכִיאָטֶר רַנְקֵר, לֹא אִשְׁתּוֹ שֶׁל אַסְפֶּסֶת, וַדַּאי לֹא הַתְּאוֹמוֹת, שׁוּם מַאֲזִין אֱנוֹשִׁי מִחוּץ לָאֵזוֹר הַמּוּגְבָּל לַקַּרְקֶפֶת שֶׁלּוֹ, לֹא יָדַע שֶׁפּוֹל אַסְפֶּסֶת הִמְצִיא לְעַצְמוֹ אֶת הַשֵּׁם "טִבְעוֹנִי בְּהִתְהַוּוּת". הַשֵּׁם הַסּוֹדִי שֶׁלּוֹ הָיָה סִימְפְּטוֹם, אִם אֶפְשָׁר לְהַחֲשִׁיב אֶת זֶה סִימְפְּטוֹם, שֶׁהִשְׁתַּלֵּט עָלָיו חוֹדָשִׁים לִפְנֵי שֶׁהִפְסִיק אֶת הַסָּלַקְסָה. יָכוֹל לִהְיוֹת שֶׁזֹּאת תּוֹפַעַת לְוַואי? הוּא קִיוּוֹה שֶׁזֶּה יָפוּג כְּשֶׁיַּפְסִיק לָקַחַת אֶת הַתְּרוּפָה. לֹא הָיָה לוֹ מַזָּל. טִבְעוֹנִי בְּהִתְהַוּוּת לֹא בֶּאֱמֶת הִצְטַעֵר. הַשֵּׁם הֶחָדָשׁ שֶׁלּוֹ הָיָה מַשְׁפִּיל, נָכוֹן, אֲבָל הוּא דָּבַק בּוֹ, מִפְּנֵי שֶׁהוּא נָשָׂא עִמּוֹ גַּם הַבְטָחָה לְחַיִּים נַעֲלִים, מַמָּשׁ מִחוּץ לְהֶישֵּׂג יָד.
כֵּיצַד הִתְחִילוּ הַמֶּחְקָרִים שֶׁלּוֹ? אַסְפֶּסֶת, כְּשֶׁעוֹד הָיָה זֶה שְׁמוֹ הַיְּחִידִי, לָקַח בְּהַשְׁאָלָה בַּסִּפְרִיָּיה בְּסַנְטָה בַּרְבָּרָה סֵפֶר פּוֹפּוּלָרִי עַל קְרִיסַת הָעוֹלָם לְמַצָּב שֶׁבּוֹ לֹא יוּכַל לְסַפֵּק אֶת צוֹרְכֵי הַמִּחְיָה שֶׁל עַצְמוֹ תַּחַת נֵטֶל הָאוּכְלוּסִיָּיה הָאֱנוֹשִׁית. מִזֶּה הוּא עָבַר לִקְרִיאַת כַּמָּה פּוּלְמוּסִים יְדוּעִים נֶגֶד הַהִתְאַכְזְרוּת לְבַעֲלֵי חַיִּים בְּחַוַּות וּבְבָתֵּי מִטְבָּחַיִים. וְאַחַר כָּךְ לְסַפֵּר שֶׁנִּקְרָא "הַפַּחַד מִכּוֹכַב הַחַיּוֹת", שֶׁתֵּיאֵר בְּפֵירוּט מַעֲשֵׂי נְקָמָה שֶׁל בַּעֲלֵי הַחַיִּים בַּצִּיוִוילִיזַצְיָה הָאֱנוֹשִׁית. בַּנְּקוּדָּה הַזֹּאת חָשׁ אַסְפֶּסֶת שֶׁהוּא הוֹפֵךְ לְטִבְעוֹנִי בְּהִתְהַוּוּת. יֶדַע נוֹלַד בְּתוֹכוֹ, וְאֶת הִתְפַּתְּחוּתוֹ יָכְלוּ לְהָאֵט רַק אִינֶרְצִיָּה וּמְבוּכָה וְקוֹנְפוֹרְמִיזְם. לְמַרְבֵּה הַמַּזָּל, אוֹ הַצַּעַר, טִבְעוֹנִי בְּהִתְהַוּוּת הָיָה עָשִׁיר בַּתְּכוּנוֹת הַמְּעַכְּבוֹת הַלָּלוּ.
הַמִּכְשׁוֹל הַגָּדוֹל יִהְיֶה לְהַסְבִּיר אֶת הַחְלָטָתוֹ לִבְנוֹתָיו. טִבְעוֹנִי בְּהִתְהַוּוּת הֶעֱרִיךְ אֶת הַמַּשָּׂא וּמַתָּן שֶׁנִּיהֲלוּ קְלוֹאִי וּדְיִדְּרָהּ בֵּין אַהֲבָתָן הַטִּבְעִית לִחְיוֹת לְבֵין תַּעֲנוּגוֹת אֲכִילַת הַבָּשָׂר. זֶה הָיָה בְּעֵינָיו תִּחְכּוּם שֶׁהוּשַּׂג בְּמַאֲמָץ, בְּדוֹמֶה לַיְּכוֹלֶת שֶׁל פ. סְקוֹט פִיצְגֵ'רַלְד לֶאֱחוֹז בִּשְׁנֵי רַעֲיוֹנוֹת מְנוּגָּדִים בְּעֵת וּבְעוֹנָה אַחַת. נִדְמֶה שֶׁטִּקְסֵי הַמַּעֲבָר הַמּוּקְדָּמִים שֶׁל הַבָּנוֹת כָּלְלוּ בְּעִיקָּר מַאֲמַצִּים לִסְפּוֹג פָּרָדוֹקְסִים כָּאֵלֶּה.
לְמָשָׁל, אֶת הָעוּבְדָּה שֶׁאִמָּא וְאַבָּא רַבִּים, אֲבָל אוֹהֲבִים אֶחָד אֶת הַשֵּׁנִי. שֶׁבְּנֵי הָאָדָם הֵם יְצוּרִים פִּלְאִיִּים וְשֶׁעַל בַּיְישָׁנוּת חַיָּיבִים לְהִתְגַּבֵּר, וְעִם זֹאת אָסוּר לָהֶן בְּשׁוּם פָּנִים וָאוֹפֶן לִבְטוֹחַ בְּזֵר נֶחְמָד מִדַּי, כִּי סָבִיר לְהַנִּיחַ שֶׁהוּא מִפְלֶצֶת. שֶׁשָּׁעָה מוּל הַטֵּלֵוִויזְיָה אוֹ הַאַיְיפֶּד נֶחֱשֶׁבֶת בּוּלְמוּס רָעִיל, בִּזְמַן שֶׁהוֹרִים עָסְקוּ בִּצְפִיַּית בינג' בְּכָל הִזְדַּמְּנוּת אֶפְשָׁרִית. טִבְעוֹנִי בְּהִתְהַוּוּת בִּילָּה דֶּרֶךְ קֶבַע שָׁלוֹשׁ שָׁעוֹת עַל הַסַּפָּה וְצִפָּה בִּקְבוּצַת הַפוּטְבּוֹל שֶׁלּוֹ מַפְסִידָה. הַוֶּויְיקִינְגְס, קָמֵעַ אֲבוֹתָיו הַקַּדְמוֹנִים. בְּנִיגּוּד לְרֶדְסְקִינְס וּלְצִ'יפְּס, אַף אֶחָד אַף פַּעַם לֹא טָעַן שֶׁהַשֵּׁם אוֹ הַסֵּמֶל שֶׁלָּהֶם גִּזְעָנִי. אַף אֶחָד לֹא רִיחֵם עַל לְבָנִים, וְאוּלַי זֶה מַסְבִּיר אֶת הַמְּשִׁיכָה שֶׁלּוֹ לַיְּהוּדִים, שֶׁנִּרְאֶה שֶׁנֶּהֱנוּ מִכָּל הָעוֹלָמוֹת. אִם אִירְוִוינְג רַנְקֶר הָיָה מְצוֹתֵת לְמַחְשָׁבוֹת שֶׁל טִבְעוֹנִי בְּהִתְהַוּוּת הוּא הָיָה מִתְפּוֹצֵץ מִצְּחוֹק. אַל תִּיסָּחֵף.
תִּירְבּוּת יְלָדִים הָיָה כָּרוּךְ פָּחוֹת אוֹ יוֹתֵר בְּעִיקָּר בִּיצִירַת דִּיסוֹנַנְס קוֹגְנִיטִיבִי. הָאִיזּוּן שֶׁיָּצְרוּ בְּנוֹתָיו בֵּין הַתְּשׁוּקָה לְהִתְכַּרְבֵּל עִם חַיּוֹת לְבֵין הַתְּשׁוּקָה לִבְלוֹעַ אוֹתָן הָיָה כַּרְטִיס הַכְּנִיסָה שֶׁלָּהֶן לַנֶּשֶׁף הָאֱנוֹשִׁי. אִם טִבְעוֹנִי בְּהִתְהַוּוּת הָיָה מוֹדֶה בִּפְנֵיהֶן שֶׁהוּא מַאֲמִין עַכְשָׁיו שֶׁאָסוּר לֶאֱכוֹל חַיּוֹת – גַּם אִם עֲדַיִין הִתְגַּעְגֵּעַ לַחֲרִיפוּת שֶׁל סְטֵיְיק מְעוּשָּׁן וְשֶׁל בֶּיְיקוֹן שַׁמְנוּנִי וּמָלוּחַ – הוּא יִידַּרְדֵּר בְּעֵינֵיהֶן לְמַצָּב שֶׁל מוּסָר אַבְּסוֹלוּטִי יַלְדוּתִי. אוֹ שֶׁאוּלַי לֹא בְּעֵינֵיהֶן אֶלָּא בְּעֵינֵי עַצְמוֹ? הוּא מִתְהַוֶּוה כְּבָר שִׁישָּׁה חוֹדָשִׁים. אִינְקְוִויזִיטוֹר עֲתִידִי כָּלְשֶׁהוּ בָּעוֹלָם הַבָּא, סָבִיר לְהַנִּיחַ שֶׁיִּהְיֶה זֶה זָקִיף בְּשַׁעֲרֵי שָׁמַיִים בַּעַל רֹאשׁ חֲזַרְזִיר אוֹ עֵגֶל, יִזְקוֹף לְרָעָתוֹ אֶת הָעִיכּוּב הַזֶּה, שֶׁנִּיתָּן לְהַשְׁווֹתוֹ לִתְקוּפָה שֶׁבָּהּ יָדְעוּ בַּעֲלוֹת הַבְּרִית עַל קִיּוּמָם שֶׁל מַחֲנוֹת הַמָּוֶות, אֲבָל הִשְׁהוּ אֶת זַעֲמַן הַמּוּסָרִי מִתּוֹךְ שִׁיקּוּלִים שֶׁל טַקְטִיקָה צְבָאִית. דָּבָר לֹא הִשְׁתַּנָּה בְּהֶרְגֵּלֵי הָאֲכִילָה שֶׁלּוֹ אוֹ בְּמִנְהָגָיו הָאֲחֵרִים. הוּא לֹא חִילֵּק עֲלוֹנִים אוֹ הִדְבִּיק מַדְבֵּקוֹת עַל הַמְּכוֹנִית. דָּבָר לֹא הִשְׁתַּנָּה, חוּץ מִזֶּה שֶׁהֶעֱנִיק לְעַצְמוֹ שָׁם חָדָשׁ.
הוּא רָתַח מִבּוּשָׁה וְהוֹבִיל אֶת מִשְׁפַּחְתּוֹ לְאֵזוֹר הַצְּפִיָּיה בִּכְרִישִׁים, הִשְׂתָּרֵךְ בִּכְבֵדוּת בִּשְׁבִיל הַמַּסּוֹעַ מֵאֲחוֹרֵי מִשְׁפָּחוֹת אֲחֵרוֹת וְעֶגְלוֹתֵיהֶן. הַמַּעֲבָר נִמְשַׁךְ בַּמִּנְהָרָה מִתַּחַת לְמִכְּלֵי הַכְּרִישִׁים – עוֹד פִּיסַּת אַדְרִיכָלוּת שֶׁכָּפְתָה אֶת עַצְמָהּ – וְהֵאִיר אֶת הַיְּצוּרִים מִלְּמַטָּה, כְּדֵי שֶׁאֶפְשָׁר יִהְיֶה לִרְאוֹת טוֹב יוֹתֵר אֶת בִּטְנֵיהֶם הַלְּבָנוֹת וְאֶת חִיּוּכֵי הַגֵּ'ק-אוֹ-לְנַטְּרָן שֶׁלָּהֶם. כָּעֵת הֵבִין פִּתְאוֹם שֶׁבְּעִיצּוּב הַפַּארְק יֵשׁ מַשֶּׁהוּ עִיכּוּלִי. נִבְלַעַת, עוּכַּלְתָּ וְחוּרְבַּנְתָּ הַחוּצָה.
"אֲנִי פּוֹחֶדֶת," אָמְרָה דְּיִדְּרָהּ.
"אֲבָל אֲנִי לֹא," אָמְרָה קְלוֹאִי.
טִבְעוֹנִי בְּהִתְהַוּוּת לֹא הִתְיַימֵּר לְדַבֵּר בְּשֵׁם הַכְּרִישִׁים. בִּמְקוֹם זֹאת הִצְבִּיעַ עַל הַהִבְהוּב מִלְּפָנִים, בְּעוֹד הַמַּסּוֹעַ טוֹחֵן וּפוֹלֵט אוֹתָם הַחוּצָה, מֵחוֹשֶׁךְ לָאוֹר.
"אַבָּא?" אָמְרָה קְלוֹאִי.
"כֵּן?"
"דּוֹלְפִינִים וְלִוְויְיתָנֵי קַטְלָן הֵם בֶּאֱמֶת חַיּוֹת מַחְמַד שֶׁל אֲנָשִׁים שֶׁחָזְרוּ לְתוֹךְ הַיָּם?"
"לֹא חַיּוֹת מַחְמַד," אָמַר טִבְעוֹנִי בְּהִתְהַוּוּת. "חַיּוֹת פֶּרֶא. כְּמוֹ חֲזִירִים." הוּא נִרְעָד נוֹכֵחַ הַבִּלְבּוּל הַפּוֹשֶׂה: הַבָּנוֹת יָדְעוּ שֶׁחֲזִירִים הֵן חַיּוֹת בַּחַוּוֹה. רַק הַבּוֹקֶר הוּא קָרָא בִּגְנֵיבָה בְּלוֹג בְּשֵׁם "קְרִיאָתוֹ שֶׁל הַבַּר". סִיוּוּג הַמְּשׁוּעְבָּדִים: חַיַּית מַחְמָד, חַיַּית בֵּית, בַּר, פֶּרֶא...
"לָמָּה אֵין לָנוּ חַיָּה?" שָׁאֲלָה קְלוֹאִי.
אִשְׁתּוֹ שֶׁל טִבְעוֹנִי בְּהִתְהַוּוּת פָּנְתָה אֵלָיו. הוּא חָמַק מִמַּבָּטָהּ, אֲבָל בְּכָל זֹאת חָשׁ בּוֹ.
"אַבָּא שֶׁלְּךָ לֹא אוֹהֵב חַיּוֹת," אָמְרָה אִשְׁתּוֹ.
"עוֹד רֶגַע מַתְחִיל הַמּוֹפָע שֶׁל אַחַת-עֶשְׂרֵה!" הוּא אָמַר בְּנִיסָּיוֹן נוֹאָשׁ לְשַׁנּוֹת נוֹשֵׂא. וְהֵם כִּיתָּתוֹ אֵפוֹא אֶת רַגְלֵיהֶם מִוֶּושֶׁט גָּלֶרְיַית הַכְּרִישִׁים אֶל תּוֹךְ אוֹר הַיּוֹם.
סִיוַורְלְד כּוּלּוֹ פִּרְכֵּס.
סִינְדְּרוֹם הִסְתַּיְּיגוּת בְּבָשָׂר, הָרַעֲיוֹן שֶׁשָּׁתַל רַנְקֵר בְּלִי שׁוּם תּוֹעֶלֶת, הָיָה כְּשֶׁלְּעַצְמוֹ הִסְתַּיְּיגוּת שֶׁפִּרְכְּסָה בִּבְשַׂר מוֹחוֹ שֶׁל טִבְעוֹנִי בְּהִתְהַוּוּת.
הָיָה לָהֶם פַּעַם גֵ'ק רָאסֶל טֵרִיֵּיר, זֵכֶר מְסוֹרָס בֶּן שְׁנָתַיִים בְּשֵׁם מוֹרִיס שֶׁאִימְּצוּ מִמִּקְלָט לַכְּלָבִים, חֲתִיכַת פְּסִיכוֹפָּת מוּפְרָע שֶׁאִשְׁתּוֹ הֶעֱרִיצָה, וְהוּא – וּבְכֵן טִבְעוֹנִי בְּהִתְהַוּוּת גַּם הוּא הֶעָרִיץ אֶת הַכֶּלֶב, אִם כִּי זֶה הָיָה כְּמוֹ לִחְיוֹת עִם חִידָה שֶׁאֵין בְּכוֹחוֹ לִפְתּוֹר. מוֹרִיס נָע בִּמְהִירוּיוֹת מַבְהִילוֹת, קָפַץ לְגוֹבַהּ כְּמוֹ זִיקּוּק לֹא חוּקִּי, דָּרַשׁ הַכֹּל, וּפָלַשׁ לְכָל חַלְלֵיהֶם הַפְּרָטִיִּים בְּיוֹתֵר. וְאָז – וְזֹאת הַסִּיבָּה שֶׁהָיָה מִתְיַיסֵּר לְמִשְׁמַע כָּל אִיזְכּוּר שֶׁל חַיּוֹת מַחְמַד מִצַּד הַבָּנוֹת, וְהַסִּיבָּה שֶׁהַמַּבָּט שֶׁל אִשְׁתּוֹ הָיָה מַקְפִּיא דָּם – כְּשֶׁרָאָה טִבְעוֹנִי בְּהִתְהַוּוּת כֵּיצַד הַכֶּלֶב מִתְנַהֵג לְיַד אִשְׁתּוֹ כְּשֶׁהָיְתָה בְּהֵירָיוֹן, הוּא גֵּירֵשׁ אֶת מוֹרִיס מֵחַיֵּיהֶם. הַכֶּלֶב הָיָה קָשׁוּר מִדַּי, כְּפִיָּיתִי מִדַּי בְּיַחַס לַהֵירָיוֹן שֶׁלָּהּ, הִצְטַנֵּף לוֹ צָמוּד לַבֶּטֶן שֶׁלָּהּ בַּלֵּילוֹת כְּאִילּוּ הוּא דּוֹגֵר עַל הַתְּאוֹמוֹת בְּחוֹם גּוּפוֹ. מוֹרִיס הִתְחִיל לְהִתְפָּרֵץ עַל טִבְעוֹנִי בְּהִתְהַוּוּת כְּשֶׁהַלָּה הִתְקָרֵב אֶל מִיטַּת הַכְּלוּלוֹת שֶׁלּוֹ. בַּשְּׁלִישׁ הַשְּׁלִישִׁי הוּא הֶחֱזִיר אֶת הַכֶּלֶב לְמִקְלָט, וְאַף שֶׁזֶּה הָיָה כִּמְעַט בִּלְתִּי נִסְלָח, וְאוּלַי בִּלְתִּי נִסְלָח לַחֲלוּטִין, אַחֲרֵי הוּלֶּדֶת הַתְּאוֹמוֹת לֹא הוּזְכַּר עוֹד מוֹרִיס לְעוֹלָם.
לִבְנוֹת לֹא הָיְתָה כָּל דֶּרֶךְ לָדַעַת שֶׁהֵן הִתְכַּרְבְּלוּ בָּרֶחֶם לְצַד מוֹרִיס, אֶלָּא אִם כֵּן אִמָּא שֶׁלָּהֶן תְּסַפֵּר לָהֶן יוֹם אֶחָד. בִּמְקוֹם זֶה סִיפְּקוּ קְלוֹאִי וּדְיִדְּרָהּ אֶת כְּמִיהָתָן לְיוֹנְקִים בְּאֶמְצָעוּת יְצוּרִים שֶׁל פִּיקְסָאר. בַּנְּסִיעָה לְכָאן הֵן הָיוּ דְּבוּקוֹת לְמָסַכֵּי וִידֵיאוֹ שֶׁהוּרְכְּבוּ עַל מִשְׁעֲנוֹת הָרֹאשׁ שֶׁל הוֹרֵיהֶן. זֶה חָסַךְ לָהֶן אֶת הַחַדְגּוֹנִיּוּת שֶׁל כְּבִישׁ אַיי-5, הַיְּצִיאוֹת הַחוֹזְרוֹת וְנִשְׁנוֹת לַפַּרְבָּרִים, קִירוֹת אָקוּסְטִיִּים סוֹפְגֵי רַעַשׁ וּגְבָעוֹת מַצְהִיבוֹת מֵתוֹת. לְיַד סַן דִּיֵּיגוֹ הָיָה שֶׁלֶט שֶׁרָאוּ בּוֹ צְלָלִיּוֹת שֶׁל מִשְׁפָּחָה מַקְסִיקָנִית נִמְלֶטֶת, כְּמוֹ צְבָאִים אוֹ אַיָּילִים, כְּדֵי לֹא לְהִידָּרֵס תּוֹךְ כְּדֵי מְנוּסֶּה בִּלְתִּי חוּקִּית לְאוֹרֶךְ חֲמֵשֶׁת נְתִיבֵי הַכְּבִישׁ הַמָּהִיר. טִבְעוֹנִי בְּהִתְהַוּוּת הִרְגִּישׁ שֶׁנַּעֲשָׂה עִמּוֹ חֶסֶד כַּאֲשֶׁר לֹא נִדְרַשׁ לְהַסְבִּיר זֹאת.
חַיֵּי מִשְׁפָּחָה, שׁוֹאָה שֶׁל בְּדִידוּיוֹת.
בְּיַלְדוּתוֹ הוּא הֶחֱזִיק מַעֲמָד בִּנְסִיעוֹת בַּמּוֹשָׁב הָאֲחוֹרִי בְּלִי עֶזְרָתָם שֶׁל סְרָטִים. בִּמְקוֹם זֶה הָיָה מַפְנֶה אֶת עֵינָיו אֶל מִחוּץ לַחַלּוֹנוֹת הַסְּטֶיְישֶׁן הַמִּשְׁפַּחְתִּית, עַל פְּנֵי טְרִילְיוֹן קִילוֹמֶטְרִים שֶׁל הַיַּעַר הַלְּאוּמִּי שֶׁל צִ'יפְּווֹאָה, הַמְּסִילּוֹת שֶׁל הֲפָסִיפִיק יוּנְיוֹן וְהַחֲלָקִים הַדְּרוֹמִיִּים שֶׁל אוֹנְטַרְיוֹ וּמָנִיטוֹבָּה. בְּגִיל עֶשֶׂר, בַּתְּקוּפָה הָאֵקוֹלוֹגִית שֶׁלּוֹ, הוּא הִמְצִיא מִשְׂחָק כְּדֵי לַהֲרוֹג אֶת הַזְּמַן, שֶׁכְּמוֹ שְׁמוֹ הֶחָדָשׁ, הָיָה יָדוּעַ רַק לוֹ בִּלְבַד. בְּדִמְיוֹנוֹ שֶׁל אַסְפֶּסֶת, לִמְכוֹנִית שֶׁל הוֹרָיו הָיְתָה סַכִּין אֲרוּכָּה בִּלְתִּי נִרְאֵית דְּמוּיַת כָּנָף שֶׁל מָטוֹס, שֶׁיָּכְלָה לְהִתְאָרֵךְ וּלְהִתְקַצֵּר מִצַּד הַמְּכוֹנִית בְּהֶתְאֵם לְהוֹרָאוֹת שֶׁבְּרֹאשׁוֹ. הוּא וְהוֹרָיו רַק הֶעֱמִידוּ פָּנִים שֶׁהֵם סְתָם אֲנָשִׁים, הַמִּשְׁפָּחָה הַפְּרוֹטֶסְטַנְטִית הַיְּחִידָה בְּפַרְבָּר שְׁכוּנָה סֵנָט ג'וֹאִישׁ פַּארְק. הָאֱמֶת הִיא שֶׁהֵם הָיוּ שְׁלִיחִים מֵעוֹלָם אַחֵר שֶׁבָּאוּ לִדְרוֹשׁ אֶת הַנּוֹף בַּחֲזָרָה מֵהַגֶּזַע הָאֱנוֹשִׁי הַפּוֹלֵשׁ. רַק הוּא לְבַדּוֹ תְּזַמֵּר אֶת הַלַּהַב, שֶׁנּוֹרָה הַצִּדָּה כְּדֵי לִקְטוֹם כָּל עַמּוּד חַשְׁמַל אוֹ שָׁלַט דְּרָכִים, וְנָסוֹג כְּדֵי לָחוּס עַל כַּמָּה שֶׁיּוֹתֵר עֵצִים בְּדֶרֶךְ. בָּתִּים וּמְכוֹנִיּוֹת אֲחֵרוֹת הוּא פִּילֵּחַ לְלֹא רַחֲמִים. הַפַנְטַזְיָה שֶׁלּוֹ כָּלְלָה אֲפִילּוּ רְכִיב הַשְׁהָיָה מְסַפֵּק אָלִיבִּי, שֶׁהִסְבִּיר גַּם אֶת הָעוּבְדָּה שֶׁהוּא לֹא רָאָה אֶת הַחוּרְבָּן הַמְּפוֹאָר שֶׁהֵמִיט, וְגַם לָמָּה שׁוּם רָשׁוּת אֱנוֹשִׁית לֹא הָיְתָה מְסוּגֶּלֶת לְאַתֵּר וּלְנַטְרֵל אֶת הַכּוֹחַ הַמִּסְתּוֹרִי שֶׁחֵירֵב כָּל מָה שֶׁעָבַר דַּרְכּוֹ: הַדְּבָרִים הַחֲתוּכִים הִתְפָּרְקוּ חָמֵשׁ דַּקּוֹת אַחֲרֵי שֶׁהַמְּכוֹנִית הַמִּשְׁפַּחְתִּית חָלְפָה. בַּשִּׁיטָה הַזֹּאת יוֹשֵׁב הָעוֹלָם לִידֵי הַחַי וְהַצּוֹמֵחַ.
לָאַחֲרוֹנָה נִזְכַּר שׁוּב טִבְעוֹנִי בְּהִתְהַוּוּת בַּלַּהַב הַבִּלְתִּי נִרְאֶה. הוּא הוֹפִיעַ לְמַרְאֵה תּוֹעֵבָה אַדְרִיכָלִית כָּלְשֶׁהִי, אוֹ שׁוּלֵי דֶּרֶךְ מוּכִּים בְּשִׁלְטֵי חוּצוֹת. סִיוַורְלְד, לְעוּמַּת זֹאת, הָיָה חָסִין לְפַנְטַזְיָה. אִילּוּ הָיָה מַתְחִיל לִפְרוֹס אֶת מָבוֹךְ הַצְּרִימָה הַזֶּה, הוּא הָיָה רוֹצֵחַ אֶת הַיְּצוּרִים הַלְּכוּדִים בִּפְנִים. עַל פִּי הַהִיגָּיוֹן שֶׁל פַּנְטַזְיַית הַיַּלְדוּת שֶׁלּוֹ, הַלַּהַב יְשַׁחְרֵר אֶת הַצַּבִּים וְהַכְּרִישִׁים וְהַדּוֹלְפִינִים מֵהַמְּכָלִים, וְהֵם יִישָּׁפְכוּ וְיָמוּתוּ מִתְנַשְּׁמִים בְּאוֹר הַשֶּׁמֶשׁ עַל שְׁבִילֵי הַבֵּטוֹן.
בְּתוֹךְ אִצְטַדְיוֹן שֶׁאִמּוֹ, בְּנִיגּוּד לְדִבְרֵי רַנְקֵר, לֹא הִבְחִין טִבְעוֹנִי בְּהִתְהַוּוּת בְּשׁוּם קַבְּצָנִים וְכַיָּיסִים. בְּאִצְטַדְיוֹן שֶׁאִמּוֹ הוּא הִבְחִין בְּאַנְשֵׁי צָבָא בְּחוּפְשָׁה. הַחַיָּילִים, שֶׁהָיוּ בֵּין מְשִׂימוֹת, יָצְאוּ לְיוֹם כֵּיף עִם מִשְׁפְּחוֹתֵיהֶם, יַלְדֵיהֶם הַקְּטַנִּים וְהַלֹּא מוּכָּרִים וּנְשֵׁיהֶם הַסְּטוֹאִיּוּת הַמּוּזְנָחוֹת, לִרְאוֹת אֶת הַלִּוְויָיתָן הַקַּטְלָן. אֶפְשָׁר הָיָה לְזַהוֹת אוֹתָם לְפִי הַתִּסְפּוֹרוֹת הַקְּצוּצוֹת וְהַקַּעֲקוּעִים עַל הַשְּׁרִירִים, לְפִי הַסִּיבּוּב הֶעָצֵל שֶׁל צַוְּוארֵיהֶם הַמְּתַעֲבִים. הֵם הָיוּ מוּצָקִים וּזְקוּפִים כְּאִילּוּ שְׁלַל גּוּפִים אֶזְרָחִיִּים נוֹצְקוּ כּוּלָּם אֶל תּוֹךְ אוֹתָהּ תַּבְנִית חַסְרַת רַחֲמִים. הַסִּימָנִים הָאֶתְנִיִּים שֶׁצּוּמְצְמוּ בְּקֶרֶב הַחַיָּילִים קִיבְּלוּ בִּיטּוּי רַב יוֹתֵר בְּנָשִׁים וּבִילָדִים – בַּמּוּנָּחִים רֶנְקְרֵיָאנִיִּים, בְּעִיקָּר חֶבְרֶ'ה שְׁחוֹרִים, מֶקְסִיקָנִים וְאַסְיָאתִים. אוּלַי אֲפִילּוּ קוֹמֶץ צוֹעֲנִים קְטַנִּים? לְךָ תֵּדַע. תְּפַשֵּׁט, תְּפַשֵּׁט.
אוּלַי יִהְיוּ אֵלֶּה אַנְשֵׁי הַכּוֹחוֹת הַמְּזוּיָּנִים שֶׁיְּסַפְּקוּ אֶת הַפּוּרְעָנוּת שֶׁמַּעֲרֶכֶת הָעֲצַבִּים שֶׁל טִבְעוֹנִי בְּהִתְהַוּוּת שִׁיוְּועָה אֵלֶיהָ. הוּא חָזָה תַּצְלוּמֵי מַסּוֹק, סֶרֶט צָהוֹב, צִוְותֵי הַכּוֹחוֹת הַמְּיוּחָדִים מִתְרוֹצְצִים לְצַד מִשְׁפָּחוֹת שֶׁאֵין לְנַחְמָן. הָאִצְטַדְיוֹן הָיָה מִקְדָּשׁ שֶׁל הַמְאִיהָ, הוּא הִמְתִּין לְקוֹרְבָּן כָּלְשֶׁהוּ בַּבְּרֵיכָה הַכְּחוּלָּה שֶׁבְּתַחְתִּיתוֹ. וְאוּלָם, טִבְעוֹנִי בְּהִתְהַוּוּת, שֶׁהָיָה לָכוּד כָּאן עִם עוֹד חֲמֵשֶׁת אֲלָפִים אֲחֵרִים, חָשׁ כָּרֶגַע דּוֹמֵם בִּמְצוּקָתוֹ. אִם מַסָּעוֹ דֶּרֶךְ הַצִּינּוֹרוֹת וְהַמִּנְהָרוֹת שֶׁל סִיוַורְלֵד הָיָה מֵעֵין תְּנוּעַת מֵעַיִים, כָּעֵת הִגִּיעַ לְקֵיבָתוֹ מְרוּבַּת הַתָּאִים.
וְאָז, אַחֲרֵי תְּרוּעַת הַפְּתִיחָה הַתְפָּלָה שֶׁל מוּזִיקָה וּוִידֵיאוֹ וּסְפֶּנְדֶּקְס אַנְדְּרוֹגִינִי מְפַזֵּז, כְּשֶׁלִּוְויָיתְנֵי הַקַּטְלָן נִכְנְסוּ סוֹף-סוֹף לַזִּירָה וְהִתְחִילוּ בְּזִינּוּקִים, סִיוַורְלְד נִמְחַק וְנִכְתַּב מֵחָדָשׁ בִּידֵי נוֹכְחוּתָם הַמּוּחְלֶטֶת וְהַמְּהָרֶסֶת. בִּידֵי מַעֲשֵׂה הַתְּפִירָה שֶׁל שְׁנֵי עוֹלָמוֹת יַחַד, שָׁמַיִים וּמַיִם, רַק לְשֵׁם הַתַּעֲנוּג שֶׁל אִצְטַדְיוֹן מָלֵא יְלָדִים – יְלָדִים שֶׁבִּתְגוּבָה זִינְּקוּ גַּם הֵם וְרָעֲדוּ בְּמוֹשְׁבֵיהֶם וְגִרְגְּרוּ בְּאוֹפֶן לֹא בָּרוּר, וּבְעֶצֶם דִּיבְּרוּ בִּלְשׁוֹנוֹת. יְלָדִים אֲחֵרִים, מְבוּגָּרִים וְאַמִּיצִים יוֹתֵר מִבְּנוֹתָיו, רָצוּ לְמַטָּה אֶל מַעֲקֵה הַפְּלַסְטִיק כְּדֵי לַחֲטוֹף רֶסֶס וְלַעֲמוֹד וּלְנוֹפֵף בַּיָּדַיִים. לִוְויְיתָנֵי הַקַּטְלָן, עִם עֵינַי אָמָט קָלִי שֶׁלָּהֶם, הָיוּ לֵיצָנֵי הַקֶּטֶל הַמְּפוֹאָרִים שֶׁל אֱלוֹהִים. גּוּף הַקְּטִיפָה הַשְּׁרִירִי שֶׁלָּהֶם הָיָה הַדָּבָר הֲכִי חֲסַר בּוּשָׁה שֶׁטִּבְעוֹנִי בְּהִתְהַוּוּת רָאָה בְּחַיָּיו. כְּמוֹ דּוּבִּי פַּנְדָּה שֶׁעוּצְּבוּ מֵחָדָשׁ בִּידֵי אַלְבֵּרְט שֶׁפֶר. תָּמִיד אִזְכּוּרִים שֶׁל הַשּׁוֹאָה. אָמַר פַּעַם רַנְקֵר. לָמָּה שֶׁלֹּא תַּשְׁאִיר אֶת זֶה לָנוּ?
הַתְּאוֹמוֹת יָשְׁבוּ בֵּינוֹ וּבֵין אִשְׁתּוֹ, יָד בְּיָד, עֵינֵיהֶן פְּעוּרוֹת, תֵּיאָבוֹנָן הֶחָסִין מִפְּנֵי הַשְׁחָתָה יוֹצֵא מִגְּדֵרוֹ.
"דְּיִדְּרָהּ פּוֹחֶדֶת," אָמְרָה קְלוֹאִי.
"לֹא, אֲנִי לֹא." אָמְרָה דְּיִדְּרָהּ. הִיא דִּיבְּרָה בְּחוֹלְמָנוּת, בְּלִי לְהָסִיר אֶת עֵינֶיהָ מֵהַבְּרֵיכָה. טִבְעוֹנִי בְּהִתְהַוּוּת יִיחֵל בְּכָל מְאוֹדוֹ לִסְגּוֹר אֶת בְּנוֹתָיו מֵאֲחוֹרֵי מְחִיצָּה מְגוֹנֶנֶת כָּלְשֶׁהִי שֶׁתִּישָּׁלֵף מִנַּפְשׁוֹ הַפְּגוּמָה. אֲבָל הַיְּלָדוֹת אֵינָן סְגִירוֹת וְגַם לֹא הָאִצְטַדְיוֹן וְגַם הָעוֹלָם לֹא. הֵם כּוּלָּם פְּתוּחִים אֶל הַשָּׁמַיִים, לְכָל קֶרֶן שֶׁעֲשׂוּיָה לִדְלוֹף מִבַּעַד לִשְׁיָירֵי הָאַטְמוֹסְפֵירָה. הַיְּלָדוֹת הָיוּ פְּתוּחוֹת לַשָּׁמַיִים וּלְלִוְויָיתְנֵי קַטְלָן שֶׁזִּינְּקוּ דֶּרֶךְ לָבָן הַלֹּא מוּגָן. וּבְכָל מִקְרֶה, טִבְעוֹנִי בְּהִתְהַוּוּת לֹא יָכוֹל לִשְׁלוֹף שׁוּם מְחִיצָּה מְגוֹנֶנֶת מֵהַנֶּפֶשׁ שֶׁלּוֹ. זֶה עִנְיָין דִּמְיוֹנִי לֹא פָּחוֹת מֵהַלַּהַב הַנִּשְׁלָף מִמְּכוֹנִית הַסְּטֶיְישֶׁן שֶׁל הוֹרָיו.
מָה תִּהְיֶה הַמַּשְׁמָעוּת שֶׁל לִוְויְיתָנֵי הַקַּטְלָן עֲבוּר הַיַּלְדוּת כְּשֶׁיִּלְמְדוּ בְּסוֹפוֹ שֶׁל דָּבָר אֶת עוּבְדּוֹת הַמִּקְרֶה? פְּצִיעוֹת הָעוֹלָם שֶׁנֶּעֱרָמוֹת בְּכָל מָקוֹם מַמְתִּינוֹת בְּסַבְלָנוּת לִתְשׂוּמֶת הַלֵּב שֶׁל בְּנוֹתָיו. יוֹם אֶחָד הֵן יִמְצְאוּ בְּעַצְמָן אֶת כָּל הַסְּרָטִים הַתִּיעוּדִיִּים וְהָאֲתָרִים. אַתָּה עָלוּל לָשִׂים לֵב יוֹתֵר לַיְּלָדוֹת שֶׁלְּךָ, צָרִיךְ הָיָה רַנְקֵר לְהַזְהִיר אוֹתוֹ.
"כֵּן, כּוּלָּנוּ לְבָנִים, אֲבָל אֲנַחְנוּ לְבָנִים בָּעִידָּן הַפּוֹסְט-גִּזְעִי." 
בֵּינְתַיִים, מִצִּדָּן הָאַחֵר שֶׁל הַתְּאוֹמוֹת, תַּעֲלוּמָה: אִשְׁתּוֹ שֶׁל טִבְעוֹנִי בְּהִתְהַוּוּת.
הִיא, שֶׁאֶפְשָׁר לוֹמַר שֶׁפַּעַם הִתְמַזֵּג עִמָּהּ. אַחֵר כָּךְ, כְּאִילּוּ נִתְקַל בָּהּ וְשָׁבַר שְׁתֵּי חֲתִיכוֹת, הוֹפִיעוּ הַתְּאוֹמוֹת. בַּשָּׁנָה הָאַחֲרוֹנָה הִיא נֶעֶשְׂתָה אֲטוּמָה, כְּאִילּוּ כְּדֵי לַחֲסוֹךְ מִמֶּנּוּ. קַוֵּוי הַמְּתָאֵר הָאֱנוֹשִׁיִּים שֶׁלָּהּ צִייְּרוֹ כָּעֵת, כְּפִי שֶׁכִּינָּה זֹאת בְּשִׂיחָה עִם רַנְקֵר, "עָנָן שֶׁל חוֹסֶר יְדִיעָה." הִיא הוֹבִילָה אוֹתוֹ לְאוֹדִיסֵיאַת הַסָּלַקְסָה וְעָמְדָה לְצִדּוֹ בְּמַהֲלָכָהּ, אֲבָל מָה עַכְשָׁיו? הַאִם פְּסַק הַדִּין שֶׁהִתְעַכֵּב זְמַן רַב כָּל כָּךְ עוֹמֵד לִנְחוֹת?
טִבְעוֹנִי בְּהִתְהַוּוּת הֵגִיחַ מֵאִצְטַדְיוֹן שֶׁאִמּוֹ וְהִרְגִּישׁ שֶׁהוּא יָכוֹל לַעֲמוֹד בַּחֲרִיצַת הַדִּין שֶׁל אִשְׁתּוֹ, כְּפִי שֶׁהוּא יָכוֹל לַעֲמוֹד בַּסִּיוַורְלֵד, כְּפִי שֶׁסִּיוַּורְלְד יָכוֹל לַעֲמוֹד בְּעַצְמוֹ. לֹא הַחַיָּילִים הַמְּשׁוּחְרָרִים, לֹא לִוְויְיתָנֵי הַקַּטְלָן וְלֹא הוּא לֹא אִיבְּדוּ אֶת הָעֶשְׁתּוֹנוֹת, וְלֹא נָגְסוּ, וְלֹא נָעֲצוּ צִלְצֵל בְּאַף אֶחָד. אִם מוֹפַע לִוְויְיתָנֵי הַקַּטְלָן הָיָה הַשִּׂיא, הַמִּבְחָן, שֶׁמָּא עֲלֵיהֶם לָלֶכֶת מִשָּׁם? הוּא כַּמָּה לַנֶּחָמוֹת הַזְּעִירוֹת שֶׁל מְלוֹן הַדְּרָכִים, מִשְׁפַּחְתּוֹ מְמוּיֶּנֶת עַל זוּגוֹת מִיטּוֹת יָחִיד, קְלָאבּ סֶנְדְּוִויץ' שֶׁל שֵׁירוּת חֲדָרִים וְסִרְטֵי דִּיסְנִי בְּוָוֵי-אוֹ-דַּי.
"אָז מָה," הוּא אָמַר וּמָחָא כַּף. "נִמְצָא אֶת מִגְרַשׁ הַחֲנָיָיה?"
"יֵשׁ לָנוּ כַּרְטִיסִים לְכָל הַיּוֹם," אָמְרָה אִשְׁתּוֹ. "אִמָּא שֶׁל רִבְקָה אָמְרָה לָנוּ לֹא לְהַפְסִיד אֶת מוֹפַע חַיּוֹת הַמַּחְמָד."
"אֲנִי רָעָב," הוּא אָמַר.
"מוֹפַע חַיּוֹת מַחְמַד, מוֹפַע חַיּוֹת מַחְמַד!" זִימְּרוּ הַבָּנוֹת.
"יֵשׁ כָּאן אוֹכֶל," אָמְרָה אִשְׁתּוֹ בִּפְרִיכוֹת. "וְנָסַעְנוּ עַד לְכָאן, וְשִׁילַּמְנוּ כְּנִיסָה לְכָל הַיּוֹם. הַיַּלְדוּת חִיכּוּ לְזֶה חוֹדָשִׁים." הַפַּעַם מָצְאָה אִשְׁתּוֹ שֶׁל טִבְעוֹנִי בְּהִתְהַוּוּת אֶת עֵינָיו לִפְנֵי שֶׁהִסְפִּיק לַחֲמוֹק, וְהוּא נֶעֱטַף בְּ"עָנָן חוֹסֶר הַיְּדִיעָה".
הַמּוֹפָע הַבָּא שֶׁל חַיּוֹת הַמַּחְמָד הִתְחִיל בְּשָׁעָה אַחַת, אָז הֵם הֶחֱנוּ אֶת הָעֲגָלָה שֶׁלָּהֶם בְּמָקוֹם מוּצָּל, וְטִבְעוֹנִי בְּהִתְהַוּוּת הָלַךְ לְחַפֵּשׂ מַשֶּׁהוּ אָכִיל. הוּא מָצָא פִּיצֵרִיָּיה, אֲבָל הַהַמְתָּנָה לַשּׁוּלְחָן הָיְתָה בִּלְתִּי אֶפְשָׁרִית, וְהוּא לֹא הֶעֱלָה עַל דַּעְתּוֹ לְהִידָּחֵף פְּנִימָה לָאַפְלוּלִית אֲפִילּוּ כְּדֵי לְהַזְמִין מַשֶּׁהוּ וְלָקַחַת. מִחוּץ לַמִּסְעָדָה, עִם זֹאת, אִישׁ צִלָּהּ רַגְלַי תַּרְנְגוֹלֶת עַל דּוּכָן. שׁוּקִי הָעוֹף נִרְאוּ קַדְמוֹנִיּוֹת בְּאוֹפֶן מוּזָר – אֲנַחְנוּ לֹא בִּימֵי הַבֵּינַיִים, אַחֲרֵי הַכּוֹל! – אֲבָל נִיחוֹחַ הַבָּשָׂר הַצָּלוּי הֵבִיא אֶת טִבְעוֹנִי בְּהִתְהַוּוּת לִידֵי רִיר.
רוֹאֶה אוֹכֶל, תֹּאכַל אוֹכֶל.
פַּארְק שַׁעֲשׁוּעִים, פַּארְק אֲכִילָה.
בָּרֶגַע שֶׁבִּיצֵּעַ אֶת הָרְכִישָׁה הִתְחָרֵט עָלֶיהָ. שׁוּקִי הָעוֹף הָיוּ בִּזְבּוּז שֶׁל בָּשָׂר, חַוַּות גִּידּוּל תַּעֲשִׂיָּיתִית נִפְטְרָה מֵהֶן לְטוֹבַת מוּצְרֵי חָזֶה עוֹף. סִיוַורְלְד יָכוֹל בְּאוֹתָהּ מִידָּה לִמְכּוֹר פַּרְסוֹת סוּסִים אוֹ אִישׁוֹנֵי פָּרָה מוּחְמָצִים. וּבְכָל זֹאת הוּא חָזַר עִם זֶה אֶל הָעֲגָלָה וְהִרְגִּישׁ כְּמוֹ פֶּרֶד פְּלִינְסְטוֹן. אֶל מוּל מַבָּטָהּ הֶהָמוּם שֶׁל אִשְׁתּוֹ הוּא קָרַע פִּיסּוֹת מִשּׁוּק הָעוֹף הַסְּחוּסִי הָעֲנָק וְהֶאֱכִיל אֶת הַבָּנוֹת, כְּמוֹ אִמָּא צִיפּוֹר וְגוֹזָלֶיהָ בַּקֵּן. הָעוֹר הַשַּׁמְנוּנִי הַמִּתְפַּצֵּחַ יָרַד בִּשְׁלֵמוּתוֹ, וְאַחֲרֵי שֶׁהוּסַר הָיָה דּוֹחֶה מִדַּי וְלֹא נוֹתַר אֶלָּא לְהַשְׁלִיךְ אוֹתוֹ. הַבָּנוֹת שָׁטְפוּ אֶת גְּרוֹנָן בְּמִיץ תַּפּוּזִים. מִמְחֲטוֹת נְיָיר נִדְחֲפוּ וּמָחוּ בְּכוֹחַ אֶת פְּנֵיהֶן וְאֶצְבְּעוֹתֵיהֶן.
נוֹתְרָה לָהֶם עוֹד רֶבַע שָׁעָה וְהֵם פָּנוּ אֶל מִכָּל הַלִּיטּוּף שֶׁל הַתְּרִיסָנִיּוֹת. כְּמוֹ עִם הַפְלָמִינְגּוֹ, טִבְעוֹנִי בְּהִתְהַוּוּת הָיָה צָרִיךְ לִדְחוֹק אֶת הַתְּאוֹמוֹת לְפָנִים כְּדֵי שֶׁתִּהְיֶה לָהֶן הִזְדַּמְּנוּת לִטְבּוֹל אֶת יְדֵיהֶן בַּמְּכָל הָרָדוּד בְּגוֹבַהּ הַמּוֹתֶן וּלְאַפְשֵׁר לַדָּגִים הַחֲלַקְלַקִּים הַגְּמִישִׁים כְּמוֹ גּוּמִי לְהַחֲלִיק תַּחְתָּן. הַיַּלְדוּת הִתְלַהֲבוּ מֵהַתְּחוּשָׁה. אוּלַי כָּכָה מַרְגִּישִׁים כְּשֶׁנּוֹגְעִים בְּלִוְויָיתָן קַטְלָן. אוּלַי כָּאן מָצוּי סוֹף-סוֹף הַקֶּשֶׁר הָאֲמִיתִּי, הַדָּבָר שֶׁלִּשְׁמוֹ בָּאוּ, וּלְרֶגַע אֶחָד שׁוּב נֶעֶלְמוּ הַמַּחְסוֹמִים שֶׁל טִבְעוֹנִי בְּהִתְהַוּוּת, נִשְׁכְּחוּ אִישׁוֹנֵי הַתַּרְנְגוֹלֶת, מוּזִיקַת הָרֶקַע הָרַעֲשָׁנִית הָפְכָה לְמַשֶּׁהוּ מְרוֹמָם, כְּמוֹ בָּאָה מִסִּפְרוּת רְחוֹקוֹת.
מִסִּיבָּה כָּלְשֶׁהִי אִכְלֵס הַמְּכָל הַמָּלֵא בִּתְרִיסָנִיּוֹת מְעוּדָּנוֹת גַּם חִדְקָן חַרְמָן וְסָתוּם. שֶׁלֶט הִזְהִיר אֶת מִי שֶׁלִּיטֵּף אֶת הַתְּרִיסָנִיּוֹת שֶׁלֹּא לְנַסּוֹת לָגַעַת בְּחִדְקָן. טִבְעוֹנִי בְּהִתְהַוּוּת נִיסָּה בְּהִתְלַהֲבוּתוֹ לָגַעַת בּוֹ. נִדְמֶה כִּי מִצְחוֹ הַקָּמוּט שֶׁל הַדָּג בִּיקֵּשׁ אֶת נִיחוּמָיו. בִּתְגוּבָה פַּעַר לְעֶבְרוֹ הַחִדְקָן אֶת מַלְתְּעוֹתָיו בְּשָׁעָה שֶׁעָמַד בֵּין כָּל כָּךְ הַרְבֵּה יְלָדִים עַלִּיזִים, שֶׁלּוֹ וְשֶׁל אֲחֵרִים. טִבְעוֹנִי בְּהִתְהַוּוּת נִרְתַּע לְאָחוֹר בְּפַחַד. הַחִדְקָן הִמְשִׁיךְ בְּמַסְלוּלוֹ, הִסְתַּיְּיגוּת בַּבָּשָׂר מִכָּל הַתְּרִיסָנִיּוֹת.
"רְאִיתֶן אֶת זֶה?" הוּא שָׁאַל אֶת בְּנוֹתָיו, וְכָל אֶחָד אַחֵר שֶׁהָיָה עָשׂוּי לִהְיוֹת עַד.
"הַחִדְקָן! הוּא פָּשׁוּט נָבַח עָלַי!"
"אַבָּא," אָמְרָה קְלוֹאִי בְּחִיבָּה.
מוֹפַע חַיּוֹת הַמַּחְמָד הִתְקַיֵּים בְּאִצְטַדְיוֹן מִשֶּׁלּוֹ, זִירָה קְטַנָּה יוֹתֵר, לְמַעֲשֶׂה שׁוּרָה שֶׁל סַפְסָלִים שֶׁהוּצְּבָה לִפְנֵי בָּמָה וְעָלֶיהָ סוּלָּמוֹת, חַלּוֹנוֹת, מַסְלוּלֵי מִכְשׁוֹלִים וּפִסְלֵי פְּלַסְטִיק עֲנָקִיִּים שֶׁל בַּקְבּוּק חָלָב וְשֶׁל נַעַל סְפּוֹרְט בְּאָדוֹם בָּהִיר. שֶׁלֹּא כְּמוֹ הַמּוֹשָׁבִים בְּאִצְטַדְיוֹן שֶׁאִמּוֹ, הַמּוֹשָׁבִים כָּאן הִתְמַלְּאוּ בִּדְלִילוּת, וְטִבְעוֹנִי בְּהִתְהַוּוּת וְאִשְׁתּוֹ וִילָדָיו מָצְאוּ מָקוֹם בְּשׁוּרָה הַשְּׁלִישִׁית. כַּעֲבוֹר רֶגַע קָצָר הֵחֵל הַמּוֹפָע. בְּמֵעֵין רֶצֶף מַקְדִּים יָצָא זֶרֶם שֶׁל כְּלָבִים וַחֲתוּלֵי בַּיִת בְּשׂוֹרָה מִתּוֹךְ שְׁלַל דַּלְתוֹת סְתָרִים עַל פְּנֵי הַבָּמָה הַמְּכוּסֶּה דֶּשֶׁא מְלָאכוּתִי. בְּעִקְבוֹת חֲזִיר, בַּת יַעֲנָה וְשׁוֹבֶל בַּרְווֹזִים, לִצְלִילֵי "Who Let the Dogs Out?" קִיפְצוּ הַכְּלָבִים עַל נַדְנֵדָה וְהָפְכוּ הַמְבּוּרְגֵּרִים מִפְּלַסְטִיק עַל כִּירַיִים מְלָאכוּתִיּוֹת. הַחֲתוּלִים טִיפְּסוּ עַל חֲבָל. הַתְּאוֹמוֹת הָיוּ מוּקְסָמוֹת. אֶחָד הַכְּלָבִים לָחַץ עַל דַּוְושָׁה וְשִׁחְרֵר שֶׁלֶט שֶׁעָלָיו נִכְתַּב בְּאוֹתִיּוֹת שֶׁל צִיפּוֹרְנַיִים-עַל-לוּחַ שֵׁם הַמּוֹפָע: "חַיּוֹת מַחְמַד שׁוֹלְטוֹת!"
"זֹאת דּוּגְמָה קְלָאסִית לְטֶכְנִיקַת הַשְּׁקָרִים שֶׁל הִיטְלֶר, מַמָּשׁ פֹּה, לֹא?" אָמַר טִבְעוֹנִי בְּהִתְהַוּוּת.
"מָה דּוּגְמָה?" אָמְרָה אִשְׁתּוֹ.
"'חַיּוֹת מַחְמַד שׁוֹלְטוֹת!' הֵן לֹא. הֵן פָּשׁוּט... לֹא. אֲנִי שׂוֹנֵא אֶת הַמָּקוֹם הַזֶּה."
"שְׁשְׁשְׁ."
"אֲנַחְנוּ מְשַׁתְּפִים פְּעוּלָּה עִם סִיּוּט מוּדָע לַחֲלוּטִין."
"בַּחַיִּים לֹא רָאִיתִי בִּיקּוֹרֶת עַל הַמּוֹפָע שֶׁל חַיּוֹת הַמַּחְמָד."
זֶה בִּגְלַל שֶׁכּוּלָּם עֲסוּקִים מִדַּי בְּנִיסָּיוֹן לְהוֹצִיא לְעַצְמָם מֵהָרֹאשׁ אֶת הָאָסוֹן הָאֶסְתֵּטִי וְהַמּוּסָרִי הַזֶּה, הוּא רָצָה לְהַגִּיד. אַחֲרֵי יֶדַע כָּזֶה, אֵיזוֹ סְלִיחָה? בִּמְקוֹם זֶה הוּא אָמַר, "הַחִדְקָן הַזֶּה שָׁם כִּמְעַט הוֹרִיד לִי אֶת הָאֶצְבַּע."
"מְאוּחָר מִדַּי, לְדַעְתִּי."
"לָמָּה? לְזֶה שֶׁהַדָּג יֹאכַל לִי אֶת הָאֶצְבַּע?"
"לֹא, אֲנִי מִתְכַּוֶּונֶת שֶׁמְּאוּחָר מִדַּי לְזֶה שֶׁאַתָּה וְהַדָּג תּוֹפִיעוּ בְּ-'60 דַּקּוֹת', כִּי הַמָּקוֹם הַזֶּה כְּבָר קִיבֵּל אֶת שֶׁלּוֹ בַּתִּקְשׁוֹרֶת."
מַנְחֶה בְּתִלְבּוֹשֶׁת בֶּיְיסְבּוֹל וּבְאוֹזְנִיּוֹת הֵגִיחַ וְהִתְחִיל לְהַצִּיג אֶת מוֹפַע הַחַיּוֹת. בֶּטַח שַׂחְקָן כּוֹשֵׁל, הִנִּיחַ טִבְעוֹנִי בְּהִתְהַוּוּת. מֵאָז שֶׁתְּמוּנַת הַפַּסְפּוֹרְט שֶׁלּוֹ נָחֲתָה עַל שׁוּלְחַן מַשְׁאַבֵּי הָאֱנוֹשׁ שֶׁל סִיוַורְלֵד, נִגְזַר גּוֹרָלוֹ שֶׁל הַיֶּלֶד לְהַקְרִיא אֶת הַתַּסְרִיטִים הַמְּעַצְבְּנִים הָאֵלֶּה חָמֵשׁ פְּעָמִים בְּיוֹם. הוּא תֵּיאֵר אֶת אוֹלִימְפְּיָאדַת חַיּוֹת הַמַּחְמָד שֶׁבָּהּ יִתְחָרוּ הַכְּלָבִים הַמְּאוּמָּנִים, וְאָז קָרָא בְּשֵׁם כּוֹכְבֵי הַמּוֹפָע כְּשֶׁכָּל אֶחָד וְאֶחָד מֵהֶם הוֹפִיעַ, וְסִימָן לַיְּלָדִים בַּקָּהָל לִמְחוֹא כַּפַּיִים וּלְצַוֵּוחַ לְכָל פַּעֲלוּל מְחוּצָּף.
"כָּל הַכְּלָבִים שֶׁלָּנוּ הֵם נִיצּוֹלֵי מִקְלָטִים," הוּא הִסְבִּיר. "הֵם מִתְאַמְּנִים עַד שָׁלוֹשׁ שָׁנִים לִפְנֵי שֶׁהֵם מוֹפִיעִים לָרִאשׁוֹנָה בַּ'חַיּוֹת מַחְמַד שׁוֹלְטוֹת!', וְיֵשׁ לָכֶם הַרְבֵּה מַזָּל, כִּי יֵשׁ לָנוּ הַיּוֹם טִירוֹן מַתְחִיל שֶׁל 'חַיּוֹת מַחְמַד שׁוֹלְטוֹת!', חֶבֶר קָטָן וְנֶהֱדָר בְּשֵׁם בִּינְגּוֹ. כְּשֶׁאַזְמִין אוֹתוֹ לַעֲלוֹת אֲנִי רוֹצֶה שֶׁתִּזְכְּרוּ שֶׁהוּא מוֹפִיעַ לִפְנֵי קָהָל בַּפַּעַם הָרִאשׁוֹנָה, אָז אֲנִי מְקַוֶּוה שֶׁתִּיתְּנוּ לוֹ אֶת כָּל הָאַהֲבָה שֶׁלָּכֶם, קִבְּלוּ בִּמְחִיאוֹת הַכַּפַּיִים הֲכִי סוֹעֲרוֹת –"
בִּינְגּוֹ הָיָה גֵ'ק רָאסֶל טֵרִיֵּיר. בְּמַבָּט רִאשׁוֹן נִרְאֶה שֶׁהוּא מוּכָן לִצְפִייַּת שִׂיא, הוּא הִתְהַפֵּךְ פַּעֲמַיִים וְאַחַר כָּךְ תִּפְעַל בְּאֶמְצָעוּת הַלֶּסֶת מַפְתֵּחַ בְּרָגִים אָדוֹם מַבְרִיק עַל בֶּרֶז כִּיבּוּי אֵשׁ עֲנָקִי, מָה שֶׁהוֹבִיל לְפֶרֶץ מַיִם שֶׁהִשְׁפְּרִיץ עַל חֲזַרְזִיר חוֹלֵף וְעַל פְּנֵי הַצּוֹפִים בַּשּׁוּרָה הָרִאשׁוֹנָה, וְהֵם צָרְחוּ בְּתַעֲנוּג. הוּא נִיצָּב עַל רַגְלָיו הָאֲחוֹרִיּוֹת וְחִייֵּךְ חִיּוּךְ רָחָב כְּדֵי לִזְלוֹל פְּרָס חֲשָׁאִי מִכַּף יָדוֹ שֶׁל הַמַּנְחֶה. אַחֵר כָּךְ נִיתָּר הַכֶּלֶב הֶחָדָשׁ מֵהַבָּמָה, הִתְקַדֵּם דֶּרֶךְ הַשּׁוּרוֹת הָרִאשׁוֹנוֹת שֶׁל הַצּוֹפִים וְהַיְישֵׁר אֶל זְרוֹעוֹתָיו שֶׁל טִבְעוֹנִי בְּהִתְהַוּוּת. שָׁם הִתְחִיל בִּינְגּוֹ לְלַקֵּק וּלְכַרְסֵם בְּטֵירוּף אֶת סַנְטֵרוֹ וּפָנָיו שֶׁל טִבְעוֹנִי בְּהִתְהַוּוּת, לְצַד נְשִׁיכוֹת קְטַנְטַנּוֹת שֶׁנִּמְהֲלוּ מֵאֲחוֹרֵי הַלָּשׁוֹן הַמִּסְתַּחְרֶרֶת.
"בִּינְגּוֹ!" קָרָא הַמַּנְחֶה מֵהַבָּמָה. הַחֲזַרְזִיר הָרָטוֹב הִתְנוֹדֵד שָׁם, אֲבָל מוּזִיקָה גַּחְכָנִית הוֹסִיפָה לִזְרוֹם מֵהָרַמְקוֹלִים וְיָצְרָה אֲוִוירַת צַהֲלָה. הַכֶּלֶב נִדְרָשׁ כָּעֵת לִנְחִירָיו שֶׁל טִבְעוֹנִי בְּהִתְהַוּוּת. הַאִם הָיָה זֶה חֵלֶק מֵהַמּוֹפָע?  טִבְעוֹנִי בְּהִתְהַוּוּת הִתְקַשָּׁה לְהַחֲלִיט. קְלוֹאִי וּדְיִדְּרָהּ הֵגִיבוּ בְּעוֹנֶג, שָׁלְחוּ אֶת יְדֵיהֶן וְלִיטְּפוּ אֶת הַכֶּלֶב שֶׁהִצְמִיד אֶת אֲבִיהֶן לְאָחוֹר בְּמוֹשָׁבוֹ. גַּם אִשְׁתּוֹ נָגְעָה בְּכֶלֶב, וְטִבְעוֹנִי בְּהִתְהַוּוּת חָשׁ בִּזְרוֹעָהּ הַמְּשַׁפְשֶׁפֶת אֶת בִּטְנוֹ לָרִאשׁוֹנָה מִזֶּה חוֹדָשִׁים. אֲחֵרִים בְּשׂוֹרַת הַמּוֹשָׁבִים שֶׁלָּהֶם הִתְכַּוְּוצוּ בַּעֲדִינוּת לְאָחוֹר.
זֹאת הָיְתָה חַיַּית הַמַּחְמָד הַיְּשָׁנָה שֶׁלָּהֶם, שֶׁהוּצְּלָה פַּעַם וְאָז נִנְטְשָׁה, וְהוּצְּלָה פַּעַם שְׁנִיָּיה וְאוֹמְנָה וְכָעֵת הוּשְׁבָה לָהֶם. בִּינְגּוֹ הוּא מוֹרִיס, הַבֵּין טִבְעוֹנִי בְּהִתְהַוּוּת. בְּדִיּוּק כָּמוֹהוּ, גַּם לַכֶּלֶב הָיוּ שְׁנֵי שֵׁמוֹת. הוּא מִיָּד זִיהָה אֶת טִבְעוֹנִי בְּהִתְהַוּוּת וְזִינֵּק מֵהַבָּמָה לְהִתְנַצֵּל עַל כָּךְ שֶׁנָּטַשׁ אֶת הַמִּשְׁפָּחָה שֶׁלָּהֶם, אֶת הָאִישׁ וְאֶת הָאִישָּׁה וְאֶת הַבָּנוֹת הַתְּאוֹמוֹת, שֶׁעַכְשָׁיו הָיוּ מִחוּץ לַגּוּף שֶׁל הָאִישָּׁה וְלֹא בְּתוֹכוֹ, שָׁם הִכִּיר אוֹתָן מוֹרִיס לָרִאשׁוֹנָה. הַכֶּלֶב בָּא לְהַכִּיר בְּזֵכֶר הָאַלְפָא בְּלַהֲקָתוֹ הַקּוֹדֶמֶת. בְּעוֹרְמָתוֹ הַחַיָּיתִית תָּפַס מוֹרִיס שֶׁטִּבְעוֹנִי בְּהִתְהַוּוּת כְּבָר לֹא נוֹטֵל אֶת הַתְּרוּפָה. אֶלָּא אִם כֵּן זֶה מְטוֹרָף. זֶה הָיָה מְטוֹרָף. בַּת הַיַּעֲנָה הֵגִיחָה מֵאֲחוֹרֵי וִילוֹן וְצָעֲדָה לִשְׂפַת הַבָּמָה, נִיכָּר שֶׁחָרְגָה מֵהַתַּסְרִיט. מוֹפַע חַיּוֹת הַמַּחְמָד הָיָה עַל הַקְּרָשִׁים. בַּת יַעֲנָה הִיא לֹא חַיַּית מַחְמָד.
לִפְשָׁעָיו שֶׁל טִבְעוֹנִי בְּהִתְהַוּוּת הָיוּ חַיִּים מִשֶּׁלָּהֶם, אֲבָל הַכֶּלֶב, בְּדַרְכּוֹ הָאוֹטוֹמָטִית, יַצִּיעַ מְחִילָה, בְּיִיחוּד בְּהִתְחַשֵּׁב בַּיָּדַיִים מְרוּחוֹת בְּמִיץ עוֹף. פְּשָׁעָיו שֶׁל טִבְעוֹנִי בְּהִתְהַוּוּת זָעֲקוּ אֶל הָאוֹפֶק הָאֵינְסוֹפִי. תַּפְסִיק לְהַכְלִיל, אָמַר הַאִירְוִוינְג רַנְקֵר שֶׁבְּרֹאשׁוֹ שֶׁל טִבְעוֹנִי בְּהִתְהַוּוּת בְּשָׁעָה שֶׁלְּשׁוֹנוֹ הַתְּזָזִיתִית שֶׁל הַטֶּרְיֵיר קָדְחָה אֶל תּוֹךְ הַקְּרוּם שֶׁבֵּין אֶצְבְּעוֹתָיו.



https://www.shortstoryproject.com/he/story/%d7%98%d7%91%d7%a2%d7%95%d7%a0%d7%99-%d7%91%d7%94%d7%aa%d7%94%d7%95%d7%95%d7%aa/
#אֲבָהוּת#הוּמוֹרִיסְטִי#הִרְהוּרִים#חַיּוֹת-מַחְמַד#מִשְׁפָּחָה#סֶפְּרוּתָאמֵרִיקָאִית#תַרְבּוּתְהִצְרִיכָה