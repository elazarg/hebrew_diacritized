מְרִירוּת הִיא מַחֲלַת זְקֵנָה, וַאֲנִי הִזְדַּקַּנְתִּי מוּקְדָּם וְעַד גִּיל שְׁלוֹשִׁים וְשֵׁשׁ כְּבָר פָּשׂוּ גְּרוּרוֹתֶיהָ בְּכָל אֵיבְרֵי גּוּפִי. שָׂנֵאתִי אֶת עִבְרִי בְּאוֹתָהּ מִידָּה שֶׁיָּרֵאתִי אֶת הֶעָתִיד. בְּרוֹב טִיפְּשׁוּתִי בֶּעָבָר לֹא הֶעֱמַקְתִּי בְּשׁוּם עָנָף אָקָדֵמִי וּבְלִי מֵשִׂים גָּזַרְתִּי עַל עַצְמִי קַרְיֵירָה אֲרוּכַּת שָׁנִים שֶׁל עֲבוֹדוֹת שְׁחוֹרוֹת מַסְרִיחוֹת עִם דְּרִישׁוֹת קַבָּלָה אַפְסִיּוֹת וְתַגְמוּל בְּהֶתְאֵם, עֲבוֹדוֹת שֶׁמָּאַסְתִּי בָּהֶן מַהֵר מְאוֹד, אוֹ שֶׁהֵן מָאֲסוּ בִּי, בְּדֶרֶךְ כְּלָל מִשּׁוּם שֶׁבְּשֶׁל מְרִירוּתִי הַרְבֵּה מָצָאתִי לִי דֶּרֶךְ לְהִסְתַּכְסֵךְ עִם אֶחָד הַמְּמוּנִּים עָלַי אוֹ עִם אֶחָד אוֹ יוֹתֵר מֵעֲמִיתַי. כָּךְ יָצָא שֶׁהָיִיתִי סֵבֶל, נַהַג מַלְגֵּזָה, טַפְסַן עֵצִים בְּחֶבְרַת כְּרִיתָה, מַדְבִּיר מַזִּיקִים, מַתְקִין דּוּדֵי שֶׁמֶשׁ, עוֹבֵד פַּס יִיצּוּר בְּבֵית אֲרִיזָה לַדָּגִים וְטֶכְנָאֵי הַתְקָנוֹת בְּחֶבְרַת כְּבָלִים. כְּמוֹ כֵן קָטַפְתִּי פָּרוֹת וִירָקוֹת בַּחֲמָמוֹת בַּמּוֹשָׁב בַּדָּרוֹם, הִשְׁגַּחְתִּי עַל עֶדְרֵי בָּקָר בַּלֵּילוֹת בַּצָּפוֹן וְנִיקִּיתִי צְרָכִים שֶׁל כְּלָבִים בְּמִכְלָאוֹת הַסֶּגֶר. הָיוּ לִי וַדַּאי עוֹד עֲבוֹדוֹת מִן הַסּוּג הַזֶּה שֶׁכָּרֶגַע אֵינֶנִּי זוֹכֵר. כְּדַאי לְצַיֵּין גַּם שֶׁלֹּא הִצְטַיַּינְתִּי בְּאַף אֶחָד מִתְּחוּמֵי הָאָמָּנוּת הַמּוּכָּרִים, כָּךְ שֶׁלֹּא יָכוֹלְתִּי לִמְצוֹא הַצְדָּקָה רְאוּיָה לְסִבְלִי, לְבַד אוּלַי מִטִּימְטוּם. אִם הָיָה בִּי אֵיזֶה כִּישָּׁרוֹן חָבוּי הוּא הָיָה חָבוּי הֵיטֵב עַד שֶׁגַּם אֲנִי לֹא מְצָאתִיו, אוֹ שֶׁהִתְעַצֵּל לְגַלּוֹת אֶת עַצְמוֹ בִּפְנֵי (אִם נוֹצִיא מִכְּלָל זֶה אֶת כִּישְׁרוֹנִי הַמּוּכָח בַּהֲטָלַת הָאַשְׁמָה עַל אֲחֵרִים בְּכִישְׁלוֹנוֹתַי וּבְמַפְּחֵי נַפְשִׁי הַפְּרָטִיִּים).
וְאָז, מִסִּיבָּה כָּלְשֶׁהִי שֶׁאֵינָהּ יְדוּעָה לִי גַּם עַכְשָׁיו, נִכְנְסָה אִישָּׁה לְחַיֵּי. אוֹ נִכְנַסְתִּי אֲנִי לְחַיֶּיהָ. עַד אָז הָיִיתִי רַוּוֹק מוּשְׁבָּע – כִּינּוּי הַדֶּבֶק בִּגְבָרִים בִּלְתִּי נִסְבָּלִים עַד כְּדֵי כָּךְ שֶׁשּׁוּם אִישָּׁה רְאוּיָה אֵינָהּ חֲפֵצָה בְּחֶבְרָתָם וְהֵם נִדְחָקִים אֶל שׁוּלֶיהָ הָאֲפֵלִים שֶׁל הַחֶבְרָה הַזּוּגִית וּכְדִבְרֵי אִמִּי, נֶאֱלָצִים לְגָרֵד אֶת הַתַּחְתִּית הַשְּׂרוּפָה שֶׁל הֵסִיר.
הִכַּרְתִּי אוֹתָהּ בְּאַחַת מֵאוֹתָן מִסִּיבּוֹת מְעוֹרְרוֹת רַחֲמִים שֶׁל פְּנוּיִים-פְּנוּיוֹת שֶׁנָּהַגְתִּי לְהִשְׁתַּתֵּף בָּהֶן מִדֵּי פַּעַם בְּפַעַם בְּנִיסָּיוֹן נוֹאַל לְהָפִיג בִּמְעַט אֶת מְרִירוּתִי. הִשְׂתַּכַּרְתִּי בְּאוֹתוֹ עֶרֶב וְגַם הִיא, כַּנִּרְאֶה – אַחֶרֶת אֵין לִי הֶסְבֵּר אֵיךְ מָצָאתִי אֶת עַצְמִי בַּבּוֹקֶר לְמָחֳרָת בַּחֲדַר הַשֵּׁינָה שֶׁלָּהּ.
הִתְעוֹרַרְתִּי בְּהַרְגָּשָׁה לֹא נוֹחָה שֶׁמִּישֶׁהוּ צוֹפֶה בִּי. נִיתַּרְתִּי בְּבֶהָלָה לְמַרְאֵה יֶלֶד כְּבֶן שָׁלוֹשׁ שֶׁעָמַד כַּמָּה סֶנְטִימֶטְרִים מִפְּנֵי וְהִבִּיט בִּי. לְחַיָּיו הָיוּ מְכוּסּוֹת דְּמָעוֹת יְבֵשׁוֹת, אַפּוֹ נִסְתַּם בְּנַזֶּלֶת קְרוּשָׁה וּבְעֵינָיו הָיָה מַבָּט מַטְרִיד. לֹא הָיָה כָּל זֵכֶר לְאִמּוֹ וּבְעֶצֶם גַּם אֲנִי לֹא זָכַרְתִּי אוֹתָהּ בְּדִיּוּק בְּאוֹתוֹ רֶגַע. נִזְכַּרְתִּי בְּמַאֲמָץ בְּאֵיזוֹ נְשִׁיקָה בְּטַעַם סִיגַרְיַית מִנָּטוּל וְהִתְגּוֹשְׁשׁוּת סְדִינִים מְעוּרְפֶּלֶת. לֹא זָכַרְתִּי אֶת הַדֶּרֶךְ לְדִירָתָהּ, לֹא כָּל שֶׁכֵּן יֶלֶד.
מָצָאתִי אֶת הַתַּחְתּוֹנִים שֶׁלִּי וְאֶת הַחוּלְצָה. קַמְתִּי לִרְחוֹץ פָּנִים. הַיֶּלֶד הָלַךְ אַחֲרֵי. אִמּוֹ הִתְגַּלְּתָה בַּמִּטְבָּח עוֹמֶדֶת בְּכוּתּוֹנֶת בְּגַבָּהּ אֵלֵינוּ וּמִכְּבָסַת אֵיזֶה בֶּגֶד אוֹ מַשֶּׁהוּ בַּגִּיגִּית פְּלַסְטִיק יְרוּקָּה. שֶׁמֶשׁ עֲצֵלָה שֶׁל יוֹם שַׁבָּת חָזְרָה אֶל הַחֶדֶר מִקּוֹלְטֵי הַשֶּׁמֶשׁ שֶׁעַל גַּג הַבַּיִת הַשָּׁכֵן. כְּאֵב לִי הָרֹאשׁ. הָאִישָּׁה הִסְתּוֹבְבָה אֵלַי, וּכְפִי שֶׁחָשַׁדְתִּי נִרְאֲתָה מוּתֶּשֶׁת כָּמוֹנִי, כְּמִי שֶׁהַחַיִּים הֵבִיסוּ אוֹתָהּ וְהִיא מַמְשִׁיכָה לְתַפְקֵד, סָפֵק מִתּוֹךְ סַקְרָנוּת סָפֵק מִתּוֹךְ אֵיזוֹ אִינֶרְצִיָּה שֶׁל חוֹסֶר בְּרֵרָה. הִיא אָמְרָה, הִרְתַּחְתִּי מַיִם לַקָּפֶה, אֲנִי יוֹרֶדֶת רֶגַע לְהָבִיא חָלָב, שִׂים עַיִן עַל הַיֶּלֶד, לָקְחָה אֶת אַרְנָקָהּ וּצְרוֹר מַפְתְּחוֹת וְיָצְאָה.
הִתְיַישַּׁבְתִּי לַשּׁוּלְחָן הַמְּרוּפָּט בַּמִּטְבָּח שֶׁלָּהּ, מִטְבָּח שֶׁל דִּירָה עִירוֹנִית יְשֵׁנָה מְמוּצַּעַת. לֹא הָיָה מְלוּכְלָךְ שָׁם, אֲבָל הַכֹּל נִרְאֶה בְּלוֹי וְיָשֵׁן, כְּאִילּוּ חַיִּים שְׁלֵמִים נִסְפְּגוּ שָׁם זֶה מִכְּבָר בַּחֲרִיצִים שֶׁבֵּין הַמִּרְצָפוֹת וַאֲרִיחֵי הַחַרְסִינָה הַמְּקוּשְׁקָשִׁים שֶׁעַל הַקִּירוֹת. הַיֶּלֶד עָמַד וְהִבִּיט בִּי. חִייַּכְתִּי, אוֹ לְפָחוֹת נִיסִּיתִי לְחַקּוֹת חִיּוּךְ בַּזָּוִויּוֹת שְׂפָתִי. הַיֶּלֶד לֹא הֵגִיב. נִרְאֶה כְּאִילּוּ כָּל גּוּפוֹ הָרָזֶה, הַזָּעִיר, הַשַּׁבְרִירִי לְמַרְאֶה, מִתְאַמֵּץ לִכְלוֹא אֵיזֶה בְּכִי גָּדוֹל מִמִּידּוֹתָיו. עֵינָיו הַחוֹמוֹת הַגְּדוֹלוֹת טָרְדוּ אֶת מְנוּחָתִי. הֵן הָיוּ עֵינַיִים שֶׁל אָדָם מְבוּגָּר, שֶׁרָאָה כִּבְרַת דֶּרֶךְ, אֶחָד שֶׁכְּבָר חַוּוֹה אֶת מְנַת חֶלְקוֹ הַבִּלְעָדִית בַּחַיִּים. צִלְצוּל שֶׁל פַּעֲמוֹן מַתַּכְתִּי מֵהַמִּרְפֶּסֶת הַזְּעִירָה הַצְּמוּדָה לַמִּטְבָּח מֶשֶׁךְ אֶת תְּשׂוּמַת לִבִּי. לְצַד מְכוֹנַת הַכְּבִיסָה עָמַד כְּלוּב קָטָן וּבוֹ תּוּכּוֹן יְרַקְרַק מְלוּכְלָךְ. הַיֶּלֶד נִיגַּשׁ אֶל הַכְּלוּב וְהִכְנִיס אֶת אֶצְבָּעוֹ בֵּין הַסּוֹרְגִים. הַצִּיפּוֹר צְווֹחָה אוֹ רָטְנָה וְתָפְסָה אֶת הָאֶצְבַּע בִּמְקוֹרָהּ. הַיֶּלֶד לֹא זָז וְהִנִּיחַ לָהּ לַעֲשׂוֹת כְּחֶפְצָהּ עַד שֶׁהִבְחַנְתִּי בַּדָּם הַנִּיגָּר מֵאֶצְבָּעוֹ. קַמְתִּי וְהִדַּפְתִּי אוֹתוֹ לְאָחוֹר. שָׁמַעְתִּי צְעָדִים מִתְקָרְבִים לַדֶּלֶת וְקִרְקוּשׁ מַפְתְּחוֹת.
הוּא לֹא דִּיבֵּר, הַיֶּלֶד. שַׂמְתִּי לֵב לְזֶה רַק בַּבִּיקּוּר הַשְּׁלִישִׁי שֶׁלִּי שָׁם. לֹא הָיִיתִי טוֹב בִּילָדִים אוֹ בִּבְנֵי אָדָם בְּאוֹפֶן כְּלָלִי, וְלָכֵן נִדְרָשׁ לִי זְמַן מָה לְהָבִין שֶׁיֶּלֶד בְּגִילוֹ כְּבָר אָמוּר לִהְיוֹת נוּדְנִיק רְצִינִי.
הוּא תָּמִיד נָעַץ בִּי מַבָּט מַאֲשִׁים, כְּאִילּוּ רָאָה אֶת כָּל הַתְּהוֹם הַשְּׁחוֹרָה הַפְּעוּרָה בְּנַפְשִׁי. מִצַּד אֶחָד הוּא הִפְחִיד אוֹתִי, מִצַּד שֵׁנִי הִרְגַּשְׁתִּי כְּאִילּוּ אֲנַחְנוּ חוֹלְקִים דְּבַר מָה שֶׁאֲפִילּוּ אִמּוֹ אֵינָהּ עֵרָה לוֹ, כְּאִילּוּ יִיתֵּן אֶת יָדוֹ בְּקַלּוּת בִּידֵי בְּלִי הִיסּוּס כְּשֶׁנִּפְסַע אֶל מֵעֵבֶר לְסַף.
מִדֵּי פַּעַם בְּפַעַם הָיָה מִתְגָּרֶה בִּי, בּוֹחֵן אֶת תְּגוּבוֹתַי מֵרָחוֹק, מַכְנִיס אֶת אֶצְבָּעוֹ לִכְלוּב הַתּוּכִּי וּמַנִּיחַ לְצִיפּוֹר לִנְשׁוֹךְ אֶת אֶצְבָּעוֹ עַד זוֹב דָּם תַּחַת מַבָּטִי, מַבִּיט בִּי בְּלִי לְשַׁנּוֹת אֶת הַבָּעַת פָּנָיו לַמְרוֹת הַכְּאֵב שֶׁוַּודַּאי חָשׁ. וְלִפְעָמִים הָיָה מִתְיַישֵּׁב לִידֵי סְתָם כָּךְ עִם אֵיזֶה צַעֲצוּעַ וּמַגִּישׁ לִי אוֹתוֹ.
לֹא שָׁאַלְתִּי עַל אָבִיו. בִּמְקוֹם זֶה שָׁאַלְתִּי אֶת עַצְמִי שְׁאֵלוֹת עַל אָבִי שֶׁלִּי, שֶׁבְּיַלְדוּתִי תָּמִיד גָּרַם לִי לְהַרְגִּישׁ כְּנֵטֶל כָּבֵד, כַּדּוּר בַּרְזֶל כָּבוּל בְּשַׁרְשֶׁרֶת גַּסָּה לְרַגְלוֹ, וּכְשֶׁעָזַב הוֹתִיר אוֹתִי עִם תְּחוּשַׁת אַשְׁמָה שֶׁלֹּא הִשְׁתַּחְרַרְתִּי מִמֶּנָּה מֵעוֹלָם.
לֹא הִתְנַחְמַדְתִּי אֶל הַיֶּלֶד הַזֶּה. גַּם לֹא יָדַעְתִּי אֵיךְ וְלֹא רָצִיתִי בְּכָךְ. הִתְבּוֹנַנְתִּי בּוֹ בְּעִיקָּר מִתּוֹךְ סַקְרָנוּת, כְּאִילּוּ נִיתְּנָה לִי בְּמִקְרֶה הִזְדַּמְּנוּת לְהִתְבּוֹנֵן בְּעַצְמִי בְּתוֹסֶפֶת הַזְּכוּת לְהִתְעָרֵב בְּנִיסּוּי. לְשַׁבֵּשׁ אוֹתוֹ בְּמֵזִיד. כְּשֶׁעָשִׂיתִי דְּבַר מָה תַּחַת הַשְׁגָּחָתוֹ, תָּהִיתִי אִם הַדָּבָר יַשְׁפִּיעַ עָלָיו לְתָמִיד, יִיקַּח חֵלֶק בְּעִיצּוּב שֶׁל אִישִׁיּוּתוֹ. כְּמוֹ בְּאַחַת הַפְּעָמִים שֶׁאִמּוֹ יָצְאָה לְסִידּוּרִים וְהָלַכְתִּי אֶל מִרְפֶּסֶת הַמִּטְבָּח, פָּתַחְתִּי אֶת הַכְּלוּב, תָּפַסְתִּי אֶת הַתּוּכִּי בְּיָדִי וּמָחַצְתִּי אֶת מַפְרַקְתּוֹ בֵּין אֶצְבְּעוֹתַי מוּל עֵינָיו הַמִּשְׁתָּאוֹת. אַחֵר כָּךְ הִנַּחְתִּי אֶת הַגּוּפָה הַשְּׁמוּטָה עַל רִצְפַּת הַכְּלוּב. הַיֶּלֶד הִבִּיט בָּהּ, אֲבָל לֹא מִתּוֹךְ אֵיזֶה צַעַר צָפוּי אֶלָּא מִתּוֹךְ אוֹתָהּ פְּלִיאָה סַקְרָנִית שֶׁגִּילִּיתִי אֲנִי כְּיֶלֶד לְנוֹכַח יְצוּר שֶׁרֶגַע הָיוּ בּוֹ חַיִּים וּבְמִשְׁנֵהוּ כְּבָר לֹא. הוּא הִכְנִיס יָד אֶל הַכְּלוּב, נָגַע בְּפֶגֶר הַצִּיפּוֹר בְּאֶצְבָּעוֹ, נָשַׁם נְשִׁימָה עֲמוּקָּה, הִבִּיט בְּעֵינֵי וּבַפַּעַם הָרִאשׁוֹנָה וְהָאַחֲרוֹנָה חִייֵּךְ אֵלַי.
 

 




https://www.shortstoryproject.com/he/story/%d7%94%d7%99%d7%9c%d7%93/
#אוּרְבָּנִי#בְּדִידוּת#גַּבְרִיּוּת#יְחָסִים#נִיכּוּר#תִּסְכּוּל