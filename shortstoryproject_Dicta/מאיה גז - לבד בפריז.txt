"מַדְמוּאָזֵל, מַדְמוּאָזֵל, הִתְעוֹרַרְתָּ? מַדְמוּאָזֵל, קוֹמִי. הִרְתַּחְתִּי מַיִם. בּוֹאִי לִשְׁתּוֹת קְצָת תֶּה."
בַּבּוֹקֶר הַהוּא, אֲנִי זוֹכֶרֶת, הָעִיר הָיְתָה קְפוּאָה. הִתְעוֹרַרְתִּי לְקוֹל נְקִישׁוֹת וּקְרִיאוֹת וְהִרְגַּשְׁתִּי אֶת הַקּוֹר בָּאוֹזְנַיִים עוֹד לִפְנֵי שֶׁיָּצָאתִי מֵהַמִּיטָּה. הַמַּרְזְבִים שֶׁל הַבִּנְיָין קִרְקְשׁוּ וּמַיִם שֶׁהוּדְּחוּ עָלוּ וְיָרְדוּ בְּצִינּוֹרוֹת. קוֹלוֹת נָבְעוּ מִתּוֹךְ הַפִּיר הַפְּנִימִי שֶׁל הַבִּנְיָין, כְּמוֹ עוֹלִים מִתּוֹךְ תְּהוֹם. קוֹלוֹת יְקִיצַת הַשְּׁכֵנִים, יְרִיקוֹת, פִּיהוּקִים, זֶרֶם שֶׁתֶן, גַּזִּים שֶׁל לַיְלָה שֶׁעָזְבוּ אֶת הַגּוּף.
אֲנִי הֲכִי צְעִירָה בַּבִּנְיָין הַזֶּה וַהֲכִי בּוֹדְדָה. אֶת כָּל הַזְּקֵנִים מְבַקְּרִים נְצִיגִים שֶׁל הַבִּיטּוּחַ הַלְּאוּמִּי וּלְעִתִּים רְחוֹקוֹת בְּנֵי מִשְׁפָּחָה.
אֲנִי שׂוֹנֵאת אֶת הַזְּקֵנִים הָאֵלֶּה. בְּעִיקָּר אֶת זֶה שֶׁהָעִיר אוֹתִי הַבּוֹקֶר וְקָרָא לִי לָבוֹא לִשְׁתּוֹת אֶצְלוֹ תֶּה. הֵם נוֹעֲלִים אֶת דֶּלֶת הַבַּיִת שֶׁלָּהֶם לְאַט, הוֹלְכִים לְאַט, לוֹחֲצִים עַל כַּפְתּוֹר הַמַּעֲלִית לְאַט, צוֹעֲדִים לְאַט לְאַט בַּמְּבוֹאָה שֶׁל הַבִּנְיָין וְאוֹמְרִים שָׁלוֹם אִיטִּי לְקוֹנְסִיֵּירְז'.
אֲנִי אוֹהֶבֶת לַעֲקוֹף אוֹתָם כְּמוֹ רוּחַ סְעָרָה. "בּוֹנְז'וֹר מַדְמוּאָזֵל," הֵם צוֹעֲקִים לִי מֵרָחוֹק וַאֲנִי עוֹנָה "בּוֹנְז'וֹר מִדְאָם, בּוֹנְז'וֹר מָיסִיָּיה." רַק שֶׁלֹּא יַעַצְרוּ אוֹתִי כְּדֵי לְדַבֵּר. זֶה יִקַּח שָׁעוֹת. רַק שֶׁלֹּא יַעַצְרוּ אוֹתִי לְדַבֵּר. זֶה מַסְרִיחַ.
אֲנִי לֹא מְבִינָה לָמָּה הֵם לֹא מִתְקַלְּחִים. תָּמִיד עוֹלֶה מֵהֶם רֵיחַ שֶׁל נַפְטָלִין, אוֹ סֵירָחוֹן שֶׁל מִי שֶׁלֹּא צִחְצַח שִׁינַּיִים בַּבּוֹקֶר. הֵם לֹא מְכַבְּסִים אֶת הַבְּגָדִים שֶׁלָּהֶם. יֵשׁ לָהֶם רֵיחַ שֶׁל כַּפּוֹת רַגְלַיִים שֶׁהָיוּ אֲרוּזוֹת יוֹם שָׁלֵם בְּגַרְבַּיִים וּבְנַעֲלַיִים גְּבוֹהוֹת, בְּיוֹם קַיִץ חַם. אֲנִי עוֹצֶרֶת אֶת הַנְּשִׁימָה כְּשֶׁאֲנִי עוֹבֶרֶת  לְיָדָם, פּוֹתַחַת מַהֵר אֶת דֶּלֶת הָעֵץ הַכְּבֵדָה שֶׁל הַבִּנְיָין וּבוֹרַחַת הַחוּצָה.
בְּנִיגּוּד אֲלֵיהֶם, אֶצְלִי הַכֹּל זָרִיז. קַר בַּחוּץ, אָז אֲנִי מַתְחִילָה לִצְעוֹד מַהֵר כְּדֵי לְהִתְחַמֵּם. גֶּשֶׁם יָרַד בַּלַּיְלָה וְהַמַּגָּפַיִים שֶׁלִּי, שֶׁעֲשׂוּיִים מִגּוּמִי מַשְׁמִיעִים פִּיצוּצִים קְטַנִּים עַל הַמִּדְרָכָה. אֲנִי רָצָה קְצָת. קָפוּא בַּחוּץ וְהָעִיר עוֹד לֹא מַמָּשׁ הִתְעוֹרְרָה. אֲנִי מְרִיחָה אֶת הַשֶּׁלֶג שֶׁיַּתְחִיל לָרֶדֶת עוֹד מְעַט. אֲנִי נִמְצֵאת פֹּה רַק חוֹדֶשׁ אֲבָל כְּבָר פִּיתַּחְתִּי מְיוּמָּנוּת לְהָרִיחַ אֶת הַשֶּׁלֶג לִפְנֵי שֶׁהוּא יוֹרֵד.
אֲנִי חוֹשֶׁבֶת עַל זֶה שֶׁכְּבָר 29 יָמִים לֹא קִייַּמְתִּי שִׂיחָה שֶׁל יוֹתֵר מֵאַרְבַּע מִילִּים עִם מִישֶׁהוּ בָּעִיר הַזֹּאת. וְעַד כַּמָּה שֶׁזֶּה מוּזָר, זֶה עוֹשֶׂה לִי טוֹב. אֲנִי מַרְגִּישָׁה שֶׁאֲנִי תּוֹפֶסֶת פָּחוֹת מָקוֹם בָּעוֹלָם. נוֹשֶׁמֶת פָּחוֹת. שׁוֹאֶפֶת פָּחוֹת וּפוֹלֶטֶת פָּחוֹת.
הָעִיר מַתְחִילָה לְהִתְעוֹרֵר וְהִנֵּה אֲנִי כְּבָר מַגִּיעָה לְסוֹרְבוֹן. אֲנִי חוֹלֶפֶת מַהֵר עַל פְּנֵי הַשּׁוֹמֵר שֶׁעוֹמֵד בְּלִי לָזוּז בְּמַדִּים כְּחוּלִּים וְכוֹבַע תּוֹאֵם, אֲפִילּוּ לֹא טוֹרַחַת לְהַצִּיג בְּפָנָיו אֶת תְּעוּדַת הַסְּטוּדֶנְטִית שֶׁלִּי. שֶׁלֶג מַתְחִיל לָרֶדֶת בַּחוּץ, בַּהַתְחָלָה בְּזַרְזִיף קָטָן וְאָז בַּחֲתִיכוֹת גְּדוֹלוֹת. אֲנִי מִסְתַּכֶּלֶת עַל הַשֶּׁלֶג מִתּוֹךְ הָאוּלָם הַחַם וְרוֹאֶה שֶׁהַחַלּוֹנוֹת מִתְכַּסִּים בְּאֵדִים וְשֶׁהַשֶּׁלֶג לְאַט לְאַט נֶעֱלַם תַּחַת מַעֲטָה לָבָן וְחִיוֵּור. הַסְּטוּדֶנְטִים שֶׁיּוֹשְׁבִים לִידֵי נוֹשְׁמִים בִּכְבֵדוּת. אֲנִי מְרִיחָה שֶׁכַּמָּה מֵהֶם שָׁתוּ קָפֶה הַבּוֹקֶר. אֲחֵרִים לֹא הִכְנִיסוּ דָּבָר לְפֹה וְהַצְחָנָה עוֹלֶה מֵהֶם עִם כָּל נְשִׁימָה. תַּנּוּרֵי הַגַּז מְחַמְּמִים בְּמֵרְץ. אֲנִי מַתְחִילָה לְקַלֵּף אֶת שִׁכְבוֹת הַבְּגָדִים.
מִתְחַשֵּׁק לִי לְהָקִיא.
הַיּוֹם הַזֶּה קָצָר. בַּצָּהֳרַיִים אֲנִי מַתְחִילָה לַעֲשׂוֹת אֶת דַּרְכִּי בַּחֲזָרָה הַבַּיְתָה דֶּרֶךְ הָרְחוֹבוֹת הַקְּטַנִּים. הַשֶּׁלֶג מַמְשִׁיךְ לָרֶדֶת. אֲנִי מַגִּיעָה לִמְבוֹאָה שֶׁל הַבִּנְיָין, מְכוּסֶּה בִּפְתִיתִים לְבָנִים וּמְחַיֶּיכֶת. הַשֶּׁלֶג עוֹשֶׂה לִי טוֹב. הַקּוֹנְסִיֵּירְז' עוֹמֶדֶת שָׁם, מְחַיֶּיכֶת אֵלַי בַּחֲזָרָה חִיּוּךְ עָצוּב.
"מָה קָרָה?" אֲנִי שׁוֹאֶלֶת אוֹתָהּ.
"הוֹ, מַדְמוּאָזֵל," הִיא קוֹרֵאת בַּפָּאתוֹס. "הַשָּׁכֵן שֶׁלְּךָ, זֶה שֶׁאוֹהֵב אוֹתְךָ, זֶה שֶׁמַּזְמִין אוֹתְךָ לִשְׁתּוֹת תֶּה. הוּא מֵת הַבּוֹקֶר."



https://www.shortstoryproject.com/he/story/%d7%9c%d7%91%d7%93-%d7%91%d7%a4%d7%a8%d7%99%d7%96/
#אֲוִוירָתִי#אוּרְבָּנִי#בְּדִידוּת#הִתְבַּגְּרוּת#זְקֵנָה#יִשְׂרְאֵלִי#מָוֶות#נִיכּוּר