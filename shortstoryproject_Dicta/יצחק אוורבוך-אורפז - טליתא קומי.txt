בְּסֶפְּטֶמְבֶּר הַכּוֹל מְחַפְּשִׂים דִּירוֹת. בִּמְיוּחָד בִּירוּשָׁלַיִם. בִּמְיוּחָד סְטוּדֶנְטִים. זוֹ הָעוֹנָה הַטּוֹבָה שֶׁל יוֹחָנָן דְּבִיר, מְשַׁפֵּץ דִּירוֹת וּבַעְלָן שֶׁל כַּמָּה מֵהֶן. שְׁתֵּי דִּירוֹת קְטַנּוֹת שֶׁשִּׁיפֵּץ בַּנַּחֲלָאוֹת הִשְׂכִּיר מִיָּד, בְּ-400 דּוֹלָר כָּל אַחַת. כְּבָר עָמַד לְהַשְׂכִּיר אֶת הַשְּׁלִישִׁית, דִּירַת חֶדֶר בִּרְחוֹב אַבּוּלְעַפְיָה, בְּ-300 דּוֹלָר, אֲבָל לִפְנֵי שֶׁחָתַם צִילְצֵל אֵלָיו חַיִּימְקָה לֵוִין מִתֵּל אָבִיב וְאָמַר לוֹ: "שְׁמַע. אוּלַי יֵשׁ לְךָ מַשֶּׁהוּ בִּשְׁבִיל בָּתֵּי. הִיא הִתְקַבְּלָה בִּבְצַלְאֵל וְהִיא צְרִיכָה דִּירַת חֶדֶר."
יוֹחָנָן אָמַר "כֵּן." לְלֹא הִיסּוּס.
חַיִּימְקָה לֵוִין עֵזֶר לְיוֹחָנָן כְּשֶׁזֶּה הָאַחֲרוֹן הָיָה בְּצָרָה גְּדוֹלָה. הוּא הִתְאַהֵב. פִּתְאוֹם הֵבִין מָה זֶה עַזָּה כְּמָוֶות. וְהַנַּעֲרָה – גִּימְנֵזִיסְטִית. הוּא חָדַל לַעֲבוֹד וְהִתְרוֹצֵץ כְּמוֹ סַהֲרוּרִי. יוֹם אֶחָד הִתְחִיל לְהִתְעַנְיֵין בְּ"מִגְדַּל שָׁלוֹם", מִסְתּוֹבֵב סְבִיב וְסוֹפֵר אֶת הַקּוֹמוֹת. חַיִּימְקָה הָלַךְ אִתּוֹ, אָכַל אִתּוֹ, סֵירֵב לְהַשְׁאִיר אוֹתוֹ לְבַד. וְכָל הַזְּמַן מְסַפֵּר לוֹ מַעֲשִׂיּוֹת זְווֹעָה עַל זֶה וְעַל זֶה וְאֵיךְ שֶׁכּוּלָּם, תּוֹדָה לָאֵל, בְּסוֹף נִשְׁאֲרוּ בַּחַיִּים. וְהִסְתַּדְּרוּ בִּכְלָל לֹא רַע. פַּעַם אַחַת אֲפִילּוּ קָפַץ לְמַעֲנוֹ לִבְרֵיכַת גּוֹרְדּוֹן. הוּא צָעַק "נִמְאַס לִי!" וְקָפַץ לַמַּיִם הָעֲמוּקִּים. הוּא לֹא יָדַע לִשְׂחוֹת. יוֹחָנָן כַּמּוּבָן קָפַץ אַחֲרָיו וְחִילֵּץ אוֹתוֹ. אַחֵר כָּךְ הִתְבָּרֵר שֶׁחַיָּימְקָה הָיָה פַּעַם אַלּוּף הַנּוֹעַר בִּשְׂחִיָּיה, לֹא חָשׁוּב. הוּא פָּשׁוּט לֹא נָתַן לוֹ לְהִישָּׁאֵר לְבַד. זֶה הָיָה לִפְנֵי אַרְבַּע שָׁנִים. יוֹחָנָן הִתְגַּבֵּר, וּלְבַסּוֹף גַּם הִתְחַתֵּן (וְהִתְגָּרֵשׁ שׁוּב). הֵם לֹא הִרְבּוּ לְהִתְרָאוֹת. אֲבָל יוֹחָנָן שָׁמַר בְּלִבּוֹ מָקוֹם חַם בִּשְׁבִיל הָאִישׁ הַזֶּה, חַיִּימְקָה. וּכְשֶׁזֶּה צִילְצֵל וּבִיקֵּשׁ בִּשְׁבִיל בִּתּוֹ, רָאָה לִפְנֵי עֵינָיו מִיָּד אֶת פַּרְצוּפוֹ הַקִּמְחִי, אֶת צְחוֹקוֹ הָרַךְ, וְאֶת חֲנִיכָיו הַחֲשׂוּפִים בְּקִידְמַת פִּיו. בְּתוֹקֶף סֵירֵב לִשְׁתּוֹל לוֹ שִׁינַּיִים אוֹ לְסַדֵּר לוֹ תּוֹתָב. הוּא טָעַן שֶׁאֵין לוֹ כֶּסֶף בִּשְׁבִיל זֶה, שֶׁדְּמֵי הַמְּזוֹנוֹת שֶׁהוּא מְשַׁלֵּם בְּעַד שְׁתֵּי בְּנוֹתָיו אוֹכְלִים לוֹ אֶת כָּל הַמַּשְׂכּוֹרֶת שֶׁהוּא מוֹצִיא מֵהוֹרָאַת מָתֵמָטִיקָה בְּבֵית סֵפֶר לִבְחִינוֹת אֶקְסְטֶרְנִיּוֹת. בִּנְקוּדָּה זֹאת לֹא הֶאֱמִין לוֹ יוֹחָנָן. לְפִי דַּעְתּוֹ שֶׁל יוֹחָנָן, יָדַע חַיִּימְקָה שֶׁחֲנִיכָיו הַחֲשׂוּפִים הֵם חֵלֶק מֵחֵן הַזְּקוּנִים שֶׁלּוֹ. כָּךְ אוֹ כָּךְ, יוֹחָנָן הָיָה מַמָּשׁ מְאוּשָּׁר שֶׁהִנֵּה נִיתְּנָה בְּיָדוֹ הִזְדַּמְּנוּת לִגְמוֹל לוֹ. אַף פַּעַם לֹא רָאָה אֶת בְּנוֹתָיו שֶׁל חַיִּימְקָה.
"שְׁמָהּ דָּנָה." אָמַר חַיִּימְקָה לֵוִין. "תַּכִּיר אוֹתָהּ מִיָּד. תִּרְאֶה אַחַת תְּמִימָה כָּזֹאת עִם עֵינַיִים גְּדוֹלוֹת."
נִקְבַּע שֶׁיּוֹחָנָן יִפְגּוֹשׁ אֶת דָּנָה כְּבָר לְמָחֳרָת בְּשָׁעָה שֶׁבַע בָּעֶרֶב לְיַד טְלֵיתָא קוֹמִי, כְּדֵי לְהַרְאוֹת לָהּ אֶת הַדִּירָה וְלָתֵת לָהּ אֶת הַמַּפְתֵּחַ.
"כַּמָּה?" שָׁאַל חַיִּימְקָה.
"אַל תַּעֲלִיב אוֹתִי. כֶּסֶף אַחֵר כָּךְ."

שְׁעוֹן הַיָּד שֶׁלּוֹ מִיהֵר. לִפְעָמִים עֶשֶׂר דַּקּוֹת לִפְעָמִים עֶשְׂרִים דַּקּוֹת. זֶה לֹא הִפְרִיעַ לוֹ. הוּא אָהַב לְהַרְגִּישׁ אֶת עַצְמוֹ רָץ לִפְנֵי הַזְּמַן. הוּא לָקַח עָלָיו אֶת תִּיק הַכָּתֵף שֶׁלּוֹ, אֲבָל בִּמְקוֹם לִלְבּוֹשׁ אֶת הַגִּ'ינְס הָרְגִילִים, שֶׁשִּׁימְּשׁוּ לוֹ גַּם כְּבִגְדִי עֲבוֹדָה, לָבַשׁ חוּלְצַת פַּסִּים וּמִכְנְסֵי כּוּתְנָה רְחָבִים. גַּם בָּדַק אֶת זְקָנוֹ אַחֵר הַגִּילּוּחַ, הָרֵיחַ בְּבָתֵּי הַשֶּׁחִי לְאַחַר הַמִּקְלַחַת וּסְרָק אֶת שְׂעָרוֹת רֹאשׁוֹ הַקְּצָרוֹת וְהַחֲזָקוֹת, וּלְפֶתַע עָלְתָה בְּמוֹחוֹ הַמַּחֲשָׁבָה, וְהוּא אֲפִילּוּ לֹא הוּפְתַּע, שֶׁהוּא מִתְכּוֹנֵן לְבַלֶּיְינְדֵּיְיט.
אֲבָל אֶת הַתְּכוּלָה שֶׁל תִּיק הַכָּתֵף לֹא שִׁינָּה. הַפְּלַאיְיר וְהַמַּבְרֵג הַקְּבוּעִים, שֶׁיִּהְיוּ, אַף פַּעַם אֵין לָדַעַת. אֵיךְ שֶׁלֹּא תִּסְתּוֹבֵב, כָּל תִּיקּוּן אוֹ שִׁיפּוּץ, גָּדוֹל אוֹ קָטָן, אַתָּה מַתְחִיל בָּאֵלֶּה.
וְהָיְיתָה בְּתִיק הַכָּתֵף שֶׁלּוֹ מַחְבֶּרֶת עָבָה בִּכְרִיכָה קָשָׁה שְׁחוֹרָה, שֶׁעַל הַדַּף הָרִאשׁוֹן שֶׁלָּהּ, מִתַּחַת לְמִלָּה "יוֹמָן", כָּתוּב בִּדְיוֹ יְרוּקָּה תַּאֲרִיךְ הַפְּתִיחָה, וְיוֹתֵר לֹא כָּתוּב בָּהּ דָּבָר. וְהָיָה שָׁם סֵפֶר דַּק בְּהוֹצָאַת הָאוּנִיבֶרְסִיטָה הַמְּשׁוּדֶּרֶת בִּכְרִיכָה רַכָּה בְּצֶבַע קוּבָּאלֶט, כְּצֶבַע מְכוֹנִית הֲסוּבָּארוּ שֶׁלּוֹ, שֶׁעִנְיָינוֹ תּוֹרַת הַקְּוַואנְטִים. גּוֹרַל הַיְּקוּם הִדְאִיג אוֹתוֹ לָאַחֲרוֹנָה.
מְצוּיָּד בְּכָל אֵלֶּה, קָפַץ לְטַלְיְתָא קוֹמִי. הַשָּׁעוֹן שֶׁל טְלֵיתָא קוֹמִי הֶרְאָה שֵׁשׁ וּשְׁלוֹשִׁים. הוּא הַשָּׁוֶוה עִם שְׁעוֹן הַיָּד שֶׁלּוֹ, שֶׁהֶרְאָה שֵׁשׁ וְאַרְבָּעִים. הוּא סָמַךְ עַל הַשָּׁעוֹן שֶׁל טְלֵיתָא קוֹמִי, מָה שֶׁהוֹתִיר בְּיָדוֹ זְמַן מַסְפִּיק לְשַׁכְפֵּל מַפְתֵּחַ לְבִתּוֹ שֶׁל חַיִּימְקָה לֵוִין, שֶׁבְּעֵינֵי רוּחוֹ הִצְטַיְּירָה כְּנַעֲרָה שַׁבְרִירִית וְחִיוֶּורֶת, מְדַבֶּרֶת בִּלְחִישָׁה וְעֵינֶיהָ הַגְּדוֹלוֹת וְהָרַכּוּת מְלַטְּפוֹת אֶת פָּנָיו בְּבַיְישָׁנוּת.
בְּעֵרֶךְ בְּשָׁעָה שֶׁיּוֹחָנָן גָּמַר לְצַיֵּיר לוֹ בְּעֵינֵי רוּחוֹ אֶת דְּמוּתָהּ שֶׁל הַנַּעֲרָה שֶׁהוּא עָתִיד לִפְגּוֹשׁ לְיַד טְלֵיתָא קוֹמִי, סִייֵּם הָאִישׁ לְשַׁכְפֵּל אֶת הַמַּפְתֵּחַ. יוֹחָנָן אָהַב אֶת זֶה, אֶת תּוֹאַם הַזְּמַנִּים, זֶה נִרְאֶה לוֹ כְּשָׂרִיד שֶׁל עוֹלָם הַרְמוֹנִי נִכְסָף, שֶׁהָיָה פַּעַם וְאָבַד. הָיְיתָה בְּכָךְ גַּם הַבְטָחָה לִפְגִישָׁה מוּצְלַחַת. הוּא חִיפֵּשׂ לָהּ מַחְזִיק מַפְתְּחוֹת וּמָצָא מֵדַלְיוֹן מוּזְהָב עִם מָדוֹנָה. הוּא שֵׂיעָר שֶׁהִיא תִּרְצֶה מָדוֹנָה. הוּא עַצְמוֹ תִּיעֵב אֶת מָדוֹנָה. שֶׁיִּכְפּוֹל הַמַּפְתֵּחַ עָלָה לוֹ אַרְבָּעָה שְׁקָלִים. מַחֲזִיק הַמַּפְתְּחוֹת שְׁמוֹנָה. זֶה נִרְאֶה לוֹ מוּגְזָם, וְכִמְעַט קָנָה מַחְזִיק מַפְתְּחוֹת דְּמוּי נַעַל הוֹלַנְדִּית בְּאַרְבָּעָה שְׁקָלִים, אֲבָל בָּרֶגַע הָאַחֲרוֹן, לְמַעַן חַיִּימְקָה לֵוִין, הֶחְלִיט לִקְנוֹת בְּכָל זֹאת אֶת הַמֵּדַלְיוֹן עִם מָדוֹנָה.
רֶגֶשׁ נִפְלָא שֶׁל נְדִיבוּת הֵצִיף אוֹתוֹ. הוּא לֹא בְּדִיּוּק יָדַע מָה לַעֲשׂוֹת בּוֹ. הוּא הִפִּיל שֶׁקֶל שָׁלֵם לְתוֹךְ תֵּיבַת הַכִּינּוֹר שֶׁל נַגַּן רְחוֹב, וְצִילְצַל אֶל אֶחָד מִשְּׁנֵי דַּיָּירָיו, עוֹלֶה חָדָשׁ מֵרוּסְיָה, וְשָׁאַל אוֹתוֹ בְּמָה יוּכַל לַעֲזוֹר. הָעוֹלֶה אָמַר: "הַכּוֹל. הַכּוֹל. נִיֶּיהָ חָרְשׁוּ." יוֹחָנָן הִבְטִיחַ לָבוֹא לִרְאוֹת מָה אֶפְשָׁר לַעֲשׂוֹת. אוּלַי עוֹד הָעֶרֶב. הוּא כַּמּוּבָן יָדַע שֶׁצָּרִיךְ לְתַקֵּן אֶת הַבְּרָזִים, אֲבָל הַנִּיסָּיוֹן שֶׁלּוֹ כְּבַעַל בָּתִּים לִימֵּד אוֹתוֹ שֶׁאִם הוּא לֹא יְתַקֵּן, הַדַּיָּיר יְתַקֵּן. אֶלָּא שֶׁהַדַּיָּיר, שֶׁלֹּא פֵּירֵשׁ נָכוֹן אֶת כַּוּוֹנָתוֹ הַטּוֹבָה שֶׁל בַּעַל הַבַּיִת, אָמַר מַשֶּׁהוּ בְּרוּסִית שֶׁנִּשְׁמַע לְיוֹחָנָן כִּקְלָלָה.
יוֹחָנָן חָשַׁב שֶׁזֶּה לֹא הוֹגֵן. אֲבָל הוּא גָּמַר בְּלִבּוֹ שֶׁזֶּה לֹא יְקַלְקֵל לוֹ אֶת הַפְּגִישָׁה. הוּא חָזַר לְרַחֲבַת טְלֵיתָא קוֹמִי. עַל זְרוֹעוֹ נָשָׂא מְעִיל רוּחַ שָׁחוֹר. כְּתֵל אֲבִיבִי מִלֵּידָה הִתְיַיחֵס בָּאִי אֵמוּן לְמֶזֶג הָאֲוִויר הַיְּרוּשַׁלְמִי; פִּתְאוֹם בְּאֶמְצַע הַקַּיִץ, וּבִמְיוּחָד בַּמָּקוֹם הַזֶּה, נוֹפֶלֶת עָלֶיךָ רוּחַ מַקְפִּיאָה. גַּם בְּלִי רוּחַ, עַכְשָׁיו סֶפְּטֶמְבֶּר, וְעַרְבֵי סֶפְּטֶמְבֶּר בִּירוּשָׁלַיִם פֵּירוּשָׁם סְוֵודֵרִים וּמְעִילֵי רוּחַ.
טְלֵיתָא קוֹמִי הוּא מָקוֹם שֶׁבּוֹ נִפְגָּשִׁים כּוּלָּם עִם כּוּלָּם, וּבִמְיוּחָד בַּשָּׁעָה הַזֹּאת. הָאוֹר קִיבֵּל מִין צֶבַע כַּחְלוּלִי – תָּמִיד עָמַד נִדְהָם בִּפְנֵי הַצֶּבַע הַזֶּה שֶׁל הָאוֹר בִּירוּשָׁלַיִם, בְּעֶשֶׂר הַדַּקּוֹת הָאַחֲרוֹנוֹת שֶׁלִּפְנֵי הִתְעַבּוּת הַחוֹשֶׁךְ. אוּלַי יַסְפִּיק לְהִיפָּגֵשׁ בְּתוֹךְ הַכָּחוֹל. עַכְשָׁיו רָאָה אוֹתָהּ בִּדְמוּת בּוּבַּת מֶשִׁי יַפָּנִית. חִיוְורוֹן מָוֶות עָבַד טוֹב עַל הַהוֹרְמוֹנִים שֶׁלּוֹ. הוּא שָׂמֵחַ שֶׁנִּיתְּנָה לוֹ הִזְדַּמְּנוּת לְגַלּוֹת אֶת הַצַּד הַזֶּה שֶׁבּוֹ. לֹא רַק שֶׁיִּיתֵּן לָהּ אֶת מַחֲזִיק הַמַּפְתְּחוֹת הַמּוּזְהָב וְהַמְּשׁוּבָּץ נוֹצְצִים, הוּא יַרְאֶה לָהּ אֶת הַדִּירָה וְיִשְׁאַל אוֹתָהּ מָה חָסֵר לָהּ בַּדִּירָה, וְאָז, לְאַחַר שֶׁתִּמְנֶה בְּבַיְישָׁנוּת מָה חָסֵר לָהּ, יֹאמַר לָהּ, כִּבְדֶרֶךְ אַגַּב: "עַל חֶשְׁבּוֹן בַּעַל הַבַּיִת".
הוּא אָהַב אֶת זֶה, אֶת הַמַּחֲשָׁבוֹת הָאֵלֶּה. הוּא רָצָה לִבְכּוֹת. דְּבָרֶיהָ שֶׁל גְּרוּשָׁתוֹ עוֹד צִילְצַלּוֹ בְּאוֹזְנָיו ("אַתָּה חוֹשֵׁב רַק עַל עַצְמְךָ"), וּלְנוֹכַח כָּל הַשֶּׁפַע הַזֶּה שֶׁהוּא הוֹלֵךְ לְהַעְתִּיר עַל בִּתּוֹ שֶׁל יְדִידוֹ, נִתְקַף בְּפֶרֶץ גּוֹאֶה שֶׁל אַהֲבָה עַצְמִית. אַחֲרֵי זְמַן רַב שֶׁהוּא מְטַמְטֵם אֶת עַצְמוֹ בְּשִׁיפּוּצֵי בָּתִּים וּבְהַשְׂכָּרַת דִּירוֹת, וְכֵן בִּדְאָגָה עַרְטִילָאִית לְגוֹרַל הַיְּקוּם – הִנֵּה חָשׁ שֶׁרוּחוֹ טוֹבָה עָלָיו, וְהוּא כִּמְעַט מְאוּשָּׁר.
הַשָּׁעוֹן עַל יָדוֹ הֶרְאָה שֶׁבַע וְעֶשֶׂר דַּקּוֹת. עוֹד עֶשֶׂר דַּקּוֹת לְפָחוֹת, אָמַר לְעַצְמוֹ. אוּלַי חֲמֵשׁ עֶשְׂרֵה. הוּא צָפָה שָׁעָה יָפָה, וּבֵינְתַיִים, בְּמִין לְהִיטוּת, עַד כֹּה כִּמְעַט לֹא מוּכֶּרֶת לוֹ, לַעֲשׂוֹת לְמַעַן הָאֲחֵרִים, נִיגַּשׁ אֶל קְבוּצָה אַחַת קוֹלָנִית בִּמְיוּחָד, שֶׁגָּעֲשָׁה בְּסָמוּךְ לִקְצֵה הַרְחָבָה, וְהִצִּיעַ לָהֶם לְהִתְוַוכֵּחַ בְּשֶׁקֶט. אֶחָד, שֶׁנָּשָׂא שֶׁלֶט עִם אִגְרוּף שֶׁל "כָּךְ", הִתְכּוֹפֵף וְשָׁאַג לְתוֹךְ פָּנָיו: "אַתָּה בְּעַד אוֹ נֶגֶד?"
יוֹחָנָן חָשַׁב שֶׁהָאִישׁ מִתְבַּדֵּחַ, אֲבָל פַּחַד לִצְחוֹק. בְּמֶרְחָק כַּמָּה פְּסִיעוֹת מִשָּׁם עָמַד אֶחָד בֵּטִי שֶׁיֶּרֶט וּבְמִכְנָסַיִים קְצָרִים וּמִילְמֵל: "no more war no more bloodshed". יוֹחָנָן רָצָה לוֹמַר לָהֶם, שֶׁעַכְשָׁיו, כַּאֲשֶׁר הָעוֹלָם מִמֵּילָא עוֹמֵד לִקְרוֹס, מָה הַטַּעַם לַעֲסוֹק בִּקְטַנּוֹת. בְּעִיקָּר רָצָה לִצְעוֹק: אֲנִי מְאוּשָּׁר! אֲנִי מְאוּשָּׁר!
אֲבָל הַבִּרְיוֹן הַהוּא, שֶׁלֹּא יָדַע אֵיךְ לְפָרֵשׁ אֶת מִלְמוּלָיו שֶׁל הָאִישׁ הַמּוּזָר – אֲשֶׁר בְּרֶגַע זֶה פָּרַשׁ אֶת יָדָיו כִּמְבַקֵּשׁ לַחֲבוֹק אֶת הָעוֹלָם – הוֹרִיד עָלָיו רֹאשׁ כָּבֵד עִם שְׁאָגָה:
"אַתָּה בְּעַד אוֹ נֶגֶד?"
הַשְּׁאֵלָה הָיְיתָה בְּהֶחְלֵט בִּלְתִּי הוֹגֶנֶת. יוֹחָנָן רָאָה סִיקְרִיק נִשְׁלַף מִתַּחַת לְחוּלְצָתוֹ הַמִּתְנַפְנֶפֶת שֶׁל הָעֲנָק הַמְּשׁוּרְיָין בַּעַל פְּנֵי הַקּוֹבָּאלֵט הַמְּאַיֵּים עַל הָעוֹלָם. בְּלִבּוֹ הִצִּיעַ לוֹ לְהַסְדִּיר אֶת הָעִנְיָינִים עַל כּוֹס קָפֶה בְּ"עֲטָרָה", אֲבָל מִפְּאַת דְּחִיפוּת הָעִנְיָין, הִכְרִיז מִיָּד:
"אֲנִי בְּעַד אוֹ נֶגֶד."
יָדוֹ הַקְּמוּצָה לְאֶגְרוֹף שֶׁל הַשּׁוֹאֵל נִשְׁאֲרָה תְּלוּיָה בָּאֲוִויר, מָה שֶׁאִיפְשֵׁר לְיוֹחָנָן נְסִיגָה פָּחוֹת אוֹ יוֹתֵר מְסוּדֶּרֶת.
בְּהִתְרַחֲקוּ, בַּהֲלִיכָה לְאָחוֹר, הוֹדָה יוֹחָנָן בֵּינוֹ לְבֵין עַצְמוֹ שֶׁשְּׁאֵלָתוֹ שֶׁל אִישׁ הַקּוּבָּאלְט הָיָה בָּהּ צֶדֶק מְסוּיָּם, אִם לֹא בְּסִגְנוֹן כִּי אָז בַּמַּהוּת. אַף פַּעַם לֹא בֵּירֵר לְעַצְמוֹ עַד הַסּוֹף אִם הוּא בְּעַד אוֹ נֶגֶד מָה. זֶה נִרְאֶה לוֹ קְצָת לֹא לָעִנְיָין. לְמָשָׁל אִם תִּזְדַּמֵּן לוֹ בַּדֶּרֶךְ גִּימַנְזִיסְטִית עִם קוֹל מְלַחְשֵׁשׁ וְעֵינַיִים מְלַטְּפוֹת, הוּא לֹא יִשְׁאַל אֶת עַצְמוֹ בְּעַד אוֹ נֶגֶד, הוּא פָּשׁוּט יָמוּת בִּשְׁבִילָהּ.
דָּנָה לְמָשָׁל.
בְּרֶגַע זֶה קָלַט שֶׁהוּא מְצַיֵּיר לְעַצְמוֹ אֶת בִּתּוֹ שֶׁל חַיִּימְקָה הַטּוֹב כְּמִין כְּפִילָה שֶׁל הַגִּימַנְזִיסְטִית, שֶׁלְּמַעֲנָהּ כִּמְעַט הִפִּיל אֶת עַצְמוֹ מִמִּגְדַּל שָׁלוֹם. זֶה הִפְעִים אוֹתוֹ, וְהוּא לֹא מָצָא שׁוּם סִיבָּה טוֹבָה לְהֵיאָבֵק בַּדִּמְיוֹן הַפָּרוּעַ הַזֶּה. בְּאֵיזֶשֶׁהוּ מָקוֹם עָמוֹק בְּלִבּוֹ הָיָה תָּמִיד מוּכָן לִשְׁכּוֹחַ אֶת הַדִּירוֹת שֶׁלּוֹ וְאֶת דְּמֵי הַמְּזוֹנוֹת אֲשֶׁר הָפְכוּ אוֹתוֹ בְּעַל כּוֹרְחוֹ לְבַעַל בַּיִת שֶׁל דִּירוֹת לְהַשְׂכָּרָה וְאֶת הַדְּאָגָה הַבִּלְתִּי פּוֹסֶקֶת לְחוּרְבַּן הָעוֹלָם, שֶׁהִצְטַיְּירָה לוֹ בְּצוּרַת חוֹבֶרֶת בְּצֶבַע קובאלט הַנִּיתֶּזֶת מִתִּיקוֹ וּמִתְפּוֹצֶצֶת לְמִילְיוֹן פִּיסּוֹת נְיָיר צִבְעוֹנִיּוֹת – חֲגִיגָה אֲמִיתִּית! – וּלְהַתְחִיל אֶת הַרְפַּתְקַת הַמָּוֶות שֶׁלּוֹ מִן הַהַתְחָלָה.

כַּמָּה פְּרָטִים מוֹעִילִים עַל סִיפּוּר חַיָּיו שֶׁל יוֹחָנָן דְּבִיר:
יָתוֹם מֵאִימּוֹ מִגִּיל 6, תּוֹלַעַת סְפָרִים עַד גִּיל 16, יָתוֹם מֵאָבִיו מִגִּיל 16, שׁוּלְיָה שֶׁל קַבְּלַן שִׁיפּוּצִים מִגִּיל 16, כָּתַב שָׂדֶה שֶׁל "בַּמַּחֲנֶה" בְּשֵׁירוּתוֹ הַצְּבָאִי, שׁוֹמֵעַ חוֹפְשִׁי בְּחוּגִים לְמִיסְטִיקָה יְהוּדִית וּלְמִינְהַל עֲסָקִים בְּאוּנִיבֶרְסִיטַת תֵּל אָבִיב, חֲצִי שָׁנָה בְּקוּרְס לִשְׁזִירַת פְּרָחִים יַפָּנִית, שְׁנָתַיִים עוֹלֵה רֶגֶל לַמִּקְדָּשׁ בְּנֶפָּאל, מִשָּׁם הוּא חוֹזֵר מְזוּקָּן חַיְיכָנִי וְשַׁתְקָן, מִגִּיל 24 עוֹסֵק בַּעֲבוֹדוֹת מִזְדַּמְּנוֹת, וּבֵין עֲבוֹדָה לָעֲבוֹדָה שׁוֹכֵב עַל הַגַּב וּמְחַיֵּיךְ אֶל הַתִּקְרָה. לִפְעָמִים מַכְרִיז, לְבַד אוֹ בֵּין חֲבֵרִים מִזְדַּמְּנִים עַל כּוֹס בִּירָה, בִּתְגוּבָה עַל מְאוֹרָעוֹת דּוֹחֲקִים: "אִי אֶפְשָׁר לָדַעַת שׁוּם דָּבָר." כָּךְ עוֹבְרוֹת עָלָיו עֶשֶׂר שָׁנִים. בְּגִיל 34 נִדְחַף לְנִישּׂוּאִים עַל יְדֵי שְׁנַיִים מִמַּכָּרָיו, בְּעַצְמָם נְשׂוּאִים, שֶׁלֹּא יָכְלוּ לָשֵׂאת אֶת רַוּוֹקוּתוֹ הַמִּתְגָּרֶה, מִגִּיל 39 גָּרוּשׁ עִם יֶלֶד. בְּגִיל זֶה, יוֹם אַחֲרֵי הַגֵּירוּשִׁים, קָנָה מַחְבֶּרֶת עָבָה בִּכְרִיכָה קָשָׁה וְכָתַב מִתַּחַת לַמִּלָּה "יוֹמָן", הַמּוּדְפֶּסֶת בְּגָדוֹל: נִפְתַּח בְּ-15 בְּסֶפְּטֶמְבֶּר – 198 – יוֹחָנָן דְּבִיר. הַתַּאֲרִיךְ חָשׁוּב, כִּי הוּא יוֹם הוּלַּדְתּוֹ. אֲבָל יוֹחָנָן לֹא הֶאֱמִין בַּמַּזָּלוֹת וּבְהוֹרְסוֹקוֹפִים וְעַל כֵּן לֹא רָאָה שֶׁיֵּשׁ לַתַּאֲרִיךְ הַזֶּה מַשְׁמָעוּת שֶׁמֵּעֵבֶר לַתַּאֲרִיךְ עַצְמוֹ. מֵאָז הוּא נוֹשֵׂא עִמּוֹ אֶת הַמַּחְבֶּרֶת לְכָל מָקוֹם. שָׁמוּר לְמַחְבֶּרֶת מְדוֹר מְיוּחָד בְּתִיק הַכָּתֵף שֶׁלּוֹ. הוּא לֹא כָּתַב בָּהּ מִלָּה אַחַת בְּנוֹסָף לְתַאֲרִיךְ הַפְּתִיחָה. אַחֲרֵי גֵּירוּשָׁיו, נְדוּדָיו, מוֹת הוֹרָיו וְאַהֲבָתוֹ הָרִאשׁוֹנָה, הָיָה בָּטוּחַ שֶׁיִּהְיֶה לוֹ מָה לִכְתּוֹב בַּיּוֹמָן. אֲבָל כְּשֶׁבָּא לִכְתּוֹב בַּיּוֹמָן, נִרְאֶה לוֹ הַכּוֹל בָּטֵל וּמְבוּטָּל, חֲסַר מַשְׁמָעוּת וַחֲסַר מוּבָן, וְהַמַּחְבֶּרֶת נִשְׁאֲרָה נְקִיֶּיהָ. וְאַף עַל פִּי כֵן לֹא חָדַל לְהַאֲמִין שֶׁיּוֹם יָבוֹא וְיִמְצָא מָה לִכְתּוֹב בַּיּוֹמָן. כְּשֶׁהִתְאַהֵב בְּגִימָנָזִיסְטִית הַיָּפָה, שֶׁדִּיבְּרָה אֵלָיו – הַמּוֹרֶה הַמֵּכִין שֶׁלָּהּ בְּמָתֵמָטִיקָה – בְּקוֹל רַךְ וּבְמַבָּט מְלַטֵּף, הֶחֱלִיט שֶׁזֶּה הַדָּבָר שֶׁחִיכָּה לוֹ, וְהַכּוֹל קִיבֵּל מַשְׁמָעוּת אַדִּירָה. שְׁמָהּ הָיָה דָּנָה. בַּחֲלוֹמוֹתָיו הָיְיתָה מְעַשֶּׁנֶת מֵהַמִּקְטֶרֶת שֶׁלּוֹ (אַף פַּעַם לֹא עִישֵּׁן מִקְטֶרֶת) עִם פִּיהָ עֲנָקִית. מִיָּד הֵבִין שֶׁמַּרְאוֹת נֶפָּאל מַצְבִּיעִים לְכָאן וּכְאִילּוּ מְאוֹתְתִים לוֹ: זוֹ כַּלָּתְךָ. זוֹ אֲרוּסָתְךָ. כִּמְעַט הִתְחִיל לִכְתּוֹב בַּיּוֹמָן, אֲבָל אָז הִבְהִירָה לוֹ הַנַּעֲרָה שֶׁיֵּשׁ לָהּ חָבֵר, וְאִם יוֹסִיף לְהַטְרִיד אוֹתָהּ תִּקְרָא לַמִּשְׁטָרָה, וְהוּא הֶחֱלִיט לְהִתְאַבֵּד. יוֹחָנָן הָיָה בָּטוּחַ שֶׁהָיִיתָ כָּאן אִי הֲבָנָה, שֶׁהִיא נוֹעֲדָה לוֹ, וְרַק מִשּׁוּם אֵיזֶה פְּגָם אוֹ תַּקָּלָה בְּפִינָּה חֲשׁוּכָה בֵּין הַכּוֹכָבִים – שֶׁאֵין הוּא יָכוֹל לָדַעַת עָלֶיהָ דָּבָר מִשּׁוּם אִי הַוַּודָּאוּת הָאִימָנֶנְטִית הַנּוֹבַעַת מִתּוֹרַת הַקְּוַואנְטִים – הַדָּבָר לֹא יָצָא אֶל הַפּוֹעַל, וְהַגִּימָנָזִיסְטִית הַקְּטַנָּה הַחֲלִיפָה אוֹתוֹ מִתּוֹךְ תְּמִימוּת עִיוֶּורֶת בְּנַעַר אֶחָד סְפּוֹרְטַאי וְטִיפֵּשׁ שֶׁעוֹד פִּצְעֵי בַּגְרוּת עַל פָּנָיו.
לְפִי אוֹתוֹ הִיגָּיוֹן, טָעַן יוֹחָנָן לְטוֹבַת עַצְמוֹ, כְּשֶׁהוּא שָׁכוּב יָמִים שְׁלֵמִים עַל גַּבּוֹ וּפָנָיו בַּתִּקְרָה, יִיתָּכֵן שֶׁפָּגַם אַחֵר, הָפוּךְ, מֵעֵין אַנְטִי פְּגָם, בְּאֵיזוֹ פִּינָּה אַחֶרֶת בַּיְּקוּם, יָבִיא לְהִתְבַּטְּלוּת הַשְּׁנַיִים, וְהַנַּעֲרָה תָּשׁוּב אֵלָיו בְּאוֹתָהּ טִבְעִיּוֹת שֶׁבָּהּ הַשֶּׁמֶשׁ שֶׁבָּהּ אֶל מַסְלוּלָהּ בַּבּוֹקֶר, וְיָבוֹא תִּיקּוּן לְחַיָּיו.
מְצוּיָּד בַּמַּחֲשָׁבוֹת הַלָּלוּ וּבְמָנָה גְּדוּשָׁה שֶׁל רַחֲמִים עַצְמִיִּים, עָמַד שָׁעוֹת לְמוּל "מִגְדַּל שָׁלוֹם" וּמָנָה אֶת הַקּוֹמוֹת מִלְּמַעְלָה לְמַטָּה, בְּלִי שׁוּם כַּוּוֹנָה לְהִתְאַבֵּד, אֲבָל מָלֵא הַכָּרַת תּוֹדָה לְחַיַּימְקָה לֵוִין שֶׁהִתְיַיחֵס בִּרְצִינוּת אֶל דִּמְעוֹתָיו וְאֶל אִיּוּמָיו. מִגִּיל 39 הוּא קַבְּלַן שִׁיפּוּצִים, גַּם בִּגְלַל הַצּוֹרֶךְ לְשַׁלֵּם מְזוֹנוֹת לָבָן, שֶׁכִּמְעַט לֹא רָאָה אוֹתוֹ, וְגַם מִפְּנֵי הַהִזְדַּמְּנוּת שֶׁפָּתַח לְפָנָיו שׁוּק הַבְּנִיָּיה הַיְּרוּשַׁלְמִי שֶׁהֵחֵל מַמָּשׁ לִקְדּוֹחַ עִם הָעֲלִיָּיה הַהֲמוֹנִית מֵרוּסְיָה, אֲבָל בְּעִיקָּר מִשּׁוּם הַהַכָּרָה הַפְּנִימִית, שֶׁיְּרוּשָׁלַיִם זֶה מָקוֹם שֶׁבּוֹ עוֹד הַכּוֹל אֶפְשָׁרִי. עַד מְהֵרָה מָצָא אֶת עַצְמוֹ בַּעַל דִּירוֹת לְהַשְׂכָּרָה. הָיָה לוֹ סֵפֶר חֶשְׁבּוֹנוֹת, גַּם כֵּן בִּכְרִיכָה קָשָׁה, בּוֹ הָיָה רוֹשֵׁם בְּסוֹף הַיּוֹם אֶת הַהוֹצָאוֹת וְהַהַכְנָסוֹת, אֲבָל אֶת הַמַּחְבֶּרֶת הַזֹּאת לֹא לָקַח עִמּוֹ בְּתִיק הַכָּתֵף שֶׁלּוֹ. הוּא חָשַׁב: אִם נָכוֹן מָה שֶׁשָּׁמַע מִמַּדְּעָן אֶחָד בָּרַדְיוֹ, שֶׁדֵּי בְּנִפְנוּף כַּנְפֵי פַּרְפַּר בְּקַמְצַ'אטְקָה כְּדֵי לְחוֹלֵל צִיקְלוֹן בְּמַזָּל סִירְיוּס, כִּי אָז מַמָּשׁ סַכָּנָה לְעַרְבֵּב אֶת שְׁתֵּי הַמַּחְבָּרוֹת.

יוֹחָנָן נִיעֵר אֶת זְרוֹעוֹתָיו כְּאִילּוּ דָּבְקוּ בָּהֶן שְׁרָצִים, אַךְ לְיֶתֶר בִּיטָּחוֹן שִׁילֵּחַ מִיָּד גַּם נִפְנוּף יָד פַּיְיסָנִית אֶל הַבִּרְיוֹן, שֶׁעוֹד לֹא יָצָא מִטִּמְטוּמוֹ.
כָּחוֹל הַדִּמְדּוּמִים נָמֵס לְתוֹךְ אוֹרָם הַקַּר שֶׁל עֶשְׂרוֹת פָּנָסֵי הַנֵּיאוֹן שֶׁל הָעֶרֶב, וְיוֹחָנָן שָׁאַל אֶת עַצְמוֹ אִם עָשָׂה הַכּוֹל כְּדֵי לִהְיוֹת רָאוּי לִצְמַרְמוֹרֶת הָאוֹשֶׁר הַמְּצַפּוֹת לוֹ בַּשָּׁעָה הַיְּעוּדָה. בֵּינְתַיִים גֵּירֵד אֶת גַּבּוֹ בֵּין הַשְּׁכָמוֹת, שָׁם הִשְׁתַּכְּנָה לָהּ בְּאַחַת מִמִּסְּעוֹתָיו מִין גָּרֶדֶת נִצְחִית. רוּחַ קָרָה נָפְלָה עַל הַרְחָבָה וְהִסְתַּלְּקָה, וַהֲמוֹנֵי אֲנָשִׁים, בְּנֵי כָּל הַגְּזָעִים וְהַגִּילִים, שֶׁלְּרֶגַע זָקְפוּ אֶת רָאשֵׁיהֶם כְּמוֹ כְּדֵי לִרְאוֹת מֵאֵין הִיא בָּאָה הָרוּחַ הַקָּרָה, חָזְרוּ מִיָּד אֶל חִיפּוּשֵׂיהֶם אוֹ אֶל מַרְכּוּלְתָּם, תַּכְשִׁיטִים וּבָלוֹנִים, סְרִיגִים, דַּפְדָּפוֹת שֶׁל מִיסְיוֹנֵרִים וּמַחֲזוֹרִים לַיָּמִים הַנּוֹרָאִים; הַכַּנָּר לְכִינּוֹרוֹ, הַמְּשִׂיחִים לְמִלְמוּלֵיהֶם הַמְּטוֹרָפִים, וְהַמִּתְקוֹטְטִים לְרִיבָם. וְעֶרֶב רַב שֶׁל פַּרְצוּפִים וּמַלְבּוּשִׁים מִתְנוֹעֵעַ הָלוֹךְ וָשׁוֹב כְּסַהֲרוּרִים סְבִיב לְשַׁעַר הָאֶבֶן הַנּוֹשֵׂא אֶת שְׁמָהּ שֶׁל נַעֲרָה אַחַת שֶׁקָּמָה לִתְחִיָּיה – וְהַכּוֹל נִרְאִים כִּמְחַפְּשִׂים אֶת הַבְּלַיְינְדַּיְיט שֶׁלָּהֶם.
יוֹחָנָן לָבַשׁ אֶת מְעִיל הָרוּחַ הַשָּׁחוֹר שֶׁלּוֹ, שֶׁעַד כֹּה נָשְׂאוּ עַל זְרוֹעוֹ, וּבָדַק אֵיךְ הוּא יוֹשֵׁב מֵעַל לַחוּלְצָה הַלְּבָנָה עִם הַפַּסִּים הַחוּמִים, וּבְהַשְׁאִירוֹ אֶת הַשַּׁרְווּלִים בִּלְתִּי מְכוּפְתָּרִים בְּרִישּׁוּל שֶׁל חֵן, הִבִּיט בַּשָּׁעוֹן שֶׁל טְלֵיתָא קוֹמִי וְקִיבֵּל הֶלֶם.
הַשָּׁעוֹן הֶרְאָה עֲדַיִין שֵׁשׁ וָחֵצִי.
צְמַרְמוֹרֶת הָאוֹשֶׁר הַצָּפוּי הִתְחַלְּפוּ לוֹ בְּבִלְבּוּל. הוּא הָיָה בְּעִיקָּרוֹן נֶגֶד בִּלְבּוּל. וְעַל כֵּן, בְּהַחְלָטָה נִמְרֶצֶת, הֶחֱלִיף אֶת הַבִּלְבּוּל בִּדְאָגָה אַבָּהִית. מָה קָרָה לְנַעֲרָה? חַיַּימְקָה הַיָּקָר בָּאָדָם מָסַר אוֹתָהּ לְאַחְרָיוּתוֹ, וְעַכְשָׁיו הֵיכָן הַנַּעֲרָה? שֶׁלֹּא לָעִנְיָין כְּלָל נִזְכַּר שֶׁלֹּא אָכַל אֲרוּחַת עֶרֶב. הוּא קָנָה נַקְנִיקִיָּיה בִּשְׁלוֹשָׁה שְׁקָלִים, לֹא וִיתֵּר עַל הַחַרְדָּל, קָלַט אֶת חֶצְיָהּ בַּנְּגִיסָה אַחַת, וּמִיָּד יָרָק הַכּוֹל לְתוֹךְ פַּח אַשְׁפָּה עִירוֹנִי וְהִשְׁלִיךְ לְשֵׁם בְּמֵיאוּס גַּם מָה שֶׁנִּשְׁאַר בְּיָדוֹ. הִנֵּה, עַל אַף הָרָעָב, וִיתֵּר עַל נַקְנִיקִיָּיה. זֶה נִרְאֶה לוֹ קוֹרְבָּן רָאוּי. שְׁעוֹן הַיָּד שֶׁלּוֹ הֶרְאָה שֶׁבַע וְאַרְבָּעִים. אֵיךְ יֵידַע אִם שְׁעוֹן הַיָּד שֶׁלּוֹ מְמַהֵר אוֹ מְפַגֵּר. פִּתְאוֹם לֹא הָיָה בָּטוּחַ עוֹד בִּשְׁעוֹנוֹ. הוּא רָצָה לְקַלֵּל, אֲבָל לֹא מָצָא מִלָּה רְאוּיָה, עַל כֵּן תָּלַשׁ אוֹתוֹ בְּכַעַס. אֲבָל לֹא הִשְׁלִיכוּ. הָיָה לוֹ חֲבָל, וְהוּא שָׂם אוֹתוֹ בַּכִּיס. הוּא שָׁאַל אִישׁ אֶחָד, שֶׁנִּרְאֶה לוֹ רְצִינִי, "מָה הַשָּׁעָה." "אֲנִי לֹא מְקוֹמִי" הֵשִׁיב הָאִישׁ. אִישׁ אַחֵר שָׁאַל אֶת יוֹחָנָן אִם מִסְפַּר אַרְבַּע נוֹסֵעַ לְקִרְיַית יוּבָל, יוֹחָנָן, שֶׁיָּשׁוּב הַדַּעַת בְּעֵת צָרָה נִרְאָה לוֹ חָשׁוּב מִכּוֹל, הִסְבִּיר לוֹ בְּסַבְלָנוּת שֶׁלְּקִרְיַית יוֹבֵל יוּכַל לִנְסוֹעַ בַּ-18, 20, 27, וְהַתַּחֲנָה הַקְּרוֹבָה הִיא בִּרְחוֹב יָפוֹ. אֲבָל הָאִישׁ הִפְסִיק אוֹתוֹ בִּתְנוּעַת בִּיטּוּל וְאָמַר: "שָׁאַלְתִּי רַק אִם מִסְפַּר אַרְבַּע נוֹסֵעַ לְקִרְיַית יוּבָל."
פִּתְאוֹם הָיְיתָה לוֹ תְּחוּשָׁה מְפוֹרֶשֶׁת, שֶׁכָּל הַבְּרִיּוֹת כָּאן, הַמְּחַכּוֹת עַל מַדְרֵגוֹת הָאַנְדַּרְטָה וְסוֹבְבוֹת אוֹתָהּ מִסָּבִיב, מְחַכּוֹת וְסוֹבְבוֹת אוֹתָהּ סְבִיב עוֹד מֵאֶתְמוֹל, מִשִּׁלְשׁוֹם, אוּלַי מִתָּמִיד. וְכוּלָּם הֶחֱמִיצוּ אֶת הַפְּגִישָׁה שֶׁלָּהֶם בִּגְלַל הַשָּׁעוֹן הָאָרוּר הַזֶּה שֶׁל טְלֵיתָא קוֹמִי, שֶׁנֶּעֱצַר בְּוַודַּאי עוֹד לִפְנֵי אַלְפַּיִים שָׁנָה לְפָחוֹת. תָּפוּס בַּמַּחֲשָׁבָה הַתְּבוּסְתָנִית הַזֹּאת, פָּנָה אֶל נַעֲרָה חִיוֶּורֶת, שֶׁיָּשְׁבָה וְכָתְבָה בִּבְלוֹק מִכְתָּבִים מִשְּׂמֹאל לַיָּמִין, וְשָׁאַל אוֹתָהּ, אַחֲרֵי שֶׁהִתְנַצֵּל בִּשְׁתֵּי שָׂפוֹת, מָה הַשָּׁעָה. הִיא אָמְרָה לוֹ: "שְׁמוֹנָה." בְּעִבְרִית.
קוֹלָהּ הָיָה רַךְ. מַשֶּׁהוּ עָדִין וְכוֹאֵב הִידֵּק אֶת שְׂפָתֶיהָ. הָיָה רֶגַע שֶׁקִּיוּוֹה שֶׁזּוֹ דָּנָה. נוֹחַ הָיָה לוֹ לַחֲשׁוֹב שֶׁזּוֹ דָּנָה. בְּלַחַץ הַנּוֹרָא שֶׁחָשׁ בְּבִטְנוֹ, מוּכָן הָיָה לְהִתְפַּשֵּׁר, וְעַל כֵּן שָׁאַל אוֹתָהּ אִם הִיא לֹא בְּמִקְרֶה דָּנָה לֵוִין. הִיא שָׁרְקָה כַּמָּה מִלִּים בֵּין שְׂפָתֶיהָ הַכִּמְעַט סְגוּרוֹת, שֶׁבֵּינֵיהֶן הִבְחִין בַּמִּלָּה אַנְגְּלִית שֶׁהִכִּיר: "ass-hole".
אֶחָד דְּמוּי מָשִׁיחַ עֲטוּר זְקַנְקַן וּמַלְמְלָן, שֶׁעָמַד בְּגַבּוֹ אֶל חַלּוֹנֵי הַתְּצוּגָה הָרְחָבִים שֶׁל "הַמַּשְׁבִּיר לַצַּרְכָן", הִמְשִׁיךְ לַחֲזוֹר כְּמוֹ מְכוּנֶּה, בְּמִבְטָא אָמֵרִיקָנִי חוֹטְמִי, עַל הַמִּלִּים "הָרַכֶּבֶת הָאַחֲרוֹנָה רַבּוֹתַי. עוֹד לֹא מְאוּחָר". רַק עַכְשָׁיו, אוּלַי בְּהַשְׁפָּעַת הַמִּלִּים שֶׁל הַמִּתְמַשֵּׁחַ הַמְּשׁוּגָּע, תָּפַס יוֹחָנָן אֶת מַצָּבוֹ הֶחָדָשׁ: שֶׁהוּא אִיחֵר. לְפִי חֶשְׁבּוֹן פָּשׁוּט, בַּזְּמַן שֶׁשִּׁיכְפֵּל אֶת הַמַּפְתֵּחַ, צִילְצֵל אֶל הַדַּיָּיר וְהִתְעַסֵּק עִם הַדֶּבִּילִים שֶׁל "כָּךְ", דָּנָה חִיפְּשָׂה אוֹתוֹ. הוּא אִיחֵר לְפָחוֹת בַּחֲצִי שָׁעָה. דָּנָה חִיכְּתָה לוֹ חֲצִי שָׁעָה וְהָלְכָה לָהּ. הוּא דָּחָה עַל הַסַּף אֶת הָאֶפְשָׁרוּת שֶׁהִיא לֹא זִיהֲתָה אוֹתוֹ – בְּמִקְרִים כָּאֵלֶּה הָעֵינַיִים מִתְחַבְּרוֹת כְּמוֹ בְּמַכַּת זֶרֶם. לְפִי חֶשְׁבּוֹן פָּשׁוּט, הָרוּחַ הַקָּרָה נָפְלָה עַל הַרְחָבָה בְּדִיּוּק בְּשֶׁבַע וָחֵצִי, וְזֶה אָמוּר הָיָה לִהְיוֹת הָרֶגַע שֶׁזֶּה יִקְרֶה. אֲנִי חוֹשֵׁב כְּמוֹ מְשׁוּגָּע, חָשַׁב יוֹחָנָן. מִיָּד הִיתָּוֵוה לוֹ תָּכְנִית פְּעוּלָּה בַּת שְׁנֵי מַהֲלָכִים: רִאשׁוֹן: צִלְצוּל אֶל חַיַּימְקָה – דָּנָה בְּוַודַּאי כְּבָר צִילְצַלָּהּ אֵלָיו לְסַפֵּר לוֹ. וְאִם הַמַּהֲלָךְ הָרִאשׁוֹן אֵינוֹ עוֹלֶה יָפֶה, אָז הַשֵּׁנִי – הוּא יִפְנֶה אֶל הַדִּירָה שֶׁהוּא עוֹמֵד לְהַשְׂכִּיר לָהּ בְּאַבּוּלְעַפְיָה, בְּמִשְׁכְּנוֹת, מַמָּשׁ כָּאן מִתַּחַת לְאַף, וְשָׁם – וְאֶת הַתְּמוּנָה הַזֹּאת רָאָה מַמָּשׁ בְּעֵינָיו – הִנֵּה הִיא עוֹבֶרֶת עַל פֶּתַח הַדִּירָה, מִשְׁתַּהָה רֶגַע, וְחוֹזֶרֶת, וְעֵינֶיהָ הַגְּדוֹלוֹת לוֹטְפוֹת אֶת דֶּלֶת הַבַּרְזֶל, וְהִיא מְצַלְצֶלֶת, וּמַקְשִׁיבָה, וּבְאֵין תְּשׁוּבָה הִיא נִשְׁעֶנֶת עַל פֶּתַח הַדִּירָה, וּמְחַכֶּה.
הוּא שִׁילְשֵׁל עֲשָׂרָה אֲסִימוֹנִים בְּצִיפִּיָּיה לְשִׂיחַ אָרוֹךְ עִם יְדִידוֹ הַתֵּל אֲבִיבִי. לֹא הָיְיתָה תְּשׁוּבָה. מִיָּד פָּנָה אֶל הַמַּהֲלָךְ הַבָּא. אֲבָל בְּאֶמְצַע הַדֶּרֶךְ, בְּעֵת חֲצִיַּית רְחוֹב "מְסִילַּת יְשָׁרִים", נִזְכַּר שֶׁלֹּא הוֹצִיא אֶת הָאֲסִימוֹנִים. הוּא הֶחֱלִיט לֹא לַעֲשׂוֹת מִזֶּה עָסַק וְהִמְשִׁיךְ בְּדַרְכּוֹ. אֶלָּא שֶׁבַּסִּימְטָה הַצָּרָה, אָבִי, צָעִיר צָנוּם שֶׁהִילּוּכוֹ כְּמִתְגַּנֵּב וְהוּא מוּכָּר בַּשְּׁכוּנָה כְּפוֹרֵעַ מוֹעֵד, עָמַד לוֹ בְּדֶרֶךְ. אִימּוֹ שֶׁל אוֹתוֹ אָבִי יָשְׁבָה עַל מַדְרֵגוֹת בֵּית הַכְּנֶסֶת "הַגּוֹרָל", הֶחֱזִיקָה בְּחֵיקָהּ תַּרְנְגוֹלֶת וְלִיטְּפָה אוֹתָהּ. הִיא תָּמִיד יוֹשֶׁבֶת עַל אוֹתָהּ מַדְרֵגָה וְתַרְנְגוֹלֶת בְּחֵיקָהּ. בַּשְּׁכוּנָה אָמְרוּ שֶׁהִיא רוֹאָה הַכּוֹל, אֲבָל הָיִיתָ לָהּ עַיִן אַחַת דְּבוּקָה. בְּנָהּ עָמַד לוֹ בַּדֶּרֶךְ בְּפִיסּוּק רַגְלַיִים רָחָב, וְיָנַק יְנִיקָה אֲרוּכָּה מִסִּיגַרְיָה. הַסִּימְטָה צָרָה, בְּקוֹשִׁי מֶטֶר וָחֵצִי, וְאִי אֶפְשָׁר הָיָה לַעֲקוֹף אוֹתוֹ מִבְּלִי לְהִתְחַכֵּךְ בּוֹ.
"יֵשׁ לִי מִישֶׁהוּ בִּשְׁבִילְךָ."
הַקּוֹל הָיָה אֵלִים.
"תּוֹדָה. כְּבָר יֵשׁ." אָמַר יוֹחָנָן.
"בַּחוּרָה, נָכוֹן?"
"אֵיךְ אַתָּה יוֹדֵעַ."
לִבּוֹ נִיבֵּא לוֹ מַשֶּׁהוּ אִיּוּם.
"הָיְיתָה פֹּה אַחַת." אָמַר אָבִי. "אַל תִּדְאַג. אֲנִי אֶתֵּן לְךָ אַחַת פִיקְס, בְּדִיּוּק בִּשְׁבִילְךָ. אֵיזֶה מָאתַיִים מָאתַיִים וַחֲמִישִּׁים אוּלַי – מָה יֵשׁ לְךָ אַתָּה!"
יוֹחָנָן פֶּרֶץ קָדִימָה, כִּמְעַט מֵעָלָיו. הוּא רָץ, אֲבָל מִיָּד מִיתֵּן אֶת צְעָדָיו. הוּא צִילְצֵל וְדָפַק עַל דֶּלֶת בֵּיתוֹ, כְּאִילּוּ דָּנָה בִּפְנִים. אֲבָל דָּנָה לֹא הָיְיתָה גַּם בַּחוּץ.
הוּא עָלָה אֶל דִּירָתוֹ. רֶגַע אֶחָד תַּמָּה שֶׁדָּנָה אֵינֶנָּה שָׁם. אַחֵר כָּךְ תָּהָה עַל תְּמִיהָתוֹ. בֵּינְתַיִים הִבְטִיחַ לְעַצְמוֹ שֶׁגַּם אִם אֵינֶנָּה, הִיא תַּחֲזוֹר, בְּכָךְ לֹא יָכוֹל לִהְיוֹת סָפֵק. הַלֹּא הִיא שַׁיֶּיכֶת לְכָאן.
הַמַּחֲשָׁבָה שֶׁדָּנָה שַׁיֶּיכֶת לְכָאן וְעַל כֵּן פָּשׁוּט תַּחֲזוֹר לְכָאן, כֹּה מָצְאָה חֵן בְּעֵינָיו, שֶׁהֶעֱנִיק לְעַצְמוֹ צְחוֹק מוּל הָרְאִי, שִׁיפְשֵׁף אֶת שִׁינָּיו בְּאֶצְבָּעוֹ וְהָרֵיחַ אוֹתָהּ, וּכְדֵי לָתֵת לְהַרְגָּשַׁת הָרְווֹחָה שֶׁלּוֹ אֶת מְלוֹא הַבִּיטּוּי, פָּשַׁט אֶת יָדָיו אֶל חֲלַל הַחֶדֶר וּפִיהֵק פִּיהוּק עָמוֹק. וְאָז נִתְקַף בֶּהָלָה נוֹרָאָה.
אוּלַי קָרָה לָהּ מַשֶּׁהוּ!
יוֹחָנָן דְּבִיר מָצָא אֶת עַצְמוֹ בַּשָּׁעָה הַזֹּאת, בְּתוֹךְ בֵּיתוֹ, בָּאִי יְדִיעָה גְּמוּרָה לְאָן לָלֶכֶת וּמָה לַעֲשׂוֹת, אֲבָל בִּידִיעָה בְּרוּרָה שֶׁעָלָיו לַעֲשׂוֹת מַשֶּׁהוּ וְיהִי מָה. עַל כֵּן לָקַח אֶת סֵפֶר הַחֶשְׁבּוֹנוֹת שֶׁלּוֹ וְהֵחֵל לִרְשׁוֹם בּוֹ אֶת הוֹצָאוֹת הַיּוֹם: שֶׁיִּכְפּוֹל מַפְתֵּחַ 3 שְׁקָלִים, מַחְזִיק מַפְתְּחוֹת עֲבוּר דָּנָה לֵוִין 8 שְׁקָלִים, נַקְנִיקִיָּה, טֵלֵפוֹנִים –
נַיֶּידֶת מִשְׁטָרָה, וְאוּלַי אַמְבּוּלַנְס, עָבְרָה בְּקוֹל יְלָלָה, מַמָּשׁ כָּאן מִתַּחַת לַחַלּוֹן. הַמַּצָּב נִרְאֶה דּוֹחֵק, אֲפִילּוּ מְאַיֵּים, אֲבָל הוּא בְּשׁוּם אוֹפֶן לֹא הִצְלִיחַ לְבָרֵר לְעַצְמוֹ הֵיכָן נָפְלָה הַתַּקָּלָה. הַשָּׁעוֹן הַגָּדוֹל שֶׁל טְלֵיתָא קוֹמִי נִשְׁקָף אֵלָיו בּוֹטֵחַ וְנִצְחִי, שְׁנֵי מְחוֹגָיו עַל שֵׁשׁ וּשְׁלוֹשִׁים. הוּא רָצָה לְצַלְצֵל לְחַיַּימְקָה וְגִילָּה שֶׁהַטֵּלֵפוֹן מֵת. וַדַּאי אָבִי הַמְּסוּמָּם הוּא שֶׁנִּיתֵּק לוֹ אֶת הַטֵּלֵפוֹן. הַבַּעֲלָבִית שֶׁל הַשְּׁכוּנָה. צָנוּם כְּמוֹ גְּרוֹגֶרֶת, וּכְמוֹ תַּרְנְגוֹל דּוֹרֵס פֹּה אֶת כּוּלָּם. חוֹבָה לְצַלְצֵל לַמִּשְׁטָרָה, אֲבָל הַטֵּלֵפוֹן הַלֹּא מְנוּתָּק.
יוֹחָנָן הִתְעַקֵּשׁ לִדְחוֹת עַל הַסַּף אֶת הָרַעְיוֹן הַמְּצוּדָּד שֶׁהַכּוֹל קָשְׁרוּ נֶגְדּוֹ קֶשֶׁר. הַמַּאֲמָץ שֶׁהִשְׁקִיעַ בְּסֵירוּב הַזֶּה גָּרַם לוֹ לְהַזִּיעַ, בְּעִיקָּר בְּבָתֵּי הַשֶּׁחִי. הוּא הֵרִיחַ אֶת בָּתֵּי הַשֶּׁחִי. הָרֵיחַ לֹא הָיָה נוֹרָא, וּבְכָל זֹאת רִיסֵּס אוֹתָם בַּדֵּאוֹדוֹרַנְט. הוּא אָהַב דֵּאוֹדוֹרַנְט בְּרֵיחַ טַבָּק. הוּא אָהַב אֶת גּוּפוֹ. הוּא עֲדַיִין רָאָה אֶת עַצְמוֹ הוֹלֵךְ לַפְּגִישָׁה עִם דָּנָה. הוּא שָׁאַב עִידוּד מִתִּסְרוֹקְתּוֹ הַקְּצָרָה וְהַקָּשָׁה, וְהֶחְלִיט לִנְהוֹג בְּיִשּׁוּב הַדַּעַת.
וּמִיָּד, כַּאֲחוּז אָמוֹק, הֵחֵל לָרוּץ. בְּלִבּוֹ הָרָדוּף קָטַסְטְרוֹפוֹת קִישֵּׁר מִיָּד אֶת הַצְּפִירוֹת הָעַצְבָּנִיּוֹת שֶׁל הַנַּיָּידוֹת וְהָאַמְבּוּלַנְסִים שֶׁהִגִּיעוּ מִכִּיוּוּן רַחֲבַת טְלֵיתָא קוֹמִי עִם מוֹתָהּ הַבִּלְתִּי נִמְנָע שֶׁל דָּנָה, תִּקְווֹת חַיָּיו. תּוֹךְ כְּדֵי רִיצָה נִיסָּה לִקְשׁוֹר אֶת הַדְּאָגָה הַקְּבוּעָה שֶׁלּוֹ מִפְּנֵי קְרִיסַת הַיְּקוּם עִם מוֹתָהּ שֶׁל דָּנָה, אֲבָל זֶה לֹא הִתְקַשֵּׁר. הַסַּרְסוּר הַקָּטָן עִם הַסִּיגַרְיָה הַנִּצְחִית עָמַד לוֹ בְּדֶרֶךְ, עַכְשָׁיו עִם הַפָּנִים לְצַד זֶה. יוֹחָנָן הֶעֱרִיךְ, שֶׁעִם יִלְלַת הַצּוֹפָרִים בָּרֶקַע וְעִם דָּנָה הַמְּפַרְפֶּרֶת בֵּין הַחַיִּים וְהַמָּוֶות לֹא יִהְיֶה זֶה נוֹרָא אִם יְנַפְנֵף אֶת הַנָּבָל הַקָּטָן מִדַּרְכּוֹ. הוּא עָשָׂה אֶת זֶה. "אֲנִי לֹא מַאֲמִין" אָמַר לְעַצְמוֹ מוּפְתָּע. "אֲנִי לֹא מַאֲמִין שֶׁעָשִׂיתִי אֶת זֶה." לְפִי קִרְקוּר הַתַּרְנְגוֹלֶת, שֵׂיעָר יוֹחָנָן שֶׁהַסַּרְסוּר הַקָּטָן הִתְגַּלְגֵּל עַל אִימּוֹ.
אֲבָל לִבּוֹ שֶׁל יוֹחָנָן כְּבָר הָיָה בְּמָקוֹם אַחֵר. דָּנָה שֶׁלּוֹ גָּסְסָה עַל רַחֲבַת "הַמַּשְׁבִּיר", לְרַגְלֵי הַשַּׁעַר שֶׁל טְלֵיתָא קוֹמִי, מְכוּסֶּה בִּשְׂמִיכָה, וּכְבָר הָיוּ מוֹשְׁכִים הַחוּצָה אֲלוּנְקָה מֵאֶחָד הָאַמְבּוּלַנְסִים. הוּא שָׁמַע קְרִיאוֹת "לַהֲרוֹג אוֹתָם. עוֹבְדִים אֵצֶל יְהוּדִים וּבָאִים לְךָ עִם סַכִּינִים". הוּא חָצָה הִתְגּוֹדְדוּיוֹת, צְעָקוֹת, יִלְלוֹת צוֹפָרִים. הוּא חָשׁ בּוֹ כּוֹחוֹת אַדִּירִים. שׁוֹטְרִים אָחֲזוּ בּוֹ וְהוּא חָמַק מֵהֶם, וְהִתְנַפֵּל עַל הַגּוּפָה. הוּא קָרַע אֶת הַשְּׂמִיכָה מֵעַל הַגּוּפָה וְהִשְׂתָּרֵעַ עָלֶיהָ בְּכָל גּוּפוֹ וְצָעַק "קוֹמִי, דָּנָה נַפְשִׁי, קוֹמִי, דָּנָה נָשַׁמְתִּי-"
זֶה מָה שֶׁהִסְפִּיק. הַשּׁוֹטְרִים אָחֲזוּ בּוֹ וְגָרְרוּ אוֹתוֹ אֶל מֵאֲחוֹרֵי הַשַּׁעַר שֶׁל טְלֵיתָא קוֹמִי וְהוֹשִׁיבוֹ אוֹתוֹ עַל מַדְרֵגַת הַבֵּטוֹן.
מִישֶׁהוּ הֵבִיא מַיִם.
יוֹחָנָן דָּחָה אֶת הַמַּיִם. הַזֵּיעָה מַמָּשׁ נִשְׁפְּכָה מִמֶּנּוּ. שׁוֹטֵר מָחָה מֵעַל פָּנָיו אֶת הַדָּם.
"תֵּירָגַע" – אָמַר לוֹ הַשּׁוֹטֵר. "זֶה שֶׁלְּךָ?"
יוֹחָנָן הִינְהֵן וְהַשּׁוֹטֵר תָּלָה עַל כְּתֵפוֹ אֶת תִּיק הַכָּתֵף שֶׁלּוֹ.
"אִתָּהּ מַשֶּׁהוּ שֶׁלָּהּ?"
"הִיא הַבַּת שֶׁל אָחִי."
"אֵיךְ קוֹרְאִים לְאַבָּא שֶׁלָּהּ?"
"חַיִּים לֵוִין."
תְּשׁוּבוֹתָיו הָיוּ בְּהִירוֹת. הוּא לֹא הִבִּיט לְשׁוּם מָקוֹם. הוּא יָדַע שֶׁהוּא בְּסַךְ הַכּוֹל גִּיבּוֹר שֶׁל טְרָגֶדְיָה וְקוֹרְבָּן שֶׁל אַהֲבָה גְּדוֹלָה, וְהֶחֱלִיט לִנְהוֹג בְּהֶתְאֵם.
"אֵיךְ קוֹרְאִים לְךָ?"
"יוֹחָנָן דְּבִיר."
אֵיךְ אַתָּה יוֹדֵעַ שֶׁהִיא הַבַּת שֶׁל אָחִיךָ?"
"זוֹ שְׁאֵלָה אִידְיוֹטִית" – אָמַר יוֹחָנָן.
הַשּׁוֹטֵר הֵכִין אֶת צַד הַיָּד לְמַכָּה יַבָּשָׁה. אֲבָל שׁוֹטֵר אַחֵר הִתְעָרֵב:
"עֲזוֹב אוֹתוֹ. אַתָּה לֹא רוֹאֶה, הַבֶּנְאָדָם חָטַף שׁוֹק."
"אֵיךְ קוֹרְאִים לָהּ?"
"דָּנָה. דָּנָה לֵוִין."
הַשּׁוֹטֵר הַשֵּׁנִי, זֶה שֶׁדִּיבֵּר קוֹדֶם, פִּישְׁפֵּשׁ בְּיַלְקוּט גִ'ינְס קָטָן וְהֶעֱלָה מִשָּׁם תְּעוּדָה שֶׁנִּרְאֲתָה כְּדַרְכּוֹן. הוּא דִּיפְדֵּף בַּדַּרְכּוֹן וְהֶרְאָה לְיוֹחָנָן אֶת הַתְּמוּנָה.
"אַתָּה מַכִּיר אֶת הָאִישָּׁה הַזֹּאת?"
"לֹא." אָמַר יוֹחָנָן.
"שְׁמָהּ סַנְדְּרָה לִי, אַרְקִינַסּוֹ, אַרְהָ"ב. זוֹ בַּת אָחִיךָ?" שָׁאַל הַשּׁוֹטֵר.
"לֹא. אֲבָל" – אָמַר יוֹחָנָן – "עוֹד לֹא מְאוּחָר."
הוּא שִׁילֵּחַ אֶצְבַּע קָדִימָה בְּגוֹבַהּ עֵינֵיהֶם. הַשּׁוֹטֵר הַשֵּׁנִי הֶחֱלִיף מַבָּטִים עִם הַשּׁוֹטֵר הַחוֹקֵר.
"אַתָּה יָכוֹל לָלֶכֶת." אָמַר לוֹ הַשּׁוֹטֵר הַחוֹקֵר.

יוֹחָנָן הִרְגִּישׁ שֶׁנַּעֲשָׂה לוֹ עָוֶול שֶׁלֹּא לָקְחוּ אוֹתוֹ לַחֲקִירָה יוֹתֵר רְצִינִית. מָה אַתָּה כְּבָר יָכוֹל לְצַפּוֹת מִשּׁוֹטְרִים הָרוֹאִים אֶת הָעוֹלָם דֶּרֶךְ הַנִּיקֶל שֶׁל הַתָּג הַמִּשְׁטַרְתִּי. הָיְיתָה כָּאן טָעוּת גְּדוֹלָה, בְּכָךְ לֹא הָיָה סָפֵק. טָעוּת קוֹלוֹסָאלִית לְפִי דַּעְתּוֹ, אֲבָל מוּבֶנֶת לְגַמְרֵי. אִם הָיוּ נוֹתְנִים לוֹ צַ'אנְס הָיָה פּוֹקֵחַ אֶת עֵינֵיהֶם לִרְאוֹת שֶׁיֵּשׁ עוֹד מַשֶּׁהוּ, מַשֶּׁהוּ אַחֵר, יוֹתֵר מִכָּל מָה שֶׁרוֹאוֹת הָעֵינַיִים, וְזֶה עִנְיָין שֶׁל יוֹם יוֹם. מוֹחוֹ שֶׁל יוֹחָנָן, שֶׁהִתְעַרְפֵּל בַּמּוּבָן מְסוּיָּם, אֲבָל זָכָה לִבְהִירוּת בַּמּוּבָן אַחֵר, קִישֵּׁר מִיָּד אֶת הַכּוֹל עִם הַקְּרִיסָה הַגְּדוֹלָה הַמְּמַשְׁמֶשֶׁת וּבָאָה, כַּאֲשֶׁר הַגּוּפִים הַשּׁוֹעֲטִים אֶל הָאֵין, אֶל הַחוֹשֶׁךְ הַמִּתְעַבֶּה, נִפְתָּחִים זֶה אֶל זֶה כְּאוֹהֲבִים בְּשָׁעָה שֶׁל פְּרֵידָה אַחֲרוֹנָה. מָה הַפֶּלֶא, שֶׁדָּנָה שֶׁלִּי, דָּנָה נָשַׁמְתִּי, שֶׁבָּהּ לִתְחִיָּיה.
בְּחֶמְלָה הִבִּיט עַתָּה אֶל שְׁנֵי הַשּׁוֹטְרִים דַּלֵּי הַדַּעַת, שֶׁאֵינָם מְבִינִים מָה הֵם רוֹאִים. דָּבָר אֶחָד בָּרוּר בְּתַכְלִית: כָּל עוֹד הוּא מְחַכֶּה לְדַנָּה שֶׁלּוֹ, כָּל עוֹד הוּא מְחַכֶּה לְדַנָּה שֶׁלּוֹ, דָּנָה שֶׁלּוֹ חַיָּה וְקַיֶּימֶת.
אֵלֶּה מַחֲשָׁבוֹת טוֹבוֹת, אָמַר לְעַצְמוֹ יוֹחָנָן. הוּא נִיגַּשׁ אֶל סוֹלְלַת הַטֵּלֵפוֹנִים הַצִּיבּוּרִיִּים לְחַיֵּיג אֶל חַיָּימָקָה, אֲבָל נִזְכַּר שֶׁלֹּא נִשְׁאֲרוּ לוֹ אֲסִימוֹנִים, וְהוּא פָּנָה אֶל בֵּיתוֹ. כָּל גּוּפוֹ כְּאֵב, אֲבָל הַקּוֹרְבָּן הָיָה כְּדַאי. אֲפִילּוּ לֹא יִרְאֶה אֶת דָּנָה לְעוֹלָם, הוּא אֶת שֶׁלּוֹ עָשָׂה. וְעִם זֹאת, לֹא הָיָה בָּטוּחַ אִם הַכּוֹחוֹת הַקּוֹסְמִיִּים שֶׁעָזְרוּ לוֹ לְהָשִׁיב אֶת דָּנָה לִתְחִיָּיה יַסְפִּיקוּ לְהָגֵן עָלָיו מִפְּנֵי סַכִּינוֹ הַמָּהִיר שֶׁל הַסַּרְסוּר הַקָּטָן, שֶׁבְּוַודַּאי אוֹרֵב לוֹ בְּסִימְטָה. עַל כֵּן עָקַף אֶת הַשְּׁכוּנָה מִצַּד רְחוֹב אַגְרִיפַּס וּבָא אֶל בֵּיתוֹ מֵאָחוֹר, כְּמִתְגַּנֵּב, וּמִיָּד צִילְצֵל אֶל חַיִּימְקָה.
הוּא הָיָה בָּטוּחַ שֶׁחַיִּימְקָה יוֹדֵעַ הַכּוֹל. הַיָּד שֶׁנִּיתְּקָה קוֹדֶם אֶת הַקַּו תִּיקְּנָה אוֹתוֹ עַכְשָׁיו. חַיַּימְקָה עַל הַקַּו.
"שָׁמַע, יוֹחָנָן. טוֹב שֶׁאַתָּה מְצַלְצֵל. דְּנָקָ'ה מָצְאָה מָקוֹם אַחֵר. חֶבְרָה שֶׁלָּהּ שָׂכְרָה דִּירָה שֶׁל שְׁנֵי חֲדָרִים, וְהִיא תִּהְיֶה הֲשׁוּתָּפָהּ שֶׁלָּהּ לַדִּירָה. אַגַּב, לֹא רָחוֹק מִמְּךָ, בִּרְחוֹב בְּצַלְאֵל."
"אֲבָל..." תַּמָּה יוֹחָנָן. "הִיא. אַתָּה יוֹדֵעַ. זֹאת אוֹמֶרֶת..."
"כֵּן. כַּמּוּבָן. הִיא בָּאָה לְהַגִּיד לָךְ אֶת זֶה. אַתָּה נִשְׁמָע... קָרָה מַשֶּׁהוּ?"
"לֹא."
"אָז לֵהַת'. תִּקְפּוֹץ פַּעַם."
יוֹחָנָן נִשְׁעָן עַל הַשּׁוּלְחָן. הוּא הָיָה עָיֵיף מְאוֹד. וְעַכְשָׁיו גַּם הִרְגִּישׁ לַחַץ בְּתַחְתִּית הָרֹאשׁ, בַּמָּקוֹם בּוֹ הוּא מִתְחַבֵּר אֶל הָעוֹרֶף. שָׁם, כָּךְ שֵׂיעָר, נִמְצָא הַפְּלָאג שֶׁאֵלָיו מִתְחַבְּרִים הַכּוֹחוֹת הַקּוֹסְמִיִּים הַחִיּוּבִיִּים. הוּא הָיָה תָּשׁוּשׁ. הוּא לֹא הָיָה בָּטוּחַ אִם יוּכַל לְמַלֵּא אֶת חֶלְקוֹ בְּקִיּוּם הַמַּעֲרֶכֶת. הוּא הָיָה זָקוּק לְהוֹכָחָה מַמָּשִׁית. עַל כֵּן צִילְצֵל אֶל הַדַּיָּיר הָרוּסִי שֶׁלּוֹ וּבָרֶגַע שֶׁשָּׁמַע אֶת הַמִּלָּה "בְּרָזִים", הִתְנַפֵּל עָלָיו וְאָמַר לוֹ שֶׁלֹּא יְצַפֶּה מִמֶּנּוּ לְשׁוּם הֶחְזֵרִים אוֹ תִּיקּוּנִים: "אַתָּה שׁוֹמֵעַ" – צָעַק עָלָיו – "אֶת הַבְּרָזִים תְּתַקֵּן לְבַד. אֲנִי אוֹמֵר לְךָ אֶת זֶה. עַל כָּל אֶחָד לַעֲשׂוֹת אֶת חֶלְקוֹ, וְסוֹף פָּסוּק".
זֶה נִרְאֶה לוֹ בְּרַבָּארִי מָה שֶׁאָמַר. אֲבָל מוּצְדָּק בְּהֶחְלֵט. הִגִּיעַ הַזְּמַן שֶׁיִּלְמְדוּ עִבְרִית.
הוּא נִכְנַס לַחֲדַר הָאַמְבַּטְיָה וּבָדַק אֶת הַמַּיִם הַחַמִּים. הָיוּ מַיִם חַמִּים. הוּא הִשְׁאִיר פָּתוּחַ אֶת בֶּרֶז הַחַמִּים. הוּא אָהַב לִרְאוֹת אֶת הַהֶבֶל הָעוֹלֶה מִן הַמַּיִם הַחַמִּים. בְּעֵת שֶׁהִשְׁלִיךְ מֵעָלָיו אֶת מְעִיל הָרוּחַ וְהֵעִיף אֶת סַנְדָּלָיו, סָקַר אֶת הַיּוֹם שֶׁלּוֹ בְּעִנְיַן מְנוּכָּר, כְּאָדָם שֶׁסּוֹקֵר אֶת הַבֶּגֶד שֶׁל אָדָם אַחֵר. הוּא זָכַר בִּמְטוּשְׁטָשׁ אֶת הַשָּׁעוֹן הַקָּבוּעַ בְּשַׁעַר הָאֶבֶן שֶׁל טְלֵיתָא קוֹמִי. הַשָּׁעוֹן הֶרְאָה שֵׁשׁ וָחֵצִי. לָמָּה לְכָל הָרוּחוֹת דַּוְוקָא שֵׁשׁ וָחֵצִי?
"הִנֵּה דָּבָר לִפְתּוֹחַ בּוֹ אֶת הַיּוֹמָן", אָמַר לְעַצְמוֹ.
בֵּינְתַיִים נִכְנַס לָאַמְבַּטְיָה.
"זֶה יָכוֹל לְחַכּוֹת לְמָחָר" – אָמַר לְעַצְמוֹ.







https://www.shortstoryproject.com/he/story/%d7%98%d7%9c%d7%99%d7%aa%d7%90-%d7%a7%d7%95%d7%9e%d7%99/
#אהבהבלתי-מוּשֶּׂגֶת#אוֹבְּסֶסְיָה#אוּרְבָּנִי#בְּדִידוּת#יְרוּשָׁלַיִם#יִשְׂרְאֵלִי