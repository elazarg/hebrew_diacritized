א.
שְׁמִי אוּרִי וִינְקְלֵר, וַאֲנִי מַסְפִּיד.
מָחַק זֹאת!
זֶה אֵינֶנּוּ שֶׁמִּי, וּמַהוּ הַהוֹפֵךְ אָדָם לְמַסְפִּיד, שׁוּב אֵינִי יוֹדֵעַ.
וּבְכָל זֹאת.
בְּכָל זֹאת אֲנִי עוֹבֵר בֵּין בָּתֵּי הָאֲבֵלִים, יוֹם יוֹם, שָׁעָה שָׁעָה. אֲנִי עוֹלֶה וּפוֹתֵחַ אֶת הַדֶּלֶת. אֵינִי טוֹרֵחַ בַּפַּעֲמוֹן, שֶׁהֲרֵי הֵם אֲבֵלִים. אֲנִי מִתְקַדֵּם בִּפְנִים חֲפוּיוֹת. מְבָרֵךְ אֶת קְרוֹבֵי הַמִּשְׁפָּחָה בְּ"שֶׁלֹּא תֵּדְעוּ עוֹד צַעַר," וּמִתְיַישֵּׁב בְּשֶׁקֶט וּבְהִתְחַשְּׁבוּת בְּאַחַת הַפִּינּוֹת. אִישׁ אֵינוֹ מַכִּיר אוֹתִי, אַךְ כָּל אֶחָד מִן הָאֲבֵלִים מַנִּיחַ שֶׁבָּאתִי בִּשְׁבִיל מִישֶׁהוּ אַחֵר. כִּמְעַט מִיָּד מוּנַּחַת לִפְנֵי צַלַּחַת עִם בּוּרֵקָסִים, אוֹ פִּיצּוּחִים, וּבַעֲלַת הַבַּיִת מַצִּיעָה לִי קָפֶה, הַצָּעָה שֶׁאֲנִי דּוֹחֶה בְּהַבָּעָה שֶׁל הִשְׁתַּתְּפוּת, כְּדֵי שֶׁלֹּא לִהְיוֹת לְעוֹמֶס.
רַק לְאַחַר שֶׁעָבְרוּ כַּמָּה דַּקּוֹת, כְּשֶׁהַשִּׂיחָה בִּשְׁאַר פִּינּוֹת הַחֶדֶר גּוֹוַעַת, אֲנִי פּוֹתֵחַ בִּדְבָרִים.
כְּדֵי לוֹמַר דִּבְרֵי הֶסְפֵּד שֶׁיִּישָּׁאֲרוּ בַּזִּיכָּרוֹן, צָרִיךְ רַק נְקוּדַּת מִשְׁעָן. הַרְבֵּה פְּעָמִים אֶפְשָׁר לִלְמוֹד כִּמְעַט אֶת כָּל מָה שֶׁחָשׁוּב לָדַעַת עַל חַיֵּי אָדָם מִן הַדֶּרֶךְ שֶׁבָּהּ עָזַב אֶת הָעוֹלָם. פְּעָמִים רַבּוֹת יָמָיו הָאַחֲרוֹנִים, אוֹ אֲפִילּוּ רְגָעָיו הָאַחֲרוֹנִים, מְסַפְּקִים לָנוּ סִיכּוּם שֶׁל אוֹפְיוֹ, שֶׁל דַּרְכּוֹ בַּחַיִּים, וְשֶׁל הַמֶּסֶר שֶׁהוּא רוֹצֶה לְהַשְׁאִיר אַחֲרָיו. קַח לְמָשָׁל אֶת הָאִישׁ שֶׁבְּנוֹ הִתְאַבֵּד רַק שָׁנִים סְפוּרוֹת לִפְנֵי כֵן, וְעַכְשָׁיו סָבַל כְּבָר כַּמָּה חוֹדָשִׁים מִסִּימְפְּטוֹמִים מַקְדִּימִים לְהֶתְקֵף לֵב, אֲבָל הִתְעַלֵּם מֵהֶם כִּמְעַט בְּהַפְגָּנָתִיּוּת. עַד שֶׁיּוֹם אֶחָד לֹא עָמַד עוֹד בְּלַחַץ, וְהִתְמוֹטֵט בַּכְּנִיסָה לְבֵיתוֹ. עַד כַּמָּה הַדָּבָר מְלַמֵּד אוֹתָנוּ עַל הָעֲדִינוּת שֶׁבְּאוֹפְיוֹ, עַל אֲצִילוּת הַנֶּפֶשׁ, עַל הַכְּאֵב שֶׁלֹּא רָצָה לִכְפּוֹת עַל חֲבֵרָיו וּמַכָּרָיו. אֵין סָפֵק שֶׁגַּם בִּזְמַנִּים אֲחֵרִים לֹא הָיָה אָדָם הַמַּרְבֶּה בְּדִיבּוּר, וְלֹא נָטָה לְהַכְבִּיד עַל בְּנֵי שִׂיחוֹ בְּרִגְשׁוֹתָיו אוֹ בְּדֵעוֹתָיו אֶלָּא אִם נִשְׁאַל, וְגַם אָז הֶעֱדִיף לִשְׁמוֹעַ אֶת הָאַחֵר, לְעוֹדֵד וּלְהָבִין אוֹתוֹ אוֹ אוֹתָהּ, וְלֹא לְהָבִיא אֶל הַשִּׂיחָה צְלִילִים צוֹרְמִים שֶׁל אִי הַסְכָּמָה. הוּא עָלָה לָאָרֶץ וַדַּאי בְּגִיל מְבוּגָּר, מֵאֶרֶץ מֶרְכָּז אֵירוֹפִּית זוֹ אוֹ אַחֶרֶת, וְשִׁימֵּר בְּאִישִׁיּוּתוֹ אֶת הַתַּרְבּוּת הַמְּעוּדֶּנֶת שֶׁל מְקוֹם הוּלַּדְתּוֹ. וַדַּאי שֶׁהָיוּ לוֹ דֵּעוֹת מִשֶּׁלּוֹ, וְהוּא הָיָה מַבִּיעַ אוֹתָן בְּתַקִּיפוּת, אַךְ לְעוֹלָם לֹא בַּדֶּרֶךְ שֶׁתַּעֲלִיב אֶת בְּנֵי שִׂיחוֹ אוֹ תּוֹךְ הֲרָמַת הַקּוֹל. אֶת כָּל הַדְּבָרִים הָאֵלֶּה אֶפְשָׁר לוֹמַר גַּם בְּלִי לְהָכִין שׁוּם מֶחְקָר מַקְדִּים עַל הַנִּפְטָר. הוּסַף כַּמָּה פְּרָטִים בִּיּוֹגְרָפִיִּים שֶׁנִּבְחֲרוּ בִּקְפִידָה, וְעִרְבֵּב פְּנִימָה גַּם הֶעָרָה אוֹ שְׁתַּיִים הָרוֹמְזוֹת לְהֶיכֵּרוּת אִישִׁית, רָצוּי בִּתְקוּפָה מַסְפִּיק רְחוֹקָה בְּחַיָּיו שֶׁל מוּשָּׂא הַהֶסְפֵּד, כָּךְ שֶׁהַסִּיכּוּי שֶׁיִּהְיֶה שָׁם מִישֶׁהוּ שֶׁיַּכִּיר אוֹתוֹ מֵאוֹתוֹ הַזְּמַן וְהַמָּקוֹם זָנִיחַ, וְיֵשׁ בְּיָדְךָ אֶת מַרְכִּיבָיו שֶׁל הֶסְפֵּד שֶׁלֹּא יַשְׁאִיר אֲפִילּוּ אֶת מַכָּרָיו הָרְחוֹקִים בְּיוֹתֵר שֶׁל הַנִּפְטָר אֲדִישִׁים.
אוֹ קַח לְדוּגְמָה אֶת הָאִישׁ שֶׁהָיָה פָּעִיל כָּל יָמָיו, הִגִּיעַ לְדַרְגָּה בְּכִירָה בַּצָּבָא, טַיָּיל בְּרַחֲבֵי הָעוֹלָם, הִשְׁלִים הַכְנָסָה כְּמַדְרִיךְ טִיּוּלִים בָּאָרֶץ וּבָעוֹלָם, הָיָה הָרוּחַ הַחַיָּה בְּכָל מָקוֹם שֶׁבּוֹ נָכַח, לִהְטֵט בֵּין עֶשְׂרוֹת פְּרוֹיֶקְטִים וּמְשִׂימוֹת, וְעוֹד מָצָא זְמַן לְטַפֵּחַ אֶת מִשְׁפַּחְתּוֹ וַחֲבֵרָיו. מִשֶּׁנּוֹדַע לוֹ שֶׁחָלָה בְּסַרְטָן, יָצָא לְמִלְחָמָה שֶׁלֹּא יָדְעָה פְּשָׁרוֹת. כְּמוֹ גֵּנֵרָל מְנוּסֶּה שָׁלַח אֶת גַּיְּיסוֹתָיו לְקָרֵב פַּעַם אַחַר פַּעַם וְלֹא נִכְנַע גַּם כְּשֶׁאִיבֵּד אֶת מָאוֹר עֵינָיו, בָּזוֹ אַחַר זוֹ, וְגַם כְּשֶׁרוּתַּק לְמִיטָּתוֹ, וְגַם כְּשֶׁהָרוֹפְאִים כְּבָר נִכְנְעוּ וְהִסְבִּירוּ שֶׁאֵין לָהֶם עוֹד טִיפּוּלִים לְהַצִּיעַ לוֹ. בְּיָמָיו הָאַחֲרוֹנִים, כְּשֶׁהֵבִין שֶׁאֵין עוֹד תִּקְוָוה, בָּחַר לְהַפְסִיק אֶת הַטִּיפּוּלִים וְלָמוּת בְּבֵיתוֹ. הוּא קָבַע עִם מְקוֹרָבָיו וְעִם מְטַפְּלָיו אֶת הָרֶגַע הַמְּדוּיָּק שֶׁבּוֹ יִהְיֶה עֲלֵיהֶם לְהַזְרִיק לְגוּפוֹ כַּמּוּת מְסַפֶּקֶת שֶׁל מוֹרְפְיוּם כְּדֵי לְהַכְנִיס אוֹתוֹ לְתַרְדֵּמָה עֲמוּקָּה שֶׁמִּמֶּנָּה, כָּךְ קִיוּוֹה, לֹא יִתְעוֹרֵר עוֹד. וּכְשֶׁהָרֶגַע הִגִּיעַ אָמַר רַק זֹאת,  "הִגִּיעָה הַשָּׁעָה," כִּי אֶת הַפְּרֵידָה הָאֲמִיתִּית מִקְּרוֹבָיו וַחֲבֵרָיו עָשָׂה עוֹד קוֹדֶם לָכֵן, כְּשֶׁעוֹד יָכוֹל הָיָה לְדַבֵּר וְגַם לְהַקְשִׁיב. נְאוּמוֹ שֶׁל הַמַּסְפִּיד יַתְחִיל בִּנְקוּדָּה זוֹ, בַּהַחְלָטָה הָאַחֲרוֹנָה שֶׁאֵין מִמֶּנָּה חֲזָרָה. מִיהוּ הָאָדָם, יִשְׁאַל נוֹשֵׂא הַנְּאוּם אֶת כְּלַל הַנּוֹכְחִים, הַמְּסוּגָּל לְקַבֵּל הַחְלָטָה כָּזוֹ בְּשַׁלְוַות נֶפֶשׁ, בְּקַבָּלָה אַמִּיצָה שֶׁל הַגּוֹרָל, וְאוּלַי אֲפִילּוּ לְחַיֵּיךְ כְּשֶׁהוּא מַרְגִּישׁ אֶת הַתַּרְדֵּמָה הַסּוֹפִית מַכְבִּידָה עַל עַפְעַפָּיו. אֶפְשָׁר לְדַבֵּר שָׁעָה אֲרוּכָּה עַל הָרֶגַע הַזֶּה, לְשַׁלֵּב בִּדְבָרִים שְׁבָחִים לַנִּפְטָר וְלִבְנֵי מִשְׁפַּחְתּוֹ, לְהַזְכִּיר אָנֶקְדּוֹטוֹת שֶׁלִּיקַּטְתָּ קוֹדֶם לָכֵן, בְּאֶמְצָעוּת הָאִינְטֶרְנֵט, אוֹ תּוֹךְ הַאֲזָנָה לְשִׂיחוֹת הָאֲבֵלִים (יֵשׁ לְהַקְפִּיד לְהִשְׁתַּמֵּשׁ בְּאָנֶקְדּוֹטוֹת שֶׁמִּי שֶׁהִזְכִּיר אוֹתָן בַּמָּקוֹר כְּבָר עָזַב אֶת הַמָּקוֹם), וּלְהוֹסִיף תֵּיאוּר מְפוֹרָט שֶׁל אֶחָד הַמְּקוֹמוֹת שֶׁהָיוּ חֲבִיבִים בִּמְיוּחָד עַל הַמָּנוֹחַ, רָצוּי מָקוֹם נִידָּח וּמְרוּחָק, כְּדֵי לְרַמֵּז שֶׁהַדּוֹבֵר הָיָה שָׁם יַחַד אִיתּוֹ, וָשׁוּב, בְּמַאֲמָץ קָטָן יֵשׁ בְּיָדְךָ הֶסְפֵּד שֶׁיִּישָּׁמֵר בְּזִיכְרוֹן שָׁנִים אֲרוּכּוֹת.
אֲבָל לֹא כָּל הָאֲנָשִׁים מַצִּיגִים סִיפּוּר שֶׁקֶל לְסִפְרוֹ. מָה עָלֵינוּ לַעֲשׂוֹת עִם הַקְּשִׁישִׁים שֶׁתְּקוּפָה אֲרוּכָּה עָבְרָה עֲלֵיהֶם בְּבָתֵּי הָאָבוֹת, תְּשׁוּשֵׁי נֶפֶשׁ וּשְׁקוּעִים בִּשְׁלַבָּיו הַמִּתְקַדְּמִים שֶׁל שִׁיטָּיוֹן, עַד שֶׁאִיבְּדוּ כָּלִיל אֶת הַיְּכוֹלֶת לְתַקְשֵׁר עִם אוֹהֲבֵיהֶם וּבִילּוּ אֶת יְמֵיהֶם הָאַחֲרוֹנִים, הָאֲרוּכִּים וְהַמָּרִים, כְּשֶׁהֵם מְרוּתָּקִים לְכִיסֵּא גַּלְגַּלִּים וְהָרִיר נוֹזֵל עַל שִׂפְתֵיהֶם מֵהַמָּזוֹן הַנּוֹזְלִי שֶׁבּוֹ מַאֲכִילִים אוֹתָם בְּכַפִּית עוֹבְדֵי שְׂכַר מִינִימוּם קְשֵׁי יוֹם? כֵּיצַד עָלֵינוּ לִפְנוֹת אֶל הָאֲבֵלִים הַמְּעַטִּים שֶׁטָּרְחוּ וּבָאוּ לְשִׁבְעָה, וְשֶׁרוּבָּם נִמְנִים עַל מַכָּרֵיהֶם שֶׁל קְרוֹבֵי הַמִּשְׁפָּחָה וְלֹא שֶׁל הַמָּנוֹחַ אוֹ הַמְּנוּחָה עַצְמָם? דַּוְוקָא מִקְרִים אֵלֶּה, שֶׁנְּקוּדּוֹת הָאֲחִיזָה בָּהֶם מוּעָטוֹת וְלֹא תָּמִיד מְתוֹעָדוֹת כָּרָאוּי, יְכוֹלִים לְסַפֵּק לְמִסְּפִּיד הַמְּנוּסֶּה קַרְקַע פּוֹרִייָּה לְהַפְגָּנַת יְכוֹלֶת הַבָּעָה מַזְהִירָה, מְעוֹדֶדֶת וּמְעוֹרֶרֶת הַשְׁרָאָה.
בְּמִקְרִים כָּאֵלֶּה עָלֶיךָ לְגַיֵּיס לְעֶזְרָתְךָ אֶת הַזְּמַן עַצְמוֹ. אוֹתוֹ הַזְּמַן שֶׁהִכְבִּיד אֶת יָדוֹ עַל הַנִּפְטָר עַד שֶׁמָּחַץ אוֹתוֹ תַּחַת מִשְׁקַל הַיָּמִים, הוּא עַצְמוֹ מַקְנֶה עַכְשָׁיו לְחַיָּיו אֶת הַמִּשְׁקָל הָרָאוּי לָהֶם. מִי שֶׁהִצְלִיחַ לִשְׂרוֹד תְּקוּפָה כֹּה מְמוּשֶּׁכֶת, יֹאמַר הַמַּסְפִּיד, קָרוֹב לְמֵאָה שְׁלֹמֹה (עֲבוּר הָאֲבֵלִים, שֶׁלֹּא הִתְקָרְבוּ עֲדַיִין לְגִילוֹ שֶׁל הַנִּפְטָר, אַחַת הִיא אִם חַי תִּשְׁעִים וְשָׁלוֹשׁ שָׁנִים, אוֹ מֵאָה וְאַחַת), עָשָׂה זֹאת מִתּוֹךְ בְּחִירָה. הָיָה עָלָיו ל ב ח ו ר בַּחַיִּים, יֹאמַר בְּהַדְגָּשָׁה, בְּנִיגּוּד לַחֲבֵרָיו וּמַכָּרָיו שֶׁנִּכְנְעוּ לִמְשִׁיכָתוֹ שֶׁל הַמָּוֶות. אַחֲרֵי הַכּוֹל, הֶמְשֵׁךְ הַחַיִּים בְּגִיל כֹּה מְבוּגָּר מֵטִיל עַל הָאָדָם סִדְרָה שְׁלֵמָה שֶׁל וִיתּוּרִים. כָּל יוֹם הוּא מְוַותֵּר עַל יְכוֹלֶת אַחֶרֶת שֶׁל הַגּוּף, וּמְעַט מְאוּחָר יוֹתֵר גַּם שֶׁל הָרוּחַ, כְּדֵי לְקַיֵּים אֶת כּוֹחַ הַחַיִּים. לְבַסּוֹף לֹא נִשְׁאֶרֶת אֶלָּא קְלִיפָּה רֵיקָה כִּמְעַט לַחֲלוּטִין, שֶׁכָּל שֶׁנִּמְצָא בְּתוֹכָהּ הוּא אוֹתוֹ כּוֹחַ חַיּוֹת מוּפְלָא שֶׁשָּׁמַר אוֹתוֹ אִיתָּנוּ כָּל הַזְּמַן הַזֶּה. אֶת הַכּוֹחַ הַזֶּה יֵשׁ לְהַעֲרִיץ, לֹא לְבַטֵּל, יֹאמַר הַנּוֹאֵם. הוּא אֵינוֹ מָצוּי בְּכָל אֶחָד, וּמִשֶּׁבָּחַר לוֹ אָדָם מְסוּיָּם לָבוֹא דַּרְכּוֹ לִידֵי בִּיטּוּי, חוֹבָה עָלֵינוּ לְהַעֲרִיךְ אֶת אוֹתוֹ אָדָם, וּלְהַכִּיר לוֹ תּוֹדָה עַל הַלֶּקַח שֶׁחַיָּיו מְלַמְּדִים אֶת כּוּלָּנוּ.
אֶת הַדְּבָרִים הָאֵלֶּה כְּדַאי לְתַבֵּל בִּמְעַט הֶיכֵּרוּת עִם תְּקוּפַת חַיָּיו שֶׁל הַנִּפְטָר וְהַמְּקוֹמוֹת שֶׁבָּהֶם שָׁהָה. אִם הָיָה נִיצּוּל שׁוֹאָה, יֵשׁ לְדַבֵּר עַל הַגּוֹרָל הַיְּהוּדִי. אִם הֶעֱבִיר תְּקוּפַת זְמַן מְמוּשֶּׁכֶת מִחוּץ לְאֶרֶץ, חוֹבָה לְהִתְיַיחֵס לַמְּאוֹרָעוֹת הַהִיסְטוֹרִיִּים שֶׁאֵירְעוּ בָּאָרֶץ שֶׁבָּהּ נִמְצָא. מוּמְלָץ לְהִימָּנַע מִלְּהִתְיַיחֵס לַמְּאוֹרָעוֹת שֶׁקָּרוּ בָּאָרֶץ בִּתְקוּפָה שֶׁבָּהּ חַי כָּאן, מִשּׁוּם שֶׁמֶן הַסְּתָם נִמְצָאִים בַּחֶדֶר אֲנָשִׁים שֶׁהִכִּירוּ אוֹתוֹ בְּאוֹתָהּ תְּקוּפָה, אוֹ שֶׁהִכִּירוּ אֶת קְרוֹבָיו וַחֲבֵרָיו, אֶת יַלְדֵיהֶם, נֶכְדֵיהֶם וּקְרוֹבֵיהֶם הָרְחוֹקִים יוֹתֵר. הַסִּיכּוּי שֶׁמִּישֶׁהוּ יִתְפּוֹס אוֹתְךָ בְּטָעוּת גָּדֵל כְּכָל שֶׁהַמְּאוֹרָעוֹת שֶׁעֲלֵיהֶם אַתָּה מְדַבֵּר קְרוֹבִים יוֹתֵר לַהֹוֶוה. מִמֵּילָא הַתְּקוּפָה הָאַחֲרוֹנָה בְּחַיֵּי הַנִּפְטָר אֵינָהּ מְשׁוּפַּעַת בָּאֵירוּעִים. בִּמְקוֹם לְדַבֵּר עַל קְמִילָה וְעַל יֵיאוּשׁ, דָּבָר עַל חַיִּים וְעַל צְמִיחָה, עַל הִתְחַדְּשׁוּת וְעַל הֶמְשֵׁכִיּוּת.
ב.
כָּךְ עוֹבְרִים עָלַיי, אִם כֵּן, הַיָּמִים. הֵם פְּשׁוּטִים וּסְדוּרִים, מְתוּכְנָנִים בִּקְפִידָה.
בַּבּוֹקֶר אֲנִי עוֹבֵר עַל הָעִיתּוֹנִים, וּמְשַׁוֶּוה בֵּין מוּדָעוּת הָאֵבֶל לְבֵין מוּדָעוּת הַפְּטִירָה. קַל לְסַנֵּן אֶת הַמּוּדָעוּת. רֵאשִׁית, אֵין טַעַם לְהִתְיַיחֵס לָאָדָם שֶׁהַמּוֹדָעָה עַל פְּטִירָתוֹ גְּדוֹלָה מִשְּׁלִישׁ עַמּוּד. הַשִּׁבְעָה לְזִכְרוֹ שֶׁל אָדָם כָּזֶה תִּהְיֶה אֵירוּעַ הֲמוֹנֵי. הַסִּיכּוּי לִטְעוֹת וּלְהִיתָּפֵס גָּדוֹל מִדַּי. גַּם מִי שֶׁבְּגִינוֹ מִתְפַּרְסְמוֹת יוֹתֵר מֵחָמֵשׁ מוּדָעוּת בַּמִּצְטַבֵּר בָּעִיתּוֹנִים הַשּׁוֹנִים יִהְיֶה בַּעַל חוּג מַכָּרִים גָּדוֹל מִדַּי, אוֹ שֶׁקְּרוֹבָיו בַּעֲלֵי חוּג מַכָּרִים כָּזֶה. אֶת הַמּוּדָעוּת שֶׁעָבְרוּ אֶת הַסִּינּוּן הָרִאשׁוֹנִי אֲנִי גּוֹזֵר וּמְחַלֵּק לַתִּיקִיּוֹת לְפִי מִיקּוּם הַשִּׁבְעָה וְהַזְּמַן שֶׁנּוֹתַר לִפְנֵי שֶׁהִיא מִסְתַּיֶּימֶת.
עַכְשָׁיו מַגִּיעַ הַזְּמַן לְטַפֵּל בַּהֲכָנַת הַתִּיק עַל נִפְטָרִים שֶׁאֶצְלָם אֲנִי מִתְכַּוֵּון לְבַקֵּר בַּיָּמִים הַקְּרוֹבִים. אֲנִי מְנַצֵּל עַד תּוֹם אֶת רֶשֶׁת הָאִינְטֶרְנֵט, מְבָרֵר כָּל פְּרָט שֶׁנִּיתָּן לִמְצוֹא עַל הַנִּפְטָר, מְחַפֵּשׂ אֶת שְׁמוֹ בְּדַפֵּי זָהָב, בְּגוּגֶל, בָּרְשָׁתוֹת הַחֶבְרָתִיּוֹת, אֲפִילּוּ בְּיוּ-טִיּוּב, וּמְסַדֵּר לְעַצְמִי דַּף שֶׁל "קוֹרוֹת חַיִּים" הַכּוֹלֵל לֹא רַק אֶת הַמֵּידָע שֶׁהִצְלַחְתִּי לִמְצוֹא עַל הָאָדָם עַצְמוֹ, אֶלָּא גַּם רָאשֵׁי פְּרָקִים עַל הַמְּקוֹמוֹת שֶׁבָּהֶם הָיָה וְעַל הַמְּאוֹרָעוֹת הַמֶּרְכָּזִיִּים שֶׁאוֹתָם הָיָה עָלָיו לַחֲוָות בְּאוֹתָם מְקוֹמוֹת בִּזְמַן שֶׁשָּׁהָה בָּהֶם. מְצוּיָּד בַּדַּף הַזֶּה, אֲנִי מִתְקַשֵּׁר לְבֵית הָאֲבֵלִים וּמַבִּיעַ אֶת תַּנְחוּמַיי. אֲנִי מַאֲרִיךְ בַּשִּׂיחָה, מַזְכִּיר מִדֵּי פַּעַם תַּאֲרִיךְ שֶׁנִּרְאֶה לִי שֶׁיְּעוֹרֵר תְּגוּבָה, אוֹ תְּכוּנַת אוֹפִי אוֹ תַּחְבִּיב שֶׁל הַנִּפְטָר שֶׁאֶפְשָׁר לְהַסִּיק עָלֶיהָ מֵעִיּוּן בִּפְרוֹפִיל הַדִּיגִיטָלִי שֶׁלּוֹ. מַשֶּׁהוּ מִכָּל אֵלֶּה יִתְפּוֹס, וּבֶן אוֹ בַּת שִׂיחֵי יִנְדְּבוּ פְּרָטִים שֶׁבָּהֶם אוֹכֶל לְהִשְׁתַּמֵּשׁ אַחֵר כָּךְ. אֲנִי עָשׂוּי לַעֲשׂוֹת מִסְפַּר שִׂיחוֹת כָּאֵלֶּה, בְּהֶפְרֵשׁ שֶׁל שָׁעוֹת בּוֹדְדוֹת, כְּדֵי לִתְפּוֹס בְּנֵי מִשְׁפָּחָה אֲחֵרִים בְּכָל שִׂיחָה (אִם אֲנִי נִתְקָל בְּאוֹתוֹ מֵשִׁיב, אֲנִי מְגַמְגֵּם מִילּוֹת תַּנְחוּמִים חַסְרוֹת יִיחוּד וּמְנַתֵּק), עַד שֶׁיֵּשׁ בִּידֵי אֶת הַחוֹמֶר הַמְּסַפֵּק לְצוֹרֶךְ הַהֶסְפֵּד. לְעוֹלָם לֹא אֲבַקֵּר בְּשִׁבְעָה בַּיּוֹם שֶׁבּוֹ בִּיצַּעְתִּי אֶת הַשִּׂיחוֹת הָאֵלֶּה. צָרִיךְ לְחַכּוֹת לְפָחוֹת יוֹם אֶחָד כְּדֵי שֶׁהַקְּרוֹבִים יִשְׁכְּחוּ אֶת הַשִּׂיחָה, שֶׁאֵין דָּבָר שֶׁיִּיחֵד אוֹתָהּ מֵעַשְׂרוֹת שִׂיחוֹת תַּנְחוּמִים אֲחֵרִים שֶׁהֵם מְקַבְּלִים. אִם הַדָּבָר אֶפְשָׁרִי, עָדִיף אֲפִילּוּ הֶפְרֵשׁ שֶׁל יוֹמַיִים.
אַחֵר כָּךְ מַגִּיעַ הַזְּמַן לְהָכִין אֶת דִּבְרֵי הַהֶסְפֵּד לַנִּפְטָרִים שֶׁאֲבַקֵּר בְּאוֹתוֹ יוֹם. אֲנִי מַעְיָין בִּרְשִׁימוֹתַיי, בַּמַּאֲמָרִים שֶׁאָסַפְתִּי מֵהָאִינְטֶרְנֵט, בִּכְתָבָיו שֶׁל הַנִּפְטָר, בְּמִקְרֶה שֶׁאֶפְשָׁר הָיָה לָשִׂים אֶת הַיָּד עַל כָּאֵלֶּה, גּוֹזֵר, מַדְבִּיק וּמְסַדֵּר, עַד שֶׁהַהֶסְפֵּד מַתְחִיל לִקְרוֹם עוֹר וְגִידִים. בְּמִקְרִים קַלִּים הַתַּהֲלִיךְ אוֹרֶךְ כְּשָׁעָה. בְּמִקְרִים מוּרְכָּבִים יוֹתֵר הוּא עָלוּל לְהִימָּשֵׁךְ גַּם לְמַעְלָה מִשָּׁלוֹשׁ שָׁעוֹת. הָיוּ פְּעָמִים שֶׁנֶּאֱלַצְתִּי לִדְחוֹת בִּיקּוּר אֵצֶל נִפְטַר כְּדֵי לִמְשׁוֹךְ אֶת חִיבּוּרוֹ שֶׁל הַהֶסְפֵּד יוֹם נוֹסָף. אֲנִי מְשַׁנֵּן אֶת הַהֶסְפֵּד וּמִתְאַמֵּן לִפְנֵי הַמַּרְאֶה, מַקְפִּיד עַל חִיתּוּךְ הַדִּיבּוּר, עַל הַמַּבָּט הַנָּכוֹן בָּרֶגַע הַנָּכוֹן. יֵשׁ חֲשִׁיבוּת גַּם לַדֶּרֶךְ שֶׁבָּהּ נֶאֱמָרִים הַדְּבָרִים, לְנִימַת הַדִּיבּוּר, לַזָּוִוית שֶׁבָּהּ מוּשְׁפָּל הָרֹאשׁ. הַכּוֹל צָרִיךְ לִהְיוֹת מוּשְׁלָם כְּדֵי לְעוֹרֵר אֶת הָרוֹשֶׁם הָרָצוּי. אֲנִי חַיָּיב זֹאת לַנִּפְטָר, שֶׁהֲרֵי לֹא יִהְיֶה לוֹ מַסְפִּיד אַחֵר שֶׁיַּשְׁקִיעַ בַּהֲכָנוֹת אֶת מִידַּת הָרְצִינוּת הָרְאוּיָה.
אֲנִי יוֹצֵא לַדֶּרֶךְ בְּעֵרֶךְ בְּחָמֵשׁ אַחֵר הַצָּהֳרַיִים, אֶלָּא אִם מְדוּבָּר בְּשִׁבְעָה הַמִּתְקַיֶּימֶת בְּמָקוֹם מְרוּחָק, שֶׁאָז אֲנִי מַקְדִּים וְיוֹצֵא בְּשָׁלוֹשׁ. אֲנִי נוֹסֵעַ בַּתַּחְבּוּרָה הַצִּיבּוּרִית. אוֹטוֹבּוּסִים וְרַכָּבוֹת מְאַפְשְׁרִים לְךָ לִמְצוֹא מָקוֹם מְבוּדָּד וְלַעֲבוֹר עַל הַהֶסְפֵּד עוֹד פַּעַם אוֹ פַּעֲמַיִים לִפְנֵי שֶׁיַּגִּיעַ הַמּוֹעֵד. אֲנִי לָבוּשׁ בִּבְגָדִים חַסְרֵי יִיחוּד, בְּהֶתְאֵם לְמָה שֶׁכַּנִּרְאֶה יִהְיֶה לְבוּשָׁם הַמְּיַיצֵּג שֶׁל מַכָּרָיו שֶׁל הַנִּפְטָר. אִם מְדוּבָּר בְּמִשְׁפָּחָה מָסוֹרְתִּית אֶחְבּוֹשׁ כִּיפָּה סְרוּגָה. זָקֵן אֲנִי מְגַדֵּל מִמֵּילָא, כִּי הוּא מִתְקַבֵּל הֵיטֵב גַּם בְּמִשְׁפָּחוֹת חִילּוֹנִיּוֹת. אֵצֶל חֲרֵדִים אֵינִי מְבַקֵּר. הַכַּמּוּת הַגְּדוֹלָה שֶׁל הָאֲבֵלִים מַגְבִּירָה אֶת הַסִּיכּוּי לְהִתְגַּלּוֹת, וּמִמֵּילָא אֵינִי דּוֹבֵר יִידִישׁ. כְּדֵי לִמְנוֹעַ אֶת הַצּוֹרֶךְ לְהַחֲלִיף בְּגָדִים בֵּין בִּיקּוּרִים אֲנִי בּוֹחֵר שִׂבְעוֹת שֶׁל נִפְטָרִים הַשַּׁיָּיכִים לְאוֹתָהּ שִׁכְבָה חֶבְרָתִית. הַמֶּרְחָק בֵּין בִּיקּוּר לְבִיקּוּר לֹא יִהְיֶה קָטָן מֵאַרְבַּע תַּחֲנוֹת בָּאוֹטוֹבּוּס, וְלֹא גָּדוֹל מֵעֶשֶׂר תַּחֲנוֹת. מֶרְחָק כָּזֶה מְאַפְשֵׁר לְכַסּוֹת בְּיוֹם אֶחָד שְׁנַיִים אוֹ שְׁלוֹשָׁה בִּיקּוּרִים, וּבְאוֹתָהּ עֵת מַקְטִין אֶת הַסִּיכּוּי שֶׁמִּישֶׁהוּ שֶׁמַּכִּיר אֶת שְׁנֵי הַנִּפְטָרִים יְבַקֵּר גַּם הוּא בִּשְׁתֵּי הַשְּׂבֵעוֹת בְּאוֹתוֹ יוֹם וּבְאוֹתָהּ שָׁעָה.
כְּשֶׁאֲנִי מַגִּיעַ אֶל בֵּית הָאֲבֵלִים אֲנִי נִבְלָע בַּקָּהָל בְּלִי לְהַכְרִיז עַל בּוֹאִי. אִם יֵשׁ מִי שֶׁיּוֹשֵׁב בְּסָמוּךְ לַדֶּלֶת, אוֹ שֶׁבְּנֵי הַמִּשְׁפָּחָה מִסְתַּכְּלִים לִרְאוֹת מִי הוּא הַנִּכְנָס, אֶגַּשׁ לְאֶחָד מֵהֶם וַאֲמַלְמֵל מַשֶּׁהוּ בִּלְתִּי בָּרוּר. אַחֵר כָּךְ אֲעַלֵּם בְּדִיסְקְרֵטִיּוּת בְּאֶחָד הַחֲדָרִים הַפְּנִימִיִּים. אֲנִי עוֹבֵר לְאַט בֵּין הַחֲדָרִים וְסוֹקֵר אֶת חֶפְצֵי הָעֵרֶךְ הַשּׁוֹנִים. לְאַחַר מִכֵּן אֲנִי מִתְיַישֵּׁב בֶּחָלָל הַמֶּרְכָּזִי, הֵיכָן שֶׁמְּרוּכָּזִים מַרְבִּית הָאֲבֵלִים. אֲנִי אוֹכֶל וְשׁוֹתֶה, גַּם כְּדֵי לְכַבֵּד אֶת זִכְרוֹ שֶׁל הַנִּפְטָר, וְגַם מִשּׁוּם שֶׁזּוֹהִי אַחַת הַדְּרָכִים שֶׁבָּהֶן אֲנִי גּוֹבַהּ אֶת שִׂכְרֵי עַל הָעֲבוֹדָה שֶׁאֲנִי מַשְׁקִיעַ, וְאָז אֲנִי מְחַכֶּה לָרֶגַע הַמַּתְאִים לִפְתּוֹחַ בְּהֶסְפֵּד.
לְעוֹלָם אֵינִי מְמַהֵר לִפְתּוֹחַ בִּדְבָרִים. הָרֶגַע הַמַּתְאִים יַצִּיג אֶת עַצְמוֹ בְּמַהֲלָכָהּ הַטִּבְעִי שֶׁל הַשִּׂיחָה. אֶחָד הַנּוֹכְחִים יַזְכִּיר אָנֶקְדּוֹטָה הַמִּתְחַבֶּרֶת לְמִשְׁפְּטֵי הַפְּתִיחָה שֶׁל הַהֶסְפֵּד, אוֹ שֶׁיַּגִּיעַ הָרֶגַע שֶׁבּוֹ תַּעֲבוֹר תְּמוּנָה שֶׁל הַנִּפְטָר בֵּין הַיָּדַיִים, וְתוֹךְ הִתְבּוֹנְנוּת בָּהּ, אַגַּב הַטָּיָה קַלָּה שֶׁל פְּלַג הַגּוּף הָעֶלְיוֹן אֶל מֶרְכַּז הַשּׁוּלְחָן, תְּנוּעָה שֶׁאֵין טִבְעִית מִמֶּנָּה, אֶפְשָׁר לִפְתּוֹחַ בִּדְבָרִים.
אֲנִי מַתְחִיל בְּקוֹל נָמוּךְ, כּוֹפֶה עַל הַחֶדֶר אֶת הַשֶּׁקֶט הַחִיּוּנִי לַעֲבוֹדָתִי, וּמְעַט מְעַט מַגְבִּיר אֶת קוֹלִי, עַד שֶׁהוּא מְהַסֶּה כָּל שָׂרִיד שֶׁל שִׂיחָה גַּם בְּפִינּוֹת הַנִּידָּחוֹת בְּיוֹתֵר. הֶסְפֵּד אֲמִיתִּי, כָּזֶה שֶׁהוּא יְצִירַת אָמָּנוּת שֶׁהַנִּפְטָר הוּא נְשׂוּאָה, אַךְ לֹא נוֹשְׂאָהּ, אֵינוֹ סוֹבֵל מִתְחָרִים. אֲנִי מִשְׁתַּמֵּשׁ בְּכָל גּוּפִי, בְּכָל גּוֹנֵי הַקּוֹל, בְּכָל שְׁרִירֵי הַפָּנִים, אֲפִילּוּ בִּתְנוּעָה הַקַּלָּה שֶׁל הַכְּתֵפַיִים, וּבְזָוִוית שֶׁהִיא מִשְׂרָה עַל הַיָּד. אֵין לְהַגְזִים בַּתְּנוּעָה. צָרִיךְ לִזְכּוֹר שֶׁזֶּה אֵינוֹ נְאוּם הַנִּישָּׂא בְּכִיכַּר הָעִיר. דַּי בִּתְנוּעָה מְרוּמֶּזֶת, מֶחֱוָוה הַמְּרַמֶּזֶת עַל תְּנוּעָה שֶׁאוּלַי הָיְיתָה צְרִיכָה לָבוֹא, חִיּוּךְ הַמִּתְרַמֵּז בְּזָוִוית הַפֶּה וְאֵינוֹ נוֹגֵעַ בָּעֵינַיִים.
הַהֶסְפֵּד לֹא יִימָּשֵׁךְ פָּחוֹת מֵחָמֵשׁ דַּקּוֹת, וּלְעוֹלָם לֹא יוֹתֵר מֵעֶשֶׂר. פָּחוֹת מִדַּי זְמַן לֹא יְכַבֵּד אֶת הַנִּפְטָר, וְיוֹתֵר מִדַּי לֹא יְכַבֵּד אֶת מִשְׁפַּחְתּוֹ. מָה שֶׁלֹּא הִסְפַּקְתָּ לוֹמַר בְּעֶשֶׂר דַּקּוֹת, אָמַר לִי פַּעַם מִישֶׁהוּ, לֹא תַּסְפִּיק לוֹמַר גַּם בִּשְׁלוֹשִׁים. הַסִּיּוּם מַחֲזִיר אוֹתִי אֶל הַחֲרִישִׁיּוֹת שֶׁל הַפְּתִיחָה. אֲנִי מִתְכַּנֵּס בְּתוֹךְ עַצְמִי. אִם הֶחֱזַקְתִּי בִּידֵי תְּמוּנָה אֲנִי מַעֲבִיר אוֹתָהּ לָבֹא אַחֲרֵי. אֵינִי מְבַקֵּשׁ לִי הַכָּרָה אוֹ בְּרָכוֹת. דְּבָרַיי יִישָּׁאֲרוּ בְּזִיכְרוֹנוֹ שֶׁל כָּל מִי שֶׁשָּׁמַע אוֹתָם. בַּזֹּאת אֲנִי מִסְתַּפֵּק. זֶה שְׂכָרוֹ הָאֲמִיתִּי שֶׁל הַמַּסְפִּיד.
ג.
אֲבָל בְּכָל זֹאת קַיָּימִים גַּם הַצְּרָכִים הַחוֹמְרִיִּים. אַחֲרֵי שֶׁסִּייַּמְתִּי אֶת הַהֶסְפֵּד, אֲנִי יוֹשֵׁב עוֹד זְמַן מָה. מְאַפְשֵׁר לַנּוֹכְחִים לְעַכֵּל אֶת דְּבָרַיי. מְאַפְשֵׁר לְזֶרֶם הַשִּׂיחָה לְהִתְחַדֵּשׁ. מְקַבֵּל בְּחִיּוּךְ לֵאָה אֶת הַבְּרָכוֹת וְאֶת דִּבְרֵי הַשֶּׁבַח.
אַחֵר כָּךְ אֲנִי קָם, לוֹחֵץ בַּעֲדִינוּת אֶת יְדֵי בְּנֵי הַמִּשְׁפָּחָה, וּפוֹנֶה לַחֲדַר הַשֵּׁירוּתִים כְּדֵי לְהִתְרַעֲנֵן לִפְנֵי שֶׁאֵצֵא לְדַרְכִּי. בְּאֶחָד הַמִּסְדְּרוֹנוֹת אוֹ הַחֲדָרִים הַפְּנִימִיִּים אֲנִי נֶעֱצָר לְרֶגַע וּמַגְנִיב לְתִיקֵי אֶת הַחֵפֶץ שֶׁבּוֹ בָּחַרְתִּי מֵרֹאשׁ. זֶהוּ הַתַּשְׁלוּם שֶׁאֲנִי גּוֹבַהּ עַל שֵׁירוּתַיי. הַחֵפֶץ לֹא יִהְיֶה יָקָר מִדַּי, וְלֹא בַּעַל עֵרֶךְ רִגְשִׁי כָּזֶה שֶׁיֶּחְסַר מְאֹד לְמִשְׁפָּחָה שֶׁכְּבָר סָבְלָה מַסְפִּיק (לְפָחוֹת לֹא כְּכָל שֶׁאֲנִי יָכוֹל לְהַעֲרִיךְ), אֲבָל גַּם לֹא יִהְיֶה זוֹל אוֹ הֲמוֹנֵי. שַׁרְשֶׁרֶת זָהָב קְצָרָה, פֶּסֶל קָטָן שֶׁל פֶּסֶל יָדוּעַ, אֲגַרְטָל מִינְיָאטוּרִי מִקְּרִיסְטָל אֲמִיתִּי. לָמַדְתִּי מַסְפִּיק כְּדֵי לְהַכִּיר בְּעֶרְכָּם שֶׁל חֲפָצִים. אֲנִי נַיְּחֵן בְּעֵינוֹ שֶׁל אַסְפָן. לְעוֹלָם לֹא אֶקַּח כֶּסֶף מְזוּמָּן. אֵינִי גַּנָּב.
אֲנִי נִכְנָס לַחֲדַר הַשֵּׁירוּתִים וְשׁוֹטֵף אֶת פָּנַיי. אַחֵר כָּךְ אֲנִי חוֹמֵק הַחוּצָה בְּלִי לִמְשׁוֹךְ תְּשׂוּמֶת לֵב. אֶת הַחֵפֶץ שֶׁלָּקַחְתִּי אֶמְכּוֹר לְמָחֳרָת הַיּוֹם, לִפְנֵי שֶׁהַמִּשְׁפָּחָה תַּבְחִין בִּכְלָל בְּחֶסְרוֹנוֹ. הַמְּכִירָה אֵינָהּ קָשָׁה. קַיָּימִים אֲתָרִים בְּרֶשֶׁת הָאִינְטֶרְנֵט שֶׁיִּשְׂמְחוּ לִמְכּוֹר עֲבוּרְךָ כָּל חֵפֶץ, וְלֹא יִשְׁאֲלוּ שְׁאֵלוֹת מְיוּתָּרוֹת.
כָּךְ, אִם כֵּן, עוֹבְרִים לָהֶם יָמַיי. אֲנִי פּוֹקֵד בֵּין שְׁתַּיִים לְשָׁלוֹשׁ מִשְׁפָּחוֹת מִדֵּי עֶרֶב. אֲנִי מֵבִיא לָהֶן מִידָּה שֶׁל נֶחָמָה, וְלוֹקֵחַ בִּשְׂכָרִי חֲפָצִים שֶׁאֵין לָהֶם בֶּאֱמֶת צוֹרֶךְ בָּהֶם. אֵינִי מִתְעַשֵּׁר, אַךְ אֲנִי מִתְפַּרְנֵס בְּכָבוֹד מֵעֲמָלִי. בְּסִיכּוּמוֹ שֶׁל דָּבָר, אֲנִי תּוֹרֵם יוֹתֵר מִשֶּׁאֲנִי לוֹקֵחַ.
ד.
אֲבָל אָז הִגִּיעַ הָרֶגַע שֶׁבּוֹ הֵחֵל הַכּוֹל לְהִשְׁתַּבֵּשׁ.
נִכְנַסְתִּי לַבַּיִת שֶׁבּוֹ נֶעֶרְכָה הַשִּׁבְעָה לָאִישָּׁה שֶׁחָלְתָה בְּמַחֲלָה חֲשׂוּכַת מַרְפֵּא. הִיא נֶאֶבְקָה בְּמַחֲלָה שָׁנִים אֲרוּכּוֹת, וְתוֹךְ כְּדֵי כָּךְ הִמְשִׁיכָה וְיָצְרָה גּוּף עֲבוֹדָה מְפוֹאָר בִּתְחוּמָה הַמִּקְצוֹעִי, אָסְפָה פְּרָסִים וְכִיבּוּדִים, וְהִשְׁקִיעָה בְּמִשְׁפַּחְתָּהּ וּבַחֲבֵרֶיהָ. כְּשֶׁהַבִּינָה שֶׁיָּמֶיהָ סְפוּרִים, וְרָצְתָה לַחֲסוֹךְ לְעַצְמָהּ וּלְמִשְׁפַּחְתָּהּ אֶת הָרְגָעִים הָאֲרוּכִּים שֶׁל הַכְּאֵב שֶׁאֵין בְּצִדּוֹ תִּקְוָוה, בָּחֲרָה לְהִיכָּנֵס לַנִּיתּוּחַ שֶׁכִּמְעַט וַדַּאי הָיָה שֶׁלֹּא תֵּצֵא מִמֶּנּוּ בַּחַיִּים. הֵכַנְתִּי הֶסְפֵּד שֶׁאֶפְשָׁר לְהִתְגָּאוֹת בּוֹ. הֶחְלַטְתִּי לְדַבֵּר עַל כָּךְ שֶׁחַיָּיו שֶׁל כָּל אָדָם אֵינָם אֶלָּא סִיפּוּר שֶׁהָעוֹלָם מְסַפֵּר לְעַצְמוֹ. רַק מִי שֶׁמֵּעֵז לִשְׁלוֹט בְּעַצְמוֹ בַּדֶּרֶךְ שֶׁבָּהּ הַסִּיפּוּר שֶׁלּוֹ מִתְנַהֵל וּבַדֶּרֶךְ שֶׁבָּהּ הוּא מִסְתַּיֵּים יָכוֹל לְהַשְׁפִּיעַ גַּם עַל הַמֶּסֶר שֶׁיִּימָּסֵךְ בְּתוֹכוֹ. בַּבְּחִירָה הַזּוֹ, שֶׁמָּנְעָה מִסִּיפּוּר חַיֶּיהָ לִהְיוֹת סִיפּוּר עַל סֵבֶל וְעַל דְּעִיכָה, בָּחֲרָה הַמְּנוּחָה לַהֲפוֹךְ אוֹתוֹ לְסִיפּוּר עַל הֶישֵּׂגִים וְעַל עֲשִׂיָּיה. הִיא לֹא סִיפְּקָה לָנוּ סִיּוּם קוֹרֵעַ לֵב, אַךְ בְּדַרְכָּהּ שֶׁלָּהּ הֶעֱנִיקָה לָנוּ סִיפּוּר שֶׁלָּקַח בְּצִדּוֹ. סִיפּוּר שֶׁהָפַךְ בְּכוֹחָן שֶׁל נְחִישׁוּת וְאוֹמֶץ מִסִּיפּוּר עַל הֶכְרֵחַ לְסִיפּוּר עַל בְּחִירָה.
וְאוּלָם, מִיָּד מִשֶּׁפָּצִיתִי אֶת פִּי לְדַבֵּר, זִיהָה אוֹתִי אֶחָד הַנּוֹכְחִים. "וִינְקְלֵר," אָמַר בִּפְלִיאָה (לְמוֹתָר לְצַיֵּין שֶׁהוּא לֹא קָרָא לִי "וִינְקְלֵר", וְגַם אֶת שְׁמִי הָאֲמִיתִּי לֹא יָדַע), "לֹא יָדַעְתִּי שֶׁאַתָּה מַכִּיר גַּם אֶת הַגְּבֶרֶת מ..."
'עַל מָה אַתָּה מְדַבֵּר, אֲדוֹנִי? מֵעוֹלָם לֹא נִפְגַּשְׁנוּ," עָנִיתִי, אֲבָל הַמַּבָּט בְּעֵינָיו אָמַר לִי שֶׁקַּו הַהֲגָנָה הַזֶּה לֹא יַעֲמוֹד לְאוֹרֶךְ זְמַן.
"הָאִישׁ הַזֶּה הוּא מִתְחַזֶּה!" הוּא צָעַק, וּבְכָךְ הִפְגִּין חֲשִׁיבָה מְהִירָה מִכְּפִי שֶׁיִּיחַסְתִּי לוֹ בַּתְּחִילָּה, "פָּגַשְׁתִּי אוֹתוֹ בַּשָּׁבוּעַ שֶׁעָבַר, בְּשִׁבְעָה שֶׁל א'..."
אֶת הַמִּילִּים הַבָּאוֹת לֹא הִסְפַּקְתִּי לִשְׁמוֹעַ. זִינַּקְתִּי אֶל הַדֶּלֶת. לֹא הֵעַזְתִּי לְחַכּוֹת לַמַּעֲלִית וְרַצְתִּי בַּמַּדְרֵגוֹת. לְמַזָּלִי הַדִּירָה הָיְיתָה בַּקּוֹמָה הָרִאשׁוֹנָה. כְּשֶׁהִגַּעְתִּי לָרְחוֹב יָכוֹלְתִּי לִשְׁמוֹעַ כְּבָר מַפְתֵּחַ הַבִּנְיָין אֶת צְעָדָיו הָרִאשׁוֹנִים שֶׁל מִרְדָּף.
נִכְנַסְתִּי לְתוֹךְ מִסְעָדָה שֶׁעָמְדָה בְּפִינַּת הָרְחוֹב. פָּרַצְתִּי אֶל הַמִּטְבָּח וּמֵעֵבֶר לוֹ אֶל סִמְטַת הַשֵּׁירוּת וְאֶל הָרְחוֹב הַמַּקְבִּיל. אֶת הַמְּעִיל שֶׁלָּבַשְׁתִּי זָרַקְתִּי בְּאֶחָד הַפַּחִים. הִגַּעְתִּי לְתַחֲנַת אוֹטוֹבּוּס בְּאוֹתוֹ רֶגַע שֶׁבּוֹ נֶעֱצַר בָּהּ קַו הַנּוֹסֵעַ לַכִּיוּוּן הֶהָפוּךְ מִמְּקוֹם מְגוּרַיי. נָסַעְתִּי שָׁלוֹשׁ תַּחֲנוֹת. חָצִיתִי אֶת הַכְּבִישׁ וְלָקַחְתִּי מוֹנִית מִתַּחֲנָה שֶׁהָיְיתָה צְמוּדָה לַכְּנִיסָה לְאֶחָד הַקַּנְיוֹנִים. בִּיקַּשְׁתִּי מֵהַנַּהָג לְהוֹרִיד אוֹתִי בְּמֶרְחַק שְׁנֵי רְחוֹבוֹת מִתַּחֲנַת אוֹטוֹבּוּס בַּכִּיוּוּן הֶהָפוּךְ. הִשְׂתָּרַעְתִּי עַל הַמִּיטָּה בִּבְגָדַיי וְשָׁכַבְתִּי עֵר כָּל הַלַּיְלָה. מִדֵּי פַּעַם עָטְפָה אוֹתִי אַפְלוּלִית מְבוֹרֶכֶת, אֲבָל דַּקּוֹת סְפוּרוֹת לְאַחַר מִכֵּן שׁוּב הָיִיתִי עֵר, מְכוּסֶּה זֵיעָה, מְמַלְמֵל וְקוֹדֵחַ.
שְׁלוֹשָׁה יָמִים לֹא יָצָאתִי מַפְתֵּחַ הַדִּירָה.
ה.
וְאָז, כְּשֶׁיָּצָאתִי, רָאִיתִי אֶת הַמְּכוֹנִית.
מֵחַבְרֵי הַסִּיפּוּרִים יוֹדְעִים לוֹמַר, שֶׁכַּאֲשֶׁר עוֹקְבִים אַחֲרֶיךָ מִקְצוֹעָנִים קָשֶׁה עַד בִּלְתִּי אֶפְשָׁרִי לְהַבְחִין בָּהֶם. אֲבָל כְּשֶׁאַתָּה חוֹשֵׁשׁ מִמַּעֲקָב, קַל לִרְאוֹת אוֹתוֹ בְּכָל פִּינָּה, בֵּין אִם הוּא אֲמִיתִּי וּבֵין אִם לָאו.
בְּמִקְרֶה שֶׁלִּי הוּא הָיָה אֲמִיתִּי.
אוֹתָהּ מְכוֹנִית − לְבָנָה, לֹא מִתְבַּלֶּטֶת, חֲבוּטָה לְמַרְאֵה, וּבְתוֹכָהּ לְסֵירוּגִין נָהַג אוֹ נַהֶגֶת, לִיוְּותָה אוֹתִי בְּכָל דְּרָכַיי בְּמַהֲלַךְ הַיּוֹמִיִּים הַבָּאִים. מֵעוֹלָם לֹא הִתְקָרְבָה מִדַּי. לֹא הִצְלַחְתִּי לִתְפּוֹס אוֹתָהּ מַתְנִיעָה וְנוֹסַעַת אַחֲרַיי גַּם כְּשֶׁבִּיצַּעְתִּי פְּנִיּוֹת מַפְתִּיעוֹת, אוֹ חָצִיתִי אֶת הַכְּבִישׁ וְהִמְשַׁכְתִּי בַּכִּיוּוּן הֶהָפוּךְ. וּבְכָל זֹאת, כְּשֶׁיָּצָאתִי מִתַּחֲנָתִי הַבָּאָה רָאִיתִי אוֹתָהּ אִי שָׁם בַּאֲלַכְסוֹן, בְּזָוִוית הָעַיִן. בַּלַּיְלָה, כְּשֶׁהֵצַצְתִּי מֵחַלּוֹן חֲדַר הַשֵּׁינָה, יָכוֹלְתִּי לִרְאוֹת אוֹתָהּ חוֹנָה בַּמָּקוֹם הַקָּטָן, הַיָּדוּעַ רַק לְתוֹשָׁבֵי הָרְחוֹב, שֶׁבֵּין הַכְּנִיסָה לַחֲנִיַּית הַבִּנְיָין לַמִּדְרָכָה, הַמָּקוֹם שֶׁנָּהוּג לַחֲשׁוֹב שֶׁאִי אֶפְשָׁר לִרְאוֹת מִן הַבִּנְיָין עַצְמוֹ אֶת הַמְּכוֹנִיּוֹת הַחוֹנוֹת בּוֹ, אֲבָל מֵחַלּוֹן חֲדַר הַשֵּׁינָה שֶׁלִּי, כְּשֶׁמּוֹצִיאִים הַחוּצָה אֶת פְּלַג הַגּוּף הָעֶלְיוֹן וְנֶאֱחָזִים בַּוִּוילוֹן כְּדֵי לֹא לִמְעוֹד, אֶפְשָׁר גַּם אֶפְשָׁר. אַחֲרֵי שְׁנֵי לֵילוֹת מְחוּסְּרֵי שֵׁינָה, הֵבַנְתִּי אֶת שֶׁהָיָה עָלַיי לַעֲשׂוֹת.
רֵאשִׁית, הִשְׁמַדְתִּי אֶת רִישּׁוּמֵי הַהֲכָנָה שֶׁעָרַכְתִּי לִשְׂבֵעוֹת שֶׁל הַשָּׁבוּעַ הַקָּרוֹב. אָמְנָם זֶה פָּגַע בְּפַרְנָסָתִי, אֲבָל לִפְעָמִים עָלֵינוּ לִהְיוֹת מוּכָנִים לְהַקְרִיב מְעַט בַּהֹוֶוה כְּדֵי לְהַבְטִיחַ אֶת הֶעָתִיד. אַחֵר כָּךְ בָּחַרְתִּי בְּשִׁבְעָה שֶׁל אָדָם שֶׁהִכַּרְתִּי בֶּאֱמֶת. הוּא הָיָה מוֹרֶה שֶׁלִּי בַּתִּיכוֹן. כְּבָר אָז הָיָה מְבוּגָּר. בַּשָּׁנִים הָאַחֲרוֹנוֹת לָקָה בְּדִמְנֻצֵּיה וְהָיָה מְאוּשְׁפָּז בְּמַחְלָקָה סִיעוּדִית בְּבֵית אָבוֹת בְּמֶרְכַּז הָאָרֶץ. בְּיָמָיו הָאַחֲרוֹנִים לֹא הָיָה מְסוּגָּל לָלֶכֶת, לֶאֱכוֹל, אוֹ לְהִתְנַקּוֹת בְּכוֹחוֹת עַצְמוֹ . הוּא לֹא הָיָה מוֹרֶה רָאוּי לְצִיּוֹן, וְלֹא נוֹדְעָה לוֹ שׁוּם הַשְׁפָּעָה עָלַיי, אֲבָל הָלַכְתִּי. הִצַּגְתִּי אֶת עַצְמִי בִּשְׁמִי הָאֲמִיתִּי, סִיפַּרְתִּי שֶׁאֲנִי תַּלְמִיד שֶׁזּוֹכֵר לוֹ חֶסֶד נְעוּרִים, יָשַׁבְתִּי חֲצִי שָׁעָה וְהָלַכְתִּי. לֹא נָשָׂאתִי הֶסְפֵּד וְלֹא לָקַחְתִּי דָּבָר בִּשְׂכַר עֲמֵלֵי.
כְּמוֹ שֶׁצָּפִיתִי מֵרֹאשׁ, כְּשֶׁיָּצָאתִי מִן הַשִּׁבְעָה עִיכְּבָה אוֹתִי הַמִּשְׁטָרָה.
הֵם חִיפְּשׂוּ בְּכֵלַיי, וְלֹא מָצְאוּ שׁוּם חֵפֶץ שֶׁאֵינוֹ שֶׁלִּי. רִאְיְינוּ אֶת בְּנֵי הַמִּשְׁפָּחָה וְשָׁאֲלוּ עַל אוּרִי וִינְקְלֵר (וְעַל עוֹד כַּמָּה שֵׁמוֹת, שֶׁהוּפְתַּעְתִּי לְגַלּוֹת שֶׁהֵם מַכִּירִים), אֲבָל גִּילוֹ שֶׁהִשְׁתַּמַּשְׁתִּי בִּשְׁמִי הָאֲמִיתִּי, וְשֶׁאָכֵן הָיָה לִי קֶשֶׁר שֶׁנִּיתָּן לְהוֹכִיחַ אֶל הַמָּנוֹחַ. הֵם עָרְכוּ חִיפּוּשׂ בְּדִירָתִי, וְלֹא מָצְאוּ שָׁם דָּבָר. פִּשְׁפְּשׁוּ בְּחֶשְׁבּוֹן הַבַּנְק שֶׁלִּי, וְגִילּוּ הַכְנָסוֹת בִּלְתִּי סְדִירוֹת שֶׁנִּרְאוּ חֲשׁוּדוֹת, אַךְ לֹא הָיָה דֶּרֶךְ לְהוֹכִיחַ קֶשֶׁר בֵּינָן לְבֵין אֵירוּעַ פְּלִילִי כָּלְשֶׁהוּ. הֵם עִימְּתוּ אוֹתִי עִם אוֹתוֹ מַכְּר רָחוֹק שֶׁזִּיהָה אוֹתִי כְּאוּרִי וִינְקְלֵר, אֲבָל כְּשֶׁטָּעַנְתִּי שֶׁמֵּעוֹלָם לֹא פָּגַשְׁתִּי אוֹתוֹ וְאֵין לִי מוּשָּׂג מִיהוּ אוֹתוֹ וִינְקְלֵר שֶׁעָלָיו הוּא מְדַבֵּר, לֹא יָכְלוּ לְהוֹכִיחַ שֶׁאֵינִי דּוֹבֵר אֱמֶת. הָיוּ לָהֶם עוֹד עֵדִים, אֲבָל כָּל אֶחָד מֵהֶם זָכַר אוֹתִי בְּשֵׁם שׁוֹנֶה, וְאִישׁ מֵהֶם לֹא יָכוֹל הָיָה לִטְעוֹן בְּוַודָּאוּת שֶׁהוּא זוֹכֵר אֶת פָּנַיי.
הַשּׁוֹפֵט לֹא אִישֵּׁר לְהַאֲרִיךְ אֶת מַעֲצָרִי.
 ו.
יָצָאתִי שׁוּב אֶל הָרְחוֹב, אָדָם חוֹפְשִׁי.
אֲבָל מָה יָכוֹלְתִּי לַעֲשׂוֹת? אֵיךְ לְהַמְשִׁיךְ וּלְהִתְפַּרְנֵס? הַכִּישָּׁרוֹן הַיָּחִיד שֶׁלִּי הוּא כְּתִיבַת הֶסְפֵּדִים. יָדַעְתִּי שְׂדֵירָתִי נִמְצֵאת בְּמַעֲקָב. הִנַּחְתִּי שֶׁמְּצוֹתְתִים לַטֵּלֵפוֹן.
יוֹם אֶחָד יָצָאתִי מֵהַדִּירָה מוּקְדָּם בַּבּוֹקֶר. עָלִיתִי עַל הָאוֹטוֹבּוּס הָרִאשׁוֹן. הֶחֱלַפְתִּי קַוִּוים כָּל שָׁלוֹשׁ תַּחֲנוֹת. אַחֵר כָּךְ נָסַעְתִּי לָעִיר אַחֶרֶת. עָצַרְתִּי בַּתַּחֲנָה הַמֶּרְכָּזִית וְעָלִיתִי לְקַו אוֹטוֹבּוּס בַּכִּיוּוּן הֶהָפוּךְ. חָזַרְתִּי עַל הַתַּהֲלִיךְ פַּעַם שְׁנִיָּיה וּשְׁלִישִׁית.
לְבַסּוֹף עָצַרְתִּי בָּעִיר קְטַנָּה בִּדְרוֹם הָאָרֶץ. מָצָאתִי חֶדֶר אֵצֶל מִשְׁפָּחָה שֶׁהָיְיתָה זְקוּקָה לְכֶסֶף. שִׁילַּמְתִּי בִּמְזוּמָּן.
בְּמֶשֶׁךְ כַּמָּה חוֹדָשִׁים חָזַרְתִּי לַעֲסוֹק בְּמִקְצוֹעִי. הַמֵּתִים בְּעָרֵי הַשָּׂדֶה הַדְּרוֹמִיּוֹת לֹא זָכוּ מֵעוֹלָם לְהֶסְפֵּדִים מְפוֹאָרִים יוֹתֵר. עֵטִי הָיְיתָה לָהֶם לְפֹה. נִשְׁמָתָם דִּיבְּרָה דֶּרֶךְ מִילּוֹתַיי.
אַחֵר כָּךְ חָזַרְתִּי עַל הַתַּהֲלִיךְ. הַפַּעַם בַּצָּפוֹן הָרָחוֹק. אַף עַל פִּי שֶׁתַּחְקִיר עַל אוֹדוֹתַיי הִתְפַּרְסֵם בַּטֵּלֵוִויזְיָה, יַחַד עִם תְּמוּנָה מֵחֲקִירַת הַמִּשְׁטָרָה (לֹא תַּאֲמִינוּ כַּמָּה מְשַׁנָּה אוֹתְךָ הָעוּבְדָּה הַפְּשׁוּטָה שֶׁל הֲסָרַת הַזָּקָן), לֹא נִתְקַלְתִּי שׁוּב בְּזִיהוּיִים מַפְתִּיעִים. גַּם הַמִּשְׁטָרָה, כָּךְ נִרְאֶה, הִתְיָיאֲשָׁה מִלַּעֲלוֹת עַל עִקְבוֹתַיי. הָאָרֶץ גְּדוֹלָה, וְשׁוֹטְרִים בָּהּ מְעַט, וְגַם לְשִׁיטָתָם הַנֶּזֶק שֶׁאֲנִי גּוֹרֵם קָטָן מִכְּדֵי לְהָבִיא עָלַיי מָצוֹד מְמוּשָּׁךְ וְעַתִּיר מַשְׁאַבִּים.
כָּךְ, אִם כֵּן, אֲנִי מַמְשִׁיךְ. לַאֲנָשִׁים שֶׁאוֹתָם אֲנִי מְבַקֵּר אֲנִי מֵבִיא הֲקָלָה, הַשְּׁלֵמָה, תְּמוּנַת תַּצְרֵף שֶׁבְּתוֹכָהּ אֶפְשָׁר לְהַנִּיחַ אֶת הַזִּיכְרוֹנוֹת . תְּמוּנָה שֶׁמֵּחֲלָקֶיהָ הַקְּטַנִּים, אֵלֶּה שֶׁכָּל אֶחָד מַכִּיר רַק מְעַט מֵהֶם, אֶפְשָׁר לִלְמוֹד עַל הַשָּׁלֵם. עַל צוּרָתוֹ, עַל הַסִּימֶטְרִיָּה שֶׁלּוֹ, עַל מַשְׁמָעוּתוֹ.
כִּי חַיֵּי אָדָם אֵינָם אֶלָּא סִדְרָה שֶׁל מִקְרִים חַסְרֵי פֵּשֶׁר, עַד שֶׁבָּא הַמַּסְפִּיד וְסוֹגֵר סְבִיבָם אֶת הַמִּסְגֶּרֶת.





https://www.shortstoryproject.com/he/story/%d7%94%d7%9e%d7%a1%d7%a4%d7%99%d7%93/
#בְּדִידוּת#הוּמוֹרִיסְטִי#יִשְׂרְאֵלִי#מָוֶות#מֶתַח#נִיכּוּר#עַכְשָׁוִוי#פְּסִיכוֹלוֹגִי#שָׁנוּן