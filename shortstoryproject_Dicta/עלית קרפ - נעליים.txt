נֵילַס אוֹלְגָּרְסוֹן אוֹ נֵילַס אַנְדֶּרְשׁוֹן, אוֹ אֱלוֹהִים יוֹדֵעַ אֵיךְ קָרְאוּ בְּדִיּוּק לַבָּחוּר הַזֶּה, הִתְעוֹרֵר בַּבּוֹקֶר נוֹבֶמְבֶּר אַפְלוּלִי בְּמַצַּב רוּחַ רַע: שִׁמְמַת הַחוֹדֶשׁ הִשְׂתָּרְעָה לְפָנָיו בִּמְלוֹא תִּפְאַרְתָּהּ, כְּמוֹ דֶּרֶךְ אֲרוּכָּה לְלֹא מוֹצֵא. בַּתְּחִילָּה חָשַׁב לְעַצְמוֹ, שְׁמָהּ שֶׁמְּדַכֵּא אוֹתוֹ זֹאת הָעֲבוֹדָה שֶׁלּוֹ. אולגרסון, אוֹ אֵיךְ שֶׁלֹּא קוֹרְאִים לוֹ, הָיָה זַבַּן בַּחֲנוּת נַעֲלַיִים לֹא רָחוֹק מֵהַפִּטְרִיָּיה, בְּבִּירְגֶּרִירַלְס גָּאטָאן, מָקוֹם יוּקְרָתִי, מְחִירִים שֶׁלֹּא מֵהָעוֹלָם הַזֶּה, חֲתִיכוֹת מִכָּל הַצְּבָעִים מִסְּבִיבְךָ כָּל הַיּוֹם, וְאַתָּה תָּקוּעַ עִם הַנַּעֲלַיִים הַדְּפוּקוֹת בַּיָּד. לְפֵטִישִׁיסְט שֶׁל נַעֲלַיִים, הָיָה חוֹשֵׁב לְעַצְמוֹ לִפְעָמִים, זֶה בְּלִי סָפֵק סוּג מְסוּיָּם שֶׁל גַּן עֵדֶן, אֲבָל מָה שֶׁהוּא גַּן עֵדֶן לַאֲחָדִים, אֵינוֹ אֶלָּא גֵּיהִינּוֹם לַאֲחֵרִים. אוֹנָנוּת סוֹעֶרֶת שֶׁהָיְתָה יְכוֹלָה לִפְרוֹק אֶת הַמֶּתַח שֶׁצָּבַר בְּמַהֲלַךְ הַיּוֹם, לוֹ, כְּפִי שֶׁאָמַרְנוּ, הָיָה פֵטִישִׁיסְט שֶׁל נַעֲלַיִים, גַּם הִיא עוֹנֶג שֶׁנִּיטַּל מִמֶּנּוּ. הַנַּעֲלַיִים, שֶׁל פְּרָאדָה, שֶׁל בְּאֵלִי, שֶׁל גֶ'יְמִי צ'וּ, כּוּלָּן הָיוּ רַק מַחְסוֹם בֵּינוֹ לְבֵין הַבַּחוּרוֹת שֶׁבָּאוּ לִקְנוֹת אוֹתָן. הוּא הָיָה עֲבוּרָן רַק מֶלְצַר הַנַּעֲלַיִים, מִין קוֹלְבּ שֶׁאוֹחֵז בַּקּוּפְסָאוֹת בִּזְמַן שֶׁהֵן מוֹדְדוֹת, מוֹדְדוֹת וּמוֹדְדוֹת.
אֵיזֶה רַגְלַיִים שֶׁאַתָּה רוֹאֶה בָּעֲבוֹדָה שֶׁלְּךָ, הָיוּ מְקַנְּאִים בּוֹ מִדֵּי פַּעַם הַחֲבֵרִים הַמְּעַטִּים שֶׁאוֹתָם הָיָה פּוֹגֵשׁ בַּפָּאבּ הַגֶּרְמָנִי בְּאוּדֶן פִּלְאָן, בִּימֵי חֲמִישִׁי בָּעֶרֶב. אֵיזֶה רַגְלַיִים, הָיָה אולגרסון אוֹמֵר לָהֶם, אֵיזֶה רַגְלַיִים. אַתֶּם חוֹשְׁבִים שֶׁבָּאוֹת אֵלַי דּוּגְמָנִיּוֹת? תִּשְׁכְּחוּ מִזֶּה. כּוּלָּן בָּאוֹת אֵלַי: אֵלֶּה עִם הַקַּרְסוּלַּיִים הֶעָבִים, אֵלֶּה שֶׁאֵין לָהֶן שׁוּם קַרְסוּלַּיִים בִּכְלָל, אֵלֶּה שֶׁיֵּשׁ לָהֶן שֶׁיְּעָרוֹת שְׁחוֹרוֹת וּצְפוּפוֹת בָּרַגְלַיִים, כַּפּוֹת רַגְלַיִים עִם פִּטְרִיּוֹת, כַּפּוֹת רַגְלַיִים מְיוּזָּעוֹת וּמַסְרִיחוֹת, תַּאֲמִינוּ לִי, זֶה לֹא מָה שֶׁרוֹאִים בַּפִּרְסוֹמוֹת. וְגַם לֹא מָה שֶׁמְּרִיחִים.
נוֹבֶמְבֶּר הֶעָצוּב בָּחוֹדָשִׁים, חָשַׁב לְעַצְמוֹ אולגרסון בֵּינוֹ לְבֵינוֹ בְּאוֹתוֹ בּוֹקֶר עָגוּם. חַג הַמּוֹלָד עוֹד נוֹרָא רָחוֹק, הַקַּיִץ כְּבָר מֵאֲחוֹרֵינוּ, כֶּסֶף לְאֵיזֶה קְפִיצָה קְטַנָּה לְמִיּוֹרְקָהּ, בֶּטַח שֶׁאֵין לִי, מָה לַעֲשׂוֹת? אֵין מָה לַעֲשׂוֹת, עָנָה לְעַצְמוֹ. פָּשׁוּט תִּמְדּוֹד עוֹד וְעוֹד נַעֲלַיִים בַּחֲנוּת שֶׁל כֹּהֵן עַד שֶׁתִּמְצָא מַשֶּׁהוּ יוֹתֵר טוֹב. בַּשָּׁנִים הָאַחֲרוֹנוֹת הָיוּ מַתְחִילִים פַּרְנְסֵי הָעִיר לְקַשֵּׁט אֶת הָעֵצִים הָעוֹמְדִים בְּמַעֲרוּמֵּיהֶם כְּבָר בְּאֶמְצַע נוֹבֶמְבֶּר לִקְרַאת הַחַג, אֲבָל אֲפִילּוּ זֶה עוֹד הָיָה רָחוֹק.
קָרוֹן הָרַכֶּבֶת הַתַּחְתִּית שֶׁאֵלָיו נִכְנַס בַּתַּחֲנָה בַּאֲנַחְדָּה דְּאָלֶן הָיָה דּוֹמֵם. דּוֹמֶה, שֶׁכָּל הַיּוֹשְׁבִים בּוֹ הִתְמַסְּרוּ לְדִיכָּאוֹן נוֹבֶמְבֶּר וְלֹא הוֹצִיאוּ מִלָּה. נוּ, חָשַׁב לְעַצְמוֹ אוּלְגִּרְסוֹן, שֶׁיְּצַלְצֵל כְּבָר אֵיזֶה טֵלֵפוֹן סֵלוֹלָרִי לְפָחוֹת, אֲבָל שׁוּם צְלִיל לֹא נִשְׁמָע.
כְּשֶׁהִגִּיעַ לַחֲנוּת בְּתֵשַׁע וְחָמֵשׁ דַּקּוֹת, הִזְעִימָה אֵלָיו בַּעֲלַת הַחֲנוּת פָּנִים, כְּאִילּוּ אִיחֵר בְּשָׁעָה וְלֹא בְּחָמֵשׁ דַּקּוֹת. הוּא נִיסָּה לְחַיֵּיךְ אֵלֶיהָ, אֲבָל הִיא לֹא נֶעֶנְתָה לוֹ. אֲנִי יוֹצֵאת הַיּוֹם לַצָּהֳרַיִים וּכְבָר לֹא אֶחֱזוֹר עַד לִסְגִירָה, הוֹדִיעָה לוֹ. טוֹב, אָמַר, וְלֹא הִצְטַעֵר. נוֹכְחוּתָהּ בְּוַודַּאי לֹא הָיְתָה דָּבָר שֶׁיִּתְגַּעְגֵּעַ אֵלָיו.
בִּשְׁתַּיִים שְׁלוֹשִׁים וְשָׁלוֹשׁ, בְּעֵת שֶׁהָיָה שָׁקוּעַ בְּמִין נִים וְלֹא נִים, הִיא נִכְנְסָה לַחֲנוּת. שׁוּם דָּבָר מְיוּחָד, אִם תִּשְׁאֲלוּ אוֹתִי. לֹא גְּבוֹהָה, לֹא יָפֶה, לֹא צְעִירָה. כְּבַת אַרְבָּעִים וְאוּלַי יוֹתֵר, בְּהִירָה, אֲבָל לֹא בְּלוֹנְדִּינִית. פָּנִים נְעִימִים, רַכִּים, אֲבָל לֹא מְקוּמָּטִים עֲדַיִין. רַגְלַיִים? בְּסֵדֶר, אֲבָל כְּבָר רָאִיתִי גַּם יָפוֹת יוֹתֵר. מִידָּה 42. סְלִיחָה, אָמְרָה, אֲנִי מְחַפֶּשֶׂת נַעֲלַיִים. כֵּן, בְּבַקָּשָׁה, אָמַר, בּוֹאִי, תִּיכָּנְסִי, אָמַר לָהּ. מָה בְּדִיּוּק אַתְּ מְחַפֶּשֶׂת? הִיא חָלְצָה אֶת נְעָלֶיהָ וְאָמְרָה, מַשֶּׁהוּ נוֹחַ. נוּ, חָשַׁב לְעַצְמוֹ, עוֹד אֵיזֶה סָבְתָא עִם כֶּסֶף, שֶׁשּׁוּם דָּבָר לֹא נוֹחַ לָהּ וְהִיא אוֹסֶפֶת נַעֲלַיִים לְמֵאוֹת, כְּדֵי שֶׁאוּלַי בֵּין כָּל הַזּוּגוֹת, יִהְיֶה אֶחָד נוֹחַ. הוּא הֵבִיא אֶת הַזּוּג הָרִאשׁוֹן: מַשֶּׁהוּ שֶׁנִּשְׁאַר מֵהָעוֹנָה הַקּוֹדֶמֶת בִּמְחִיר מְצִיאָה מַמָּשׁ. 5000 קְרוֹנוֹת. שְׁחוֹרוֹת, עֵקֶב נָמוּךְ, עוֹר שָׁחוֹר. שֶׁל מָה הָעוֹר הַזֶּה? שָׁאֲלָה הַגְּבֶרֶת, כְּשֶׁהִיא מְמַשֶּׁשֶׁת אֶת הַנַּעַל, מְלַטֶּפֶת אוֹתָהּ, מְחַכֶּכֶת אֶת חַרְטוֹמָהּ בְּלֶחֱיָהּ וּלְרֶגַע נִדְמֶה הָיָה שֶׁהִיא גַּם טוֹעֶמֶת אוֹתָהּ בִּלְשׁוֹנָהּ. זֶה עוֹר, אָמַר. לֹא יוֹדֵעַ בְּדִיּוּק, סְתָם עוֹר, אֲבָל נַעֲלַיִים יָפוֹת, כְּדַאי לְךָ לִמְדּוֹד.
הַגְּבֶרֶת מְדַדָּה אֶת הַנַּעֲלַיִים וְהִתְחִילָה לְהִתְהַלֵּךְ בָּהֶן בְּרַחֲבֵי הַחֲנוּת. הִיא הָלְכָה עַד לִקְצֵה הַחֲנוּת וּבַחֲזָרָה וּכְמִי שֶׁמְּנַסָּה לְהִתְרַשֵּׁם מֵהֶן לָעוֹמֶק, חָזְרָה שׁוּב עַל הַהֲלִיכָה הַזֹּאת וָשׁוּב, עַד שֶׁאוּלְגְּרָסוֹן נִתְקַף אֵיזוֹ אִי נוֹחוּת קַלָּה, כְּאִילּוּ לֹא הֵבִין מָה בְּדִיּוּק רוֹצֶה הַגְּבֶרֶת הַזֹּאת.
הִיא הֵסִירָה אֶת הַנַּעֲלַיִים וְהִנִּיחָה אוֹתָן בַּצַּד. הָיִיתִי רוֹצֶה אוּלַי מַשֶּׁהוּ קְצָת אַחֵר, אָמְרָה. אוּלַי אֵלֶּה? שָׁאַל וְהִגִּישׁ לָהּ זוּג נַעֲלַיִים חוֹמוֹת, סְגוּרוֹת, מֵהַקּוֹלֶקְצִיָּה הַחֲדָשָׁה שֶׁל פְּרָאדָה, רַק דְּגָמִים בּוֹדְדִים בְּמִידָּה 42, שֶׁיּוּצְּרוּ לְמַעַן הַקּוֹלֶקְצִיָּה הַסְּקַנְדִּינָבִית, עֵקֶב טִיפָּה יוֹתֵר גָּבוֹהַּ. מַתְאִים לַחוֹרֶף, אוֹ לְפָחוֹת לִתְחִילַּת הַחוֹרֶף, אָמַר לָהּ. כֵּן, בַּשָּׁנָה שֶׁעָבְרָה בִּכְלָל לֹא יָרַד פֹּה שֶׁלֶג. מָדְדָה. זֶה קְצָת צַר, אָמְרָה. טוֹב, חָשַׁב בֵּינוֹ לְבֵין עַצְמוֹ, יָשָׁר רָאִיתִי שֶׁיֵּשׁ לְךָ רַגְלַיִים שֶׁל אִיכָּרָה סְלָבִית. הִיא בֶּטַח מֵאֵיזֶה מוֹצֵא פּוֹלָנִי, אֶרֶץ בִּלְטֵית, הוֹרִים שֶׁבָּרְחוּ הִנֵּה אַחֲרֵי הַמִּלְחָמָה, אוּלַי אֲפִילּוּ יְהוּדִיָּיה לְמֶחֱצָה. אַף עַל פִּי שֶׁרַגְלַיִים כָּאֵלֶּה כְּבֵדוֹת, זֶה לֹא מַתְאִים לִיהוּדִיּוֹת. דַּוְוקָא מִתּוֹךְ כָּל הַמַּחֲשָׁבוֹת הָאֵלֶּה נִתְקַף פִּתְאוֹם טֵירוּף קַל. הוּא גָּמַר אוֹמֶר בְּנַפְשׁוֹ לִמְצוֹא לָאִשָּׁה הַזֹּאת אֶת הַנַּעֲלַיִים שֶׁיִּימָּצְאוּ חֵן בְּעֵינֶיהָ. הוּא הֵבִיא זוּגוֹת נוֹסָפִים, בַּתְּחִילָּה רַק אֶת הַדְּגָמִים הַמְּקוּבָּלִים וַאֲפִילּוּ כַּמָּה זוּגוֹת שֶׁל סַנְדָּלִים, שֶׁנִּשְׁאֲרוּ לוֹ מֵהַקַּיִץ, כָּאֵלֶּה עִם רְצוּעָה שֶׁבְּשׁוּם אוֹפֶן אָסוּר לָהּ לִנְעוֹל, כִּי אֵין לָהּ מַסְפִּיק קַרְסוּלַּיִים בִּשְׁבִיל זֶה, וְאַחֲרֵי שְׁתֵּי שְׁנִיּוֹת שֶׁתִּנְעַל אוֹתָם, הֵם יַהַפְכוּ לְקַבְקַבִּים, וְאַחַר כָּךְ עוֹד וְעוֹד נַעֲלַיִים, שְׁחוֹרוֹת, חוֹמוֹת, אֲפוֹרוֹת וְלִבְנוֹת.
עַד שֶׁפִּתְאוֹם זֶה בָּא לוֹ, וְהוּא הֵבִין מָה הִיא מְחַפֶּשֶׂת. כְּדֵי לִבְדּוֹק שֶׁלֹּא הַגָּזִים וְשֶׁלֹּא יִגְרוֹם לְכָךְ שֶׁתֵּלֵךְ לְהִתְלוֹנֵן עָלָיו בַּעֲווֹן הַטְרָדָה מִינִית בְּתַחֲנַת הַמִּשְׁטָרָה שֶׁבְּמוֹרַד הָרְחוֹב, הִתְחִיל בְּזוּג נַעֲלַיִים שֶׁנִּשְׁתַּכֵּחַ מֵהָעוֹנָה הַקּוֹדֶמֶת בִּקְצֵה הַמַּחְסָן: זוּג יָרוֹק בָּהִיר, כְּצִבְעָהּ שֶׁל צְפַרְדֵּעַ נְחָלִים שֶׁרָאָה פַּעַם בְּעֵת שֶׁנָּסַע עִם הוֹרָיו לְבַקֵּר אֶת סָבָא וְסַבְתָּא שֶׁלּוֹ בְּדִלְרַנָּה. "טִיטָהּ פּוֹ לַיְלָה גְּרוּדָה!" (הַבֵּט בַּצְּפַרְדֵּעַ הַקְּטַנָּה) אָמְרָה לוֹ סָבְתָא כְּשֶׁטִּייְּלָה אִיתּוֹ בְּיַחַד עַל גְּדַת הַנַּחַל שֶׁזָּרַם לְיַד הַבַּיִת שֶׁלָּהּ. בָּעֶרֶב הִצִּיעָה לוֹ לִרְחוֹץ בָּאַמְבַּטְיָה שֶׁמִּחוּץ לְבֵיתָהּ. אַחֲרֵי שֶׁהִסְכִּים בְּרִפְיוֹן, סִידְּרָה סְבִיבָהּ בּוּלֵי עֵץ שֶׁאוֹתָם הַדְּלֵיקָה, מִילְּאָה אֶת הָאַמְבַּטְיָה בְּמַיִם וּכְשֶׁהִתְחַמְּמוּ, הִכְנִיסָה אוֹתוֹ פְּנִימָה. מִכֵּיווֹן שֶׁכְּבָר הָיָה גָּדוֹל, וְקָרָא כַּמָּה סְפָרִים וּבְעִיקָּר בְּדִיחוֹת עַל מִנְהֲגֵי הַקָּנִיבָּלִים בְּגִינֵיאָה הַחֲדָשָׁה כְּלַפֵּי הַמִּיסְיוֹנֵרִים שֶׁבָּאוּ לְנַצֵּר אוֹתָם, חֲשָׁשׁ, שֶׁגַּם לְסַבְתָּא יֵשׁ כָּל מִינֵי רַעֲיוֹנוֹת כָּאֵלֶּה וְשֶׁאוּלַי תְּבַשֵּׁל מִמֶּנּוּ מַרְק. אֲבָל אַחֲרֵי שֶׁיָּשַׁב כַּמָּה זְמַן בָּאַמְבַּטְיָה, הוֹצִיאָה אוֹתוֹ סָבְתָא מֵהַמַּיִם, נִיגְּבָה אוֹתוֹ הֵיטֵב, לַמְרוֹת שֶׁכְּבָר הָיָה גָּדוֹל, עָזְרָה לוֹ לְהִתְלַבֵּשׁ וְהוֹשִׁיבָה אוֹתוֹ לֶאֱכוֹל שַׁבְּלוּלֵי שְׁמָרִים בְּקִינָּמוֹן, כַּאֲשֶׁר אָהַב. הִיא בְּעַצְמָהּ הִתְכַּבְּדָה בְּשַׁבְּלוּל אֶחָד וְקִינְּחָה בַּכּוֹסִית שֶׁל אַקְווֹה וַיְט, לֹא לִפְנֵי שֶׁהִרְשְׁתָה גַּם לוֹ לִטְבּוֹל אֶת לְשׁוֹנוֹ בְּתוֹךְ הַכּוֹסִית. הַטִּיפָּה שֶׁטַּעַם סִחְרְרָה אֶת רֹאשׁוֹ וְגָרְמָה לוֹ לִצְחוֹק. אֶת הַתְּחוּשָׁה הַהִיא, שֶׁאוֹתָהּ חָשׁ כְּשֶׁיָּשַׁב בַּיַּעַר עַל סַפְסָל מֵעֵץ לְיַד שׁוּלְחָן מֵעֵץ לֹא מְעוּבָּד אַחֲרֵי הָרַחֲצָה, אָכַל שַׁבְּלוּלֵי קִינָּמוֹן וְטַעַם אַקְווֹה וַיְט, נִיסָּה לְשַׁחְזֵר אֵינְסְפוֹר פְּעָמִים בְּכָל הַרְפַּתְקָאוֹת הַהִשְׂתַּכְּרוּת שֶׁלּוֹ וּמֵעוֹלָם לֹא הִצְלִיחַ לַחֲזוֹר עָלֶיהָ.
יְרַקְרַק, אָה? שָׁאֲלָה אוֹתוֹ הַגְּבֶרֶת וְזִיק נִיצַּת בְּעֵינֶיהָ. וּבַזְּמַן שֶׁמָּדְדָה אוֹתָן, הָלַךְ לְהָבִיא אֶת הַדָּבָר הָאֲמִיתִּי וְחָזַר מִמַּעֲמַקֵּי הַמַּחְסָן עִם הַקּוּפְסָה שֶׁיָּדַע שֶׁבְּתוֹכָהּ נִמְצָא מָה שֶׁהִיא מְחַפֶּשֶׂת. כְּדֵי לֹא לְהֵירָאוֹת בָּטוּחַ מִדַּי בְּעַצְמוֹ, מָה שֶׁחָשַׁב תָּמִיד שֶׁהוּא מַתְכּוֹן לְכִישָּׁלוֹן, אָמַר בַּאֲדִישׁוּת, אוּלַי כָּאן יֵשׁ מַשֶּׁהוּ שֶׁיַּתְאִים, אֲפִילּוּ בְּלִי לְהַבִּיט בָּהּ. כְּשֶׁפָּתַח אֶת הַקּוּפְסָה יָדַע שֶׁצָּדַק: זוּג נַעֲלַיִים אֲדוּמּוֹת, מֵהַסּוּג שֶׁשּׁוּם אִשָּׁה שֶׁמְּכַבֶּדֶת אֶת עַצְמָהּ לֹא תִּנְעַל, הָיוּ מוּנָחוֹת בְּתוֹךְ הַקּוּפְסָה, בְּמִידָּה 42, גְּדוֹלוֹת, חֲצוּפוֹת, יְפֵהפִיּוֹת וְדוֹרְשׁוֹת אֶת שֶׁלָּהֶן. וְהֶעָקֵב? לֹא מְאוֹד גָּבוֹהַּ וְלֹא מְאוֹד דַּק, אֲבָל כָּזֶה שֶׁמַּבְלִיט יָפֶה אֶת הַתַּחַת וְיוֹצֵר חֲלוֹמוֹת מְתוּקִים עַל מָה שֶׁמִּתַּחְתָּיו. הִיא לֹא אָמְרָה כְּלוּם. הִיא הוֹצִיאָה נַעַל אַחַת מִתּוֹךְ הַקּוּפְסָה וְהִבִּיטָה בָּהּ. כְּשֶׁמַּשֶּׁהוּ מְעַנְיֵין אוֹתְךָ בֶּאֱמֶת, אַתְּ לֹא שׁוֹאֶלֶת אֵיזֶה עוֹר זֶה, חָשַׁב לְעַצְמוֹ. נֶחְמָד אָמְרָה. אהממ... אָמַר, לֹא רוֹצֶה לְהִישָּׁמַע גַּס.
אֶפְשָׁר לִמְדּוֹד? בְּוַודַּאי שֶׁאֶפְשָׁר. הִיא הִתְיַישְּׁבָה, הוּא יָשַׁב מוּלָהּ עַל שְׁרַפְרַף הַמְּדִידָה כְּשֶׁכַּף נַעֲלַיִים בְּיָדוֹ. לְהֶרֶף נִיסָּה לְהָצִיץ מִתַּחַת לְשִׂמְלָתָהּ, בֵּין רַגְלֶיהָ. אִשָּׁה שֶׁנּוֹעֶלֶת נַעֲלַיִים כָּאֵלֶּה יָדַע, מְסוּגֶּלֶת לַכּוֹל. לֹא הָיָה צוֹרֶךְ בְּכַף הַנַּעֲלַיִים, רַגְלֶיהָ, גְּדוֹלוֹת וְרַכּוֹת הֶחֱלִיקוּ פְּנִימָה כְּאִילּוּ נִתְפְּרוּ עֲבוּרָהּ. הִיא קָמָה וְהִתְהַלְּכָה כַּמָּה דַּקּוֹת בַּחֲנוּת. יָפֶה? שְׁאֵלָה. יָפֶה מְאוֹד, עָנָה הַפַּעַם. אוֹ קֵיי, אָמְרָה בְּלִי לִשְׁאוֹל לִמְחִיר, תֶּאֱרוֹז לִי בְּבַקָּשָׁה. אֲנִי לוֹקַחַת אוֹתָן. מַחֲשָׁבָה חָלְפָה בְּמוֹחוֹ, אֵיפֹה הִיא תִּנְעַל אוֹתָן, אֵיפֹה? אֲבָל מִכֵּיווֹן שֶׁיָּדַע שֶׁיֵּשׁ לוֹ עוֹד הָמוֹן נַעֲלַיִים לְסַדֵּר, כִּי בַּחֲנוּת הָיוּ מְפוּזָּרִים עֶשְׂרוֹת זוּגוֹת נַעֲלַיִים וְגַם צָרִיךְ לֶאֱרוֹז אֶת הַנַּעֲלַיִים יָפֶה יָפֶה בַּשַּׂקִּית שֶׁל כֹּהֵן סָקוּר (נַעֲלֵי כֹּהֵן) וְגַם לְקַבֵּל אֶת הַכֶּסֶף – 10,000 קְרוֹנוֹת – נִיסָּה לְהִתְרַכֵּז בָּעֲבוֹדָה וּלְהִתְעַלֵּם מֵהַזִּקְפָּה שֶׁפָּקְדָה אוֹתוֹ זוֹ הַפַּעַם הָרִאשׁוֹנָה מֵאָז שֶׁהוּא מוֹדֵד נַעֲלֵי נָשִׁים.
הוּא לָקַח אֶת הַנַּעֲלַיִים, הִנִּיחַ אוֹתָן בַּקּוּפְסָה, שָׁם אֶת הַקּוּפְסָה בְּתוֹךְ שַׂקִּית הַנְּיָיר הַמְּהוּדֶּרֶת שֶׁל הַפִירְמָה וְנִיגַּשׁ לַקּוּפָּה. 10,000 בְּבַקָּשָׁה. הִיא הוֹצִיאָה כֶּסֶף מְזוּמָּן וְשִׁילְּמָה בְּלִי הִיסּוּס. תּוֹדָה, אָמְרָה, לָקְחָה אֶת הַשַּׂקִּית וְהָלְכָה.
הוּא נִשְׁאַר עִם כָּל הַנַּעֲלַיִים, הַשָּׁעָה הָיְתָה אַרְבַּע אַחֲרֵי הַצָּהֳרַיִים, כְּבָר הָיָה חוֹשֶׁךְ בַּחוּץ. הוּא הִדְלִיק אֶת הָאוֹרוֹת בַּחֲנוּת וְנִזְכַּר שֶׁהוּא רָעָב. אֵין דָּבָר, חָשַׁב, קוֹדֶם אֲסַדֵּר אֶת הַחֲנוּת וְאַחַר כָּךְ אוּלַי אַזְמִין לִי מַשֶּׁהוּ מֵהַקָּפֵטֶרְיָה מִמּוּל. הוּא הֶחֱלִיט שֶׁקּוֹדֶם יְסַדֵּר אֶת הַנַּעֲלַיִים הַשְּׁחוֹרוֹת. אָסַף אֶת כָּל הַנַּעֲלַיִים, מִיֵּין אוֹתָן לְפִי הַדְּגָמִים וְאָז לְפִי הַמִּסְפָּרִים, וְשִׁידֵּךְ אוֹתָן זוֹ לְזוֹ, עַד שֶׁהִשְׁכִּיב אוֹתָן בְּיַחַד בְּתוֹךְ הַקּוּפְסָאוֹת הַמַּתְאִימוֹת וְהֶחֱזִיר אוֹתָן לְמַחְסָן. אֶת אוֹתוֹ הַדָּבָר עָשָׂה גַּם עִם הַנַּעֲלַיִים הַחוֹמוֹת, הָאֲפוֹרוֹת וְהַלְּבָנוֹת וּלְבַסּוֹף כְּשֶׁהִגִּיעַ לַקּוּפְסָה הָאַחֲרוֹנָה, פָּתַח אוֹתָהּ וְגִילָּה שֶׁבִּמְקוֹם זוּג נַעֲלַיִים, יֵשׁ בְּתוֹכָהּ נַעַל אַחַת יְרַקְרַקָּה וְנַעַל אַחַת אֲדוּמָּה. הוּא נִיסָּה לְחַפֵּשׂ אֶת הַנַּעַל הַיְּרוּקָּה הַשְּׁנִיָּיה אוֹ אֶת הַנַּעַל הָאֲדוּמָּה הַשְּׁנִיָּיה, אֲבָל אַחֲרֵי כַּמָּה דַּקּוֹת וְאוּלַי פָּחוֹת, חָשַׁב לְעַצְמוֹ, אֱלוֹהִים אַדִּירִים, הֲרֵי בִּמְקוֹם זוּג נַעֲלַיִים אֲדוּמּוֹת, נָתַתִּי לָהּ נַעַל אַחַת אֲדוּמָּה וְנַעַל אַחַת יְרוּקָּה, אֵיזֶה אִידְיוֹט אֲנִי! אִם יִהְיֶה לִי מַזָּל, וְהִיא בָּאָה בָּרַכֶּבֶת, עָבְרוּ אוּלַי רַק כַּמָּה דַּקּוֹת מֵאָז שֶׁיָּצְאָה וְאוּלַי אַצְלִיחַ עוֹד לִתְפּוֹס אוֹתָהּ וּלְתַקֵּן אֶת מָה שֶׁקִּלְקַלְתִּי. הוּא לָקַח אֶת הַקּוּפְסָה שֶׁבָּהּ הָיְתָה נַעַל אַחַת אֲדוּמָּה וְנַעַל אַחַת יְרַקְרַקָּה וְרָץ הַחוּצָה. הוּא לֹא נָעַל אֶת הַחֲנוּת, אֶלָּא מִיהֵר אֶל תַּחֲנַת הָרַכֶּבֶת בַּקַּו הָאָדוֹם, שֶׁשָּׁם, מִשּׁוּם מָה, חָשַׁב שֶׁאוּלַי יִמְצָא אוֹתָהּ. בַּמַּדְרֵגוֹת הַנָּעוֹת שֶׁיּוֹרְדוֹת אֶל תּוֹךְ הַתּוֹפֶת הַהוֹלֶמֶת שֶׁל קַוֵּוי הַתַּחְתִּית שֶׁל סְטוֹקְהוֹלְם פִּתְאוֹם רָאָה רֹאשׁ שֶׁנִּרְאֶה לוֹ כְּמוֹ רֹאשָׁהּ. כְּשֶׁאֵיכְשֶׁהוּ הִצְלִיחַ לְפַלֵּס אֶת דַּרְכּוֹ אֶל עֵבֶר הָרֹאשׁ הַזֶּה הִתְבָּרֵר לוֹ שֶׁמְּדוּבָּר בָּרֹאשׁ שֶׁל אִשָּׁה צְעִירָה בְּהַרְבֵּה וְשֶׁאֵין בְּיָדָהּ שׁוּם שַׂקִּית שֶׁל נַעֲלֵי כֹּהֵן. הוּא הִמְשִׁיךְ לָרוּץ, לָרֶדֶת, לְחַפֵּשׂ אוֹתָהּ בְּמַעֲמַקֵּי הָאֲדָמָה וְלָמָּה דַּוְוקָא שָׁם? מִי אָמַר שֶׁלֹּא נִכְנְסָה לְאַחַת הַחֲנוּיוֹת הָאֲחֵרוֹת וְאוּלַי לְבֵית הַכַּלְּבוֹ שֶׁל הַנּוֹרְדִּיסְקָה קוֹמְפְּנַיְיט, לָמָּה דַּוְוקָא בְּתַחְתִּית? אֲבָל הוּא הִרְגִּישׁ שֶׁהַתַּחְתִּית הִיא הַמָּקוֹם שֶׁבּוֹ יִמְצָא אוֹתָהּ וְהוּא רָץ הָלְאָה וּבְדִיּוּק כְּשֶׁהִגִּיעַ אֶת תַּחְתִּית הַמַּדְרֵגוֹת הַנָּעוֹת, הִגִּיעָה הָרַכֶּבֶת וּבְלִי לְהַבִּיט יָמִינָה אוֹ שְׂמֹאלָה, קָפַץ וְעָלָה עָלֶיהָ וְהֵחֵל לְחַפֵּשׂ בֵּין הַקְּרוֹנוֹת. הוּא נִיסָּה לַעֲשׂוֹת זֹאת בַּעֲדִינוּת כַּמָּה שֶׁאֶפְשָׁר. גַּם כָּכָה נִרְאֶה לְעַצְמוֹ מְטוֹרָף, הִתְחִיל לַחֲשׁוֹב עַל זֶה שֶׁהַחֲנוּת נִשְׁאֲרָה פְּתוּחָה וּמָה יִהְיֶה אִם פִּתְאוֹם תַּגִּיעַ גְּבֶרֶת כֹּהֵן, בַּעֲלַת הַחֲנוּת, וְתִרְאֶה שֶׁהִשְׁאִיר אֶת הַחֲנוּת פְּתוּחָה וּבָרַח וּמָה יִהְיֶה אִם יִיכָּנְסוּ גַּנָּבִים, יְשַׁדְּדוּ אֶת הַקּוּפָּה אוֹ אֶת הַנַּעֲלַיִים וַיִּבְרְחוּ, אֲבָל כָּל הַדְּבָרִים הַלָּלוּ הָיוּ רַק יַתּוּשִׁים טוֹרְדָנִיִּים אוֹתָם סִילֵּק מִמַּחְשְׁבוֹתָיו אֶל מוּל הַמְּשִׂימָה הַגְּדוֹלָה וְהָאֲמִיתִּית שֶׁנִּיצְּבָה מוּלוֹ: לִמְצוֹא אֶת הַגְּבֶרֶת שֶׁקָּנְתָה אֶצְלוֹ אֶת הַנַּעֲלַיִים לְהָשִׁיב לָהּ אֶת הַנַּעַל הָאֲדוּמָּה וְלָקַחַת מִמֶּנָּה אֶת הַנַּעַל הַיְּרַקְרַקָּה.
אוֹ, אָמַר בְּלִבּוֹ בְּאֶחָד הַקְּרוֹנוֹת הָאַחֲרוֹנוֹת, נִדְמֶה לִי שֶׁאֲנִי רוֹאֶה אוֹתָהּ. הוּא נִיגַּשׁ אֵלֶיהָ וָשׁוּב נוֹכֵחַ לָדַעַת שֶׁטָּעָה.
סְטוֹקְהוֹלְם אֵינָהּ עִיר גְּדוֹלָה, אֲבָל לְךָ תִּמְצָא אִשָּׁה, שֶׁאֶת שְׁמָהּ אֵינְךָ יוֹדֵעַ, וְכָל מָה שֶׁיֵּשׁ לְךָ זֶה אֶת מִידַּת הַנַּעֲלַיִים שֶׁלָּהּ. בַּסָּלוּסָן יָרַד מֵהָרַכֶּבֶת. שׁוֹטֵט עַל הָרָצִיף כַּמָּה דַּקּוֹת, מַבִּיט בְּמַיִם הַמִּתְכַּהִים, תּוֹלֶה מַבָּטוֹ בַּחַלּוֹנוֹת שֶׁאוֹרוֹת הֵחֵלּוּ לַעֲלוֹת בָּהֶם. הוּא הָיָה מְיוֹאָשׁ. לְעוֹלָם לֹא יִמְצָא אֶת הָאִשָּׁה הַזֹּאת וְהוּא מוּכְרָח לִמְצוֹא אוֹתָהּ.
הַיֵּיאוּשׁ הִשְׁתַּלֵּט עָלָיו אֲבָל הוּא הֶחֱלִיט שֶׁיִּיסַּע בְּכָל קַוֵּוי הָרַכֶּבֶת לְאוֹרְכָּהּ וּלְרוֹחְבָּהּ שֶׁל סְטוֹקְהוֹלְם עוֹד בְּאוֹתוֹ עֶרֶב. מַזָּל, חָשַׁב לְעַצְמוֹ, שֶׁאֲנִי לֹא גָּר בִּנְיוּ יוֹרְק אוֹ בְּלוֹנְדוֹן. וְאַגַּב הַמַּחֲשָׁבָה הַזֹּאת עָלָה עַל הַקַּו שֶׁמִּמֶּנּוּ יָרַד בַּכִּיוּוּן הַשֵּׁנִי וְנָסַע עַד לָאוּנִיבֶרְסִיטָה. עַכְשָׁיו עָשָׂה זֹאת לְלֹא הִתְלַהֲבוּת: הוּא סָקַר אֶת הַקְּרוֹנוֹת, עָבַר אוֹתָם אֶחָד אֶחָד, נִיסָּה לְהַבִּיט בְּנָשִׁים שֶׁיָּשְׁבוּ בָּהֶן בְּלִי שֶׁיָּחוּשׁוּ בְּמַבָּטָיו, וְלֹא מָצָא אוֹתָהּ. הוּא נָסַע בַּקַּו הָאָדוֹם וּבַקַּו הַיָּרוֹק וּבְקַו הַכָּחוֹל וְעַד סָמוּךְ לַחֲצוֹת הַלַּיְלָה הִגִּיעַ אֲפִילּוּ אֶל קַוֵּוי הַפַּרְווֹרִים שֶׁתְּדִירוּתָם הָיְתָה הוֹלֶכֶת וּפוֹחֶתֶת כְּכָל שֶׁהַשָּׁעוֹן הִתְקַדֵּם.
וְאָז עָלָה בְּדַעְתּוֹ, שֶׁנַּעֲלַיִים מִסּוּג זֶה יִימָּצְאוּ אוּלַי עַל רַגְלַי אַחַת הַנְּעָרוֹת בַּמְּאוּרוֹת הַמְּפוּקְפָּקוֹת שֶׁל הָעִיר. לֹא שֶׁהָיָה לוֹ הַרְבֵּה נִיסָּיוֹן בָּעִנְיָין, אֲבָל זָכָר לְפָחוֹת שְׁתַּיִים מֵהֶן, הָאַחַת בִּרְחוֹב פֻּלְּמָה וְהַשְּׁנִיָּיה בֶּדְּרוֹטְנִינְג גָּאטָאן וּבֶטַח שָׁם, לְיַד הַמְּאוּרָה בֶּדְּרוֹטְנִינְג גָּאטָאן יִימָּצְאוּ לוֹ גַּם מְאוֹרוֹת נוֹסָפוֹת. הוּא הָלַךְ לַמְּאוּרָה בִּפְלָמָה שֶׁשָּׂמָה "נַעֲרוֹת בְּרָזִיל", אַף עַל פִּי שֶׁלְּמֵיטַב הֲבָנָתוֹ לֹא הָיְתָה שָׁם אַף בְּרָזִילָאִית אַחַת אֲפִילּוּ. מֵאוֹרָהּ עִם כַּרְטִיסֵי כְּנִיסָה, עִם חוֹתֶמֶת שֶׁל מַס שַׁעֲשׁוּעִים בְּגוֹבַהּ שֶׁל 40 אָחוּז, לַתְּנָאִים הַסּוֹצְיָאלִיִּים שֶׁל הַבָּנוֹת. הַבָּנוֹת שֶׁהִסְתּוֹבְבוּ שָׁם עַל הַבָּמָה הָיוּ מִכָּל מִינֵי אֲרָצוֹת, אֲבָל לֹא מִבְּרָזִיל. הֵן הָיוּ כּוּלָּן בְּהִירוֹת גּוּף וְשֵׂיעָר, סוֹבְבוּ אֶת גּוּפָן וְאֶת רַגְלֵיהֶן מִסָּבִיב לְעַמּוּדֵי חֵשֶׁק בִּתְאוּרָה מְעוּמְעֶמֶת וְאוּלְגָּרְסוֹן חָשַׁב לְעַצְמוֹ שֶׁצָּרִיךְ הָמוֹן חֵשֶׁק כְּדֵי לְהִתְגָּרוֹת מֵהֶן. הֵן חַיְּיכוּ בְּחִיּוּךְ קָבוּעַ וּלְרַגְלֵיהֶן נַעֲלַיִים גְּבוֹהוֹת עֵקֶב: שְׁחוֹרוֹת בְּעִיקָּר, אֲבָל אֲפִילּוּ זוּג אֶחָד צָהוֹב, וּמִכָּל מָקוֹם, לֹא הָיוּ בָּהֶן שׁוּם נַעֲלַיִים אֲדוּמּוֹת.
מִשָּׁם הָלַךְ בָּרֶגֶל אֶת כָּל הַדֶּרֶךְ עַד לַמְּאוּרָה בֶּדְּרוֹטְנִינְג גָּאטָאן וְשָׁם, הַרְבֵּה אַחֲרֵי חֲצוֹת הַלַּיְלָה, בֵּין מְעִילֵי הָעוֹר הַמְּיוּבָּאִים מִטּוּרְקִיָּה בַּחֲנוּיוֹת שֶׁהָיוּ עֲדַיִין פְּתוּחוֹת נָתַן בְּיָדוֹ אָדָם מְהוּגָּן לְמַרְאֵה כַּרְטִיס שֶׁאֵין לִטְעוֹת בּוֹ. הַתְּמוּנָה שֶׁהָיְיתָה מוּדְפֶּסֶת עָלָיו הָיְתָה שֶׁל נַעֲרָה רְעוּלַת פָּנִים אָמְנָם אֲבָל פִּטְמוֹתֶיהָ הָעֵירוּמּוֹת חוּבְּרוּ זוֹ לְזוֹ בְּשַׁרְשֹׁת זָהָב דְּקִיקָה וַעֲדִינָה שֶׁהָיִיתָ צָרִיךְ לִבְהוֹת בַּתְּמוּנָה בְּמֶשֶׁךְ כַּמָּה דַּקּוֹת כְּדֵי לִהְיוֹת בָּטוּחַ שֶׁהִיא אָכֵן קַיֶּימֶת וְאֵינָהּ פְּרִי דִּמְיוֹנְךָ, וְעֶרְווֹתָהּ, עִנְיָין הַרְבֵּה פָּחוֹת מְרַגֵּשׁ מִבְּחִינָתוֹ, נִצְבְּעָה בְּאָדוֹם לוֹהֵט. "בּוֹא לִרְאוֹת מָה יוֹדְעוֹת הַנְּעָרוֹת שֶׁלָּנוּ לַעֲשׂוֹת" אָמַר הַכִּיתּוּב שֶׁעַל הַתְּמוּנָה. מִי הָיָה מַאֲמִין, חָשַׁב אוּלְגַּרְסוֹן בְּלִבּוֹ וְנָתַן לְאָדָם שֶׁנָּתַן לוֹ אֶת הַתְּמוּנָה לְהוֹלִיכוֹ בֵּין הַמְּעִילִים הַתְּלוּיִים אֶל מַעֲמַקֵּי הַחֲנוּת וְשָׁם, אַחֲרֵי שֶׁשִּׁילֵּם אֲבָל לֹא קִיבֵּל שׁוּם כַּרְטִיס, בַּקִּיר הָאֲחוֹרִי, נִפְתְּחָה דֶּלֶת מְרוּפֶּדֶת וּמֵאֲחוֹרֶיהָ חָשַׁב לָרֶגַע, שֶׁהִנֵּה מָצָא אוֹתָהּ, כִּי בּוֹהֵק יְרַקְרַק לָכַד אֶת עֵינוֹ בְּעֵת שֶׁצָּפָה בַּקִּרְקָס הַנְּעָרוֹת מֵאִיסְטַנְבּוּל כְּפִי שֶׁקָּרְאוּ לָמָּה שֶׁהִתְרַחֵשׁ עַל הַבָּמָה בְּאוֹתָהּ הָעֵת. הַנְּעָרוֹת שִׂיחֲקוּ כְּשֶׁהֵן עֵירוּמּוֹת לַחֲלוּטִין וְרַק נַעֲלַיִים יְרוּקּוֹת גְּבוֹהוֹת עֵקֶב לְרַגְלֵיהֶן בְּמִשְׂחֲקֵי כַּדּוּר שׁוֹנִים כְּשֶׁהֵן מִשְׁתַּמְּשׁוֹת בְּרַגְלֵיהֶן בִּמְקוֹם בִּידֵיהֶן, מָה שֶׁהָפַךְ אֶת הַמִּשְׂחָק לִסְטָטִי מְאוֹד מִבְּחִינָה סְפּוֹרְטִיבִית, אֲבָל בַּעַל יִתְרוֹנוֹת אֲחֵרִים. בַּתְּחִילָּה שִׂיחֲקוּ בְּכַדּוּרְעָף וְהֶעֱבִירוּ אֶת הַכַּדּוּר מֵעַל לְרֶשֶׁת אָנֶה וָאָנָה, וְאַחַר כָּךְ שִׂיחֲקוּ בְּמִשְׂחָק שֶׁהָיָה אָמוּר לְהַזְכִּיר כַּדּוּרְסַל וּבְמַהֲלָכוֹ נִיסּוּ, גַּם, בְּאֶמְצָעוּת רַגְלֵיהֶן בִּלְבַד, לִקְלוֹעַ לַסַּל כַּדּוּרִים שֶׁהָיוּ קְטַנִּים מִכַּדּוּרֵי הַסַּל הַמְּקוּבָּלִים וְעַל פִּי הַכְּלָלִים מוּתָּר הָיָה לְלוֹכְדָם בְּכָל אֵיבָר מֵאֵיבְרֵי הַגּוּף. אוֹף, אָמַר בְּלִבּוֹ, כַּנִּרְאֶה שֶׁיֵּשׁ עֲבוֹדוֹת יוֹתֵר גְּרוּעוֹת מִשֶּׁלִּי. כְּשֶׁהִתְחִיל לָסֶגֶת מִשָּׁם רָאָה שֶׁהַנַּעֲלַיִים הַיְּרוּקּוֹת שֶׁלְּרַגְלֵיהֶן מְעוּטָּרוֹת בְּחֶרְמֵשֵׁי יָרֵחַ.
בַּשָּׁעָה הַזֹּאת, אֲפִילּוּ רְחוֹבוֹת הָעִיר הַגְּדוֹלָה בִּסְקַנְדִּינַבְיָה הָיוּ רֵיקִים לְמַדַּי. טוֹב, אָמַר, עָשִׂיתִי אֶת שֶׁלִּי. אֲנִי חוֹזֵר לַחֲנוּת. נְקַוֶּוה שֶׁעוֹד נִשְׁאַר שָׁם מַשֶּׁהוּ.
הוּא נִכְנַס לַחֲנוּת שֶׁנּוֹתְרָה פְּתוּחָה כְּפִי שֶׁהִשְׁאִיר אוֹתָהּ שָׁעוֹת רַבּוֹת קוֹדֶם לָכֵן. עַד כַּמָּה שֶׁהִצְלִיחַ לְהִתְרַשֵּׁם בַּשָּׁעָה הַזֹּאת, נִשְׁאַר הַכּוֹל בַּמָּקוֹם. הוּא נָעַל אֶת הַדֶּלֶת, הִפְעִיל אֶת הָאַזְעָקָה וְהָלַךְ הַבַּיְתָה, מְרוֹקֵן לַחֲלוּטִין.
לְמָחֳרָת, כְּשֶׁעָלָה עַל הָרַכֶּבֶת בַּאֲנַחְדֶּה דְּאָלֶן, הִתְיַישֵּׁב בִּמְקוֹמוֹ וְנָסַע לְנַעֲלֵי כֹּהֵן, פָּתַח אֶת הַדֶּלֶת וְחִיכָּה לַלָּקוֹחוֹת שֶׁיַּגִּיעוּ. פִּתְאוֹם, בְּתוֹךְ הָאַפְלוּלִית שֶׁבַּחֲנוּת, רָאָה אוֹתָהּ יוֹשֶׁבֶת עַל אַחַת מִסִּפּוֹת הַמְּדִידָה. חִיכִּיתִי לָךְ, אָמְרָה. נָתַתָּ לִי אֶת הַזּוּג הַלֹּא נָכוֹן. כֵּן, אָמַר וְלֹא שָׁאַל אֵיךְ בְּדִיּוּק הִגִּיעָה לְשָׁם וְאֵיךְ לֹא רָאָה אוֹתָהּ כְּשֶׁחָזַר לְשָׁם בַּלַּיְלָה. הוּא הָלַךְ לְמַחְסָן וְהֵבִיא אֶת הַקּוּפְסָה שֶׁהִשְׁאִיר שָׁם לִפְנֵי כַּמָּה שָׁעוֹת. הִנֵּה, קְחִי, אֵלֶּה הַנַּעֲלַיִים שֶׁלָּךְ, אָמַר. חִיפַּשְׂתִּי אוֹתְךָ בְּכָל סְטוֹקְהוֹלְם. בֶּאֱמֶת? אָמְרָה. דַּוְוקָא נָסַעְתִּי הַבַּיְתָה וּבַדֶּרֶךְ רָאִיתִי שֶׁטָּעִיתָ, אָז חָזַרְתִּי וּמֵאָז אֲנִי מְחַכֶּה לְךָ. לֹא הֵבַנְתִּי לְאָן נֶעֱלֶמֶת.
הוּא פָּתַח אֶת הַקּוּפְסָה, הוֹצִיא אֶת הַנַּעַל הָאֲדוּמָּה, קִיבֵּל מִידָּה אֶת הַנַּעַל הַיְּרַקְרַקָּה, שֶׁיָּדַע בְּאוֹתוֹ רֶגַע, שֶׁכְּבָר לֹא תִּימָּכֵר לְעוֹלָם, כָּרַע בֶּרֶךְ לְפָנֶיהָ וְאָמַר, תַּרְשִׁי לִי, תַּרְשִׁי לִי בְּבַקָּשָׁה לִנְעוֹל לְךָ אֶת הַנַּעֲלַיִים.
 

 




https://www.shortstoryproject.com/he/story/%d7%a0%d7%a2%d7%9c%d7%99%d7%99%d7%9d/
#אַהֲבָה#בְּדִידוּת#יְחָסִים#יִשְׂרְאֵלִי#מִינִיּוּת#מַסָּע