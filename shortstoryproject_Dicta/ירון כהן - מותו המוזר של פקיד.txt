הָאִישׁ בַּחֶדֶר הַקָּטָן עָצַם אֶת עֵינָיו וְאַחֲרֵי רֶגַע שָׁב וּפַקַּח אוֹתָן. הוּא הָיָה רָגוּעַ. גּוּפוֹ הָיָה רָפוּי. רַק תִּיק הָעוֹר הַמְּרוּפָּט שֶׁחָבַק הִכְבִּיד מְעַט עַל חָזֵהוּ וְעַל נְשִׁימָתוֹ. מְעַט קַרְנֵי אוֹר חַדְרוֹ מִבַּחוּץ דֶּרֶךְ הַתְּרִיסִים הַמּוּגָפִים וְקִדְחוֹ לְלֹא רַחַשׁ בְּאַפְלוּלִית הַחֶדֶר. הוּא לֹא הוּפְתַּע כְּלָל כְּשֶׁהִבִּיט הַצִּידָּה וְרָאָה אוֹתוֹ.
הַמָּוֶות יָשַׁב עַל כִּיסֵּא הָעֵץ, רַגְלָיו הַדַּקּוֹת מְשׂוּכָּלוֹת, וְעִלְעֵל בְּשִׁוְויוֹן נֶפֶשׁ בָּעִיתּוֹן 'לָאִשָּׁה'. עַל אַף הָאַפְלוּלִית הָאִישׁ הִבְחִין שֶׁהוּא מַחֲזִיק אֶת הָעִיתּוֹן הָפוּךְ.
"אָה," אָמַר הַמָּוֶות וְהִנִּיחַ אֶת הָעִיתּוֹן, "הִתְעוֹרַרְתָּ."
"מִזְּמַן אֲנִי מְחַכָּה לָךְ פֹּה," אָמַר הָאִישׁ.
"אַתָּה רוֹאֶה," הַמָּוֶות נַקַשׁ בְּאֶצְבַּע דַּקָּה עַל שְׁעוֹנוֹ, "וַאֲנִי עוֹד הִקְדַּמְתִּי. יֵשׁ לָנוּ בְּדִיּוּק חָמֵשׁ דַּקּוֹת לַהֲרוֹג בְּיַחַד."
הָאִישׁ הִתְעַלֵּם מֵהָאִירוֹנְיָה שֶׁבַּמִּלִּים.
"חָשַׁבְתִּי שֶׁאַתֶּם שָׁם דַּיְיקָנִים," אָמַר.
הַמָּוֶות נִרְאֶה מְשׁוּעֲמָם;
"הָרַשְׁלָנוּת שֶׁלָּכֶם כָּאן, מְחַלְחֶלֶת לְאַט לְאַט אֲפִילּוּ לְעוֹלָם שֶׁלָּנוּ."
הָאִישׁ לֹא עָנָה.
הַמָּוֶות הִתִּיר אֶת רַגְלָיו וְהִתְרַוֵּוחַ, אַחֵר גָּחַן לְעֵבֶר הַשִּׁידָּה וְנָטַל אֶת קוּפְסַת הַסִּיגַרְיוֹת שֶׁל הָאִישׁ. "לֹא אִכְפַּת לְךָ," אָמַר. "מִמֵּילָא אֵין לְךָ זְמַן לְעַשֵּׁן אֶת כּוּלָּן." הוּא לָקַח לְעַצְמוֹ סִיגַרְיָה וְהִצִּית אוֹתָהּ.
"יֵשׁ לְךָ זְמַן עַד סוֹף הַסִּיגַרְיָה," אָמַר, וּפָלַט סִילוֹן עָשָׁן לְעֵבֶר הַחַלּוֹן הַמְּרוּשָּׁת. זְבוּב מְזַמְזֵם שֶׁחָבַט אֶת עַצְמוֹ בַּזְּגוּגִית נִלְכַּד בְּתוֹךְ הֶעָנָן הַמִּתְאַבֵּךְ. הַזְּבוּב הִתְקַפֵּד עַל אֶדֶן הַחַלּוֹן וְנִרְאֶה מֵת, אֲבָל אַחֲרֵי רֶגַע קָצָר הִתְעוֹפֵף וְנֶעֱמַד עַל מִצְחוֹ שֶׁל הָאִישׁ.
הָאִישׁ הוֹשִׁיט יָד לֵאָה וּמָחַץ אֶת הַזְּבוּב הַמְּסוּמָּם בֵּין שְׁתֵּי אֶצְבָּעוֹת. הוּא דִּיבֵּר כְּאִילּוּ לְעַצְמוֹ. "עָבַרְתִּי כְּבָר עַל חַיֵּי. סִיכַּמְתִּי אֶת מָה שֶׁהָיָה לְסַכֵּם. עַד שֶׁתִּגְמוֹר אֶת הַסִּיגַרְיָה אֲנִי יָכוֹל לַעֲשׂוֹת אֶת זֶה עוֹד עֶשֶׂר פְּעָמִים, אֲבָל גַּם אִם שָׁכַחְתִּי מַשֶּׁהוּ, אֵין לִי שׁוּם חֵשֶׁק לַעֲבוֹר עַל זֶה שׁוּב." הָאֶצְבָּעוֹת הַחֲלוּשׁוֹת הִתְהַדְּקוּ עַל תִּיק הָעוֹר הַמְּרוּפָּט, שֶׁהָיָה בְּעֶצֶם יַלְקוּט בֵּית סֵפֶר. הַתִּיק הָלַךְ עִם הָאִישׁ אֶת כָּל הַדֶּרֶךְ עַד לְזִיקְנָתָם הַמְּשׁוּתֶּפֶת. "אֲנִי פָּקִיד שֶׁל חֶשְׁבּוֹנָאוּת, אַתָּה יוֹדֵעַ. עָיַיפְתִּי מִמַּאֲזָנִים וְסִיכּוּמִים."
הַמָּוֶות שָׁתַק.
"יְכוֹלֶת פָּשׁוּט לֶאֱסוֹף אוֹתִי וְלָלֶכֶת," אָמַר הָאִישׁ, "אֲבָל אַתָּה יוֹשֵׁב לְךָ כָּאן וּמִשְׁתַּעֲשֵׁעַ."
"כְּלָלֵי הַמִּשְׂחָק." אָמַר הַמָּוֶות בְּיוֹבֶשׁ. "הָרְגָעִים הָאֵלֶּה הֵם הַבּוֹנוּס שֶׁלִּי. חוּץ מִזֶּה, תָּמִיד בָּרֶגַע הָאַחֲרוֹן צָץ מַשֶּׁהוּ. הַכּוֹל אֵיכְשֶׁהוּ נִדְחַס אֶצְלְכֶם תָּמִיד לְתוֹךְ הָרֶגַע הָאַחֲרוֹן." הוּא הִגְבִּיהַּ אֶת הַסִּיגַרְיָה אֶל פָּנָיו וּבָחַן אוֹתָהּ בְּרוֹב מַשְׁמָעוּת. הַסִּיגַרְיָה כְּבָר נֶאֶכְלָה עַד מֵעֵבֶר לְמַחֲצִיתָהּ וְהָאֵשׁ הִמְשִׁיכָה לְלַחֵךְ אֶת הַנְּיָיר בְּהַתְמָדָה.
"יֵשׁ מַשֶּׁהוּ שֶׁהָיִיתָ רוֹצֶה לַעֲשׂוֹת בָּרְגָעִים הָאַחֲרוֹנִים שֶׁלָּךְ?"
הָאִישׁ תָּלָה בּוֹ מַבָּט מוּבָס, מָלֵא בּוּז; "אִם אַתָּה מִתְכַּוֵּון לְמִשְׂחַק שַׁחְמָט עַל הַחוֹף, אָז לֹא."
הַמָּוֶות מָשַׁךְ בִּכְתֵפָיו וְשָׁאַף מֵהַסִּיגַרְיָה.
הָאִישׁ בָּהָה בַּתִּקְרָה וְשָׁקַע בְּמַחֲשָׁבוֹת.
אַחֲרֵי רֶגַע אָמַר, "כְּשֶׁהָיִיתִי מַמָּשׁ קָטָן, אוּלַי בֶּן שָׁלוֹשׁ, לָקַחַת מִמֶּנִּי אֶת אִמִּי. לָקַחַת אוֹתָהּ בְּהַפְתָּעָה."
הַמָּוֶות גִּיחֵךְ וְאִיפֵּר בִּזְהִירוּת לְתוֹךְ כַּף יָדוֹ, אֲבָל הָאֵפֶר נֶשֶׁר מִבַּעַד לְיַד הַשְּׁקוּפָה, הִתְפַּזֵּר בָּאֲוִויר, וְרָחַף לְאַט מַטָּה.
"הַפְתָּעָה הִיא לִפְעָמִים בִּלְתִּי נִמְנַעַת. אֲבָל הִיא מוֹסִיפָה מֵימַד שֶׁל גִּיוּוּן לָעֲבוֹדָה הָאֲפוֹרָה." אֶת הַמִּלִּים הַבָּאוֹת אָמַר לְאַט וּבְהַטְעָמָה, כִּמְעַט בִּלְחִישָׁה: "בְּמִקְרִים שֶׁל הַפְתָּעָה, אֲנִי מְאַפְשֵׁר לִפְעָמִים פִּיצּוּי קָטָן בָּרֶגַע הָאַחֲרוֹן." הוּא הִבִּיט בְּרוֹב מַשְׁמָעוּת בַּסִּיגַרְיָה הַמִּתְכַּלָּה בִּמְהִירוּת, אֲבָל הָאִישׁ לֹא הִקְשִׁיב.
"כָּל בּוֹקֶר," אָמַר הָאִישׁ בְּקוֹל חַדְגּוֹנִי וְהִמְשִׁיךְ לִבְהוֹת בַּתִּקְרָה, "אַחֲרֵי הָרַחֲצָה, אִמִּי הָיְתָה עוֹטֶפֶת אוֹתִי בְּמַגֶּבֶת, וּמְחַבֶּקֶת אוֹתִי חָזָק. הִיא הָיְתָה מְחַבֶּקֶת אוֹתִי בְּכָל הַכּוֹחַ שֶׁהָיָה בָּהּ, כְּאִילּוּ נִיסְּתָה לִדְחוֹק אוֹתִי בַּחֲזָרָה לְתוֹךְ גּוּפָהּ. אוּלַי כְּדֵי שֶׁתּוּכַל לִבְרוֹחַ אִתִּי וְלָלֶדֶת אוֹתִי שׁוּב בְּמָקוֹם אַחֵר, יוֹתֵר טוֹב."
הַמָּוֶות בָּחַן אֶת צִיפּוֹרְנָיו הַמְּטוּפָּחוֹת בִּזְמַן שֶׁהָאִישׁ דִּיבֵּר. הוּא כְּבָר כִּילָּה אֶת רוֹב הַסִּיגַרְיָה.
"הַיּוֹם אֲנִי יָכוֹל לְהָבִין אֶת הַיֵּיאוּשׁ שֶׁהָיָה בְּחִיבּוּק הַזֶּה," הָאִישׁ הִמְשִׁיךְ לְדַבֵּר אֶל הַתִּקְרָה. "אֲבָל בַּיּוֹם הַהוּא עוֹד לֹא הֵבַנְתִּי. גַּם כְּשֶׁהִיא נָפְלָה לְתוֹךְ הָאַמְבַּטְיָה לֹא הֵבַנְתִּי. עַד הָעֶרֶב יָשַׁבְתִּי בְּמַיִם. שִׂיחַקְתִּי עִם הַשְׁעָרוֹת שֶׁלָּהּ שֶׁצָּפוּ סְבִיבִי כְּמוֹ שִׁרְכֵי מַיִם שְׁחוֹרִים. לִיטַּפְתִּי לָהּ אֶת הַפָּנִים שֶׁהִתְרַכְּכוּ וְהִתְחִילוּ לְהִתְנַפֵּחַ. חִיכִּיתִי שֶׁתּוֹצִיא אֶת הָרֹאשׁ מֵהַמַּיִם, שֶׁתִּשְׁלַח יָד לְעֵבֶר הַמַּגֶּבֶת וְתִכְרוֹךְ סְבִיבִי אֶת הַזְּרוֹעוֹת הַלְּבָנוֹת שֶׁלָּהּ. הַחִיבּוּק, אַתָּה מֵבִין, בְּחִיבּוּק שֶׁלָּהּ הִיא דָּחֲקָה אוֹתִי מִדֵּי יוֹם דֶּרֶךְ שַׁעַר בִּלְתִּי נִרְאֶה, וְהֶעֱבִירָה אוֹתִי אֶל הֶמְשֵׁכוֹ שֶׁל הַיּוֹם. אֲבָל בְּאוֹתוֹ יוֹם נִשְׁאַרְתִּי מִחוּץ לְשַׁעַר, וְהֶמְשֵׁכוֹ שֶׁל הַיּוֹם לֹא הִגִּיעַ. מֵאָז אֲנִי חַי אֶת חַיֵּי בִּתְחִילָּתוֹ שֶׁל הַיּוֹם הַהוּא. סִדְרֵי עוֹלָם הִתְהַפְּכוּ. דְּבָרִים שֶׁהִקְדִּימוּ אֶת זְמַנָּם הֵחֵלּוּ נִדְחָקִים בֵּינִי לְבֵין הַחִיבּוּק שֶׁל אִמִּי. דְּבָרִים מְבוּלְבָּלִים, סוֹתְרִים, מַטְרִידִים."
הַמָּוֶות הִפְנָה אֵלָיו אֶת פָּנָיו. נִרְאֶה שֶׁהָאִישׁ הִצְלִיחַ לְעוֹרֵר בּוֹ עִנְיָין.
"אֲהָהּ," סִינֵּן בִּלְחִישָׁה כְּשֶׁהָאִישׁ הִשְׁתַּתֵּק וְשָׁקַע שׁוּב בְּמַחֲשָׁבוֹת.
הָאִישׁ כַּנִּרְאֶה נֶחֱרַד מִמַּחֲשָׁבָה חוֹלֶפֶת, לְפֶתַע פִּתְאוֹם נִיסָּה לְהִזְדַּקֵּף בְּמִיטָּתוֹ. "אֲנִי עוֹד חַי בִּתְחוּשָׁה שֶׁמֵּעֵבֶר לְכָל פִּינַּת רְחוֹב מַמְתִּין לִי הַחִיבּוּק שֶׁאַחֲרָיו יַתְחִיל כָּל הַחִזָּיוֹן הַשָּׁקוּף הַקָּפוּא סְבִיבִי, לְהִתְמַלֵּא בַּדָּם, לְקַבֵּל צֶבַע וְדוֹפֵק, הֲמוּלַּת חַיִּים. כְּשֶׁאִשָּׁה הוֹלֶכֶת מוּלִי בָּרְחוֹב, גַּם אִם זוֹ אִשָּׁה שֶׁעַל פִּי גִּילָּה יְכוֹלָה לִהְיוֹת בָּתֵּי, אוֹ נֶכְדָּתִי, אֲנִי מְחַכָּה שֶׁתֵּיעָצֵר בִּמְקוֹמָהּ כְּמוּכַּת הֶלֶם, שֶׁתַּבִּיט בִּי בְּהִשְׁתָּאוּת, וְאָז תְּמַהֵר אֵלַיי וּתְאַמֵּץ אוֹתִי אֶל גּוּפָהּ. בְּאוֹתוֹ רֶגַע תִּפְלַח אֶת הָאֲוִויר תְּרוּעָה, בְּפִינַּת הָרְחוֹב תּוֹפִיעַ תַּהֲלוּכָה רוֹעֶשֶׁת שֶׁל חֲצוֹצְרוֹת עִם תּוּפִּים וּמְצִילְתַּיִים וְשַׁרְבִיטִים מְעוֹפְפִים בָּאֲוִויר, וְהַכּוֹל יַתְחִיל."
"יַתְחִיל?"
גּוּפוֹ שֶׁל הָאִישׁ רָפֶה וְהוּא שָׁב לִשְׁכִיבָתוֹ הָרוֹפֶסֶת; "בֵּינְתַיִים שׁוּם דָּבָר לֹא הִתְחִיל."
הַמָּוֶות לָקַח עוֹד שְׁאִיפָה מֵהַסִּיגַרְיָה וְרִיצּוּד שֶׁל אֵשׁ רָץ עַל הַנְּיָיר וְלִיחֵךְ אֶת מָה שֶׁנּוֹתַר מֵהַסִּיגַרְיָה.
"אוּלַי לֹא שֶׁמֵּת לֵב לְמִלָּה בֵּינְתַיִים," אָמַר הָאִישׁ. "בֵּינְתַיִים זוֹ מִלַּת מַפְתֵּחַ. זוֹ אוּלַי הַמִּלָּה הֲכִי חֲשׁוּבָה. 'בֵּינְתַיִים' זֶה הַזְּמַן הֲכִי אָרוֹךְ. בַּהַתְחָלָה שֶׁל הַכּוֹל מַבְלִיחַ רֶגַע קָצָר וּמַתִּיז נִיצוֹץ – כְּמוֹ גַּפְרוּר שֶׁמְּנַסֶּה לְהִידָּלֵק, וְיֵשׁ עוֹד רֶגַע דּוֹמֶה בְּסוֹף שֶׁל הַכּוֹל. אֲבָל בֵּין שְׁנֵי הַנִּיצוֹצוֹת שֶׁרוֹצִים לְהִתְלַקֵּחַ מִשְׂתָּרֵעַ כָּל הַ'בֵּינְתַיִים' הַזֶּה, שֶׁאֵין בּוֹ כְּלוּם חוּץ מִצִּיפִּיָּיה אֲרוּכָּה וּמַשְׁמִימָה לְהִתְלַקְּחוּת..." אֶצְבָּעוֹת יָדָיו שֶׁל הָאִישׁ לָפְתוּ בְּחוֹזְקָה עַד שֶׁהִלְבִּינוּ, אֶת הַתִּיק הַמְּרוּפָּט שֶׁעַל חָזֵהוּ.
הַמָּוֶות הִבִּיט בְּרוֹב רִיכּוּז בַּסִּיגַרְיָה שֶׁכִּמְעַט הִגִּיעָה לְסוֹפָהּ. "הִגַּעְנוּ לָרֶגַע הָאַחֲרוֹן," אָמַר.
בְּהִילוּת נוֹאֶשֶׁת הִרְעִידָה פִּתְאוֹם אֶת קוֹלוֹ שֶׁל הָאִישׁ כְּשֶׁבָּחַן אֶת מָה שֶׁנּוֹתַר מֵהַסִּיגַרְיָה:
"בַּזְּמַן שֶׁנִּשְׁאַר הָיִיתִי רוֹצֶה לַחֲזוֹר לַזְּמַן שֶׁבּוֹ הִיא מֵתָה, רֶגַע לִפְנֵי הַחִיבּוּק. לְהַחֲזִיר אֶת הַסֵּדֶר לִזְמַנִּים שֶׁנִּטְרְפוּ. אוּלַי אַסְפִּיק לְסַדֵּר וְלִסְגּוֹר אֶת הַמַּאֲזָן. אֵין לִי אֶפְשָׁרוּת לַעֲשׂוֹת אֶת זֶה בְּלִי לְקַבֵּל אֶת הַחִיבּוּק וּלְהַגִּיד לָהּ שֶׁהָיוּ לִי חַיִּים טוֹבִים."
הַמָּוֶות הִבְלִיעַ חִיּוּךְ דַּק. הוּא הִקִּיף בְּמַבָּט מוּפְגָּן אֶת הַחֶדֶר הָעֵירוֹם. הִתְעַכֵּב רֶגַע עַל הַקִּירוֹת הַחֲשׂוּפִים וְעַל בּוּעוֹת הֵטִיחַ שֶׁתָּפְחוּ בֵּין הַסְּדָקִים הַלַּחִים שֶׁבַּתִּקְרָה. בַּחֶדֶר לֹא הָיָה כִּמְעַט כְּלוּם. הָיוּ מִכְנָסַיִים וְחוּלְצָה אֲפוֹרִים, מְקוּפָּלִים וּמוּנָחִים עַל שְׁרַפְרַף. עַל הָרִצְפָּה, לְיַד הַשְּׁרַפְרַף, זוּג נַעֲלַיִים שְׁחוֹרוֹת. שִׁידָּה שֶׁל עֵץ וְעָלֶיהָ קוּפְסַת סִיגַרְיוֹת כִּמְעַט מְלֵאָה, מַאֲפֵרָה, מִשְׁקְפֵי קְרִיאָה, כַּמָּה עִיתּוֹנִים יְשָׁנִים. זֶהוּ.
לִגְלוּג נוֹצֵץ הִבְרִיק אֶת עֵינָיו כְּשֶׁחָזַר לְהַבִּיט בָּאִישׁ.
"חַיִּים טוֹבִים..."
"אֲנִי רוֹצֶה לְהַגִּיד לָהּ אֶת זֶה," הִתְעַקֵּשׁ הָאִישׁ.
בָּרֶגַע הַבָּא הוּא נִיצָּב עַל קְצוֹת אֶצְבְּעוֹתָיו. רֹאשׁוֹ הָיָה מוּרָם כְּלַפֵּי אִמּוֹ הַמְּדִיחָה כֵּלִים לְיַד הַכִּיּוֹר, וְהוּא מָשַׁךְ בְּשִׂמְלָתָהּ.
"תִּיגַּשׁ לָאַמְבַּטְיָה זַלְמָן," אָמְרָה הַאִם, "אֲנִי כְּבָר בָּאָה לִרְחוֹץ אוֹתְךָ."
אֲבָל הַיֶּלֶד, שֶׁלֹּא כְּהֶרְגֵּלוֹ לֹא נִשְׁמַע לָהּ הַפַּעַם. הוּא נִשְׁאַר לַעֲמוֹד שָׁם וּמָרַט בְּעִיקְּשׁוּת מַרְדָנִית אֶת שׁוּלֵי הַשִּׂמְלָה.
"נוּ, לְךָ לָאַמְבַּטְיָה!" צִיוְּותָה הַאִם בְּקוֹצֶר רוּחַ.
הַיֶּלֶד נִצְמָד אֶל רַגְלָהּ בְּכוֹחַ.
"אֵיזֶה שֵׁד קָפַץ עָלֶיךָ!" הִיא נִסְּתָה לְשַׁחְרֵר אֶת שִׂמְלָתָהּ מֵאֲחִיזָתוֹ שֶׁל הָאִגְרוּף הַקָּטָן.
"זַלְמָן!"
אֲבָל הַיֶּלֶד הִתְעַקֵּשׁ, וְיָדָהּ הָרְטוּבָּה הֶחֱלִיקָה שׁוּב וָשׁוּב עַל הָאִגְרוּף הַקָּטָן הַקָּפוּץ.
"תִּפְתַּח אֶת הַמַּיִם וְתִתְפַּשֵּׁט." הִיא סָטְרָה עַל יָדוֹ הַקְּפוּצָה בְּכוֹחַ רַב מִשֶּׁהִתְכַּוְּונָה, וְהַיֶּלֶד מָשַׁךְ מִמֶּנָּה אֶת יָדוֹ.
"אֲנִי מִיָּד בָּאָה לִרְחוֹץ אוֹתְךָ. לְךָ, לְךָ כְּבָר."
הוּא נִיגַּשׁ לַחֲדַר הָאַמְבַּטְיָה וּפָתַח אֶת הַמַּיִם. אַחֵר כָּךְ הִתְפַּשֵּׁט וְהִנִּיחַ אֶת בְּגָדָיו עַל הַשְּׁרַפְרַף הַקָּטָן, נִכְנָס לָאַמְבַּטְיָה וְעָמַד בַּמַּיִם הַגּוֹאִים. עַכְשָׁיו רָאָה אֶת הָאִישׁ הַדַּק עִם הַסִּיגַרְיָה שֶׁעָמַד אִתּוֹ בְּתוֹךְ הָאַמְבַּטְיָה. לְסִיגַרְיָה הָיָה רֵיחַ רַע, מוּכָּר. בִּגְלַל הָרֵיחַ הוּא נִזְכַּר שֶׁכְּבָר רָאָה פַּעַם אֶת הָאִישׁ הַזֶּה. אוּלַי בַּחֲלוֹם. הַזָּר, גַּנְדְּרָנִי, כִּמְעַט שָׁקוּף, הִתְכּוֹפֵף לְכַבּוֹת אֶת הַסִּיגַרְיָה בְּמַיִם שֶׁהֶאֱפִירוּ לְאִיטָּם.
"זַלְמָן..."
אִמּוֹ שֶׁל הַיֶּלֶד קָרְאָה לוֹ מֵהַמִּטְבָּח.
"פַּעַם אַחֲרוֹנָה שֶׁאֲנִי נוֹגֵעַ בַּסִּיגַרְיָה בְּלִי פִילְטֶר," אָמַר הָאִישׁ הַדַּק שָׁעָה שֶׁנָּעַץ אֶת הֶבְדֵּל לְתוֹךְ הַמַּיִם כְּאִילּוּ הָיוּ עֲרֵימַת חוֹל.
הַיֶּלֶד נָשָׂא אֵלָיו אֶת עֵינָיו.
"עָצוּם אֶת עֵינֶיךָ זַלְמָן."
"הַחִיבּוּק..." אָמַר הַיֶּלֶד, וְהִשְׁתַּתֵּק.
"הָרֶגַע הָאַחֲרוֹן נִגְמַר, זַלְמָן. אֵין לָנוּ יוֹתֵר זְמַן. עָצוּם אוֹתָן." הָאִישׁ הַשָּׁקוּף הֶעֱבִיר אֶת כַּף יָדוֹ כִּמְלַהְטֵט מוּל פָּנָיו שֶׁל הַיֶּלֶד, אֲבָל הַיֶּלֶד הִתְעַקֵּשׁ לְהַשְׁאִיר אֶת עֵינָיו פְּקוּחוֹת. בִּתְנוּעָה אֲרוּכָּה וְחֶלְקָהּ מָשַׁךְ הָאִישׁ הַדַּק אֶת נִשְׁמָתוֹ שֶׁל הַיֶּלֶד מִתּוֹךְ אַפּוֹ. מוּל עֵינָיו הַמְּהוּפְנָטוֹת מִישֵּׁשׁ אֶת הַנְּשָׁמָה בְּאֶצְבְּעוֹת גְּמִישׁוֹת, בּוֹחֵן אוֹתָהּ בְּחוּמְרָה, כְּאִילּוּ הָיְתָה צְעִיף מֶשִׁי יָקָר שֶׁנִּמְצָא בּוֹ פְּגָם.
הַאִם שׁוּב קָרְאָה מֵהַמִּטְבָּח.
הַמָּוֶות הִנִּיחַ לַגּוּף חֲסַר הַחַיִּים לַהֶשְׁמֵט לְאַט, עַד שֶׁיָּשַׁב בְּמַיִם.
אַחֵר כָּךְ הִזְדַּקֵּף וְקָשַׁר אֶת הַנְּשָׁמָה לַחֲגוֹרָתוֹ. הָאִשָּׁה שׁוּב קָרְאָה מֵהַמִּטְבָּח, וְהָאִישׁ הַדַּק הִבִּיט בְּזֶרֶם הַמַּיִם הַגּוֹלֵשׁ מֵעַל דָּפְנוֹת הָאַמְבַּטְיָה, חִיכָּה עַד שֶׁרָאָה אֶת הַמַּיִם שׁוֹטְפִים לְאוֹרֶךְ הַמִּסְדְּרוֹן אֶל הַמִּטְבָּח, שָׁמַע אוֹתָהּ צוֹרַחַת, וְאָז נֶעֱלַם.
הָאִשָּׁה רָצָה אֲחוּזַּת בְּעָתָה בַּמִּסְדְּרוֹן, הֶחֱלִיקָה עַל הָרִצְפָּה הָרְטוּבָּה וְשַׁיָּיטָהּ בִּמְהִירוּת קָדִימָה לְלֹא כָּל שְׁלִיטָה עַל שֹׁוִוי מִשְׁקָלָהּ. גּוּפָהּ הוּטַח אֶל מֵעֵבֶר לָאַמְבַּטְיָה וְרֹאשָׁהּ נֶחְבָּט בְּכוֹחַ בַּקִּיר. קוֹל הִתְבַּקְּעוּת עָמוּם הִדְהֵד בֵּין אָזְנֶיהָ וְנִבְלָע בְּרַעַשׁ הַמַּיִם הַזּוֹרְמִים. לְחַיֶּיהָ הָאַחַת שֶׁנִּמְעֲכָה אֶל הַקִּיר נִגְרְרָה מַטָּה, מַשְׁאִירָה מוּל עֵינָהּ הַפְּקוּחָה שׁוֹבֶל שֶׁל דָּם עַל אֲרִיחֵי הַחַרְסִינָה הַלְּבָנִים. עוֹד הִסְפִּיקָה, תּוֹךְ כְּדֵי שֶׁנִּשְׁמְטָה לְתוֹךְ הַמַּיִם, לִרְאוֹת אִישׁ זָקֵן מוּטָּל עֵירוֹם אֶצְלָהּ בָּאַמְבַּטְיָה, מְחַבֵּק אֶל חָזֵהוּ תִּיק עוֹר יָשָׁן. דַּפִּים שִׁייְּטוּ הַחוּצָה מִתּוֹךְ הַתִּיק וְצָפוּ סְבִיב גּוּפוֹ כְּמוֹ שׁוֹשַׁנּוֹת מַיִם צְחוֹרוֹת שֶׁהָלְכוּ וְהֶאְדִּימוּ לְאִיטָּן. מַשֶּׁהוּ בְּעֵינָיו הַפְּקוּחוֹת שֶׁל הַזָּקֵן עוֹרֵר בָּהּ רָצוֹן עַז לְחַבְקוֹ. הִיא לֹא הֵבִינָה מֶה הָיָה הַדָּבָר, אֲבָל הִצְלִיחָה בִּשְׁאֵרִית כּוֹחָהּ לִשְׁלוֹחַ אֶת זְרוֹעָהּ, לְפַלֵּס עִם אֶצְבְּעוֹתֶיהָ דֶּרֶךְ בֵּין שׁוֹשַׁנּוֹת הַמַּיִם הַמַּאֲדִימוֹת, וְלַחֲבוֹק אֶת מוֹתְנָיו הַמְּדוּלְדָּלוֹת שֶׁל הַזָּקֵן.



https://www.shortstoryproject.com/he/story/%d7%9e%d7%95%d7%aa%d7%95-%d7%94%d7%9e%d7%95%d7%96%d7%a8-%d7%a9%d7%9c-%d7%a4%d7%a7%d7%99%d7%93/
#אֵימָה#אִירוֹנְיָה#אַפֶּל#אֶקְזֶסְטַנְצְיָאלִיסְטִי#בְּדִידוּת#יִשְׂרְאֵלִי#מָוֶות#מִלִּנְכוּלֶיהָ