הַשָּׁעָה אַחַת בַּצָּהֳרַיִים בְּעֵרֶךְ. הָרוּחַ מְגַלְגֶּלֶת פַּחִית בִּירָה חַסְרַת רוּחַ חַיִּים בִּרְחוֹב שׁוֹמֵם. דְּמָמָה גְּדוֹלָה מְחַבֶּרֶת אֶת הַקֶּשֶׁת שֶׁל בַּאבּ אֶל בָּחַר אֶל מִגְדַּל הַשָּׁעוֹן הָעֲנָקִי בְּצוֹמֶת רְחוֹב מוּחַמַּד הַחֲמִישִׁי וְשָׁדַרְתָּ חָבִיב בּוּרְגִּיבָה. הַמְּשׁוּגָּע הַמְּפוּרְסָם שֶׁל עִיר הַבִּירָה הָרֵיקָה מֵפֵר אֶת דִּמְמָתָהּ אִישׁ אֱכוֹל חֲשָׁדוֹת עוֹשֶׂה סִיבּוּב אַחֲרוֹן סְבִיב הַשָּׁעוֹן, לִפְנֵי שֶׁיַּתְחִיל לְהַרְחִיק אֶת הָאֲנָשִׁים וּלְהַזְהִירָם מִן הָרַעַל שֶׁל הַמְּחוֹגִים הַגְּבוֹהִים. אַחַר כָּךְ הוּא מַתְחִיל לִרְגּוֹם אֶת אוֹיְבָיו בַּאֲבָנִים וּבַרְזֶל וּבָתִּים וְעֵצִים וְעוֹרְבִים וּתְיָישִׁים. דְּבָרִים שֶׁאִישׁ מִלְּבַדּוֹ אֵינוֹ רוֹאֶה. הוּא מְדַמְיֵין לְעַצְמוֹ שֶׁהוּא לוֹקֵחַ אוֹתָם מִכֵּן הַשַּׁיִשׁ שֶׁל שְׁעוֹן הַפְּלָדָה הַמְּגוּנְדָּר כְּמוֹ זוֹנֶה בִּשְׁנוֹת הַמַּאֲבָק הָאַחֲרוֹנוֹת. אֲנָשִׁים שָׁכְחוּ אֶת יְמֵי הַחֲטִיפוֹת וְהָאֵימָה. זֶה שָׁנָה אוֹ יוֹתֵר אִישׁ לֹא נֶעֱלַם. אֲנָשִׁים נֶהֱנוּ מִמְּנוּחֹת הַצָּהֳרַיִים הַקְּדוֹשָׁה שֶׁל חוֹדֶשׁ אוֹגוּסְט. הַחוֹם הִגִּיעַ לְיוֹתֵר מֵחֲמִישִּׁים מַעֲלוֹת, וְשֵׁד הַצָּהֳרַיִים גֵּירֵד אֶת עֶרְווֹתוֹ מִשְּׂרִידֵי אוֹרְגַּזְמָה.
לְפֶתַע שָׁחֲטוּ קוֹלוֹת הָאַמְבּוּלַנְסִים וּמְכוֹנִיּוֹת הַמִּשְׁטָרָה אֶת מְנוּחַת הַצָּהֳרַיִים הַיַּשְׁנוּנִית וְהַכּוֹל נָהֲרוּ עִם שְׁאֵרִיּוֹת הַתְּנוּמָה אוֹ עִם הַזֶּרַע שִׁיבֵּשׁ עֲלֵיהֶם אֶל רְחוֹב הָרְחוֹבוֹת. שָׁם הָיָה הָאֵירוּעַ, לְיַד הַשָּׁעוֹן הַנִּישָּׂא. שַׁרְשְׁרוֹת שֶׁל שׁוֹטְרִים גָּדְרוּ אֶת הַמָּקוֹם. אַנְשֵׁי יְחִידַת הַחֵירוּם נֶעֶלְמוּ מֵאֲחוֹרֵי קַסְדוֹתֵיהֶם הַקָּרוֹת וְדָחֲפוּ בְּאַלּוֹתֵיהֶם אֶת הַצּוֹפִים שֶׁהַצְּפִירוֹת שֶׁל הַמְּכוֹנִיּוֹת נִיתְּכוּ עֲלֵיהֶם מִכָּל עֵבֶר. אֲנָשִׁים רַבִּים מִסְּפוֹר נָשְׂאוּ אֶת רָאשֵׁיהֶם אֶל  מֵרוֹמִי הַשָּׁעוֹן הָאַכְזָרִי. הַרְחֵק הַרְחֵק נְגַלֶּה לְעֵינֵי כּוּלָּם יְצוּר זָעִיר בְּגוֹדֶל שֶׁל אֶצְבַּע כְּשֶׁהוּא מְטַפֵּס לְתַדְהֵמָתָם עַל הַשָּׁעוֹן בִּמְהִירוּת שֶׁל מַקָּק כְּדֵי לְבַשֵּׂר אֶת בּוֹא אַחֲרִית הַיָּמִים.
אֲנָשִׁים פָּשְׁטוּ אֶת צַוְּוארֵיהֶם לְעֵבֶר הַמְּטַפֵּס הָאַמִּיץ שֶׁהִגִּיעַ אֶל מֵרוֹם הַשָּׁעוֹן וְאָחַז בְּאֶחָד מִמְּחוֹגָיו. הוּא מָשַׁךְ וְהוֹצִיא בַּקְבּוּק מִכִּיסוֹ הָאֲחוֹרִי, שָׁתָה, וְאֶת הַשְּׁאֵרִית שָׁפַךְ עַל רֹאשׁוֹ. הוּא הִתִּיר וּמָשַׁךְ אֶת חֲגוֹרַת הָעוֹר שֶׁלּוֹ, קֶשֶׁר בָּהּ אֶת גּוּפוֹ אֶל עִיגּוּלֵי הַבַּרְזֶל וּפָנָה אֶל הֶהָמוֹן שֶׁמִּתַּחְתָּיו שֶׁהִתְרַבָּה כִּנְמַלִּים. אַנְשֵׁי הַמִּשְׁטָרָה הַמְּתוּחִים כִּיתְּרוּ אֶת הַקָּהָל, רָצוּ וְהִתְרוֹצְצוּ לְכָל עֵבֶר כְּשֶׁהֵם מְדַבְּרִים בְּמַכְשִׁירֵי הַקֶּשֶׁר וְדָרְשׁוּ מֵהָאִישׁ בִּתְנוּעוֹת עַצְבָּנִיּוֹת לָרֶדֶת מֵהַשָּׁעוֹן הָאָסוּר. הַלָּה מִלְמֵל וְאוֹמֵר מַשֶּׁהוּ שֶׁקְּרָבָיו וּמֵעָיו נִקְרָעִים בָּאֲוִויר וְרַק מְעַט מְאוֹד מַגִּיעַ אֶל אוֹזְנֵי הָאֲנָשִׁים כִּגְלָלִים שֶׁל אַיָּילִים. תְּנוּעַת יָדוֹ הַשְּׂמָאלִית, שֶׁהוּא מְנוֹפֵף בָּהּ יָמִינָה וּשְׂמֹאלָה, מְסַמֶּנֶת שֶׁהוּא מְסָרֵב לָרֶדֶת. הַשּׁוֹטְרִים הֵחֵלּוּ לִדְחוֹף אֶת הָאֲנָשִׁים שֶׁהִצְטוֹפְפוּ מִסָּבִיב לַשָּׁעוֹן כְּחִיפּוּשִׁיּוֹת בְּנִיסָּיוֹן לִמְנוֹעַ מֵהֶם לְצַלֵּם וּלְהַשְׁתִּיק אֶת הַקּוֹלוֹת וְאֶת הַטֵּלֵפוֹנִים הַנַּיָּידִים הַמּוּנָפִים מַעְלָה אֶל מְחוֹגֵי הַשָּׁעוֹן. תְּנוּעַת הַמְּכוֹנִיּוֹת שׁוּתְּקָה וּמְנוֹעֵי הַמְּכוֹנִיּוֹת פָּעֲמוּ כַּוְּורִידִים שֶׁל רָץ  לְמֶרְחָק מֵאָה מֶטְרִים בְּקַו הַזִּינּוּק.
מָה שֶׁקָּרָה הָיָה מְסוּכָּן, כְּבָר שְׁנָתַיִים לֹא הֵעֵז אִישׁ לְהִתְקָרֵב לַשָּׁעוֹן לְאַחַר שֶׁאֶחָד מֵאוֹהֲדֵי הַכַּדּוּרֶגֶל נָפַל מִלְּמַעְלָה מֵרוֹב שִׂמְחָה עַל זְכִיַּית קְבוּצָתוֹ בִּגְבִיעַ הַמְּדִינָה. בַּיּוֹם הַהוּא הָפְכוּ מִיְּמֵי הַנּוֹי שֶׁל הַמִּזְרָקָה שֶׁפָּעֲלָה מִתַּחַת לַשָּׁעוֹן לִבְרֵיכָה אֲדוּמָּה. מֵאָז אוֹתוֹ עֶרֶב הָיָה הַשָּׁעוֹן נָתוּן תַּחַת שְׁמִירָה קַפְּדָנִית, שֶׁכֵּן הוּא נִמְצָא בְּמָקוֹם מְסוּכָּן בְּלֵב לִבָּהּ שֶׁל הַבִּירָה, וְזֹאת נוֹסָף עַל מָה שֶׁמְּסַפֵּר עָלָיו הַמְּשׁוּגָּע לִפְעָמִים.
הַצְּפִיפוּת גָּדְלָה וַהֲלָכָה, וְהַשּׁוּרוֹת הָרִאשׁוֹנוֹת שָׁקְקוּ חַיִּים מִן הַתַּיָּירִים שֶׁנָּהֲרוּ מֵהַחוֹפִים וּמִבָּתֵּי הַמָּלוֹן הַסְּמוּכִים. קוֹל הָאֵלוֹת שֶׁל כּוֹחוֹת הָעֵזֶר שֶׁל הַמִּשְׁטָרָה נֶחֱלַשׁ מְעַט אֲבָל הַמֶּתַח שֶׁלָּהֶם גֶּבֶר. הֵם רָצוּ בְּכָל מָקוֹם, גִּידְּרוּ אֶת הַמִּדְרָכוֹת וְהַגְדִּילוּ אֶת הַשֶּׁטַח הָאָסוּר, וְאִילּוּ הָאִישׁ דָּבַק בְּחֶלְקוֹ הָעֶלְיוֹן שֶׁל מָחוֹג הַשָּׁעוֹן כְּמוֹ שְׂמָמִית.
לִפְנֵי שָׁנִים נִיצָּב בַּמָּקוֹם שֶׁמְּגַדֵּל הַשָּׁעוֹן עוֹמֵד בּוֹ עַכְשָׁיו, פֶּסֶל יָרוֹק שֶׁל בּוּרְגִּיבָה רָכוּב עַל סוּס שֶׁהֵרִים רֶגֶל קִדְמִית אַחַת בִּפְנֵיהֶם שֶׁל הַמַּבִּיטִים הַשָּׁמַיְימָה. הָיוּ אוֹמְרִים שֶׁהוּא הָרִים אוֹתָהּ בְּפָנָיו שֶׁל אֶבֶן חֶ'לְדוֹן שֶׁאֶת פִּסְלוֹ נָטְעוּ מוּלוֹ כְּמוֹ סִיּוּט, לְפִי בַּקָּשָׁתוֹ שֶׁל בּוּרְגִּיבָה. לְאַחַר הַפָּלַת שִׁלְטוֹנוֹ שֶׁל הָרוֹכֵב נֶעֱקַר הַפֶּסֶל מִמְּקוֹמוֹ וּבִמְקוֹמוֹ צָמַח הַשָּׁעוֹן הָעֲנָקִי הַזֶּה עַל בָּסִיס שֶׁל בֵּטוֹן קַר. עַד מְהֵרָה הוּא הֵבִיא לְעוֹלָם צֶאֱצָאִים קְטַנִּים בְּכָל עִיר וּכְפַר, בְּעוֹד שֶׁפִּסְלֵי הַמַּנְהִיג נִרְדְּפוּ בְּכָל הָאָרֶץ.
הַשָּׁעוֹן הוּחְלַף בְּאַחֵר, שְׁוֵויצָרִי אוֹ אַנְגְּלִי אוֹ אָמֵרִיקָאִי –  הָיוּ יְדִיעוֹת סוֹתְרוֹת לְגַבֵּי אֶזְרָחוּתוֹ שֶׁל הַשָּׁעוֹן הֶחָדָשׁ וּבָסִיס הַבְּרוֹנְזָה שֶׁלּוֹ הַמְּקוּשָּׁט בְּסִגְנוֹן עַרְבִי. מִילִּים לְלֹא רְאָיָה אוֹ הוֹכָחָה עַל שָׁעוֹן לְלֹא יִיחוּס יָדוּעַ שֶׁנִּיטַּע בְּלֵב הָעִיר אֲשֶׁר לֶעָגָה לִבְנִיָּה. אֵין זֵכֶר לְמַנְהִיג שֶׁפָּסְלוּ גּוֹרַשׁ אֶל "חֵלֶק אַלְוֵּואדִי" וְנִשְׁאַר שָׁם לְהַבִּיט בַּיָּם הַמַּר.
אִישׁ הָעַכָּבִישׁ הוֹסִיף לְהִסְתּוֹבֵב עַל הַשָּׁעוֹן הָאָסוּר כְּשֶׁהוּא נֶעֱזַר בַּחֲגוֹרָתוֹ וּמַעֲבִיר אוֹתָהּ מִצַּד אֶל צַד כִּמְטַפֵּס הָרִים מִקְצוֹעִי. וּמִתַּחְתָּיו עוֹלָם מְבוּלְבָּל. הַצְּפִיפוּת גָּבְרָה לְאַחַר שֶׁהַפְּקִידִים יָצְאוּ מִמִּשְׂרְדֵיהֶם. עָבְרָה שָׁעָה שְׁלֵמָה וְהַשּׁוֹטְרִים מְכַרְסְמִים אֶת אֵלוֹתֵיהֶם –  אֵין בְּיָדָם לְשַׁכְנֵעַ אֶת אִישׁ הַשָּׁעוֹן לָרֶדֶת. בַּקָּהָל מִתְרַחֲשִׁים דְּבָרִים מוּזָרִים. מִתְנַהֶלֶת פְּעִילוּת שֶׁל כִּיּוּס טֵלֵפוֹנִים נַיָּידִים וַחֲטִיפַת מַחְרוֹזוֹת מִצַּוְּוארֵי נָשִׁים וְהוֹשַׁטְתָּ יָדַיִים אֶל שָׁדַיִים נְבוֹכִים וְאֶל עַכּוּזִים נִשְׁכָּחִים.
טִיפּוּס אֶל רֹאשׁ הַשָּׁעוֹן הוּא פֶּשַׁע גָּדוֹל וַעֲבֵירָה שֶׁלֹּא תְּסוּלַּח, וּמָה שֶׁקָּרָה בְּאוֹתוֹ יוֹם נֶחֱשָׁב בְּגֶדֶר פְּגִיעָה בְּבִיטָּחוֹן וְהַמִּשְׁטָרָה הָיְיתָה בִּמְצוּקָה. אֵיךְ אֶפְשָׁר לְהִשְׁתַּלֵּט עַל הַמַּצָּב בִּזְמַן שֶׁהַשַּׁעֲרוּרִיָּיה מִתְרַחֶשֶׁת לְעֵינֵי הַכּוֹל: אֶזְרָחִים מְקוֹמִיִּים וְזָרִים, וּכְשֶׁעוֹנַת הַתַּיָּירוּת בַּמְּדִינָה נִמְצֵאת בְּשִׂיאָהּ? הַקָּצִין כִּמְעַט טוֹרֵף שׁוֹטֵר מוּבָס כְּשֶׁהוּא שׁוֹאֵל אוֹתוֹ בַּפַּעַם הָאֶלֶף: "אֵיךְ הֲבֶן זוֹנָה הִגִּיעַ לְשֵׁם? אֵיפֹה הֱיִיתֶם בְּהֵמוֹת שֶׁכְּמוֹתְכֶם? אֵיךְ נְתַתֶּם לוֹ לְהִתְקָרֵב לַשָּׁעוֹן וְגַם לְטַפֵּס עָלָיו?"
בַּצַּד הַשֵּׁנִי הִסְתַּעֵר שׁוֹטֵר עַל תַּיָּיר וְתָלַשׁ מִיָּדָיו אֶת הַמַּצְלֵמָה שֶׁהַלָּהּ כִּיוּוּן לְעֵבֶר הַשָּׁעוֹן. הַשּׁוֹטֵר הוֹצִיא מֵהַמַּצְלֵמָה אֶת הַסּוֹלְלָה וְהֶחֱזִיר אוֹתָהּ לִבְעָלֶיהָ בְּעַצְבָּנוּת  וְהִזְהִיר אוֹתוֹ שֶׁלֹּא יִשְׁתַּמֵּשׁ בָּהּ שׁוּב. כָּךְ הָפַךְ הַשֶּׁטַח הַמְּגוּדָּר לְאֵזוֹר בִּיטְחוֹנִי שֶׁהַכְּנִיסָה אֵלָיו אֲסוּרָה.
הֶהָמוֹן הֵחֵל לִרְטוֹן עַל הִתְנַהֲגוּת הַשּׁוֹטְרִים אֲשֶׁר הִרְחִיקוּ אוֹתָם הַרְחֵק מִמְּקוֹם הָאֵירוּעַ. מְרִירוּתָם גָּבְרָה וְהָלְכָה כְּשֶׁרָאוּ אֶת אִישׁ הַשָּׁעוֹן מְנַפְנֵף בְּיָדוֹ כְּשֶׁהוּא מְכַוֵּון אֶת דְּבָרָיו אֶל רֹאשׁ יְחִידַת הַחֵירוּם. הֵם הֵבִינוּ שֶׁהוּא מְבַקֵּשׁ מַיִם, שֶׁכֵּן הוּא הֵחֵל לְנוֹפֵף בָּאֲוִויר בְּבַקְבּוּק הַמַּיִם הָרֵיק. הִגִּיעַ בַּקְבּוּק מַיִם. שׁוֹטֵר אֶחָד טִיפֵּס עִמּוֹ אֶל מָרוֹם הַסּוּלָּם הַפְּנִימִי שֶׁל הַשָּׁעוֹן. הוּא הִשְׁלִיךְ אֶל הָאִישׁ אֶת הַחֶבֶל שֶׁתָּלוּ עָלָיו אֶת הַבַּקְבּוּק. הָאִישׁ חָטַף אֶת הַחֶבֶל וְצִיוּוֹה עַל הַקָּצִין לַחֲזוֹר לַמָּקוֹם שֶׁמִּמֶּנּוּ בָּא כְּשֶׁהַלָּה הִתְכַּוֵּון לִפְתּוֹחַ אִתּוֹ בְּמַשָּׂא וּמַתָּן.
מֵחִילּוּפֵי הַדְּבָרִים בֵּינוֹ לַשּׁוֹטֵר לֹא שָׁמְעוּ כְּלוּם. כִּי הָאֲנָשִׁים הָיוּ עֲסוּקִים בַּדְּבָרִים  הַמְּבוּלְבָּלִים שֶׁהִשְׁמִיעַ צָעִיר אֶחָד, הוּא צָעַק: "הֵם מְשַׁדְּרִים אֶת הָאֵירוּעִים בַּטֵּלֵוִויזְיָה וְשׁוֹמְעִים אֶת קוֹלוֹ שֶׁל הָאִישׁ. תִּסְתַּכְּלוּ, קִיבַּלְתִּי עַל זֶה בַּטֵּלֵפוֹן הוֹדָעָה קְצָרָה עִם מִסְפַּר הַתֶּדֶר שֶׁל הֶעָרוּץ הַמְּשַׁדֵּר."
הָאֲנָשִׁים הוֹצִיאוּ אֶת הַטֵּלֵפוֹנִים הַנַּיָּידִים שֶׁלָּהֶם. הַהוֹדָעָה הִתְקַבְּלָה בְּאוֹתוֹ הַזְּמַן אֵצֶל כּוּלָּם. מְבוּכַת הַשּׁוֹטְרִים גָּבְרָה וְהֵם הֵחֵלּוּ לְחַפֵּשׂ דְּבַר מָה כִּמְשׁוּגָּעִים. הִגִּיעָה עוֹד קְבוּצָה וּפָנְתָה לְחַפֵּשׂ בַּבִּנְיָינִים שֶׁמִּמּוּל וּבַבִּנְיָינִים הַסְּמוּכִים אֶת הַמָּקוֹם שֶׁמְּשַׁדְּרִים מִמֶּנּוּ וְאֶת הַמַּצְלֵמָה שֶׁמְּצַלֶּמֶת אֶת הָאֵירוּעַ. 
הָיוּ אֲנָשִׁים שֶׁמִּיהֲרוּ אֶל בָּתֵּיהֶם בִּזְמַן שֶׁהַקָּהָל הָלַךְ וְגָדַל עַד שֶׁהַמִּדְרָכוֹת נִהְיוּ צָרוֹת מִלַּהֲכִילוֹ וְהוּא הֵצִיף אֶת הַכְּבִישִׁים.


 

 מִגְדַּל הַשָּׁעוֹן שֶׁל 7 בְּנוֹבֶמְבֶּר הוּא סֵמֶל הַהֲפִיכָה שֶׁבִּיצֵּעַ הַגֵּנֵרָל זַיִן אֶל עָאבְדִין בֶּן עָלִי נֶגֶד הַנָּשִׂיא חָבִיב בּוּרְגִּיבָה בַּ-7 בְּנוֹבֶמְבֶּר 1987.  בִּמְקוֹם זֶה  נִיצָּב קוֹדֶם פִּסְלוֹ שֶׁל  חָבִיב בּוּרְגִּיבָה. (הֶעָרַת הַסּוֹפֵר)  

https://www.shortstoryproject.com/he/story/%d7%94%d7%9e%d7%a8%d7%93-%d7%a4%d7%a8%d7%a7-%d7%9e%d7%aa%d7%95%d7%9a-%d7%94%d7%92%d7%95%d7%a8%d7%99%d7%9c%d7%94/
#מֶרֶד#סְפְּרוּתְעַרְבִּית#עַכְשָׁוִוי#פּוֹלִיטִי