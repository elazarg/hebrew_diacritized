וּכְשֶׁנַּהֲגֶה הָעִירָה חִיפְּשָׂה אֶת הַמִּשְׁפָּט הָאֶחָד, הַמִּשְׁפָּט שֶׁיִּהְיֶה גַּם בְּרָכָה גַּם כִּישּׁוּף, הַמִּשְׁפָּט שֶׁיָּנְקָה מִתּוֹכָהּ אֶת אִמָּהּ, יְנַקֶּה אוֹתָהּ מִכָּל תָּא שֶׁבּוֹ נָאצֶר זִכְרוֹנָהּ, יְמָרֵק אוֹתָהּ מִכָּל תְּנוּעָה קְפוּצָה וּנְשִׁימָה חֲפוּזָה. טִיפּוֹת גֶּשֶׁם זְעִירוֹת שֶׁל סְתָיו הַסְסָנִי נִיתְּזוּ עַל הַשִּׁמְשָׁה הַקִּדְמִית וְהִיא חָשְׁבָה, אֲפִילּוּ גֶּשֶׁם הוֹפֵךְ כָּאן לְטִינּוֹפֶת;
וְהִמְשִׁיכָה לְחַפֵּשׂ אֶת הַמִּשְׁפָּט שֶׁאוֹתוֹ תְּשַׁנֵּן, שֶׁתֹּאמַר אוֹתוֹ בְּעוֹמְדָּהּ וּבְשׁוֹכְבָהּ וּבַקּוֹמָה וּבְלֶכְתָּהּ בִּדְרָכִים חֲדָשׁוֹת – לְחַפֵּשׂ אֶת הַמִּשְׁפָּט הָאֶחָד שֶׁיִּפְסוֹק דִּין, אֶת דִּינָה וְאֶת דִּין אִמָּהּ, אֶת הַשּׁוּרָה הַתַּחְתּוֹנָה שֶׁל חַיֵּיהֶן הָאֲרוּכִּים בְּצַוְותָּא, שֶׁהֲרֵי שִׁיעֲרָה שֶׁלָּהּ כְּבָר הֵחֵל לְהַכְסִיף.
דִּיזֶנְגוֹף הָיָה רֵיק בְּמַפְתִּיעַ, כְּאִילּוּ חֶמְלָה עָלֶיהָ הָעִיר וּבִיקְּשָׁה לַעֲטוֹף אוֹתָהּ בְּשֶׁקֶט, שֶׁתּוּכַל לִנְסוֹעַ אַט אַט וּלְחַפֵּשׂ אֶת חֲנוּת הַמִּסְגְּרוֹת הַהִיא שֶׁלְּיָדָהּ גָּרָה שָׁנִים אִם כִּי לֹא בִּיקְּרָה בָּהּ מֵעוֹלָם. כִּי עַכְשָׁיו הַכּוֹל בֶּאֱמֶת עַכְשָׁיו, זֶה אַחַד הַדְּבָרִים שֶׁהִתְבָּרְרוּ לָהּ, וְהַכְרָזָה שֶׁחִיכְּתָה בִּמְכוֹנִית חוֹדָשִׁים וּכְבָר הִתְרַפְּטָה מֵרוֹב בּוֹשֶׁת הִכְרִיזָה פִּתְאוֹם עַל זְכוּתָהּ לַמִּסְגֶּרֶת, הִתְעַקְּשָׁה עַל מְנַת הַזְּמַן וְהַמְּזוּמָּן שֶׁהִיא רְאוּיָה לָהֶן, וְעָלָה עַל דַּעְתָּהּ שֶׁגַּם מֵחֶבְרוֹת תַּקָּנָה עַכְשָׁיו, וּמֵעַכְשָׁיו, כְּכָל שֶׁיִּידָּרְשׁוּ לָהּ וּבְדִיּוּק כְּמוֹ שֶׁהִיא אוֹהֶבֶת, כִּי בֵּין הַשְּׁאָר קִיוְּותָה לְהִתְנַקּוֹת מֵהַחַסְכָנוּת הָאוֹטוֹמָטִית, זוֹ שֶׁהָיְתָה מְסַכֶּלֶת כָּל קְנִיָּיה בְּעוֹדָהּ בְּאֵיבָה, עוֹד בְּטֶרֶם עָלְתָה בִּכְלָל שְׁאֵלַת הַכֶּסֶף, מְסַכֶּלֶת אוֹתָהּ בָּרִיבּוֹא דְּרָכִים שֶׁכּוּלָּן הֵעִידוּ עַל שׁוֹרָשֶׁיהָ הַסַּגְפָנִיִּים; לְהִתְנַקּוֹת מֵהַסַּגְפָנוּת, אִם כֵּן, וְאִיתָּהּ לְהִתְנַקּוֹת גַּם מֵהָעַמְלָנוּת חֲשׂוּכַת הַמַּרְפֵּא שֶׁנֶּחְשְׁבָה אֶצְלָן תֶּקֶן בְּסִיסִי שֶׁל חֲרִיצוּת.
בַּעֲצַלְתַּיִים הִתְקַדְּמָה לְאוֹרֶךְ הָרְחוֹב שֶׁנִּרְאֶה דּוֹמֵם, מוּאָט גַּם הוּא, תּוֹאֵם אֶת עַצְמוֹ לְמִידּוֹתֶיהָ בְּלִיטּוּף אוֹהֵב, מוּאָר בְּזָהוּב שֶׁל שִׁלְהֵי תִּשְׁרֵי; עָבְרָה עַל פְּנֵי תַּחֲנַת הַמִּשְׁטָרָה וְסִרְטֵי הַסִּימּוּן הַכְּתוּמִים שֶׁל עֲבוֹדוֹת בַּכְּבִישׁ בְּפִינַּת רְחוֹב בָּזֶל, וְרָאֲתָה בְּחַלְחָלָה אֶת מָה שֶׁקָּרָה לְטִיפַּת חָלָב שֶׁלָּבְשָׁה בֵּטוֹן וּמֶלֶט וְנִבְזְזָה מִן הָעֵץ הַיָּשָׁן וּמֵהַשְּׁבִיל הַמּוּצָּל שֶׁחִיבֵּר אוֹתָהּ בֶּעָבָר אֶל גִּינַּת זַנְגְוִויל שֶׁמֵּאֲחוֹרֶיהָ.
מִשְׁפָּט אֶחָד, טָעוּן בְּכָל מָה שֶׁנָּחוּץ, כְּמוֹ הַמִּשְׁפָּטִים שֶׁל שִׁיטַת אָלֶכְּסַנְדֶּר שֶׁבִּזְכוּתָם לָמְדָה לָתֵת כִּיוּוּנִים לְגוּפָהּ, כִּיוּוּנִים שֶׁעִיקָּרָם קָדִימָה וּלְמַעְלָה אֲבָל יֵשׁ בָּהֶם גַּם אֶת הַגַּב שֶׁנִּשְׁאַר מֵאָחוֹר, לֹא דּוֹחֵק, מַשְׁהֶה אֶת הַתְּנוּעָה, מְעַרְסֵל אֶת הַגּוּף, מַפְנֶה מָקוֹם לִקְרָבַיִים, מָקוֹם לָאֲוִויר;
מִשְׁפָּט פָּשׁוּט, זֶה הָעִיקָּר, מִשְׁפָּט נְטוּל נַפְתּוּלִים, שֶׁיָּכִיל הַכּוֹל וִיחַלְחֵל בָּהּ וְיַחְדּוֹר מִבַּעַד לִרְקָמוֹת הָאֵיבָרִים וְיָנְקָה מֵהֶן אֶת מִשְׁקָע הַשָּׁנִים הַצְּמִיג, יְמוֹסֵס אוֹתוֹ עוֹד וְעוֹד עִם כָּל חֲזָרָה; וּבְדִיּוּק לָכֵן יָדְעָה שֶׁעָלֶיהָ לִמְצוֹא אֶת הַמִּלִּים הַנְּכוֹנוֹת, הַמְּדוּיָּקוֹת, הַמִּלִּים שֶׁיִּיתְּרוּ כָּל צוֹרֶךְ בְּשִׂיחָה מִתְמַשֶּׁכֶת, הַכְרָזָה חַד-צְדָדִית שֶׁאֵין בָּהּ מָקוֹם לְמַשָּׂא וּמַתָּן, כִּי יָדְעָה שֶׁאִמָּהּ תִּתְעָרֵב בְּכָל שִׂיחָה, שֶׁכְּבָר מִזְּמַן, מִזְּמַן הִיא מְקַנֶּנֶת בָּהּ, מִזְּמַן הִתְגַּנְּבָה אֶל כָּל גּוּמְחָה בְּנַפְשָׁהּ וְהִתְיַשְּׁבָה עַל שְׁרַפְרַף עֵץ שָׁם, מְקוֹנֶנֶת חֶרֶשׁ.
לְהִתְנַקּוֹת מֵהַזַּעַם וּמֵהָעֶלְבּוֹן שֶׁל אִמָּהּ, לְהִתְנַקּוֹת מֵהָעֶלְבּוֹן שֶׁלָּהּ עַצְמָהּ עַל הַזַּעַם הַזֶּה, וּמֵהַזַּעַם שֶׁלָּהּ עַל הָעֶלְבּוֹן, וּמִכָּל הֶרְגֵּלֵי הָעֶלְבּוֹן וְהַזַּעַם הַמְּעַקְצְצִים תָּמִיד בָּרֶקַע וּמְבַקְּשִׁים לָהֶם כַּלִּיא; וּמֵהַזִּלְזוּל גַּם, וּמֵהִתְנַשְּׂאוּת;
וּמִן הַסַּגְפָנוּת גַּם, וּמִן הַחַשְׁדָנוּת;
וּמִמַּעְגָּלִים שֶׁל בִּיטּוּל וּוִויתּוּר וְחֶדְלוֹן וְחוֹשֶׁךְ, הִתְנַקּוּת שֶׁכְּבָר הִתְחִילָה, הִנֵּה, הִיא תְּמַסְגֵּר אֶת הַתְּמוּנָה, תַּסְפִּיק עוֹד לִפְנֵי הַפְּגִישָׁה שֶׁקָּבְעָה לְיַד הַכִּיכָּר, אֲבָל בְּלִי לַחַץ, אֶת מָה שֶׁלָּמְדָה מְשַׁנִּים שֶׁל נִמְהָרוֹת תְּגַיֵּיס מֵעַתָּה לְטוֹבָתָהּ, וְאִם אָמְנָם הַשֶּׁלֶט הִבְהִיר לָהּ שֶׁהַחֲנִיָּיה בְּמָקוֹם אֲסוּרָה וְרֶכֶב חוֹנֶה יִיגָּרֵר, בְּכָל זֹאת חָנְתָה מוּל הַחֲנוּת הַקְּטַנָּה, וְחָצְתָה אֶת הָרְחוֹב כְּשֶׁהַכְרָזָה בְּיָדָהּ, כְּרָזָה שֶׁחָשְׁבָה לְמַסְגֵּר כְּבָר לִפְנֵי חוֹדָשִׁים, עוֹד כְּשֶׁשָּׁכְבָה אִמָּהּ בַּעֲרִישַׁת הַדְּוַוי שֶׁלָּהּ וּכְבָר אִי אֶפְשָׁר הָיָה לְסַפֵּר לָהּ כְּלוּם, וְגַם לֹא הָיָה צוֹרֶךְ, וּבְהַדְרָגָה הָפְכוּ חַיֶּיהָ לְשֶׁלָּהּ בָּאוֹפָנִים שֶׁלֹּא הִכִּירָה, שַׁיָּיכִים לָהּ, לֹא מִתְגַּלְגְּלִים אֶל נֶפֶשׁ אִמָּהּ הַכְּרוּיָה לְהַסְכִּית, לֹא עוֹטִים מַחְלָצוֹת לְסַבֵּר אֶת עֵינָהּ, לֹא מִתְגַּשְּׁמִים בַּמִּילִּים שֶׁיַּעֲלוּ חִיּוּךְ לְאוֹזְנֶיהָ.
הַכְרָזָה הָיְתָה יָפָה, גְּוָונִים שֶׁל וָרוֹד וְיָרוֹק הֶחֱלִיקוּ עַל פָּנֶיהָ בְּקֶצֶב נָעִים, אֲבָל לֹא לָכֵן חָשְׁבָה לְמַסְגֵּר אוֹתָהּ, אֶלָּא מִשּׁוּם שֶׁבִּישְּׂרָה עַל אֵירוּעַ פּוּמְבִּי שֶׁהִשְׁתַּתְּפָה בּוֹ בַּחוֹרֶף שֶׁעָבַר, וְאַף נָשְׂאָה בּוֹ דְּבָרִים, וְהִתְנָאֲתָה בְּמַעֲשֶׂיהָ בִּפְנֵי קָהָל אוֹהֵד וּדְלִיל שֶׁל עֶרֶב גָּשׁוּם בְּגִילְמָן; וְגַם כָּל זֶה לֹא הָיָה מַסְפִּיק עַל מְנַת שֶׁתַּחֲלִיט כָּךְ פִּתְאוֹם לִטְרוֹחַ בְּמִסְגּוּר הַכְרָזָה, שֶׁלֹּא הָיְתָה הַיְּחִידָה מִסּוּגָהּ, אֲחֵרוֹת הִתְקַמְּטוּ כְּבָר שָׁנִים בְּחַדְרוֹן הָעֲבוֹדָה שֶׁלָּהּ וּמֵעוֹלָם לֹא זָכוּ אֲפִילּוּ לְהִתְרַפֵּט בִּמְכוֹנִית. כִּי הָיָה כָּאן עִנְיָן נוֹסָף: הָעֶרֶב שֶׁבּוֹ הִשְׁתַּתְּפָה הָיָה עֶרֶב שֶׁנָּסַב כּוּלּוֹ עַל זְכוּיוֹת הָאִשָּׁה, פֵמִינִיזְם בַּמּוּבָן הַמַּסְעִיר שֶׁל הַמּוּשָּׂג הֶחָבוּט, וְגַם בְּכָךְ הִתְגָּאֲתָה.
וְעַל כָּךְ לְמָשָׁל לֹא הָיְתָה מְסַפֶּרֶת לְאִמָּהּ, כְּלוֹמַר הָיְתָה מְדַוַּוחַת בְּוַודַּאי, אֲבָל דִּיוּוּחַ מֵהַסּוּג שֶׁרַק חִידֵּד תָּמִיד אֶת הַמֶּרְחָק בֵּינֵיהֶן וּבְוַודַּאי הָיָה מוֹלִיד הֶעָרָה סַרְקַסְטִית מִצַּד אִמָּהּ, שֶׁהִתְגָּאֲתָה תָּמִיד בְּכָךְ שֶׁאִישׁ לֹא אַנָּס וְלֹא הִטְרִיד אוֹתָהּ; כַּמּוּבָן בְּנִיכּוּי הַפּוֹלָנִי שֶׁנִּכְנַס אָז לַמִּיטָּה שֶׁלָּהּ, הַדּוֹד הַמְּדוּמֶּה שֶׁבְּבֵיתוֹ הִסְתַּתְּרָה בְּמִלְחָמָה, וּלְמוֹתָר לוֹמַר אֵיזוֹ; הַדּוֹד שֶׁנִּכְנַס לַמִּיטָּה שֶׁל הַיַּלְדָּה בַּת הָאַרְבָּעָה עֲשָׂרָה – וּמָה אֶפְשָׁר לְצַפּוֹת כְּשֶׁמִּסְתּוֹבֶבֶת לוֹ בַּחוּרָה מְפוּתַּחַת כָּזֹאת בְּבֵית – אֲבָל בִּגְלַל שֶׁהִיא יָדְעָה לְהָגִיב, וּבָרְחָה לַמִּקְלַחַת וְנַעֲלֶה אֶת הַדֶּלֶת, מִייָּד הִתְעַשֵּׁת וְדָפַק בַּדֶּלֶת הַנְּעוּלָה וְאָמַר לָהּ שֶׁהִיא יְכוֹלָה לַחֲזוֹר לַמִּיטָּה וְשֶׁזֶּה לֹא יִקְרֶה יוֹתֵר לְעוֹלָם, וְזֶה בֶּאֱמֶת לֹא קָרָה, אָז שֶׁלֹּא יְסַפְּרוּ לָהּ סִיפּוּרִים מִי שֶׁבֶּאֱמֶת לֹא רוֹצֶה לֹא קוֹרֶה לָהּ כְּלוּם.
לְהִתְנַקּוֹת, לְהִתְנַקּוֹת מֵהַזַּעַם, לְהִתְנַקּוֹת מֵהַתִּסְכּוּל, לְהִתְנַקּוֹת מֵהַשְּׁאֵלָה הַכְרוֹנִית מָה שֶׁלָּהּ וּמָה שֶׁלָּהּ, לְהִתְגַּלּוֹת כְּפִי שֶׁהִיא, לְהִתְבַּהֵר סוֹף סוֹף.
הַדֶּלֶת שֶׁל חֲנוּת הַמִּסְגְּרוֹת הָיְתָה סְגוּרָה, בַּסֶּדֶק הָיָה תָּחוּב אֵיזֶה חֶשְׁבּוֹן מֵהָרָשׁוּיוֹת, בִּפְנִים רָאֲתָה אֶת הַמַּפְתְּחוֹת תְּקוּעִים בַּמַּנְעוּל. שׁוּב וָשׁוּב הִקִּישָׁה וְכַעֲבוֹר כַּמָּה דַּקּוֹת גִּייְּסָה לְעֶזְרָתָהּ אֶת הַמּוּכָּר מַחֲנוֹת הַשְּׁטִיחִים הַסְּמוּכָה שֶׁדָּפַק בִּזְכוּכִית חָזָק בְּהַרְבֵּה מִכְּפִי שֶׁהָעִיזָּה, עַד שֶׁלְּבַסּוֹף יָרַד אִישׁ הַמִּסְגְּרוֹת מֵהַקּוֹמָה הָעֶלְיוֹנָה, אָדִישׁ בְּמַפְגִּיעַ לַלָּקוֹחָה שֶׁהִפְרִיעָה לוֹ בִּמְלֶאכֶת כַּפָּיו הַמְּסוּקָּסוֹת.
וְהִתְבָּרֵר מִייָּד שֶׁלֹּא, אֵין מִסְגֶּרֶת בְּצֶבַע בּוֹרְדּוֹ שֶׁיַּתְאִים לְוָורוֹד וְגַם לֹא בְּיָרוֹק שֶׁיַּתְאִים לִירוֹק וּבַקּוֹשִׁי בְּחוֹם שֶׁיְּשַׁחֵק עִם שְׁנֵיהֶם, וְהַהוּא אֵין לוֹ סַבְלָנוּת, וּבָרוּר לְגַמְרֵי שֶׁהוּא עִיוֵּור צְבָעִים, וְעוֹד רֶגַע, יָדְעָה, יִגְרְרוּ אֶת הָרֶכֶב.
וּבְלִי שׁוּם מִשְׁפָּט מֵעֵבֶר לַתּוֹדָה, לֹא, זֶה לֹא מַתְאִים לִי, חֲזָרָה לַמְּכוֹנִית וְהִמְשִׁיכָה לַפְּגִישָׁה שֶׁלָּהּ. וּבַדֶּרֶךְ הַבַּיְתָה סִימְּנָה לְעַצְמָהּ אֶת חֲנוּת הַמִּסְגְּרוֹת בְּבֶן יְהוּדָה, אוּלַי שָׁם תִּמְצָא מָה שֶׁנָּחוּץ.  




https://www.shortstoryproject.com/he/story/%d7%aa%d7%95%d7%93%d7%94-%d7%9c%d7%90/
#אםובת#הִרְהוּרִים#נָשִׁים