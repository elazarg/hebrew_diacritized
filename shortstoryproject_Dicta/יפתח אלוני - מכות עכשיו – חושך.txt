מֹשֶׁה הָיָה יֶלֶד חַלָּשׁ שֶׁשָּׁמַע קוֹלוֹת, הוּא לֹא יָדַע מִנַּיִן מַגִּיעִים הַצְּלִילִים הַנּוֹרָאִים. מוֹחוֹ הָיָה נִטְרַף מְפַחֵד. בַּלֵּילוֹת גָּבְרוּ הַקּוֹלוֹת וְהוּא הָיָה בּוֹרֵחַ מֵהַבַּיִת חֲצִי יָשֵׁן, מִתְרוֹצֵץ בְּחַצְרוֹת הַבָּתִּים וּנְאַבֵּד. עַל מְנַת שֶׁלֹּא יִבְרַח נָהֲגוּ לִקְשׁוֹר אוֹתוֹ לַמִּיטָּה. כְּשֶׁהָיָה בֶּן שֶׁבַע, בָּא בַּלַּיְלָה אֶל חַדְרוֹ צֵל חָשׁוּךְ. הוּא הָיָה חָשׁוּךְ אֲבָל הוּא זֹהַר. כְּשֶׁהִבְחִין מֹשֶׁה בַּחוֹשֶׁךְ הַזּוֹהַר, הָיָה בָּטוּחַ שֶׁהוּא בָּא לְשַׁחְרֵר אוֹתוֹ. הוּא לֹא נִרְאֶה לוֹ כְּמוֹ בֶּן אָדָם, אֲבָל מֹשֶׁה יָדַע מִיָּד שֶׁהַחוֹשֶׁךְ הוּא בֶּן אָדָם בְּכָל מוּבָן חוּץ מִבְּמַרְאֵהוּ הַחִיצוֹנִי.
מֹשֶׁה לֹא זוֹכֵר מָה חָשַׁב אָז, הוּא עוֹד לֹא יָדַע כְּלוּם מִכְּלוּם, לְמָשָׁל שֶׁכָּל תְּנוּעָה אֱנוֹשִׁית מִתְקַדֶּמֶת בְּהִילּוּךְ אִטִּי בְּהַשְׁוָואָה לִמְהִירוּת הַתְּנוּעָה שֶׁל חוֹשֶׁךְ זוֹהַר. הוּא רַק מִרְיָם רֹאשׁ לְהִסְתַּכֵּל בַּחוֹשֶׁךְ וְהַחוֹשֶׁךְ עֵט עָלָיו, חוֹדֵר אֶל תּוֹךְ גּוּפוֹ, וְקוֹלוֹ שׁוֹאֵל: "זֶה כּוֹאֵב? זֶה כּוֹאֵב?"
"מָה אַתָּה רוֹצֶה מִמֶּנִּי?" מֹשֶׁה מִתְפַּתֵּל מִכְּאֵב.
"אֱמוּנָה!" קוֹלוֹ שֶׁל הַחוֹשֶׁךְ נוֹשָׁב בְּתוֹךְ גּוּלְגּוֹלְתּוֹ שֶׁל מֹשֶׁה.
"אֲנִי לֹא רוֹאֶה כְּלוּם," מֹשֶׁה צוֹעֵק, מִתְפַּתֵּל מִכְּאֵב.
"שֶׁשְּׁשְׁשְׁ, שֶׁשְּׁשְׁשְׁ," נוֹשָׁב קוֹלוֹ שֶׁל הַחוֹשֶׁךְ, וּמֹשֶׁה מַרְגִּישׁ שֶׁגּוּפוֹ הַקָּשׁוּר לַמִּיטָּה מִשְׁתַּחְרֵר וְהוּא נִישָּׂא, מְאַבֵּד כָּל חוּשׁ כִּיוּוּן. אֲנִי אָמוּר לָחוּשׁ פַּחַד, מֹשֶׁה חוֹשֵׁב, אֲבָל אֲנִי חָשׁ הִתְעַלּוּת מוּזָרָה. הוּא נָע מַהֵר, כִּמְעַט עָף מֵעַל הַקַּרְקַע הַחוֹלִית כְּאִילּוּ הִיא פָּנָיו הַחֲלָקִים וְהַשְּׁטוּחִים שֶׁל אֲגַם וְרַגְלָיו הֵן שְׁתֵּי צִיפּוֹרִים לִבְנוֹת.
"לְאָן אַתָּה נוֹשֵׂא אוֹתִי!?" הַפַּחַד מְחַלְחֵל בְּפִתְאוֹמִיּוּת וְטִבְעִי שֶׁמֹּשֶׁה רוֹצֶה לְמַקֵּם אֶת עַצְמוֹ.
הַחוֹשֶׁךְ הַזּוֹהַר שׁוֹתֵק, מֹשֶׁה מַתְחִיל לִבְכּוֹת, הוּא רוֹצֶה לַחֲזוֹר וּלְהִיקָּשֵׁר לַמִּיטָּה שֶׁלּוֹ.
לְפֶתַע מִתְגַּלָּה לְפָנָיו נְהַר, דּוֹמֶה לַוּוֹאדִי כְּשֶׁשִּׁיטָּפוֹן מֵצִיף. עַל הַגָּדָה נִיצָּב אַרְמוֹן מִצְרִי קָדוּם, מְפוֹאָר. שְׁנֵי אֲרָיוֹת עֲנָקִיִּים בַּעֲלֵי רֹאשׁ אָדָם שׁוֹמְרִים עָלָיו.
שְׁבִיל הַכְּנִיסָה לָאַרְמוֹן עוֹבֵר בְּבֵית קְבָרוֹת שֶׁמֵּאוֹת מַצֵּבוֹת נְטוּעוֹת בּוֹ. מִפְּאַת הַחוֹשֶׁךְ מֹשֶׁה רוֹאֶה רַק בְּקוֹשִׁי רַב אֶת צוּרָתָן שֶׁל הַמַּצֵּבוֹת. הוּא מִסְתּוֹבֵב בֵּינֵיהֶן, מְמַשֵּׁשׁ וְחָשׁ שֶׁהֵן רֵיקוֹת.
"הֵן רֵיקוֹת," הוּא אוֹמֵר בְּקוֹל.
"כֵּן," קוֹלוֹ שֶׁל הַחוֹשֶׁךְ הַזּוֹהַר מְהַדְהֵד, "הַמּוּזֵיאוֹן בִּשְׁלַבֵּי הֲקָמָה. אַתָּה יָכוֹל לְצַיֵּיר בְּעֵינֵי רוּחֵךְ אֶת הַדְּמוּיוֹת, כְּמוֹ שֶׁעוֹשִׂים סוֹפְרִים."
מֹשֶׁה מְכַוֵּון אֶת דִּמְיוֹנוֹ אֲבָל הֶעָתִיד רָחוֹק וְהוּא אֵינוֹ רוֹאֶה כְּלוּם.
"חָהּ. חָה חָה חָהּ," צְחוֹק נִשְׁאַג בְּגוּלְגּוֹלְתּוֹ, וּלְהֶרֶף מֹשֶׁה בָּטוּחַ שֶׁהוּא רוֹאֶה פָּנִים עֲגוּלִּים פּוֹרְחִים כִּכְרוּבִים עַל עָנָף שֶׁל שִׁינַּיִים פְּנִינִיּוֹת.
מֹשֶׁה מִתְעוֹרֵר בִּבְעָתָה. הַדֶּלֶת פְּתוּחָה. מִסְדְּרוֹן בֵּית הַיְּלָדִים קַר וְשָׁחוֹר. אִי־שָׁם הַשְּׁמַרְטַף, אוֹתוֹ מִיקְרוֹפוֹן שֶׁאָמוּר לִקְלוֹט אֶת רַחֲשֵׁי הַבַּיִת, שֶׁשּׁוֹמֶרֶת הַלַּיְלָה תִּהְיֶה מוּדַעַת לְהִתְרַחֲשׁוּיוֹת. מֹשֶׁה צוֹעֵק: "שׁוֹמֶרֶת לַיְלָה! שׁוֹמֶרֶת לַיְלָה!" וּכְלוּם.
מֹשֶׁה נִבְהַל, אוּלַי הַחוֹשֶׁךְ הַזּוֹהַר נִכְנַס לְתוֹכָהּ וְנָשָׂא גַּם אוֹתָהּ לָאַרְמוֹן? אוּלַי הִיא הָלְכָה לְאִיבּוּד בֵּין הַמַּצֵּבוֹת בְּבֵית הַקְּבָרוֹת? אֲבָל אָז קוֹלָהּ זוֹרֵם מֵהָרַמְקוֹל, חוֹצֶה אֶת הַמִּסְדְּרוֹן: "מֹשֶׁה! תֵּירָדֵם כְּבָר וְתַפְסִיק לַעֲשׂוֹת צָרוֹת."
לְעִתִּים הוֹלְכִים לִישׁוֹן וּמִתְעוֹרְרִים אַחֲרֵי הָמוֹן זְמַן. עוּבְדָּה שֶׁמֹּשֶׁה נִרְדַּם וְהִתְעוֹרֵר לְצִדָּהּ שֶׁל צִיפּוֹרָה, הַקּוֹפְּטִית שֶׁהִתְאַהֵב בָּהּ בְּכִיתָּה ז'. בַּחוּץ יִלְּלוּ הַתַּנִּים וְכֶלֶב נָבַח. רוּחַ דִּיכָּאוֹן, כְּמוֹ חֲזִית קָרָה, בָּאָה מִן הַמַּעֲרָב וְחָדְרָה פְּנִימָה בְּעַד הַחַלּוֹן. מֹשֶׁה קָם וְהִתְהַלֵּךְ יָחֵף לְאוֹרֶךְ מַדְּפֵי הַסְּפָרִים שֶׁעָבְרוּ אֵלָיו בִּירוּשָּׁה. הוּא חָשַׁב עַל הַדְּמוּיוֹת הַכְּלוּאוֹת בְּתוֹכָן כְּמוּמִיּוֹת, עֲטוּפוֹת בַּתַּכְרִיכִים, מְצַפּוֹת לְעוֹלָם הַבָּא.
הוּא הָעִיר אֶת צִיפּוֹרָה: "אֵין בַּסְּפָרִים הָאֵלּוּ תּוֹעֶלֶת, הֵם כְּבֵדִים וַאֲטוּמִים כְּמוֹ מַצֵּבוֹת."
"מֵאֵין יָבוֹא עֶזְרֵנוּ?" שׁוֹאֶלֶת צִיפּוֹרָה.
"אוּלַי הִגִּיעַ הַזְּמַן שֶׁנִּיקַּח אֶת עַצְמֵנוּ בְּיָדַיִים," מֹשֶׁה מְגָרֵד בִּזְקָנוֹ, "מָה שֶׁהוֹלֵךְ לַאֲבַדּוֹן הוֹלֵךְ לַאֲבַדּוֹן. וּמִי שֶׁנּוֹשַׁע נוֹשָׁע."

מֹשֶׁה לֹא הָיָה נַוּוֹט גָּדוֹל, בַּמָּקוֹם צָפוֹנָה הֵם נָסְעוּ דָּרוֹמָה. וּכְמוֹ שֶׁקּוֹרֶה בַּסְּפָרִים אַחֲרֵי שֶׁהֵם מִסְתַּיְּימִים, שֶׁרַק אָז מַתְחִיל הַסִּיפּוּר הָאֲמִיתִּי, לְלֹא גְּבוּלוֹת וּבְלִי שֶׁתִּהְיֶה חֲצִיצָה בֵּין דָּבָר לְדַבֵּר, הֵם מָצְאוּ אֶת עַצְמָם בִּמְרוֹמֵי גַּ'בֶּל עָתְקָה, "קַן הַנְּשָׁרִים", שֶׁמֹּשֶׁה הִכִּיר אֶת רָזָיו בְּמִלְחֶמֶת יוֹם כִּיפּוּר. הֵם יוֹשְׁבִים עַל הַתְּלוּלִית הַנִּשְׁקֶפֶת עַל הַכּוֹל. מַשֶּׁהוּ מִתְבָּרֵר רַק כְּשֶׁרוֹאִים מִשָּׁם אֶת הַגּוֹדֶל הָאֵינְסוֹפִי וְאֶת מַהוּת הָאֵינְסוֹף. כָּל מָה שֶׁנִּיסּוּ בְּכָל הַכּוֹחַ לִשְׂרוֹט, וּכְבָר נִבְלַע וְנִמְחַק וְאֵינֶנּוּ נִיכָּר, כָּעֵת הוּא בָּא בְּבַת אַחַת.
אוֹ אָז נִדְלָקִים הַשָּׁמַיִם וְזוֹהֲרִים וּמֹשֶׁה אוֹמֵר: "מוֹתָם שֶׁל בְּנֵי אָדָם וְחַיֵּיהֶם אֵינוֹ עֵסֶק שֶׁל הַשָּׁמַיִם, הֵם יֶשְׁנָם בְּלִי לָגַעַת בְּנוֹ, בְּלִי לָדַעַת עָלֵינוּ. שׁוּם הוֹדָאָה וְלֹא הֲבָנָה וְלֹא חֶמְלָה..."
בַּלְקָאאוּט. בַּלְקָאאוּט.
צִיפּוֹרָה צוֹעֶקֶת: "מֹשֶׁה! מֹשֶׁה!"
לְאִטּוֹ זוֹחֵל הַחוֹשֶׁךְ, מַעֲלִים אֶת רַגְלָיו שֶׁל מֹשֶׁה, אֶת מוֹתְנָיו, בּוֹלֵעַ אֶת חָזֵהוּ.
צִיפּוֹרָה חוֹשֶׁבֶת: תֶּכֶף זֶה גּוֹמֵר עָלָיו. שׁוֹלֶפֶת פִּגְיוֹן, נוֹעֶצֶת בַּחוֹשֶׁךְ, מְשַׁסַּעַת, עַד שֶׁעוֹלֶה אוֹר וְהִיא יְכוֹלָה לִרְאוֹת אֶת מֹשֶׁה.
הוּא נֶאֱנַק מִכְּאֵבִים, אוֹחֵז בְּאֵזוֹר חֲלָצָיו הַשּׁוֹתֵת דָּם.
הַאִם כָּךְ נוֹצְרָה סוֹף כָּל סוֹף הַבְּרִית?
צִיפּוֹרָה רוֹכֶנֶת לְטַפֵּל בּוֹ, תּוֹהֶה בְּלִבָּהּ כֵּיצַד יַשְׁפִּיעַ הַחִיתּוּךְ עַל הַסֵּקְס.
קוֹל יוֹרֵד עַל מֹשֶׁה, אוֹחֵז בּוֹ: "עַכְשָׁיו הִנְּךָ שָׁלֵם. 'לֵךְ שֻׁב מִצְרָיִם כִּי מֵתוּ כָּל הָאֲנָשִׁים הַמְבַקְשִׁים אֶת נַפְשְׁךָ'."
צִיפּוֹרָה שׁוֹמַעַת וְאוֹמֶרֶת, "הוּא רוֹצֶה שֶׁתַּהֲרוֹג אוֹתָם. אַל תַּסְכִּים! שׁוּם מִלְחָמָה לֹא גָּמְרָה שׁוּם מִלְחָמָה, לֹא? הָרַג אֶחָד עוֹשֶׂה אֶת הַשֵּׁנִי שֶׁאַחֲרָיו, וְזֶה עוֹשֶׂה אֶת זֶה שֶׁאַחֲרָיו וְאֶת שֶׁאַחֲרֵי אַחֲרָיו — כְּמוֹ שֶׁקָּרָה לְקַיִן."
"חָהּ. חָה חָה חָהּ," הַקּוֹל צוֹחֵק, זוֹחֵל לְתוֹךְ גּוּלְגּוֹלְתּוֹ שֶׁל מֹשֶׁה כְּמוֹ תֵּן רָעָב, "אִם לֹא תֵּצֵא מִיָּד לַדֶּרֶךְ, זֶה יִכְאַב. מְאוֹד יִכְאַב. כְּמוֹ אָז כְּשֶׁהָיִיתָ יֶלֶד, זוֹכֵר?"
אוּלַי כָּכָה זֶה, וּמָה שֶׁנִּכְתַּב בְּסֵפֶר הַזִּיכָּרוֹן שֶׁל הַיַּלְדוּת נִהְיֶה לְחַלֵּק מִקְּלִיפַּת הָאָדָם בַּסִּיפּוּר שֶׁקּוֹרֶה אַחֲרֵי שֶׁהִיא מִסְתַּיֶּימֶת. עוּבְדָּה שֶׁבְּאִישׁוֹן לַיְלָה, בְּעוֹד צִיפּוֹרָה יֶשְׁנָהּ, מֹשֶׁה מִסְתַּלֵּק, שָׂם פְּעָמָיו אֶל עֵבֶר הָאַרְמוֹן הַמִּצְרִי שֶׁאֵלָיו נָשָׂא אוֹתוֹ הַחוֹשֶׁךְ הַזּוֹהַר כְּשֶׁהָיָה יֶלֶד.




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%97%d7%95%d7%a9%d7%9a/
#