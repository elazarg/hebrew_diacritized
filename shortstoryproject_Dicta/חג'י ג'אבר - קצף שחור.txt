פֶּרֶק מִתּוֹךְ הָרוֹמָן "קֶצֶף שָׁחוֹר"
(7)
הוּא הִנִּיחַ בִּזְרִיזוּת אֶת הַמִּזְווֹדָה בִּמְכוֹנַת הַבִּידּוּק וּמִיהֵר הָלְאָה לָקַחַת אוֹתָהּ בַּצַּד הָאַחֵר, וְאוּלָם הַחַיָּיל שֶׁמּוּלוֹ סִימָן לוֹ לַחֲזוֹר וּבָחַן אֶת הַמָּסָךְ שֶׁלְּפָנָיו. הַמְּסִילָּה נָעָה בַּכִּיוּוּן הֶהָפוּךְ וְהַמִּזְווֹדָה יָצְאָה מֵהַמַּכְשִׁיר, וְכָל הָאֲנָשִׁים הִסְתַּכְּלוּ בִּבְעָלֶיהָ בַּחֲשָׁד. וָשׁוּב הִיא נָעָה וְנֶעֶלְמָה בִּמְכוֹנַת הַבִּידּוּק. הָאִישׁ עָבַר אֶל הַצַּד הָאַחֵר וְחִיכָּה לָהּ שָׁם, אֲבָל הַחַיָּיל הֶחֱזִיר אוֹתָהּ שׁוּב לַמָּקוֹם שֶׁמִּמֶּנּוּ בָּאָה. הָאִישׁ רָצָה לִשְׁאוֹל אֲבָל רָאָה שֶׁחַיַּיל כְּבָר פָּנָה בִּדְבָרִים אֶל עֲמִיתוֹ. הוּא הִתְקַדֵּם קְצָת אֲבָל סִימְּנוּ לוֹ בְּתַקִּיפוּת לְהִישָּׁאֵר בִּמְקוֹמוֹ. הוּא נִפְנֶה אֶל אִשְׁתּוֹ וְרָאָה שֶׁהִיא כְּבָר עָבְרָה אֶת הַבִּידּוּק וְהִיא עוֹמֶדֶת וּמְחַכָּה לוֹ בִּדְאָגָה.
הַתּוֹר שֶׁמֵּאֲחוֹרָיו כְּבָר הִתְאָרֵךְ וְהַקּוֹלוֹת שֶׁל הָאֲנָשִׁים הַמִּתְעַצְבְּנִים גָּבְרוּ. הַחַיָּיל הוֹרָה לוֹ לַעֲמוֹד בַּצַּד כְּדֵי לִמְסוֹר אֶת הַמִּזְווֹדָה שֶׁלּוֹ לִבְדִיקָה יְדָנִית. הָאִישׁ הִבִּיט שׁוּב אֶל אִשְׁתּוֹ הָעוֹמֶדֶת וְעוֹקֶבֶת אַחֲרֵי מָה שֶׁקּוֹרֶה וְרוֹאֶה אוֹתוֹ מוּשְׁפָּל לִפְנֵי הַנּוֹסְעִים שֶׁסְּבִיבוֹ בִּזְמַן שֶׁשְּׁנֵי חַיָּילִים מְפַזְּרִים לָעַיִן כּוֹל, בִּזְהִירוּת רַבָּה, אֶת הַחֲפֵצִים שֶׁהָיוּ אֲרוּזִים בַּמִּזְווֹדָה וְנוֹתְנִים בּוֹ מַבָּטִים חַשְׁדָנִיִּים.
"תִּתְקַדֵּם בְּבַקָּשָׁה."
דַּאֲוִויט, שֶׁדַּעְתּוֹ הָיְתָה נְתוּנָה לָמָּה שֶׁקּוֹרֶה לְעַרְבִי בְּמַסְלוּל הַשָּׁכֵן, הִתְעוֹרֵר לְשֵׁמַע קוֹלוֹ שֶׁל הַחַיָּיל. הוּא חָשַׁשׁ שֶׁגּוֹרָלוֹ יִהְיֶה כָּשְׁלוּ וְהִנִּיחַ בְּהִיסּוּס אֶת הַמִּזְווֹדָה שֶׁלּוֹ בִּמְכוֹנַת הַבִּידּוּק וְהִזְדַּקֵּף וְחִיכָּה בִּדְרִיכוּת שֶׁהַמִּזְווֹדָה תַּעֲבוֹר לְאִיטָּהּ וְסָקַר בְּעִיּוּן אֶת תָּוֵוי פָּנָיו שֶׁל אִישׁ הַבִּיטָּחוֹן: הֵם הָיוּ רְגוּעִים. הוּא תָּפַס אֶת הַמִּזְווֹדָה שֶׁלּוֹ וְנִפְנָה אֶל הַחַיָּיל וְהִמְתִּין לְהַחְלָטָתוֹ, וְרָאָה שֶׁחַיַּיל כְּבָר מְסַמֵּן לְנוֹסֵעַ אַחֵר לַעֲבוֹר.
הוּא שָׁב וְהִבִּיט אֶל הָעַרְבִי. הַלָּה עֲדַיִין עָמַד בִּמְקוֹמוֹ, מָתוּחַ וּמְכַרְסֵם אֶת אֶצְבְּעוֹתָיו וְצוֹפֶה בַּחֲפָצָיו הַמִּתְפַּזְּרִים, עַד שֶׁיְּסַמְּנוּ לוֹ לְבַסּוֹף לֶאֱסוֹף אוֹתָם, בַּזְּמַן שֶׁלְּיָדוֹ עָבְרוּ הַנּוֹסְעִים זֶה אַחַר זֶה, וְלֹא הַחַיָּיל וְלֹא הַמְּכוּנֶּה לֹא עִיכְּבוּ אוֹתָם.
דֶּאוִויט  חָשׁ אַהֲדָה כְּלַפֵּי הָאִישׁ. אוּלַי מִפְּנֵי שֶׁהוּא מַכִּיר מְצוּיָּן אֶת טַעַם הַהַשְׁפָּלָה. הוּא טָעַם אוֹתוֹ לָרִאשׁוֹנָה בְּאַרְצוֹ לִפְנֵי שֶׁהִתְרַגֵּל אֵלָיו בְּמַחֲנֵה אַנְדְּגָאבוּנָה, שֶׁבְּבוֹאוֹ לְשָׁם קִיפֵּץ מֵרוֹב אוֹשֶׁר לַמְרוֹת תְּשִׁישׁוּתוֹ מֵהַמַּסָּע הָאָרוֹךְ שֶׁעָשָׂה בִּבְרִיחָתוֹ מֵעֵמֶק הַנִּילוּס הַכָּחוֹל שֶׁבִּצְפוֹן אֶתְיוֹפְּיָה.   
זֶה הָיָה מַסָּע נוֹאָשׁ שֶׁלֹּא הָיָה יָכוֹל לְהִסְתַּיֵּים אֶלָּא בִּשְׁתֵּי דְּרָכִים: אוֹ שֶׁיַּגִּיעַ לַיַּעַד הַסּוֹפִי אוֹ שֶׁיֵּיהָרֵג בִּידֵי אַנְשֵׁי הַבִּיטָּחוֹן. וּבְכָל זֹאת דָּאוּד יָצָא לַמַּסָּע הַזֶּה כִּי בְּמַחֲנֵה הַגִּיּוּס הַכָּפוּי לֹא הָיָה אִכְפַּת לוֹ אִם יָמוּת אוֹ יִחְיֶה. לָכֵן, כְּשֶׁחָצָה אֶת הַגְּבוּל עִם עוֹד עֶשְׂרוֹת אֲנָשִׁים, הוּא נֶעֱצַר לְהַבִּיט לְאָחוֹר, בְּנִיגּוּד גָּמוּר לָהֶם. הוּא בִּיקֵּשׁ לָחוּשׁ אֶת הָאֱמֶת שֶׁל הַהַצָּלָה, לָחוּשׁ לְנַצֵּחַ אֶת הָאֱמֶת שֶׁל הָאַבְּסוּרְד שֶׁל הַהַשְׁפָּלָה. שָׁם, מֵאֲחוֹרֵי הֶהָרִים הָרְחוֹקִים הַהֵם, שֶׁכִּילָּה בָּהֶם אֶת כּוֹחוֹתָיו כְּשֶׁעַל מִקְּצָתָם טִיפֵּס וְאֶת מִקְּצָתָם עָקַף, שׁוֹכֶנֶת אֵרִיתְרֵיאָה. אֵין בְּלִבּוֹ שׁוּם גַּעְגּוּעִים. הַגַּעְגּוּעִים נָשְׁרוּ מִנִּשְׁמָתוֹ עִם כָּל פְּסִיעָה שֶׁפָּסַע בַּכִּיוּוּן הֶהָפוּךְ. הוּא הִיטַּהֵר כְּכָל שֶׁהִתְרַחֵק מֵעֵמֶק הַנִּילוּס הַכָּחוֹל, הוּא רוֹקֵן אֶת הַדִּיכּוּי שֶׁהִצְטַבֵּר בּוֹ בְּנִיסָּיוֹן לָשׁוּב אֶל נִשְׁמָתוֹ לִפְנֵי שֶׁיַּדְבְּקוּ בָּהּ הַנְּפִיחוּיוֹת וְהַצַּלָּקוֹת.
"קָדִימָה... מַהֵר... מִכָּאן!"
בַּכְּנִיסָה לָאַנְדְּגָאבוּנָה שׁוּב הָיָה צוֹרֶךְ לְהִינָּצֵל, הַפַּעַם מִיְּדֵי חַיָּיל אֶתְיוֹפִּי שֶׁכֵּיווֹן בְּשׁוֹטוֹ אֶת הַבָּאִים לְהִסְתַּדֵּר בְּשׁוּרָה יְשָׁרָה. הַשּׁוֹט הֶחֱטִיא אֶת דָּאוּד אֲבָל פָּגַע בָּאִישָּׁה שֶׁהָיְתָה מֵאֲחוֹרָיו וּמִגּוֹדֶל הַהַפְתָּעָה לֹא הִצְלִיחָה לְהַרְחִיק לִבְרוֹחַ. הָאֲנָשִׁים הִסְתַּדְּרוּ בְּשׁוּרָה לוּלְיָינִית, שֶׁאִפְשְׁרָה לְמִסְפָּר גָּדוֹל מֵהֶם לַעֲמוֹד בַּתּוֹר לְמִשְׂרַד הָרִישּׁוּם, בְּעוֹד הַחַיָּיל מוֹסִיף לְהִתְעַנֵּג עַל יִישּׁוּר הַשּׁוּרוֹת אוֹ עַל פִּיזּוּרָן אִם הֵן הִתְיַישְּׁרוּ רָחוֹק מִמֶּנּוּ, וְהִתְמַחָה בְּשִׂרְטוּט סָדִיסְטִי שֶׁל פִּיתּוּלֵיהֶן בְּשׁוֹטוֹ הַכָּבֵד.       
מִשְׂרַד הָרִישּׁוּם שִׁימֵּשׁ שַׁעַר לְמַחֲנֶה רְחַב הַיָּדַיִים. מֵאֲחוֹרָיו הָיוּ פְּזוּרִים אוֹהָלִים בִּגְדָלִים שׁוֹנִים, רוּבָּם בְּלוּיִים כָּל כָּךְ שֶׁלֹּא קַל עוֹד לְהַכִּיר אֶת הַסֵּמֶל הַכָּחוֹל הַמּוּטְבָּע בַּחֲזִיתָם, סִמְלָהּ שֶׁל הַסּוֹכְנוּת לִפְלִיטִים שֶׁל הָאוּ"ם.
הַזְּמַן עוֹבֵר וְתוֹרוֹ שֶׁל דָּאוּד לֹא מַגִּיעַ: הֲמוֹנִים מִצְטוֹפְפִים לְפָנָיו בְּשׁוּרָה וּמִשְׂרַד הָרִישּׁוּם עוֹבֵד לְאַט, וְהַשֶּׁמֶשׁ עוֹמֶדֶת בְּדִיּוּק מֵעַל לְרָאשִׁים. הוּא יָשַׁב עַל הָאָרֶץ וְהִתְעַסֵּק בְּשִׂרְטוּט מַעְגָּלִים שְׁרִירוּתִיִּים עַל הַחוֹל, הוּא הֶעֱבִיר אֶת יָדוֹ עַל הַצָּמִיד מִצֶּמֶר שֶׁשּׁוֹזֵר יַחְדָּיו אֶת שְׁנֵי הַצְּבָעִים, הַלָּבָן וְהַשָּׁחוֹר, עַל פֶּרֶק כַּף יָדוֹ הָאַחֶרֶת, הוּא עָצַם אֶת עֵינָיו, רָאָה שָׁחוֹר, פָּתַח אוֹתָן, וְהַשֶּׁמֶשׁ שֶׁחִיכְּתָה לוֹ בָּאִישׁוֹנִים הִכְאִיבָה לוֹ. הוּא חָפַן אֶת רֹאשׁוֹ בֵּין בִּרְכָּיו, הָרִים אוֹתוֹ, חָפַן אוֹתוֹ שׁוּב, וְשׁוּם דָּבָר לֹא הִשְׁתַּנָּה, עֲדַיִין הוּא רָחוֹק מִמִּשְׂרַד הָרִישּׁוּם.
"אַל תַּגִּיד לָהֶם שֶׁאַתָּה מוּסְלְמִי."
דָּאוּד נֶאֱבָק בְּסַקְרָנוּתוֹ כְּדֵי לֹא לְהִסְתּוֹבֵב אֶל מְקוֹר הַקּוֹל הַחֲרִישִׁי. אָמְנָם הוּא רָצָה מְאוֹד לַעֲקוֹב אַחֲרֵי הַשִּׂיחָה בֵּין שְׁנֵי הַצְּעִירִים שֶׁמֵּאֲחוֹרָיו אֲבָל חָשַׁשׁ שֶׁתְּשׂוּמַת לִבּוֹ תַּרְתִּיעַ אוֹתָם מִלְּהַמְשִׁיךְ.
"אִרְגּוּנֵי הַהֲגִירָה לֹא יָשִׂימוּ לֵב לַתִּיק שֶׁלְּךָ. שָׁמַעְתִּי אֶת זֶה הַרְבֵּה. הֵם יַמְצִיאוּ תֵּירוּצִים וְלֹא יַגִּידוּ לְךָ אֶת הַסִּיבָּה הָאֲמִיתִּית."
דָּאוּד יָדַע שֶׁאַנְדְּגָאבוֹנָה הוּא רַק מַחֲנֵה קְלִיטָה וְרַק לִמְעַטִּים יֵשׁ סִיכּוּי לִזְכּוֹת בַּיִּישּׁוּב מֵחָדָשׁ בְּאַרְצוֹת אֵירוֹפָּה, וְאִילּוּ אֶת הַשְּׁאָר יִפְזְרוּ בֵּין מַחֲנוֹת קֶבַע בְּתוֹךְ אֶתְיוֹפְּיָה. מִשּׁוּם כָּךְ הוּא הָיָה רוֹצֶה לְהִשְׁתַּתֵּף בַּשִּׂיחָה, לְבַקֵּשׁ עוֹד הֶסְבֵּרִים, אֲבָל הַהִתְלַחֲשׁוּת הָיְתָה סִימָן שֶׁהַשִּׂיחָה סוֹדִית, וְדָאוּד חֲשָׁשׁ שֶׁבַּהֶמְשֵׁךְ לֹא יַגִּיעוּ צְלִילֶיהָ הַנְּמוּכִים אֶל אוֹזְנָיו.
"אָז מָה לַעֲשׂוֹת?"
הַשְּׁאֵלָה שֶׁל הַצָּעִיר הַשֵּׁנִי הִצִּילָה אוֹתוֹ, הוּא הִפְעִיל אֶת חוּשָׁיו וְתִיקֵּן אֶת יְשִׁיבָתוֹ, וְנִיצַּל זֹאת כְּדֵי לְהַרְוִויחַ כַּמָּה סֶנְטִימֶטְרִים וְלָזוּז לְאָחוֹר, וְעַכְשָׁיו הָיָה מוּכָן לִשְׁמוֹעַ אֶת הַתְּשׁוּבָה שֶׁהִתְמַהְמְהָה קְצָת וְאָז בָּאָה:
"תַּעֲשֶׂה כָּמוֹנִי. הִתְפַּטַּרְתִּי מֵהַמִּסְמָכִים הַמְּזַהִים שֶׁלִּי וּבָחַרְתִּי לִי שָׁם נוֹצְרִי."
זְמַן קָצָר לִפְנֵי הַשְּׁקִיעָה  עָמַד דָּאוּד לִפְנֵי אֶשְׁנַב הָרִישּׁוּם. הוּא נִיעֵר אֶת בְּגָדָיו מִמָּה שֶׁדָּבַק בָּהֶם וְהִקְשִׁיב לַשְּׁאֵלָה שֶׁהוּפְנְתָה אֵלָיו. הוּא הִשְׁפִּיל אֶת עֵינָיו וְהִתְבּוֹנֵן בְּדַף הַנְּיָיר הָרֵיק וּבָעַט הַכָּחוֹל שֶׁמֵּעָלָיו, הָרִים קְצָת אֶת מַבָּטוֹ אֶל הַיָּד הַשְּׁחוּמָה שֶׁעוֹרְקֶיהָ בּוֹלְטִים, וּמִמֶּנָּה אֶל הַפָּנִים הַכּוֹעֲסִים הַמְּחַכִּים לִתְשׁוּבָתוֹ. הַפָּקִיד חָזַר עַל שְׁאֵלָתוֹ בְּזַעַם, וְדֶיְיוִויד הֶעֱבִיר שׁוּב אֶת יָדוֹ עַל צְמִיד הַצֶּמֶר שֶׁשּׁוֹזֵר יַחְדָּיו אֶת שְׁנֵי הַצְּבָעִים, הַלָּבָן וְהַשָּׁחוֹר לִפְנֵי שֶׁהִפְקִיד מִילֵּא אֶת הַמִּשְׁבֶּצֶת הַמְּיוֹעֶדֶת לְשֵׁם לְפִי מָה שֶׁשָּׁמַע:
"דֶּיְוִויד."
"בּוֹאוּ נֵלֵךְ."
הַקְּבוּצָה שֶׁבָּאָה מִגּוּנְדַּר הֲלָכָה בְּעִקְבוֹת הַסִּימָן שֶׁעָשְׂתָה לָהֶם צְעִירָה בְּמַדִּים כְּחוּלִּים וּבְיָדָהּ שֶׁלֶט שֶׁכָּתוּב עָלָיו "בֵּיתָא יִשְׂרָאֵל" בְּעִבְרִית וּבְאַמְהָרִית. גּוּשׁ הָאָדָם הֶהָמוּם הַשָּׁחוֹר הַזֶּה נִרְאֶה כְּאִילּוּ הוּא בָּא מֵעִידָּן קָדוּם, וּמָשַׁךְ אֶת תְּשׂוּמַת לִבָּם שֶׁל הָעוֹבְרִים וְשָׁבִים, שֶׁנֶּעֶמְדוּ מִשְּׁנֵי עֲבָרָיו כְּדֵי לְהִתְבּוֹנֵן בּוֹ. אֲחָדִים מֵהֶם צִילְּמוּ.
דָּאוִויט הָיָה בַּתָּוֶוךְ, מְכַסָּה הֵיטֵב אֶת רֹאשׁוֹ כְּדֵי לְהַסְתִּיר כְּכָל הָאֶפְשָׁר אֶת תָּוֵוי פָּנָיו. הוּא עוֹד לֹא נִפְטַר מִן הַתְּחוּשָׁה שֶׁהוּא נֶחֱשַׂף, עֲדַיִין נִדְמֶה לוֹ שֶׁתָּוֵוי פָּנָיו מוֹשְׁכִים אֵלָיו אֶת הַמַּבָּטִים, קוֹרְאִים לְעוֹבְרִים וְשָׁבִים כְּדֵי שֶׁיָּדְעוּ שֶׁהַגַּנָּב פֹּה וְכָל הָרְאָיוֹת לְפִשְׁעוֹ נִמְצָאוֹת עָלָיו. הַקְּבוּצָה הָלְכָה בְּמַסְלוּל חֲצִי עָגוֹל שֶׁהִסְתַּיֵּים בְּדֶלֶת זְכוּכִית. הַדֶּלֶת נִפְתְּחָה אוֹטוֹמָטִית וּמִיָּד גָּבְרוּ צְעָקוֹת וְהִשְׂתָּרְרָה מְהוּמָה. דָּאוִויט לֹא הֵבִין מָה מִתְרַחֵשׁ. הַקְּבוּצָה הָיְיתָה מְבוּלְבֶּלֶת, אֲחָדִים רָצוּ לַחֲזוֹר פְּנִימָה, אֲבָל הַמְּאַרְגְּנִים צִיוּוּ עֲלֵיהֶם לָלֶכֶת הָלְאָה.
"לָמָּה בָּאתֶם?" צְרָחָה  צְעִירָה לְבָנָה. דֹּאֲוִויט נִפְנָה אֵלֶיהָ וְרָאָה שֶׁהִיא נוֹעֶצֶת בּוֹ אֶת עֵינֶיהָ, דַּוְוקָא בּוֹ הִיא בָּחֲרָה לִהְיוֹת מַטָּרָה לְמַבָּטִי הַזַּעַם שֶׁלָּהּ. הוּא כְּבָר לֹא שָׁמַע אֶת צְרָחוֹתֶיהָ, הוּא עָקַב אַחֲרֵי עוֹרְקֵי צַוּוֹארָהּ הַיְּרוּקִּים הַנְּפוּחִים, הַמִּתְפַּקְּעִים מֵאֵיבָה. כְּשֶׁהִגִּיעַ לַמָּקוֹם הֲכִי קָרוֹב אֵלֶיהָ הֵסֵב אֶת מַבָּטוֹ וּמִיהֵר לַעֲבוֹר עַל פָּנֶיהָ וּלְהִתְרַחֵק מִצְּרָחוֹתֶיהָ הָרוֹדְפוֹת אַחֲרָיו וּמְנַסּוֹת לְהַשִּׂיגוֹ.
אַחֲרֵי שֶׁהִתְרַחֵק מְעַט הִסְתּוֹבֵב לִרְאוֹת אֶת מָה שֶׁקּוֹרֶה מֵאֲחוֹרָיו וְנִתְקָל בַּמִּזְווֹדָה וְהִפִּיל אוֹתָהּ מִיָּדוֹ שֶׁל בְּעָלֶיהָ, שֶׁמִּיָּד דָּחַף וְקִילֵּל אוֹתוֹ וּפָנָה אֶל גְּבֶרֶת שֶׁעַל יָדוֹ וְרָטַן: "הָעֲבָדִים הָאֵלֶּה הֵצִיפוּ אֶת הָאָרֶץ!"
בְּלִי לוֹמַר מִילָּה הָרִים דַּאֲוִויט אֶת יָדָיו אֶל קִרְבַת רֹאשׁוֹ בַּהִתְנַצְּלוּת וּמִיהֵר לְהִתְרַחֵק עַד שֶׁעִיכְּבוּהוּ תָּוֵוי פָּנָיו שֶׁל הָאִישׁ, וְהוּא עַצְמוֹ הָיָה אוֹתוֹ עַרְבִי שֶׁהַחַיָּיל בָּדַק אוֹתוֹ בְּדֶרֶךְ מַשְׁפִּילָה. כְּשֶׁהִסְתּוֹבֵב לְהַמְשִׁיךְ בְּדַרְכּוֹ כְּדֵי לְהַשִּׂיג אֶת הַקְּבוּצָה, פָּגַע מַבָּטוֹ בְּשֶׁלֶט כָּחוֹל שֶׁהֵאִיר בְּאוֹתִיּוֹת עִבְרִיּוֹת בּוֹלְטוֹת:
"בְּרוּכִים הַבָּאִים לְיִשְׂרָאֵל."   



https://www.shortstoryproject.com/he/story/%d7%a7%d7%a6%d7%a3-%d7%a9%d7%97%d7%95%d7%a8/
#אַלִּימוּת#פּוֹלִיטִי#פְּלִיטִים#רֵיאָלִיזְם