הַחֶדֶר הַקָּטָן שֶׁלָּנוּ בְּמוּטָּל 6 מֵרִיחַ כְּמוֹ סֵקְס מְדַכֵּא שֶׁמִּישֶׁהוּ נִיסָּה לְקַרְצֵף בְּהַרְבֵּה אֵקוֹנוֹמִיקָה. גֵּרְשׁוֹן וַאֲנִי מִתְיַישְּׁבִים עַל הַמִּיטָּה וּמַתְחִילִים לְחַשֵּׁב חִישּׁוּבִים עַל מַפִּית. רוֹשְׁמִים אֶת כָּל סְכוּמֵי הַכֶּסֶף שֶׁיֵּשׁ בִּרְשׁוּתֵנוּ, כּוֹלֵל כְּסָפִים שֶׁאָנוּ אֲמוּרִים לְקַבֵּל בְּמַהֲלַךְ הַשָּׁנָה; מְלָגוֹת, מַתָּנוֹת מֵהַהוֹרִים וְחֶסְכוֹנוֹת חֵירוּם. אַחֵר כָּךְ אֲנַחְנוּ מַחְשְׁבִים כַּמָּה יַעֲלוּ לָנוּ הַחַיִּים בְּאָמֵרִיקָה בִּשְׁנַת 2016. הַמַּפִּית הַלְּבָנָה מִתְמַלֵּאת בְּמִסְפָּרִים וַאֲנַחְנוּ מַגִּיעִים לְמַסְקָנָה שֶׁיֵּשׁ לָנוּ חֲמֵשֶׁת אֲלָפִים דּוֹלָר לְהוֹצִיא עַל הָאוֹטוֹ, אַף לֹא אֲגוֹרָה יוֹתֵר. לִפְנֵי יוֹמַיִים עָבַרְנוּ לְלוֹס אַנְגֵּ'לֶס וּמִיָּד הֵבַנּוּ שֶׁכָּאן אֵין דֶּרֶךְ אַחֶרֶת.
"אִם כְּבָר קוֹנִים אָז חַיָּיבִים שֶׁיִּהְיֶה גַּג נִפְתַּח. פְּלִיז גִּרְשִׁי! גַּג נִפְתַּח זֶה כָּזֶה קוֹל וַאֲנַחְנוּ בְּקָלִיפוֹרְנִיָּה עַכְשָׁיו." גֵּרְשֵׁי מַסְכִּים מִיָּד. "אֲפִילּוּ שֶׁאֵין לָנוּ הַרְבֵּה כֶּסֶף אָסוּר לָנוּ לְוַותֵּר עַל הַסְּטַיְיל," אֲנִי מְוַודֵּאת שֶׁהָעִסְקָה נְעוּלָה.
גֵּרְשֵׁי מִסְתַּכֵּל עָלַיי בְּעֵינֵי הַיַּהֲלוֹם הַכָּחוֹל שֶׁלּוֹ וּמְסַמֵּן שֶׁיַּאלְלָה, לַעֲבוֹדָה. אֲנַחְנוּ מִתְחַבְּרִים לָאִינְטֶרְנֵט הָאַלְחוּטִי שֶׁל מוּטָּל 6, (שִׁילַּמְנוּ עָלָיו מֵרֹאשׁ 3.99 דּוֹלָר), וּמַתְחִילִים לְחַפֵּשׂ מְכוֹנִיּוֹת מְשׁוּמָּשׁוֹת. אֲנִי מוֹצֵאת מִיָּד ב-מ-ווּ יֶשְׁנָהּ עִם גַּג נִפְתַּח בִּמְחִיר 4599 דּוֹלָר.
"אֵין, כָּכָה זֶה מַזָּל שֶׁל מַתְחִילִים," גִּרְשִׁי מְרַפְרֵף לִי נְשִׁיקָה עַל הַשְּׂפָתַיִים וּמְתַקְשֵׁר לִקְבּוֹעַ עִם הַמּוּכָּר.
"הוֹלְכִים לִקְנוֹת אוֹטוֹ!" אֲנִי טוֹרֶקֶת אֶת הַדֶּלֶת שֶׁל הָאוֹטוֹ הַשָּׂכוּר וְהַמְּצֻ'וקְמָק שֶׁלָּנוּ, מְנַסֶּה לְדַמְיֵין אֵיךְ תִּהְיֶה הַהַרְגָּשָׁה לִהְיוֹת הַבְּעָלִים שֶׁל חֵפֶץ כָּל כָּךְ גָּדוֹל וְיָקָר.
אֲנַחְנוּ נוֹסְעִים לְכִיוּוּן מִגְרַשׁ הַמְּכוֹנִיּוֹת בְּדָאוּן טָאוּן. בְּכָל מָקוֹם רוֹדְפִים אוֹתָנוּ שְׁלָטִים כְּתוּמִּים עִם הַמִּילָּה "סֵיְיל".
גֵּרְשֵׁי מִתְהַלֵּךְ כְּמוֹ נָסִיךְ בֵּין הַמְּכוֹנִיּוֹת בַּמִּגְרָשׁ, עֵקֶב בַּצַּד אֲגוּדָל, מֵצִיץ מִבַּעַד לַחַלּוֹן, מִתַּחַת לְגַלְגַּל. הוּא בִּיּוֹלוֹג בְּהַכְשָׁרָתוֹ אֲבָל גַּם מְהַנְדֵּס וְלָכֵן הוּא מֵבִין בְּמֵכָנִיקָה וּבִמְנוֹעִים. אֲנִי לֹא מְבִינָה שׁוּם כְּלוּם בִּמְכוֹנִיּוֹת, אֲבָל זִיהִיתִי אֶת הַב-מ-ווּ שֶׁלָּנוּ וּמִיָּד הִתְחִילוּ לָנוּעַ הַגַּלְגַּלִּים בְּרֹאשִׁי. אֵיךְ הַמְּכוֹנִית עִם הַגַּג הַפָּתוּחַ תָּנוּחַ כָּל הַיּוֹם בְּמִגְרַשׁ הַחֲנָיָיה שֶׁל הַמַּחְלָקָה לְאָמָּנוּת אוֹ מִתַּחַת לַסְּטוּדְיוֹ שֶׁלִּי. יִיתָּכֵן כִּי חַבְרֵי הַחֲדָשִׁים יִסְתַּכְּלוּ עָלַי בְּקִנְאָה, חֶלְקָם עֲשׂוּיִים לַחֲשׁוֹב, הִיא, יֵשׁ לָהּ סְטַיְיל.
אִישׁ הַמְּכִירוֹת יוֹצֵא הַחוּצָה מֵהַבּוֹטָקָה שֶׁלּוֹ, שֶׁפּוֹרַפֶּרֶת טֵלֵפוֹן צְמוּדָה לוֹ לָאוֹזֶן, הוּא מְנוֹפֵף לָנוּ לְסַמֵּן שֶׁזֶּה יִיקַּח כַּמָּה דַּקּוֹת.
בֵּינְתַיִים הַשֶּׁמֶשׁ יוֹקֶדֶת עָלֵינוּ כְּמוֹ שֶׁלֹּא יָקְדָה מֵעוֹלָם. אֲפִילּוּ בַּיָּמִים הֲכִי קָשִׁים בְּיִשְׂרָאֵל הִיא לֹא יוֹקֶדֶת כָּכָה. וַאֲנַחְנוּ, עַד הַקָּצֶה הַשֵּׁנִי שֶׁל הָעוֹלָם נָסַעְנוּ בִּשְׁבִיל לַחֲטוֹף אֶת אוֹתָן קַרְנֵי שֶׁמֶשׁ? אֲנִי לֹא אוֹמֶרֶת לְגַרְשֵׁי כְּלוּם, הוּא אוֹהֵב אֶת הַקַּיִץ. אֲנִי קוֹרֵאת לוֹ שֶׁיָּבוֹא לִבְחוֹן אֶת הַב-מ-ווּ וְהוּא מִתְקַדֵּם בִּצְעָדִים בְּטוּחִים. הוּא יוֹדֵעַ שֶׁאִי אֶפְשָׁר לַעֲבוֹד עָלָיו, גַּם לֹא מוֹכְרֵי מְכוֹנִיּוֹת מְמוּלָּחִים כְּמֶלַח בְּאָמֵרִיקָה.
לְאַחַר דַּקּוֹת אֲרוּכּוֹת הַמּוּכָּר יוֹצֵא אֵלֵינוּ בְּחִיּוּךְ מְאוּזָּן לְאוֹזֶן, הַשִּׁינַּיִים שֶׁלּוֹ לִבְנוֹת כְּמוֹ גְּבִינַת שַׁמֶּנֶת. הַמִּכְנָסַיִים הַמְּחוּיָּטוֹת שֶׁלּוֹ כּוּבְּסוּ יוֹתֵר מִידַּי פְּעָמִים, גַּם הַסּוּלְיוֹת שֶׁל הַנַּעֲלָיִם שְׁחוּקוֹת. אֲנִי רוֹאֶה אֵיךְ הָעוֹר שֶׁלּוֹ חָרוּךְ מֵהַשֶּׁמֶשׁ וּמְאַבְחֶנֶת מִיָּד שֶׁהוּא עָנִי.
"בָּאנוּ לִרְאוֹת אֶת הַב-מ-ווּ, שְׁנַת אַלְפַּיִים?"
"כֵּן, כֵּן בֶּטַח." הוּא פּוֹתֵחַ אֶת דֶּלֶת הַמְּכוֹנִית, מִסְתַּכֵּל עָלַי אֲרוּכּוֹת בְּעֵינַיִים חוֹמוֹת, טוֹבְעָנִיּוֹת.
"לֹא רַע בִּכְלָל הָאוֹטוֹ הַזֶּה, בִּכְלָל מְכוֹנִיּוֹת גֶּרְמָנִיּוֹת זֶה מַשֶּׁהוּ שֶׁאֵין לוֹ מִתְחָרִים," הוּא אוֹמֵר, מְחַיֵּיךְ בְּאוֹפֶן בָּרוּר לְגַרְשִׁי.
"אֶפְשָׁר לִפְתּוֹחַ אֶת הַמִּכְסֶה מָנוֹעַ?" שׁוֹאֵל גִּרְשִׁי.
"בֶּטַח, בֶּטַח." הַמִּכְסֶה מוּרָם וְהַמּוֹט נִנְעַץ.
גֵּרְשֵׁי מַסְרֵק אֶת שֵׂיעָר הָאֱגוֹז שֶׁלּוֹ בְּאֶצְבָּעוֹת וּמַכְנִיס אֶת רֹאשׁוֹ הַיָּפָה לְתוֹךְ הַמְּעִי הַגַּס שֶׁל הַב-מ-ווּ. אֲנִי רוֹאֶה שֶׁהוּא בּוֹדֵק אֶת צִינּוֹרִית הַשֶּׁמֶן וּפוֹתֵחַ כָּל מִינֵי מְכַסִּים וּמְרַחְרֵחַ. אֲנִי מִסְתַּכֶּלֶת עָלָיו בְּגַאֲוָוה, מֵהַצַּד זֶה אֲפִילּוּ נִרְאֶה כְּהַעֲרָצָה. לַמּוֹכֵר בָּרוּר שֶׁהַדִּיל אָבוּד, גִּרְשִׁי יוֹדֵעַ יוֹתֵר מִידַּי.
"מֵאֵיפֹה אַתֶּם?" הוּא שׁוֹאֵל וּמַדְלִיק סִיגַרְיָה. מָה זֹאת הַשְּׁאֵלָה הַזֹּאת עַכְשָׁיו?
"יִשְׂרָאֵל," אֲנִי עוֹנָה.
"גַּם הוּא?" הוּא מַצְבִּיעַ לְכִיוּוּן הַגַּב הַתַּחְתּוֹן שֶׁל גִּרְשִׁי.
"אֲהָהּ," אֲנִי מְהַנְהֶנֶת, בְּקוֹשִׁי בּוֹלַעַת אֶת הַצִּקְצוּק.
"שְׁכֵנִים אֲנַחְנוּ," הוּא כִּמְעַט טוֹפֵחַ לִי עַל הַכָּתֵף אֲבָל בָּרֶגַע הָאַחֲרוֹן מִתְחָרֵט, בְּכָל זֹאת שְׁנֵינוּ בְּאָמֵרִיקָה עַכְשָׁיו.
"מֵאֵיפֹה אַתָּה?" אֲנִי שׁוֹאֶלֶת מִתּוֹךְ נִימוּס.
"רַמַאלְלַה, עֶשְׂרִים וּשְׁתַּיִים שָׁנִים בְּאָמֵרִיקָה."
"וָואלָה, אֵיזֶה צֵירוּף מִקְרִים," אֲנִי עוֹנֶה בְּחִיּוּךְ קָטָן בִּקְצֵה הַפֶּה. בְּלֵב אֲנִי מִתְבָּאֶסֶת, בָּאתִי עַד אָמֵרִיקָה בִּשְׁבִיל לְהִתְרוֹעֵעַ עִם מוֹכְרֵי מְכוֹנִיּוֹת מֵרַמַאלְלַה בַּשֶּׁמֶשׁ הַיּוֹקֶדֶת?
מַהֵר מְאוֹד אֲנַחְנוּ מְוַותְּרִים עַל הַב-מ-ווּ, אֲפִילּוּ לֹא לוֹקְחִים אוֹתָהּ לְסִיבּוּב נִיסָּיוֹן. גֵּרְשֵׁי אוֹמֵר שֶׁיֵּשׁ בְּעָיָה עִם הַמַּצְבֵּר, שֶׁאֵין טַעַם.
"בּוֹאִי נֵלֵךְ לְמִגְרָשׁ אַחֵר. פֹּה בָּאֵזוֹר יֵשׁ הַרְבֵּה סוֹחֲרֵי מְכוֹנִיּוֹת." הוּא מַצְבִּיעַ הַחוּצָה עַל הַמּוּסַכִּים. כּוּלָּם מִצְטוֹפְפִים אֶחָד לַצַּד הַשֵּׁנִי, מְנַסִּים לָצוּד לָקוֹחוֹת תְּמִימִים כָּמוֹנִי אוֹ קְשׁוּחִים כְּמוֹ גִּרְשִׁי, מְנַסִּים לְהַכְנִיס אֶת הָעֲמָלָה לַכִּיס, לְהַצְדִּיק אֶת קִיּוּמָם בַּיְּקוּם הַמְּנוֹעִים הַמְּשׁוּמָּשִׁים.

$$$, USED CARZ FOR SALE, YOUR NEXT CAR IS WAITING HERE

"רֶגַע, תִּרְאֶה כָּאן." אֲנִי מוֹשֶׁכֶת אֶת גִּרְשִׁי לְכִיוּוּן מְכוֹנִית יְשֵׁנָה, אֲדוּמָּה וְנוֹצֶצֶת.
"מָה אַתֶּם מְחַפְּשִׂים בְּעֶצֶם?" הַמּוּכָּר שׁוֹאֵל. שׁוּב הוּא מִסְתַּכֵּל עָלַיי כַּמָּה שְׁנִיּוֹת יוֹתֵר מֵהַמְּקוּבָּל, אֲנִי מַרְגִּישָׁה אֶת זֶה עַל הָעוֹר שֶׁלִּי. בְּגַרְשֵׁי הוּא לֹא בּוֹהֶה, אוּלַי עֵינַיי הַיַּהֲלוֹם שֶׁלּוֹ מַרְתִּיעוֹת אוֹתוֹ.
"בְּדִיּוּק עָבַרְנוּ לְכָאן, אֲנִי מַתְחִילָה תּוֹאַר שֵׁנִי בְּאָמָּנוּת. אֲנַחְנוּ רוֹצִים אוֹטוֹ זוֹל אֲבָל שֶׁיִּהְיֶה עִם גַּג נִפְתַּח." אֲנִי מְחַיֶּיכֶת אֵלָיו בַּפַּעַם הָרִאשׁוֹנָה, מְחַכֶּה לִרְאוֹת אֵיךְ הוּא יָגִיב לַגַּג הַנִּפְתָּח.
"אֲנִי עַזֵּי, אַגַּב, נָעִים מְאוֹד," הוּא אוֹמֵר וְטוֹפֵחַ עַל מְכַסָּה הַמָּנוֹעַ שֶׁל הֲטוֹיוֹטָה סולרה.
לַמְּכוֹנִית הָאֲדוּמָּה יֵשׁ גַּג נִפְתַּח בְּצֶבַע שָׁחוֹר, מוֹשְׁבֵי עוֹר בְּצֶבַע בֵּז' שֶׁמִּתְפַּקְּעִים בְּכָרִיּוֹת הַכְּתֵפַיִים, וּשְׂרִיטוֹת אוֹרְכִּיּוֹת עַל הַדְּלָתוֹת. הָעֵינַיִים שֶׁל  גִּרְשִׁי נִדְלָקוֹת. עַזֵּי לֹא אוֹמֵר מִילָּה, נוֹתֵן לָנוּ לְהִתְרַשֵּׁם, מְחַכֶּה בְּשֶׁקֶט עַד שֶׁנְּסַיֵּים אֶת הַבְּחִינָה הַמְּדוּקְדֶּקֶת. גֵּרְשֵׁי שׁוּב מֵרִים אֶת מְכַסָּה הַמָּנוֹעַ, מֵצִיץ בַּקְּרָבַיִים, הוֹפֵךְ אֶת הַמְּעִי, אַחַר כָּךְ הוּא נִכְנָס מִתַּחַת לַגַּלְגַּלִּים. נִמְרַח עַל הָאַסְפַלְט בֵּטִי-שֶׁיֶּרֶט הַלְּבָנָה.
עַזֵּי נִשְׁעָן עַל הַמְּכוֹנִית וּמְחַיֵּיךְ אֵלַיי חִיּוּךְ צַ'יְישֵׁר מְצוּחְצָח.
"אֲנִי רוֹצֶה לָקַחַת אֶת הָאוֹטוֹ לַסִּיבּוּב, אֶפְשָׁר?" שׁוֹאֵל גִּרְשִׁי. עַזֵּי מְהַנְהֵן וּשְׁלוֹשְׁתֵּנוּ מִיָּד נִכְנָסִים לַמְּכוֹנִית.
גִּרְשִׁי  נוֹהֵג, עַזֵּי לְצִדּוֹ וַאֲנִי בַּמּוֹשָׁב הָאֲחוֹרִי. עַזֵּי פּוֹתֵחַ אֶת הַגַּג, הַשָּׁמַיִים נִפְרָסִים מֵעָלֵינוּ, הָאֲוִויר הַכָּחוֹל שׁוֹטֵף אוֹתָנוּ וְהַדְּקָלִים שׁוֹרְקִים לָנוּ בָּאוֹזֶן.
עַזֵּי מוֹתֵחַ אֶת צַוּוֹארוֹ אֲחוֹרַנִּית וְאוֹמֵר, "אַתְּ יוֹדַעַת, זֹאת פַּעַם שְׁנִיָּיה בַּחַיִּים שֶׁאֲנִי בָּאוֹטוֹ עִם מִישֶׁהוּ מִיִּשְׂרָאֵל. בַּפַּעַם הַקּוֹדֶמֶת זֶה הָיָה עִם חַיָּיל יִשְׂרְאֵלִי בְּגֵ'נִין. הוּא הָיָה לְבַד בְּגִ'יפּ, הָלַךְ לְאִיבּוּד. אֵיךְ הוּא פָּחַד יָא-אַלְלָה." הוּא צוֹחֵק. "אֲנִי לִיוִּויתִי אוֹתוֹ חֲזָרָה עַד לַמַּחְסוֹם."
אֲנִי מְחַיֶּיכֶת חִיּוּךְ קָטָן. לְמַזָּלִי הָעֲדָשׁוֹת הַשְּׁחוֹרוֹת שֶׁל הַמִּשְׁקָפַיִים מִגִּינּוֹת עַל הָרְגָשׁוֹת שֶׁלִּי. גֵּרְשֵׁי לֹא אוֹמֵר כְּלוּם.
 "מָה הַמְּחִיר שֶׁל זֶה?" אֲנִי שׁוֹאֶלֶת.
"שֵׁשֶׁת אֲלָפִים מְחִיר סוֹפִי. וְזֹאת מְצִיאָה אֲנִי אוֹמֵר לָכֶם."
גֵּרְשֵׁי מְהַדֵּק שְׂפָתַיִים בְּהַפְגָּנָתִיּוּת וַאֲנִי עוֹשֶׂה אוֹתוֹ דָּבָר בְּעִקְבוֹתָיו, כָּל הַדֶּרֶךְ חֲזָרָה אֲנַחְנוּ לֹא מוֹצִיאִים מִילָּה. 
בְּמִגְרַשׁ גֵּרְשֵׁי לוֹקֵחַ אוֹתִי לַצַּד וְלוֹחֵשׁ לִי בָּאוֹזֶן שֶׁהוּא צָרִיךְ אֶת שִׁיתּוּף הַפְּעוּלָּה שֶׁלִּי.
"לָמָּה אַתָּה לוֹחֵשׁ? הֵם לֹא מְבִינִים עִבְרִית."
"תַּקְשִׁיבִי רֶגַע. אֲנִי קָרָאתִי בָּאִינְטֶרְנֵט עַל שִׁיטָה לְמַשָּׂא וּמַתָּן כְּשֶׁקּוֹנִים רֶכֶב מְשׁוּמָּשׁ." הוּא מִסְתַּכֵּל עָלַיי כְּמוֹ סוֹכֵן מוֹסָד.
"נִשְׁמָע חָשׁוּד גִּרְשִׁי," גַּלְגַּלֵּי הָעֵינַיִים מַתְחִילִים לְהִתְגַּלְגֵּל לִי כְּלַפֵּי מַעְלָה, רַק בָּרֶגַע הָאַחֲרוֹן אֲנִי מַצְלִיחָה לִשְׁלוֹט בְּעַצְמִי.
"יֵשׁ דָּבָר כָּזֶה שֶׁנִּקְרָא רָאק-אֵנְד-פִּינְיוֹן, זֶה מַשֶּׁהוּ בַּמֵּכָנִיקָה שֶׁל הָרֶכֶב, בְּמַעֲרֶכֶת הַהִיגּוּי. זֶה חֵלֶק שֶׁמְּאוֹד קָשֶׁה לָדַעַת מָה הַמַּצָּב שֶׁלּוֹ. אַתְּ מְבִינָה? זֶה יָכוֹל לְהַגִּיעַ גַּם לְפַעַר שֶׁל אֶלֶף דּוֹלָר בִּמְחִיר." הוּא קוּרְץ לִי, מְנַסֶּה לְהָמֵיס אֶת לִבִּי.
"גִּרְשִׁי, אֲנִי לֹא-" בִּקְצֵה הָעַיִן אֲנִי רוֹאֶה אֶת עַזֵּי מִתְקָרֵב אֵלֵינוּ. הוּא הוֹלֵךְ זָקוּף אֲבָל הַלַּהַט שֶׁלּוֹ לִמְכּוֹר לָנוּ אֶת הֲטוּיְּטָה מְטַפְטֵף אַחֲרָיו עַל הָאַסְפַלְט.
"זִרְמֵי אִיתִּי, טוֹב?" גַּרְשִׁי  נוֹתֵן לִי מַבָּט כְּמוֹ שֶׁנּוֹתְנִים בַּטִּירוֹנוּת. וַאֲנִי, כַּנִּרְאֶה כִּי לֹא עָשִׂיתִי צָבָא, מַסְכִּימָה בְּלִי לִשְׁאוֹל שְׁאֵלוֹת.
"גֵּרְשׁוֹן, נָעִים מְאוֹד." כְּבָר חֲצִי שָׁעָה אֲנַחְנוּ אִיתּוֹ וְרַק עַכְשָׁיו הוּא נִזְכַּר לְהַצִּיג אֶת עַצְמוֹ. "אֲנִי קָרוּי עַל שֵׁם סָבָא שֶׁלִּי, זִכְרוֹנוֹ לִבְרָכָה. זֶה שָׁם תָּנָכִ"י עַתִּיק," הוּא מַסְבִּיר לַעֲזִי וָשׁוּב הָעֵינַיִים מִתְגַּלְגְּלוֹת לִי.
הַפַּעַם אֲנִי לֹא מַצְלִיחָה לַעֲצוֹר אוֹתָן אָז אֲנִי מוֹרִידָה אֶת הָרֹאשׁ, מַעֲמִידָה פָּנִים שֶׁאֲנִי מְחַפֶּשֶׂת מַשֶּׁהוּ בַּתְּהוֹם שֶׁל הַתִּיק.
"תַּקְשִׁיב, אֲנַחְנוּ רוֹצִים אֶת הַסּוֹלָרָה הָאֲדוּמָּה. חֶבְרָה שֶׁלִּי מַמָּשׁ רוֹצָה. הִיא מְפַנְטֶזֶת עַל אוֹטוֹ עִם גַּג נִפְתַּח. אֲנִי זוֹרֵם אִיתָּהּ." הוּא צוֹחֵק. עַזֵּי מִסְתַּכֵּל עָלָיו בְּלִי לְהוֹצִיא מִילָּה, גַּם אֲנִי דּוֹמֶמֶת.
"אֲבָל יֵשׁ בְּעָיָה עִם הֲרָאק-אֵנְד-פִּינְיוֹן, אֲנִי לָמַדְתִּי הַנְדָּסָה, פָּשׁוּט. בְּקִיצּוּר, אֲנִי מַצִּיעַ דָּבָר כָּזֶה, תּוֹרִיד לָנוּ אֶלֶף בִּמְחִיר וְסָגַרְנוּ."
"לֹא, לֹא. אֵין שׁוּם סִיכּוּי," אוֹמֵר עַזֵּי. הוּא מַסְבִּיר לָנוּ שֶׁהוּא בָּדַק אֶת הַסּוּלְרָה בְּמוֹ יָדָיו, שֶׁמְּדוּבָּר בְּאוֹטוֹ זָהָב, שֶׁמִּי שֶׁלֹּא לוֹקֵחַ אוֹתוֹ בַּמְּחִיר הַזֶּה הוּא אִידְיוֹט שֶׁאִכְפַּת לוֹ רַק מִמַּרְאֶה חִיצוֹנִי. גֵּרְשֵׁי מִתְחַמֵּם, הוּא רוֹצֶה אֶת הַסּוֹלֶרָה יוֹתֵר וְיוֹתֵר אֲבָל הוּא חַיָּיב לְהָבִיס אוֹתוֹ בִּמְחִיר, אִם לֹא יָבִיס אוֹתוֹ בִּמְחִיר, הָרְכִישָׁה לֹא תִּתְבַּצֵּעַ.
הֵם מַמְשִׁיכִים לָנוּעַ סְבִיב צִירִים וְגַלְגַּלִּים וְהַכֹּל בְּמִינּוּחִים בְּאַנְגְּלִית שֶׁנִּשְׁמָעִים לָרִאשׁוֹנָה בְּאוֹזְנַיי הַבְּתוּלוֹת. גֵּרְשֵׁי מִתְעַקֵּשׁ שֶׁהַרְאֵק-אֵנְד-פִּינְיוֹן דּוֹלֵף אוֹ שָׁבוּר. עַזֵּי מַסְבִּיר לוֹ שֶׁהוּא טוֹעֶה, שֶׁזֶּה כְּלוּם, שֶׁכָּכָה זֶה רָאק-אֵנְד-פִּינְיוֹן בֶּן עֶשֶׂר.
"תִּרְאֶה כְּרִיס, אֲנַחְנוּ חֲדָשִׁים בְּאָמֵרִיקָה, הִגַּעְנוּ לִפְנֵי יוֹמַיִים וְאֵין לָנוּ מוּשָּׂג אֵיךְ דְּבָרִים עוֹבְדִים פֹּה. אֲנַחְנוּ רוֹצִים מַשֶּׁהוּ לִנְסוֹעַ בּוֹ כָּל יוֹם לָאוּנִיבֶרְסִיטָה. עַכְשָׁיו תַּקְשִׁיב, יֵשׁ לָנוּ אוֹטוֹ שָׂכוּר עַד מָחָר בַּבּוֹקֶר וַחֲמֵשֶׁת אֲלָפִים דּוֹלָר בַּכִּיס. אִם תַּסְכִּים, אֲנִי נוֹתֵן לָךְ הַכֹּל בִּמְזוּמָּן וַאֲנַחְנוּ מִתְחַפְפִים מִפֹּה עִם הַסּוֹלֶרָה שֶׁלְּךָ." עַזֵּי מִסְתַּכֵּל עָלַיי וַאֲנִי מְנַסָּה לְהָבִין לָמָּה הוּא מְחַפֵּשׂ אֶת הָאִישּׁוּר שֶׁלִּי.
"לֹא צָרִיךְ קַבָּלָה," מוֹסִיף גִּרְשִׁי וְטוֹפֵחַ לוֹ עַל הַכָּתֵף.
וַאֲנִי, אֲנִי רַק חוֹשֶׁבֶת עַל הַשֶּׁמֶשׁ וְהַדְּקָלִים, עַל רַמַאלְלַה, עַל אָמֵרִיקָה. וְעַל אֵיךְ הַפַנְטַזְיוֹת שֶׁבְּרֹאשׁ תָּמִיד שׁוֹנוֹת כָּל כָּךְ מֵהָאוֹפֶן שֶׁבּוֹ הַדְּבָרִים מִתְמַמְּשִׁים בַּמְּצִיאוּת, וְאֵיךְ כָּל פַּעַם מֵחָדָשׁ זֶה מְזַעְזֵעַ אוֹתִי.
"מָה אַתָּה אוֹמֵר?" גֵּרְשֵׁי שׁוֹאֵל בְּקוֹל הֲכִי עָדִין שֶׁלּוֹ.
"אֲנִי אוֹמֵר אוֹקֵיי, אֲבָל,"  גִּרְשִׁי לֹא מְחַכֶּה לִשְׁמוֹעַ אֶת הֶמְשֵׁךְ הַמִּשְׁפָּט, הוּא לוֹחֵץ אֶת יָדוֹ שֶׁל עַזֵּי וּמִסְתּוֹבֵב אֵלַיי. "נוּ, מָה אַתְּ אוֹמֶרֶת? סִידַּרְתִּי לָנוּ אוֹטוֹ עִם גַּג נִפְתַּח, זֶה מָה שֶׁסָּבְתָא שֶׁלִּי הָיְיתָה אוֹמֶרֶת – א וִילְדָּע מְצִיאָה!"
"אֲבָל חַכֵּה שְׁנִיָּיה," אוֹמֵר כְּרִיס. "תֵּן לִי רֶגַע לְדַבֵּר עִם הַבּוֹס שֶׁלִּי," הוּא אוֹמֵר וּמִתְרַחֵק מֵאִיתָּנוּ עַד שֶׁהוּא נִבְלָע בְּתוֹךְ גֶּרֶם הַמַּדְרֵגוֹת שֶׁמֵּעַל לַמּוּסָךְ, מַשְׁאִיר אוֹתָנוּ עִם הָאוֹטוֹ הֶחָדָשׁ שֶׁלָּנוּ.
כְּשֶׁאֲנַחְנוּ לְבַד אֲנִי לֹא מִתְאַפֶּקֶת וּמְדַלֶּגֶת בְּצַעֲדֵי מָחוֹל חִינָּנִיִּים מִסָּבִיב לְטוֹיוֹטָה הָאֲדוּמָּה.
"אֲנִי לֹא מַאֲמִין שֶׁזֶּה עָבַד." גִּרְשִׁי תּוֹפֵס אוֹתִי וּמְנַשֵּׁק אוֹתִי עַל שְׁתֵּי הַלְּחָיַיִם. "הָיָה כָּתוּב בַּפוֹרוּם שֶׁהַשִּׁיטָה עוֹבֶדֶת בְּ-78 אָחוּז מֵהַמִּקְרִים."
אַחֵר כָּךְ אֲנַחְנוּ מִתְיַישְּׁבִים עַל הַמִּדְרָכָה וְגַרְשֵׁי מַדְלִיק סִיגַרְיָה.
"אַתָּה קוֹלֵט שֶׁהָאוֹטוֹ הַמְּהַמֵּם הַזֶּה הוֹלֵךְ לְחַכּוֹת לִי כָּל יוֹם מִחוּץ לַסְּטוּדְיוֹ?"
"חַכִּי, חַכִּי. אֲנִי אָבוֹא לֶאֱסוֹף אוֹתְךָ בְּגַג פָּתוּחַ. אַתְּ תִּקְפְּצִי פְּנִימָה, תִּזְרְקִי אֶת הַתִּיק בַּמּוֹשָׁב הָאֲחוֹרִי," גִּרְשִׁי מְחַיֵּיךְ אֵלַיי אֶת הַחִיּוּךְ הַיָּפֶה שֶׁלּוֹ, הָעֵינַיִים שֶׁלּוֹ נִמְתָּחוֹת, מַסְתִּירוֹת אֶת הַיַּהֲלוֹם. אֲנִי מְנַשֶּׁקֶת אֶת הַלְּחָיַיִם הַוְּורוּדּוֹת שֶׁלּוֹ, אֶת הַשְּׂפָתַיִים הָרַכּוֹת שֶׁסִּידְּרוּ לָנוּ אֶת הָעִסְקָה הַזֹּאת.
"נוּ מָה קוֹרֶה לוֹ?" עִם חֲצִי סִיגַרְיָה מִתְנַדְנֶדֶת בֵּין הַשְּׂפָתַיִים, הוּא מוֹתֵחַ רַגְלַיִים עַל הָאַסְפַלְט וּמוֹצִיא אֶת הַטֵּלֵפוֹן מֵהַכִּיס שֶׁל הַגִּ'ינְס. "כְּבָר עֶשֶׂר דַּקּוֹת הוּא שָׁם."
"אוּלַי נַעֲלֶה אֵלָיו?" אֲנִי מַצִּיעָה וּשְׁנֵינוּ נֶעֱמָדִים, אוֹלְסְטָאר לְאוֹלְסְטָאר, מִתְקַדְּמִים יַחַד לְעֵבֶר הַמִּשְׂרָד כְּמוֹ חָתָן וְכַלֵּה בַּדֶּרֶךְ לַחוּפָּה.
אֲנִי דּוֹפֶקֶת חֲלוּשׁוֹת עַל הַדֶּלֶת הַפְּתוּחָה וּמְצִיצָה פְּנִימָה.
"מֵאֵיפֹה הֲבָאַת אֶת הָאֲנָשִׁים הָאֵלֶּה?" הַבּוֹס שֶׁל עַזֵּי דּוֹפֵק אֶת הָאֶגְרוֹפִים עַל הַשּׁוּלְחָן. תְּנוּפַת הַכַּעַס מְעִיפָה אֶת הַשֵּׂיעָר הַשָּׁחוֹר הָאָרוֹךְ שֶׁלּוֹ בִּתְנוּעָה גַּלִּית בָּאֲוִויר.
"זֶה הַלָּקוֹחוֹת שֶׁאַתָּה מֵבִיא? בִּשְׁבִיל זֶה אֲנִי מְשַׁלֵּם לְךָ?" הַבּוֹס קָם וּמִתְקָרֵב לְעֻזִּי, וְאַף שֶׁהוּא נָמוּךְ מִמֶּנּוּ בָּרֹאשׁ הוּא נִרְאֶה מְאַיֵּים פִּי כַּמָּה.
עַזֵּי עוֹמֵד בְּרַגְלַיִים מְשׂוּכָּלוֹת. הַיָּדַיִים שְׁלוּבוֹת מֵאֲחוֹרַיי הַגַּב, מִתְחַכְּכוֹת בַּקִּיר הַקַּר. מַבָּטוֹ מוּדְבָּק לָרִצְפָּה.
"אֲנִי כָּאן בִּשְׁבִיל לִמְכּוֹר מְכוֹנִיּוֹת, לֹא בִּשְׁבִיל לְזַיֵּין אֶת הַמּוֹחַ. אֶלֶף דּוֹלָר הוֹרָדַת לָהֶם? אֲנִי מוֹרִיד לְךָ אֶת הָרֹאשׁ!" הוּא צוֹעֵק וּמֵעִיף אֶת הַיָּד לְכִיוּוּנוֹ, עַזֵּי מִתְכּוֹפֵף בָּאִינְסְטִינְקְט. לְרֶגַע הָעֵינַיִים שֶׁלִּי נִתְפָּסוֹת בְּשֶׁלּוֹ, חוֹם מִתְעַרְבֵּב בְּחוֹם.
"הַיי, אֶפְשָׁר לְהִיכָּנֵס בְּבַקָּשָׁה?" אֲנִי שׁוֹאֶלֶת. הִנֵּה כְּבָר נִהְיוּ לִי גִּינּוּנִים אָמֵרִיקָאִים.
"בְּקֶשֶׁר לְטוֹיְטָה סולרה הָאֲדוּמָּה, אֲנַחְנוּ רוֹצִים לִסְגּוֹר אֶת הָעִסְקָה."
הַפָּנִים שֶׁל עַזֵּי נְפוּלוֹת כְּמוֹ כֶּלֶב שֶׁקָּשְׁרוּ אוֹתוֹ בְּשַׁרְשֶׁרֶת בַּרְזֶל לַמְּלוּנָה, כָּל כּוּלּוֹ אוֹמֵר כְּנִיעָה וּכְנִיעוֹת.
הַבּוֹס מִתְיַישֵּׁב בְּכִיסֵּא הַמַּחְשֵׁב הַמְּפוֹאָר שֶׁגָּדוֹל עָלָיו בְּכַמָּה מִידּוֹת. הַכִּיסֵּא הַזֶּה הוּא הַפְּרִיט הֲכִי יָקָר בַּחֶדֶר, כָּל שְׁאָר הַמִּשְׂרָד מִתְפּוֹרֵר. הַבּוֹס מְשַׁדֵּר בַּעֲלוֹת חַד מַשְׁמָעִית עַל הַטֵּרִיטוֹרְיָה, הַשֵּׂיעָר הַמַּבְרִיק שֶׁלּוֹ מַגִּיעַ עַד הַכְּתֵפַיִים. אֲנִי מְאַבְחֶנֶת שֶׁיֵּשׁ לוֹ דָּם אִינְדְּיָאנִי.
עַזֵּי נִיגַּשׁ אֵלָיו, אֲנִי רוֹאֶה אֶת שֶׁהַפַּחַד מַרְטִיט לוֹ אֶת הַבִּרְכַּיִים. הַבּוֹס לֹא זָז. הוּא בּוֹהֶה בִּנְקוּדָּה לֹא בְּרוּרָה בֶּחָלָל, וְרַק הַיָּד שֶׁלּוֹ נִנְעֶלֶת עַל קוּפְסַת הַפְּלַסְטִיק עִם הַפִּתְקִיּוֹת הַכְּחוּלּוֹת שֶׁנִּיצֶּבֶת עַל הַשּׁוּלְחָן. אֲנִי מְפַחֶדֶת שֶׁעוֹד שְׁנִיָּיה הוּא דּוֹפֵק אוֹתָהּ לְעֻזִּי בְּמֵצַח, וְעַזֵּי, אִיטִּי בְּגוּפוֹ וּבְמוֹחוֹ עוֹמֵד כָּכָה, וְהַדָּם נוֹטֵף עַל הַמֵּצַח וְהַבּוּשָׁה בְּקוֹשִׁי נִסְפֶּגֶת בַּחוּלְצָה.
אֲנִי מִסְתַּכֶּלֶת עַל עַזֵּי וּמִתְאַמֶּצֶת לַעֲצוֹר אֶת הַדְּמָעוֹת מֵרוֹב רַחֲמִים. אֵיךְ הוּא עוֹמֵד צָמוּד אֵלָיו רַק בִּשְׁבִיל לְסַיֵּים כְּבָר עִם הָעִסְקָה הַזֹּאת, לְהִיפָּטֵר מֵהָאוֹטוֹ הֶעָלוּב.
"אִידְיוֹט, אַתָּה בֶּאֱמֶת אִידְיוֹט," הוּא מֵרִים אֶת קוּפְסַת הַפְּלַסְטִיק בָּאֲוִויר.
"תַּעֲזוֹב אוֹתוֹ!" אֲנִי צוֹעֶקֶת וְכָל הַפִּתְקִיּוֹת הַכְּחוּלּוֹת מִתְפַּזְּרוֹת עַל הָרִצְפָּה, יוֹצְרוֹת פְּסֵיפָס מִשְׂרָדִי.
"תַּקְשִׁיב, זֶה לֹא בְּאַשְׁמָתוֹ. אֲנַחְנוּ לָחַצְנוּ עָלָיו," אֲנִי אוֹמֶרֶת וְחוֹטֶפֶת מִגְרְשֵׁי מַבָּט שֶׁל קֶרַח.
"תִּרְאֶה, בֵּיזַנְס זֶה רַק בִּיזְנֶס. בְּנֵי אָדָם זֶה יוֹתֵר חָשׁוּב. אֲנִי לֹא רוֹצֶה, שֶׁעֻזִּי, רַק כִּי הוּא הִסְכִּים לָתֵת לָנוּ הַנָּחָה יְאַבֵּד אֶת הָעֲבוֹדָה שֶׁלּוֹ. אָז בּוֹא פָּשׁוּט נִשְׁכָּח מִזֶּה, אוֹקֵיי?"
"מִי לַעֲזָאזֵל אַתֶּם חוֹשְׁבִים שֶׁאַתֶּם?" הוּא מִתְקָרֵב אֵלַיי, נִתְזֵי רוֹק מֵהַצְּעָקָה שֶׁלּוֹ נוֹחֲתִים עַל הַשְּׂפָתַיִים שֶׁלִּי. וְאָז גֵּרְשֵׁי מִתְעָרֵב, דּוֹחֵף אוֹתוֹ מִמֶּנִּי וּמַפִּיל אוֹתוֹ חֲזָרָה לְכִיסֵּא שֶׁלּוֹ.

Get the fuck out!

אֲנַחְנוּ בּוֹרְחִים מִשָּׁם בְּרִיצָה, בְּקוֹשִׁי רַב אֲנַחְנוּ לֹא מוֹעֲדִים בְּמַדְרֵגוֹת, הַלֵּב שֶׁלִּי דּוֹפֵק כְּמוֹ בִּסְרָטִים. גֵּרְשֵׁי מוֹשֵׁךְ אוֹתִי לָאוֹטוֹ שֶׁלָּנוּ בִּזְמַן שֶׁאֲנִי בּוֹכָה וּבוֹכָה, מְיַיבֶּבֶת כְּמוֹ בּוּבַּת סְמַרְטוּטִים. בָּרֶגַע הָאַחֲרוֹן, שְׁנִיָּיה לִפְנֵי שֶׁאֲנַחְנוּ עָפִים מִשָּׁם, אֲנִי מַבִּיטָה לְכִיוּוּן הַמִּשְׂרָד שֶׁמֵּעַל הַמּוּסָךְ וְרוֹאֶה שְׁתֵּי צְלָלִיּוֹת שְׁחוֹרוֹת בְּתוֹךְ רִיבּוּעַ שֶׁל אוֹר צָהוֹב.

* * *


פְּרוֹפֵסוֹר מַיְיקֶל רַייְט נִכְנַס לַכִּיתָּה, מַנִּיחַ אֶת תִּיק הָעוֹר עַל הַכִּיסֵּא שֶׁלְּצִדּוֹ, דּוֹפֵק אֶת הָרַיי-בָּאָן הַשְּׁחוֹרוֹת עַל הַשּׁוּלְחָן וְצוֹחֵק. "סְטוּדֶנְטִים לְאָמָּנוּת תָּמִיד מֵתִים מְפַחֵד בַּסֵּמִינָר הָרִאשׁוֹן שֶׁלָּהֶם בַּפִילוֹסוֹפְיָה," הוּא מִסְתַּכֵּל עָלֵינוּ וּמִתְגַּלְגֵּל מִצְּחוֹק. "עַד הַשָּׁבוּעַ הָרְבִיעִי כְּבָר תָּבִינוּ שֶׁהַכֹּל בּוּלְשִׁיט וְתַפְסִיקוּ לְשַׁקְשֵׁק כְּמוֹ יְלָדִים בַּגַּן."
מִיֵּיקִי בֶּן שִׁישִּׁים וְהוּא נִרְאֶה גָּרוּעַ וְטוֹב לְגִילוֹ בּוֹ זְמַנִּית. מִצַּד אֶחָד יֵשׁ לוֹ כָּרֵס גְּדוֹלָה וַחֲסֵרָה לוֹ שֵׁן תַּחְתּוֹנָה, גַּם רַעֲמַת הַשֵּׂיעָר הָאָפוֹר שֶׁלּוֹ מְדַלְדֶּלֶת. מִצַּד שְׁנֵי, קוֹלְטִים מִיָּד שֶׁמְּדוּבָּר בְּגֶבֶר יָפֶה מַמָּשׁ. קַל לְדַמְיֵין אֵיךְ לִפְנֵי שָׁנָה עוֹד הָיוּ לוֹ תָּוֵוי פָּנִים שֶׁל נַעַר. אֲבָל בְּדִיעֲבַד, אֲנִי מַנִּיחָה שֶׁזֹּאת הַכָּרִיזְמָה שֶׁלּוֹ שֶׁהָיְיתָה מוֹשֶׁכֶת כָּל כָּךְ. גַּם הַמְּבַטֵּא הַנְיוּ יוֹרְקִי, הָרֵיחַ שֶׁל הָאַלְכּוֹהוֹל מֵהַפֶּה, הַבִּיקּוֹרֶת הָאֵינְסוֹפִית שֶׁלּוֹ עַל אָמֵרִיקָה וְהָאוֹפֶן שֶׁבּוֹ דִּיבֵּר גֶּרְמָנִית.
בְּמִקְרֶה נִרְשַׁמְתִּי לַסֵּמִינָר שֶׁלּוֹ עַל אַסְכּוֹלַת פְרַנְקְפוּרְט. הִמְלִיצוּ לָנוּ לָקַחַת בַּשָּׁנָה הָרִאשׁוֹנָה קוּרְס אֶחָד בְּפִילוֹסוֹפְיָה וְאֶחָד בַּסִּפְרוּת וַאֲנִי הֶחְלַטְתִּי לִגְמוֹר עִם זֶה עַל הַסֵּמֶסְטֵר הָרִאשׁוֹן.
מִיֵּיקִי דִּיבֵּר עַל הוֹרְקְהַיְימַר, אָדוֹרְנוֹ וּמַרְקוּזָה כְּאִילּוּ הֵם הָיוּ חֲבֵרִים שֶׁלּוֹ. וְחוּץ מִזֶּה כָּל מָה שֶׁעִנְיֵין אוֹתוֹ הָיָה פָשִׁיזְם בְּאָמֵרִיקָה. בְּכָל דָּבָר, בְּכָל חֵפֶץ, בְּכָל אָדָם לֹא רָאָה אֶלָּא אֶת הַהִתְגַּלְּמוּת שֶׁל הַפָשִׁיזְם בְּאָמֵרִיקָה.
הוּא הִסְתּוֹבֵב בְּאַל.אַיי כְּמוֹ פָּלִיט שֶׁנִּשְׁטַף אֶל חוֹפֵי הָאוֹקְיָינוֹס הַשֶּׁקֶט, לְעוֹלָם לֹא מִכָּאן, שָׁפוּף וְנִרְגָּן בִּמְעִיל הַצֶּמֶר הַשָּׁחוֹר שֶׁלּוֹ וְהַסִּיגַרְיָה בַּפֶּה. מִיֵּיקִי נִרְאֶה לִי כְּמִי שֶׁיָּכוֹל לִהְיוֹת רַק בִּנְיוּ יוֹרְק. מוּקָּף תָּמִיד בְּזָרִים, בַּעֲנִיִּים, בַּנִּרְגָּנִים. נוֹשֵׁף אֶל הָאֲוִויר הַקָּפוּא. רַק כָּאן הוּא נָע וְנָד בֵּין שְׁרִירִים מְעוּבָּדִים, שִׁינַּיִים מוּלְבָּנוֹת וְחִיּוּכִים אֵינְסוֹפִיִּים. הוּא קָרָא לְזֶה "הַתּוֹדָעָה הַשִּׂמְחָה שֶׁל קָלִיפוֹרְנִיָּה" וְהוּא לֹא הָיָה מְסוּגָּל לִסְבּוֹל אֶת זֶה. דִּימְיַינְתִּי אוֹתוֹ חוֹזֵר מִיְּדֵי עֶרֶב הַבַּיְתָה וְיוֹשֵׁב מוּל הַמַּחְשֵׁב עִם בַּקְבּוּק יַיִן, מְחַסֵּל חֲצִי חֲפִיסַת מַרְלְבּוֹרוֹ אָדוֹם וְצוֹפֶה בִּתְמוּנוֹת הַשִּׁחְרוּר שֶׁל בֶּרְגֶן בְּלָזָן.
הַדָּבָר שֶׁהֲכִי אָהַבְתִּי בַּסֵּמִינָר שֶׁל מִיֵּיקִי (חוּץ מִתְּשׂוּמַת הַלֵּב הַיִּיחוּדִית שֶׁהֶעֱנִיק לִי, הַמַּחְמָאוֹת שֶׁהִרְעִיף עַל הַהֶעָרוֹת שֶׁלִּי וְהַצְּחוֹק הַמִּתְמוֹגֵג שֶׁלּוֹ כְּשֶׁהִתְבַּלְבַּלְתִּי בֵּין תַּת-מוּדָע לְלֹא-מוּדָע) הָיָה הָאוֹפֶן שֶׁבּוֹ הִקְרִיא לָנוּ אֶת אָדוֹרְנוֹ. חֲבוּרַת הָאָמָּנִים הַיְּהִירִים נֶהֶפְכָה בִּן רֶגַע לְמַעְגָּל שֶׁל תִּינוֹקוֹת מְהוּפְּנָטִים בִּשְׁעַת סִיפּוּר, מַזִּילִים רִיר עַל הַדַּפִּים. בַּהַפְסָקָה לֹא יָדַעְנוּ מָה לַעֲשׂוֹת עִם עַצְמֵנוּ, פִּתְאוֹם הַפְּעִילוּת הַמּוֹחִית נָסוֹגָה לְאֶפֶס, הָעוֹלָם נִרְאֶה כָּל כָּךְ מְיָיאֵשׁ וְיָכוֹלְנוּ בְּקוֹשִׁי לִנְגּוֹס בְּכָרֶיךָ. רַק מִיֵּיקִי הָיָה יוֹשֵׁב תַּחַת עֵץ אֵקָלִיפּטוּס וּמְעַשֵּׁן לַהֲנָאָתוֹ, הָאָדָם הַיָּחִיד בְּכָל אוּנִיבֶרְסִיטַת קָלִיפוֹרְנִיָּה שֶׁהוּרְשָׁה לְעַשֵּׁן בְּתוֹךְ הַקַּמְפּוּס.
הִרְשׁוּ לוֹ בִּגְלַל הַכָּרִיזְמָה שֶׁלּוֹ אֲבָל גַּם בִּגְלַל שֶׁהוּא הָיָה גָּמוּר, שֶׁהוּא נִהְיֶה אַלְכּוֹהוֹלִיסְט מֵאָז שֶׁמֵּת לוֹ הַיֶּלֶד בִּתְאוּנַת דְּרָכִים.
בַּמַּחְלָקָה לְאָמָּנוּת אָמְרוּ עָלָיו שֶׁהוּא אוֹהֵב נָשִׁים שְׁמֵנוֹת, שֶׁהוּא בְּעַצְמוֹ סִיפֵּר אֶת זֶה לִסְטוּדֶנְטִים בְּאֶחָד הַסֵּמִינָרִים שֶׁלּוֹ עַל מַרְקְס, וְצָחֲקוּ שֶׁעַל אַף הֱיוֹתוֹ מַרְקְסִיסְט אָדוּק, בַּקּוֹמוּנִיזְם עִם הַתּוֹרִים לְאוֹכֶל, לֹא הָיָה לוֹ אֶת מִי לְזַיֵּין.
בַּהַתְחָלָה חָשַׁבְתִּי שֶׁאֲנִי רוֹצָה לִשְׁכַּב עִם מִיֵּיקִי, חָשַׁבְתִּי שֶׁאֲנִי רוֹצֶה שֶׁהוּא יְזַיֵּין אוֹתִי בַּמִּשְׂרָד שֶׁלּוֹ, בְּשֵׁירוּתִים שֶׁל מִסְעָדָה, גַּם בַּמִּיטָּה. בַּהַתְחָלָה חָשַׁבְתִּי שֶׁאֲנִי רוֹצֶה כָּל כָּךְ לִשְׁכַּב עִם מִיֵּיקִי, וְגַם הֶאֱמַנְתִּי שֶׁזֹּאת זְכוּתִי הַמְּלֵאָה כִּסְטוּדֶנְטִית וְאָמָּנִית לִשְׁכַּב עִם הַמַּרְצֶה לְפִילוֹסוֹפְיָה.
בַּיּוֹם שֶׁהוּא הִגִּיעַ לַכִּיתָּה בְּנַעֲלֵי שְׁפִּיץ כְּמוֹ שֶׁל אִיטַלְקִים מְפוּקְפָּקִים, כְּמוֹ שֶׁל פּוֹרְטוּרִיקָנִים עִם גַּ'ל בְּשֵׂיעָר, כְּמוֹ שֶׁל מַרְצִים לְפִילוֹסוֹפְיָה, יָדַעְתִּי שֶׁאֲנִי וּמִיֵּיקִי חַיָּיבִים לִנְסוֹעַ יַחַד לְמֶקְסִיקוֹ. אָמַרְתִּי, נִיקַּח אֶת הַב-מ-ווּ שֶׁלָּךְ וְנֶחֱצֶה אֶת הַגְּבוּל לְטִיחוּאָנהָ, זֶה כּוּלָּהּ שְׁעָתַיִים וָחֵצִי נְסִיעָה מִכָּאן. אַתָּה תָּכִין תִּיק בְּבֵית, אֲנִי אָכִין תִּיק בַּבַּיִת וְנִיסַּע יַחַד אַחֲרֵי הַשִּׁיעוּר. אֲנִי חוֹשֶׁבֶת שֶׁמִּיֵּיקִי הִיסֵּס בַּהַתְחָלָה אִם כְּדַאי לוֹ לִנְסוֹעַ אִיתִּי לְמֶקְסִיקוֹ. הוּא פָּחַד לְאַבֵּד אֶת הַמִּשְׂרָה שֶׁלּוֹ, בְּצֶדֶק. הַיּוֹם כְּבָר אִי אֶפְשָׁר לִשְׁכַּב עִם סְטוּדֶנְטִיּוֹת בְּרֹאשׁ שֶׁקֶט. הִבְטַחְתִּי לוֹ שֶׁאִם יֵשׁ סְטוּדֶנְטִית אַחַת בַּיְּקוּם כּוּלּוֹ שֶׁהוּא יָכוֹל לְהַרְגִּישׁ אִיתָּהּ בָּטוּחַ זֹאת אֲנִי.
וְשֶׁלְּמַעֲשֶׂה אֵין לִי עִנְיָין בּוֹ לְמַעֵט הָרָצוֹן שֶׁיִּהְיֶה לִי סִיפּוּר טוֹב עַל הָרוֹמָן הַקָּצָר שֶׁהָיָה לִי עִם הַמַּרְצֶה לְפִילוֹסוֹפְיָה בְּמֶקְסִיקוֹ. מִיֵּיקִי צָחַק מְאוֹד מֵהַתְּשׁוּבָה שֶׁלִּי, אַחַר כָּךְ הוּא הִכְנִיס סוּכָּרִיַּית מִנָּטָה לְפֹה וְהִסְכִּים.
הַחִיּוּךְ שֶׁלּוֹ הָיָה יָפֶה כָּל כָּךְ, הָעֵינַיִים נָצְצוּ לוֹ כְּמוֹ גּוֹלוֹת. כְּשֶׁחִייֵּךְ רָאִיתִי שׁוּב אֶת הַשֵּׁן שֶׁחָסְרָה לוֹ בַּלֶּסֶת הַתַּחְתּוֹנָה וְהִתְמַלֵּאתִי כּוּלִּי בְּפַחַד אִיּוּם, אֲבָל הוּא בְּחוֹכְמָתוֹ סָגַר מִיָּד אֶת הַשְּׂפָתַיִים וְאָמַר שֶׁהַשִּׁיעוּר תֶּכֶף מַתְחִיל. יָצָאנוּ יַחַד מֵהַמִּשְׂרָד שֶׁלּוֹ וְחָזַרְנוּ לַכִּיתָּה.
הוּא הִמְשִׁיךְ לְהַקְרִיא לָנוּ קְטָעִים מִ"מִינִימָה מוֹרָאלֶיהָ" שֶׁל אָדוֹרְנוֹ עוֹד חֲצִי שָׁעָה אַחֲרֵי שֶׁהַשִּׁיעוּר נִגְמַר אֲבָל זֶה הָיָה כָּל כָּךְ טוֹב שֶׁאַף אֶחָד לֹא הֵעֵז לָקוּם, גַּם לֹא אֵלּוּ שֶׁהָיָה לָהֶם שִׁיעוּר אַחֲרֵי אוֹ אֵלּוּ שֶׁהָיוּ אֲמוּרִים לִנְסוֹעַ לְמֶקְסִיקוֹ.
קְצָת אַחֲרֵי שֶׁכָּל הַסְּטוּדֶנְטִים נֶעֶלְמוּ יָרַדְנוּ אֲנִי וּמִיֵּיקִי לַחַנְיוֹן וְנִכְנְסוּ לֵב-מ-ווּ הַשְּׁחוֹרָה שֶׁלּוֹ, שֶׁהִדִּיפָה רֵיחַ שֶׁל בּוֹרְבּוֹן. מִיֵּיקִי הִתְרַוֵּוחַ לִפְנֵי הַהֶגֶה, שָׁלַף סוּכָּרִיַּית מִנָּטָה מִקּוּפְסַת הַפַּח וְהִגְבִּיר אֶת הַוּוֹלְיוּם שֶׁל הָרַדְיוֹ:

About some useless information
Supposed to fire my imagination
I can't get no, oh no no no

הוּא צָחַק חָזָק אֶת הַצְּחוֹק הַגַּרְגִּירִי שֶׁלּוֹ וְהִסְתַּכֵּל עָלַיי.
"לֹא יוֹדַעַת, אֲנִי לֹא מַאֲמִינָה בְּצֵירוּפֵי מִקְרִים," מָשַׁכְתִּי בַּכְּתֵפַיִים.
הוּא נָתַן לִי אֶת הַחִיּוּךְ הַמִּתְמוֹגֵג שֶׁל הַתַּת-מוּדָע-לֹא-מוּדָע וּמִיָּד הִתְחַמְּמוּ לִי הַלְּחָיַיִם וְכָל הַגּוּף שֶׁלִּי לֹא יָדַע מָה לַעֲשׂוֹת, וְאֵיךְ לָשֶׁבֶת וְאֵיךְ לַחְגּוֹר חֲגוֹרַת בְּטִיחוּת וּמִיֵּיקִי לְצִדִּי שִׁירְבֵּב שְׂפָתַיִים וּבָהָה בִּי. גַּם הוּא לֹא יָדַע מָה לַעֲשׂוֹת, אֵיךְ לְהַתְנִיעַ וְאֵיךְ לְהַכְנִיס לְרֵוֵורְס. בַּסּוֹף הוּא הִצְלִיחַ וְיָצָאנוּ מֵהַחַנְיוֹן וְאַחַר כָּךְ לַחֲלוּטִין מִשֶּׁטַח הַקַּמְפּוּס.
אֲנִי חָשַׁבְתִּי עַל דְּבָרִים שֶׁאוּכַל לוֹמַר לְמִיֵּיקִי, דְּבָרִים אֶקְזוֹטִיִּים, דְּבָרִים מַצְחִיקִים, דְּבָרִים שֶׁאוֹמְרִים אֲנָשִׁים מֵהַצַּד הַשֵּׁנִי שֶׁל הָעוֹלָם. אֲבָל בִּשְׁבִילִי מִיֵּיקִי הָיָה בְּעַצְמוֹ אָדָם מֵהַצַּד הַשֵּׁנִי שֶׁל הָעוֹלָם, הוּא הָיָה כָּל כָּךְ אֶקְזוֹטִי עֲבוּרִי שֶׁבְּקוֹשִׁי יָכוֹלְתִּי לְהַחֲשִׁיב אוֹתוֹ לְבֶן אָדָם. הֶעֱבַרְנוּ אֶת כָּל הַנְּסִיעָה לַגְּבוּל בִּשְׁתִיקָה מוּזָרָה, לֹא מְבִיכָה, לֹא נוֹחָה. שְׁתִיקָה קַיֶּימֶת. לִרְגָעִים הִרְגַּשְׁתִּי שֶׁאֲנִי עוֹמֶדֶת לִבְכּוֹת, אֲבָל אָז הִסְתַּכַּלְתִּי עַל מִיֵּיקִי וְהַדְּמָעוֹת נִבְלְעוּ חָזְרָה לִמְקוֹמָן.
מִיֵּיקִי הִדְלִיק סִיגַרְיָה וְהִצִּיעַ לִי אַחַת, לַמְרוֹת שֶׁיֵּשׁ לִי אַסְתְּמָה וְשֶׁסִּיגַרְיָה אַחַת יָכְלָה לַהֲרוֹס לִי אֶת כָּל הַטִּיּוּל לְמֶקְסִיקוֹ לֹא הִתְאַפַּקְתִּי.
"אֲנִי עֲלוּלָה לָמוּת, יֵשׁ לִי אַסְתְּמָה, דֵּי קָשָׁה. יָכוֹל לִהְיוֹת שֶׁלֹּא נַגִּיעַ לַגְּבוּל." שָׁאַפְתִּי עֲמוּקּוֹת מֵהַמַּרְלְבוֹרוֹ לְתוֹךְ רֵיאוֹתַיי הַחַלָּשׁוֹת.
"בְּכָל זֹאת זֶה הָיָה שָׁוֶוה אֶת זֶה." הוּא קָרַץ לִי בִּצְחוֹק.
הוֹצֵאתִי אֶת הָרֹאשׁ מֵהַחַלּוֹן, נוֹתֶנֶת לָרוּחַ לִשְׁטוֹף אוֹתִי וּמְשַׁחְרֶרֶת אֶת הַסִּיגַרְיָה עַל הַכְּבִישׁ הַמָּהִיר. מִיֵּיקִי לֹא שָׂם לֵב, הוּא נָסַע מַהֵר מִידַּי, נוֹאָשׁ כְּבָר לַחֲצוֹת אֶת הַגְּבוּל לְמֶקְסִיקוֹ. אֵיפֹה שֶׁאֵין מִלְחָמוֹת וְאֵין שׁוּם חוּקִּים.
"בֶּטַח כְּבָר שֶׁמֵּת לֵב שֶׁבְּקָלִיפוֹרְנִיָּה אֲנָשִׁים לוֹבְשִׁים אֶת הַמְּכוֹנִיּוֹת שֶׁלָּהֶם," הוּא אָמַר וְעָקַף בְּאַכְזָרִיּוּת הוּנְדָה מִשְׁפַּחְתִּית. נִזְכַּרְתִּי בְּטוֹיְטָה סולרה הָאֲדוּמָּה שֶׁכִּמְעַט הָיְיתָה שֶׁלָּנוּ וְהִתְמַלֵּאתִי כּוּלִּי עֶצֶב וְאַחַר כָּךְ בּוּשָׁה שֶׁבְּסוֹף הִתְפַּשַּׁרְנוּ עַל מַאזְדָּה 6 מִשְּׁנַת 2006.
מִיֵּיקִי בִּיקֵּשׁ מִמֶּנִּי לְסַפֵּר לוֹ עַל הַמִּשְׁפָּחָה שֶׁלִּי וַאֲנִי סִיפַּרְתִּי לוֹ עַל הַהוֹרִים שֶׁלִּי וְעַל אָחִי. הִקְפַּדְתִּי לִכְלוֹל אֶת הַפְּרָטִים הֲכִי בָּנָאלִיִּים וַהֲכִי מְשַׁעְמְמִים וּבְכָל זֹאת הוּא נִרְאֶה מְרוּתָּק לְגַמְרֵי, הֶאֱכִיל אוֹתִי בְּעוֹד וְעוֹד שְׁאֵלוֹת וְחָזַר אַחֲרֵי קְצוֹוֹת הַמִּשְׁפָּטִים שֶׁלִּי. אַחֵר כָּךְ בִּיקַּשְׁתִּי מִמֶּנּוּ שֶׁיְּסַפֵּר לִי עַל הַמִּשְׁפָּחָה שֶׁלּוֹ וְהוּא סִיפֵּר לִי עַל הַתִּיכוֹן שֶׁהַהוֹרִים שֶׁלּוֹ נִיהֲלוּ בִּבְרוֹנְקְס, אַבָּא שֶׁלּוֹ הָיָה הַמְּנַהֵל וְאִמָּא שֶׁלּוֹ הָיְיתָה מוֹרָה לְאַנְגְּלִית. וְעַל אָחִיו שֶׁכְּבָר מִגִּיל קָטָן יָדְעוּ בַּמִּשְׁפָּחָה שֶׁהוּא יִהְיֶה שַׁמְרָן גָּדוֹל וְעַל אֲחוֹתוֹ הַגְּדוֹלָה שֶׁבְּגִיל שְׁמוֹנֶה עֶשְׂרֵה שָׂכְרָה לְבַד דִּירָה בְּמַנְהֵטְן, בִּשְׁנוֹת הַחֲמִישִּׁים, כֵּן? הוּא חִיפֵּשׂ אֶת הַהִתְפַּעֲלוּת שֶׁלִּי וְקִיבֵּל אוֹתָהּ לְלֹא שׁוּם מַאֲמָץ נוֹסָף.
"מָה הֱיִיתֶם אוֹכְלִים לַאֲרוּחַת עֶרֶב?" שָׁאַלְתִּי.
"נַקְנִיקִיּוֹת, תַּפּוּחֵי אֲדָמָה, שְׁעוּעִית יְרוּקָּה, וְגֶזֶר מְאוֹדָהּ שֶׁשָּׂנֵאתִי." הוּא עָנָה.
הִמְשַׁכְנוּ כָּכָה עִם הַפְּרָטִים הֲכִי בָּנָאלִיִּים וַהֲכִי מְשַׁעְמְמִים עַד שֶׁהִגַּעְנוּ לִגְבוּל סַן דִּיֵּיגוֹ—טִיחוּאָנהָ, מֵעֵבֶר הַגְּבוּל הֲכִי עָמוּס בָּעוֹלָם כּוּלּוֹ.
מִיֵּיקִי הִשְׁאִיר אֶת הַב-מ-ווּ שֶׁלּוֹ בַּחַנְיוֹן בַּצַּד הָאָמֵרִיקָאִי וְחָצִינוּ אֶת הַגְּבוּל בָּרֶגֶל, הַפְּקִידִים הַמֶּקְסִיקָנִים לֹא שָׁאֲלוּ אוֹתָנוּ כְּלוּם. תָּפַסְנוּ מוֹנִית.
"מָלוֹן לוֹקַרְנָה, בְּבַקָּשָׁה," הוּא אָמַר לְנַהָג.
"מָה, אַתָּה מַכִּיר פֹּה?" שָׁאַלְתִּי.
"הָיִיתִי פֹּה כַּמָּה פְּעָמִים, אֲנִי אוֹהֵב אֶת הַמָּלוֹן הַזֶּה," הוּא אָמַר וּבָהָה הַחוּצָה דֶּרֶךְ הַחַלּוֹן שֶׁל הַמּוֹשָׁב הַקִּדְמִי, דֶּרֶךְ הָרַיי-בָּאָן הַשְּׁחוֹרוֹת שֶׁלּוֹ.
"אוֹתוֹ חָרָא גֵּנֵרִי כְּמוֹ כָּל הַמְּלוֹנוֹת שֶׁלֹּא עוֹלִים אֶלֶף דּוֹלָר לְלַיְלָה, וְגַם אֵלֶּה גֵּנֵרִים בְּאוֹתוֹ אוֹפֶן." הוּא סוֹבֵב אֵלַיי אֶת הָרֹאשׁ לְרֶגַע וְאָז חָזַר לִבְהוֹת אֶל הַחוּץ, לֹא אוֹמֵר כְּלוּם, לֹא לַנַּהָג וְלֹא לִי. תָּהִיתִי אִם לְהַגִּיד מַשֶּׁהוּ אֲבָל הָרֹאשׁ שֶׁלִּי הָיָה רֵיק מִמַּחֲשָׁבוֹת וְהַפֶּה רֵיק מִמִּילִּים. רַק הָעֵינַיִים עָקְבוּ אַחֲרֵי כָּל מִינֵי צְבָעִים מִסָּבִיב, לֹא הֵעַזְתִּי לְסַפֵּר לְמִיֵּיקִי שֶׁזֹּאת הַפַּעַם רִאשׁוֹנָה שֶׁלִּי בְּמֶקְסִיקוֹ.
מָלוֹן לוֹקַרְנָה הָיָה בֶּאֱמֶת מָלוֹן גֵּנֵרִי. כָּל חֶדֶר בַּבִּנְיָין קוֹשֵׁט בְּמִרְפֶּסֶת עֲגוּלָּה שֶׁגּוֹדְרָהּ בְּבַרְזֶל מוּזְהָב. מִיֵּיקִי סָגַר לָנוּ חֶדֶר לְלַיְלָה, הֵם נָתְנוּ לָנוּ אֶת הַסּוֹפְרְיוּר. הַכֹּל נַעֲשָׂה בְּשֶׁקֶט וּבְרִשְׁמִיּוּת, אֲנִי דִּמְיַינְתִּי שֶׁמִּיֵּיקִי יִתְבַּדֵּחַ וִידַבֵּר עִם כּוּלָּם, שֶׁכּוּלָּם יֹאהֲבוּ אוֹתוֹ וְיִצְחֲקוּ מֵהַבְּדִיחוֹת שֶׁלּוֹ. אֲבָל הוּא לֹא דִּיבֵּר עִם אַף אֶחָד; לֹא עִם הַשּׁוֹמֵר בְּמַעֲבַר הַגְּבוּל, לֹא עִם נַהַג הֲמוֹנִית, לֹא עִם פְּקִידֵי הַקַּבָּלָה בַּמָּלוֹן, בְּקוֹשִׁי אִיתִּי.
גַּם פָּנִים הַחֶדֶר הָיָה גֵּנֵרִי, אֲבָל גָּדוֹל וְנָקִי וְעַל כֵּן מָצָא חֵן בְּעֵינַיי. מִיֵּיקִי נִכְנַס לְהִתְקַלֵּחַ וַאֲנִי נִשְׁכַּבְתִּי עַל הַמִּיטָּה וְהִדְלַקְתִּי אֶת הַטֵּלֵוִויזְיָה, כּוֹל מִינֵי אֲנָשִׁים צָעֲקוּ בִּסְפָרַדִּית, אֲחֵרִים מָחֲאוּ כַּפַּיִים בְּהִתְלַהֲבוּת, אִישָּׁה יָפָה אַחַת חִייְּכָה. פִּתְאוֹם נִזְכַּרְתִּי שֶׁמִּיֵּיקִי שׂוֹנֵא אֶת הַטֵּלֵוִויזְיָה, "הַטֵּלֵוִויזְיָה הִיא הַשָּׁלִיחַ שֶׁל הַטּוֹטָלִיטָרִיּוּת," הוּא אָמַר לָנוּ בְּאֶחָד הַשִּׁיעוּרִים. "הַכֹּל מְגוּיָּס, גַּם מָה שֶׁאַתֶּם חוֹשְׁבִים שֶׁהוּא בִּיקּוֹרְתִּי מְגוּיָּס."
כִּיבִּיתִי אֶת הַמַּכְשִׁיר וְיָצָאתִי לַמִּרְפֶּסֶת הָעֲגוּלָּה עִם כְּלוּב הַזָּהָב לִבְהוֹת בְּטִיחוּאָנהָ שֶׁל אַחֵר הַצָּהֳרַיִים. הָאֲוִויר הָיָה אָפוֹר, גַּם הַחֲנוּיוֹת וְגַם עוֹר הַפָּנִים שֶׁל הָאֲנָשִׁים.
מִיֵּיקִי יָצָא מֵהַמִּקְלַחַת נָקִי וּמְגוּלַּח, לְבוּשׁ בְּגִ'ינְס, חוּלְצָה לְבָנָה מְכוּפְתֶּרֶת וְזָ'קֵט קְטִיפָה שָׁחוֹר. אֲפִילּוּ אֶת נַעֲלֵי הַשְּׁפִּיץ שֶׁלּוֹ הוּא הִסְפִּיק לִנְעוֹל. הוּא אָמַר שֶׁהוּא יוֹרֵד לְבַר לִשְׁתּוֹת מַשֶּׁהוּ וְשֶׁאֲנִי אֶצְטָרֵף אֵלָיו אַחֲרֵי שֶׁאֶתְאַרְגֵּן בְּעַצְמִי.
כְּשֶׁהוּא יָצָא מֵהַדֶּלֶת תָּהִיתִי מִי זֶה הָאִישׁ הַזָּר הַזֶּה שֶׁחוּלַּק אִיתִּי חֶדֶר בַּמָּלוֹן בְּטִיחוּאָנהָ, אֲבָל לֹא הָיְיתָה לִי תְּשׁוּבָה. מָה שֶׁבָּטוּחַ זֶה לֹא פְּרוֹפֵסוֹר מַיְיקֶל רַייְט שֶׁרָצִיתִי לִנְסוֹעַ אִיתּוֹ לְמֶקְסִיקוֹ.
אַחֲרֵי הַמִּקְלַחַת מָצָאתִי אֶת מִיֵּיקִי לְמַטָּה בְּבַר שֶׁל הַמָּלוֹן. הוּא שָׁתָה שְׁנֵי דְּרִינְקִים וְעַכְשָׁיו כְּבָר הָיָה יוֹתֵר דּוֹמֶה לִפְרוֹפֵסוֹר מַיְיקֶל רַייְט שֶׁרָצִיתִי לִנְסוֹעַ אִיתּוֹ לְמֶקְסִיקוֹ. הוּא פְלִרְטֵט עִם הַבֶּרְמָן וּמְאוֹד שָׂמֵחַ לִרְאוֹת אוֹתִי. הִרְגַּשְׁתִּי שֶׁהַכֹּל טִבְעִי וְלֹא מִינִי וּבָהּ בָּעֵת זָר וְדִמְיוֹנִי כְּאִילּוּ אֲנִי מְבַלֶּה אֶת סוֹף הַשָּׁבוּעַ הַזֶּה עִם אֵרְנְסְט הֵמִינְגְּוַוי.
"אֵיךְ הָיְיתָה הַמִּקְלַחַת?" הוּא שָׁאַל אוֹתִי בִּזְמַן שֶׁהִתְיַישַּׁבְתִּי לְצִדּוֹ עַל הַבַּר.
"נֶהְדֶּרֶת, מַמָּשׁ," עָנִיתִי, מְצִיצָה לְתוֹךְ כּוֹס הַמַּשְׁקָה הָרֵיקָה שֶׁלּוֹ. הוּא צָחַק.
"מָה הָיָה כָּל כָּךְ נֶהֱדָר בָּהּ?"
"לֹא יוֹדַעַת, מַיִם רוֹתְחִים וְרֵיחַ שֶׁל אֵקוֹנוֹמִיקָה? אָה, וְגַם לֹא הָיוּ לִי שׁוּם נְקִיפוֹת מַצְפּוּן עַל הַמַּיִם שֶׁבִּיזְבַּזְתִּי."
"סִיבָּה מַסְפִּיק טוֹבָה לִנְפּוֹשׁ בְּמֶקְסִיקוֹ," הוּא אָמַר, הַפַּעַם הִצְחִיק אֶת עַצְמוֹ.
הִזְמַנְתִּי מַרְגָּרִיטָה קְפוּאָה וְקִיבַּלְתִּי כּוֹס מְלֵאָה בָּרָד אַלְכּוֹהוֹלִי עִם מִטְרִיָּה צְהוּבָּה. שָׁאַלְתִּי אֶת מִיֵּיקִי אִם הוּא חוֹשֵׁב שֶׁזֶּה מֵבִיךְ לְהַזְמִין מַרְגָּרִיטָה בְּמֶקְסִיקוֹ, כְּאִילּוּ קְלִישָׁאָה כָּזֹאת שֶׁל תַּיָּירִים. הוּא בְּקוֹשִׁי הֵגִיב, אַחֵר כָּךְ אָמַר שֶׁלֹּא, בִּכְלָל לֹא, אֲבָל נִרְאֶה לִי שֶׁהוּא לֹא הֵבִין אֶת הַשְּׁאֵלָה שֶׁלִּי.
הָלַכְנוּ לֶאֱכוֹל אֲרוּחַת עֶרֶב בְּמִסְעֶדֶת דָּגִים שֶׁהוּא הִכִּיר וְשָׁלַקְנוּ שָׁם אוֹיְסְטְרִים בַּהֲנָאָה גְּדוֹלָה. בְּמַהֲלַךְ הָאֲרוּחָה מִיֵּיקִי לֹא חָשַׂף אֶת הַלֶּסֶת הַתַּחְתּוֹנָה שֶׁלּוֹ אַף לֹא פַּעַם אַחַת. שָׁתִינוּ עוֹד וְעוֹד כּוֹסוֹת שֶׁל יַיִן לָבָן עִם הָאוֹכֶל, וְאֵיךְ לוֹמַר, הִשְׂתַּכַּרְנוּ יָפֶה. עִם הַשִּׁכְרוּת בָּאוּ שִׂיחוֹת מְעַנְיְינוֹת, רְכִילוּיוֹת עַל פְּרוֹפֵסוֹרִים בַּמַּחְלָקָה, סֵקְס אָסוּר עִם סְטוּדֶנְטִיּוֹת, חֲוָויוֹת אַל-ס-דִי וְעוֹד סִיפּוּרִים עַל סֵקְס, לֹא אָסוּר, אַךְ מְרַגֵּשׁ לֹא פָּחוֹת. נַגִּיד בַּמּוֹשָׁב הָאֲחוֹרִי שֶׁל הָאוֹטוֹ, בַּשֵּׁירוּתִים שֶׁל הָאוּנִיבֶרְסִיטָה, בַּטֶּבַע וְכוּ'. שָׂמַחְתִּי שֶׁמִּיֵּיקִי דִּיבֵּר וְהַפַּעַם אֲנִי הֶאֱכַלְתִּי אוֹתוֹ בִּשְׁאֵלוֹת וְחָזַרְתִּי עַל קְצוֹוֹת שֶׁל מִשְׁפָּטִים שֶׁלּוֹ.
לְאַחַר שְׁתֵּי כּוֹסוֹת שֶׁל בֶּנְדִּיקְטִין, מִיֵּיקִי בִּיקֵּשׁ אֶת הַחֶשְׁבּוֹן. הוּא בְּקוֹשִׁי הִסְתַּכֵּל עַל הַמֶּלְצַר שֶׁלָּנוּ, נַעַר מַקְסִיקָנִי רָזֶה בֶּן חֲמֵשׁ עֶשְׂרֵה אוֹ שֵׁשׁ עֶשְׂרֵה. נִיסִּיתִי לְהִסְתַּכֵּל עָלָיו, לְהַעֲנִיק לוֹ חִיּוּךְ אוֹהֵד, לְשַׁדֵּר לוֹ סוֹלִידָרִיּוּת, אֲבָל לֹא הִצְלַחְתִּי לִתְפּוֹס אֶת הָעֵינַיִים שֶׁלּוֹ.
הִצַּעְתִּי שֶׁנֵּצֵא לַהֲלִיכָה קְצָרָה, לְהוֹרִיד אֶת הָאוֹכֶל, אֲבָל מִיֵּיקִי אָמַר שֶׁהוּא לֹא מַרְגִּישׁ טוֹב וְחָזַרְנוּ בְּמוֹנִית יְשִׁירוֹת לַמָּלוֹן. כְּכָל שֶׁהַמּוֹנִית הִתְקָרְבָה לַמָּלוֹן עָלוּ בִּי גַּלִּים שֶׁל פַּחַד וְאֵימָה. מָה יִהְיֶה בַּחֶדֶר? מָה נַעֲשָׂה בַּחֶדֶר? מָה יִהְיֶה עִם מִיֵּיקִי? מִי זֶה מִיֵּיקִי? וְהִנֵּה הִגַּעְנוּ לִכְנִיסָה שֶׁל מָלוֹן לוֹקַרְנָה וּבְדִיּוּק בָּרֶגַע שֶׁהִרְגַּשְׁתִּי שֶׁאֲנִי הוֹלֶכֶת לְהָקִיא אֶת כָּל הָאוֹיְסְטְרִים שֶׁהִצְטוֹפְפוּ לִי בַּבֶּטֶן, הַנַּהָג עָצַר וְיָרַדְנוּ מֵהַמּוֹנִית. אֲנִי לֹא יוֹדַעַת מָה מִיֵּיקִי עָשָׂה בִּזְמַן שֶׁאֲנִי הֵקֵאתִי בַּשֵּׁירוּתִים, אֲבָל כְּשֶׁיָּצָאתִי מִשָּׁם בַּבֶּטֶן רֵיקָה מָצָאתִי אוֹתוֹ שׁוֹכֵב עַל הַמִּיטָּה וּבוֹהֶה בַּתִּקְרָה. הַחֶדֶר, שֶׁהָיָה גָּדוֹל כָּל כָּךְ כְּשֶׁנִּכְנַסְתִּי אֵלָיו לָרִאשׁוֹנָה, הִצְטַמֵּק לְגוֹדֶל שֶׁל צִימּוּק. אֲנִי יָשַׁבְתִּי עַל הַכּוּרְסָה שֶׁלְּיַד הַטֵּלֵוִויזְיָה וְהִסְתַּכַּלְתִּי עָלָיו. לֹא הָיָה לִי מָה לוֹמַר וְכַנִּרְאֶה גַּם לוֹ לֹא. הוּא עִישֵּׁן וְעִישֵּׁן עַד שֶׁהַחֶדֶר הִתְמַלֵּא כּוּלּוֹ בְּעָשָׁן. כַּעֲבוֹר שָׁעָה שֶׁל בְּהִיָּיה וִישִׁיבָה עַל הַכּוּרְסָה הִתְיָיאַשְׁתִּי וְעָבַרְתִּי לִשְׁכַּב עַל הַמִּיטָּה לְצִדּוֹ.

All Okay? Yes, all Okay.

לֹא יָכוֹלְתִּי לִסְבּוֹל אֶת הַשְּׁתִיקָה יוֹתֵר וְגַם אֶת אִי הַתְּזוּזָה בַּמִּיטָּה, פִּתְאוֹם נִכְנַס בִּי הָאוֹמֶץ וְשָׁאַלְתִּי אוֹתוֹ אֵיךְ הַבֵּן שֶׁלּוֹ מֵת. מִיֵּיקִי הִסְתּוֹבֵב אֵלַיי, הַכֶּרֶס שֶׁלּוֹ הִתְגַּלְגְּלָה בְּאִיטִּיּוּת לְכִיוּוּנִי.
"תְּאוּנַת דְּרָכִים. הוּא הָיָה בֶּן שְׁבַע עֶשְׂרֵה וְהוּא נָהַג שִׁיכּוֹר עִם חֶבְרָה שֶׁלּוֹ, טֶיְילוֹר. הַמְּכוֹנִית שֶׁלָּהֶם הִתְהַפְּכָה עַל כְּבִישׁ מִסְפַּר 5. הִיא שָׂרְדָה אֲבָל הָלְכוּ לָהּ הָרַגְלַיִים, הִיא בְּכִיסֵּא גַּלְגַּלִּים הַיּוֹם. לִפְעָמִים אֲנִי מְתַקְשֵׁר אֵלֶיהָ אֲבָל אֲנִי שׁוֹמֵעַ בַּקּוֹל שֶׁלָּהּ שֶׁזֶּה לֹא מוֹצֵא חֵן בְּעֵינֶיהָ. הָיָה לָהּ שֵׂיעָר בְּלוֹנְדִּינִי אָרוֹךְ, עֵינַיִים כְּחוּלּוֹת, פַּרְצוּף שֶׁל מַלְאָךְ אָמֵרִיקָאִי, אַתְּ יוֹדַעַת. תָּמִיד הָיְיתָה לוֹבֶשֶׁת מְעִילִים צְבָאִיִּים. לִינְדָּה וַאֲנִי אָהַבְנוּ אוֹתָהּ מְאוֹד, הֵם הָיוּ שׁוֹרְצִים אֶצְלֵנוּ בַּבַּיִת כָּל הַזְּמַן. וְאָז גּ'וֹאֵל הִשְׂתַּכֵּר עֶרֶב אֶחָד וְזֶהוּ."
מִיֵּיקִי הִסְתּוֹבֵב לַצַּד הַשֵּׁנִי וְהִתְכַּוֵּוץ כְּמוֹ עוֹבֵר. פִּתְאוֹם הַגּוּף שֶׁלּוֹ נִהְיֶה כָּבֵד עַל הַמִּיטָּה, כְּמוֹ אֶבֶן שְׁנֵי טוֹן הוּא שָׁכַב שָׁם. אֲנִי פָּחַדְתִּי שֶׁהוּא יִשְׁקַע מַטֵּה דֶּרֶךְ הַמִּזְרוֹן וְהַגּוּף שֶׁלּוֹ יִתְקַע בְּמוֹטוֹת הָעֵץ וְלֹא יִהְיֶה לִי אֵיךְ לְחַלֵּץ אוֹתוֹ. אֲנִי חוֹשֶׁבֶת שֶׁשָּׁמַעְתִּי אוֹתוֹ בּוֹכֶה אֲבָל אוּלַי הוּא סְתָם נֶחֱנָק מֵרוֹב הַסִּיגַרְיוֹת. בִּזְהִירוּת הִנַּחְתִּי אֶת הָרֹאשׁ שֶׁלִּי עַל הַכָּתֵף שֶׁלּוֹ וְהִבְטַחְתִּי לוֹ שֶׁלֹּא אֲסַפֵּר לְאַף אֶחָד.

* * *

3. 
בַּהַתְחָלָה לֹא הָיִינוּ מוּדָעִים לְכָךְ שֶׁאֲנַחְנוּ עֲנִיִּים, אֲבָל מֵאָז שֶׁהִגַּעְנוּ לְאָמֵרִיקָה נִהְיֵינוּ עֲנִיִּים. לֹא שֶׁבְּתֵל אָבִיב הָיִינוּ עֲשִׁירִים, אֲבָל פֹּה נִשְׂרַף לָנוּ הַכֶּסֶף צִ'יק צֵ'ק. מֵהָאָרֶץ הֵבֵאנוּ אִיתָּנוּ עֲשֶׂרֶת אֲלָפִים דּוֹלָר בִּשְׁטָרוֹת שֶׁל מֵאָה וְקַשָּׁרֵנוּ בַּפָּאוּץ' מִתַּחַת לְסַרְעֶפֶת. זֶה הָיָה כֶּסֶף הַהֲגִירָה שֶׁלָּנוּ, תִּיכְנְנוּ לִקְנוֹת אוֹטוֹ, לְשַׁלֵּם שְׂכַר דִּירָה, הוֹצָאוֹת בְּסִיסִיּוֹת. בְּפוֹעַל מָה שֶׁקָּרָה הוּא שֶׁהוֹשַׁטְנוּ יָד לַכִּיס שֶׁבְּסַרְעֶפֶת מִידֵּי יוֹם בְּיוֹמוֹ.
הֶעֱבַרְנוּ שָׁבוּעוֹת בְּמוֹטֵלִים וּבְדַיְּינָרִים עַד שֶׁהִתְאַרְגְּנוּ עַל הַחַיִּים הַחֲדָשִׁים שֶׁלָּנוּ. כְּבָר הָיִינוּ מוּתָּשִׁים מִלֵּילוֹת עַל מִזְרוֹנִים שׁוֹקְעִים, מֵהַמִּקְלָחוֹת עִם הָעוֹבֶשׁ וְהָאוֹכֶל לְלֹא עֵרֶךְ תְּזוּנָתִי. אֲנִי הָיִיתִי נִתְקֶפֶת פִּרְצֵי בְּכִי, חָשַׁבְתִּי שֶׁלְּעוֹלָם לֹא נִסְתַּדֵּר. אֲבָל גִּרְשִׁי לֹא אִיבֵּד אֶת זֶה, נִיכָּר כִּי הַטַּלְטֵלוֹת וְהַמּוֹטֵלִים לֹא הִשְׁפִּיעוּ עָלָיו. הוּא אָמַר שֶׁנִּסְתַּדֵּר וְגַם אִם לֹא, כִּישָּׁלוֹן הוּא תָּמִיד אֶפְשָׁרוּת.
"אֲנַחְנוּ תָּמִיד יְכוֹלִים לַחֲזוֹר לְתֵל אָבִיב," אָמַר בְּכָל פַּעַם כְּשֶׁנּוֹאַשְׁתִּי.
"לְעוֹלָם לֹא נַחֲזוֹר לְתֵל אָבִיב!" צָעַקְתִּי וְהִתְחַלְתִּי לָרִיב אִיתּוֹ.
אֲבָל גִּרְשִׁי לֹא הִסְכִּים לָרִיב, הוּא נָסוֹג לְתוֹךְ עַצְמוֹ וְהִתְעַלֵּם מִמֶּנִּי, הִמְשִׁיךְ לִנְהוֹג בְּרוֹגַע אוֹ לְצַפּוֹת בַּטֵּלֵוִויזְיָה. מַהֵר מְאוֹד הוֹשַׁטְתִּי אֵלָיו יָד, וְהִתְנַשַּׁקְנוּ וְהִשְׁלַמְנוּ וְהָיִינוּ שׁוּב שְׂמֵחִים כְּמוֹ דְּגֵי זָהָב בְּלִי זִיכָּרוֹן.
אַחֲרֵי שֶׁקָּנִינוּ אֶת הֲמַאזְדָּה 6 הַמְּשִׂימָה הַבָּאָה הָיְיתָה מְצִיאַת בֵּית. הַדִּירָה שֶׁרָאִינוּ בִּרְחוֹב פִינְץ' הָיְיתָה יָפָה כְּמוֹ בֵּית חֲלוֹמוֹת, עִם רִצְפַּת עֵץ וְחַלּוֹנוֹת מִכָּל כִּיוּוּן. שְׁנֵינוּ הִתְאַהַבְנוּ בָּהּ מִיָּד. וְגַם, מֵרוֹב שֶׁרָצִינוּ לִגְמוֹר עִם הַמּוּטָּלִים הֶחְלַטְנוּ לִשְׂכּוֹר מַעֲבָר לִיכוֹלְתֵּנוּ. לֹא הִתְמַקַּחְנוּ וְלֹא כְּלוּם.
"כֵּן, נִיקַּח אֶת הַדִּירָה," הוֹדַעְנוּ לְסוֹכֶנֶת הַנַּדְלָ"ן.
יָכוֹל לִהְיוֹת שֶׁטָּעִינוּ בַּחִישּׁוּב אוֹ שֶׁפָּשׁוּט הָיִינוּ מְסוּחְרָרִים מִקִּסְמוֹ שֶׁל הַנֶּכֶס, אֲבָל בְּדִיעֲבַד אֵין סָפֵק שֶׁזֶּה מָה שֶׁגָּמַר אוֹתָנוּ. תִּשְׁעִים אָחוּז מֵהַמַּשְׂכּוֹרֶת הָלַךְ לִשְׂכַר דִּירָה וְאֶת הַשְּׁאָר תִּיכְנְנוּ לְהַשְׁקִיעַ בְּאוֹכֶל וּבְדֶלֶק. אֶת הַבַּיִת רִיהַטְנוּ כִּמְעַט בְּחִינָּם בַּדְּבָרִים שֶׁמָּצָאנוּ בָּרְחוֹב אוֹ קָנִינוּ בְּזוֹל בִּמְכִירוֹת מִזְדַּמְּנוֹת. כָּל דּוֹלָר שֶׁהוֹצֵאנוּ יָצָא בַּמַּאֲבָק. מִצַּד אֶחָד, הוּא הִתְעַקֵּשׁ עַל לִשְׁמוֹר עַל מְקוֹמוֹ בְּתַחְתִּית הַכִּיס וּמִצַּד שֵׁנִי אֶצְבְּעוֹתֵינוּ הַדְּבִיקוֹת הִתְאַמְּצוּ לַעֲקוֹר אוֹתוֹ מִשָּׁם וּלְהַעֲבִירוֹ לַבְּעָלִים הַבָּאִים.
הִפְסַקְנוּ לֶאֱכוֹל בַּחוּץ, שׁוּם קַפּוּצִ'ינוֹ לֹא בָּא אֶל פִּינוּ. אֶת הַקְּנִיּוֹת עָשִׂינוּ בְּסוּפֶּרְמַרְקֶט מַקְסִיקָנִי בִּדְרוֹם הָעִיר  שֶׁהָיִינוּ נוֹסְעִים אֵלָיו אַרְבָּעִים דַּקּוֹת. מָכְרוּ שָׁם כַּמּוּיוֹת אַדִּירוֹת שֶׁל אוֹכֶל בִּמְחִירִים מִשְׁתַּלְּמִים. זֶה הָיָה גֵּיהִינּוֹם עֲנָק שֶׁל כַּנְפֵי עוֹף בַּאֲרִיזוֹת שֶׁל מֵאָה וּמָיוֹנֵז בִּדְלָיִים. בַּכְּנִיסָה לָקַחְנוּ עֲגָלָה וְצַעֲדֵנוּ יָד בְּיָד בֵּין הַמַּעֲבָרִים. הָיִינוּ מְסוּחְרָרִים, הָיָה שָׁם מִכָּל טוֹב הַיִּיבּוּא שֶׁל הַיַּבֶּשֶׁת הַגְּדוֹלָה, אֲבָל שׁוּם מוּצָר לֹא נִזְרַק לָעֲגָלָה שֶׁלָּנוּ לִפְנֵי שֶׁדָּנוּ בִּנְחִיצוּתוֹ הַמּוּחְלֶטֶת. קָנִינוּ נֵס קָפֶה בַּכַּד פְּלַסְטִיק וְשַׂקִּית שֶׁל תִּשְׁעָה קִילוֹ אוֹרֶז. לְיַד הַיְּרָקוֹת הִתְנַשַּׁקְנוּ.
"כָּאן זֶה לֹא פָּרִיז," אָמַר לִי גִּרְשִׁי.
"יוֹתֵר טוֹב מִפָּרִיז," עָנִיתִי.
בַּקּוּפָּה שִׁילַּמְנוּ 92.80 דּוֹלָר וְיָצָאנוּ עִם שַׂקִּיּוֹת מְפוּצָּצוֹת וְעֵינַיִים נוֹצְצוֹת. תִּיכְנְנוּ לֶאֱכוֹל הַכֹּל בְּיַחַד, תִּיכְנְנוּ לְשָׁבוּעַ.
"זֶה הַדֶּבֶק שֶׁלָּנוּ," אָמַר גִּרְשִׁי וְהִצְבִּיעַ עַל שַׂקִּית הָאוֹרֶז הָעֲנָקִית.
הַלִּימּוּדִים כְּבָר הִתְחִילוּ וַאֲנִי בִּילִּיתִי אֶת רוֹב יְמֵי בָּאוּנִיבֶרְסִיטָה. גֵּרְשֵׁי עֲדַיִין לֹא מָצָא עֲבוֹדָה וּבֵינְתַיִים הוּא גַּם לֹא חִיפֵּשׂ, אֵלּוּ הָיוּ חוֹדְשֵׁי הַחוֹפֶשׁ שֶׁלּוֹ. אֶת הַיָּמִים בִּילָּה בְּאִיטִּיּוּת, הַשֶּׁמֶשׁ יָקְדָה עַכְשָׁיו פָּחוֹת וְהוּא הִסְתּוֹבֵב לוֹ עִם סֵפֶר מִתַּחַת לִזְרוֹעַ, כּוֹס נֵס קָפֶה בְּהֶישֵּׂג יָד. כָּל יוֹם הוּא בִּישֵּׁל לָנוּ אֲרוּחַת עֶרֶב, מְנַצֵּל כָּל מוּצָר בָּאָרוֹן עַד תּוּמּוֹ הַמּוּחְלָט. לֹא יָצָאנוּ לְשׁוּם מָקוֹם, לֹא לַמִּסְעָדוֹת, לֹא לַבָּרִים, בַּקּוֹלְנוֹעַ לֹא הָיִינוּ אֲפִילּוּ פַּעַם אַחַת. הֶחְלַטְנוּ גַּם לְהַשְׁעוֹת לְעֵת עַתָּה אֶת הַחִיבּוּר לָאִינְטֶרְנֵט בְּבֵית. מִכֵּיוָון שֶׁהָיִינוּ חֲדָשִׁים בַּיַּבֶּשֶׁת עֲדַיִין לֹא הָיוּ לָנוּ חֲבֵרִים. הָיִינוּ רַק אֲנִי וְגָרְשִׁי, בְּלִי כֶּסֶף, בְּלִי אִינְטֶרְנֵט. יָצָאנוּ לַהֲלִיכוֹת אֲרוּכּוֹת, קָרָאנוּ סְפָרִים בַּמִּיטָּה, אַפֵּינוּ לְעַצְמֵנוּ עוּגוֹת. הַשִּׁיטוּטִים בְּסוּפֶּרְמַרְקֶט נַעֲשׂוּ הַבִּילּוּי הַלֵּילִי שֶׁלָּנוּ. בְּסוּפֶּרְמַרְקֶט שֶׁבְּמַעֲלֵה הָרְחוֹב שֶׁלָּנוּ, שֶׁהָיָה יָקָר מִידַּי לְמַעֲמָדֵנוּ הֶחָדָשׁ, הָיְיתָה עֶמְדַּת מְצִיאוּת. הָיוּ שָׁם כָּל מִינֵי מוּצָרִים שֶׁאֲרִיזָתָם נִפְגְּמָה; קוּפְסָאוֹת שִׁימּוּרִים עֲקוּמּוֹת, אֲרִיזוֹת קֶמַח שֶׁנִּקְרְעוּ. אֲנַחְנוּ פִּשְׁפַּשְׁנוּ שָׁם מִיְּדֵי עֶרֶב וְהַמְּצִיאוּת נָפְלוּ לְחֵיקֵנוּ אַחַת אַחֲרֵי הַשְּׁנִיָּיה; יַיִן לָבָן, שׁוֹקוֹלָד קוֹקוּס, שִׁישִּׁיַּית בִּירוֹת וּפוּדִינְג וָנִיל. כָּל עֶרֶב הָיִינוּ חוֹזְרִים הַבַּיְתָה עִם מְצִיאָה אַחֶרֶת, עוֹרְכִים אֲרוּחוֹת שְׁחִיתוּת בְּכַמָּה סֵנָט.
אֲבָל בַּיּוֹם שֶׁבּוֹ הִצְטוֹפַפְנוּ יַחַד עַל הַסַּפָּה, בָּדַקְנוּ אֶת חֶשְׁבּוֹן הַבַּנְק שֶׁלָּנוּ וְרָאִינוּ שֶׁנִּשְׁאֲרוּ לָנוּ רַק 380 דּוֹלָר — הֵבַנּוּ שֶׁאֲנַחְנוּ בֶּאֱמֶת גְּמוּרִים, מָה שֶׁקּוֹרְאִים Totally broke.
נִכְנַסְתִּי לִמְצוּקָה אֲמִיתִּית, פָּחַדְתִּי שֶׁחַיֵּי הַקּוֹדְמִים נִגְמְרוּ, שֶׁלְּעוֹלָם לֹא אַסְעַד בְּמִסְעָדָה יוֹתֵר, שֶׁלֹּא אֶלְבַּשׁ בְּגָדִים יָפִים, שֶׁכָּל הַזְּמַן אֶחֱשׁוֹב רַק עַל כֶּסֶף, עַל אֲגוֹרוֹת. גֵּרְשֵׁי הָיָה מָתוּן בִּתְגוּבָתוֹ, הוּא כָּל הַזְּמַן הִזְכִּיר לִי שֶׁאֵיךְ שֶׁלֹּא נִסְתַּכֵּל עַל זֶה, לְמַעֲשֶׂה אֲנַחְנוּ עֲשִׁירִים. זֶה רַק הַכֶּסֶף הַנָּזִיל שֶׁלֹּא נוֹזֵל עַכְשָׁיו. אֲבָל הַגּוּף וְהַמּוֹחַ שֶׁלִּי נִכְנְסוּ לְמַצָּב הִישָּׂרְדוּת וְלֹא יָכוֹלְתִּי לִשְׁלוֹט בָּזֶה. קִינֵּאתִי בְּגַרְשֵׁי עַל קוֹר הָרוּחַ שֶׁלּוֹ, עַל נוֹכְחוּתוֹ הַבְּטוּחָה בָּעוֹלָם, הוּא הָיָה הַשּׂוֹרֵד הָאֲמִיתִּי פֹּה. שׁוּם דָּבָר לֹא אִייֵּם עָלָיו, לֹא אֲסוֹנוֹת טֶבַע וְלֹא מַשְׁבְּרִים כַּלְכָּלִיִּים.
"תִּזְרְמִי, תִּסְמְכִי עַל גֵּרְשׁוֹן," אָמַרְתִּי לְעַצְמִי כְּמוֹ מַנְטְרָה. נִצְמַדְתִּי אֵלָיו וְנִיסִּיתִי לְהִידָּבֵק בַּשַּׁלְוָוה שֶׁלּוֹ אֲבָל הַפַּחַד לֹא הִפְסִיק לְבַעְבֵּעַ לִי בָּעוֹרְקִים. פִּתְאוֹם רָצִיתִי לִשְׂרוֹף שְׁטָרוֹת, לִקְנוֹת מִגַּפַּיי עוֹר, לִשְׁתּוֹת
לְאִטָּהּ מוֹקָה וּלְבָלוּס גְּבִינַת גְּרוּיֶיר. כַּעֲבוֹר זְמַן מָה גַּם בְּגַרְשֵׁי דָּבְקָה מִין אִי-נוֹחוּת, הוּא כְּבָר לֹא קָרָא בַּהֲנָאָה וְהִסְתּוֹבֵב בְּמַעְגָּלִים בְּבֵית, מְקַרְצֵף אֶת הַכִּירַיִים בַּמִּטְבָּח.
"מָה קָרָה לִי?" שָׁאַלְתִּי אֶת גִּרְשִׁי עִם דְּמָעוֹת בָּעֵינַיִים. "אֲנִי חוֹשֶׁבֶת רַק עַל כֶּסֶף, אֲנִי רַק רוֹצֶה לִקְנוֹת דְּבָרִים וְעוֹד דְּבָרִים. בַּחַיִּים לֹא רָצִיתִי לִקְנוֹת כָּכָה," הִתְוַודֵּיתִי, קִיוִּויתִי שֶׁלֹּא יִשְׁפּוֹט אוֹתִי.
"זֶה רַק כִּי אֵין לָנוּ עַכְשָׁיו. זֶה הַפְּרִי הָאָסוּר, אַתְּ לֹא בֶּאֱמֶת רוֹצֶה אֶת הַדְּבָרִים הָאֵלּוּ, זֹאת אַשְׁלָיָה," הוּא אָמַר.
"אֲנִי יוֹדַעַת. אֲבָל הָאַשְׁלָיָה כָּל כָּךְ חֲזָקָה שֶׁאֲנִי מַאֲמִינָה לָהּ."
"בּוֹאִי נִרְאֶה אִם יֵשׁ חָדָשׁ בְּעֶמְדַּת הַמְּצִיאוּת," הוּא אָמַר וְחִייֵּךְ.
"לֹא, לֹא בָּא לִי. תֵּלֵךְ אַתָּה," אָמַרְתִּי.
נִכְנַסְתִּי מוּקְדָּם לַמִּיטָּה בְּפִיגָ'מָה וְדִכְדּוּךְ, גִּרְשִׁי הָלַךְ לַסּוּפֶּרְמַרְקֶט לְקוֹשֵׁשׁ לוֹ מְעַט מַמְתַּקֵּי עֶרֶב. הוּא חָזַר עִם הַשַּׂקִּיּוֹת וַאֲנִי בִּיקַּשְׁתִּי שֶׁיִּרְאֶה לִי אֶת הַשָּׁלָל; הָיָה שָׁם בַּקְבּוּק יַיִן אָדוֹם וְאָבוֹקָדוֹ. אַחַר כָּךְ הוּא שָׁלַף מֵהָאַרְנָק שְׁלוֹשָׁה שְׁטָרוֹת שֶׁל חֲמִישָּׁה דּוֹלָר.
"מָה זֶה?" שָׁאַלְתִּי.
"זָכִיתִי בָּזֶה," הוּא אָמַר. "קָנִיתִי בְּדוֹלָר כַּרְטִיס גֵּירוּד וְזָכִיתִי בַּחֲמֵשׁ-עֶשְׂרֵה דּוֹלָר!" הוּא נָתַן לִי אֶת הַשְּׁטָרוֹת בְּאִישׁוֹנִים בּוֹהֲקִים.
הִסְתַּכַּלְתִּי עַל הַשְּׁטָרוֹת הַיָּפִים שֶׁעַל הַשִּׁידָּה, רָצִיתִי לִשְׁמוֹר אוֹתָם לְנַצֵּחַ בַּיּוֹמָן שֶׁלִּי כְּמוֹ עָלִים מְיוּבָּשִׁים.
חֲצִי מֵהַסֵּמֶסְטֵר כְּבָר עָבַר וְהַיָּמִים שֶׁבִּילִּיתִי בָּעֲבוֹדָה בַּסְּטוּדְיוֹ הָלְכוּ הִתְאָרְכוּ. הָיוּ יָמִים שֶׁלֹּא אָכַלְתִּי כְּלוּם, רַק תַּפּוּחַ אוֹ קְלֵמֶנְטִינָה שֶׁגַּרְשִׁי זָרַק לִי לַתִּיק, אוֹ פִּיצָה שֶׁחִילְּקוּ בְּחִינָּם בַּקַּמְפּוּס. עֶרֶב אֶחָד חָזַרְתִּי הַבַּיְתָה מוּרְעֶבֶת לַחֲלוּטִין, גִּרְשִׁי אָמַר שֶׁגַּם הוּא רָעָב נוֹרָא. הָלַכְתִּי לַמִּטְבָּח לְחַפֵּשׂ שְׁאֵרִיּוֹת לַאֲרוּחַת עֶרֶב. כְּשֶׁחָזַרְתִּי עִם שְׁתֵּי בֵּיצִים מְטוּגָּנוֹת וְעַגְבָנִיָּה מָצָאתִי אֶת גַּרְשֵׁי בַּסָּלוֹן, מַחְשֵׁב כָּל מִינֵי חִישּׁוּבִים בַּטֵּלֵפוֹן שֶׁלּוֹ. גַּם מֵהַזָּוִוית הַזֹּאת הוּא הָיָה אַחַד הָאֲנָשִׁים הֲכִי יָפִים שֶׁאֵי פַּעַם פָּגַשְׁתִּי.
"הָלַכְתִּי לַסּוּפֶּרְמַרְקֶט בַּבּוֹקֶר, פֹּה לְמַעְלָה. שָׁאַלְתִּי אוֹתָם לְגַבֵּי עֲבוֹדָה. מִילֵּאתִי טוֹפֶס מוּעֲמָדוּת לְמִשְׂרַת סַדְּרָן סְחוֹרָה," הוּא אָמַר וַאֲנִי חִיבַּקְתִּי אוֹתוֹ חִיבּוּק שׁוֹבֵר צְלָעוֹת.
גֵּרְשֵׁי הִתְחִיל לַעֲבוֹד בְּסוּפֶּרְמַרְקֶט כַּעֲבוֹר יוֹמַיִים. הוּא עָבַר הִתְלַמְּדוּת מְהִירָה, נָתְנוּ לוֹ סִינָּר אָדוֹם וְתָג עִם הַשֵּׁם שֶׁלּוֹ- GERSHON. הוּא עָבַד בְּמִשְׁמְרוֹת עֶרֶב שֶׁהִתְחִילוּ בְּשֵׁשׁ וְנִגְמְרוּ בַּחֲצוֹת. הָיִיתִי בָּאָה לְבַקֵּר אוֹתוֹ מִיְּדֵי עֶרֶב, מִתְחַזֶּה לַלָּקוֹחָה עִם עֲגָלָה בִּזְמַן שֶׁהוּא סִידֵּר בַּקְבּוּקֵי יַיִן עַל הַמַּדָּפִים, אוֹ מַעֲדַנֵּי חָלָב בַּמְּקָרֵר. הָיְיתָה לוֹ הַפְסָקָה שֶׁל חֲצִי שָׁעָה שֶׁבָּהּ הוּא קִיבֵּל קָפֶה בְּחִינָּם. הוּא הָיָה לוֹקֵחַ כּוֹס גַּם בִּשְׁבִילִי וְהָיִינוּ יוֹשְׁבִים עַל סַפְסָל בָּרְחוֹב, אוֹכְלִים כְּרִיכִים שֶׁהֵכַנְתִּי וּמְדַבְּרִים עַל טֶכְנִיקוֹת סִידּוּר מוּצָרִים שֶׁהוּא הִתְנַסָּה בָּהֶן.
הַשָּׂכָר לְשָׁעָה הָיָה 12.02 דּוֹלָר וַאֲנַחְנוּ עָסַקְנוּ בְּחִישּׁוּבִים אֵינְסוֹפִיִּים שֶׁל הַמַּשְׂכּוֹרֶת שֶׁיְּקַבֵּל בְּסוֹף הַחוֹדֶשׁ. הַמִּסְפָּר הַסּוֹפִי שֶׁהִגַּעְנוּ אֵלָיו הָיָה  1,370.28 דּוֹלָר וְהַחֶזְיוֹנוֹת עַל הַצֵּ'ק לֹא הִפְסִיקוּ לְהַצִּית אֶת דִּמְיוֹנֵנוּ. עִם הַכֶּסֶף שֶׁנְּקַבֵּל תִּיכְנְנוּ לֹא לִקְנוֹת כְּלוּם, נַמְשִׁיךְ לִחְיוֹת כָּכָה עַל הַסֵּנָט עַד שֶׁחֶשְׁבּוֹן הַבַּנְק שֶׁלָּנוּ יִתְפּוֹצֵץ, צָחַקְנוּ. גֵּרְשֵׁי חָזַר לְמִשְׁמֶרֶת וַאֲנִי חָזַרְתִּי הַבַּיְתָה.
בְּאֶחָד הָעַרְבִים, כְּשֶׁקָּרָאתִי סֵפֶר בַּמִּיטָּה, הוּא סִימֵּס לִי לָבוֹא לְסוּפֶּרְמַרְקֶט עִם שַׂקִּית הַבַּד הָרַב-פַּעֲמִית וְלִפְגּוֹשׁ אוֹתוֹ לְמַטָּה בַּחַנְיוֹן. מָצָאתִי אוֹתוֹ עוֹמֵד שָׁם לְצַד עֲגָלָה מְלֵאָה בַּקַּרְטוֹנִים.
"בּוֹאִי, תִּלְוִוי אוֹתִי לַפַּח." הוּא תָּפַס לִי אֶת הַיָּד.
עָמַדְתִּי שָׁם לְצִדּוֹ בִּזְמַן שֶׁהוּא הוֹצִיא מֵהַקַּרְטוֹנִים בְּלוֹקִים שֶׁל גְּבִינָה צְהוּבָּה. "זֶה פָּג תּוֹקֶף מָחָר. הֵם אָמְרוּ לִי לִזְרוֹק אֶת זֶה לַזֶּבֶל. זֹאת גְּבִינַת פְּרוֹבוֹלוֹן," הוּא אָמַר.
"לָמָּה הֵם זוֹרְקִים אֶת זֶה?" שָׁאַלְתִּי.
"הֵחֵל מִמָּחָר אָסוּר לָהֶם לִמְכּוֹר אֶת זֶה. אָז אֲנִי זוֹרֵק אֶת זֶה לַזֶּבֶל וְאֶת תִּיקְּחִי אֶחָד?" הוּא הִסְתַּכֵּל עָלַיי בְּעֵינַיִים גְּדוֹלוֹת, מְוַודֵּא שֶׁיֵּשׁ לוֹ שׁוּתָּפָהּ לַמְּשִׂימָה.
"אֲנִי יְכוֹלָה לָקַחַת גַּם שְׁנַיִים. אֶפְשָׁר לְהָכִין קִישׁ," הִצַּעְתִּי. גֵּרְשֵׁי חִייֵּךְ וְהִמְשִׁיךְ בַּעֲבוֹדָתוֹ. שַׂמְתִּי שְׁנֵי בְּלוֹקִים שֶׁל פְּרוֹבוֹלוֹן בְּשַׂקִּית הָרַב-פַּעֲמִית וְיָצָאתִי מֵהַחַנְיוֹן בִּצְעָדִים אִיטִּיִּים.
חָזַרְתִּי הַבַּיְתָה וּמִיָּד הִתְחַלְתִּי עִם הִקִּישׁ. כְּשֶׁגֵּרְשֵׁי חָזַר בַּחֲצוֹת זָלַלְנוּ אוֹתוֹ כְּמוֹ מְשׁוּגָּעִים.
"מָה עוֹד אַתֶּם זוֹרְקִים שָׁם?" שָׁאַלְתִּי.
"כָּל מִינֵי דְּבָרִים שֶׁפָּג לָהֶם הַתּוֹקֵף. רָאִיתִי שָׁם עוּגִיּוֹת שׁוֹקוֹלָד צִ'יפְּס, פַּעַם זָרְקוּ גַּם כִּרְעָיִים שֶׁל עוֹף. זֶה דְּבָרִים טוֹבִים, טָרִיִּים. הַתַּאֲרִיךְ שֶׁל הַתּוֹקֶף לֹא מְדוּיָּק, זֶה תַּאֲרִיךְ בִּיטָּחוֹן. אֶפְשָׁר לֶאֱכוֹל אֶת הַדְּבָרִים הָאֵלּוּ עוֹד שָׁבוּעוֹת אַחֲרֵי," הוּא אָמַר.
"כֵּן?" צִימְצַמְתִּי עֵינַיִים.
"בֶּטַח, הֵם רַק לֹא רוֹצִים לָקַחַת סִיכּוּן. הַגְּבִינָה שֶׁהֵבֵאנוּ? נֹאכַל אוֹתָהּ גַּם שָׁבוּעַ הַבָּא. אַתְּ תִּרְאִי, אֲנִי אָכִין לִזְנֶיהָ, לֹא יִקְרֶה לָנוּ כְּלוּם," הוּא חִייֵּךְ וְהִמְשִׁיךְ לִטְרוֹף מֵהַקִּישׁ.
סָמַכְתִּי עָלָיו, כִּי בְּכָל זֹאת הוּא הָיָה בִּיּוֹלוֹג וְהֵבִין דָּבָר אוֹ שְׁנַיִים בְּחַיְידַּקִּים. בַּיָּמִים הַבָּאִים הִפְסַקְתִּי לָבוֹא לְבַקֵּר אֶת גַּרְשִׁי בִּזְמַן שֶׁסִּידֵּר מוּצָרִים. הָיִינוּ נִפְגָּשִׁים לְיַד הַזֶּבֶל, אֲנִי עִם הַשַּׂקִּית הָרַב-פַּעֲמִית וְהוּא עִם עֲגָלָה מְלֵאָה בְּמוּצָרִים שֶׁפָּג תּוֹקְפָם. נַקְנִיקֵי סָלָמִי, עוֹפוֹת, גְּבִינוֹת, בָּנָנוֹת שֶׁהִשְׁחִירוּ, בָּטָטוֹת רַכּוֹת, מָה לֹא הָיָה שָׁם. הָיִיתִי מַעֲמִיסָה וְחוֹזֶרֶת הַבַּיְתָה לְבַשֵּׁל, אֲרוּחוֹת הָעֶרֶב נֶהֶפְכוּ לַאֲרוּחוֹת חֲצוֹת עֲתִירוֹת שׁוּמָּן.
בְּאֶחָד הָעַרְבִים גִּרְשִׁי עָמַד לִזְרוֹק מַגָּשִׁים שֶׁל בָּצֵק לְלֶחֶם, הוּא סִימְס לִשְׁאוֹל אִם אֲנִי מְעוּנְיֶינֶת. הִדְלַקְתִּי אֶת הַתַּנּוּר וְרַצְתִּי לַסּוּפֶּרְמַרְקֶט בְּתוֹךְ שָׁלוֹשׁ דַּקּוֹת. תָּמִיד חָלַמְתִּי לֶאֱפוֹת לֶחֶם בְּבֵית. כְּשֶׁחָזַרְתִּי הַבַּיְתָה גִּילִּיתִי שֶׁנִּגְמְרוּ לָנוּ הַבֵּיצִים, וַאֲנִי רָצִיתִי שֶׁהַלֶּחֶם יִהְיֶה מַבְרִיק וְנוֹצֵץ אָז חָזַרְתִּי לְסוּפֶּרְמַרְקֶט, הַפַּעַם כְּדַאי לִקְנוֹת חֲבִילַת בֵּיצִים.
גֵּרְשֵׁי בְּדִיּוּק סִידֵּר קִרְטוֹנִי חָלָב, הוּא לִיוּוֹה אוֹתִי לְמַדַּף הַבֵּיצִים, כִּי רָצָה לְהַפְשִׁיר קְצָת מֵהַשָּׁהוּת לְצַד הַמְּקָרְרִים.
"שִׂימִי בְּשַׂקִּית הָרַב-פַּעֲמִית," הוּא אָמַר לִי כְּשֶׁהֵרַמְתִּי אֶת הַבֵּיצִים.
"מָה, לָשִׂים?" שָׁאַלְתִּי.
הוּא הִנְהֵן בְּבִיטָּחוֹן.
"אֲנִי אֲלַוֶּוה אוֹתְךָ לַיְּצִיאָה," אָמַר וְיִישֵּׁר כַּמָּה קַרְטוֹנִים שֶׁיָּצְאוּ מֵהַשּׁוּרָה.
"אָז רֶגַע, אֲנִי רוֹצֶה גַּם שׂוּמְשׂוּם. וְשֶׁמֶן זַיִת," אָמַרְתִּי וְהֶחֱלַפְתִּי לְקַרְטוֹן שֶׁל בֵּיצִים אוֹרְגָּנִיּוֹת.
אִישׁוֹנֵי הַיַּהֲלוֹם שֶׁל גֵּרְשֵׁי הִתְרַחֲבוּ, הַגַּבּוֹת הוּרְמוּ. הָלַכְתִּי לְהָבִיא אֶת הַמּוּצָרִים. בַּפַּעַם הָרִאשׁוֹנָה עוֹד חָשַׁשְׁתִּי, הִסְתַּפַּקְתִּי בְּבֵיצִים אוֹרְגָּנִיּוֹת, שׂוּמְשׂוּם, שֶׁמֶן וְזֵיתִים שְׁחוֹרִים. בַּיְּצִיאָה דָּפַק לִי הַלֵּב אֲבָל גִּרְשִׁי לִיוּוֹה אוֹתִי וְנָתַן לִי נְשִׁיקָה כָּזֹאת לִפְנֵי שֶׁיָּצָאתִי שֶׁאַף אֶחָד לֹא חָשַׁד, אַף אֶחָד אֲפִילּוּ לֹא הִסְתַּכֵּל עָלַיי.
מֵאוֹתוֹ יוֹם הִפְסַקְתִּי לִפְגּוֹשׁ אֶת גִּרְשִׁי בַּחַנְיוֹן לְיַד הַזֶּבֶל, בִּמְקוֹם זֶה הָיִיתִי מַגִּיעָה לְבַקֵּר אוֹתוֹ לְיַד הַמַּדָּפִים בִּסְבִיבוֹת הַשָּׁעָה עֶשֶׂר. לֹא הָיוּ הַרְבֵּה לָקוֹחוֹת בַּשָּׁעָה הַזֹּאת וְעוֹבְדֵי הַמַּעֲדַנִּיָּיה וְהַמַּאֲפִיָּיה כְּבָר עָזְבוּ.
שַׂקִּית הַבַּד הִתְמַלְּאָה בְּמוּצָרִים הָאוֹרְגָּנִים הַיְּקָרִים בְּיוֹתֵר שֶׁיָּכוֹלְתִּי לִמְצוֹא. שֶׁמֶן שְׁקֵדִים, דּוּבְדְּבָנִי אַמְרֶנָּה, פֶּרְמִיגָ'אנוֹ רַאגְ'יָאנוּ, סַבּוֹן שֶׁל ד"ר בְּרוּנֶר, שׁוֹקוֹלָד לִינַדְט. פַּעַם אֲפִילּוּ הִכְנַסְתִּי מִבְרֶשֶׁת שִׁינַּיִים חַשְׁמַלִּית. אַף פַּעַם לֹא פּוֹצַצְתִּי אֶת הַשַּׂקִּית הָרַב-פַּעֲמִית, תָּמִיד בְּמִידָּה שֶׁיָּכְלָה לְהֵירָאוֹת כְּמוֹ תִּיק רָגִיל שֶׁל אִישָּׁה.
לִפְנֵי שֶׁגֵּרְשֵׁי הָיָה חוֹזֵר מֵהַמִּשְׁמֶרֶת הָיִיתִי מְסַדֶּרֶת אֶת הַמּוּצָרִים הַגְּנוּבִים עַל הַשּׁוּלְחָן וְהָיִינוּ מַחְשְׁבִים יַחַד אֶת הַמְּחִירִים. כַּמָּה צָחַקְנוּ, מֵרְצִיפָן שֶׁל לוּבֶּק 24.99 דּוֹלָר! שֶׁמֶן שְׁקֵדִים טָהוֹר, 23.33 דּוֹלָר! גְּבִינַת בָּרִי דֶּה מו 21.42 דּוֹלָר!
בַּיּוֹם שֶׁבּוֹ פִּיטְּרוּ אֶת גִּרְשִׁי הִגִּיעַ הַשָּׁלָל שֶׁלָּנוּ לִסְכוּם שֶׁל 1323.15 דּוֹלָר. הֵם הִסְכִּימוּ לֹא לָלֶכֶת לַמִּשְׁטָרָה, אֲבָל לֹא שִׁילְּמוּ לוֹ אֶת הַמַּשְׂכּוֹרֶת שֶׁל אוֹתוֹ חוֹדֶשׁ. קָשֶׁה לוֹמַר שֶׁהָיִינוּ עֲצוּבִים, לְדַעְתִּי אֲפִילּוּ לֹא פָּחַדְנוּ. הוּא הָלַךְ לְהַחֲזִיר אֶת הַסִּינָר הָאָדוֹם וְאֶת תָּג הַשֵּׁם שֶׁלּוֹ, אֲנִי חִיכִּיתִי לוֹ לְמַטָּה. הוּא אֲפִילּוּ חָזַר עִם שְׁתֵּי כּוֹסוֹת קָפֶה בִּשְׁבִילֵנוּ.
"מַזְכֶּרֶת לַפַּעַם הָאַחֲרוֹנָה," הוּא אָמַר.
צָעַדְנוּ חֲזָרָה הַבַּיְתָה, אוֹחֲזִים יָדַיִים, לוֹגְמִים מֵהַקָּפֶה הַחַם. לֹא דִּיבַּרְנוּ בְּאוֹתָהּ הֲלִיכָה, אֲבָל לֹא כִּי עָשִׂינוּ חֶשְׁבּוֹן נֶפֶשׁ אוֹ מַשֶּׁהוּ, יָרַד עָלֵינוּ שֶׁקֶט. בַּבַּיִת פָּתַחְנוּ אֶת כָּל אֲרוֹנוֹת הַמִּטְבָּח, הָיוּ שָׁם פּוֹלֵי קָפֶה מִסּוֹמְטְרָה, עֲדָשִׁים שְׁחוֹרוֹת וַאֲדוּמּוֹת, מִבְחָר רַב שֶׁל פַּסְטוֹת מְסוּלְסָלוֹת. בַּמְּקָרֵר נָחוּ לָהֶן מֵיטַב הַגְּבִינוֹת מִצָּרְפַת וּמִשְּׁוִויץ וְנַקְנִיקִים מֵאִיטַלְיָה. בַּפְרִיזֵר נִיצָּב הַסּוֹרְבֶּה שֶׁכָּל כָּךְ אָהַבְנוּ, הָיָה לָנוּ מַנְגּוֹ, פָּסִיפְלוֹרָה, וְלִימוֹן סִיצִילְיָאנִי. גַּם הָאָרוֹן שֶׁמִּתַּחַת לַכִּיּוֹר הָיָה מְפוֹצֵץ בְּחוֹמְרֵי נִיקּוּי טִבְעִיִּים לָאַמְבַּטְיָה, לַמִּטְבָּח, לְמֵירוּק רִצְפַּת הָעֵץ. הָיִינוּ מְאוּשָּׁרִים, הָיִינוּ עֲשִׁירִים.




https://www.shortstoryproject.com/he/story/%d7%a9%d7%9c%d7%95%d7%a9%d7%94-%d7%92%d7%91%d7%a8%d7%99%d7%9d-%d7%91%d7%90%d7%9e%d7%a8%d7%99%d7%a7%d7%94/
#אַהֲבָה#אוּרְבָּנִי#אָמֵרִיקָה#הוּמוֹרִיסְטִי#הִתְבַּגְּרוּת#מַסָּע#תֶּרְבּוֹתָאמֵרִיקָאִית