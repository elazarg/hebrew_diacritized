רָכַבְתִּי בְּאַדְמוֹת הַשְּׁפֵלָה, פְּרָסוֹת סוּסֵי שִׁילְּחוּ אָבָק יָבֵשׁ אֶל הָאֲוִויר. שֶׁמֶשׁ אֲדוּמָּה מוּדְלֶקֶת גָּחֲנָה עַל קַו הָאוֹפֶק כְּמוֹ עַיִן חֲבוּלָה, דּוֹלֶפֶת דְּמָעוֹת צְהוּבּוֹת וַאֲדוּמּוֹת וּמֵחוּשִׁים דְּמוּיֵי מוּגְלָה שֶׁל עַנְנוּת לְבָנָה. בְּמֶרְחַק קְבוּצַת גְּבָרִים תָּלְתָה אוֹסָמָה. עָצַרְתִּי אֶת סוּסֵי בְּפִסְגַּת הַגִּבְעָה וְהִבַּטְתִּי מַטָּה. הֵם הָיוּ עֲסוּקִים מִדַּי, שִׁיכּוֹרִים מִכּוֹחַ וּמֵרִיגּוּשׁ, מִכְּדֵי לְהַבְחִין בִּי.
אֵיזוֹ טָעוּת.
הֵם הָיוּ כְּשִׁבְעָה בְּמִסְפָּר. לְבוּשִׁים בִּבְגָדִים יְרוּקִּים קְרוּעִים, כְּמוֹ מַדִּים. הָאוֹסְמָהּ הָיָה בֵּינֵיהֶם. הֵם יָצְרוּ מַעְגָּל סְבִיבוֹ. אֶחָד מֵהֶם אָחַז בְּחֶבֶל. הוּא הִשְׁלִיךְ אֶת הַחֶבֶל לְעֵבֶר עָנָף. עֵץ צֶמַח שָׁם. הָעֵץ הַיָּחִיד בִּטְוָוח שֶׁל חֲמִישָּׁה קִילוֹמֶטְרִים. הַחֶבֶל נִתְפַּס בַּפַּעַם הַשְּׁנִיָּיה שֶׁהִשְׁלִיךְ אוֹתוֹ. הָאוֹסְמָהּ נֶאֱבָק בָּהֶם – פְּרָט צָעִיר, זָקֵן שָׁחוֹר מַבְרִיק, הָיָה כּוֹחַ בַּזְּרוֹעוֹת הַשְּׁרִירִיּוֹת הַלָּלוּ. הֵם הִכְרִיעוּ אוֹתוֹ לְבַסּוֹף. לִיפְּפוּ אֶת הַלּוּלָאָה סְבִיב צַוּוֹארוֹ. הֵם הָיוּ עֲסוּקִים מִכְּדֵי לְהִתְבּוֹנֵן מַעְלָה, וּבְכָל מִקְרֵה הַשֶּׁמֶשׁ הֲלָכָה וְשָׁקְעָה. לֹא יָכוֹלְתִּי לִשְׁמוֹעַ אוֹתָם. הָיִיתִי רָחוֹק מִדַּי. תָּהִיתִי עַל מָה דִּיבְּרוּ, וּבְאֵיזוֹ שָׂפָה. הֵם הָיוּ מוּזְנָחִים, זִקְנֵיהֶם צִימְּחוּ פֶּרֶא. דִּימִּיתִי לִי אֶת הַצַּחֲנָה שֶׁל גּוּפֵיהֶם הַלֹּא מְגוּלָּחִים. נִדְרַכְתִּי. הֵם קָשְׁרוּ אֶת הָאוֹסְמָהּ וּמָשְׁכוּ –
הַכַּוֶּונֶת שֶׁלִּי נִנְעֲלָה עַל הַמַּטָּרָה. שָׁאַפְתִּי עֲמוּקּוֹת וְנִשְׁפְּתֵי בְּאִיטִּיּוּת, הִתְרַכַּזְתִּי, הָאֶצְבַּע שֶׁלִּי הִתְהַדְּקָה עַל הַהֶדֶק, עַד שֶׁלָּחַצְתִּי אוֹתוֹ בְּלִוְויַית נְשִׁיפָה רַכָּה. הָרוֹבֶה יָרָה. צְלִיל הַיְּרִיָּיה רַעַם בְּאוֹזְנֵי. הַצְּלִיל נָע בִּמְהִירוּת, אֲבָל לֹא מַהֵר כְּמוֹ הַקָּלִיעַ.
הַקָּלִיעַ פָּגַע בַּחֶבֶל וְחָתַךְ אוֹתוֹ. הָאוֹסְמָהּ נָפַל לְאֶרֶץ. זֶה הָיָה נָחוּץ לִי חַי. הַגְּבָרִים הֵגִיבוּ כִּמְעַט בְּקוֹמִיּוֹת. הֵם הִבִּיטוּ סְבִיבָם בְּמַבָּטִים הֲלוּמִים מֵהַפְתָּעָה. עָלִיתִי עַל הַסּוּס בַּחֲזָרָה וְדָהַרְתִּי לְעֶבְרָם, אֶת הָרוֹבֶה הֶחֱזַקְתִּי בְּזָוִוית. לֹא מִיהַרְתִּי. לֹא הָיָה צוֹרֶךְ.
הֵם רָאוּ אוֹתִי מִתְקָרֵב. הֵם לֹא הָיוּ חֲמוּשִׁים בְּרוֹבִים, אַחֶרֶת הָיוּ מִשְׁתַּמְּשִׁים בָּהֶם. הֵם פָּשׁוּט עָמְדוּ שָׁם. שִׁבְעָה גְּבָרִים חֲסוֹנִים, עוֹיְנִים, עֲיֵיפִים, שֶׁרוּחַ הַקְּרָב נָטְשָׁה אוֹתָם לְפֶתַע. הֵם עָמְדוּ כִּמְעַט בְּלֹא תְּנוּעָה, הָאוֹסְמָהּ עַל הַקַּרְקַע בֵּינֵיהֶם, וְצָפוּ בִּי קָרַב אֲלֵיהֶם.
עָצַרְתִּי בְּסָמוּךְ אֲלֵיהֶם. הַגְּבָרִים הִבִּיטוּ בִּי. אִישׁ מֵהֶם לֹא זָע. אֶחָד מֵהֶם, הַקָּרוֹב בְּיוֹתֵר אֵלַי, סָקַר אוֹתִי מְהוּרְהָר דַּקָּה אֲרוּכָּה וְאָז יָרָק עַל הָאָרֶץ, חוּט אָרוֹךְ, מִיצֵי, פָּגַע רַטְבּוּבִי בָּאֲדָמָה.
"סְתַלְקוֹ," אָמַרְתִּי.
אִישׁ מֵהֶם לֹא נָע. הֶרְאִיתִי לָהֶם אֶת הָרוֹבֶה. בְּדֶרֶךְ כְּלָל זֶה הָיָה הַטִּיעוּן הַמְּנַצֵּחַ שֶׁלִּי. "מִצְטַעֵר, בַּחוּרִים," אָמַרְתִּי. "הוּא שֶׁלִּי."
הַהַבָּעוֹת עַל פְּנֵיהֶם הִשְׁתַּנּוּ. תַּרְעוֹמֶת. אַכְזָבָה. לֹא יָכוֹלְתִּי לִקְרוֹא אוֹתָן. הֵם הָיוּ פִּרְאִיִּים זְמַן כֹּה רַב. לֹא יָדַעְתִּי אִם הֵבִינוּ אֶת מִילּוֹתַיי. לֹא רָצִיתִי לַהֲרוֹג אוֹתָם. לֹא שִׁלְּמוּ לִי בִּשְׁבִיל זֶה.
"הוּא שֶׁלִּי," אָמַרְתִּי שׁוּב. הִדְגַּשְׁתִּי אֶת דְּבָרַיי בִּנְגִיעָה בְּקַת הָרוֹבֶה. בְּכָל זֹאת לֹא זָזוּ. הָאוֹסְמָהּ נֹחַ חֲסַר תְּנוּעָה עַל הַקַּרְקַע, אֲבָל הִבְחַנְתִּי שֶׁעֲדַיִין נָשַׁם.
הַגֶּבֶר הַסָּמוּךְ אֵלַי דִּיבֵּר. "אֶחָד," הוּא אָמַר. יָכוֹלְתִּי לִרְאוֹת שֶׁהַמִּילִּים עָלוּ לוֹ בְּמַאֲמָץ. "אִישׁ... אֶחָד." הוּא הִסְתַּכֵּל בַּחֲבֵרָיו, הוֹרָה בְּאֶצְבָּעוֹ, כְּאִילּוּ הָיָה עָלָיו לְנַסֵּחַ טִיעוּן קָשֶׁה. "שָׁב... שֶׁבַע," אָמַר. הָיְתָה גַּאֲוָוה בְּקוֹלוֹ. "שֶׁבַע אֲנָשִׁים," אָמַר.
הִנְהַנְתִּי. הִצַּגְתִּי לוֹ שׁוּב אֶת הָרוֹבֶה. "רוֹבֶה אֶחָד," אָמַרְתִּי. הִנְהַנְתִּי לְעֶבְרוֹ וּלְעֵבֶר חֲבֵרָיו. "שׁוּם רוֹבֶה," אָמַרְתִּי.
יָכוֹלְתִּי לִרְאוֹת אֶת הַמּוֹחוֹת שֶׁלָּהֶם פּוֹעֲלִים, עַד כְּדֵי כָּךְ הָיוּ אִיטִּיִּים. הֵם כְּמוֹ תִּקְשְׁרוּ בֵּינֵיהֶם בָּאֵלֶם.
"אוֹסָמָה... אֶחָד," הַגֶּבֶר דִּיבֵּר לְבַסּוֹף בְּשֵׁם הַקְּבוּצָה. הוּא הוֹרָה לְעֵבֶר נְקוּדָּה מְטוּשְׁטֶשֶׁת כָּלְשֶׁהִי בַּמִּזְרָח. "הַרְבֵּה... אוֹסָמָה," אָמַר בְּתִקְוָוה.
מָשַׁכְתִּי בִּכְתֵפַיי. שִׁילְּמוּ לִי רַק בִּשְׁבִיל הָאוֹסְמָהּ הַזֶּה. "שֶׁלִּי," אָמַרְתִּי בְּפַשְׁטוּת. כְּתֵפָיו שֶׁל הַגֶּבֶר נִשְׁמְטוּ. "הִנֵּה," אָמַרְתִּי. פָּתַחְתִּי אֶת תִּיק הָאוּכָּף. הֵם הֵרִימוּ אֶת עֵינֵיהֶם אֵלַי, אֲבָל לֹא נָעוּ. הוֹצֵאתִי חֲבִילָה. פָּתַחְתִּי אוֹתָהּ אַט אַט, הֶרְאִיתִי לָהֶם. חֲצִי כִּיכַּר לֶחֶם, גּוּשׁ גְּבִינָה צְהוּבָּה קָשֶׁה.
"אוֹכֶל," אָמַר הַגֶּבֶר הַקָּרוֹב בְּיוֹתֵר אֵלַי. הָאֲחֵרִים הֶחֱרוּ הֶחֱזִיקוּ אַחֲרָיו, הַמִּילָּה הַבּוֹדֶדֶת נָדְדָה בֵּינֵיהֶם מֵאֶחָד לַשֵּׁנִי בְּמַעְגָּל. "אוֹכֶל..." הַשֶּׁמֶשׁ שָׁקְעָה בִּמְהִירוּת. הָאוֹסְמָהּ הִתְנַשֵּׁם בַּשֶּׁקֶט עַל הָאָרֶץ.
סָגַרְתִּי אֶת הַחֲבִילָה וְזָרַקְתִּי אֲלֵיהֶם. הַגֶּבֶר הַקָּרוֹב אֵלַי תָּפַס אוֹתָהּ. "אוֹכֶל," הוּא אָמַר.
"לְכוּ," אָמַרְתִּי.
הוּא הִנְהֵן. הִנְהַנְתִּי גַּם. רָאשֵׁי נָטָה קַלּוֹת לְעֵבֶר הָאוֹסְמָהּ הַשָּׁכוּב. "שֶׁלִּי," אָמַרְתִּי.
"שֶׁלְּךָ," אָמַר הַגֶּבֶר הַקָּרוֹב אֵלַי. חִיכִּיתִי. הַגֶּבֶר מָשַׁךְ בִּכְתֵפָיו, אַחֵר יֶרֶק עַל הָאָרֶץ שׁוּב. אַחֵר הוּא וַאֲנָשָׁיו הִתְפַּזְּרוּ, נָסוֹגוּ מֵהָאוֹסְמָהּ הַשָּׁכוּב, הָלְכוּ לְאַט, לְעֵבֶר הַשֶּׁמֶשׁ הַשּׁוֹקַעַת. חִיכִּיתִי עַד שֶׁנֶּעֶלְמוּ. יָרַדְתִּי מִסּוּסֵי וְנִיגַּשְׁתִּי לְאוֹסְמָהּ. הָרוֹבֶה הָיָה מְכַוֵּון אֵלָיו. הוּא פָּקַח עַיִן בּוֹהֶקֶת וְהִבִּיט בִּי. לֹא יָכוֹלְתִּי לְשַׁעֵר מֶה הָיָה בְּעֵינָיו. שִׂנְאָה אוֹ שַׁעֲשׁוּעַ אוֹ הִסְתַּיְּיגוּת. עֵינַיִים נוֹכְרִיּוֹת מִכְּדֵי שֶׁאֶפְשָׁר יִהְיֶה לִקְרוֹא אוֹתָן. "תִּתְהַפֵּךְ עַל הַבֶּטֶן," אָמַרְתִּי. הוּא לֹא זָז. "קָדִימָה!" בָּעַטְתִּי בּוֹ. הוּא הִתְהַפֵּךְ. אָחַזְתִּי בְּיָדָיו וּפִיתַּלְתִּי אוֹתָן מֵאֲחוֹרֵי גַּבּוֹ וְקָשַׁרְתִּי אוֹתָן בְּעֶזְרַת הַחֶבֶל שֶׁהָיָה זָרוּק שָׁם. הַלּוּלָאָה עֲדַיִין הָיְתָה כְּרוּכָה סְבִיב צַוּוֹארוֹ. קָשַׁרְתִּי אֶת רַגְלָיו זוֹ לְזוֹ. תָּחַבְתִּי פִּיסַּת בַּד בְּפִיו. הֵרַמְתִּי אוֹתוֹ אָרוּז כָּכָה. הוּא הָיָה קַל מִשְׁקָל, הֵם כּוּלָּם הָיוּ קַלִּים כָּל כָּךְ. הִנַּחְתִּי אוֹתוֹ עַל הַסּוּס, מֵאֲחוֹרֵי הָאוּכָּף. עָלִיתִי. הַסּוּס צָהַל. לִיטַּפְתִּי אוֹתוֹ.
רָכַבְנוּ הָלְאָה, אֶל תּוֹךְ הַלַּיְלָה, אֲנִי וְהַסּוּס וְהָאוֹסְמָהּ.
#
שָׁם הָעִיר הָיָה נִינְוֶוה. זוֹ לֹא הָיְתָה מַמָּשׁ עִיר. הַבָּתִּים עָמְדוּ גְּמוּרִים לְמֶחֱצָה, הַחַיִּים רוֹקְנוּ מִתּוֹכָם כָּלִיל. אוֹסָמָה אֶחָד הִתְנוֹדֵד תָּלוּי עַל עֵץ כְּשֶׁהִתְקָרַבְתִּי לָעִיר. הַבִּנְיָינִים הָיוּ שְׂרוּפִים וּמוּפְגָּזִים וַחֲרֵבִים אֲבָל פֹּה וָשָׁם נִיכְּרָה בְּנִיָּה מְחוּדֶּשֶׁת, פְּסוֹלֶת אֲבָנִים פּוּנְּתָה מֵעוֹרֵק רָאשֵׁי שֶׁבְּתוֹכוֹ הִתְנַשְּׂאוּ בָּתֵּי עֵץ מֵעַל בֵּטוֹן מְבוּקָּע. הָיָה שָׁם פּוּנְדָּק וְשֶׁלֶט שֶׁעָלָיו צוּיַּר אָדָם שֶׁנִּבְלַע בְּפִי לִוְויָתָן. רָכַבְתִּי לְתוֹךְ הָעִיר. אֲנָשִׁים צָפוּ בִּי בְּעַצְבָּנוּת מִמִּרְפְּסוֹת עֵץ. בְּחַלּוֹן בֵּית הַזּוֹנוֹת יָכוֹלְתִּי לִרְאוֹת אֶת הַוִּוילוֹנוֹת נִרְעָדִים. הִמְשַׁכְתִּי לְרֶכֶב. הִגַּעְתִּי לְמִשְׂרַד הַשָּׁרִיף. כּוֹכָב יָחִיד עַל הַדֶּלֶת, וְסַהַר גַּס לְצִדּוֹ. הַשָּׁרִיף יָצָא לְקַדֵּם אֶת פָּנַי. גֶּבֶר שֶׁמֶן בְּמַדֵּי צָבָא קְרוּעִים שֶׁפַּעַם הָיוּ נְקִיִּים. הוּא יָרָק כְּשֶׁרָאָה אוֹתִי. לָעַס עָלַי טַבָּק. שִׁינָּיו הָיוּ מוּכְתָּמוֹת.
"זֶה הָאוֹסְמָהּ?" אָמַר.
הִנְהַנְתִּי. הוּא לֹא נִרְאֶה מְעוּנְיָין בִּמְיוּחָד, אֲבָל נִיגַּשׁ אֵלֵינוּ. הוּא הָרִים אֶת הַחוּלְצָה שֶׁל הָאוֹסְמָהּ, בָּדַק, מָצָא אֶת הַסִּימָן וְהִנְהֵן, וְיָרַק שׁוּב. יָרַדְתִּי מֵהַסּוּס וּמָשַׁכְתִּי אֶת הָאוֹסְמָהּ לָאָרֶץ וְהִשְׁאַרְתִּי אוֹתוֹ שׁוֹכֵב בָּרֶפֶשׁ בְּקִדְמַת מִשְׂרַד הַשָּׁרִיף. הָאוֹסְמָהּ הִבִּיט מַעֲלֶה אֵלַי, בִּשְׁתִיקָה. הַשָּׁרִיף חָזַר לְמִשְׂרָדוֹ וְיָצָא עִם תִּיק עוֹר קָטָן שֶׁהִשְׁלִיךְ אֵלַי. שָׁמַעְתִּי מַטְבְּעוֹת מְצַלְצְלִים. תָּפַסְתִּי אֶת הַתִּיק וְטָמַנְתִּי אוֹתוֹ בְּחֶפְצִי. הַשָּׁרִיף פָּתַח אֶת פִּיו לוֹמַר מַשֶּׁהוּ וְנִרְאֶה שֶׁנִּמְלַךְ בְּדַעְתּוֹ. הוּא הִנְהֵן. הִנְהַנְתִּי חֲזָרָה. עָלִיתִי עַל הַסּוּס, רָכַבְתִּי אֶל הַפּוּנְדָּק וְקָשַׁרְתִּי אֶת הַסּוּס בַּחֲזִיתוֹ. נִכְנַסְתִּי פְּנִימָה וְהִזְמַנְתִּי לִשְׁתּוֹת.
#
הָעוֹתֶק הַכָּרוּךְ שֶׁל "אוֹסָמָה" הִגִּיעַ אֶתְמוֹל בַּבּוֹקֶר. הֶחֱזַקְתִּי אוֹתוֹ בִּידֵי וּפָתַחְתִּי אֶת הַדַּפִּים לִרְוָוחָה וְלָחַצְתִּי אֶת פְּנֵי אֲלֵיהֶם וְהֵרַחְתִּי אֶת הַדַּפִּים. הָיָה לָהֶם רֵיחַ שֶׁל נְיָיר. אֶת הַחֵלֶק הָרִאשׁוֹן שֶׁל הַסִּיפּוּר כָּתַבְתִּי בְּיָפוֹ, אֲבָל עַכְשָׁיו אֲנִי בַּדִּירָה מִחוּץ לְלוֹנְדוֹן, בְּסָארִי, וְעַל שֶׁיִּפּוֹל הַגַּג שֶׁל הַמַּחְסָן בֶּחָצֵר עוֹמֵד לוֹ שׁוּעָל, מִתְבּוֹנֵן. הָאֲוִויר צוֹנֵן פֹּה יוֹתֵר, הַחוֹם הַלֹּא מַרְפָּה שֶׁל יָפוֹ מִתְפּוֹגֵג כְּמוֹ מֵעוֹלָם לֹא הָיָה. הָיִיתִי כָּאן כְּשֶׁהִתְפּוֹצֵץ הַמִּטְעָן בְּקִינְגְּ'ס קְרוּס, א— הָיְתָה אֲמוּרָה לִנְסוֹעַ לַעֲבוֹדָה בְּאוֹתוֹ יוֹם, אֲבָל שָׁהֲתָה מִחוּץ לָעִיר בְּשֶׁל רֵאָיוֹן עֲבוֹדָה. חַבְרֵי ש—, סוֹפֵר גַּם הוּא, הִגִּיעַ לָעִיר בְּאוֹתוֹ הַיּוֹם, לְכַנֵּס. הוּא אָמַר שֶׁהַמָּטוֹס חַג זְמַן רַב בָּאֲוִויר, מִבְּלִי שֶׁתִּינָּתֵן לְנוֹסְעִים סִיבָּה. כְּשֶׁנָּחֲתוּ אָמַר הַטַּיָּיס הָרָאשִׁי שֶׁמֶּזֶג הָאֲוִויר סוֹעֵר בַּחוּץ, וְשֶׁהוּא מַמְלִיץ לַנּוֹסְעִים לְהִצְטַיֵּיד בַּמִּטְרִיּוֹת.
***
הֵם הָיוּ שְׁלוֹשָׁה וְהֵם חִיכּוּ לִי. דֶּלְפֵּק הָעֵץ שֶׁל הַבַּר הָיָה אָרוֹךְ וּבְפָנִים הָיָה חוֹשֶׁךְ וְרֵיחַ שֶׁל בִּירָה שֶׁנִּשְׁפְּכָה וְעָשָׁן עָבֵשׁ וְזֵיעָה עֲבֵשָׁה. עַל הַקִּיר הִתְנוֹסֵס דֶּגֶל עִם כּוֹכָבִים רַבִּים מִדַּי. הַקִּירוֹת הָיוּ עֲשׂוּיִים אֶבֶן וְהַפָּנִים קָרִיר. עָמַד שָׁם שׁוּלְחַן עֵץ נָמוּךְ, אֲבָל רַק גֶּבֶר אֶחָד יָשׁוּב אֵלָיו, בְּגַבּוֹ אֶל הַקִּיר, פָּנָיו אֲפֵלִים. יָשַׁבְתִּי עַל הַבַּר וְהִזְמַנְתִּי מַשְׁקֶה. הַגֶּבֶר מַעֲבַר הַדֶּלְפֵּק הָיָה שְׁתוּם עַיִן וּשְׂעָרוֹ הָאָרוֹךְ כִּיסָּה עַל הָעַיִן הַחֲסֵרָה. הוּא הִגִּישׁ לִי בִּירָה בְּכוֹס לֹא-הֲכִי-נַקִּיהָ. הוֹשַׁטְתִּי לוֹ כַּמָּה מַטְבְּעוֹת וְהוּא נֶעֱלַם אֶל הַצְּלָלִים בְּלִי אוֹמֶר.
לָגַמְתִּי מֵהַבִּירָה. לָגַמְתִּי עוֹד לְגִימָה. לֹא זַזְתִּי כְּשֶׁהִתְיַישֵּׁב גֶּבֶר עַל יְדֵי. לֹא שָׁלַחְתִּי מַבָּט מִזָּוִוית הָעַיִן. לָגַמְתִּי עוֹד לְגִימָה. חִיכִּיתִי. הִרְגַּשְׁתִּי אֶת מִשְׁקַל תְּשׂוּמֶת הַלֵּב שֶׁלּוֹ עָלַי. כִּלְכַּלְתִּי אֶת הַצַּעַד שֶׁלִּי – לְהָטִיחַ אֶת הַכּוֹס בְּפָנָיו, לְנַפֵּץ אוֹתָהּ, לָקוּם, לִבְעוֹט בַּכִּיסֵּא מִתַּחְתָּיו, לִשְׁלוֹף אֶת הָרוֹבֶה שֶׁלִּי. לָגַמְתִּי עוֹד לְגִימָה. הַבֶּרְמָן לֹא חָזַר. הַגֶּבֶר שֶׁלְּצִדֵּי עַל הַבַּר אָמַר, "אֲנַחְנוּ שׁוֹאֲלִים אֶת עַצְמֵנוּ אִם יֵשׁ לְךָ דַּקָּה."
הִפְנֵיתִי אֵלָיו מַבָּט. שְׂעַר רֹאשׁוֹ הָיָה קָצוּץ וְהֶאֱפִיר סָמוּךְ לְרַקּוֹת. הוּא לָבַשׁ מַדִּים וְחוּלְצָתוֹ גּוֹהֲצָה בָּאַחֲרוֹנָה. זֵיעָה נִיכְּרָה עַל מִצְחוֹ. הַבַּר הָיָה שָׁקֵט מְאוֹד. שָׁמַעְתִּי צְעָדִים וְגֶבֶר נוֹסָף הוֹפִיעַ, הָלַךְ לִקְרָאתֵנוּ. הוּא רֶכֶס אֶת מִכְנָסָיו תּוֹךְ כְּדֵי הֲלִיכָה.
"זֶה הוּא?" אָמַר וְהֵנִיד בְּרֹאשׁוֹ בְּכִיוּוּנֵי.
"אֲנַחְנוּ בְּסַךְ הַכּוֹל רוֹצִים לְשׂוֹחֵחַ קְצָת," אָמַר בְּסַבְלָנוּת הַגֶּבֶר וְהִתְיַישֵּׁב לְצִדִּי, מִתְעַלֵּם לְגַמְרֵי מֵהַגֶּבֶר הַשֵּׁנִי. שַׂמְתִּי לֵב שֶׁהַמִּבְטָא שֶׁלּוֹ הָיָה רַךְ יוֹתֵר. וְעַל תָּגִית הַזִּיהוּי שֶׁלּוֹ הוֹפִיעוּ כֶּתֶר וַחֲרָבוֹת מְצוּלָּבוֹת. "שִׂיחָה יְדִידוּתִית, מַר לוּנְגְשׁוֹט."
"זֶה הַבָּחוּר?" הַגֶּבֶר שֶׁנּוֹתַר עוֹמֵד מָחָה אֶת יָדָיו בְּמִכְנָסָיו. סָקַר אוֹתִי מִלְּמַעְלָה לְמַטָּה. הַצִּיפּוֹרְנַיִים שֶׁלּוֹ הָיוּ מְטוּנָּפוֹת. "אַתָּה גַּשָּׁשׁ אוֹסְמוֹת? אַתָּה לוֹכֵד אוּסֵּים, קָאוּבּוֹי? זַיִן – " הוּא מָשַׁךְ אֶת הַמִּילָּה הָאַחֲרוֹנָה. "קָאוּבְּוֹיִים מִזְדַּיְּינִים," אָמַר.
"שִׂיחָה, מַר לוּנְגְשׁוֹט," אָמַר בַּעַל הַמִּבְטָא הָרַךְ, בְּרָכוֹת. "יֵשׁ לָנוּ מְשִׂימָה שֶׁנִּרְאֶה לָנוּ שֶׁיּוֹשֶׁבֶת עָלֶיךָ."
לָגַמְתִּי מֵהַבִּירָה. לֹא בִּירָה טוֹבָה בִּמְיוּחָד. עָמַדְתִּי, דָּחַפְתִּי אֶת כִּיסֵּא הַבַּר הָלְאָה מִמֶּנִּי. הַגֶּבֶר הָעוֹמֵד נִיתָּר, נִיתּוּר קַל. הַגֶּבֶר הַיּוֹשֵׁב לֹא הֵנִיד עַפְעַף.
בָּחַנְתִּי אֶת שְׁנֵיהֶם. אַחֵר כָּךְ הִסְתּוֹבַבְתִּי וּבָחַנְתִּי אֶת הַגֶּבֶר הַשְּׁלִישִׁי, זֶה שֶׁשָּׁהָה בִּצְלָלִים, עִם הַגַּב אֶל הַקִּיר, הַהוּא שֶׁיָּשַׁב לְצַד הַשּׁוּלְחָן הַתָּפוּס הַיָּחִיד. הֵנַדְתִּי בְּרֹאשִׁי, נִיד אֶחָד. הוּא הֵנִיד בַּחֲזָרָה. הָלַכְתִּי בְּכִיוּוּנוֹ, בְּלִי לְמַהֵר, וְהַשְּׁנַיִים הָאֲחֵרִים בָּאוּ בְּעִקְבוֹתַיי כְּמוֹ צְלָלִים.
עָצַרְתִּי לְמוּל הַשּׁוּלְחָן. הָאִישׁ הַיּוֹשֵׁב דָּחַק בְּרַגְלוֹ כִּיסֵּא לְעֶבְרִי. הַכִּיסֵּא הֵפִיק צְרִימָה רָמָה מֵרִצְפַּת הָאֶבֶן. אָז נָע, גֶּחָן לְעוּמָּתִי, פָּנָיו יָצְאוּ מֵהָאֲפִילָה אֶל הָאוֹר. הֵם הָיוּ אֲרוּכִּים וּשְׂעָרוֹ אָרוֹךְ וְאָפוֹר וְהוּא חִייֵּךְ בְּלִי שֶׁמֶץ שֶׁל שַׁעֲשׁוּעַ. הִכַּרְתִּי אֶת הַפָּנִים הַלָּלוּ כְּפִי שֶׁהִכַּרְתִּי אֶת הַפָּנִים שֶׁל אוֹסָמָה וְאֶת פְּנֵי שֶׁלִּי. פַּעַם הַפָּנִים הָאֵלֶּה נִשְׁקְפוּ מִכָּל פִּינָּה. לָאַחֲרוֹנָה, קְצָת פָּחוֹת. שִׁינָּיו הָיוּ לִבְנוֹת. הוּא אָמַר, "מַר לוּנְגְשׁוֹט."
הֵנַדְתִּי בְּרָאשֵׁי שׁוּב. "גֶּנֶרָל."
"בְּבַקָּשָׁה, שָׁב."
יָשַׁבְתִּי. הִנַּחְתִּי אֶת סֵפֶל הַבִּירָה עַל הַשּׁוּלְחָן. שְׁנֵי הַגְּבָרִים הָאֲחֵרִים נוֹתְרוּ לַעֲמוֹד.
"אֲנִי מַקְשִׁיב," אָמַרְתִּי.
"אֶחָד מֵהָאוֹסְמוֹת שֶׁלָּנוּ נֶעְדָּר," אָמַר הַגֵּנֵרָל הַזָּקֵן.
***
בְּכָל אֶחָד מֵהַסְּרָטִים הַגְּדוֹלִים עַל מִלְחֶמֶת וְיֶיטְנָאם – "אַפּוֹקָלִיפְּסָה עַכְשָׁיו", "פְּלָאטוֹן", "מֵטָאל גָ'אקֶט" – הַוִּויַּיטְנָאמִים לֹא מְדַבְּרִים אַף פַּעַם. זֶה לֹא הַסִּיפּוּר שֶׁלָּהֶם. זֶה הַסִּיפּוּר שֶׁל הַמִּלְחָמָה וְהַחַיָּילִים שֶׁלּוֹחֲמִים בָּהּ נֶגֶד אוֹיֵב חָסֵר שָׁם, חֲסַר קוֹל, חֲסַר פָּנִים, אוֹיֵב נוֹכְרִי. הַוִּויַּיטְנָאמִים בַּסְּרָטִים הַלָּלוּ הֵם הַחֲרָקִים הַחַיְיזָרִים מִ"לוֹחֲמֵי הֶחָלָל". הֵם מִשּׁוֹלְלֵי אֱנוֹשִׁיּוֹת, שֵׁדִים מְלוּכְסָנִים בְּגוּנְגֵּ'ל מֵהַגֵּיהִנּוֹם.
כָּתַבְתִּי אֶת "אוֹסָמָה" בְּלָאוֹס. בִּוְויֶינְטְיָאן, עַל גְּדַת הֲמֵקוֹנְג, אֶל מוּל תַּאיְלַנְד. "לָמָּה וְיֶינְטְיָאן?" ג'וֹ שׁוֹאֵל בְּסוֹף הָרוֹמָן. מִפְּנֵי שֶׁזֶּה בְּאֶמְצַע שׁוּם מָקוֹם, וּבְכָל מָקוֹם, יָכוֹלְתִּי לוֹמַר לוֹ. הָרֶקַע לְמִלְחָמָה אַחֶרֶת. לָאוֹס הָיָה מָקוֹם שֶׁבָּטוּחַ בּוֹ לְהִיזָּכֵר בָּאֵירוּעִים הָאֲחֵרִים, נַיְירוֹבִּי וְלוֹנְדוֹן וְרַאס א-שָׂטָן. לַהֲגוֹת בַּמִּלְחָמָה מִן הַצַּד הָאַחֵר. הַכּוֹחוֹת הָאָמֵרִיקָאִים הִפִּילוּ יוֹתֵר מִשְּׁנֵי מִילְיוֹן פְּצָצוֹת עַל לָאוֹס בְּמִלְחֶמֶת וְיֶיטְנָאם. יְלָדִים הָלְכוּ לְחַפֵּשׂ שִׁבְרֵי מַתֶּכֶת וְחָזְרוּ בְּלִי רֶגֶל, אוֹ יָד.
בִּוְויֶיטְנָאם הַמִּלְחָמָה מְכוּנֶּה "מִלְחֶמֶת אָמֵרִיקָה".
#
פַּעַם יָשַׁבְתִּי בְּבַר עַל הֲמֵקוֹנְג עִם מִתְנַדֵּב שֶׁל הָאוּ"ם שֶׁהִתְמַחָה בְּיִיצּוּר גַּפַּיִים מְלָאכוּתִיּוֹת. קוֹדֶם הוּא הָיָה מוּצַּב בְּאַפְגָּנִיסְטָן.
***
"אֲנִי מַקְשִׁיב," אָמַרְתִּי. הַגֵּנֵרָל גָּחַן קָדִימָה, עַל פְּנֵי הַשּׁוּלְחָן, מַחֲצִית פָּנָיו הָיְתָה עֲדַיִין לוּטָה בְּצֵל. בַּעַל הַמִּבְטָא הָרַךְ נִיגַּשׁ אֵלֵינוּ. בְּיָדָיו הָיְתָה תִּיקִיָּיה. תִּיקִיַּית קַרְטוֹן חוֹמָה. שְׁמִי הָיָה כָּתוּב לְרוֹחְבָּהּ בְּאוֹתִיּוֹת שְׁחוֹרוֹת בּוֹלְטוֹת, בִּכְתַב יָד. "מַיְיק לוּנְגְשׁוֹט".
"לוּנְגְשׁוֹט, מַיְיק," אָמַר בְּאוֹתוֹ קוֹל רַךְ, כִּמְעַט מִתְנַצֵּל. הַגֶּבֶר הָאַחֵר, הַהוּא עִם הַצִּיפּוֹרְנַיִים הַמְּטוּנָּפוֹת וְהַנִּימוּסִים הַקְּלוֹקְלִים, נָחַר. "קָאוּבְּוֹיִים מִזְדַּיְּינִים," אָמַר, לְשׁוּם נִמְעָן מְסוּיָּם.
"צָלָ"שׁ בַּמִּלְחָמָה הַשְּׁנִיָּיה וְעוֹד אֶחָד בַּשְּׁלִישִׁית. הִשְׁתַּחְרֵר ב– " הוּא נָקַב בְּתַאֲרִיךְ חֲסַר מַשְׁמָעוּת. "תַּעֲסוּקָה עַכְשָׁוִוית, מְגֻוֶּונֶת, אֲבָל בְּעִיקָּר צַיִד רָאשִׁים. כַּמּוּת הָאוֹסְמוֹת שֶׁלָּכַד: חֲמִישִּׁים וְשִׁבְעָה."
הַגֶּבֶר בַּעַל הַצִּיפּוֹרְנַיִים הַמְּטוּנָּפוֹת שֶׁרַק, בְּלִגְלוּג.
"מִסְפַּר אוֹסְמוֹת שֶׁהָרַג," הִמְשִׁיךְ בַּעַל הַמִּבְטָא הָרַךְ, וְהִתְעַלֵּם מִמֶּנּוּ, "לֹא יָדוּעַ." הוּא הִשְׁתַּעֵל, בַּהִתְנַצְּלוּת חָשַׁבְתִּי. "אֲבָל גָּבוֹהַּ לְמַדַּי עַל פִּי הַהַשְׁעָרוֹת. מַר לוּנְגְשׁוֹט, רְשִׁימַת הֶישֵּׂגִים רְאוּיָה לְצִיּוֹן."
לָגַמְתִּי מֵהַבִּירָה. חִיכִּיתִי בְּסַבְלָנוּת שֶׁיַּמְשִׁיךְ. נִרְאֶה שֶׁאִישׁ אֵינוֹ נִלְהָב לְדַבֵּר. לָגַמְתִּי עוֹד לְגִימָה. הַחֶדֶר הָיָה שָׁקֵט מְאוֹד. לַבַּרְמֶן לֹא הָיָה שׁוּם זֵכֶר. נֶאֱנַחְתִּי וְהִנַּחְתִּי אֶת הַבִּירָה בַּחֲזָרָה עַל הַשּׁוּלְחָן. "לֹא הָיִיתִי חָבֵר בַּצֶּוֶות הַמְּקוֹרִי," אָמַרְתִּי. "לֹא הָיִיתִי בְּאַבּוּטְבָּאד. לֹא הִשְׁתַּתַּפְתִּי בְּמִבְצַע חֲנִית נֶפְּטוּן."
הִרְגַּשְׁתִּי שֶׁדִּיבַּרְתִּי יוֹתֵר מִדַּי. הָיִיתִי הַיָּחִיד שֶׁדִּיבֵּר. רָאִיתִי שֶׁהֶחֱלִיפוּ מַבָּטִים. תָּהִיתִי מָה עוֹד כָּתוּב בַּתִּיק שֶׁלִּי. אַבּוּטְבָּאד הָיְתָה מְרוּחֶקֶת מְאוֹד, מֵעֵבֶר לְהָרִים, וּבִזְמַן אַחֵר. הַמִּתְחָם, הַלִּיקוֹפְטָרִים מִתְקָרְבִים, גְּבָרִים צוֹנְחִים, מְכוֹנוֹת יֶרִי מְטַרְטְרוֹת, הִסְתַּעַרְנוּ בְּמַעֲלֵה הַמַּדְרֵגוֹת וְהוּא הָיָה שָׁם, בְּרוּם הַמַּדְרֵגוֹת וְהִסְתַּכֵּל מַטָּה. הוּא נִכְנַס לַחֲדַר הַשֵּׁינָה שֶׁלּוֹ, וְהוּחְלַט שֶׁנָּקַט בִּפְעוּלָּה עוֹיֶנֶת. כְּשֶׁהִתְפָּרַצְנוּ פְּנִימָה הוּא עָמַד מֵאֲחוֹרֵי שְׁתֵּי נָשִׁים בִּרְעָלוֹת שֶׁנִּיסּוּ לְהָגֵן עָלָיו. דָּחַפְנוּ אוֹתָן הַצִּידָּה. וְיָרִינוּ בּוֹ, יְרִיּוֹת קַטְלָנִיּוֹת בְּרֹאשׁ וּבֶחָזֶה.
"מַר לוּנְגְשׁוֹט." הַגֵּנֵרָל הוּא שֶׁדִּיבֵּר. "אֲנַחְנוּ צְרִיכִים מִישֶׁהוּ שֶׁיֵּלֵךְ בְּמַעֲלֵה הַנָּהָר וְיִתְפּוֹס לָנוּ אֵיזֶה בֶּן זוֹנָה."
"לָמָּה אַתָּה צָרִיךְ אוֹתִי?" אָמַרְתִּי. "יֵשׁ לְךָ אַתְּ – " הַחֲוָויָתִי בְּיָדִי, לֹא הִשְׁלַמְתִּי אֶת הַמִּשְׁפָּט. שְׁאֵרִית הַצָּבָא, חָשַׁבְתִּי וְלֹא אָמַרְתִּי.
הוּא אָמַר, "אֲנַחְנוּ מַאֲמִינִים שֶׁזֶּה לֹא אֵיזֶה אוֹסָמָה רָגִיל."
זָכַרְתִּי אֶת הַמִּתְחָם בְּאַבּוּטְבָּאד, אֶת הַקְּלִיעִים חוֹדְרִים לְתוֹךְ גּוּפוֹ הָרַךְ, וְאֶת הַפִּיצוּץ. כְּמוֹ לַהַק שֶׁל חֲרָקִים, עוֹלֶה... חַשְׁתִּי כִּיוּוּץ בֶּחָזֶה. הַגֵּנֵרָל הַזָּקֵן הֵנִיד בְּרֹאשׁוֹ. "תַּשְׁמִיעוּ לוֹ אֶת הַהַקְלָטָה," אָמַר.
 בַּעַל הַמִּבְטָא הָרַךְ הִנִּיחַ מַכְשִׁיר עַל הַשּׁוּלְחָן. הוּא לָחַץ עַל כַּפְתּוֹר וְקוֹל, חֲסַר גּוּף, בָּקַע מִמֶּנּוּ. עָבְרָה בִּי צְמַרְמוֹרֶת לְמִשְׁמַע הַקּוֹל. שָׁכַחְתִּי אוֹתוֹ, אוֹ לְפָחוֹת כָּךְ קִיוִּויתִי.
"אֲנַחְנוּ נִלְחָמִים כִּי אֲנַחְנוּ בְּנֵי חוֹרִין שֶׁלֹּא יֵישְׁבוּ בְּשֶׁקֶט תַּחַת שִׁלְטוֹן דִּיכּוּי."
הָיְתָה לְהַקְלָטָה אֵיכוּת צוֹרְמָנִית. קוֹלוֹ לֹא נִרְעַד לְרֶגַע. "רַק גַּנָּב טִיפֵּשׁ מִשְׂחָק עִם הַבִּיטָּחוֹן שֶׁל אֲחֵרִים וּמְשַׁכְנֵעַ אֶת עַצְמוֹ שֶׁהוּא יִישָּׁאֵר בָּטוּחַ – "
בַּעַל הַמִּבְטָא הָרַךְ לַחַץ עַל כַּפְתּוֹר וְרַחַשׁ שֶׁל הֲרָצָה קָדִימָה נִשְׁמָע וְהוּא לָחַץ עַל כַּפְתּוֹר נוֹסָף וְהַקּוֹל שֶׁל אוֹסָמָה הִתְחַדֵּשׁ בִּנְקוּדָּה אַחֶרֶת שֶׁל הַנְּאוּם, זִיכָּרוֹן נוֹרָא בֶּאֱמֶת, וְהוּא אָמַר, "דָּם וְאֵיבָרִים כְּרוּתִים, נָשִׁים וִילָדִים שׁוֹכְבִים מְפוּזָּרִים בְּכָל עֵבֶר. בָּתִּים שֶׁנֶּהֶרְסוּ עַל יוֹשְׁבֵיהֶם, רַבֵּי-קוֹמוֹת שֶׁהוּשְׁמְדוּ עִם דַּיָּירֵיהֶם, גֶּשֶׁם שֶׁל טִילִים – " בַּעַל הַמִּבְטָא הָרַךְ לַחַץ עַל כַּפְתּוֹר נוֹסָף וְהַשֶּׁקֶט הוּשַׁב.
"אַתָּה תַּעֲלֶה לְאוֹרֶךְ הַפְּרָת," אָמַר הַגֵּנֵרָל הַזָּקֵן. "אַתָּה תְּאַתֵּר אֶת הָאוֹסְמָהּ וְאַתָּה תַּשְׁמִיד אוֹתוֹ. אֶת כּוּלּוֹ."
***
"דָּם וְאֵיבָרִים כְּרוּתִים, נָשִׁים וִילָדִים שׁוֹכְבִים מְפוּזָּרִים בְּכָל עֵבֶר. בָּתִּים שֶׁנֶּהֶרְסוּ עַל יוֹשְׁבֵיהֶם, רַבֵּי-קוֹמוֹת שֶׁהוּשְׁמְדוּ עִם דַּיָּירֵיהֶם, גֶּשֶׁם שֶׁל טִילִים." הוּא לֹא דִּיבֵּר עַל אֶל-קְעִידָה, הוּא דִּיבֵּר עַל הַפְּלִישָׁה הַיִּשְׂרְאֵלִית לִלְבָנוֹן בְּסִיּוּעַ אָמֵרִיקָאִי, פְּלִישָׁה שֶׁהוּא הָיָה עַד לָהּ. אַבָּא שֶׁלִּי לֶחֶם בַּמִּלְחָמָה הַהִיא, בַּפְּלִישָׁה הַזֹּאת.
כָּל כָּךְ שֶׁקֶט כָּאן, בַּחֶדֶר הַמַּשְׁקִיף עַל הַגַּן, עִם הַשֶּׁמֶשׁ בַּחוּץ וְהָרַדְיוֹ הַמְּנַגֵּן בָּרֶקַע. פֹּה בְּאַנְגְּלִיָּה שֶׁאֲנָשֶׁיהָ בִּיתְּרוּ בַּעֲלִיצוּת אֶת הַמִּזְרָח הַתִּיכוֹן וְיָצְאוּ לְמִלְחָמָה בְּאַפְגָּנִיסְטָן וְעִירָק וּבֶאֱמֶת אֵין לָהֶם מוּשָּׂג מַדּוּעַ תּוֹקְפִים אוֹתָם. בַּחוּץ נָשִׁים עֲטוּיוֹת בּוּרְקָה מוֹלִיכוֹת אֶת יַלְדֵיהֶן לְבֵית הַסֵּפֶר וְשִׁכְנֵיהֶן הַלְּבָנִים מִתְלוֹנְנִים בְּקוֹלוֹת נְמוּכִים עַל הַמְּהַגְּרִים, וְ"הַמּוּסְלְמִים הָאֵלֶּה" וְ"אֵיךְ הֵם מִתְיַיחֲסִים לְנָשִׁים שֶׁלָּהֶם כָּכָה" וְ"הֵם צְרִיכִים לַחֲזוֹר לָאָרֶץ שֶׁבָּאוּ מִמֶּנָּה" – לִמְקוֹמוֹת שֶׁהִפְצַצְנוּ. הַמְּקוֹמוֹת שֶׁאֲנַחְנוּ מַמְשִׁיכִים לְהַפְצִיץ.
"אוֹסָמָה" יֵיצֵא לָאוֹר בְּעוֹד חוֹדְשַׁיִים. וַאֲנִי מְקַוֶּוה שֶׁאוּכַל סוֹף סוֹף לִגְמוֹר עִם זֶה, עִם הַדָּבָר שֶׁכָּבַשׁ כָּל חֶלְקָהּ בְּחַיֵּי, עִם הַפְּלִישָׁה הַזּוֹ לְמוֹחִי. אֲנִי זוֹכֵר אֶת נַיְירוֹבִּי, אֶת מְלוֹן הַגִּבְעָה בַּדֶּרֶךְ נְגִירִיאֲמָה, אֶת הַמִּיטָּה הַצָּרָה שֶׁעָלֶיהָ שָׁכַבְנוּ, אֶת הַטֵּרוֹרִיסְטִים בַּקּוֹמָה שֶׁמִּתַּחְתֵּנוּ. אֲנִי זוֹכֵר אֶת הַבִּיצּוּרִים שֶׁל שַׁגְרִירוּת אַרְצוֹת הַבְּרִית, אֶת טַבַּעַת הַחַיָּילִים שֶׁהִקִּיפָה אוֹתָם, בְּלֹא תּוֹחֶלֶת, עַכְשָׁיו. לֹא יָכוֹלְתִּי שֶׁלֹּא לִכְתּוֹב אֶת "אוֹסָמָה". לֹא עִם כָּל רוּחוֹת הָרְפָאִים וְהַלְּחִישׁוֹת שֶׁלָּהֶן בְּאָזְנֵי.
***
בְּתוֹךְ יוֹם אֶחָד שֶׁל רְכִיבָה מִנִּינְוֶוה הָיִיתִי לְבַד, לְבַד תַּחַת הַכּוֹכָבִים. הַנָּהָר נְגַלֶּה לִי. זֶה לֹא הָיָה אוֹתוֹ הַנָּהָר. נְהַר הַחַיִּים. קוֹרְאִים לוֹ פְּרָת, אֲבָל זֶה לֹא הָיָה הַפְּרָת, לֹא בְּדִיּוּק, לֹא מֵאָז שֶׁהָעוֹלָם הִשְׁתַּנָּה, לֹא מֵאָז שֶׁהֵרִימוּ אוֹתוֹ כְּמוֹ צַעֲצוּעַ וְטִלְטְלוּ אוֹתוֹ בְּיָד קָשָׁה עַד שֶׁהוּא נִשְׁמַט וְנִשְׁבַּר לַחֲתִיכוֹת וּכְשֶׁחִיבְּרוּ אוֹתוֹ מֵחָדָשׁ הוּא הָיָה אַחֵר. הָרִים הִתְנַשְּׂאוּ בְּמֶרְחָק, וּמֵעֵבֶר לְהָרִים הַלָּלוּ כְּבָר לֹא הָיָה דָּבָר, לֹא מֵאָז הַמִּתְחָם, לֹא מֵאָז הַנְּבָגִים. "אַתָּה הוֹלֵךְ אֶל אַרְצוֹת הַפֶּרֶא," אָמַר לִי בַּעַל הַצִּיפּוֹרְנַיִים הַמְּטוּנָּפוֹת. עָמַדְנוּ בַּחוּץ. הַפְּגִישָׁה שֶׁלִּי עִם הַגֵּנֵרָל הַזָּקֵן הִסְתַּיְּימָה. "אֶרֶץ אוֹסְמוֹת הַפֶּרֶא." הוּא צָחַק בְּלֹא שַׁעֲשׁוּעַ, הוּא לָטַשׁ עֵינַיִים בָּאֲדָמָה. "הַבָּא לָנוּ אֶת רֹאשׁוֹ שֶׁל הַנָּסִיךְ אוֹסָמָה," אָמַר. הוּא הִבִּיט בִּי וְנִעְנַע בְּרֹאשׁוֹ. "קָאוּבְּוֹיִים מִזְדַּיְּינִים," אָמַר, בְּחֶמְלָה.
פָּנִיתִי מִמֶּנּוּ וְהִרְגַּשְׁתִּי אֶת עֵינָיו נְעוּצוֹת בְּגַבִּי כְּשֶׁיָּצָאתִי בִּרְכִיבָה מֵהָעִיר. בְּדַרְכִּי הַחוּצָה רָאִיתִי אוֹתָם מַעֲלִים אֶת הָאוֹסְמָהּ שֶׁלָּכַדְתִּי עַל הַגַּרְדּוֹם.
#
הִדְלַקְתִּי מְדוּרָה עַל גְּדַת הַנָּהָר וְצָפִיתִי בַּכּוֹכָבִים. מִי הֲפָרַת הָיוּ חוּמִים-מְלוּכְלָכִים וְשָׁצְפוּ. אַרְצוֹת הַפֶּרֶא, אָמַר בַּעַל הַצִּיפּוֹרְנַיִים הַמְּטוּנָּפוֹת. אֲבָל כָּל הַמְּקוֹמוֹת הָיוּ עַכְשָׁיו אַרְצוֹת פֶּרֶא. יָשַׁנְתִּי וּבַחֲלוּמֵי טִיפַּסְתִּי שׁוּב בְּמַעֲלֵה הַמַּדְרֵגוֹת הַהֵן, וְהִתְפָּרַצְתִּי בְּעַד הַדְּלָתוֹת הַנְּעוּלוֹת לַחֲדַר הַשֵּׁינָה שֶׁלּוֹ, דָּחַפְתִּי הַצִּידָּה אֶת הַנָּשִׁים הָרְעוּלוֹת, וְאָז סָחַטְתִּי אֶת הַהֶדֶק, פַּעַם, פַּעֲמַיִים, שָׁלוֹשׁ, קְלִיעִים הִכּוּ בְּבָשָׂר רַךְ, חָזֶה וְרֹאשׁ, וְהַפִּיצוּץ. עֲדַיִין הִתְנַהֲלָה מִלְחָמָה בָּעוֹלָם, הָעוֹלָם הָיָה מִלְחָמָה, וַהֲפָרַת הָעַתִּיק שֶׁטֶף אֶל מִחוּץ לַמֶּרְחָב וְלִזְמַן וְחָזְרָה אֶל תּוֹכָם, הוּא שָׁטַף דֶּרֶךְ אֶרֶךְ וְאַפְגָּאנָה, הַנָּהָר הָיָה בְּכָל עָבָר וּבְשׁוּם מָקוֹם, וְהוּא חִיכָּה בְּקָצֵהוּ, אָמְרוּ לִי, אֲבָל לֹא יִיתָּכֵן שֶׁזּוֹ הָאֱמֶת. "אוֹסָמָה אֶלֶף".
הִתְעוֹרַרְתִּי מוּקְדָּם בַּבּוֹקֶר. אִיכַּפְתִּי אֶת הַסּוּס וְרָכַבְתִּי שׁוּב לְדַרְכֵי, הַשֶּׁמֶשׁ בְּתַחְתִּית הָאוֹפֶק, מְטַפֶּסֶת כְּמוֹ חִיפּוּשִׁית, מְטַפֶּסֶת.
#
הַנּוֹף הִשְׁתַּנָּה בְּמַסְּעֵי. גְּבָעוֹת נְמוּכוֹת, פֹּה וָשָׁם יִישּׁוּבִים. עָקַפְתִּי אֶת הַכְּפָרִים. הָיוּ בְּנֵי אָדָם בָּעוֹלָם וְהָיוּ דְּבָרִים שֶׁפַּעַם הָיוּ בְּנֵי אָדָם, וְהָיוּ הָאוֹסְמוֹת. כַּמָּה פְּעָמִים הִבְחַנְתִּי בְּעִקְבוֹת טָרִיִּים. "אוֹסְמוֹת פֶּרֶא". לֹא הִפְסַקְתִּי לַחֲשׁוֹב עַל הַקּוֹל בְּמַכְשִׁיר הַהַקְלָטָה. "הָיִיתָ חַיָּיל," אָמַר לִי בַּעַל הַמִּבְטָא הָרַךְ, לִפְנֵי שֶׁעָזַבְתִּי. "אֲבָל זוֹ לֹא מְשִׂימָה לַחַיָּיל."
רָכַבְתִּי לְאוֹרֶךְ הַנָּהָר. שְׁחָפִים קָרְאוּ מֵעָלַי. כַּמָּה פְּעָמִים הֵרַחְתִּי עָשָׁן, מְדוּרוֹת בִּישּׁוּל. פַּעֲמַיִים נִתְקַלְתִּי בִּגְוִויּוֹת אָדָם. קְרוּעוֹת לִגְזָרִים. נִדְרַכְתִּי, אֲבָל כְּשֶׁהַמִּתְקָפָה הִגִּיעָה לֹא הָיִיתִי מוּכָן.
#
הֵם עָלוּ מֵהַמַּיִם. הָעוֹר שֶׁלָּהֶם יָרוֹק-אָפוֹר, כְּמוֹ חֲלִיפַת צְלִילָה. יְדֵיהֶם הוּרְחֲבוּ לִסְנַפִּירִים אוֹ טְפָרִים אוֹ אֶצְבָּעוֹת אֱנוֹשִׁיּוֹת, תָּלוּי. הֵם עָלוּ מֵהַמַּיִם וְהַמַּיִם הֶחֱלִיקוּ מֵהֶם. פַּעַם הָיוּ אֱנוֹשִׁיִּים, אוּלַי עֲדַיִין רָאוּ בְּעַצְמָם אֱנוֹשִׁיִּים אֲפִילּוּ. יָרִיתִי בַּבֶּטֶן שֶׁל אֶחָד מֵהֶם וְגוּפוֹ צָנַח, שָׁכַב בִּכְבֵדוּת עַל הַקַּרְקַע. אֲרָיוֹת הַיָּם. הָאֲחֵרִים הִתְנַפְּלוּ עָלַי. הֵם הַשִּׁילוּ אֶת שְׂרִידֵי הָאֱנוֹשִׁיּוּת שֶׁלָּהֶם כְּמוֹ עוֹר. הֵם חָבְטוּ בִּי כְּמוֹ אֲרָיוֹת. הֵם נָשְׁכוּ בְּעוֹרִי, קָרְעוּ פִּיסּוֹת בָּשָׂר מִזְּרוֹעוֹתַיי וּמִיְּרֵכַיי. יָרִיתִי בְּעוֹד אֶחָד מֵהֶם וְהַקָּלִיעַ חוֹרֵר אֶת הַגּוּלְגּוֹלֶת שֶׁלּוֹ וּבָעַטְתִּי בְּאֶחָד נוֹסָף, לְלֹא הוֹעִיל: הֵם הָיוּ כְּבֵדִים וַחֲלַקְלַקִּים עַל הָאֲדָמָה שָׁם בַּלַּיְלָה תַּחַת סַהַר הַיָּרֵחַ.
כְּשֶׁהָעוֹלָם הִשְׁתַּנָּה וְנִדְחַס וּמִלְחָמָה הָיְתָה בְּכוֹל, הַיָּרֵחַ הִשְׁתַּנָּה גַּם הוּא. הוּא חָדַל לִלְבּוֹשׁ וְלִפְשׁוֹט צוּרָה. הוּא הָיָה לְיֶרַח דָּמִים, יָרֵחַ קָבוּעַ, סַהַר. נִיסִּיתִי לְהִילָּחֵם אֲבָל הֵם הָיוּ רַבִּים מִדַּי וַאֲנִי הָלַכְתִּי וְנֶחְלַשְׁתִּי. הָאִירוֹנְיָה שֶׁבַּמָּוֶות כָּזֶה חִילְּצָה מִמֶּנִּי צְחוֹק כְּמוֹ שִׁיעוּל מִתּוֹךְ רֵיאוֹת חֲבוּלוֹת. כָּרַעְתִּי תַּחַת מִשְׁקָלָם. עַכְשָׁיו כְּבָר הִשְׁתַּמַּשְׁתִּי בְּסַכִּין, שִׁיסַּפְתִּי שׁוּמָּן, בְּנִיסָּיוֹן לִפְגּוֹעַ בְּאֵיבָרִים חִיּוּנִיִּים, בְּנִיסָּיוֹן לָקַחַת חַיִּים שֶׁל כַּמָּה שֶׁיּוֹתֵר מֵהֶם לִפְנֵי שֶׁאוּכְרַע כָּלִיל.
אָז בָּקַע רַעַשׁ אִיּוּם, יְלָלָה חַדָּה. הוּא חָתַךְ בָּאֲוִויר וּלְרֶגַע חָשַׁבְתִּי שֶׁהָיָה זֶה צְלִיל מוֹתִי, צְלִיל הַלֵּב, הַמַּפְסִיק לִפְעוֹם. אָז רַעַשׁ נִבְחָנִי, מִשֶּׁסַע וְאַנְשֵׁי הָאַרְיֵה-יָם נָסוֹגוּ. הִתְהַפַּכְתִּי עַל גַּבֵּי, מָחִיתִי דָּם מֵעֵינַי, הַמִּשְׁקָל עַל חֵזִי הוֹרָם וְהִרְגַּשְׁתִּי קַל יוֹתֵר. מִצְמַצְתִּי בְּאוֹר הַיָּרֵחַ. אוֹסָמָה פֶּרֶא עָמַד מֵעָלַי.
#
זֶה הָיָה אוֹסָמָה זָקֵן. אוֹסָמָה שֶׁעָבַר אֶת כָּל שְׁלַבֵּי הַחַיִּים שֶׁל אוֹסָמָה. זְקֵנוֹ הָיָה לָבָן וְהַטּוּרְבָּן שֶׁלּוֹ אָפוֹר-מְלוּכְלָךְ. עוֹרוֹ הָיָה חָרוּשׁ קְמָטִים, שְׂפָתָיו חַסְרוֹת דָּם, אֲבָל עֵינָיו עֲדַיִין עֵינֵי אוֹסָמָה, הַמַּבָּט הַצָּלוּל, הַחוֹדֵר. אַנְשֵׁי הָאַרְיֵה-יָם הִתְרַחֲקוּ מִמֶּנּוּ. הֵם נָהֲמוּ, אֲבָל אִם הָיְתָה לָהֶם שָׂפָה, כְּבָר שָׁכְחוּ מִמֶּנָּה. הָאוֹסְמָהּ הַיָּשִׁישׁ הִתְקַדֵּם לְעֶבְרָם, כַּפּוֹת רַגְלָיו עַל הַקַּרְקַע יְחֵפוֹת. הֵסַבְתִּי אֶת רֹאשִׁי, וְרָאִיתִי.
מֵאֲחוֹרָיו, מַקִּיפִים אוֹתִי בַּחֲצִי מַעְגָּל, כְּמוֹ סַהַר.
לַהֲקָה שֶׁל אוֹסְמוֹת פֶּרֶא.
הָיוּ שָׁם אוֹסְמוֹת מִתְבַּגְּרִים, עֵירוּמִּים לְמֶחֱצָה, לְחַיֵּיהֶם חַפּוּת מִזָּקֵן, מְחַיְּיכִים בַּהִתְגָּרוּת, וְאוֹסְמוֹת בַּחוּרִים, בַּעֲלֵי מַרְאֶה סְטוּדֶנְטְיָאלִי, שַׁקְדָנִי, וְאוֹסְמוֹת לוֹחֲמָנִיִּים, בָּתַר-מִדְבָּרִיִּים, עִם מַבָּט רָעָב, וְאוֹסְמוֹת יוֹשְׁבֵי מְעָרוֹת עִם הַבָּעָה רְדוּפָה בִּפְנֵיהֶם. לֹא פֶּלֶא שֶׁאַנְשֵׁי הָאַרְיֵה-יָם נָסוֹגוּ. הֵם זָלְגוּ לַמַּיִם, מְקַלְּלִים בְּלֹא מִילִּים, חֲשׂוּכֵי שָׂפָה. כּוּלָּנוּ הָיִינוּ חֲשׂוּכֵי שָׂפָה, אֵלֶּה שֶׁנּוֹתְרוּ, חָשַׁבְתִּי. חַשְׁתִּי מְעוּרְעָר קְצָת. הָאוֹסְמוֹת הִתְקָרְבוּ אֵלַי בִּזְהִירוּת. רָאִיתִי כֵּיצַד רִחְרְחוּ בָּאֲוִויר. אַתָּה מוּכְרָח לִהְיוֹת זָהִיר אִם אַתָּה אוֹסָמָה בַּאֲזוֹרֵי הַפֶּרֶא. לוֹכְדִים הִסְתּוֹבְבוּ שָׁם, אַנְשֵׁי כְּפַר, שְׁאֵרִית הַצָּבָא, צַיָּידֵי רָאשִׁים כָּמוֹנִי. הָעוֹלָם הוּא מָקוֹם עוֹיֵן בַּעֲבוּר אוֹסָמָה.
לֹא יָדַעְתִּי מָה הִתְכַּוְּונוּ לַעֲשׂוֹת. רָאִיתִי אוֹתָם בֶּעָבָר קוֹרְעִים אָדָם לִגְזָרִים. הֵם בָּהוּ בִּי בְּלֹא אוֹמֵר. אָז הַפָּלִיט הַזָּקֵן, הַמַּנְהִיג, יְלָלָה שְׁנִיָּיה. נִימוֹת שֶׁל אַבְדָן וְגַאֲוָוה נִיכְּרוּ בַּצְּלִיל, אֲבָל גַּם דָּבָר נוֹסָף, שֶׁלֹּא הֵבַנְתִּי בִּשְׁעָתוֹ. מֵעֵין נִימַת נִיצָּחוֹן. הֵם פָּנוּ מֵעָלַי, כָּל הַגְּדוּד, וְעָזְבוּ, פָּשׁוּט כָּכָה.
נִשְׁאַרְתִּי שׁוֹכֵב שָׁם, עַל גְּדַת הַפְּרָת, בּוֹהָה בָּאוֹסְמוֹת הַמִּתְרַחֲקִים. אַחֲרֵי זְמַן מָה הִתְיַישַּׁבְתִּי. כָּאֲבוּ לִי הַצְּלָעוֹת. זָחַלְתִּי אֶל הַמַּיִם וְשָׁתִיתִי, עַל אַף שֶׁהַמַּיִם הָיוּ מְזוֹהָמִים.
***
שָׁלַפְתִּי אֶת "מַיְיק לוּנְגְשׁוֹט" מִתּוֹךְ הַסִּפְרוּת הָעִבְרִית הַזּוֹלָה הַמִּתְגַּבֶּשֶׁת שֶׁל שְׁנוֹת הַשִּׁישִּׁים וְהַשִּׁבְעִים. הוּא הָיָה מַעֲשֵׂה טְלָאִים, אָדָם שֶׁלֹּא הִתְקַיֵּים מֵעוֹדוֹ. לוּנְגְשׁוֹט כָּתַב פּוֹרְנוֹגְרַפְיָה רַכָּה, סִיפּוּרִים עַל מַחֲנוֹת רִיכּוּז נָאצִיִּים שֶׁבָּהֶם אֲסִירִים עָבְרוּ הִתְעַלְּלוּת גּוּפָנִית וּמִינִית בִּידֵי אַלּוֹת אֲרָיוֹת, נִימְפוֹמְנִיּוּת סָדִיסְטִיּוֹת שֶׁל הָרַיְיךְ הַשְּׁלִישִׁי.
הוּא הָיָה שָׁם עֵט שֶׁמֵּאֲחוֹרָיו הִסְתַּתְּרוּ כּוֹתְבִים צְעִירִים וַעֲנִיִּים. הוּא הָיָה קוֹלֶקְטִיב שֶׁחָקַר אֶת הַטַּאֲבוּאִים הַחֶבְרָתִיִּים וְהַמִּינִיִּים שֶׁל הַתְּקוּפָה. הוּא כָּתַב חָרָא, קִיבֵּל חָרָא-כֶּסֶף בִּתְמוּרָה, וְהַסְּפָרִים שֶׁלּוֹ, שֶׁנִּמְכְּרוּ בַּחֲשַׁאי, תַּחַת דֶּלְפְּקִים, עָבְרוּ מִיָּד לְיָד וּמִבֵּית שִׁימּוּשׁ אֶחָד לִשְׁנֵי, עַל כְּרִיכוֹתֵיהֶם הוֹפִיעוּ בְּשַׂר עֵירוֹם וְשׂוֹטִים, עֶמְדוֹת שְׁמִירָה וַעֲבָדִים שְׁבוּיֵי מִלְחָמָה וְשֶׁפַע שֶׁל שָׁדַיִים גְּדוֹלִים וּבִלְתִּי סְבִירִים. הוּא מֵעוֹלָם לֹא חַי, מֵעוֹלָם לֹא הָיְתָה נְשָׁמָה בְּאַפּוֹ, הַפְּרוֹזָה שֶׁלּוֹ הָיְתָה זְנִיחָה בַּעֲלִיל. הוּא הָיָה שַׁרְלָטָן, סוֹפֵר שׁוֹנְד, מְחַבֵּר שֶׁל סִפְרוּת זוֹלָה. שְׁמוֹ הָיָה מַיְיק לוּנְגְשׁוֹט וְהוּא עָתִיד לִהְיוֹת הַגִּיבּוֹר שֶׁלִּי.
***
הָיִיתִי עַל סִירָה, וְהַפְּצָעִים שֶׁלִּי נֶחְבְּשׁוּ. הָיִיתִי עַל דּוּ מִפְרָשִׂית וְהָרוּחַ הַסִּיעָה אוֹתָנוּ, בְּמַעֲלֵה הַנָּהָר אוֹ בְּמוֹרָדוֹ, לֹא הָיָה לִי מוּשָּׂג. אֲבָל יָכוֹלְתִּי לְהָרִיחַ אֶת אַרְצוֹת-הַפֶּרֶא, אֶת אַרְצוֹת-אוֹסָמָה, וְיָדַעְתִּי שֶׁאֲנִי הוֹלֵךְ וּמִתְקָרֵב. פָּקַחְתִּי אֶת עֵינַי. גֶּבֶר הִתְבּוֹנֵן בִּי. מִצְמַצְתִּי וְאָז תָּפַסְתִּי מַדּוּעַ הִרְגַּשְׁתִּי כֹּה טוֹב, בְּתַחְבּוֹשׁוֹת, כְּאִילּוּ אֵיזֶה מוּמְחֶה רְפוּאִי מֵהַיָּמִים שֶׁעֲדַיִין הָיוּ מוּמְחִים כָּאֵלֶּה טִיפֵּל בִּי.
הִסְתַּכַּלְתִּי מַעְלָה אֶל הָאִישׁ וְהוּא הִסְתַּכֵּל אֵלַי מַטֶּה בְּלִי הַבָּעָה. פִּיו הָיָה צַלֶּקֶת. קִבְּלוּ תִּיקּוּן. פָּנָיו עַצְמָם הָיוּ מַפָּה שֶׁל צַלָּקוֹת. הִתְיַישַּׁבְתִּי, לַמְרוֹת הַכְּאֵב. הִלְעִיטוּ אוֹתִי בִּמְשַׁכְּכֵי כְּאֵבִים, חָשַׁבְתִּי. לֹא מֵהַסּוּג שֶׁיּוֹצֵר בִּגְלוּלוֹת, לֹא הָיוּ עוֹד מְשַׁכְּכֵי כְּאֵבִים מֵהַסּוּג הַזֶּה, הַכְּאֵב הוּשְׁאַר לְלַבְלֵב בְּאֵין מַפְרִיעַ לִפְנֵי הַרְבֵּה זְמַן. סוּג שֶׁל צֶמַח, שֶׁהַשָּׂרָה קֵהוּת מַחֲשַׁבְתִּית וּסְחַרְחוֹרֶת וַעֲלִיצוּת מְשׁוּנֶּה. הַגֶּבֶר הָיָה כִּמְעַט עֵירוֹם, וְכָל סֶנְטִימֵטֶר בְּגוּפוֹ מְשׁוּסָּף. כַּמָּה מֵהַשָּׂרָטוֹת הָיוּ יְשָׁנוֹת וְהִגְלִידוּ. כַּמָּה הָיוּ טְרִיּוֹת וַעֲדַיִין דִּימְּמוּ.
נִיסִּיתִי לְדַבֵּר. פָּנִים הַפֶּה הָיָה מִגּוֹרֵר, כְּאִילּוּ בָּלַעְתִּי סַכִּינֵי גִּילּוּחַ. "לְאָן אַתָּה לוֹקֵחַ אוֹתִי?"
הוּא הִבִּיט בִּי. אַחַת מֵעֵינָיו הָיְתָה חֲסֵרָה. הוּא שָׁלַף סַכִּין וְחָתַךְ בְּעַצְמוֹ בְּשַׁלְוָוה, מֵעַל לַפִּטְמָה הַשְּׂמָאלִית, תְּנוּעָה אֲרוּכָּה וְאִיטִּית, קְצֵה הַלַּהַב חַד, מוֹתֵחַ קַו אָרוֹךְ שֶׁל דָּם עַל עוֹרוֹ הַפָּצוּעַ. הוּא מָצַץ אֶת הָאֲוִויר, כְּמוֹ תְּפִילָּה. "אֲהָהּ..."
"לְאָן שֶׁתִּרְצֶה לָלֶכֶת," אָמַר קוֹל נוֹסָף. הִפְנֵיתִי אֶת רֹאשִׁי. גִּרְסָה מְבוּגֶּרֶת יוֹתֵר שֶׁל אוֹתוֹ גֶּבֶר יָשְׁבָה בְּקִדְמַת הַסִּירָה, מַבִּיטָה בְּמַיִם. עֵירוֹם כִּמְעַט כָּלִיל, מְצוּלָּק עֲמוּקּוֹת. כּוּלָּנוּ מְצוּלָּקִים עֲמוּקּוֹת, חָשַׁבְתִּי, אֲבָל כַּמָּה מֵאִתָּנוּ הֶעֱלוּ אֶת זֶה לְמַדְרֵגָה חֲדָשָׁה.
נִשְׁכַּבְתִּי חֲזָרָה עַל הַמִּזְרָן, שְׁמָהּ עַל הַסִּיפּוּן, תַּחַת הַכּוֹכָבִים.
צַלְקָנִים, חָשַׁבְתִּי.
אָסְפוּ אוֹתִי צַלְקָנִים.
#
מַר צַלֶּקֶת נִיוּוּט אֶת הַסִּירָה. הוּא נִרְאָה בֶּן תְּשַׁע עֶשְׂרֵה. מַר צַלֶּקֶת טִיפֵּל בִּמְפָרְשִׁים. הוּא הָיָה הַמְּבוּגָּר מֵבִין הַשְּׁנַיִים, מִבְטָאוֹ נִשְׂרָךְ וּשְׂרִידִים שֶׁל מַדִּים בְּלוּיִים עוֹד הָיוּ עַל עוֹרוֹ הַקָּמוּט.
מַר צַלֶּקֶת הָיָה הַמַּנְהִיג, הוּא נִיהֵל אֶת הַסִּירָה.
מַר צַלֶּקֶת הָיָה מְמוּנֶּה עַל מְכוֹנַת הַיֶּרִי, הוּא לֹא הוֹצִיא מִילָּה מִפִּיו.
#
הָיְתָה לִי שְׁהוּת לְהִתְאוֹשֵׁשׁ, עַל הַסִּירָה. אִישׁ אֵינוֹ עוֹזֵב אֶת הַסִּירָה. לְצַלְקָנִים הָיָה עָלֶיהָ כָּל מָה שֶׁהָיָה נָחוּץ. הַסַּכִּינִים וְהַתַּחְבּוֹשׁוֹת וּפִרְחֵי הַלּוֹטוּס וְהַמִּשְׁחָה הַסְּמִיכָה שֶׁרָקְחוּ מֵהֶם. הַנָּהָר הָיָה סָמִיךְ כְּמוֹ שֶׁמֶן. הוּא הָיָה צָמִיג כְּמוֹ דָּם. הַסִּיפּוּן הָיָה זְרוֹעַ כְּתָמִים יְשָׁנִים. כְּשֶׁעָמַדְתִּי סָמוּךְ לַדְּפָנוֹת רָאִיתִי אֶת הַנּוֹף חוֹלֵף עַל פְּנֵי הַסִּירָה. הַשֶּׁמֶשׁ הָיְתָה בְּעִיצּוּמָהּ שֶׁל שְׁקִיעָה בְּכָל רֶגַע נָתוּן. הִיא הָיְתָה אֲדוּמָּה וּמוּדְלֶקֶת כְּמוֹ חֲבוּרָה. הֶהָרִים נִדְמוּ כְּמוֹ מְאוּיָּרִים בְּיָד גַּסָּה בַּמֶּרְחָק. לִפְעָמִים הֵרַחְתִּי עָשָׁן. לִפְעָמִים, מַאי-שָׁם בְּמֶרְחָק, עָלוּ הַקְּרִיאוֹת שֶׁלָּהֶם, הַשִּׁיר הָאַחֲרוֹן שֶׁל הָאוֹסְמוֹת.
אֲבָל עִם כָּל קִילוֹמֶטֶר שֶׁצָּלַחְנוּ הֵם הָיוּ קְרוֹבִים יוֹתֵר. יָכוֹלְתִּי לָחוּשׁ אוֹתָם מִתְקָרְבִים.
יָכוֹלְתִּי לָחוּשׁ אֶת הַקִּרְבָה שֶׁלּוֹ, גַּם. שֶׁלּוֹ, בְּעִיקָּר.
#
בֶּן לָאדֶן, אוֹסָמָה.
נוֹלַד בַּעֲשָׂרָה בְּמֵרְץ 1957, עַל פִּי הַסְּפִירָה הַיְּשָׁנָה, לְאִשְׁתּוֹ הָעֲשִׂירִית שֶׁל אָבִיו. אִמּוֹ הִתְגָּרְשָׁה. הוּא חַי אִיתָּהּ וְעִם בַּעֲלָהּ הֶחָדָשׁ וְעִם אַרְבַּעַת יַלְדֵיהֶם. הוּא יָרַשׁ קָרוֹב לְ-30 מִילְיוֹן דּוֹלָר מֵהַהוֹן הַמִּשְׁפַּחְתִּי. בָּאוּנִיבֶרְסִיטָה לָמַד כַּלְכָּלָה וּמִנְהַל עֲסָקִים. כָּתַב שִׁירָה וְהָיָה אוֹהֵד שֶׁל מוֹעֲדוֹן הַכַּדּוּרֶגֶל אַרְסֶנַל. נִישָּׂא בִּשְׁנַת 1974, וָשׁוּב בַּשָּׁנִים 1983, 1985, 1987 וְ-2000. הָיָה אָב לְ-20 עַד 26 יְלָדִים. נִלְחַם נֶגֶד הַסּוֹבְיֵיטִים בְּאַפְגָּנִיסְטָן, אַחֵר נִיהֵל מַסַּע תַּעֲמוּלָה נֶגֶד בֵּית הַמְּלוּכָה הַסָּעוּדִי. הִתְמַקֵּם בְּסוּדָן. הוּגְלָה לְאַחַר נִיסְיוֹן הִתְנַקְּשׁוּת כּוֹשֵׁל בִּנְשִׂיא מִצְרַיִם. בְּ-1996 הִכְרִיז מִלְחָמָה עַל אַרְצוֹת הַבְּרִית. חָזַר לְאַפְגָּנִיסְטָן. יָרַד לַמַּחְתֶּרֶת מֵאָז הָאַחַד עָשָׂר בְּסֶפְּטֶמְבֶּר 2001. אוּתַּר וְהוּצָא לַהוֹרֵג בְּמִתְחַם אֲבוּטְאַבַד בִּדְרוֹם פָּקִיסְטָן עֶשֶׂר שָׁנִים לְאַחַר מִכֵּן, בְּ-2011.
#
בָּהִיתִי בַּתִּיקִיָּיה. תַּאֲרִיכִים יְשָׁנִים, שֵׁמוֹת יְשָׁנִים לִמְקוֹמוֹת שֶׁלֹּא הָיוּ עוֹד. הֵם כָּאֲבוּ, הֵם הָיוּ כְּמוֹ שָׂרָטוֹת עַל לְשׁוֹנִי.
מֵעוֹלָם לֹא תָּפַסְנוּ אוֹתוֹ. אַבּוּטְבָּאד הָיָה הַמָּקוֹר, הַמָּקוֹם שֶׁהַכּוֹל הִתְחִיל בּוֹ. הַיָּמִים עַל הַנָּהָר צָפוּ חָלְפוּ לָהֶם. מַר שָׂרֶטֶת נִיהֵל אֶת הַסִּירָה בִּדְמָמָה מִצְוָוה. הַצַּלְּקָנִים לֹא הָיוּ אֲנָשִׁים רָעִים, פָּשׁוּט לֹא הָיָה לָהֶם שׁוּם יַעַד. לְאִישׁ מֵאִיתָּנוּ לֹא הָיָה. הַנָּהָר זֶרֶם וַאֲנִי זָכַרְתִּי, זָכַרְתִּי אֶת אַבּוּטְבָּאד.
#
זָכַרְתִּי אֶת הָרִיצָה בְּמַעֲלֵה הַמַּדְרֵגוֹת, הַפְּקוּדּוֹת הָיוּ בְּרוּרוֹת לְמַדַּי, הוּא הָיָה צָרִיךְ מַמָּשׁ לְהִתְאַמֵּץ כְּדֵי לֹא לָצֵאת מִשָּׁם מֵת, הוּא הָיָה בְּרוּם הַמַּדְרֵגוֹת, אַצְתִּי פְּנִימָה, הוּא נָסוֹג אֶל חֲדַר הַשֵּׁינָה, הַנָּשִׁים נִיסּוּ לְהָגֵן עָלָיו, בִּצְרָחוֹת, דָּחַפְתִּי אוֹתָן, יָרִיתִי בּוֹ, בֶּחָזֶה וּבְרֹאשׁ.
צְלִיל רַךְ, צְלִיל פְּקִיעָה.
הַזְּמַן הוּאַט. הוּא הִתְפּוֹצֵץ לֹא בִּמְהוּמָה שֶׁל דָּם וַעֲצָמוֹת וּמוֹחַ אֶלָּא כְּמוֹ כָּרִית, נִבְקַע. זֶה קָרָה בְּשֶׁקֶט. דְּבָרִים שֶׁאֵינָם נוֹצוֹת עָלוּ מִמֶּנּוּ. הוּא הִתְפּוֹרֵר בְּעוֹדִי צוֹפֶה בּוֹ, חֲסַר אוֹנִים. הַנָּשִׁים הֵסֵבּוּ אֶת רָאשֵׁיהֶן.
יָפִים כָּל כָּךְ... הֵם רִיחֲפוּ בַּחֲלַל הַחֶדֶר, הַדְּבָרִים שֶׁדָּמוּ לַנּוֹצוֹת אֲבָל לֹא הָיוּ נוֹצוֹת. רַכִּים, כִּמְעַט חַסְרֵי מִשְׁקָל. כָּל כָּךְ הַרְבֵּה. הַחַלּוֹן הָיָה פָּתוּחַ וְהֵם רִיחֲפוּ הַחוּצָה, עָקַבְתִּי אַחֲרֵיהֶם בְּעֵינַי. אֶחָד מֵהֶם דִּגְדֵּג לִי בְּאַף וַאֲנִי הִתְעַטַּשְׁתִּי –
הַזְּמַן הוּאַץ, אֲבָל הַשֶּׁקֶט עוֹד הָיָה עָמוֹק, מִישֶׁהוּ שָׁבַר אֶת הַשֶּׁקֶט עִם "מָה לַעֲזָאזֵל!" וַאֲנִי הִסְתּוֹבַבְתִּי, לֹא יוֹדֵעַ לָמָּה, עַד הַיּוֹם אֲנִי לֹא יוֹדֵעַ אֶת הַסִּיבָּה שֶׁרַק אֲנִי לֹא הוּשְׁפַּעְתִּי, שֶׁלֹּא –
הִסְתּוֹבַבְתִּי וְרָאִיתִי אֶת מ—, קָצִין, רָאִיתִי אֶת ה – הֵם לֹא נוֹצוֹת, לֹא הֵם לֹא, הֵם הָיוּ –
נְבָגִים, רָאִיתִי אֶת הַנְּבָגִים הָרִאשׁוֹנִים מְרַחֲפִים בָּאֲוִויר – כָּל כָּךְ יָפִים! – וְצוֹנְחִים, בַּעֲדִינוּת, בַּעֲדִינוּת כָּזוֹ, כְּמוֹ נְשִׁיקָה גְּנוּבָה, עַל הַמֵּצַח שֶׁל מ—
נִדְמֶה שֶׁהַנֶּבֶג נָמֵס –
הוּא נִסְפָּג בָּעוֹר שֶׁל מ—
הוּא נִכְנַס אֶל תּוֹכוֹ.
לְרֶגַע לֹא קָרָה דָּבָר. הוּא פָּתַח אֶת פִּיו, לְדַבֵּר, אוּלַי לוֹמַר שׁוּב "מָה לַעֲזָאזֵל!", אֲבָל שְׂפָתָיו הָלְכוּ וְהִשְׁתַּנּוּ וְרַק נְשִׁיפָה רַכָּה יָצְאָה מִפִּיו וּפְרִיחָה פָּשְׂתָה עַל פָּנָיו, עַל הָעוֹר, וְדַקָּה אֲרוּכָּה עָבְרָה עַד שֶׁהֵבַנְתִּי שֶׁהִפְרִיחָה הָיְתָה זָקֵן עָבוֹת, שָׁחוֹר.
#
הִתְעוֹרַרְתִּי צוֹעֵק אֶל הַלַּיְלָה. יָדַיִים אָחֲזוּ בִּי. מִגַּל הַיָּרֵחַ הִשְׁפִּיל מַבָּט אֶל הַסִּירָה. לְעוֹלָם אֵין לָרֶדֶת מֵהַסִּירָה, רַק עָלַי יִהְיֶה לָרֶדֶת, לֹא הָיָה לִי מָקוֹם בָּהּ, לֹא הָיָה לִי מָקוֹם בְּשׁוּם מָקוֹם. "קַח," לָחַשׁ קוֹל בְּסָמוּךְ, "קַח." בָּהִיתִי בְּסַכִּין. לָקַחְתִּי אוֹתָהּ מִמֶּנּוּ. הֶעֱבַרְתִּי אוֹתָהּ, בַּעֲדִינוּת, בַּעֲדִינוּת כְּמוֹ רַעַד, לְאוֹרֶךְ זְרוֹעִי, וָדָם בִּעְבַּע הַחוּצָה.
"שְׁשְׁשְׁ..." אָמַר הַקּוֹל. זֶה הָיָה מַר שָׂרֶטֶת, הַמְּבוּגָּר. "שְׁשְׁשְׁ..."
שַׁלְוָוה יָרְדָה עָלַי. הֵם חָבְשׁוּ אוֹתִי וְהִשְׁקוּ אוֹתִי מִיץ פֶּרֶג, וַאֲנִי יָשַׁנְתִּי, וְהִתְעוֹרַרְתִּי עִם שָׂרֶטֶת חֲדָשָׁה, טְרִיָּיה.
***
מוֹחִי מוּכְתָּם בְּזִיכְרוֹנוֹת מְסוּיָּמִים, כְּאִילּוּ אֶצְבְּעוֹת דְּבֵיקוּת שֶׁל יֶלֶד מְגוּשָּׁם טִבְעוֹ בִּפְנִים גּוּלְגַּלְתִּי סִימָנִים דְּחוּסִים שֶׁל צִבְעֵי אֶצְבַּע וְעִקְבוֹת מְגוּבָּבוֹת שֶׁל צִבְעֵי גּוּאָשׁ, טִבְעוֹ בִּמְקוֹמוֹת שֶׁאִי אֶפְשָׁר לְנַקּוֹת. זוֹ נַיְירוֹבִּי שֶׁלִּי, שַׁגְרִירוּת אַרְצוֹת הַבְּרִית הִיא קְלִיפָּה מְפוּחֶמֶת שֶׁל בִּנְיָין, שֶׁסְּבִיב לָהּ חַיָּילִים. אֲנִי זוֹכֵר אֶת מְלוֹן הַגִּבְעָה שֶׁבּוֹ שֶׁהִינּוֹ יַחַד עִם פְּעִילֵי אֶל-קַעִידָה הַסְּמוּיִים, אֶת עֲמִימוּת הָאוֹר שֶׁל הַחֲדָרִים, אֶת הַשֶּׁקֶט. בַּחוּץ שָׁטוּ גַּרְגִּירֵי אָבָק בָּאֲוִויר, מְצַחְצְחֵי נַעֲלַיִים יָשְׁבוּ בָּצָל וְהִמְתִּינוּ לַעֲבוֹדָה, בְּדוּכָנִים מָכְרוּ כַּרְטִיסֵי הַגְרָלָה וַאֲנִי קָנִיתִי כַּמָּה, הָלַכְנוּ בַּחוֹשֶׁךְ לְמִסְעָדָה הוֹדֵיתָ שֶׁבָּהּ הָיִינוּ הַלָּקוֹחוֹת הַיְּחִידִים, הָס צָנַח עַל הָעִיר, רוּחוֹת הַמֵּתִים רִיחֲפוּ עַל פְּנֵי הַמַּיִם.
סִינַי 2004, א— עַל הַחוֹף, הַשֶּׁמֶשׁ שָׁקְעָה וְהֶחְשִׁיךְ, שֶׁקֶט יָרַד, מְדוּרָה דָּלְקָה בְּסָמוּךְ, בַּמִּטְבָּח צִלָּהּ בֵּדוּאִי צָעִיר עוֹף, מִישֶׁהוּ עִישֵּׁן ג'וֹיְנְט, רֵיחַ הַגְרָאס עָלָה בָּאֲוִויר, הוֹלֵם הַיָּם הָאָדוֹם כְּנֶגֶד הַחוֹל –
בּוּם!
פִּיצּוּץ כְּמוֹ בְּחוֹבְרוֹת קוֹמִיקְס, סִימָנֵי קְרִיאָה עָפִים מִמֶּנּוּ כְּמוֹ חִיצִּים –
קָאבוּם! פָּאוּ!
מְכוֹנִית הַתּוֹפֶת הִתְפּוֹצְצָה לֹא הַרְחֵק מִשָּׁם עַל הַחוֹף, בְּרַאס א-שָׂטָן, הִיא נִשְׁלְחָה לָאֲתָר דּוֹמֶה לָזֶה שָׂא— שָׁהֲתָה בּוֹ, בִּקְתוֹת סוֹף עַל הַחוֹף, תַּרְמִילָאִים מַסְטוּלִים, כִּילּוֹת יַתּוּשִׁים וְיַתּוּשִׁים –
הַזְּעָקוֹת עָלוּ בָּאֲוִויר הַלַּיְלָה, א— לֹא יָדְעָה מָה לַעֲשׂוֹת, הִיא צָפְתָה בַּלֶּהָבוֹת, הָיִינוּ רְחוֹקִים זֶה מִזּוֹ, לֹא יָכוֹלְתִּי לְטַלְפֵּן, הַיְּדִיעוֹת שֶׁהִגִּיעוּ הָיוּ טְרוּפוֹת, אִישׁ לֹא יָדַע מִי חַי וּמִי מֵת, טֵלֵפוֹן אַקְרָאִי מִמִּישֶׁהוּ, שָׁמַע מִמִּישֶׁהוּ שֶׁשָּׁמַע מִמִּישֶׁהוּ אַחֵר שֶׁהָיָה שָׁם, א— בְּסֵדֶר, תִּתְקַשְּׁרוּ בְּבַקָּשָׁה לֵק—, זָר, וּתְסַפְּרוּ לוֹ שֶׁהֶחָבֵר שֶׁלָּהֶם חַי גַּם הוּא –
רוּחוֹת הַמֵּתִים נֶאֶסְפוּ, חַסְרֵי מָנוֹחַ, נֶעֱרָמִים, עוֹד וְעוֹד מֵהֶם, וְא— שֶׁבְּדַרְכָּהּ לַעֲבוֹדָה עוֹבֶרֶת בְּתַחֲנַת קִינְגְּ'ס קְרוּס בִּזְמַן הַפִּיגּוּעַ, אֲבָל בְּאוֹתוֹ יוֹם נָסְעָה מִחוּץ לָעִיר, וְלֹא יָכְלָה לַחֲזוֹר, דִּיבַּרְנוּ בַּטֵּלֵפוֹן וְצָפִינוּ בַּחֲדָשׁוֹת בַּטֵּלֵוִויזְיָה.
וּלְ—, הַחֶבְרָה שֶׁל א—, שֶׁעָבְדָה אִיתָּהּ בְּלָאוֹס, עֲמִיתָהּ לַעֲבוֹדַת הַסַּעַד, שֶׁלֹּא אִישְּׁרוּ לָהּ לְחַדֵּשׁ אֶת הַוִּויזָה שֶׁלָּהּ וְהִיא נָסְעָה חֲזָרָה לְאַפְגָּנִיסְטָן, הִיא אָהֲבָה אֶת הַמָּקוֹם, נֶחְטְפָה, וּבְנִיסָּיוֹן הַחִילּוּץ, כּוֹחוֹת אָמֵרִיקָאִים הִסְתַּעֲרוּ עַל הַמַּחֲנֶה שֶׁבּוֹ הוּחְזְקָה בַּשֶּׁבִי, נֶהֶרְגָה מֵאֶחָד הָרִימּוֹנִים שֶׁלָּהֶם –
קָאבֶּלְוָאִי! בְּאִם!
מִלְחָמָה מִסֶּרֶט מְצוּיָּר עִם נְשִׂיא מִסֶּרֶט מְצוּיָּר שֶׁקּוֹרֵא סִיפּוּר עַל עַז, וְנָבָל מִסֶּרֶט מְצוּיָּר שֶׁמְּמַלְמֵל אִיּוּמִים לְעַדְשַׁת הַמַּצְלֵמָה, רוֹעִי-רוּחוֹת-רְפָאִים, טוֹרְדֵי-מְנוּחַת-אֱלוֹהִים שְׁנֵיהֶם, וַאֲנַחְנוּ הָיִינוּ בְּשַׂר הַתּוֹתָחִים שֶׁל הַשִּׂנְאָה שֶׁלָּהֶם.
***
"זֶה הֲכִי רָחוֹק שֶׁאֲנַחְנוּ מַגִּיעִים," אָמַר לִי מַר צַלֶּקֶת. הָלְאָה מֵאִתָּנוּ הִתְעַקֵּל הַנָּהָר וּכְפַר נִשְׁקָף מֵעֵבֶר לוֹ, עָשָׁן מִתְנַשֵּׂא. מִגַּל הַיָּרֵחַ, הַיָּרֵחַ הַמְּמוּגָּל, תָּלָה מֵעַל רֹאשֵׁנוּ כְּמוֹ צַלֶּקֶת שֶׁנֶּחְרְתָה בַּשָּׁמַיִים.
"לָמָּה?" שָׁאַלְתִּי.
הוּא מָשַׁךְ בִּכְתֵפָיו. "מְסוּכָּן שָׁם," אָמַר. הוּא הִצְבִּיעַ. "זֹאת נְקוּדַּת אוֹסָמָה."
"אוֹסָמָה לֹא גּוֹלֵשׁ!" אָמַרְתִּי, אֲבָל הוּא רַק נַעְנַע בְּרֹאשׁוֹ, אוּלַי זָכָר אֶת הַזְּמַן שֶׁבּוֹ הָיוּ לָנוּ קוֹלְנוֹעַ וּסְרָטִים, דֶּלֶת מִילּוּט. הַדְּלָתוֹת נִנְעֲלוּ אַחַת אַחֲרֵי הַשְּׁנִיָּיה, וַאֲנַחְנוּ שֶׁנִּשְׁאַרְנוּ מֵאָחוֹר הָיִינוּ לְכוּדִים פֹּה, בָּעוֹלָם אוֹסָמָה הֶחָדָשׁ.
"הַמִּלְחָמָה הַזֹּאת..." פָּתַחְתִּי, אֲבָל הוּא עָצַר אוֹתִי בְּחִיּוּךְ עָדִין, חִיּוּךְ דְּמוּי צַלֶּקֶת, וּבְכַף יָד עַל כְּתֵפִי, וְאָמַר, "הַמִּלְחָמָה כְּבָר נִגְמְרָה. הִיא נִגְמְרָה לִפְנֵי הַרְבֵּה זְמַן."
צָפִיתִי בְּסִירָה מַפְלִיגָה לָהּ בַּחֲזָרָה. נוֹתַרְתִּי לְבַדִּי עַל הַגָּדָה. לֹא הָיָה לִי סוּס. אַנְשֵׁי הָאַרְיֵה-יָם הָרְגוּ אֶת הַסּוּס שֶׁלִּי וְדָמוּ זֶרֶם אַדְמוּמִי אֶל הַנָּהָר הַחוֹם. הָלַכְתִּי. הָלַכְתִּי לְאוֹרֶךְ הַנָּהָר, שָׁקוּעַ בְּזִיכְרוֹנוֹת.
#
הַנְּבָגִים עָלוּ בָּאֲוִויר בְּאוֹתוֹ לַיְלָה. הֵם רִיחֲפוּ מֵעַל הַבָּתִּים וְהַגַּגּוֹת וְהִתְפַּזְּרוּ לְכָל עָבַר עִם הָרוּחוֹת.
רָאִיתִי אֶת הַבַּחוּרִים – רָאִיתִי אֶת הַחֲבֵרִים שֶׁלִּי – רָאִיתִי אוֹתָם מִשְׁתַּנִּים. רָאִיתִי אֶת הַזְּקֵנִים מִזְדַּחֲלִים עַל לְחַיֵּיהֶם הַחֲשׂוּפוֹת, רָאִיתִי אֶת עוֹרָם הַחֵלֶק מִתְמַלֵּא קְמָטִים, וְרָאִיתִי אֶת עֵינֵיהֶם מִשְׁתַּנּוֹת, רָאִיתִי אֶת הַמַּבָּט בָּהֶם הוֹפֵךְ חוֹדֵר, אֶת הַשְּׂפָתַיִים מִידַּקְּקוֹת, הֵם דִּיבְּרוּ בְּלָשׁוֹן זָרָה, הֵם אָמְרוּ:
"בִּיטָּחוֹן הוּא עַמּוּד תָּוֶוךְ הֶכְרֵחִי בְּחַיֵּי אָדָם – "
"בְּנֵי חוֹרִין לֹא מְוַותְּרִים עַל הַבִּיטָּחוֹן שֶׁלָּהֶם – "
"כְּפִי שֶׁהֶחֱרַבְתֶּם אֶת הָאוּמָּה שֶׁלָּנוּ, כָּךְ נַחֲרִיב אַתְּ שֶׁלָּכֶם – "
"הַאִם תַּנִּין מֵבִין שִׂיחָה שֶׁאֵינָהּ כּוֹלֶלֶת כְּלֵי נֶשֶׁק?"
וְכֵן הָלְאָה וְכוּלֵּי. רָאִיתִי אוֹתָם שׁוֹלְחִים יָד אֶל הַנֶּשֶׁק שֶׁלָּהֶם. רָאִיתִי אוֹתָם שׁוֹלְחִים בִּי מַבָּט. הֵם הוֹרִידוּ בִּירִיּוֹת אֶת הַהֵלִיקוֹפְטְרִים, וְהַבַּחוּרִים עֲלֵיהֶם, בְּמוֹתָם, הֶחֱלִיפוּ צוּרָה כְּשֶׁפָּגְעוּ בָּהֶם הַנְּבָגִים.
בָּרַחְתִּי. אֵיכְשֶׁהוּ לֹא נוּגַּעְתִּי. לֹא הָפַכְתִּי לְאוֹסְמָהּ. בָּרַחְתִּי וְהֵם רָדְפוּ אַחֲרֵי, צַיִד חַיּוֹת הַפֶּרֶא הָרִאשׁוֹן, יְצִירֵי-אוֹסָמָה, הֵם צִדּוֹ אוֹתִי וְכָל אֶחָד מֵהֶם שֶׁהָרַגְתִּי הִתְפּוֹצֵץ בֶּעָנָן רַךְ שֶׁל נְבָגִים שֶׁהִתְרוֹמֵם וְאַחַר צָנַח, בְּרָכוֹת, נִסְחָף פְּנִימָה בְּעַד חַלּוֹנוֹת פְּתוּחִים, נַחַת עַל פְּנֵיהֶם שֶׁל נָשִׁים וּגְבָרִים יְשֵׁנִים, שִׁינָּה אוֹתָם.
הֵם צִדּוֹ אוֹתִי מֶשֶׁךְ כָּל הַלַּיְלָה הָאָרוֹךְ וְהַלַּיְלָה נִשְׁנַק וְהִשְׁתַּנָּה, נוּצַּחְנוּ בַּמִּלְחָמָה בְּאוֹתוֹ יוֹם, אָבַדְנוּ בְּאוֹתוֹ יוֹם, וַאֲנִי חָמַקְתִּי מֵהֶם בֶּהָרִים וְהִתְחַבֵּאתִי בַּמְּעָרוֹת הַשְּׁחוֹרוֹת הָעֲמוּקּוֹת.
#
צָעַדְתִּי בַּלַּיְלָה. דָּבָר לֹא הִטְרִיד אוֹתִי. הָעוֹלָם הָיָה עוֹלָם שֶׁקֶט יוֹתֵר בְּיָמִים אֵלֶּה. שְׁאֵרִית הָאֲנָשִׁים וְהַצְּבָאוֹת שֶׁלָּהֶם עֲדַיִין הִתְקַהֲלוּ בְּמָה שֶׁנּוֹתַר מֵהֶעָרִים, מְקוֹמוֹת כְּמוֹ נִינְוֶוה וְקַאבּוּל וְנוּיוּק, וְצָדוּ אֶת אוֹסְמוֹת הַפֶּרֶא וְהִבְרִיחוֹ אוֹתָם. אֲבָל כָּאן, בְּאַרְצוֹת הַפֶּרֶא, הָיוּ פְּזוּרִים בִּדְלִילוּת מְעַט בְּנֵי אָדָם. צָעַדְתִּי וְהַנָּהָר בָּא בְּעִקְבוֹתַיי, עַד שֶׁהִגַּעְתִּי לַמָּקוֹם.
#
הוּא כּוּנָּה בְּפַשְׁטוּת הַבָּסִיס. אֶל-קְעִידָה: הַבָּסִיס. בָּתִּים נְמוּכִים וְגָדֵר עָמְדוּ שָׁם, עֵצִים צָמְחוּ. הַנָּהָר זֶרֶם בְּסָמוּךְ וְהַבָּסִיס מוּקָם בְּצֵל הֶהָרִים. אוֹסְמוֹת בִּגְדָלִים וּבְצוּרוֹת מְגֻוּוֹנִים צָפוּ בִּי בָּאֵלֶם. הִבְחַנְתִּי בִּגְוִויַּית אָדָם מִתְנוֹדֶדֶת בַּקָּצֶה חֲבָל וְעַל חָזֶה שֶׁלֶט שֶׁבּוֹ נִכְתַּב בְּאוֹתִיּוֹת יַלְדוּתִיּוֹת לִבְנוֹת "סְלִיחָה".
כַּפּוֹת רַגְלַיי הַיְּחֵפוֹת שָׁקְעוּ בְּבוֹץ. הַזָּקֵן שֶׁלִּי צָמַח בַּיָּמִים שֶׁבִּילִּיתִי עַל הַסִּירָה. הָאוֹסְמוֹת הָאִילְּמִים צָפוּ בִּי. עוֹרֵב צָרַח בְּגוֹבַהּ רַב.
הָלַכְתִּי בְּגֵיא צַלְמָוֶות וְלֹא יָרֵאתִי רַע וְהַכּוֹכָבִים בַּהֲקוּ מִמַּעַל. הִגַּעְתִּי לַגִּבְעָה וְטִיפַּסְתִּי בַּמִּדְרוֹן וְהִגַּעְתִּי אֵלָיו. הוּא יָשַׁב עַל כִּיסֵּא מִתְקַפֵּל וְצִפָּה בִּי. הוּא הָיָה זָקֵן מְאוֹד. לֵץ נָח לְמַרְגְּלוֹתָיו, אָדָם שֶׁלֹּא הַתְאַסֵּם, עָטוּי בְּלוֹאִים שֶׁל מִדַּי צָבָא בְּלִי תָּגִיּוֹת זִיהוּי. הוּא חִייֵּךְ חִיּוּךְ מְטוֹרָף וְקִשְׁקֵשׁ אֵלַי. "שְׂדוֹת הַפֶּרֶג יְפֵהפִיִּים, אֲדוּמִּים כְּמוֹ דָּם שֶׁל הֲרוּגֵי מַלְכוּת."
הָיָה לוֹ קוֹל דַּק נִרְעַד. הוּא אָמַר, "אֱלוֹהִים שׁוֹכֵן בַּעֲנָנִים כְּמוֹ עָשָׁן, יֵשׁ לוֹ זָקֵן אָפוֹר אָרוֹךְ."
הָאִישׁ בַּכִּיסֵּא הַמִּתְקַפֵּל הִפְנָה אֶת מַבָּטוֹ אֵלָיו וְהָלֵץ נֵס בְּדִילּוּגִים בְּמוֹרַד הַגִּבְעָה.
הָאִישׁ הִפְנָה אֶת מַבָּטוֹ אֵלַי. עֵינָיו הָיוּ מֵימִיּוֹת אֲבָל בְּכָל זֹאת חַדּוֹת אֵיכְשֶׁהוּ. כִּמְעַט, דִּימִּיתִי שֶׁחִייֵּךְ.
"בָּאתָ לַהֲרוֹג אוֹתִי," קָבַע.
"בָּאתִי ל..." קוֹלִי נִשְׁמָע שׁוֹנֶה בְּאוֹזְנַיי. לָאִישׁ בַּכִּיסֵּא הַמִּתְקַפֵּל הָיָה זָקֵן שֶׁהִלְבִּין עִם הַשָּׁנִים. "נִיסִּיתָ קוֹדֶם, וְנִיסִּיתָ הַרְבֵּה פְּעָמִים מֵאָז," אָמַר, לֹא בְּלִי אֲדִיבוּת, "אֲבָל עוֹד לֹא קַלֶּטֶת? לֹא מַסְפִּיק לַהֲרוֹג אֶת הָאָדָם. אָדָם הוּא יוֹתֵר מְבַשֵּׂר וְשׁוּמָּן וְעֶצֶם וָדָם. בָּזֶה שֶׁהָרַגְתָּ אֶת הָאָדָם רַק שִׁימַּרְתָּ אֶת הַדִּימּוּי שֶׁלּוֹ. הַצַּלָּם שֶׁלּוֹ. אַתָּה הוֹרֵג אָדָם וְאֶלֶף נְבָגִים שֶׁל אֱמוּנָה, אֶלֶף נְבָגִים שֶׁל רַעְיוֹן נְפוֹצִים אֶל הָעוֹלָם. תִּרְאֶה," אָמַר. הוּא הוֹשִׁיט אֶת יָדוֹ לְעֶבְרִי. אָחַזְתִּי אוֹתָהּ בְּיָדִי. יָדֵינוּ הָיוּ זֵהוֹת. הֵרַמְתִּי אֶת יָדִי הָאַחֶרֶת לְזִקְנֵי וְהוּא הָרִים אֶת יָדוֹ, לִזְקֵנוֹ. "אֲנַחְנוּ לֹא שׁוֹנִים כָּל כָּךְ, אַתָּה וַאֲנִי."
רַצְתִּי בְּמַעֲלֵה הַמַּדְרֵגוֹת וְהוּא הָיָה בְּרוּם הַמַּדְרֵגוֹת. הוּא נָסוֹג אֶל חֲדַר הַשֵּׁינָה שֶׁלּוֹ. הִתְפָּרַצְתִּי בְּעַד הַדֶּלֶת וְהַנָּשִׁים צָעֲקוּ, הֵן נִיסּוּ לְגוֹנֵן עָלָיו בְּגוּפָן. דָּחַפְתִּי אוֹתָן הַצִּידָּה. הָרוֹבֶה הָיָה בִּידֵי וְהִשְׁתַּמַּשְׁתִּי בּוֹ, יָרִיתִי קְלִיעִים מִטְּוָוח אֶפֶס לְחָזֵהוּ וּלְרֹאשׁ, וִידֵּאתִי הֲרִיגָה, חִיסּוּל בְּכַוּוֹנַת מְכַוֵּון.
יָרִיתִי אֶל הַדְּמָמָה וַעֲנָנָה שֶׁל נְבָגִים עָלְתָה בָּאֲוִויר, כְּמוֹ רַעֲיוֹנוֹת שֶׁמְּסָרְבִים לָמוּת, וְהָעוֹלָם הִשְׁתַּתֵּק בִּצְלִיל דְּמוּי שְׁרִיקָה שֶׁל אֲוִויר נִמְלַט.
#
אוֹסָמָה וְאוּסְּמָה וְאוּסְּמָה, אָמָּן.









https://www.shortstoryproject.com/he/story/%d7%94%d7%90%d7%95%d7%a1%d7%9e%d7%94-%d7%94%d7%90%d7%97%d7%a8%d7%95%d7%9f/
#אַלְקָאעִידָה#אָמֵרִיקָה#הִיסְטוֹרִיהָאלְטְרַנְטִיבִיתֵ#הַמִּלְחְמֵהבָעִירְק#מָדַ"בּ#מִלְחָמָה#מֶתַח#פּוֹלִיטִי#פִילוֹסוֹפִי#תֶּרְבּוֹתָאמֵרִיקָאִית