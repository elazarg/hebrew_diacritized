02/03/2019            שָׁעָה 11:32
תּוֹכֶן הַפְּנִיָּיה: לִכְבוֹד מַחְלֶקֶת כֹּחַ אָדָם,
בִּרְצוֹנִי לְהָסֵב אֶת תְּשׂוּמֶת לִבְּכֶם לְכָךְ שֶׁטֶּרֶם בּוּצְּעָה הַעֲלָאָה בְּדַרְגָּה. אֲנִי בְּטוּחָה שֶׁטָּעוּת זוֹ מְקוֹרָהּ בָּאִי הֲבָנָה, שֶׁכֵּן הַדּוּחוֹת וְהַעֲרָכוֹת הָרֵלֵוַונְטִיּוֹת, כְּמוֹ גַּם הָאִישּׁוּרִים וְהַטְּפָסִים נִשְׁלְחוּ לְמִשְׂרַדְכֶם לִפְנֵי כְּחוֹדֶשׁ בְּדוֹאַר יוֹנָה, כְּפִי שֶׁדְּרַשְׁתֶּם.
בִּבְרָכָה,
שָׂרִית
תְּשׁוּבָה: שָׂרִית שָׁלוֹם, לְפִי הַנְּתוּנִים הַמְּצוּיִים בְּיָדֵינוּ עוֹלֶה כִּי אָכֵן עָבַרְתָּ הַעֲרָכָה הַמִּקְצוֹעִית  אֲבָל לֹא שָׁמַרְתָּ עַל רֶצֶף שָׁלוֹשׁ שָׁנִים, כְּפִי שֶׁהָרֵפוֹרְמָה הַחֲדָשָׁה דּוֹרֶשֶׁת. רַק לְאַחַר שֶׁתַּשְׁלִימֵי 30 שָׁעוֹת תְּקוּדְּמִי בְּדַרְגָּה. בִּבְרָכָה מֶרְכַּז שֵׁירוּת מֵידָע אַרְצִי
סְטָטוּס: נִסְגַּר   בְּשָׁעָה 10:00         3/3/2019    
4/3/2019              שָׁעָה 09:40
תּוֹכֶן הַפְּנִיָּיה: שָׁלוֹם רַב, מִזֶּה אַרְבַּע שָׁנִים אֲנִי לוֹמֶדֶת לְתוֹאַר מְשׁוּלָּב, שֵׁנִי וּשְׁלִישִׁי. אִי לְכָךְ, מִסְפַּר הַקּוּרְסִים שֶׁאֲנִי לוֹמֶדֶת וְשֶׁלָּמַדְתִּי עוֹלֶה עַל 30 שָׁעוֹת. מִצָּרְפַת אִישּׁוּר סִיּוּם לִימּוּדִים תּוֹאַר שֵׁנִי, אִישּׁוּר עַל לִימּוּדִים בַּשָּׁנָה הַנּוֹכְחִית וְכֵן גִּילְיוֹן צִיּוּנִים מְעוּדְכָּן.
מְחַכֶּה לִתְשׁוּבַתְכֶם,
יוֹם טוֹב
שָׂרִית
קְבָצִים סְרוּקִים:
Pdf  גִּילְיוֹן צִיּוּנִים
Pdf  אִישּׁוּר סִיּוּם לִימּוּדִים
Pdf אִישּׁוּר לִימּוּדִים
תְּשׁוּבָה: שָׂרִית שָׁלוֹם רַב, לְהַלָּן תְּשׁוּבַת מַחְלֶקֶת הִשְׁתַּלְּמוּיוֹת :" יֵשׁ לִסְרוֹק בְּצוּרָה מְסוּדֶּרֶת אֶת גִּילְיוֹן הַצִּיּוּנִים כְּקוֹבֶץ מְצוֹרָף, מְקַוֶּוה שֶׁאַתְּ לֹא בָּרֵפוֹרְמָה הַחֲדָשָׁה. ." בִּבְרָכָה, מֶרְכַּז שֵׁירוּת וּמֵידָע אַרְצִי.
סְטָטוּס: נִסְגַּר בְּשָׁעָה  11:32   5/3/2019
6/3/2019                 12:01
תּוֹכֶן הַפְּנִיָּיה: צָרְפָתִי שׁוּב קוֹבֶץ סָרוּק בְּצוּרָה מְסוּדֶּרֶת. אֲנִי דַּוְוקָא כֵּן בָּרֵפוֹרְמָה הַחֲדָשָׁה...  חָשַׁבְתִּי שֶׁהִיא אֲמוּרָה לְסַיֵּיעַ לַצִּיבּוּר הָעוּבְדּוֹת... אֲנִי סְמוּכָה וּבְטוּחָה שֶׁעַל אַף הֱיוֹתִי בָּרֵפוֹרְמָה הַחֲדָשָׁה, בְּסוֹפוֹ שֶׁל דָּבָר יוּכְּרוּ לִימּוּדַיי כְּהִשְׁתַּלְּמוּיוֹת, וַאֲכַנֵּס לָאָרֶץ הַמּוּבְטַחַת, דַּרְגָּה אַרְבַּע.  
תְּשׁוּבָה:  לְהַלָּן תְּשׁוּבַת מַחְלֶקֶת כֹּחַ אָדָם: "יֵשׁ לִשְׁלוֹחַ בְּפָנֶיהָ מְקוּוֶּנֶת אֶת שָׁם הַהִשְׁתַּלְּמוּת כְּפִי שֶׁמּוּכָּר בְּמִשְׂרַד הַחִינּוּךְ, סֵמֶל הַהִשְׁתַּלְּמוּת הַמּוּרְכָּב מִ-7 עַד 8 סִפְרוּת וְאֶת מִיקּוּם בִּיצּוּעַ הַהִשְׁתַּלְּמוּת – לְצוֹרֶךְ בֵּירוּר וְעִדְכּוּן." בִּבְרָכָה, מֶרְכַּז שֵׁירוּת וּמֵידָע אַרְצִי.
סְטָטוּס: נִסְגַּר בְּשָׁעָה 10:32  07/03/2019
07/03/2019            11:45
תּוֹכֶן הַפְּנִיָּיה: מִסְמָכִים סְרוּקִים מְצוֹרָפִים שׁוּב. כְּפִי שֶׁהִסְבַּרְתִּי, אֵלּוּ קוּרְסִים אָקָדֵמָאִיִּים בָּאוּנִיבֶרְסִיטָה מוּכֶּרֶת וּבַעֲלַת שֵׁם, וְלֹא הִשְׁתַּלְּמוּיוֹת.
מִסְמָכִים סְרוּקִים:
Pdf  גִּילְיוֹן צִיּוּנִים
תְּשׁוּבָה: בַּקָּשָׁתְךָ הוֹעָבְרָה לְמַחְלֶקֶת כּוֹחַ אָדָם.
סְטָטוּס: פָּעִיל
תְּשׁוּבָה: שָׂרִית שָׁלוֹם, לֹא שָׁמַרְתָּ עַל רֶצֶף שֶׁל שָׁלוֹשׁ שָׁנִים, כְּלוֹמַר אַתְּ אֲמוּרָה לְהִשְׁתַּלֵּם כָּל שָׁנָה. מֵהַנְּתוּנִים שֶׁלָּנוּ הַהִשְׁתַּלְּמוּת הָאַחֲרוֹנָה שֶׁלְּךָ הָיְתָה בְּ-2016.
בִּבְרָכָה, מֶרְכַּז שֵׁרוּת אַרְצִי
סְטָטוּס: נִסְגַּר  בְּשָׁעָה 13:07  8/3/2019
08/03/2019                     17:05
תּוֹכֶן הַפְּנִיָּיה: בְּחַיֵּי שֶׁאֲנִי לֹא מְבִינָה מָה אֶת/ה אוֹמֵר/ת. אֶת/ה מַחֲזִיר/ה לִי אֶת אוֹתָהּ תְּשׁוּבָה כְּבָר פַּעַם שְׁלִישִׁית בְּלִי לְהִתְיַיחֵס לָמָּה שֶׁנִּשְׁלַח אֵלֶיךָ/אֵלַיִיךְ. הַאִם תּוּכַל/י לְשׂוֹחֵחַ אִיתִּי בַּטֵּלֵפוֹן וְלַחֲסוֹךְ אֶת עוֹגְמַת הַנֶּפֶשׁ הַכְּרוּכָה בְּמֶיְילִים לֹא הֶגְיוֹנִיִּים? בְּאוֹתָהּ הַהִזְדַּמְּנוּת אֶשְׂמַח לְבָרֵר אִם לִפְנוֹת אֵלַיִיךְ/אֵלֶיךָ בִּלְשׁוֹן נְקֵבָה אוֹ זֵכֶר.
תְּשׁוּבָה: בְּשִׂיחָה טֵלֵפוֹנִית הוּסְבַּר לַלָּקוֹחָה כִּי לֹא שָׁמְרָה עַל רֶצֶף שֶׁל שָׁלוֹשׁ שָׁנִים.
סְטָטוּס: נִסְגַּר בְּשָׁעָה 09:04    10/3/2019
12/3/2019                15:02
תּוֹכֶן פְּנִיָּיה: אוֹקֵיי, הֵבַנְתִּי. הַמּוֹקְדָן הִסְבִּיר לִי, כְּפִי שֶׁהוּסְבַּר לִי בְּפוֹרְטָל, שֶׁלֹּא שָׁמַרְתִּי עַל רֶצֶף שֶׁל שָׁלוֹשׁ שָׁנִים. עַכְשָׁיו אֲנִי פּוֹנֶה אֶל הַהִיגָּיוֹן שֶׁלָּכֶם – הַאִם קוּרְסִים אָקָדֵמִיִּים בְּמִסְגֶּרֶת תּוֹאַר שֵׁנִי וּשְׁלִישִׁי בְּאוּנִיבֶרְסִיטָה יְדוּעָה, מְכוּבֶּדֶת וּבַעֲלַת יוּקְרָה אָקָדֵמִית אֵינָם מוּכָּרִים כְּהִשְׁתַּלְּמוּיוֹת?
בְּבִרְכַּת פֶּסַח שָׂמֵחַ,
מִי יִתֵּן שֶׁנִּזְכֶּה לָצֵאת מַעְבְּדוֹת הַנּוֹנְסֵנְס לְחֵירוּת הֲקַוְּמוּן סֵנְס
12/3/2019     23:45
תּוֹכֶן פְּנִיָּיה: דָּבָר נוֹסָף, רֹאשׁ הַחוּג שֶׁבּוֹ אֲנִי לוֹמֶדֶת הוֹאִיל לִכְתּוֹב מִכְתָּב וּבוֹ הוּא מְאַשֵּׁר אֶת הַסְּטָטוּס שֶׁלִּי כִּסְטוּדֶנְטִית מִן הַמִּנְיָין. בְּנוֹסָף לְכָךְ, צָרְפָתִי תַּשְׁלוּם מִקְדָּמָה עַל שְׂכַר הַלִּימּוּד לְתוֹאַר מְשׁוּלָּב. כְּפִי שֶׁתִּיוּוֹכְחִי, לַמִּקְרֶה שֶׁאַתְּ לֹא מַאֲמִינָה לִי וְלַמְרוֹת הֲרָרִי הַטְּפָסִים שֶׁאֲנִי נִדְרֶשֶׁת לְצָרֵף, הוֹסַפְתִּי מִקְבָּץ נָאֶה מִשֶּׁלִּי שֶׁל טְפָסִים, תְּעוּדוֹת, מִכְתְּבֵי הַמְלָצָה וְכוּ'.
Pdf מִכְתַּב רֹאשׁ חוּג 
Pdf תַּשְׁלוּם עֲבוּר מִקְדָּמָה 2019 
Pdf גִּילְיוֹן צִיּוּנִים 2017-2019 
Pdf מִכְתָּב מְנַהֶלֶת מָתִיא 2019 
בִּבְרָכָה שָׂרִית
13/3/2019               00:30
תּוֹכֶן פְּנִיָּיה: אָה, וְעוֹד מַשֶּׁהוּ שֶׁשָּׁכַחְתִּי לְצַיֵּין בַּפְּנִיָּיה הַקּוֹדֶמֶת וְנִזְכַּרְתִּי רַק עַכְשָׁיו, מִתְנַצֶּלֶת עַל הַשָּׁעָה, לֹא הִצְלַחְתִּי לְהַרְדֵּם... אָז הַדָּבָר הוּא כָּזֶה – אֶת שְׂכַר הַלִּימּוּד אַתֶּם, בְּטוּבְכֶם, מְשַׁלְּמִים (כְּחֵלֶק מֵהֶסְכֵּם קִיבּוּצִי שֶׁמְּעוֹדֵד הַשְׂכָּלַת עוֹבְדִים בַּחֶבְרָה, בְּאֶמְצָעוּת תַּשְׁלוּם חֶלְקִי שֶׁל שְׂכַר הַלִּימּוּד) עֵדוּת חוֹתֶכֶת נוֹסֶפֶת לְהַכָּרַת הַמִּשְׂרָד בִּסְטוּדֶנְטִיּוּתִי. כְּלוֹמַר אֲנִי סְטוּדֶנְטִית. כְּלוֹמַר אֲנִי לוֹמֶדֶת וְלוֹמֶדֶת וְלֹא מַפְסִיקָה לִלְמוֹד מִזֶּה שָׁנִים רַבּוֹת, אֵיךְ זֶה לֹא מוּכָּר לִי כְּלִימּוּדֵי הִשְׁתַּלְּמוּת? הָלוֹ?
 תְּשׁוּבָה:  שָׂרִית שָׁלוֹם רַב, לְהַלָּן תְּשׁוּבַת מַחְלֶקֶת כֹּחַ אָדָם: "לִימּוּדֵי תּוֹאַר שֵׁנִי מְזַכִּים בִּשְׁעוֹת אַךְ וְרַק בְּסִיּוּם הַמַּסְלוּל וְהַצָּגַת אִישּׁוּר זַכָּאוּת + גִּילְיוֹן צִיּוּנִים לכ"א. טֶרֶם סִיּוּם הַמַּסְלוּל וְהַצָּגַת הַמִּסְמָכִים הַנִּדְרָשִׁים, לֹא נִיתָּן לְאַשֵּׁר שָׁעוֹת בְּגִין הַתּוֹאַר". . בִּבְרָכָה, מֶרְכַּז שֵׁירוּת וּמֵידָע אַרְצִי
נִסְגַּר בְּשָׁעָה     11:62           13/03/2019
13/03/2019                    12:04
תּוֹכֶן פְּנִיָּיה: אוֹקֵיי נִיצַּחְתֶּם. הֵבַנְתִּי שֶׁהַקּוּרְסִים לֹא יוּכְּרוּ לִי כְּהִשְׁתַּלְּמוּיוֹת. אֲוַותֵּר עַל הַ-7.5 אָחוּז שִׁדְרְגָה אַרְבַּע הָיְיתָה מַקְנָה לִי. כְּלוֹמַר, עַל תּוֹסֶפֶת שֶׁל 592.5 ש"ח לְמַשְׂכּוֹרֶת. תּוֹאַר מִסְפַּר שְׁתַּיִים וְתוֹאַר מִסְפַּר שָׁלוֹשׁ יַמְתִּינוּ כִּלְאַחַר כָּבוֹד. אֵין הָרֵפוֹרְמָה מְעוֹדֶדֶת הַשְׂכָּלָה רְחָבָה. לֵב דּוֹאֵב – כֵּן, טְרֵפַת בִּירוֹקְרָטִית –בְּוַודַּאי. הַשְׂכָּלָה, תַּגְמוּלִים, דְּרָגוֹת וְתוֹסֶפֶת שָׂכָר – לֹא.
תְּשׁוּבָה: זֶה לֹא עִנְיָין שֶׁל נִיצָּחוֹן אוֹ הֶפְסֵד. מַחְלֶקֶת כֹּחַ אָדָם תִּשְׂמַח לְהַעֲלוֹת אוֹתְךָ בְּדַרְגָּה, בְּמִידָּה וְאֶת עוֹמֶדֶת בַּתְּנָאִים הַנִּדְרָשִׁים, כְּפִי שֶׁנִּקְבְּעוּ בָּרֵפוֹרְמָה הַחֲדָשָׁה.
בִּבְרָכָה, מֶרְכַּז שֵׁירוּת וּמֵידָע אַרְצִי
נִסְגַּר בְּשָׁעָה 14:78    14/3/2019     
15/3/2019                  8:00
תּוֹכֶן פְּנִיָּיה: אִם הָרֵפוֹרְמָה הַזּוֹ כָּל כָּךְ חֲדָשָׁה אֵיךְ זֶה שֶׁחָזַרְנוּ אֲחוֹרָה שְׁנוֹת אוֹר? הִגָּיוֹן פָּשׁוּט הָיָה פּוֹתֵר אֶת הַבְּעָיָה, הֲיִיתָּכֵן שֶׁהִגָּיוֹן אֵינוֹ סְעִיף בָּרֵפוֹרְמָה הַחֲדָשָׁה... אַפְּרוֹפּוֹ סְעִיפִים... סְעִיף "תִּקְשׁוֹרֶת" בִּתְלוּשׁ הַמַּשְׂכּוֹרֶת נָמוּךְ מַשְׁמָעוּתִית מֵחוֹדֶשׁ שֶׁעָבַר. מַדּוּעַ?
תְּשׁוּבָה: שָׂרִית שָׁלוֹם, אֵלֶּה הַנְּהָלִים בָּרֵפוֹרְמָה הַחֲדָשָׁה. לְגַבֵּי "תִּקְשׁוֹרֶת", אָנָּא פְּנֵי לְמַזְכִּירַת המתי"א, שֶׁתַּעֲבִיר דִּיוּוּחַ לְמַחְלֶקֶת כֹּחַ אָדָם. סְעִיף תִּקְשׁוֹרֶת הוּא קָבוּעַ, וְלָכֵן כָּל בְּעָיָה שֶׁנִּתְקֶלֶת בָּהּ עָלַיִיךְ לְהַפְנוֹת לְמַזְכִּירַת הַמָּתִיא בִּמְחוֹז מֶרְכָּז.
בִּבְרָכָה, מֶרְכַּז שֵׁירוּת אַרְצִי.
נִסְגַּר בְּשָׁעָה 15:68     16/3/2019        
20/4/2019                 9:07
תּוֹכֶן פְּנִיָּיה: בְּבַקָּשָׁה קִרְאִי עַד הַסּוֹף אֶת הֲמֵיְיל... אֲנִי מְנַסֶּה כִּיוּוּן חָדָשׁ. אַחֲרֵי הַכּוֹל, 592 נְקוּדָּה חָמֵשׁ הוּא סְכוּם לֹא מְבוּטָּל. וְלָכֵן, עָרַכְתִּי בְּדִיקָה יְסוֹדִית וּמַקִּיפָה שֶׁל כָּל חוֹזְרֵי הַמַּנְכַּ"ל מֵהַשָּׁנִים הָאַחֲרוֹנוֹת, עָבַרְתִּי סְעִיף סְעִיף (מִלָּה יָפֶה "סְעִיף") וּמָצָאתִי לְהַפְתָּעָתִי אֶחָד שֶׁחָמַק מֵעֵינַיי וְעוֹנָה לִקְרִיטֶרְיוֹנִים שֶׁהַמִּשְׂרָד מַצִּיב בְּנוֹגֵעַ לְהִשְׁתַּלְּמוּיוֹת וְהַעֲלָאוֹת בְּדַרְגָּה.
מִתּוֹךְ מִסְמָךְ שֶׁנִּקְרָא "מְדִינִיּוּת וְהַנְחָיוֹת לָעוֹבְדִים בְּמִסְגֶּרֶת הָרֵפוֹרְמָה הַחֲדָשָׁה", בְּפֶרֶק א' סְעִיף 9 שֶׁכּוֹתַרְתּוֹ "לִימּוּדִים בִּשְׁנַת שַׁבָּתוֹן" מְצוּיָּן שֶׁהַלִּימּוּדִים בְּשָׁנָה זוֹ יַחְשְׁבוּ כִּשְׁעוֹת הִשְׁתַּלְּמוּת, וַאֲנִי מְצַטֶּטֶת "עוֹבֵד בִּשְׁנַת שַׁבָּתוֹן, אֲשֶׁר לָמַד לִימּוּדִים לְתוֹאַר מִתְקַדֵּם וְלֹא סִייֵּם לִימּוּדָיו, יְזוּכֶּה עַד 180/210 שָׁעוֹת בְּהֶתְאֵם לִדְרָגוֹת עפ"י הַשָּׁעוֹת שֶׁנִּלְמְדוּ וְעִם הַצָּגַת גִּילְיוֹן צִיּוּנִים. וְלֹא יְזוּכֶּה בְּסִיּוּם הַתּוֹאַר בְּשָׁעוֹת נוֹסָפוֹת עַל לִימּוּדִים אֵלּוּ."
בְּבִרְכַּת – אִם אַתָּה לֹא יָכוֹל לְנַצֵּחַ אוֹתָם,
הִצְטָרֵף אֲלֵיהֶם,
הָאֶזְרָחִית ש'
תְּשׁוּבָה: שָׁלוֹם רַב, לְהַלָּן תְּשׁוּבַת מַחְלֶקֶת כֹּחַ אָדָם: "שָׁלוֹם רַב,​​​​​​​ בְּהֶתְאֵם לַנְּהָלִים, עוֹבֵד בִּשְׁנַת שַׁבָּתוֹן הַיּוֹצֵא לְלִימּוּדֵי תּוֹאַר שֵׁנִי, זַכַּאי לְקַבֵּל גְּמוּל עַל הַשָּׁעוֹת גַּם אִם לֹא סִייֵּם אֶת הַתּוֹאַר. עַל מְנַת שֶׁנִּיתָּן יִהְיֶה לָדוּן בְּבַקָּשָׁה, יֵשׁ לִשְׁלוֹחַ גִּילְיוֹן צִיּוּנִים לְתוֹאַר הַכּוֹלֵל צִיּוּנִים + חֲתִימַת מוֹסַד הַלִּימּוּדִים. גִּילְיוֹן צִיּוּנִים שֶׁאֵינוֹ חָתוּם ע"י מוֹסַד הַלִּימּוּדִים וְשֶׁאֵינוֹ כּוֹלֵל צִיּוּנִים לֹא מְאוּשָּׁר. בִּבְרָכָה, מֶרְכַּז שֵׁירוּת וּמֵידָע אַרְצִי
נִסְגַּר בְּשָׁעָה   15:65         22/04/2019
22/04/2019                       18:54
תּוֹכֶן פְּנִיָּיה: מִצָּרְפַת גִּילְיוֹן צִיּוּנִים חָתוּם וּמְעוּדְכָּן. בַּפַּעַם הָרְבִיעִית. דַּרְגָּה אַרְבַּע, הֵיר אַיי קָאם!
Pdf  גִּלְיוֹן צִיּוּנִים
תְּשׁוּבָה: שָׂרִית שָׁלוֹם רַב, לְהַלָּן תְּשׁוּבַת כּוֹחַ אָדָם : "לִימּוּדֵי תּוֹאַר שֵׁנִי מְזַכִּים בִּשְׁעוֹת אַךְ וְרַק בְּסִיּוּם הַמַּסְלוּל וְהַצָּגַת אִישּׁוּר זַכָּאוּת + גִּילְיוֹן צִיּוּנִים לכ"א. טֶרֶם סִיּוּם הַמַּסְלוּל וְהַצָּגַת הַמִּסְמָכִים הַנִּדְרָשִׁים, לֹא נִיתָּן לְאַשֵּׁר שָׁעוֹת בְּגִין הַתּוֹאַר". . בִּבְרָכָה, מֶרְכַּז שֵׁירוּת וּמֵידָע אַרְצִי
סְטָטוּס: נִסְגַּר בְּשָׁעָה 11:00          25/04/2019
25/4/2019                          20:07
תּוֹכֶן הַפְּנִיָּיה: חָלַם שָׁלוֹם, אָנָּא קָרָאֵי אֶת שְׁנֵי חֲלָקֶיהָ שֶׁל הַפְּנִיָּיה שֶׁכֵּן הִיא אֲרוּכָּה וְחוֹרֶגֶת מִמִּסְפַּר הַתָּוִוים הָאֶפְשָׁרִיִּים, כְּפִי שֶׁנּוֹכַחְתִּי לָדַעַת. גִּילְיוֹן הַצִּיּוּנִים שֶׁצּוֹרַף יוֹעַד לְשֵׁם קַבָּלַת גְּמוּל עַל לִימּוּדִים בִּשְׁנַת שַׁבָּתוֹן. תְּמוּהָה בְּעֵינַיי תְּשׁוּבָתְךָ, שֶׁכֵּן מִזֶּה מִסְפַּר חוֹדָשִׁים אֲנַחְנוּ מִתְקַשְּׁרִים דֶּרֶךְ הֲפוֹרְטָל וּבוֹ בִּלְבַד, וְלָכֵן כָּל הַתִּכְתּוֹבֶת שֶׁלָּנוּ מְתוֹעֶדֶת. דִּפְדּוּף בִּפְנִיּוֹת הַקּוֹדְמוֹת יַעֲלֶה אֶת הַסְּטָטוּס שֶׁלִּי, הִיסְטוֹרְיַית תִּכְתּוֹבוֹת וְכֵן אֶת הַמּוֹטִיבַצְיָה הָעִיקָּרִית שֶׁלִּי לִפְנִיּוֹת חוֹזְרוֹת וְנִשְׁנוֹת אֲלֵיכֶם. הֲרֵי תַּקְצִיר הַפְּרָקִים הַקּוֹדְמִים: גִּילְיוֹן צִיּוּנִים, סִיּוּם תּוֹאַר שֵׁנִי, מִסְמָכִים שֶׁצּוֹרְפוּ זֶה מִכְּבָר, שְׁנַת 2017 יְצִיאָה לְשַׁבָּתוֹן וּבָהּ לִימּוּדִים אָקָדֵמָאִים שֶׁאֲבַקֵּשׁ שֶׁיַּחְשְׁבוּ כְּהִשְׁתַּלְּמוּיוֹת כְּפִי שֶׁמּוֹפִיעַ בְּחוֹזֵר מַנְכַּ"ל. צִיטַּטְתִּי וַאֲצַטֵּט שׁוּב (זְהִירוּת צִיטּוּט אָרוֹךְ וּמִפּוֹרְט, מִתְנַצֶּלֶת. גַּם אֲנִי נִרְדַּמְתִּי תּוֹךְ כְּדֵי קְרִיאָתוֹ. אֲבָל הוּא מְהֵימָן וְיַקְנֶה לִי גִּישָׁה לִמְחוֹזוֹת הַ-592 נְקוּדָּה חָמֵשׁ ):
"לִימּוּדִים בִּשְׁנַת שַׁבָּתוֹן. עוֹבֵד הַיּוֹצֵא לִשְׁנַת שַׁבָּתוֹן מָלֵא וּמְעוּנְיָין לִלְמוֹד בְּקוּרְסִים לְפִיתּוּחַ מִקְצוֹעִי בְּמִסְגֶּרֶת הָרֵפוֹרְמָה הַחֲדָשָׁה יוּכַל לְקַבֵּל הַכָּרָה בַּלִּימּוּדִים שֶׁל עַד 120/180/210 שָׁעוֹת.
 9.1 תִּכְנוּן הַלִּימּוּדִים בִּשְׁנַת שַׁבָּתוֹן יִהְיֶה בְּהֶתְאֵם לַהַנְחָיוֹת הַבָּאוֹת: נִיתָּן לְהַעֲבִיר רַק 105/90 שָׁעוֹת בְּמַעֲבָר מַדְרֵגָה לְדַרְגָּה וּבָהּ יוּכַל לִלְמוֹד בְּמִסְגֶּרֶת הַשַּׁבָּתוֹן סה"כ 120/180/210 שָׁעוֹת בְּהֶתְאֵם לַדַּרְגָּה. בְּאִם הָעוֹבֵד פִּיצֵּל אֶת שְׁנַת הַשַּׁבָּתוֹן לִשְׁנָתַיִים (חֲצִי שַׁבָּתוֹן בְּכָל שָׁנָה) בְּאוֹתָהּ דַּרְגָּה, יוּכַל לִצְבּוֹר מַקְסִימוּם 90/105 שָׁעוֹת בְּהֶתְאֵם לְדַרְגָּה עֲבוּר כָּל שָׁנָה. עוֹבֵד הַיּוֹצֵא לְשַׁבָּתוֹן מָלֵא פַּעֲמַיִים בְּאוֹתָהּ דַּרְגָּה, יְזוּכֶּה בִּשְׁעוֹת פַּעַם אַחַת בְּדַרְגָּה. עוֹבֵד הַנִּמְצָא בַּחֲצִי שְׁנַת שַׁבָּתוֹן, יוּכַל לְקַבֵּל עַד 90/105 שָׁעוֹת בִּשְׁנַת הַשַּׁבָּתוֹן וְעַל פִּי הַכְּלָלִים שֶׁצּוּיְּנוּ לְעֵיל. עוֹבֵד בִּשְׁנַת שַׁבָּתוֹן, אֲשֶׁר לָמַד לִימּוּדִים לְתוֹאַר מִתְקַדֵּם וְלֹא סִייֵּם לִימּוּדָיו, יְזוּכֶּה עַד 180/210 שָׁעוֹת בְּהֶתְאֵם לִדְרָגוֹת ועפ"י הַשָּׁעוֹת שֶׁנִּלְמְדוּ עִם הַצָּגַת גִּילְיוֹן צִיּוּנִים. וְלֹא יְזוּכֶּה בְּסִיּוּם הַתּוֹאַר בְּשָׁעוֹת נוֹסָפוֹת עַל לִימּוּדִים אֵלּוּ.
9.2 עוֹבֵד הַנִּמְצָא בִּשְׁנַת שַׁבָּתוֹן, יוּכַל לִלְמוֹד בְּאֶחָד הַמַּסְלוּלִים הַבָּאִים: קוּרְסִים מִתּוֹךְ מַתְוָוה הַתּוֹכְנִיּוֹת לְפִיתּוּחַ מִקְצוֹעִי שֶׁל הַמִּשְׂרָד בַּמִּסְגְּרוֹת הַמְּאוּשָּׁרוֹת לְלִימּוּדִים. לִימּוּדִים בְּמוֹסָדוֹת מוּכָּרִים עַל יְדֵי הַמּוֹעָצָה לְהַשְׂכָּלָה גְּבוֹהָה, מִכְלָלוֹת לְחִינּוּךְ וְאוּנִיבֶרְסִיטָאוֹת. הַלִּימּוּדִים יִהְיוּ בְּמִסְגְּרוֹת אָקָדֵמִיּוֹת בִּלְבַד וּבְמַסְלוּלִים לְתוֹאַר בִּתְחוּמִים רֵלֵוַונְטִיִּים. עוֹבֵד אֵינוֹ חַיָּיב לִהְיוֹת תַּלְמִיד מִן הַמִּנְיָין לַתּוֹאַר אַךְ חַיָּיב לַעֲמוֹד בְּכָל דְּרִישׁוֹת הַקּוּרְס וּלְהַגִּישׁ גִּילְיוֹן צִיּוּנִים לִמְפַקַּחַת הַפִּיתּוּחַ הַמִּקְצוֹעִי בִּמְחוֹז עֲבוֹדָתוֹ. קוּרְסִים בַּמּוֹסָדוֹת הַמּוּכָּרִים עַל יְדֵי הַמּוֹעָצָה לְהַשְׂכָּלָה גְּבוֹהָה, אֲשֶׁר קִיבְּלוּ מֵרֹאשׁ אִישּׁוּר שֶׁל הַמְּפַקֵּחַ הַמְּחוֹזִי לְפִיתּוּחַ מִקְצוֹעִי, וְהֵם תּוֹאֲמִים לַקּוּרְסִים הַמְּפוֹרָטִים בְּמִתְוֶוה. קוּרְסִים אִילּוּ מְיוֹעָדִים לָעוֹבְדִים בִּשְׁנַת שַׁבָּתוֹן בִּלְבַד .קוּרְסִים נִבְחָרִים שֶׁאוּשְּׁרוּ לְאִרְגּוּנֵי הָעוֹבֵד, שֶׁקִּבְּלוּ הַכָּרָה לָרֵפוֹרְמָה הַחֲדָשָׁה. עוֹבֵד בִּשְׁנַת שַׁבָּתוֹן הַלּוֹמֵד בַּיְּשִׁיבָה, יָכוֹל לִלְמוֹד עַד 60 שָׁעוֹת לִימּוּדֵי יְשִׁיבָה עַל פִּי הַכְּלָלִים. לִימּוּדֵי תְּעוּדָה בִּשְׁנַת שַׁבָּתוֹן:
25/4/2019                          20:15
תּוֹכֶן הַפְּנִיָּיה: הֶמְשֵׁךְ מֵהַפְּנִיָּיה הַקּוֹדֶמֶת – בַּקָּשׁוֹת לְלִימּוּדֵי תְּעוּדָה, יֵשׁ לְהַגִּישׁ 25 יוֹם מֵרֹאשׁ בְּצֵירוּף סִילַבּוּס לַמְּפַקֵּחַ עַל הַפִּיתּוּחַ הַמִּקְצוֹעִי בַּמָּחוֹז. הֶיקֵּף הַשָּׁעוֹת שֶׁיְּאוּשַּׁר יִהְיֶה בְּהֶתְאֵם לְנוֹשֵׂא הַקּוּרְס. עִם סִיּוּם הַלִּימּוּדִים חוֹבָה לְהַגִּישׁ גִּילְיוֹן צִיּוּנִים מְפוֹרָט וּתְעוּדַת זַכָּאוּת. עַל הַלִּימּוּדִים לִהְיוֹת בַּעֲלֵי זִיקָּה לִתְחוּמֵי הָעִיסּוּק, בַּמּוֹסָדוֹת שֶׁאוּשְּׁרוּ לְכָךְ ע"י הַמּוֹעָצָה לְהַשְׂכָּלָה גְּבוֹהָה, לֹא יְאוּשְּׁרוּ שְׁעוֹת פִּיתּוּחַ מִקְצוֹעִי נוֹסָפוֹת שֶׁתִּלְמַדְנָה לַתְּעוּדָה, לְאַחַר שְׁנַת שַׁבָּתוֹן."
בְּבִרְכַּת שֶׁיְּגַמֵּר בִּמְהֵרָה,
ק'.
תְּשׁוּבָה: שָׂרִית שָׁלוֹם רַב, לְהַלָּן תְּשׁוּבַת מַחְלֶקֶת הִשְׁתַּלְּמוּיוֹת: "בַּהֶמְשֵׁךְ לִפְנִיָּיתְךָ הֲרֵינִי לְהָשִׁיב וּלְהַבְהִיר:
1. בִּפְנִיָּיתְךָ הָרִאשׁוֹנָה לְפוֹרְטָל שֶׁנֶּעֶשְׂתָה בְּיוֹם 20.4.2019 וְנֶעֶנְתָה עַל יְדֵי בַּיּוֹם 22.4.2019 אָכֵן אִישַּׁרְתִּי אֶת נְכוֹנוּת הַצִּיטּוּט שֶׁצִּייַּנְתָּ בְּנוֹשֵׂא זַכָּאוּת לִשְׁעוֹת בְּגִין תּוֹאַר שֵׁנִי לָעוֹבֵד בְּשַׁבָּתוֹן. 2.בִּפְנִיָּיתְךָ הַשְּׁנִיָּיה לְפוֹרְטָל שֶׁנֶּעֶשְׂתָה בְּיוֹם 22.4.2019 וְנֶעֶנְתָה עַל יְדֵי בַּיּוֹם 25.4.2019, הֵשַׁבְתִּי לְךָ כִּי מַכִּירִים בְּתוֹאַר שֵׁנִי בְּסִיּוּם הַמַּסְלוּל וְזֹאת כֵּיוָון שֶׁלֹּא צוּיַּן בִּפְנִיָּיה כָּל פְּרָט עַל הֱיוֹתְךָ בְּשַׁבָּתוֹן וְאֵין בָּאֶפְשָׁרוּת אֲגַף פִּיתּוּחַ מִקְצוֹעִי לָדַעַת אִם עוֹבֵד הָיָה בְּשַׁבָּתוֹן.
2. לִידִיעָתְךָ, אָנוּ מְקַבְּלִים מֵאוֹת פְּנִיּוֹת בַּיּוֹם וְאִם כָּל פְּנִיָּיה נַעֲשֵׂית בְּנִפְרָד, הֲרֵי שֶׁהִיא נַעֲנֵית לְגוּפוֹ שֶׁל עִנְיָין, כְּפִי שֶׁהָיָה בְּנוֹשֵׂא זֶה. כִּכְלָל, בְּהֶתְאֵם לְתַקְשִׁי"ר בְּנוֹשֵׂא פְּנִיּוֹת בְּדוֹאַ"ל/דּוֹאַר/פַקְס וְכוּ' נִיתָּן לְהָשִׁיב עַד 14 יְמֵי עֲבוֹדָה (בִּפְרָט בְּחוֹדֶשׁ אַפְּרִיל שֶׁמֵּחֲצִיָּתוֹ הָיָה חוּפְשַׁת חַג). לָאוֹר הָאָמוּר לְעֵיל, אֲנִי לֹא רוֹאֶה כָּל עִיכּוּב בְּמַתַּן תְּשׁוּבָה וּבְקַשְׁתְּךָ תִּידּוֹן בַּשֵּׁנִית בְּהֶתְאֵם לַנְּהָלִים". . בִּבְרָכָה, מֶרְכַּז שֵׁירוּת וּמֵידָע אַרְצִי
נִסְגַּר בְּשָׁעָה 14:09      01/05/2019                
01/05/2019                        14:30          
תּוֹכֶן פְּנִיָּיה: שָׁלוֹם לְךָ, רַק לַיְּדִיעָה – הַפְּנִיָּיה הָרִאשׁוֹנָה שֶׁנֶּעֶשְׂתָה אֲלֵיכֶם הָיְתָה בְּ- 2/3/2019וְלֹא בְּ- 20/4/2019 כְּפִי שֶׁצִּייַּנְתָּ בְּחוֹסֶר דִּיּוּק אוֹפְיָינִי. כַּמּוּבָן שֶׁאֵין בְּכַוּוֹנָתִי לְהוֹכִיחַ אוֹתְךָ, אֲנִי מְתָאֶרֶת לְעַצְמִי שֶׁאַתְּ, בְּדוֹמֶה לִי, עוֹבֶדֶת קָשֶׁה בִּשְׁבִיל הַ-592 נְקוּדָּה חָמֵשׁ שֶׁלְּךָ. אִם לֹא פָּחוֹת מִזֶּה.
מְהִירוּת סְגִירַת הַפְּנִיָּיה אָכֵן רְאוּיָה לְשֶׁבַח, גַּם אִם לְעִתִּים נִדְמֶה כִּי זֹאת הַמַּטָּרָה הָעִיקָּרִית. שׁוּב, הַסִּימְפַּטְיָה שֶׁלִּי נְתוּנָה לְךָ, מְבִינָה שֶׁהַכַּמּוּת חַיֶּיבֶת לַעֲלוֹת עַל הָאֵיכוּת, שֶׁאַתְּ נִבְדֶּקֶת, נִמְדֶּדֶת וְנִשְׁפַּטְתָּ מִדֵּי יוֹם. בְּדִיּוּק כָּמוֹנִי. תְּפוּקָה אֵינָהּ מִילָּה גַּסָּה, הַגַּם שֶׁהַמִּשְׂרָד הַמַּעֲסִיק אוֹתִי עָשָׂה אָאוּטֵסוֹרְסִינְג לְשֵׁירוּת בְּסִיסִי שֶׁהוּא אָמוּר לְסַפֵּק לְצִיבּוּר עוֹבְדָיו, כְּלוֹמַר לִי. וְלָכֵן כְּשֶׁיּוֹצֵא וּמוֹדִיעִים לְךָ שֶׁהִגִּיעַ הָעֵת לְהִתְקַדֵּם, לַעֲלוֹת בְּדַרְגָּה, לִרְאוֹת שָׂכָר בַּעֲמָלְךָ הָרַב אַתְּ חַיֶּיבֶת לִרְאוֹת אֶת הַיּוֹם וְלִתְפּוֹס אֶת הַהִזְדַּמְּנוּת הַזּוֹ בִּשְׁתֵּי יָדַיִיךְ הַצְּנוּעוֹת. לֹא כָּל יוֹם מוֹקִירִים אֶת עֲבוֹדָתְךָ וּמְתַגְמְלִים אוֹתָהּ. מִי כָּמוֹךְ יוֹדַעַת. לְכָל אֶחָד מֵאִתָּנוּ יֵשׁ אֶת 592 נְקוּדָּה חָמֵשׁ שֶׁלּוֹ. בִּבְחִינַת מְעַט הַמַּחֲזִיק הַרְבֵּה. הַפִּינְג-פּוֹנְג הָאָרוֹךְ בֵּינֵינוּ הָיָה נֶחְסַךְ אִילּוּ יָכוֹלְנוּ לְשׂוֹחֵחַ כְּמוֹ שְׁנֵי אֲנָשִׁים בָּעוֹלָם. תַּחְשְׁבִי כַּמָּה תִּסְכּוּל וְאִי הֲבָנָה הָיוּ נִמְנָעִים.
לְצַעֲרִי, וְאוּלַי גַּם לְצַעֲרֵךְ, אַתְּ כְּפוּפָה לַנְּהָלִים שֶׁמְּעוֹדְדִים דּוֹקוֹמֶנְטַצְיָה עַל פְּנֵי אִינְטֶרְאַקְצִיָּה.  בְּמֵיְיל הַמְּפוֹרָט שֶׁעָנִית לִי נוֹתְרָה שְׁאֵלָה אַחַת מְדַמֶּמֶת, מְעִיקָה וּבְעִיקָּר פְּתוּחָה – הַעֲלָאָה בְּדַרְגָּה?
בְּבִרְכַּת חַג עַצְמָאוּת שָׂמֵחַ בְּסִימַן חִיבּוּרִים בַּחֶבְרָה הַיִּשְׂרְאֵלִית –
מַצְדִּיעִים לָרוּחַ הַיִּשְׂרְאֵלִית, 
שֶׁנִּהְיֶה לָרֹאשׁ וְלֹא לְזַנֵּב,
בִּבְחִינַת וְנַהֲפוֹךְ הוּא,
עַל פִּי מוֹרֶשֶׁת "הָאַחֵר הוּא אֲנִי",
בְּרִיאוּת נַפְשִׁית וְאוֹרֶךְ רוּחַ,
לְכָל הַנּוֹגְעִים בַּדָּבָר וּלְכָל מָאן דְּהוּא,
שָׂרִית
תְּשׁוּבָה: הוֹעֳבַר לְמַחְלֶקֶת הִשְׁתַּלְּמוּיוֹת לְשֵׁם הֶמְשֵׁךְ טִיפּוּל
נִסְגַּר בְּ 4/5/2019                      13:85
 



https://www.shortstoryproject.com/he/story/%d7%94%d7%a2%d7%9c%d7%90%d7%94-%d7%91%d7%93%d7%a8%d7%92%d7%94/
#אִירוֹנְיָה#הוּמוֹרִיסְטִי#יִשְׂרְאֵלִי#עַכְשָׁוִוי#רֵיאָלִיזְם#תְּלוּנָה