בּוֹקֶר אֶחָד הֵם קָמוּ וְהֶחָתוּל לֹא הָיָה שָׁם. הוּא לֹא הִתְפַּרְקֵד עַל הַכּוּרְסָה מַבְהִיק בְּלוֹבְנוֹ עַל הָאָפוֹר הַמָּהוּהַּ בַּסָּלוֹן, לֹא הִסְתַּנֵּן תַּחַת שְׂמִיכוֹת הַיְּלָדִים, וְגַם לֹא הִתְגַּלָּה תַּחַת הַמִּיטָּה הַזּוּגִית, שָׁם נָהַג לַחֲסוֹת בְּאַפְלוּלִית, עֵינָיו הַזַּרְחָנִיּוֹת מַסְגִּירוֹת אֶת נוֹכְחוּתוֹ.
חֲמִישָּׁה יָמִים חִיפְּשׂוּ בְּחַצְרוֹת, סוֹרְקִים בּוֹקֶר וְעֶרֶב אֶת הָרְחוֹב הַקָּטָן וְהַשְׁקֵט, הַיְּלָדִים שָׁבִים וְקוֹרְאִים לוֹ בִּשְׁמוֹ, מְשׁוּלְהָבִים, בְּטוּחִים שֶׁתֶּכֶף יְאַתְּרוּ אֶת הָאוֹבֵד, הַהוֹרִים בִּדְמָמָה מְתוּחָה. הָאִישָּׁה נוֹשֵׂאת פָּנָס, מִדֵּי כַּמָּה דַּקּוֹת נִמְלַט מִפִּיהָ "פַּססס", וְנִבְלַם.
מֵאוֹתוֹ יוֹם שֶׁבּוֹ נֶעֱלַם, הָיְיתָה מִתְעוֹרֶרֶת מֵעַצְמָהּ בְּאִישׁוֹן לַיְלָה, לוֹבֶשֶׁת מַשֶּׁהוּ חַם וְיוֹצֵאת אֶל הַחוֹשֶׁךְ הִשְׁכַּבְתִּי וְהֶעָמוֹק, שָׁלוֹשׁ, אַרְבַּע לִפְנוֹת בּוֹקֶר, "אֵין נֶפֶשׁ חַיָּה", שָׁמְעָה אֶת עַצְמָהּ אוֹמֶרֶת פִּתְאוֹם, בְּלַיְלָה אֶחָד כָּזֶה, כְּאִילּוּ נִמְלַט דָּבָר לֹא רְצוֹנִי מִפִּיהָ. מִמֶּרְחָק שְׁנֵי בִּנְיָינִים רָאֲתָה אֶת הַשִּׂיחִים נָעִים, מַבָּטָהּ הוּצְמַת אֲלֵיהֶם, אוּלַי יָגִיחַ מֵהֶם חָתוּל לָבָן כִּרְפָאִים. בְּסוֹף הֵבִינָה שֶׁזּוֹ רַק הָרוּחַ.
"זֶה אָבוּד", אָמַר בַּעֲלָהּ, "הוּא לֹא יַחֲזוֹר, הָלַךְ לְאִיבּוּד, מִי יוֹדֵעַ אִם הוּא חַי," וְהַיֶּלֶד שֶׁלָּהֶם, הָרִאשׁוֹן שֶׁיָּלְדָה, פְּסַק אַחֲרָיו, "אֵין סִיכּוּי שֶׁנִּרְאֶה אוֹתוֹ." הַיַּלְדָּה שֶׁבָּהּ וְהִתְיַיפְּחָה, כְּמוֹ בְּכָל בּוֹקֶר, צָהֳרַיִים וְעֶרֶב, וּכְשֶׁחָזְרוּ בַּיָּדַיִים רֵיקוֹת מִסִּיבּוּבֵי הַחֲצֵרוֹת, "הוּא בָּרַח כִּי לֹא הָיָה לוֹ טוֹב אִיתָּנוּ, הוּא לֹא רָצָה אוֹתָנוּ," טַעֲנָה. לָאִישׁ לֹא הָיָה מָה לוֹמַר. הִיא מֵיאֲנָה לְהִתְנַחֵם. 
"הוּא יַחֲזוֹר," הָאִישָּׁה מָחֲתָה, "הֵם תָּמִיד חוֹזְרִים, אִם לֹא נִמְצָא אוֹתוֹ, הוּא פָּשׁוּט יָבוֹא, זֶה לִפְעָמִים לוֹקֵחַ אֲפִילּוּ חוֹדֶשׁ, חוֹדְשַׁיִים." וּבַסּוֹף דְּבָרֶיהָ נֶחֱלַשׁ הַטּוֹן הַבּוֹטֵחַ וְרָפֶה. הַגָּדוֹל גִּיחֵךְ, "כֵּן בֶּטַח, יִדְפּוֹק בַּדֶּלֶת וְיַגִּיד, הַיי, חָזַרְתִּי!" וַאֲחוֹתוֹ רָשְׁפָה אֵלָיו, "אַתָּה מְטוּמְטָם!" רָצָה לְחַדְרָהּ וְטָרְקָה אֶת הַדֶּלֶת. הִיא נִיגְּשָׁה אֶל הַדֶּלֶת הַנְּעוּלָה וְדִיבְּרָה אֵלֶיהָ, לְשֶׁדָּלָה לָצֵאת אֲלֵיהֶם, "הוּא לֹא הִתְכַּוֵּון, סְתָם הוּא אָמַר," תְּחִינָּה בַּקּוֹל שֶׁלָּהּ, "אַתְּ תִּרְאִי שֶׁנִּמְצָא אוֹתוֹ, אֲנִי אֶמְצָא אוֹתוֹ, אֲנִי יוֹדַעַת שִׁיטוֹת, שָׁאַלְתִּי אֲנָשִׁים שֶׁיּוֹדְעִים, אֵיךְ לְהוֹצִיא אוֹתָם כְּשֶׁהֵם מִתְחַבְּאִים. הוּא בָּטוּחַ קָרוֹב לְבֵית, מְחַכֶּה שֶׁנִּמְצָא אוֹתוֹ". מֵהַחֶדֶר הַנָּעוּל דְּמָמָה. הַבֵּן וְאָבִיו הֶחֱלִיפוּ הַעֲוָויוֹת בַּמָּקוֹם רִיבּוֹא מִילִּים שֶׁל לַעַג וְאִי אֵמוּן. הִיא הִבְחִינָה בָּזֶה פִּתְאוֹם, הַדִּמְיוֹן הַמַּצְמִית שֶׁל הַבֵּן שֶׁלָּהּ, הַיֶּלֶד שֶׁתָּמִיד אָמְרוּ עָלָיו, הֶעְתֵּק שֶׁלְּךָ, לְאָבִיו, גִּרְסָתוֹ הַצְּעִירָה, וְנִרְעֲדָה מִגַּל הַשִּׂנְאָה שֶׁהִתְנַחְשֵׁל אֶצְלָהּ כְּלַפָּיו. נִזְכְּרָה אֵיךְ עֶרֶב אֶחָד בְּנֵי הַבַּיִת נִקְרְאוּ אֶל הַסָּלוֹן, כָּל אֶחָד מֵחַדְרוֹ שָׁם נָהֲגוּ לְבַלּוֹת אֶת מַרְבִּית הָעֶרֶב, וְהַיַּלְדָּה הִכְרִיזָה בַּעֲלִיצוּת: אֲנִי מִתְחַתֶּנֶת עִם שֶׁלֶג, כּוּלָּם מוּזְמָנִים לַחֲתוּנָּה. לְרֹאשָׁהּ כֶּתֶר זָהָב, לְגוּפָהּ שִׂמְלָה קְצָרָה, וְצַוּוֹאר הֶחָתוּל אוֹתוֹ אָחֲזָה בְּיָדֶיהָ, נִכְרַךְ בְּפִפְיוֹן שָׁחוֹר פּוּרִימִי, וְאֶת הַחֶדֶר קִישְּׁטָה בִּסְרָטִים זְהוּבִּים שֶׁנִּשְׁמְרוּ מִיּוֹם הַהוּלֶּדֶת הָאַחֲרוֹן שֶׁלָּהּ. הֵם צָחֲקוּ יַחַד כְּשֶׁנִּיסָּה לְהִשְׁתַּחְרֵר, פֶּתַח בְּרִיצָה בְּהוּלָה וְנֶאֱבַק לְשַׁחְרֵר אֶת הָעֲנִיבָה מִצַּוּוֹארוֹ. 
בְּאוֹתוֹ לַיְלָה הִתְעוֹרְרָה מֵעַצְמָהּ שׁוּב, הַשָּׁעָה הָיְיתָה שָׁלוֹשׁ, צִינָּה דַּקָּה שֶׁל סוֹף סֶפְּטֶמְבֶּר נָכְחָה בַּחֶדֶר, דְּמָמָה תּוֹקְפָנִית הִשְׂתָּרְרָה מִבִּפְנִים וּמִבַּחוּץ. הִיא עָצְרָה אֶת נְשִׁימָתָהּ. שִׁישָּׁה יָמִים עָבְרוּ וְכָל אֶחָד מֵהֶם נָקַף לְרָעָתָהּ. מֵאָז שֶׁאָבַד לָהֶם הֶחָתוּל, צָלַל מַשֶּׁהוּ עָלוּם בְּתוֹכָהּ וְלָפַת אֶת מַחְשְׁבוֹתֶיהָ שֶׁסִּימְּנוּ לָהּ בְּקַדַּחְתָּנוּת – אוֹבְדָנוֹ יְקַלֵּל אֶת הַבַּיִת שֶׁלָּהּ. נִפְרַע הַסֵּדֶר בְּלֶכְתּוֹ וְאָבְדָה נֶחָמָתוֹ. הֶחָתוּל הָיָה עֲבוּרָם אוֹבְּיֵיקְט רִיכּוּךְ, כַּפְתּוֹר הַרְפָּיָה מִמֶּתַח מוּכְחָשׁ, עוֹגֶן אֲחִיזָה בְּרִיק שֶׁנִּפְעַר בְּתוֹךְ הַשִּׁגְרָה. כָּל אֵלּוּ הִתְגַּלְּמוּ בְּבַעַל הַחַיִּים שֶׁגּוֹדְלוֹ כְּעֶשְׂרִים סֶנְטִימֶטְרִים, הַמְּלַקֵּק אֶת פַּרְוָותוֹ חֵלֶק נִיכָּר מֵהַיּוֹם, רוֹדֵף אַחֲרֵי זְבוּבִים וּלְעוֹלָם לֹא לוֹכְדָם, וְרוֹב הַיְּמָמָה יָשֵׁן.
הִיא הֶחְלִיטָה לְהַמְשִׁיךְ לִצְעוֹד בָּרְחוֹב שֶׁעוֹד לֹא צָעֲדָה בּוֹ, מֶרְחָק שְׁנֵי רְחוֹבוֹת מַקְבִּילִים לָרְחוֹב שֶׁלָּהּ. לְשָׁם לֹא הִסְכִּים בַּעֲלָהּ לְהַמְשִׁיךְ בְּחִיפּוּשִׂי הָעֶרֶב שֶׁלָּהֶם. "אִם הוּא לֹא קָרוֹב, הוּא לֹא כָּאן בִּכְלָל, חֲתוּלִים לֹא מִתְרַחֲקִים, הֵם נִשְׁאָרִים קָרוֹב לְבֵית. אֲנִי מַכִּיר אֶת זֶה יוֹתֵר טוֹב מִמְּךָ".
הַדְּמָמָה הִשְׁתַּחְרְרָה, וְהִיא חָשְׁבָה שֶׁאֲפִילּוּ הַחוֹשֶׁךְ אַוְורִירִי וְדַק יוֹתֵר, אֶפְשָׁר הָיָה לְזַהוֹת מִבַּעֲדוֹ אֶת הָעֲנָנִים עַל צוּרוֹתֵיהֶם. הִיא הֵחֵלָּה לִתְהוֹת אִם הִיא בֶּאֱמֶת זוֹ שֶׁהוֹלֶכֶת שָׁם, עֵרָה. פִּתְאוֹם הוּא נִיצָּב לְפָנֶיהָ, אֲפִילּוּ לֹא רָאֲתָה מֵהֵיכָן הֵגִיחַ, הוּא עָצַר וְעָמַד מוּלָהּ, הַפַּרְוָוה הַלְּבָנָה סָמְרָה וְזָהֳרָה בַּחוֹשֶׁךְ וְהִיא הִצְטַמְרְרָה. אַחֲרֵי כַּמָּה שְׁנִיּוֹת הִתְעַשְּׁתָה, הִיא נִיגְּשָׁה אֵלָיו וְהֵרִימָה אוֹתוֹ בְּהֶחְלֵטִיּוּת, כְּפִי שֶׁעָשְׂתָה בְּבֵית, כְּשֶׁלָּקְחָה אוֹתוֹ לְחַדְרָהּ בְּשָׁעוֹת שֶׁל מַצַּב רוּחַ אָפוֹר, כְּמוֹ שֶׁקָּרְאָה לְזֶה הַיַּלְדָּה. הוּא לֹא מָחָה, לֹא הִשְׁמִיעַ הָגָה, הִיא הִרְגִּישָׁה אֶת דּוֹפֶק הֶחָתוּל הוֹלֵם מִבַּעַד לְפַרְוֶוה וְרָצָה אִיתּוֹ הַבַּיְתָה.
כְּשֶׁהִתְעוֹרְרָה בַּבּוֹקֶר הוּא עֲדַיִין הָיָה שָׁם. הַיְּלָדִים צָהֲלוּ אֵלָיו, שֶׁלֶג, שֶׁלֶג, אֵיפֹה הָיִיתָ חָמוּד, אֵיזֶה כֵּיף שֶׁחָזַרְתָּ מָתוֹק, נִיצְּבוּ מֵעַל כּוּרְסָתוֹ הָאֲפוֹרָה הַקְּבוּעָה הֲמוּמִים וְנִרְגָּשִׁים, וְהוּא, מְעוּקָּל לְצוּרַת בֶּיְיגָּלֵה, מְנוּמְנָם לְמֶחֱצָה. כְּשֶׁהִבְחִין בָּהּ, שָׁאַל בַּעֲלָהּ הַמּוּפְתָּע, "קַמְתִּי וְחָשַׁבְתִּי שֶׁאֲנִי מְדַמְיֵין, אֵיךְ הוּא חָזַר?"
מָצָאתִי אוֹתוֹ, בִּרְחוֹב כִּיסּוּפִים, הֵשִׁיבָה בְּנִימַת אָמַרְתִּי לָכֶם בִּלְתִּי נִסְתֶּרֶת. הַיֶּלֶד הִבִּיט בָּהּ בְּהַעֲרָכָה וְאָמַר, "אִמָּא, אֲנִי מֵת עָלַיִיךְ, אַתְּ הֲכִי טוֹבָה בָּעוֹלָם." הַיַּלְדָּה רָצָה אֵלֶיהָ וְכָרְכָה אֶת זְרוֹעוֹתֶיהָ סְבִיב כּוּתּוֹנֶת הַטְּרִיקוֹ הַסְּגוּלָּה וְאָז שֶׁבָּהּ לְפַזֵּז סְבִיב שֶׁלֶג, שֶׁהִבִּיט בָּהֶם הָמוּם וְנוֹגַהּ מְעַט, וְאָז עָצַם אֶת עֵינָיו.
מִקֵּץ דַּקָּה אוֹ שְׁתַּיִים, הֵחֵלּוּ לָרִיב מִי מֵהֶם יִקַּח אֶת הַנִּמְצָא לְחַדְרוֹ, וּמִי יִמְזוֹג לוֹ אֶת מְזוֹנוֹ. הֶחָתוּל הִתְרוֹמֵם, קָפַץ אֶל הָרִצְפָּה וּזְנָבוֹ מוּרָם, וְהִסְתַּלֵּק אֶל חֲדַר הַשֵּׁירוּתִים הַקָּרִיר וְהָאַפְלוּלִי. "לָמָּה הוּא לֹא מַשְׁמִיעַ קוֹל," תָּהָה הַיֶּלֶד, "מָתַי אַתְּ חוֹשֶׁבֶת שֶׁהוּא יַחֲזוֹר לְיַילֵּל?"
הָיָה זֶה אֶחָד מִיְּמֵי הַחַג הָאֵין סוֹפִיִּים, שֶׁכָּל אֶחָד מֵהֶם זֵהֶה לְמִשְׁנֵהוּ וְהֵם מְאַיְּינִים אֶת תְּחוּשַׁת הַזְּמַן. הַחַמְסִין יָקַד כְּבָר אַרְבָּעָה יָמִים, וְהַמַּזְגָן צֶלַע. הַשָּׁעוֹת הִתְנַהֲלוּ כְּתַחֲרוּת רְטִינוֹת, וְהֵם חִיכּוּ שֶׁהֶחָתוּל יָשׁוּב לְשַׁעֲשֵׁעַ אוֹתָם כְּבֶעָבָר, עִם מִנְהָגָיו הַחֲתוּלַיִים. "בּוֹאִי רֶגַע," אָמַר פִּתְאוֹם בַּעֲלָהּ, "תִּרְאִי מָה אֲנִי רוֹאֶה כָּאן." הֶחָתוּל הִשְׂתָּרֵעַ עַל צִדּוֹ עַל הַשָּׁטִיחַ, מוּתָּשׁ מֵהַטֶּמְפֵּרָטוּרוֹת הַנּוֹגְשׂוֹת, הִיא בָּאָה וְהִבִּיטָה בְּעֵינָיו, הֵן דִּיבְּרוּ. "לֹא, תִּרְאִי כָּאן," הִתְעַקֵּשׁ, "בַּבֶּטֶן. יֵשׁ לוֹ כֶּתֶם שָׁחוֹר, זֶה לֹא הָיָה קוֹדֶם. אֶת הֲבָאַת חָתוּל אַחֵר. דּוֹמֶה, אֲבָל אַחֵר. חָתוּל עִם כֶּתֶם שָׁחוֹר. לְשֶׁלֶג לֹא הָיָה כֶּתֶם כָּזֶה, נָכוֹן יְלָדִים?"
הַיְּלָדִים עָמְדוּ מוּלוֹ נְבוֹכִים, הֵם הִבִּיטוּ בָּהּ וּבוֹ, וְאָז רָכְנוּ לִרְאוֹת. כֶּתֶם בְּגוֹדֶל שְׁזִיף בְּצֶבַע שָׁחוֹר פֶּחָם הָיָה עַל חֶלְקָהּ הַתַּחְתּוֹן שֶׁל בִּטְנוֹ. כְּשֶׁנָּגַע בָּהּ הַיֶּלֶד הִתְקַצֵּף הֶחָתוּל וְשָׁלַח כַּפּוֹתָיו לִשְׂרוֹט אֶת יָדוֹ, וְהִיא הֵחֵלָּה לְדַמֵּם. "אַיי!" צָעַק הַיֶּלֶד. "זֶה לֹא הוּא,", קָרָא. "הֶחָתוּל שֶׁהָיָה לֹא שָׂרַט. הֲבָאַת הַבַּיְתָה חָתוּל זָר." הַיַּלְדָּה הֵחֵלָּה לְהִתְיַיפֵּחַ, בְּשֶׁקֶט נוֹשֵׁךְ לֵב, וְאָז בִּילָלוֹת טוֹרְדוֹת מְנוּחָה.
"תַּגִּיד, יָרַדְתָּ מֵהַפַּסִּים?" הִיא רָשְׁפָה אֵלָיו, "בֶּטַח שֶׁהָיָה לוֹ כֶּתֶם, אַתָּה לֹא זוֹכֵר," לָהֲטָה, "אַתָּה בְּקוֹשִׁי לִיטַּפְתָּ אוֹתוֹ גַּם כָּכָה, לָמָּה שֶׁתִּזְכּוֹר, אַתְּ זוֹכֶרֶת," פָּנְתָה אֶל הַיַּלְדָּה, "אֵיךְ הוּא לֹא אָהַב שֶׁנּוֹגְעִים לוֹ בַּבֶּטֶן? שְׁכַחְתֶּם, אֲבָל אֲנִי זוֹכֶרֶת, הָיָה לוֹ וְעוֹד אֵיךְ."
"הָיָה לוֹ? כֵּן, אֲנִי חוֹשֶׁבֶת שֶׁהָיָה לוֹ," אָמְרָה הַיַּלְדָּה מְהוּרְהֶרֶת, "אֲנִי בְּטוּחָה שֶׁהָיָה לוֹ, כֵּן, הוּא פָּשׁוּט לֹא אָהַב לְהַרְאוֹת אֶת הַבֶּטֶן." הִיא נִרְאֲתָה מְבוּלְבֶּלֶת. נִיסְיוֹנָהּ עִם חַיּוֹת מַחְמַד כְּבָר הֵנִיב עוֹגְמַת נֶפֶשׁ גְּדוֹלָה פַּעַם עִם הַגּוֹרָה שֶׁהִתְפַּגְּרָה לָהֶם בְּבֵית. הַאִם קִיוְּותָה שֶׁהִיא כְּבָר שָׁכְחָה, אֲבָל הִיא זוֹכֶרֶת, הִיא זוֹכֶרֶת אֵיךְ בַּלַּיְלָה שֶׁקָּדַם לְמוֹתָהּ הִשְׁתַּחֲלָה הַגּוֹרָה אֶל מִתַּחַת לַשְּׂמִיכָה שֶׁל הַיַּלְדָּה הַיְּשָׁנָה וְשִׁכְבָה לְצִדָּהּ בְּעֵינַיִים פְּקוּחוֹת. "בּוֹאִי, בּוֹאִי תִּרְאִי אֶת זֶה," הִפְצִיר בָּהּ בַּעֲלָהּ שֶׁבִּיקֵּשׁ לְהָעִיר אֶת הַיַּלְדָּה לְלִימּוּדִים. זוֹ הָיְיתָה שְׂמִיכַת צֶמֶר דַּקָּה, "אֵיזֶה יְצוּר הִיא, בַּעַל חַיִּים תִּמְהוֹנִי," בַּעֲלָהּ גִּיחֵךְ, אֲבָל נִדְמֶה לָהּ שֶׁסָּמְרָה פְּלוּמָתוֹ. כַּמָּה שָׁעוֹת לְאַחַר מִכֵּן, כְּשֶׁחָזַר הַבַּיְתָה, יִמְצָא אוֹתָהּ שֶׁרוֹעָה בַּאֲלַכְסוֹן בְּאַרְגַּז הַחוֹל שֶׁנִּקְנָה שְׁלוֹשָׁה שָׁבוּעוֹת קוֹדֶם, כְּשֶׁהִכְנִיסוּ אוֹתָהּ הַבַּיְתָה, גּוּפָהּ הַשָּׁחוֹר דּוֹמֵם וְרָפוּי.
בַּלַּיְלָה הַהוּא לֹא הִצְלִיחוּ לְהֵירָדֵם. לֹא דִּיבְּרוּ עַל הַחֲתוּלָה שֶׁנָּסַע לִקְבּוֹר לְבַדּוֹ בַּחוֹלוֹת לְיַד הַיָּם, וּלְמַעֲשֶׂה כִּמְעַט לֹא דִּיבְּרוּ בִּכְלָל. תְּמוּנוֹת מִתְחַלְּפוֹת שֶׁל דְּמוּתָהּ שֶׁבּוֹ וְצָפוּ בְּמוֹחָהּ, הַחַיָּה הַזְּעִירָה, אוּלַי עֶשְׂרִים סֶנְטִימֶטְרִים כּוּלָּהּ, עַל אַבְנֵי הַחוֹל הָאָפוֹר וּסְבִיבָה גְּלָלִים, וּלְסֵירוּגִין הִתְכַּנְּסוּתָהּ הָאֱנוֹשִׁית תַּחַת הַשְּׂמִיכָה מוּל הַיַּלְדָּה, אוּלַי יָדְעָה שָׁאֲלוּ שְׁעוֹתֶיהָ הָאַחֲרוֹנוֹת.
הֶחָתוּל גַּרְגֵּר בָּעוֹצְמָה וְהִתְהַפֵּךְ עַל בִּטְנוֹ. כָּעֵת הָיָה שֶׁלֶג טָהוֹר. בַּעֲלָהּ נִרְאֶה סַפְקָן, "לֹא זוֹכֵר שֶׁהָיָה כֶּתֶם, אוּלַי יֵשׁ תְּמוּנוֹת שֶׁאֶפְשָׁר לְהַשְׁוָות?"
"אֵיךְ תִּמְצָא תְּמוּנוֹת אִם הוּא לֹא אָהַב לְהַרְאוֹת אֶת הַבֶּטֶן?" הֵשִׁיבָה בְּזַעַף. "טוֹב, אִם אַתֶּן אוֹמְרוֹת," הִפְטִיר. "בּוֹא שֶׁלֶג," קָרָא בְּצַהֲלָה אֶל הֶחָתוּל, "בּוֹא נֵלֵךְ לַחֲדַר." הֶחָתוּל הִפְנָה אֵלָיו אֶת אֲחוֹרָיו וְעִיכֵּס מַעֲדַנּוֹת עַל כְּרִיּוֹתָיו. "הוּא לֹא מִתְנַהֵג כְּמוֹ שֶׁלֶג," אָמַר הַיֶּלֶד וְחִיּוּךְ דַּק שֶׁל סִיפּוּק נִתְלָה בְּזָוִיּוֹת שְׂפָתָיו. "בּוֹא נִקְרָא לוֹ שֶׁלֶג מְדוּמֶּה," אָמַר אָבִיו.
בַּיָּמִים הַבָּאִים הַמֶּתַח חָתַר מִתַּחַת לְרִצְפַּת הַבַּיִת כְּכָרִישׁ. הִיא הִתְבּוֹנְנָה בֶּחָתוּל בְּתוֹכֵחָה, וּבַלָּבָה נָזְפָה בּוֹ, "תְּגַלֶּה לוֹ, תְּגַלֶּה כְּבָר שֶׁזֶּה אַתָּה." הִיא נֶאֶחְזָה בְּסִימָנִים נְזִילִים, כָּךְ הָיָה מִתְמַתֵּחַ, כָּאן הָיָה מִתְעַגֵּל וְשָׁם הָיָה שׂוֹרֵט וְהִיא שֶׁבָּהּ וְטָעֲנָה בְּבֵית, זֶה סִימָן. בַּעֲלָהּ וּבָנָה שֶׁהֶחֱרָה אַחֲרָיו לָעֲגוּ לָהּ. הַפָּנִים שֶׁלּוֹ הַרְבֵּה יוֹתֵר רְחָבִים, וְהוּא אוֹכֶל פִּי שָׁלוֹשׁ מֵהֶחָתוּל הָאֲמִיתִּי. הִיא הִבְחִינָה שֶׁהֶחָתוּל נַעֲשָׂה תּוֹקְפָן יוֹתֵר. הוּא כְּבָר לֹא הִרְשָׁה שֶׁיִּלְטְפוּ אוֹתוֹ, מַעֲנִיק בְּכָךְ טִיעוּן מְנַצֵּחַ חָזָק בִּמְיוּחָד לַגֶּבֶר. "הוּא הָיָה מִתְלַטֵּף!" הוּא שָׁב וּמֵטִיחַ, "לֹא כְּמוֹ זֶה, הֲבָאַת הַבַּיְתָה חָתוּל חָדָשׁ וְהַרְבֵּה פָּחוֹת חָבִיב, שֶׁלֹּא נוֹתֵן אֲפִילּוּ לְלַטֵּף אוֹתוֹ," קַבֵּל בְּטִינָה. "הַיָּמִים בַּחוּץ עָשׂוּ אוֹתוֹ כָּזֶה," הַשִּׁיבָה, "הוּא עָבַר מַשֶּׁהוּ, צָרִיךְ לָתֵת לוֹ זְמַן לַחֲזוֹר."
וּבוֹקֶר אֶחָד אָמַר לָהּ: "יְכוֹלֶת לָקַחַת כָּל חָתוּל וּלְהַחֲלִיט שֶׁזֶּה שֶׁלֶג. זֶה כִּמְעַט מַעֲלִיב. יוֹם אֶחָד תָּבִיאִי לְכָאן גֶּבֶר נָמוּךְ עִם שֵׂיעָר שָׁחוֹר וְתַחְלִיטִי שֶׁזֶּה אֲנִי," הוּא גִּיחֵךְ וְהִמְשִׁיךְ לְגַלֵּחַ אֶת זִיפָיו מוּל הַמַּרְאֶה, הַסַּכִּין חוֹרֶטֶת עַל עוֹרוֹ בְּאִוְושָׁה מַרְגִּיזָה, "כֵּן, גַּם אוֹתָנוּ תַּחְלִיפֵי יוֹם אֶחָד," הוּא צִחְקֵק.  
אַחֲרֵי שֶׁיָּצָא מֵהַבַּיִת אֶל הָעֲבוֹדָה הִיא נָטְלָה סָפוּג. חֲתוּלִים שׂוֹנְאִים מַיִם, וְגַם שֶׁלֶג תִּיעֵב אוֹתָם. הִיא הַסְּפִיגָה אֶת הַסָּפוּג בְּסַבּוֹן הַנּוֹזְלִי, הִתְקָרְבָה אֶל הֶחָתוּל, שֶׁיָּשַׁן בִּתְנוּחַת הֲבֶיְיגָּלֵה הָאֲהוּבָה עָלָיו, וְשָׁלְחָה יָד זְהִירָה אֶל הַבֶּטֶן, בְּעֵרֶךְ בְּאֶמְצַע הַגּוּף, וְהֵחֵלָּה לְהַחֲלִיק אֶת הַסָּפוּג מַעֲלֶה וּמַטֶּה. קוֹל הַגִּרְגּוּר שֶׁהֵפִיק וְאִי תְּזוּזָתוֹ עוֹדְדוּ אוֹתָהּ, הִיא שִׁפְשְׁפָה אֶת הַבֶּטֶן הַשְּׂעִירָה וּפִתְאוֹם, זֶה לָקַח שְׁתֵּי שְׁנִיּוֹת, הֶחָתוּל פָּקַח עַיִן וְעוֹד אַחַת, הִבִּיט יָשָׁר אֵלֶיהָ וְאָז בְּאִבְחָה נָשַׁךְ אֶת גַּב כַּף הַיָּד הַמְּשַׁפְשֶׁפֶת. הִיא צְעָקָה, הַסָּפוּג הִשְׁתַּחְרֵר וְהוּא אָחַז בּוֹ בְּאַרְבַּעַת כַּפּוֹתָיו שְׁלוּפוֹת הַצִּיפּוֹרְנַיִים. הֶחָתוּל הִצְמִיד אֶת הַסָּפוּג אֶל בִּטְנוֹ בְּכַפּוֹתָיו וּפוֹרֵר אוֹתוֹ בְּצִיפּוֹרְנָיו לְפָרוּרִים דַּקִּים. לֹא הָיָה לָהּ שׁוּם סִיכּוּי לִרְאוֹת אִם צִדּוֹ הַפְּנִימִי הִתְכַּהָה.
בַּיָּמִים הַהֵם דִּיבְּרוּ עַל עִנְיָין אֶחָד, זֶהוּתוֹ שֶׁל שֶׁלֶג. הֵם נֶחְלְקוּ לִשְׁנֵי מַחֲנוֹת, הַאִם וְהַיַּלְדָּה טוֹעֲנוֹת בְּלַהַט סְפוּג עֶלְבּוֹן לַהֲגָנַת הַשֶּׁלֶג הַמְּקוֹרִי, מִתְנַצְּחוֹת עִם הָאָב וְהַיֶּלֶד, שֶׁהֶעֱלוּ שׁוּב וָשׁוּב סָפֵק וְהִצְבִּיעוּ עַל סִימָנִים בְּהִתְנַהֲגוּתוֹ. הָאָב הֵחֵל לְכַנּוֹתוֹ בְּלַעַג "פְּסֶבְדּוֹ שֶׁלֶג", אוֹ "שֶׁלֶג מְדוּמֶּה, בּוֹא הִנֵּה," וְהַצְּחוֹק הַלַּעֲגָנִי שֶׁלּוֹ הִקְפִּיא אוֹתָהּ. בִּרְגָעִים אֲחֵרִים גַּם בָּהּ הִתְעוֹרֵר הַסָּפֵק, וּכְשֶׁזֶּה תָּקַף אוֹתָהּ, הִרְגִּישָׁה חוֹסֶר יַצִּיבוּת קִיּוּמִית, הָיָה נִדְמֶה לָהּ שֶׁהִיא שׁוֹמַעַת פִּתְאוֹם קוֹל בְּיַרְכְּתֵי רֹאשָׁהּ, אֶת הַקּוֹל שֶׁל אִמָּא שֶׁלָּהּ הַמֵּתָה, קוֹרֵאת כְּמוֹ פַּעַם: "דְּבוֹרָה, תְּסַגְּרִי אֶת הַחַלּוֹנוֹת, יֵשׁ רוּחַ פְּרָצִים!" וְתֶכֶף שֶׁבָּהּ וְדָבְקָה בְּלַהַט בְּסִימָנִים שֶׁלָּהּ לְזֶהוּתוֹ הַמְּקוֹרִית שֶׁל הֶחָתוּל.
בַּלַּיְלָה הָעֲשִׂירִי לְשׁוּבוֹ, לִפְנוֹת בּוֹקֶר, חָלְמָה: הַחַלּוֹן הָיָה פָּתוּחַ וְרוּחַ פְּרָאִית חֲדֵרָה מִתּוֹכוֹ. פִּתְאוֹם הֵגִיחַ בּוֹ שֶׁלֶג, הַמְּקוֹרִי, הָאָבוּד, שֶׁלֶג לְלֹא הַכֶּתֶם, עָמַד עַל אֶדֶן הַחַלּוֹן וּבִן רֶגַע זִינֵּק אֵלָיו שֶׁלֶג הֶחָדָשׁ, הַמּוּכְתָּם, הַמִּתְחַזֶּה, וְהֵם הֵחֵלּוּ לְהִתְכַּתֵּשׁ בַּחֲתוּלִיּוּת פְּרוּעָה וְיִלְלוֹת אֵימִים בִּיקְּעוּ אֶת הַחֲלוֹם, הִיא זָכְרָה אֶת הַסִּחְרוּר הַמַּרְהִיב בָּאֲוִויר שֶׁל הַגּוּפִים הַחֲתוּלַיִים הַפַּרְוָותִיִּים, הַצְּחוֹרִים. הֵם יַהַרְגוּ אֶחָד אֶת הַשֵּׁנִי, הִתְחַלְחֲלָה, כְּשֶׁמֵּעֲלֵיהֶם תָּלוּי הַיָּרֵחַ הַמְּכוּרְכָּם.




https://www.shortstoryproject.com/he/story/%d7%9c%d7%94%d7%97%d7%96%d7%99%d7%a8-%d7%90%d7%aa-%d7%a9%d7%9c%d7%92/
#אִימָּהוֹת#חַיּוֹת-מַחְמַד#יִשְׂרְאֵלִי#מִשְׁפָּחָה#נָשִׁים