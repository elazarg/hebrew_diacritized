12/10/2020 
 
לִכְבוֹד: הָאֲגוּדָּה לְתַרְבּוּת הַדִּיּוּר
הַנִּידּוֹן: בַּקָּשָׁה דְּחוּפָה לִמְגַשֵּׁר
 
שָׁלוֹם וּבְרָכָה, 
 
אֵינִי יוֹדֵעַ אִם תּוּכְלוּ לַעֲזוֹר לִי בִּמְצוּקָה הָאֲמִיתִּית שֶׁאֵלֶיהָ נִקְלַעְתִּי, אַךְ אֲנִי פּוֹנֶה אֲלֵיכֶם מִתּוֹךְ סַעֲרַת רוּחוֹת וְתַדְהֵמָה. אֶמֶשׁ הִתְבָּרֵר לִי שֶׁאִישׁ מִדַּיָּירֵי בִּנְיָין דֶּרֶךְ סַלְעִית 14 אֵינוֹ רוֹצֶה לְשַׁלֵּם אֶת מִיסֵּי הַוַּועַד הַשְּׁנָתַיִים, וְהַסִּיבָּה לְכָךְ הִיא לֹא אַחֶרֶת מֵאֲשֶׁר תַּרְנְגוֹלֶת, אוֹ יוֹתֵר נָכוֹן בֵּיצֵי תַּרְנְגוֹלֶת, אַבְּסוּרְדִּי כְּכָל שֶׁהַדָּבָר נִשְׁמַע. אִם הָיִינוּ מִתְגּוֹרְרִים בַּמּוֹשָׁב בְּפַאֲתֵי יְרוּשָׁלַיִם שֶׁעוֹד מְקַרְקְרוֹת בּוֹ תַּרְנְגוֹלוֹת בַּלּוּלִים, אוּלַי יָכוֹלְתִּי לְהָבִין אֶת הָרְגִישׁוּת. אֲבָל לְמַעַן הַשֵּׁם! מְדוּבָּר בְּבִנְיַין אֶבֶן בִּרְחוֹב עִירוֹנִי לְגַמְרֵי הַמְּמוּקָּם בַּשְּׁכוּנָה בָּהּ עֵצֶיהָ הַיְּחִידִים נְטוּעִים בְּמִדְרָכוֹת, וְהַחַיּוֹת הַנְּפוֹצוֹת בְּיוֹתֵר בִּסְבִיבָתֵנוּ הֵן הַנְּמָלִים, וְגַם הֵן מוֹפִיעוֹת רַק בִּתְחִילַּת הָאָבִיב!
יֵשׁ לְצַיֵּין שֶׁבְּכָל אוֹתָן עֶשֶׂר וָחֵצִי שָׁנִים שֶׁבָּהֶן אֲנִי מְשַׁמֵּשׁ כְּיוֹשֵׁב רֹאשׁ וְעַד הַבַּיִת, מֵעוֹלָם לֹא הִתְלוֹנַנְתִּי אוֹ פָּנִיתִי לְבַקָּשַׁת עֶזְרָה. אַךְ כָּעֵת אֲנִי מוּכְרָח לְקַבֵּל סִיּוּעַ מִכֶּם, שֶׁהֲרֵי אַתֶּם נִקְרָאִים "הָאֲגוּדָּה לְתַרְבּוּת הַדִּיּוּר" וּמִזֶּה כְּחוֹדֶשׁ אֵין שׁוּם תַּרְבּוּת בַּבִּנְיָין שֶׁלָּנוּ, אֶלָּא בְּדִיּוּק הַהֶפֶךְ, הַנִּבְעָרוּת וְהֶבֶל הָרוּחַ שׁוֹלְטִים בְּכוֹל. אוּלַי אִם תִּתְעָרְבוּ אוֹ תִּשְׁלְחוּ נָצִיג מִטַּעַמְכֶם, תּוּכְלוּ לְהַחֲזִיר לַבִּנְיָין אֶת דֶּרֶךְ הָאֶרֶץ שֶׁאָבְדָה.    
עַד כֹּה, הִסְתַּדַּרְתִּי תָּמִיד לְבַד וּמִילֵּאתִי אֶת תַּפְקִידִי בִּמְסִירוּת רַבָּה וּמִתּוֹךְ תְּחוּשַׁת שְׁלִיחוּת; נָקַשְׁתִּי עַל הַדְּלָתוֹת, צִלְצַלְתִּי בְּפַעֲמוֹנִים וְלֹא מִשְּׁתֵּי מֵהַמִּפְתָּנִים עַד שֶׁקִּיבַּלְתִּי לְיָדִי אֶת הַמַּעֲטָפוֹת עִם הַצֵּ'קִים. מִילֵּאתִי אֶת תַּפְקִידִי בְּצִנְעָה, בְּלִי לְבַקֵּשׁ דָּבָר בִּתְמוּרָה וַאֲפִילּוּ הִתְרַגַּלְתִּי לְכָךְ שֶׁהִתְנַדְּבוּתִי לֹא זָכְתָה לְקַמְצוּץ שֶׁל הוֹקָרָה אוֹ הַעֲרָכָה, וְזֹאת עַל אַף שֶׁהַהִתְרוֹצְצוּת מִדִּירָה לַדִּירָה בְּקַרְסוּלַּיי הַנְּפוּחִים מִמַּחֲלַת כְּלֵי הַדָּם שֶׁלִּי, לֹא הָיְיתָה מְשִׂימָה קַלָּה עֲבוּרִי. נָשׁוּךְ שְׂפָתַיִים סָבַלְתִּי גַּם אֶת הַקְנָטוֹתֶיהָ שֶׁל אִשְׁתִּי טוֹבָה, שֶׁמִּפַּעַם לְפַעַם, וּכְאִילּוּ בְּלִי קֶשֶׁר לְשִׂיחָתֵנוּ הַקּוֹדֶמֶת, הָיְיתָה נֶאֱנַחַת בִּמְרִירוּת וְשׁוֹאֶלֶת בִּשְׁבִיל מָה אֲנִי צָרִיךְ אֶת כָּל זֶה, וְאִם לֹא סָבַלְנוּ מַסְפִּיק בְּחַיֵּינוּ, מְרַמֶּזֶת עַל עָבַרְנוּ בַּמִּשְׁטָר הַקּוֹמוּנִיסְטִי בְּרוֹמַנְיָה תַּחַת שִׁלְטוֹנוֹ שֶׁל הָרוֹדָן צָ'אוּשְׁסְקוֹ וְגַם לַשָּׁנִים הָרִאשׁוֹנוֹת בָּאָרֶץ, בָּהֶן הִצְטוֹפַפְנוּ אַרְבַּע נְפָשׁוֹת בְּדִירַת שִׁיכּוּן קְטַנְטַנָּה בִּשְׁכוּנַת גִּילָּה וְחָיִינוּ מֵהַיָּד לְפֹה. כְּכָל שֶׁלַּחַץ הַדָּם שֶׁלִּי עָלָה לִקְרַאת הָאֶחָד בְּנוֹבֶמְבֶּר, הַתַּאֲרִיךְ הַשְּׁנָתִי שֶׁנִּקְבַּע לִגְבִיַּית הַתַּשְׁלוּמִים מֵהַדַּיָּירִים, כָּךְ הָיוּ הֲצָקוֹתֶיהָ גּוֹבְרוֹת וּמְגָרוֹת אֶת עֲצַבַּיי הַמְּתוּחִים מִמֵּילָא בַּיָּמִים דְּרוּכֵי הַצִּיפִּיָּיה שֶׁחָלְפוּ מֵהָרֶגַע שֶׁשִּׁלְשַׁלְתִּי אֶת הַמִּכְתָּבִים הַמּוּדְפָּסִים עִם בַּקָּשַׁת הַתַּשְׁלוּם הָרִשְׁמִית בְּתֵיבוֹת הַדּוֹאַר שֶׁל הַדַּיָּירִים וְעַד לַיּוֹם שֶׁבּוֹ עָבַרְתִּי מַדִּירָה לַדִּירָה וְאָסַפְתִּי אֶת הַצֵּ'קִים. 
הָאֲסֵיפָה אֶמֶשׁ הִתְנַהֲלָה בְּשֶׁקֶט דָּרוּךְ, עַד שֶׁהִצְטָרְפוּ בְּרָכָה וּמֵאִיר. בְּרָכָה הֶחֱזִיקָה בִּשְׁתֵּי יָדֶיהָ סִיר גָּדוֹל שֶׁמִּיָּד עוֹרֵר עִנְיָין וּמֶתַח. מֵאִיר נִגְרַר אַחֲרֶיהָ, בְּיָדָיו מַצֶּקֶת וּמַגֶּבֶת מִטְבָּח מְשׁוּבֶּצֶת. בְּרָכָה הִנִּיחָה אֶת הֵסִיר הַמַּהְבִּיל עַל שׁוּלְחַן הָאוֹכֶל, הֵסִירָה אֶת מִכְסֵהוּ, צִמְצְמָה אֶת  עֵינֶיהָ לַחֲרַכִּים וְשָׁאֲלָה בְּקוֹל מְתַקְתֵּק, "מִישֶׁהוּ רוֹצֶה לִטְעוֹם מַרְק תַּרְנְגוֹלֶת שֶׁהֵכַנְתִּי?" מִזָּוִוית הָעַיִן רָאִיתִי שֶׁרָחֵל, בַּת הַשִּׁישִּׁים לְעֵרֶךְ, חָדְלָה לִנְשׁוֹם, וְשֶׁבְּעָלֶה שְׁמוּאֵל נִבְהַל וְאָחַז בָּהּ שֶׁלֹּא תִּתְמוֹטֵט. לְאַחַר שֶׁהַצֶּבַע חָזַר לְפָנֶיהָ סִינְּנָה רָחֵל לִבְרָכָה בְּקוֹל מַקְפִּיא, "אַתְּ אִישָּׁה מְשׁוּגַּעַת." וְאָז פָּנְתָה אֵלַיי וְצָרְחָה, "תִּשְׁכַּח מִכָּךְ, יוֹאֵל, שֶׁאֲשַׁלֵּם שׁוּב דְּמֵי וְעַד! בַּחַיִּים לֹא אֲשַׁלֵּם דְּמֵי וַעַד בַּבִּנְיָין שֶׁבּוֹ גָּרָה אִישָּׁה מְשׁוּגַּעַת!" הִיא נָעֲצָה מַבְּטֵי מַשְׂטֵמָה בִּבְרָכָה, קָרְאָה לָהּ "רוֹצַחַת" וְעָזְבָה עִם בַּעֲלָהּ אֶת הַדִּירָה בִּטְרִיקָה. בְּרָכָה עַצְמָהּ לֹא נִשְׁאֲרָה חַיֶּיבֶת וְצָעֲקָה לֶחָלָל, "אַתְּ מְטוֹרֶפֶת בְּעַצְמְךָ."
מְהוּמָה שְׁלֵמָה פָּרְצָה וְכָל נִיסְיוֹנוֹתַיי לְהַרְגִּיעַ אֶת הַדַּיָּירִים הַנִּסְעָרִים עָלוּ בְּתוֹהוּ. הֵם קָמוּ מִמּוֹשָׁבָם, קִילְּלוּ וְגִידְּפוּ זֶה אֶת זֶה, חֶלְקָם יָרְקוּ לְכִיוּוּן הַמָּרָק לְאוֹת סְלִידָה וְתִיעוּב, וּבְעוֹד אֲנִי מְנַסֶּה לְהַשְׁקִיט אֶת הַקּוֹלוֹת, בַּחֲצִי אוֹזֶן שָׁמַעְתִּי כֵּיצַד הַצְהָרָתָהּ הַקּוֹדֶמֶת שֶׁל רָחֵל לֹא לְשַׁלֵּם דְּמֵי וַעַד הוֹפֶכֶת לִהְיוֹת הַהַסְכָּמָה הַיְּחִידָה שֶׁנִּגְרְפָה בֵּינֵיהֶם. הִסְבַּרְתִּי לָהֶם שֶׁאֵין שׁוּם קֶשֶׁר בֵּין הָרִיב בֵּינֵיהֶן לְבֵין תַּשְׁלוּם דְּמֵי הַוַּועַד, הֲרֵי חֲדַר הַמַּדְרֵגוֹת עֲדַיִין צָרִיךְ לִהְיוֹת מְצוּחְצָח וְהַמַּעֲלִית מְתוּקֶּנֶת, אֲבָל בְּלַהַט הַיְּצָרִים וְהֵם הוֹדִיעוּ לִי בְּזֶה אַחַר זֶה שֶׁאִם רָחֵל לֹא מְשַׁלֶּמֶת דְּמֵי וְעַד, אֵין סִיכּוּי שֶׁגַּם הֵם יְשַׁלְּמוּ.
הִרְגַּשְׁתִּי כֵּיצַד כַּדּוּר חוֹם גָּדַל וּמִתְרַתֵּחַ בְּבִטְנִי וּצְמַרְמוֹרֶת רוֹגֶז חוֹצֶה אֶת גְּוִוי. פְּעִימוֹת לִבִּי הוּאֲצוּ מְאוֹד וּמִגּוּפֵי נָטְפָה זֵיעָה שֶׁסִּימְּנָה עִיגּוּלִים בְּחוּלְצָתִי הַמְּכוּפְתֶּרֶת. הִכְרַזְתִּי שֶׁאֵינִי מוּכָן לְהִישָּׁאֵר בְּתַפְקִידֵי אֲפִילּוּ לֹא עוֹד יוֹם אֶחָד וְנִיסִּיתִי לְגָרֵשׁ מֵעָלַיי אֶת יָדָהּ שֶׁל טוֹבָה שֶׁנִּבְהֲלָה מִמַּרְאָה פָּנַיי הַמַּאְדִּימִים מִזַּעַם, וְלָחֲשָׁה לִי בְּרוֹמָנִית שְׁעָלַיי לְהֵירָגַע, שֶׁהֲרֵי אַחֲרֵי הַכּוֹל, אֵינִי אָדָם צָעִיר וְאֵינִי בָּרִיא. הַצֶּדֶק עִמָּהּ. שָׁנִים סָבַלְתִּי מִלַּחַץ דָּם גָּבוֹהַּ וְלִפְנֵי שָׁנָה, לְאַחַר אֵירוּעַ לֵב שֶׁבּוֹ נִשְׁקְפָה סַכָּנָה מַמָּשִׁית לְחַיֵּי, עָבַרְתִּי צִנְתּוּר וּמֵאָז פַּעֲמַיִים בְּשָׁבוּעַ אֲנִי מִתְעַמֵּל וְנִשְׁקַל בַּמַּחְלָקָה לְשִׁיקּוּם לֵב.
עו"ד עָדִיקָא, שֶׁנּוֹהֵג לְהִתְפַּלְפֵּל בַּאֲסֵיפוֹת הַדַּיָּירִים, כְּאִילּוּ שֶׁהוּא בְּעִיצּוּמוֹ שֶׁל דִּיּוּן בְּבֵית מִשְׁפָּט הִצְהִיר בְּמֶתֶק שְׂפָתַיִים מְעוּשֶּׂה שְׁעָלַיי לְהוֹדִיעַ מֵרֹאשׁ עַל הִתְפַּטְּרוּתִי. הַהִתְנַצְּחוּת עִם עו"ד עָדִיקָא הַיַּדְעָן הִתִּישָׁה אוֹתִי וּמַרְק הַתַּרְנְגוֹלֶת שֶׁעָמַד עַל הַשּׁוּלְחָן הִדִּיף רֵיחוֹת שֶׁל אַבְקַת מָרָק וְעוֹף וְעוֹרֵר בִּי בְּחִילָה וּסְחַרְחוֹרֶת, וְלָכֵן הִכְרַזְתִּי עַל אוּלְטִימָטוּם: אִם בְּתוֹךְ עֲשָׂרָה יָמִים, אֵינִי מְקַבֵּל אֶת שְׁנֵים-עָשָׂר הַצֵּ'קִים לְשָׁנָה זוֹ אֲנִי מְסַיֵּים לְאַלְתָּר אֶת תַּפְקִידִי. בְּעוֹד אֲנִי מַמְתִּין לְצֵ'קִים וּלְהִתְעַשְּׁתוּת הַדַּיָּירִים, הֶחְלַטְתִּי לִפְנוֹת גַּם לְעֶזְרַתְכֶם. נִדְמֶה לִי שֶׁרַק נָצִיג חִיצוֹנִי מִטַּעַמְכֶם יוּכַל לְתַוֵּוךְ בֵּין הַדַּיָּירִים שֶׁנִּרְאֶה שֶׁיָּצְאוּ מִדַּעְתָּם וּלְהַשְׁכִּין בֵּינֵיהֶם שׁוּב שָׁלוֹם.  
                                                                                       בִּבְרָכָה,
                                                        יוֹאֵל אַדְמוֹן, יוֹשֵׁב רֹאשׁ וַעַד הַבַּיִת דֶּרֶךְ סַלְעִית 14
17/10/2020 
 
לִכְבוֹד: הָאֲגוּדָּה לְתַרְבּוּת הַדִּיּוּר,
הַנִּידּוֹן: בַּקָּשָׁה חוֹזֶרֶת וּדְחוּפָה לִמְגַשֵּׁר מַטְעַמְּכֶם
                                                         
פַּעַם שְׁנִיָּיה שֶׁאֲנִי כּוֹתֵב אֲלֵיכֶם. חֲמִישָּׁה יָמִים עָבְרוּ מֵאָז שֶׁהִצַּבְתִּי אֶת הָאוּלְטִימָטוּם, וְאִישׁ מֵהַדַּיָּירִים טֶרֶם פָּנָה אֵלַיי. גַּם מִכֶּם, לְצַעֲרִי, לֹא קִיבַּלְתִּי תְּגוּבָה. אֶת מִכְתְּבֵי הָאַחֲרוֹן אֲלֵיכֶם כָּתַבְתִּי בְּעִיצּוּמָהּ שֶׁל סַעֲרַת רְגָשׁוֹת וְרָצִיתִי לְהַסְבִּיר כַּמָּה עִנְיָינִים שֶׁוַּודַּאי נוֹתְרוּ סְתוּמִים, וְגַם לְהַבְהִיר שֶׁאָמְנָם כָּעֵת הַמַּצָּב בַּבִּנְיָין שֶׁלָּנוּ הוּא בְּכִי רַע, אַךְ לֹא תָּמִיד הָיוּ הַיְּחָסִים כָּאֵלּוּ. עַד לִפְנֵי שֶׁפָּרְצָה מְרִיבַת הַדַּיָּירִים הַקָּשֶׁה שֶׁהֶעֱכִירָה אֶת הָאֲוִוירָה, חַיֵּינוּ חַיֵּי שָׁלוֹם וְהָעוּבְדָּה הַזֹּאת מְנַחֶמֶת אוֹתִי וְגַם נוֹטַעַת בִּי אֱמוּנָה שֶׁאוּלַי אִם נָצִיג מִטַּעַמְכֶם יָבוֹא וּבִישִׁיבָה מְסוּדֶּרֶת יְגַשֵּׁר בֵּין הַנִּיצִּים, כְּמוֹ שֶׁנָּהוּג הַיּוֹם לַעֲשׂוֹת בֵּין גֶּבֶר וְאִישָּׁה שֶׁמְּעוּנְיָינִים לְהִתְגָּרֵשׁ, יִהְיֶה אֶפְשָׁר לְתַקֵּן אֶת הַמְּקוּלְקָל.
הַמְּרִיבָה הַמְּכוֹעֶרֶת בֵּין רָחֵל לִבְרָכָה גָּרְמָה לְדַיָּירֵי הַבִּנְיָין לְהִתְפַּלֵּג לִשְׁנֵי מַחֲנוֹת: אֵלּוּ שֶׁמְּצַדְּדִים בְּרָחֵל וְאֵלּוּ שֶׁתּוֹמְכִים בִּבְרָכָה. שְׁנֵי הַמַּחֲנוֹת קִילְּלוּ וְגִידְּפוּ זֶה אֶת זֶה עוֹד לִפְנֵי שַׁעֲרוּרִיַּית מַרְק הַתַּרְנְגוֹלֶת. לָאַחֲרוֹנָה, הָיִיתִי עַד לְכַמָּה הִתְנַכְּלוּיוֹת נִבְזִיּוֹת. הָאַחַת הִתְרַחֲשָׁה כְּשַׁעֲמִי, אֶחָד הַדַּיָּירִים חָזַר מִקְּנִיּוֹתָיו בְּסוּפֶּר, יָדָיו עֲמוּסוֹת בְּשַׂקִּיּוֹת. נִילִי שְׁכֶנְתּוֹ מֵהַדִּירָה מִמּוּל (הַמִּשְׁתַּיֶּיכֶת לַמַּחֲנֶה הַנֶּגְדִּי) שָׁאֲלָה אוֹתוֹ מִתּוֹךְ הַמַּעֲלִית אִם בִּרְצוֹנוֹ לַעֲלוֹת אִיתָּהּ לַקּוֹמָה הַשְּׁנִיָּיה.
עַמִּי הָמוּם מֵהִתְחַשְּׁבוּתָהּ הַבִּלְתִּי צְפוּיָה לָאוֹר מַצַּב הָעִנְיָינִים הַמָּתוּחַ הִיסֵּס לְרֶגַע וְאָז הִנְהֵן בְּרָצוֹן. אֶלָּא בְּדִיּוּק כְּשֶׁהִתְקָרֵב מוּלָהּ, לָחֲצָה נִילִי עַל הַכַּפְתּוֹר וְצָחֲקָה בְּקוֹל, וּדְלָתוֹת הַמַּעֲלִית נִסְגְּרוּ מַמָּשׁ בְּפָנָיו שֶׁל עַמִּי מוּכֵּי הַהֶלֶם. הַמִּקְרֶה הַשֵּׁנִי אֵירַע כְּשֶׁהִתְבָּרֵר שֶׁנּוּרִית מִקּוֹמַת הַקַּרְקַע הַמְּצַדֶּדֶת בְּרָחֵל שֶׁלְּשֶׁלָּהּ בְּמֵזִיד אֶת הַמִּכְתָּבִים הַמְּיוֹעָדִים לִבְרָכָה בְּתֵיבַת הַדּוֹאַר שֶׁל מִשְׁפַּחַת פְרִיד. כְּפִי שֶׁאַתֶּם מְבִינִים, הַיְּחָסִים בֵּין הַדַּיָּירִים הָפְכוּ לִטְעוּנִים וּסְבוּכִים כְּמוֹ שַׁרְשֶׁרֶת שֶׁכָּל חוּלְיוֹתֶיהָ נִתְקְעוּ זוֹ בָּזוֹ, וְכָעֵת נִרְאֶה שֶׁרַק צוֹרַף עָדִין וּמְיוּמָּן יוּכַל לְהַתִּיר אֶת הַקֶּשֶׁר.                                  
הַתִּסְבּוֹכֶת הִתְחִילָה כְּשֶׁבְּאַחַר צָהֳרַיִים אֶחָד לִפְנֵי כְּחוֹדֶשׁ, דָּפְקָה רָחֵל נָעִים עַל דֶּלֶת בֵּיתָהּ שֶׁל בְּרָכָה לֵוִי וְסִיפְּרָה שֶׁחָסְרָה לָהּ בֵּיצָה אַחַת לְעוּגַת הַשּׁוֹקוֹלָד שֶׁהִיא אוֹפָה לְנֶכְדָּהּ בֶּן הָאַרְבַּע. בְּרָכָה הִזְמִינָה אוֹתָהּ בְּרוֹחַב לֵב לְהִיכָּנֵס לְדִירָתָהּ הַנּוֹצֶצֶת מִבְרַק נִיקָּיוֹן, אֲבָל רָחֵל נָעִים שֶׁהָיְיתָה לְבוּשָׁה בַּסִּינָּר בַּד מְאוּבָּק וְשֶׁאֲנִיצִי שַׂעֲרוֹתֶיהָ כּוּסּוּ בְּעַנְנַת קֶמַח מַלְמָלָה מוּטְרֶדֶת שֶׁאֵין לָהּ זְמַן. הַתַּעֲרוֹבֶת בַּקְּעָרָה כְּבָר כִּמְעַט מוּכָנָה וּבָרֶגַע הָאַחֲרוֹן נִתְקְעָה בְּלִי בֵּיצִים לְהַקְצָפָה. בְּרָכָה פָּתְחָה אֶת הַמְּקָרֵר הַכָּסוּף שֶׁלָּהּ שֶׁהָיָה גַּם נָקִי וְגַם מְסוּדָּר לְהַפְלִיא וְזָכָה תָּמִיד לִשְׁרִיקַת הִתְפַּעֲלוּת שֶׁהָיְיתָה עֲבוּרָהּ רַק טְפִיחַת עִידוּד דַּלָּה, אִם כִּי חֲשׁוּבָה מֵאֵין כְּמוֹתָהּ לְהַכָּרָה בְּמַאֲמַצֶּיהָ הַבִּלְתִּי נִדְלִים בְּקִרְצוּף הַמְּקָרֵר וְהַדִּירָה כּוּלָּהּ. בְּרָכָה וַדַּאי שִׁיגְּרָה לֶחָלָל כַּמָּה מִילּוֹת נִימוּסִים עַל הַזְּמַן שֶׁטָּס, וְעַל כָּךְ שֶׁהִיא זוֹכֶרֶת אֶת נֶכְדָּהּ יָרִיב עוֹד כְּשֶׁהָיָה תִּינוֹק בַּעֲרִיסָה, וְסָבִיר לְהַנִּיחַ שֶׁרָחֵל, שֶׁהָיְיתָה כֹּה מְרוּכֶּזֶת בִּמְלֶאכֶת אֲפִיַּית הָעוּגָה שֶׁהִשְׁאִירָה מֵאָחוֹר, הַנֶּהֱנֶה בְּחִיּוּךְ. עֵינֵי הָעַכְבָּר הַשְּׁחוֹרוֹת וְהַזְּעִירוֹת שֶׁלָּהּ הִתְרוֹצְצוּ חַסְרוֹת מִיקּוּד גַּם לְאַחַר שֶׁבְּרָכָה נָתְנָה לָהּ אֶת הַבֵּיצָה וְגַם לְאַחַר שֶׁהִתְרְתָה בְּפָנֶיהָ שֶׁלֹּא תִּשְׁכַּח לְהַחֲזִיר לָהּ אֶת הַבֵּיצָה, רַק כִּי מְדוּבָּר בְּבֵיצָה – אַךְ רָחֵל, שֶׁהָיְיתָה פְּזוּרַת דַּעַת יוֹתֵר מֵהָרָגִיל מִיהֲרָה לַחֲזוֹר לְדִירָתָהּ, לְכִיּוּר מָלֵא הַכֵּלִים וּלְשַׁיִשׁ גְּדוּשׁ הַמִּצְרָכִים הֶעָרוּךְ כְּמוֹ לִקְרַאת מִלְחָמָה.  
עַד הַמִּקְרֶה הָיוּ בְּרָכָה לֵוִי וְרָחֵל נָעִים שֶׁמִּתְגּוֹרְרוֹת אַחַת מוּל הַשְּׁנִיָּיה, חֲבֵרוֹת טוֹבוֹת. הֵן נָהֲגוּ לְשׂוֹחֵחַ בִּצְעָקוֹת מֵהַמִּרְפֶּסֶת כְּשֶׁהִשְׁקוּ בְּצִינּוֹר אֶת אֲדָנִיּוֹת הַגֵּרַנְיוּם, לָצֵאת פַּעֲמַיִים בְּשָׁבוּעַ לְעֵרֶךְ לַהֲלִיכָה מְהִירָה בַּשְּׁכוּנָה שֶׁבְּמַהֲלָכָהּ הִקִּיפוּ לֹא רַק אֶת הַשְּׁכוּנָה כּוּלָּהּ, עַל בִּנְיָינֶיהָ הַגְּבוֹהִים וְגַנֶּיהָ הַצִּיבּוּרִיִּים, אֶלָּא גַּם אֶת מִבֶּזֶק הָרְכִילוּת הָאַחֲרוֹן בַּבִּנְיָין. מִי קָנָה אוֹטוֹ חָדָשׁ, מִי יָצָא מִבֵּיתוֹ בִּטְרִיקַת דֶּלֶת בְּאִישׁוֹן לַיְלָה וּמִי לֹא מַפְסִיקָה לְהַזְמִין חֲבִילוֹת מִסִּין. בְּדֶרֶךְ כְּלָל הָיְיתָה בֵּינֵיהֶן תְּמִימוּת דֵּעִים לְגַבֵּי מוּשְּׂאֵי הַגִּינּוּיִים וְהַהִתְפַּעֲלוּיוֹת וְגַם אִם לֹא הִסְכִּימוּ בְּמֵאָה הָאֲחוּזִים אַחַת עִם רְעוּתָהּ, בְּסוֹפוֹ שֶׁל דָּבָר קִיבְּלָה רָחֵל אֶת דַּעְתָּהּ שֶׁל בְּרָכָה מִפְּנֵי שֶׁהָיְיתָה לָהּ נְטִיָּיה לְהִיגָּרֵר אַחֵר פַּסְקָנוּתָהּ הַצִּדְקָנִית שֶׁל חֲבֶרְתָּהּ. חֲבֵרוּתָן עָמְדָה בְּמַבְחֵנָה הַקָּשָׁה בְּיוֹתֵר בְּשַׁבָּתוֹת, אָז נִדְרְשָׁה כָּל אַחַת מֵהֶן בַּתּוֹרָה לְהַבְלִיג עַל הָרַעַשׁ שֶׁבָּקַע מֵהַדִּירָה הַשְּׁכֵנָה גְּדוּשַׁת הָאוֹרְחִים וְהַנְּכָדִים הַצַּוְוחָנִיִּים.
כְּשֶׁמֵּאִיר, בַּעֲלָהּ שֶׁל בְּרָכָה דָּפַק עַל דֶּלֶת בֵּיתִי וְנִיסָּה לְהַסְבִּיר לִי מַדּוּעַ בְּרָכָה נֶעֶלְבָה כָּל כָּךְ לְאַחַר שֶׁגַּם בַּחֲלוֹף כַּמָּה יָמִים רָחֵל עֲדַיִין לֹא הֶחֱזִירָה לָהּ אֶת הַבֵּיצָה שַׁלְוָותָהּ, הוּפְתַּעְתִּי מְאוֹד. בְּרָכָה תָּמִיד נִרְאֲתָה לִי כְּאִישָּׁה אִינְטֵלִיגֶנְטִית וְהִתְקַשֵּׁיתִי לִתְפּוֹס שֶׁהִיא מְסוּגֶּלֶת לְהַאֲמִין בֶּאֱמוּנוֹת טְפֵלוֹת מְטוּפָּשׁוֹת. יָדַעְתִּי שֶׁעַד שֶׁפָּרְשָׁה לְגִמְלָאוֹת עָבְדָה כְּבַנְקָאִית בְּכִירָה בְּבַנְק אִיגּוּד. אִישׁ בַּבִּנְיָין לְמַעֲשֶׂה לֹא יָדַע אֵיזֶה תַּפְקִיד הִיא מִילְּאָה בְּדִיּוּק, מִלְּבַד שֶׁעָבְדָה כְּבַנְקָאִית בַּסְּנִיף הַמֶּרְכָּזִי בִּרְחוֹב בֶּן-יְהוּדָה. עִם פְּרוֹץ הַסִּכְסוּךְ וּבְרוּחַ הַמִּתְלַקַּחַת שֶׁל הַלְּשׁוֹנוֹת הָרָעִים טָעֲנוּ מְקַטְרְגֶיהָ שֶׁל בְּרָכָה שֶׁהָיְיתָה טֵלֵרִית פְּשׁוּטָה, כָּזוֹ הַיּוֹשֶׁבֶת בְּכִיסֵּא עוֹר בְּלוֹי בְּעֶמְדַּת הָעוֹבֵר וָשָׁב וְסוֹפֶרֶת בְּנִמְנוּם שִׁטְרוֹת כֶּסֶף, וְשֶׁגַּם לְאַחַר שְׁלוֹשִׁים שְׁנוֹת עֲבוֹדָה בַּבַּנְק, לֹא הִצְלִיחָה לְטַפֵּס בְּסוּלַּם הַדְּרָגוֹת. וְאִילּוּ מְצַדְּדֶיהָ סִיפְּרוּ בְּתוֹקֶף שֶׁבְּשִׂיא פְּרִיחָתָהּ כִּיהֲנָה כִּסְגָנִית מְנַהֶלֶת הַסְּנִיף הַמֶּרְכָּזִי וְשֶׁמֵּיטַב אַנְשֵׁי הָעֲסָקִים שֶׁל יְרוּשָׁלַיִם הִתְדַּפְּקוּ עַל דֶּלֶת מִשְׂרָדָהּ לְשֵׁם קַבָּלַת עֵצָה לְהַשְׁקָעָה אוֹ מַתַּן אִישּׁוּר לְבַקָּשַׁת הַהַלְוָואָה שֶׁלָּהֶם.
"אִם זֶה הָיָה מַשֶּׁהוּ אַחֵר – לֹא מְשַׁנֶּה מָה. בַּקְבּוּק שֶׁמֶן, אוֹ קִילוֹ סוּכָּר אוֹ כָּל דָּבָר אַחֵר..." רָטַן בְּפָנַיי מֵאִיר, כְּשֶׁתֵּיאֵר לִי בִּפְרוֹטְרוֹט אֶת הִשְׁתַּלְשְׁלוּת אוֹתָם אַחֲרֵי הַצָּהֳרַיִים, "אָז לֹא הָיְיתָה שׁוּם בְּעָיָה... לִבְרָכָה, לֹא הָיָה אִכְפַּת. זֶה לֹא שֶׁהִיא קַמְצָנִית. אַתָּה חַיָּיב לִקְלוֹט שֶׁזֶּה לֹא בִּגְלַל הַכֶּסֶף..." הִנְהַנְתִּי עַל אַף שֶׁהִתְקַשֵּׁיתִי לְהָבִין וּמֵאִיר חָזַר וְהִדְגִּישׁ, "אֲבָל בִּגְלַל שֶׁמְּדוּבָּר בְּבֵיצִים... רָחֵל הָיְיתָה צְרִיכָה לָדַעַת. רָחֵל הָיְיתָה צְרִיכָה לָדַעַת עַל הָרְגִישׁוּת שֶׁיֵּשׁ לִבְרָכָה לַבֵּיצִים."
הוּא יָשַׁב בִּקְצֵה הַסַּפָּה הַחֲדָשָׁה שֶׁקָּנִינוּ שֶׁהָיְיתָה מְכוּסָּה בַּסָּדִין שֶׁשָּׁמַר עַל הָרִיפּוּד הַבָּהִיר שֶׁמָּא יִתְלַכְלֵךְ וְסִיפֵּר לִי בִּפְנִים נִרְגָּשִׁים וּבְנִימָה מְעַט מִתְנַצֶּלֶת שֶׁאִמָּהּ הַמְּנוּחָה וְהַנֶּעֱרֶצֶת שֶׁל בְּרָכָה לִימְּדָה אוֹתָהּ בְּיַלְדוּתָהּ שֶׁמִּכֵּיוָון שֶׁבֵּיצָה מְסַמֶּלֶת חַיִּים וְהִיא בִּיטּוּי לַנְּשָׁמָה, אִם לוֹוִים מִמִּישֶׁהוּ בֵּיצָה וְלֹא מַחֲזִירִים לוֹ, קוֹרִים הַרְבֵּה דְּבָרִים רָעִים.
אֲבָל רָחֵל לֹא מַכִּירָה אֶת הָאֱמוּנָה הַטְּפֵלָה הַזֹּאת, הִתְגּוֹנֵן בְּפָנַיי שְׁמוּאֵל, בַּעֲלָהּ שֶׁל רָחֵל שֶׁבִּיקֵּר אֶצְלִי כַּמָּה יָמִים אַחַר כָּךְ וְשָׁמַע מִפִּי אֶת הַהֶסְבֵּר. הוּא יָשַׁב מְכַוֵּוץ עַל קְצֵה הַסַּפָּה וְרַעְמַת שִׁיעֲרוּ הַלְּבָנָה נִרְאֲתָה מְעוּכָה מִצָּרַת הַשָּׁעָה. הִיא בִּכְלָל שָׁכְחָה מִכָּךְ שֶׁלֻּוְּותָה מִבְּרֵכָה בֵּיצָה, סַנְגֶר עָלֶיהָ. אִשְׁתּוֹ מֵעוֹלָם לֹא הִתְבָּרְכָה בַּזִּיכָּרוֹן חַד, וְכָעֵת בִּזְמַן הַשִּׁיפּוּץ שֶׁנֶּעֱרַךְ בְּבֵיתָהּ, הָפְכָה לִמְבוּלְבֶּלֶת וּלְשַׁכְחָנִית מֵהָרָגִיל. סוּלְיוֹת נַעֲלֵיהֶם הַמְּטוּנָּפוֹת שֶׁל הַפּוֹעֲלִים הִשְׁאִירוּ כִּתְמֵי סִיד עַל הָרִצְפָּה בְּכָל פַּעַם שֶׁחָצוּ אֶת הַדִּירָה, רָמְסוּ אֶת פְּרָטִיּוּתָהּ וְהוֹצִיאוּ אוֹתָהּ מִדַּעְתָּהּ. שֶׁלֹּא נְדַבֵּר עַל הָאֵפֶר הַמַּסְרִיחַ שֶׁל בַּדְּלִי הַסִּיגַרְיוֹת הַמְּעוּכוֹת בְּמַאֲפֵרָה וְעַל תַּחְתִּיּוֹת כּוֹסוֹת הַזְּכוּכִית שֶׁנֶּאֶטְמוּ בִּשְׁכָבוֹת סְמִיכוּת שֶׁל קָפֶה בּוֹץ. הַקְּלָלוֹת הָעֲסִיסִיּוֹת בְּעַרְבִית שֶׁהֵטִיחוּ הַפּוֹעֲלִים אֶחָד בִּשְׁנֵי, הֵבִיכוּ אוֹתָהּ וְגָרְמוּ לָהּ לְהַסְמִיק מִשּׁוּם שֶׁכָּל חַיֶּיהָ עָבְדָה כְּמוּרָה לַלָּשׁוֹן עִבְרִית וְהִקְפִּידָה עַל טוֹהַר הַלָּשׁוֹן.  
שְׁמוּאֵל סִיפֵּר שֶׁרָחֵל לֹא הֵבִינָה מַדּוּעַ בְּרָכָה הִתְחַמְּקָה מִמֶּנָּה כְּשֶׁנִּפְגְּשׁוּ בַּמִּסְדְּרוֹן הַמְּשׁוּתָּף, וְלָמָּה לֹא הֶחֱזִירָה לָהּ תְּגוּבוֹת לְהוֹדָעוֹת שֶׁשָּׁלְחָה, וּמַדּוּעַ הִתְעַלְּמָה מִצַּעֲקוֹתֶיהָ בַּמִּרְפֶּסֶת, וְשִׁיקְּרָה אַרְבַּע פְּעָמִים בְּרֶצֶף שֶׁכּוֹאֶבֶת לָהּ הַבֶּטֶן וְהִיא לֹא יְכוֹלָה לְהִצְטָרֵף אֵלֶיהָ לְסִיבּוּב הֲלִיכָה בַּשְּׁכוּנָה.
וּכְשֶׁשְּׁמוּאֵל חָזַר מִדִּירָתִי בִּפְנִים מוּרְכָּנִים וְסִיפֵּר לְאִשְׁתּוֹ שֶׁהִתְעַלְּמוּתָהּ שֶׁל בְּרָכָה נוֹבַעַת מִכָּךְ שֶׁלֹּא הֶחֱזִירָה לָהּ אֶת הַבֵּיצָה שַׁלְוָותָהּ לָעוּגָה, רָחֵל נִפְגְּעָה מִכָּךְ שֶׁבִּרְכָּהּ הִתְחַמְּקָה מִלּוֹמַר לָהּ אֶת הָאֱמֶת יוֹתֵר מִשְּׁלוֹשָׁה שָׁבוּעוֹת, אַךְ עוֹד בְּאוֹתוֹ הָעֶרֶב בָּלְעָה אֶת עֶלְבּוֹנָהּ, לָקְחָה שְׁתֵּי בֵּיצִים בַּשַּׂקִּית וְדָפְקָה עַל דֶּלֶת בֵּיתָם.
מֵאִיר פָּתַח אֶת הַדֶּלֶת לְבוּשׁ וַדַּאי בַּחֲלִיפַת הָאָדִידַס הַלְּבָנָה וּבְשַׁרְשֶׁרֶת הַזָּהָב הַדַּקָּה הַמּוּנַּחַת בְּרִפְיוֹן עַל חָזֵהוּ. הוּא סֵירֵב לָקַחַת מִמֶּנָּה אֶת הַבֵּיצִים וְאָמַר שֶׁבְּרָכָה לֹא תִּרְצֶה אוֹתָן וּכְשֶׁרָחֵל הִתְעַקְּשָׁה לְהָבִין לָמָּה, הוּא הִשְׁפִּיל מַבָּט וְאָמַר שֶׁהַסִּיבָּה הִיא – חֲשָׁשׁ זוּגוֹת. "מָה זֶה חֲשָׁשׁ זוּגוֹת?" פָּעֲרָה רָחֵל עֵינַיִים תְּמֵהוֹת וּמֵאִיר הִסְבִּיר שֶׁיֵּשׁ אֱמוּנָה שֶׁרוֹאָה סַכָּנָה בַּעֲשִׂיַּית דְּבָרִים בְּזוּגוֹת, בְּמִסְפָּרִים זוּגִיִּים.
"מֵאֵיפֹה הָאֱמוּנָה הַזֹּאת? בַּחַיִּים לֹא שָׁמַעְתִּי עָלֶיהָ."
"מֵהַגְּמָרָא, מֵהַתַּלְמוּד. מֵאִמָּא שֶׁלָּהּ. מֵאֵיפֹה לִי לָדַעַת? וְעֶקְרוֹנִית, לֹא מְבִיאִים דְּבָרִים בְּזוּגוֹת. לֹא פְּרָחִים, לֹא בֵּיצִים. אֶפְשָׁר לְהָבִיא שָׁלוֹשׁ, חָמֵשׁ. מְסַפְּרִים אִי זוּגִיִּים... " הוּא עָנָה וְרָחֵל מַלְמָלָה שֶׁהִיא לֹא מַאֲמִינָה. שֶׁרַק עַכְשָׁיו הִיא מְבִינָה שֶׁעַד עַתָּה לֹא הִכִּירָה בִּכְלָל אֶת בְּרָכָה. בִּמְקוֹם לְהַחֲזִיר לוֹ רַק בֵּיצָה אַחַת, הִתְמַרְמְרָה מֵהַדְּחִיָּיה הַחוֹזֶרֶת וְשָׁבָה לְבֵיתָהּ. כְּכָל שֶׁחָשְׁבָה עַל כָּךְ יוֹתֵר, חֲמָתָהּ בְּעֵרָה. כַּנִּרְאֶה חָשָׁה מְבוּזָּה מִכָּךְ שֶׁבִּרְכָּהּ הִקְרִיבָה אֶת חֲבֵרוּתָן עַל מִזְבַּח אֱמוּנוֹת טְפֵלוֹת מְשׁוֹלָלוֹת כָּל יְסוֹד וְהִיגָּיוֹן, וְזֹאת הַסִּיבָּה שֶׁאִיבְּדָה אֶת עֶשְׁתּוֹנוֹתֶיהָ וְיוֹם אַחֵר כָּךְ הִנִּיחָה רָחֵל צָמוּד לְדַלְתָּהּ שֶׁל בְּרָכָה כְּלוּב שֶׁבּוֹ קִרְקְרָה תַּרְנְגוֹלֶת. בִּכְלוּב הָיָה כְּלִי עִם תַּעֲרוֹבֶת מָזוֹן וּכְלֵי מַיִם קָטָן, וְאֵלָיו הָיָה צָמוּד פֶּתֶק שֶׁבּוֹ נִכְתַּב: "הֵבֵאתִי לְךָ תַּרְנְגוֹלֶת שֶׁתְּכַפֵּר עַל כָּל עֲוָונוֹתַיי."
לְמָחֳרָת בָּעֶרֶב דָּפְקוּ עַל דֶּלֶת בֵּיתִי בְּרָכָה וּמֵאִיר בְּעִיצּוּמָהּ שֶׁל מַהֲדוּרַת הַחֲדָשׁוֹת. בִּיקַּשְׁתִּי בְּנִימוּס שֶׁיַּחְזְרוּ עוֹד חֲצִי שָׁעָה, אַךְ הֵם הִתְפָּרְצוּ פְּנִימָה וְסִיפְּרוּ נִרְגָּשִׁים עַל קוֹרוֹת הַתַּרְנְגוֹלֶת. "זֶה לֹא נִשְׁמַע לְךָ מְטוֹרָף?" שְׁאֵלָה בְּרָכָה, שֶׁלָּבְשָׁה חוּלְצַת טְרִיקוֹ שְׁחוֹרָה עִם פַיְיטִים שֶׁנִּצְנְצוּ מִזָּהָב, שְׂעָרָהּ הַצָּבוּעַ נִרְאֶה דָּהוּי, שׁוֹרָשִׁים לְבָנִים צָמְחוּ בְּקוֹדְקוֹדָהּ. "וְאֵיפֹה הַתַּרְנְגוֹלֶת עַכְשָׁיו?" שָׁאַלְתִּי. בְּרַגְלַיִים כְּבֵדוֹת נִגְרַרְתִּי אַחֲרֵיהֶם לְמִרְפֶּסֶת דִּירָתָם וְשָׁם רָאִיתִי אֶת הַתַּרְנְגוֹלֶת בַּעֲלַת הַנּוֹצוֹת הַלְּבָנוֹת וְעֵינֵי הַכַּפְתּוֹר הַכְּתוּמּוֹת. הִבְטַחְתִּי לָהֶם שֶׁאֶכָּנֵס בִּדְחִיפוּת יְשִׁיבַת דַּיָּירִים כִּי הַדְּבָרִים יָצְאוּ מִכְּלַל פְּרוֹפּוֹרְצִיָּה. הֲרֵי בְּכָל מִקְרֶה רָצִיתִי לַעֲרוֹךְ אֲסֵיפָה לִקְרַאת נוֹבֶמְבֶּר כְּדֵי לְהַצִּיג אֶת חֲשִׁיבוּת קְנִיַּית שָׁטִיחַ הָרַגְלַיִים הֶחָדָשׁ לַכְּנִיסָה לַבִּנְיָין וְעָצִיץ לַלּוֹבִּי הַכְּנִיסָה.
בַּאֲסֵיפַת הַדַּיָּירִים הַדְּבָרִים הָלְכוּ וְהִתְדַּרְדְּרוּ, כְּפִי שֶׁאַתֶּם וַדַּאי מְבִינִים, וַאֲפִילּוּ נַעֲשׂוּ קְרִימִינָלִיִּים אִם חוֹשְׁבִים עַל אוֹתָהּ תַּרְנְגוֹלֶת אוּמְלָלָה שֶׁשִּׁילְּמָה עַל כָּךְ בְּחַיֶּיהָ. מְחַכֶּה בְּקוֹצֶר רוּחַ לְהִתְעָרְבוּתְכֶם, שֶׁאוּלַי תָּשִׂים קֵץ לַטֵּירוּף הַמִּשְׁתּוֹלֵל בַּבִּנְיָין.
                                                                  בְּצִיפִּיָּיה דְּרוּכָה,                                                                                                                                    
                                      יוֹאֵל אַדְמוֹן, יוֹשֵׁב רֹאשׁ וַעַד הַבַּיִת דֶּרֶךְ סַלְעִית 14
 
 22/10/2020
 
לִכְבוֹד: הָאֲגוּדָּה לְתַרְבּוּת הַדִּיּוּר
הַנִּידּוֹן:  הִתְפַּטְּרוּת לְאַלְתָּר וּבַקָּשָׁה לְמִינּוּי מַטְעַמְּכֶם שֶׁל יוֹ"ר וַעַד חָדָשׁ
זֶהוּ מִכְתְּבֵי הַשְּׁלִישִׁי אֲלֵיכֶם, וְעַל אַף שֶׁהִגִּיעַ הַיּוֹם הָעֲשִׂירִי וְהָאוּלְטִימָטוּם שֶׁהִצַּבְתִּי פָּקַע, לֹא קִיבַּלְתִּי מִכֶּם תְּגוּבָה כָּלְשֶׁהִי. גַּם דַּיָּירֵי הַבִּנְיָין טֶרֶם פָּנוּ אֵלַיי עִם מוּעֲמָד לְהַחְלָפָה וְלֹא עִם מַעַטְפוֹת הַצֵּ'קִים וּבֵינְתַיִים הֵם מִתְעַלְּמִים זֶה מִזֶּה לַחֲלוּטִין. שְׁכֵנִים שֶׁגָּרִים בִּסְמִיכוּת וְחוֹלְקִים קִירוֹת מְשׁוּתָּפִים וּמַכִּירִים אֶחָד אֶת הַשֵּׁנִי הֵיטֵב, וַאֲפִילּוּ מְזַהִים אֶת הַגְּנִיחוֹת וְהָאֲנָחוֹת הָאִינְטִימִיּוּת מֵחֲדַר הַמִּיטּוֹת, חוֹלְפִים זֶה עַל פְּנֵי זֶה בְּלִי לוֹמַר שָׁלוֹם, כְּאִילּוּ מְדוּבָּר בְּזָרִים גְּמוּרִים. בְּשֶׁל הִתְמַהְמְהוּתְכֶם בְּמַתַּן תְּשׁוּבָה, כְּבָר אֵינִי מְצַפֶּה לִמְגַשֵּׁר שֶׁיָּבוֹא וְיַשְׁכִּין שָׁלוֹם אֶלָּא אֲבַקֵּשׁ שֶׁיְּמוּנֶּה לִי לְאַלְתָּר מַחֲלִיף מִטַּעַמְכֶם כִּי אֲנִי לֹא מִתְכַּוֵּון לַחֲזוֹר בִּי מִפִּיטּוּרַיי, לֹא לְאַחַר אוֹתָהּ אֲסֵיפָה אֲרוּרָה.
מִתְּחִילַּת הָאֲסֵיפָה אָמְנָם הָאֲוִוירָה הָיְיתָה מִתְנַכֶּרֶת וּקְרִירָה, אַךְ הָעֵינַיִים הָיוּ נְשׂוּאוֹת אֵלַיי וְהָאוֹזְנַיִים קַשּׁוּבוֹת. שָׁטַחְתִּי אֶת הַסִּיבּוֹת הַמְּנוּמָּקוֹת לְהַעֲלָאָה מִידָּתִית שֶׁל דְּמֵי וַעַד הַבַּיִת. אָמַרְתִּי שֶׁצַּו הַשָּׁעָה מְחַיֵּיב לְהַשְׁכִּין בֵּינֵינוּ שָׁלוֹם וְעַל כָּךְ שֶׁבִּכְדֵי לְהַשִּׂיג שְׁכֵנוֹת טוֹבָה דְּרוּשִׁים פַּיְיסָנוּת, פְּשָׁרוֹת וִויתּוּרִים מִכָּל צַד, וְהֶחָשׁוּב בְּיוֹתֵר סְלִיחָה. לִסְלוֹחַ עַל הָעַוּוֹלוֹת וְלֹא חָלִילָה לִנְטוֹר טִינָה וְלִשְׁאוֹף לְמַעֲשֵׂי נָקָם, אַחֶרֶת בִּנְיָין שֶׁמִּתְנַהֵל כְּמוֹ מִשְׁפָּחָה בְּרוּכַת יְלָדִים, לֹא יוּכַל לְתַפְקֵד. וְאָז נִכְנְסָה בְּרָכָה עִם מַרְק הַתַּרְנְגוֹלֶת וְסֶכֶר הַדְּמָמָה נִפְרַץ. הַסָּלוֹן הִתְמַלֵּא צְעָקוֹת, הַטָּחוֹת וְהַאֲשָׁמוֹת הֲדָדִיּוֹת. כּוּלָּם צָעֲקוּ וְהִתְנַהֲגוּ כְּמוֹ בַּרְבָּרִים, כְּאִילּוּ שֶׁהֵם נִמְצָאִים בְּשׁוּק מַחֲנֵה יְהוּדָה וְלֹא בְּבִנְיָין מְתוּרְבָּת. הַדָּבָר הִשְׁפִּיעַ עָלַיי רַע מְאוֹד. לְאַחַר שֶׁטּוֹבָה וַאֲנִי הִסְתַּלַּקְנוּ מֵהַדִּירָה, בְּחִילָה קָשָׁה אָחֲזָה בִּי. מֵעִיַּי הִתְהַפְּכוּ וְהֵקֵאתִי בַּשֵּׁירוּתִים. גַּם בַּלַּיְלָה נָדְדָה שְׁנָתִי וְסָבַלְתִּי מִסִּיּוּטִים.
דִּמְיַינְתִּי אֶת הַתַּרְנְגוֹלֶת הַלְּבָנָה בְּמִרְפֶּסֶת, גּוּפָהּ מִתְקַדֵּם אַחֲרֵי רֹאשָׁהּ, מְנַקֶּרֶת גַּרְעִינִים וְזֵרְעוֹנִים בְּשַׁלְוָוה וְרַק רֹאשָׁהּ הַמַּרְטִיט מַסְגִּיר אֶת הַבֶּהָלָה הַנּוֹשָׁנָה הַטְּמוּנָה בְּגִזְעָהּ. שָׁמַעְתִּי קְרִיאוֹת קוּקוּרִיקוּ, וּלְפֶתַע הָזִיתִי שֶׁאֲנִי עֲדַיִין יֶלֶד בַּכְּפָר בְּרוֹמַנְיָה, שָׁם גָּדַלְנוּ סָמוּךְ לָרֶפֶת פָּרוֹת וְלוּל תַּרְנְגוֹלוֹת וְהָיִיתִי רָגִיל לִקְרִיאוֹת שֶׁל הַתַּרְנְגוֹל הַשְׁכֵּם בַּבּוֹקֶר וְלִגְעִיַּית פָּרוֹת. אַחֵר כָּךְ רָאִיתִי בְּעֵינֵי רוּחִי אֶת הַתַּרְנְגוֹלֶת צָפָה בְּעוֹרָהּ הַמָּרוּט הַוְּורַדְרַד בְּמֵימֵי הַמָּרָק הַצְּהוּבִּים הַמְּבַעְבְּעִים מַרְתִּיחָה.
עַד שֶׁהַחֲשֵׁכָה הַמִּתְעַבֶּה שֶׁבַּחוּץ הִתְבַּהֲרָה לָאוֹר מַאֲפִיר-סְגַלְגַּל, לֹא מָצָאתִי מַרְגּוֹעַ לְנַפְשִׁי וְלֹא הִצְלַחְתִּי לִישׁוֹן. לְמַעֲשֶׂה מֵאָז יְשִׁיבַת הַדַּיָּירִים הַהִיא, שְׁנָתִי קַלָּה מְאוֹד וַאֲנִי חוֹזֵר וְנִזְכַּר בְּאוֹתָהּ תַּרְנְגוֹלֶת וְסוֹבֵל מִסִּיּוּטִים.
רִשְׁמִית, הָחֵל מֵהַיּוֹם אֵינִי מְכַהֵן יוֹתֵר כְּיוֹשֵׁב רֹאשׁ הַוַּועַד. סְלִיחָה עַל הַדּוֹחַק, אַךְ רָצוּי כַּמּוּבָן שֶׁמֵּחֲלִיפִי יִיכָּנֵס לְתַפְקִיד בִּמְהֵרָה מִפְּנֵי שֶׁבְּנוֹבֶמְבֶּר הוּא הַחוֹדֶשׁ בּוֹ מִתְבַּצַּעַת גְּבִיַּית הַצֵּ'קִים הַשְּׁנָתִית. מְיוּתָּר לְצַיֵּין שֶׁאֲסַיֵּיעַ לְמַחֲלִיפֵי כְּכָל שֶׁבִּיכוֹלְתִּי: אָבִיא לוֹ אֶת פִּנְקַס הַקַּבָּלוֹת שֶׁל הַבִּנְיָין, אֲצַיֵּיד אוֹתוֹ בְּמִסְפְּרֵי הַטֵּלֵפוֹנִים הַמְּעוּדְכָּנִים שֶׁל כָּל הַדַּיָּירִים וְאַף אֲסַפֵּק עֲבוּרוֹ דַּפֵּי טַבְלָאוֹת לְסִימּוּן אִישּׁוּר עַל הַתַּשְׁלוּם. כּוּלִּי תִּקְוָוה שֶׁהוּא יַצְלִיחַ בִּמְשִׂימַת הַשְׁכָּנַת הַהִיגָּיוֹן הַבָּרִיא וְדֶרֶךְ הָאֶרֶץ שֶׁאָבְדוּ, וּבִמְיוּחָד בִּמְשִׂימַת גְּבִיַּית הַתַּשְׁלוּם שֶׁבָּהּ, לְצַעֲרִי הָרַב, כָּשַׁלְתִּי. צַר לִי מְאוֹד לִנְטוֹשׁ אֶת הֶגֶה הַסְּפִינָה כָּעֵת כְּשֶׁהִיא עוֹמֶדֶת לִטְבּוֹעַ, אַךְ אֲנִי בָּטוּחַ וּמְשׁוּכְנָע שֶׁאוּלַי בְּהִתְעָרְבוּתְכֶם הַדַּיָּירִים הַסּוֹרְרִים יְשַׁלְּמוּ אֶת חוֹבָתָם וְשֶׁבְּעֶזְרַתְכֶם תַּגִּיעַ הַסְּפִינָה הָרְעוּעָה בְּסוֹפוֹ שֶׁל דָּבָר לְחוֹף מִבְטָחִים.
                                            בְּכָבוֹד רַב,
                                          יוֹאֵל אַדְמוֹן, יוֹשֵׁב רֹאשׁ וְעַד דֶּרֶךְ סַלְעִית 14 בְּדִימוֹס
 



https://www.shortstoryproject.com/he/story/%d7%a2%d7%9c-%d7%9b%d7%a8%d7%a2%d7%99-%d7%aa%d7%a8%d7%a0%d7%92%d7%95%d7%9c%d7%aa/
#אִירוֹנְיָה#הוּמוֹרִיסְטִי#יְחָסִים#יִשְׂרְאֵלִי#עַכְשָׁוִוי#שְׁכֵנִים#תְּלוּנָה