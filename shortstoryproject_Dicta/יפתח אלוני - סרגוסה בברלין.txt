בּוֹעַז קָרָא לְעֵבֶר צִ'יקוֹ: "רָאִיתִי כָּאֵלֶּה בְּגוֹלָן, מְחַכִּים שֶׁיָּבוֹא אֲוִויר חַם כְּדֵי שֶׁיּוּכְלוּ לָעוּף, לִהְיוֹת צִיפּוֹרִים". הוּא הָיָה שָׂרוּעַ עַל הַסַּפָּה צוֹפָה בְּתָכְנִית טֵלֵוִיזְיָה עַל נְדִידַת חַיּוֹת. נְשָׁרִים חַגּוֹ וְהִתְרוֹמְמוּ מֵעַל קַנְיוֹן שֶׁעֲרָפֶל סְגַלְגַּל אָטַם אוֹתוֹ. תְּמוּנוֹת הַנְּשָׁרִים הַמַּמְרִיאִים הִתְחַלְּפוּ בְּפִרְסוֹמֶת לַקֶּטְשׁוֹפּ: בְּלוֹנְדִּינִית תָּקְעָה בִּיס בְּלַחְמָנִיָּה עִם הַמְבּוּרְגֵּר עֲסִיסִי, הַקֶּטְשׁוֹפּ נִמְרָח עַל שְׂפָתֶיהָ הַבַּשְׂרָנִיּוֹת. צִ'יקוֹ אָמַר: "יֵשׁ לִי הַרְגָּשָׁה שֶׁאֲנִי מַכִּיר אוֹתָהּ", וְצָחַק. בּוֹעַז גִּיחֵךְ, צְלִיל צוֹרֵם, כְּאִילּוּ נִיסָּה לְנַקּוֹת אֶת גְּרוֹנוֹ מִלֵּיחָה, "גֶּרְמָנִיּוֹת... כּוּלָּן נִרְאוֹת לָךְ דּוֹמוֹת..."
"טוֹב", צִ'יקוֹ אוֹמֵר, "אֲנַחְנוּ רַק יוֹמַיִים כָּאן..." מְגָרֵד בְּרֹאשׁ, "...זֶה נִרְאֶה מַבְטִיחַ".
"חוֹשֵׁב שֶׁיִּתְּנוּ לְךָ בְּקַלּוּת? בִּגְלַל שֶׁאַתָּה יִשְׂרְאֵלִי? יֵשׁ מִמְּךָ כְּמוֹ זֶבֶל כָּאן..."
"אָז לֹא צָרִיךְ", צִ'יקוֹ מֵרִים יָדַיִים כְּמוֹ מִצִּ'יסְטָה וּמְנַפֵּחַ שְׁרִירִים, "נַעֲשֶׂה אֶת הַכֶּסֶף שֶׁלָּנוּ וְיַאלְלָה לִדְרוֹם אָמֵרִיקָה".
כְּשֶׁעָמְדוּ לָצֵאת לְמוֹלַרְשְׁטְרָאסָה, לְבַסְטָה שֶׁל דָּדוֹן, מְפַקֵּד הַצֶּוֶות שֶׁלָּהֶם בְּ"עוֹרֵב", חָצָה עֵדֶר שְׁוָורִים אֶת הַמָּסָךְ. צִ'יקוֹ אָמַר: "אִם נָבִיא אֶחָד כָּזֶה לְכָאן אֲנַחְנוּ מְסוּדָּרִים..."
הֵם קָנוּ שׁוֹר בָּאִינְטֶרְנֵט. הוּא נִרְאֶה טוֹב. 850 קִילוֹגְרָמִים שֶׁל בָּשָׂר וּשְׁרִירִים. הָיְתָה לוֹ פַּרְוָוה שְׁחוֹרָה שֶׁהַבְּרִיקָה בְּזֶרֶם הָאוֹר וְקַרְנַיִים שֶׁנִּרְאוּ מְאַיְּימוֹת, כְּאִילּוּ אָצוּר בָּהֶן כּוֹחַ שֶׁעוֹמֵד לְהִתְפָּרֵץ בְּכָל רֶגַע.
הֵם קָרְאוּ לוֹ סָרָגוֹסָה, רָצוּ שָׁם שֶׁעוֹצֵר לְרֶגַע אֶת מַחֲשָׁבוֹת הַיּוֹם הַיּוֹם, שׁוֹלֵף מִן הַזִּיכָּרוֹן תְּחוּשׁוֹת כְּמוֹ: אֲנַחְנוּ בְּחוּפְשָׁה בִּסְפָרַד. סְפָרַד זֶה קוֹרִידָה. חַיָּיבִים לִרְאוֹת קוֹרִידָה. יַעֲלֶה כַּמָּה שֶׁיַּעֲלֶה...
"זֶה שָׁם פִּיצּוּץ לְשִׁיוּוּק", בּוֹעַז אָמַר.
לְסָרָגוֹסָה הָיָה מֶזֶג טוֹב וְשָׂמֵחַ. בְּעוֹדָם מַמְתִּינִים שֶׁמַּחְלֶקֶת הַתַּיָּירִים בָּעִירִיָּיה תְּאַשֵּׁר אֶת הַקּוֹרִידָה, הֵם הִסְתּוֹבְבוּ אִיתּוֹ בִּרְחוֹבוֹת בֶּרְלִין, שֶׁיִּתְרַגֵּל לַשָּׂפָה, שֶׁיָּבִין הֵיכָן הוּא נִמְצָא. בַּבְּקָרִים נָהֲגוּ לְהוֹצִיא אוֹתוֹ לַפַּארְק טִירְגֶּארְטָן שֶׁיָּרוּץ בֵּין הָעֵצִים וְהַמִּדְשָׁאוֹת, יִפְרוֹק אֶת הַמֶּרֶץ. אֲנָשִׁים הִתְלַהֲבוּ, נֶעֶמְדוּ וּמָחֲאוּ לוֹ כַּפַּיִים. הוּא הָיָה חוֹלֵף עַל פְּנֵיהֶם, מֵסֵב אֲלֵיהֶם מַבָּט, מִתְנַפֵּחַ וְנוֹגֵחַ עִם קַרְנָיו אֶת הָאֲוִויר, גּוֹרֵם לְפַחַד לְהִתְפַּשֵּׁט בְּגוּפָם כְּמוֹ חוּט שֶׁל חוֹם. וְצוֹחֵק: אֲנִי לֹא רוּחַ רְפָאִים.
"שֶׁיִּצְטַלְּמוּ אִיתּוֹ", צִ'יקוֹ אָמַר, "פּוֹזָה עִם שׁוֹר שָׁוֶוה 10 יוּרוֹ לְפָחוֹת..."
בּוֹעַז הֶעֱמִיד אֶת סָרָגוֹסָה מִתַּחַת לָעֵץ וְאָמַר לוֹ: "אַתָּה עוֹמֵד כְּמוֹ פֶּסֶל... כְּמוֹ הָאַנְדַּרְטָה שָׁם, רוֹאֶה?" הוּא הִצְבִּיעַ לְעֵבֶר עַמּוּד שֶׁיֵּשׁ דְּמוּי אוֹבֵּלִיסְק שֶׁצִּייֵּן נְקוּדַּת אִיסּוּף לַיְּהוּדִים.
סָרָגוֹסָה נֶעֱמַד מִתַּחַת לָעֵץ. הוּא הִקְשִׁיב לַצִּיפּוֹרִים הַשָּׂרוֹת מִבַּעַד לְחִיתּוּךְ הָעוֹלֶה וְיוֹרֵד שֶׁל הַגֶּרְמָנִית, חָשַׁב: הֵן צוֹחֲקוֹת עָלַי. הוּא חָשׁ שֶׁהֵרִיק בְּתוֹכוֹ מִתְעַצֵּם. הִבִּיט לַמֶּרְחָב. נִיסָּה לְהִתְעַלֵּם מֵהַיָּדַיִים הַמִּתְנַפְנְפוֹת מוּל עֵינָיו. פִּיסֵּק מְעַט אֶת רַגְלָיו, הִשְׁתִּין וּפֶרֶץ בְּרִיצָה, מַרְאֶה לָהֶם מָה טָבוּעַ בּוֹ.
כְּשֶׁחָזַר לְעֶמְדָּה מִתַּחַת לָעֵץ הִגִּיעַ שׁוֹטֵר רָכוּב עַל אוֹפַנּוֹעַ לָבָן גָּדוֹל: "אַתָּה עָצוּר", הוּא אָמַר לְסָרָגוֹסָה.
חָהּ. חָה חָה חָה חָה. סָרָגוֹסָה גָּעָה.
בּוֹעַז אָמַר: "אֵיךְ בְּדִיּוּק אַתָּה מִתְכַּוֵּון לַעֲצוֹר אוֹתוֹ?"
נִהְיֶה מַמָּשׁ שֶׁקֶט. אֲפִילּוּ הָעוֹרְבָנִים הַצַּיְיצָנִים סָתְמוּ.
"לֹא רְאִיתֶם אֶת הַשֶּׁלֶט, אָה? אַתֶּם עִיוְּורִים? כָּתוּב כָּאן, 'חוֹבָה לִקְשׁוֹר בַּעֲלֵי חַיִּים'", הַשּׁוֹטֵר עָשָׂה פָּנִים מְאַיְּימוֹת כְּשֶׁפִּיו שׁוֹבֵר אֶת הַמִּילִּים בְּאַנְגְּלִית.
בּוֹעַז אָמַר בְּעִבְרִית: "אֵיזֶה אִידְיוֹט, אֵיךְ הוּא חוֹשֵׁב שֶׁנָּבִין מָה כָּתוּב שָׁם".
הַשּׁוֹטֵר הוֹצִיא פִּנְקָס גָּדוֹל וּמִילֵּא אֶת הַפְּרָטִים: סָרָגוֹסָה. שׁוֹר. רח' מולרשׁטראסה 43. הֵם חָטְפוּ קְנָס.
אַחֵר כָּךְ הַשּׁוֹטֵר הִסְתַּכֵּל אֶל סָרָגוֹסָה בְּמִין: 'אִי אִם וָוטֵצִ'ינְג  יוּ, מֵאַדָּר פָּאקֵר', שֶׁל רוֹבֵּרְט דֶּה-נִירוֹ, וְאָמַר, "בַּפַּעַם הַבָּאָה זֶה לֹא יִגָּמֵר רַק בִּקְנָס!"
סָרָגוֹסָה מִצְמֵץ אֵלָיו, וְצִ'יקוֹ אָמַר: "רַק שֶׁלֹּא יַחְטוֹף עָלֶיךָ הֶתְקֵף זַעַם".
הַשּׁוֹטֵר הֶחֱזִיר לְסָרָגוֹסָה מַבָּט כּוֹעֵס מְאוֹד וְהֵנִיעַ אֶת יָדוֹ לְעֵבֶר הָאֶקְדָּח כִּמְשַׁחְזֵר תְּנוּעָה בְּעַל כּוֹרְחוֹ, כְּאִילּוּ מַשֶּׁהוּ מֵעֶבְרוֹ מִשְׁתַּלֵּט עָלָיו. סָרָגוֹסָה הוֹרִיד אֶת הָרֹאשׁ.
צִ'יקוֹ אָמַר לְבוֹעַז: "רָאִיתָ בְּאֵיזוֹ קַלּוֹת אֵלּוּ נִהְיִים חַאֲרוֹת שֶׁרוֹצִים לִדְפּוֹק אוֹתְךָ..."
הַשּׁוֹטֵר עָלָה עַל הָאוֹפַנּוֹעַ הַגָּדוֹל שֶׁלּוֹ וְהִסְתַּלֵּק.
אַחַת דֵּי זְקֵנָה נִיגְּשָׁה לְבוֹעַז, מְבַקֶּשֶׁת לְהִצְטַלֵּם עִם סָרָגוֹסָה: "אֲנִי מַעֲרִיצָה שְׁוָורִים". הִיא מִסְתַּכֶּלֶת לוֹ בָּעֵינַיִים וּמְנִיחָה אֶת יָדָהּ עַל הַכֶּתֶם הַלָּבָן בְּמֵצַח, מְלַטֶּפֶת, מְהַמְהֶמֶת כְּמוֹ נִזְכֶּרֶת בְּמַשֶּׁהוּ.
סָרָגוֹסָה חָשַׁב: לִפְעָמִים זֶה נָעִים לִהְיוֹת פֶּסֶל. הִיא לִיטְּפָה אוֹתוֹ וְהוּא חָלַם שֶׁהוּא דּוֹהֵר. שֶׁהָרוּחַ נַעֲשֵׂית סְמִיכָה כְּאִילּוּ מִתְמַלֵּאת בְּחֶלְקִיקִים – שִׁבְרֵי תְּמוּנוֹת זְעִירוֹת שֶׁשּׁוֹבְרוֹת אֶת הָאַשְׁלָיָה שֶׁאֵין לוֹ זִיכָּרוֹן. הָיָה נִדְמֶה לוֹ שֶׁהוּא שׁוֹמֵעַ אֶת צְלִילֵי הַבּוֹלֵרוֹ מֵהַקּוֹרִידָה הָאַחֲרוֹנָה שֶׁהִשְׁתַּתֵּף בָּהּ. הָיָה נִדְמֶה לוֹ שֶׁהוּא רָץ, נוֹגֵחַ בְּעֵצִים, דּוֹחֵף אוֹתָם בְּכָל כּוֹחוֹ. הָאֲוִויר עָטָה צֶבַע כָּחוֹל מַתַּכְתִּי. הוּא נוֹגֵחַ וְרֹאשׁוֹ מִתְמַלֵּא צִילְצוּלִים. עֵינֶיהָ שֶׁל הַזְּקֵנָה לֹא מַרְפּוֹת, קוֹדְחוֹת, כְּאִילּוּ לְהָעִיר מַשֶּׁהוּ שֶׁמְּסָרֵב לְהִתְעוֹרֵר בַּזִּיכָּרוֹן וְלִהְיוֹת נוֹכֵחַ. עָלָה בְּדַעְתּוֹ שֶׁאוּלַי הַשִּׂמְחָה שִׁקְרִית, שֶׁנַּפְשׁוֹ שְׁבוּרָה עָמוֹק בְּבָשָׂר: אִם תְּדַקְּרוּ אוֹתָנוּ – לֹא נָזוּב דָּם?
מַחְלֶקֶת הַתַּרְבּוּת וְהַסְּפּוֹרְט שֶׁל בֶּרְלִין הֶחֱלִיטָה שֶׁהַקּוֹרִידָה תִּהְיֶה בְּוַואנְזָה. הָיְתָה לָהֶם רְשִׁימָה אֲרוּכָּה שֶׁל נִימּוּקִים.
בּוֹעַז אָמַר: "וַאנְזָה זֶה יוֹפִי, יֵשׁ שָׁם יַעַר שֶׁסָּרָגוֹסָה יוּכַל לְהִסְתּוֹבֵב בּוֹ, גְּרַאנְדְּוַולְד, גְּרִינְוַולְד..."
צִ'יקוֹ צָחַק, "אֵלּוּ מוֹצְאִים פִּתְרוֹן לְכָל דָּבָר..." אַחֲרֵי רֶגַע הוֹסִיף, "זֶה יִהְיֶה פִּיצוּץ, נִמְכּוֹר כַּרְטִיס כָּפוּל, קוֹרִידָה וּבִיקּוּר בְּוִוילָה וואנזה..."
"כֵּן, בָּעִירִיָּיה אָמְרוּ שֶׁהֵם רוֹצִים לְעוֹדֵד אֶת הַתַּיָּירוּת לְוִילָה וּוַאֲנָזָה, שֶׁלָּאַחֲרוֹנָה לֹא מַגִּיעִים לְשֵׁם אֲנָשִׁים. שֶׁפַּעַם זֶה הָיָה לָהִיט" בּוֹעַז אָמַר וְהִשְׁתַּתֵּק.
תָּמִיד בַּלַּיְלָה שֶׁלִּפְנֵי הַקּוֹרִידָה יֵשׁ לִי חֲלוֹם. הַחֲלוֹם בָּנוּי כְּמִגְדָּל שֶׁנּוֹצַר מֵאֵינְסְפוֹר שְׁכָבוֹת שֶׁמִּתְרוֹמְמוֹת וְאוֹבְדוֹת בְּאֵינְסוֹף, אוֹ צוֹנְחוֹת וְאוֹבְדוֹת בְּמַעֲמַקֵּי הָאֲדָמָה. אֲנִי צוֹעֵד בִּסְפִּירָלָה, וְהַסְּפִּירָלָה נִהְיֵית לְמָבוֹךְ שֶׁאֵין לוֹ לֹא גַּג וְלֹא קַרְקָעִית, לֹא קִירוֹת וְלֹא דֶּרֶךְ חֲזָרָה. אֲנִי מִתְקַדֵּם בְּתוֹכוֹ אָבוּד, דּוֹפֵק אֶת הַקַּרְנַיִים בַּחֲפָצִים, מַתִּיז מֵהֶם רְסִיסִים. שׁוֹמֵעַ אֵיזֶה קוֹל רָחוֹק:  אֵין לְפַר עֵינַיִים? וְאָז לוֹכְדִים אוֹתִי וְתוֹפְסִים בְּקַרְנַיִים, מַכְרִיחִים אוֹתִי לְהַקְשִׁיב: אַתָּה הוֹלֵךְ לִהְיוֹת בֶּן זוֹנָה, כֵּן! אַתָּה הוֹלֵךְ לְהַרְאוֹת לָהֶם אֵיךְ שְׁוָורִים יוֹדְעִים לָמוּת בִּגְבוּרָה! אֲנִי רוֹצֶה לַעֲנוֹת לְקוֹל וְנַחְשׁוֹל שֶׁל תְּשׁוּבוֹת גּוֹאָה בִּי. אֲנִי מְנַסֶּה לִנְגּוֹחַ, אֲבָל הַקַּרְנַיִים תְּפוּסוֹת חָזָק. סִילוֹן אֲוִויר חַם מִשְׁתַּחְרֵר לִי מֵהַנְּחִירִיִּים, קֶצֶף נִיגָּר מִפִּי, אֲנִי מְעוֹרֵר בְּחִילָה בְּעַצְמִי. רָאשֵׁי שׁוֹקֵעַ לְאִיטּוֹ, אֲנִי מַרְגִּישׁ שֶׁאֲנִי נִכְנָע לַקּוֹל וּמִתְעוֹרֵר בִּבְעָתָה.
רֶגַע לִפְנֵי שֶׁסָּרָגוֹסָה אָמוּר לְהִיכָּנֵס לַזִּירָה, צִ'יקוֹ אוֹמֵר לְבוֹעַז, "נִרְאֶה לִי שֶׁאֵין לוֹ חֵשֶׁק לַקּוֹרִידָה".
בּוֹעַז נִיגַּשׁ וּמְלַטֵּף אֶת מִצְחוֹ, לוֹחֵשׁ לְאוֹזְנוֹ: "נְקָמָה!"
"תָּפוּס אוֹתוֹ עִם הָעֵינַיִים בָּעֵינַיִים!" צִ'יקוֹ זוֹרֵק לְעֵבֶר בּוֹעַז, "כָּכָה אַבָּא שֶׁלִּי הָיָה עוֹשֶׂה לָהֶם בְּמִכְלָאוֹת".
בּוֹעַז צוֹעֵק לְעֶבְרוֹ: "לָמָּה שֶׁיִּכָּנֵס לְשֵׁם? לָמָּה שֶׁיַּסְכִּים לָמוּת...?"
"זֶה הַכּוֹל הָאִינְסְטִינְקְטִים... שְׁוָורִים מִתְמַסְּרִים אֲלֵיהֶם. תֶּכֶף תִּרְאֶה", צִ'יקוֹ עוֹנָה.
הַמִּשְׁפָּטִים שֶׁלָּהֶם עָפִים מֵעָלָיו. הוּא הִרְגִּישׁ אֵיךְ הַשְּׁרִירִים שֶׁלּוֹ זָזִים, מִתְנַפְּחִים מִדָּם, שֶׁאוּלַי צִ'יקוֹ צוֹדֵק?
"יַאלְלָה, תִּיכָּנֵס!" צִ'יקוֹ צוֹעֵק, הוֹלֵם בַּשּׁוֹקֵר הַחַשְׁמַלִּי. סָרָגוֹסָה פּוֹעֵר אֶת פִּיו מַרְגִּישׁ כְּאִילּוּ שֶׁצִּירָיו נִשְׁבָּרִים. הוּא פּוֹלֵט נַחֲרָה רוֹשֶׁפֶת, רוֹקֵעַ בָּרֶגֶל, מַתִּיז עָפָר וּפוֹרֵץ בִּשְׁעָטָה לַקּוֹרִידָה: פָאק יוּ אוּל, מֵאַדָּר פַּאקְרְס.
הוּא דּוֹפֵק הִסְתַּעֲרוּת, מִשְׁתּוֹלֵל.
צִ'יקוֹ צוֹעֵק לְבוֹעַז, "רוֹאֶה, זֶה הָאִינְסְטִינְקְטִים!"
הַפָּנִים שֶׁל הַטּוֹרְיֵאדוֹר מְכַוְּוצִים. נִתְפָּסִים פַּחַד.
בּוֹעַז אוֹמֵר לְצִ'יקוֹ, "רַק שֶׁלֹּא יַעֲשֶׂה בַּמִּכְנָסַיִים".
נֶפֶץ רַעַם חוֹתֵךְ אֶת הַשָּׁמַיִם, צוֹלֵל לָאֲדָמָה.
צִ'יקוֹ צוֹעֵק: "הֶחָרָא עוֹצֵר!"
850 הַקִּילוֹ שֶׁל סָרָגוֹסָה בּוֹלְמִים, אָבָק נִיתַּז לָאֲוִויר. הַקָּהָל נֶעֱמַד עַל רַגְלָיו.
"הוּא הוֹלֵךְ אֲחוֹרָה!" צִ'יקוֹ מִשְׁתּוֹלֵל.
סָרָגוֹסָה מְסוֹבֵב אֶת הָרֹאשׁ, תּוֹקֵעַ בְּצִ'יקוֹ מַבָּט: לָמָּה לִי לְהִסְתַּעֵר? לְהַסְכִּים לָמוּת? בִּשְׁבִילְכֶם?
צִ'יקוֹ מַחֲזִיר בְּקוֹל: "זֶה מִשְׂחָק, אַתָּה לֹא מֵבִין?"
חָהּ. חָה חָה חָה חָה. אֲנִי צוֹחֵק וְדוֹחֵף אֶת עַצְמִי אֲחוֹרָה. עוֹד אֲחוֹרָה. צוֹעֵד אֲחוֹרָה וּמְזַמְזֵם:
Between midnight and dawn, baby we may ever have to part,
But there's one thing about it, baby, please remember I've always been your heart.
"נִרְאֶה אוֹתְךָ מִסְתַּלֵּק!" צִ'יקוֹ מְנַפְנֵף לְעֶבְרִי עִם הַמּוֹט הַחַשְׁמַלִּי, נֶעֱמָד מוּלִי בַּעֲמִידַת קְרָב.
אֲנִי מִסְתַּכֵּל אֵלָיו: חוֹשֵׁב שֶׁאַתָּה קוֹסֵם?
הוּא תּוֹקֵעַ לִי עִם הַמּוֹט הַחַשְׁמַלִּי. הַכְּאֵב לֹא מֵזִיז לִי. אֲנִי צוֹעֵד לְאָחוֹר. הָאֲוִויר רָחוּץ וְנָעִים. מַדְהִים אֵיךְ רוֹאִים צָלוּל כְּשֶׁמַּבִּיטִים אֲחוֹרָה. הָרוּחַ מִיַּלֶּלֶת בְּאוֹזְנַיי. הַקּוֹלוֹת הָאֲחֵרִים נִישָּׂאִים חַסְרֵי צוּרָה. הַמַּבָּט שֶׁלִּי עָף אֶל קַו הָאוֹפֶק הָעִירוֹנִי, מְשׁוֹטֵט בָּאֲפֵלָה הַמִּתְקַדֶּמֶת וּמוֹרֶטֶת אֶת שׁוּלֵי הָאוֹר הַזָּהוֹב.
צִ'יקוֹ מִסְתַּעֵר אֵלַי: "אַתָּה שׁוֹר! מָה הַסִּיפּוּר שֶׁלְּךָ?"
אֲנִי מַמְשִׁיךְ לִצְעוֹד לְאָחוֹר. הָאִישָּׁה הַזְּקֵנָה מֵהַפַּארְק מְנַפְנֶפֶת אֵלַי: "זוֹכֵר אוֹתִי?"
כְּשֶׁהַשֶּׁמֶשׁ שׁוֹקַעַת אֲנִי נִכְנָס לִרְחוֹבוֹת שֶׁל קוּבִּיּוֹת אֲפוֹרוֹת. אֵין בָּהֶן לֹא חַלּוֹנוֹת וְלֹא דְּלָתוֹת. רֵיחַ שֶׁל שֶׁתֶן עוֹמֵד הָאֲוִויר. אֲנִי נוֹגֵחַ בְּאַחַת: בֵּטוֹן. הַנְּגִיחָה מְזַעְזַעַת אֶת הָרֹאשׁ. אֲנִי רוֹצֶה הַחוּצָה אֲבָל הַקּוּבִּיּוֹת דּוֹמוֹת אַחַת לַשְּׁנִיָּה, כְּמוֹ מַצֵּבוֹת בְּבֵית הַקְּבָרוֹת שֶׁהֵם לָקְחוּ אוֹתִי אֵלָיו בְּאַחַד הַיָּמִים. אֲנִי צוֹעֵד וּמִסְתַּחְרֵר. הָעֲיֵיפוּת מִשְׁתַּלֶּטֶת עָלַי. אֲנִי מַגִּיעַ לָרְחָבָה מְשׁוּקַּעַת, אוֹתִיּוֹת מְקוּעְקָעוֹת עַל הַבֵּטוֹן. אֲנִי מְלַקֵּק אוֹתָן:
הָאַנְדַּרְטָה לְזֵכֶר יְהוּדֵי אֵירוֹפָּה.
כָּאן נִגְמַר הַהִגָּיוֹן.
פִּיטֶר אַיְיזֶנְמָן, אַרְכִיטֵקְט.
צִ'יקוֹ אוֹמֵר לְבוֹעַז, "אָכַלְנוּ אוֹתָהּ".
בּוֹעַז מְשַׁפְשֵׁף אֶת סַנְטֵרוֹ הַמְּכוּסֶּה זִיפִים: "חָשַׁבְתִּי שֶׁלִּשְׁוָורִים אֵין זִכְרוֹן".
לַיְלָה, לְנֶגֶד עֵינַיי זוֹרְמִים אוֹרוֹת הָעִיר, קְצָת קַר לִי. אֵין לִי מִמָּה לְפַחֵד, כְּבָר הִבַּטְתִּי מֵעֵבֶר לַמָּוֶות שֶׁלִּי. דְּבַר-מָה אֵירַע לְפַחֵד, הוּא רוֹכֵן מֵעָלַי, צוֹחֵק צְחוֹק קוֹדֵר וּמְדַבֵּר: הִנֵּה שׁוֹר גִּיבּוֹר שֶׁלֹּא מִסְתַּעֵר, הַשּׁוֹר שֶׁלֹּא מַסְכִּים לָמוּת.
הַאִם אֲנִי מֵת מִמֵּילָא, וְלָכֵן הַמָּוֶות אֵינוֹ יָכוֹל לִי? מָה מוֹנֵעַ מִמֶּנִּי לְהִסְתַּלֵּק? בִּבְהִירוּת פִּתְאוֹמִית אֲנִי מֵבִין כַּמָּה אָבוּד אֲנִי חָשׁ בְּתוֹךְ גּוּפִי. הַשְּׁרִירִים הָעֲצוּמִים נָעִים, אֲנִי מְנַסֶּה לִישׁוֹן וְלַחֲלוֹם עַל מִרְבָּדִים. מַשָּׂאִית דּוֹהֶרֶת עַל הַכְּבִישׁ, פֶּנְסִיָּיה מְפַלְּחִים בֵּין קוּבִּיּוֹת הַבֵּטוֹן קוֹרְעִים מֵהֶן קוֹלוֹת מַפְחִידִים.
לְאִיטּוֹ מִתְפַּזֵּר עַרְפֶל הַלַּיְלָה, הַשָּׁמַיִם כֵּהִים, מוּכְתָּמִים בְּאָפוֹר, כְּאִילּוּ שֶׁ2,711 קוּבִּיּוֹת הַבֵּטוֹן שֶׁל הָאַנְדַּרְטָה מִשְׁתַּקְּפִים בָּהֶם. אֲנִי עוֹצֵם עֵינַיִים, עוֹשָׂה שֶׁיִּהְיוּ חוֹרֶשׁ וּמִדְשָׁאוֹת. אֲנִי תּוֹעֶה בֵּין הַקּוּבִּיּוֹת, מַשְׁחִיז בָּהֶן אֶת הַקַּרְנַיִים, מְלַקֵּק אֶת הַטַּל, מִתְגָּרֵד. תֶּכֶף יָבוֹאוּ עוֹרְבָנִים לְנַקּוֹת אֶת הַפַּרְוָוה, שֶׁהַשָּׁחוֹר יַבְרִיק, יְזַנֵּק מִמֶּנָּה לְמִצַּלְמָוֶת הַתַּיָּירִים. הֵם בְּטוּחִים שֶׁאֲנִי חֵלֶק מֵהָאַנְדַּרְטָה. כְּשֶׁהֵם מַגִּיעִים אֲנִי מַפְנֶה אֶת הַגַּב לְשַׁמֵּשׁ, מוֹתֵחַ אֶת הָרֹאשׁ לְמַעְלָה, מִשְּׁוַויְץ בְּקַרְנַיִים הַחַדּוֹת. לְעִיתִּים אֲנִי עוֹשֶׂה סִיבּוּב שֶׁל פְּרִימָדוֹנָה בַּמָּבוֹךְ, נוֹחֵר בְּקוֹל וּמַתִּיז אָבָק עִם הָרֶגֶל.
אַחַת עֶשְׂרֵה וָחֵצִי, נִהְיָה חַם, הַדָּם זוֹרֵם לִי בִּפְנִים: בְּבַת אַחַת הַכּוֹל נִרְאֶה לִי כְּמוֹ אָחוּ פַנְטַסְטִי. מִתְחַשֵּׁק לִי לִדְהוֹר, שֶׁתִּזְרוֹם רוּחַ מְלַטֶּפֶת. אֲנִי מַבִּיט דֶּרֶךְ רְחוֹב הַבֵּטוֹן אֶל הַשָּׁמַיִם הַמִּתְבַּהֲרִים: בְּמָקוֹם שֶׁהָיָה בּוֹ כּוֹכָב יֵשׁ עַכְשָׁיו עוֹמֶק כָּחוֹל. הַצִּיפּוֹרִים מִפַּארְק טִירְגֶּארְטֵן שֶׁמֵּעֵבֶר לִרְחוֹב שֵׁרוּת, וּכְמוֹ בְּעֵצָה אַחַת, נוֹטְשׁוֹת אֶת הָעֵצִים וּמְזַנְּקוֹת לְמַעְלָה. אֲנִי מִצְטָרֵף אֲלֵיהֶן, עָף בֵּינֵיהֶן, הֵן לֹא מְזַהוֹת בִּי דָּבָר נִפְרָד מֵהֶן. נִרְאֶה שֶׁנִּיצַּלְתִּי .







צִיטּוּט הַשִּׁיר שֶׁל Johnny Temple, מִתּוֹךְ "קָלָאס" שֶׁל חוֹלְיוֹ קוּטָאסֶר בְּתַרְגּוּם יוֹרָם מֶלְצֶר 

https://www.shortstoryproject.com/he/story/%d7%a1%d7%a8%d7%92%d7%95%d7%a1%d7%94-%d7%91%d7%91%d7%a8%d7%9c%d7%99%d7%9f/
#אָלֵגוֹרְיָה#מלחהע"ש#סוּרֵיאָלִיזְם#שׁוֹאָה