זֶה הָיָה יוֹם שֶׁל אֲסוֹנוֹת, שִׁיטְפוֹנוֹת, סוּפוֹת-טוֹרְנָדוֹ, רְעִידוֹת אֲדָמָה, אָבְדְנֵי הַכָּרָה, רְצִיחוֹת הַמּוֹנִיּוֹת, הִתְפָּרְצוּיוֹת וִוְלַקְאֲנִיּוֹת וְעוֹד כָּהֵנָּה וְכָהֵנָּה, עֶרֶב-רַב שֶׁל פּוּרְעָנוּיוֹת שֶׁבְּשִׂיאָן בָּלְעָה הַשֶּׁמֶשׁ אֶת הָאָרֶץ וְהַכּוֹכָבִים נֶעֶלְמוּ.
אוֹ בְּמִילִּים פְּשׁוּטוֹת, הַמְּכוּבָּד שֶׁבִּבְנֵי מִשְׁפַּחַת בְּנָטָלִי מֵת לְלֹא הַתְרָעָה.
קָרְאוּ לוֹ כֶּלֶב, וְהוּא הָיָה כֶּלֶב.
בְּנֵי מִשְׁפַּחַת בְּנָטָלִי הִתְעוֹרְרוּ בִּשְׁעַת בּוֹקֶר מְאוּחֶרֶת שֶׁל יוֹם שַׁבָּת וּמָצְאוּ אֶת כֶּלֶב שָׂרוּעַ עַל רִצְפַּת הַמִּטְבָּח, רֹאשׁוֹ פּוֹנֶה לְעֵבֶר מַכָּה, כַּפּוֹתָיו אֲסוּפּוֹת בִּקְפִידָה, זְנָבוֹ שׁוֹבַת מִכִּשְׁכּוּשָׁיו בַּפַּעַם הָרִאשׁוֹנָה מִזֶּה עֶשְׂרִים שָׁנָה.
עֶשְׂרִים שָׁנָה! אֱלוֹהִים, חָשְׁבוּ כּוּלָּם, בֶּאֱמֶת יִיתָּכֵן שֶׁעָבַר זְמַן רַב כָּל כָּךְ? וְעַכְשָׁיו, בְּלִי רְשׁוּת, כֶּלֶב הָיָה קַר וְנֶעְדַּר.
סוּזָאן, הַבַּת הַצְּעִירָה בְּיוֹתֵר, הֵעִירָה אֶת כּוּלָּם בִּצְעָקוֹת:
"כֶּלֶב לֹא בְּסֵדֶר. בּוֹאוּ מַהֵר!"
רוֹגֶ'ר בְּנָטָלִי לֹא טָרַח לַעֲטוֹת עַל גּוּפוֹ חָלוּק וְנֶחְפָּז בַּתַּחְתּוֹנִים וְגוּפִיָּיה לְהַבִּיט בַּחַיָּה הַדּוֹמֶמֶת הַמּוּטֶּלֶת עַל אֲרִיחֵי הַמִּטְבָּח. אִשְׁתּוֹ, רוּת, בָּאָה בְּעִקְבוֹתָיו, וְאַחֲרֶיהָ יַלְדָּם בֶּן הַ-12, סְקַיְפּ. שְׁאָר בְּנֵי הַמִּשְׁפָּחָה – רוֹדָנִי וְסָאל, שֶׁכְּבָר נִישְּׂאוּ וְהִתְעוֹפְפוּ לָהֶם – יַגִּיעוּ מְאוּחָר יוֹתֵר. כָּל אֶחָד יַגִּיד בְּתוֹרוֹ אוֹתוֹ הַדָּבָר:
"לֹא! כֶּלֶב הָיָה לְנַצֵּחַ."
כֶּלֶב לֹא אָמַר כְּלוּם, אֶלָּא שָׁכַב שָׁם כְּמוֹ מִלְחֶמֶת הָעוֹלָם הַשְּׁנִייָּה, מְחוּסָּל טָרִי, חוּרְבָּה.
דְּמָעוֹת זָלְגוּ עַל לְחַיֶּיהָ שֶׁל סוּזָאן, וְאַחַר כָּךְ עַל לְחַיֶּיהָ שֶׁל רוּת בְּנָטָלִי, וּבְעִקְבוֹתֶיהָ לְפִי הַסֵּדֶר הַטּוֹב, מֵעֵינָיו שֶׁל אַבָּא, וּלְבַסּוֹף גַּם שֶׁל סְקַיְפּ, אַחֲרֵי שֶׁקָּלַט מָה קָרָה.
הֵם הִסְתַּדְּרוּ בַּמַּעְגָּל סְבִיב כֶּלֶב מִתּוֹךְ דַּחַף, וְכִרְעוּ עַל הָרִצְפָּה כְּדֵי לָגַעַת בּוֹ, כְּאִילּוּ זֶה מָה שֶׁיִּגְרוֹם לוֹ לְהִזְדַּקֵּף פִּתְאוֹם, לְחַיֵּיךְ כְּמוֹ תָּמִיד לִקְרַאת הָאוֹכֶל שֶׁלּוֹ, לִנְבּוֹחַ אוֹ לְהִסְתַּעֵר עַל הַדֶּלֶת. אֲבָל הַנְּגִיעוֹת בְּסַךְ הַכֹּל הִגְבִּירוּ אֶת הַדְּמָעוֹת.
לְבַסּוֹף הֵם הִתְרוֹמְמוּ עַל רַגְלֵיהֶם, הִתְחַבְּקוּ, וּפָנוּ לְגַשֵּׁשׁ כְּעִוְורִים אַחֵר אֲרוּחַת בּוֹקֶר, שֶׁבְּמַהֲלָכָהּ אָמְרָה רוּת בְּנָטָלִי, הֲלוּמָה, "אֲנַחְנוּ לֹא יְכוֹלִים פָּשׁוּט לְהַשְׁאִיר אוֹתוֹ שָׁם."
רוֹגֶ'ר בְּנָטָלִי הָרִים אֶת כֶּלֶב בַּעֲדִינוּת וְהֶעֱבִיר אוֹתוֹ לַמִּרְפֶּסֶת, לַצֵּל, לְיַד הַבְּרָכָה.
"מָה עוֹשִׂים עַכְשָׁיו?"
"אֲנִי לֹא יוֹדֵעַ," אָמַר רוֹגֶ'ר בְּנָטָלִי. "זֶה מִקְרֶה הַמָּוֶות הָרִאשׁוֹן שֶׁקּוֹרֶה לָנוּ בַּמִּשְׁפָּחָה אַחֲרֵי שָׁנִים ו–" הוּא עָצַר, פָּלַט נַחֲרָה וְנַעְנֵעַ בְּרֹאשׁוֹ. "אֲנִי מִתְכַּוֵּון –"
"אַתָּה מִתְכַּוֵּון בְּדִיּוּק לָמָּה שֶׁאָמַרְתָּ," אָמְרָה רוּת בְּנָטָלִי. "אִם כֶּלֶב לֹא הָיָה מִשְׁפָּחָה, מִי כֵּן הָיָה. אֱלוֹהִים, כַּמָּה אָהַבְתִּי אוֹתוֹ."
כָּאן בָּא פֶּרֶץ דְּמָעוֹת מֵחוֹדֶשׁ, שֶׁבְּמַהֲלָכוֹ הֵבִיא רוֹגֶ'ר בְּנָטָלִי שְׂמִיכָה וְהִתְכַּוֵּון לִפְרוֹשׁ אוֹתָהּ עַל כֶּלֶב, אֲבָל סוּזָאן עָצְרָה בַּעֲדוֹ.
"לֹא, לֹא. אֲנִי רוֹצֶה לִרְאוֹת אוֹתוֹ. אַף פַּעַם לֹא אוֹכֶל לִרְאוֹת אוֹתוֹ יוֹתֵר. הוּא כָּל כָּךְ יָפֶה. הוּא כָּל כָּךְ – זָקֵן."
כּוּלָּם נָשְׂאוּ אֶת אֲרוּחוֹת הַבּוֹקֶר שֶׁלָּהֶם לַמִּרְפֶּסֶת כְּדֵי לָשֶׁבֶת לְיַד כֶּלֶב. אֵיכְשֶׁהוּ הִרְגִּישׁוּ שֶׁהֵם לֹא יְכוֹלִים לְהִתְעַלֵּם מִמֶּנּוּ וְלֶאֱכוֹל בְּתוֹךְ הַבַּיִת.
רוֹגֶ'ר בְּנָטָלִי הִתְקַשֵּׁר לַיְּלָדִים הָאֲחֵרִים שֶׁלּוֹ, וְאַחֲרֵי פֶּרֶץ רִאשׁוֹן שֶׁל דְּמָעוֹת כּוּלָּם הֵגִיבוּ בְּאוֹתוֹ אוֹפֶן: הֵם כְּבָר בָּאִים. חַכּוּ.
כַּאֲשֶׁר הִגִּיעוּ הַיְּלָדִים הָאֲחֵרִים, תְּחִילָּה רוֹדָנִי, בֶּן עֶשְׂרִים וְאַחַת, וְאַחַר כָּךְ הַבַּת הַגְּדוֹלָה, סָאל, בַּת עֶשְׂרִים וְאַרְבַּע, סוֹפָה מְחוּדֶּשֶׁת שֶׁל יָגוֹן טִלְטְלָה אֶת כּוּלָּם וּלְאַחֲרֶיהָ הֵם יָשְׁבוּ בְּשֶׁקֶט, הִתְבּוֹנְנוּ בַּכֶּלֶב וְחִיכּוּ לְנֵס.
"מָה אַתֶּם הוֹלְכִים לַעֲשׂוֹת?" שָׁאַל רוֹדָנִי לְבַסּוֹף.
"אֲנִי יוֹדֵעַ שֶׁזֶּה טִפְשִׁי," אָמַר רוֹגֶ'ר בְּנִטְלִי בְּתוֹם מְבוּכָה קְצָרָה. "אַחֲרֵי הַכֹּל, הוּא רַק כֶּלֶב –"
"רַק?!" נִזְעֲקוּ כּוּלָּם בּוֹ-בָּרֶגַע.
רוֹגֵ'ר נֶאֱלַץ לָסֶגֶת. "תִּרְאוּ, מַגִּיעַ לוֹ הַטָּאג' מֵהָאֵל. אֲבָל הוּא יְקַבֵּל אֶת 'אוֹרְיוֹן', בֵּית הַקְּבָרוֹת לִחְיוֹת בְּבֶּרְבָּאֵנְק."
"בֵּית קְבָרוֹת לִחְיוֹת?!" נִזְעֲקוּ כּוּלָּם, אֲבָל כָּל אֶחָד אַחֶרֶת.
"אֱלוֹהִים," אָמַר רוֹדָנִי, "זֶה טִפְשִׁי!"
"מָה כָּל כָּךְ טִפְשִׁי בָּזֶה?" פָּנָיו שֶׁל סְקַיְפּ הֶאְדִּימוּ וּשְׂפָתוֹ רָעֲדָה. "כֶּלֶב, הֲרֵי הוּא הָיָה פְּנִינָה מ... מִזַּן נָדִיר."
"בְּדִיּוּק!" הוֹסִיפָה סוּזָאן.
"טוֹב, סְלִיחָה." רוֹגֶ'ר בְּנָטָלִי הִפְנָה אֲלֵיהֶם אֶת גַּבּוֹ וְהִסְתַּכֵּל עַל הַבְּרֵיכָה, עַל הַשִּׂיחִים, עַל הַשָּׁמַיִם. "אֶפְשָׁר לִקְרוֹא לְאַנְשֵׁי הַזֶּבֶל הָאֵלֶּה שֶׁמַּפְנִים נְבֵלוֹת –"
"אַנְשֵׁי זֶבֶל?" קָרְאָה רוּת בְּנָטָלִי.
"נְבֵלוֹת?" אָמְרָה סוּזָאן. "כֶּלֶב הוּא לֹא נְבֵלָה!"
"אָז מָה הוּא?" שָׁאַל סְקַיְפּ בְּקַדְרוּת.
כּוּלָּם נָעֲצוּ אֶת עֵינֵיהֶם בַּכֶּלֶב, שֶׁשָּׁכַב בְּשֶׁקֶט לְיַד הַבְּרֵיכָה.
"הוּא," פָּלְטָה סוּזָאן לְבַסּוֹף, "הוּא... הוּא הָאָהוּב שֶׁלִּי!"
לִפְנֵי שֶׁהַבְּכִיּוֹת יַתְחִילוּ שׁוּב, הָרִים רוֹגֶ'ר בְּנָטָלִי אֶת שְׁפוֹפֶרֶת הַטֵּלֵפוֹן, חִייֵּג לְבֵית הַקְּבָרוֹת לִחְיוֹת, דִּיבֵּר וְהִנִּיחַ אֶת הַשְּׁפוֹפֶרֶת עַל כֵּנָה.
"מָאתַיִים דּוֹלָר," הוּא יֵידַע אֶת כּוּלָּם. "לֹא רַע."
"בִּשְׁבִיל כֶּלֶב?" אָמַר סְקַיְפּ. "זֶה לֹא מַסְפִּיק!"
"אַתָּה רְצִינִי עִם הָעִנְיָין הַזֶּה?" שָׁאֲלָה רוּת בְּנָטָלִי.
"כֵּן," אָמַר רוֹגֶ'ר. "כָּל הַחַיִּים שֶׁלִּי עָשִׂיתִי צְחוֹק מֵהַמְּקוֹמוֹת הָאֵלֶּה. אֲבָל עַכְשָׁיו, לַחֲשׁוֹב שֶׁלְּעוֹלָם לֹא נוּכַל לְבַקֵּר אֶת כֶּלֶב –" הוּא הִשְׁתַּהָה רֶגַע. "הֵם יָבוֹאוּ לָקַחַת אֶת כֶּלֶב בַּצָּהֳרַיִים. הַלְוָויָיה מָחָר."
"לְוִויָּיה!" רוֹדָנִי נָחַר בְּבוּז, נִיגַּשׁ לִשְׂפַת הַבְּרֵיכָה וְנוֹפֵף בִּזְרוֹעוֹתָיו. "אֲנִי לֹא בָּא לְשׁוּם דָּבָר כָּזֶה!"
כּוּלָּם נָעֲצוּ בּוֹ אֶת מַבְּטֵיהֶם. לְבַסּוֹף רוֹדָנִי הִסְתּוֹבֵב אֲלֵיהֶם. כְּתֵפָיו נִשְׁמְטוּ וְהוּא אָמַר, "לַעֲזָאזֵל, אֲנִי אֶהְיֶה שָׁם."
"כֶּלֶב בַּחַיִּים לֹא הָיָה סוֹלֵחַ לְךָ אִם לֹא הָיִיתָ בָּא." סוּזָאן מָשְׁכָה בְּאַפָּהּ וְאָז קִינְּחָה אוֹתוֹ.
אֲבָל רוֹגֶ'ר בְּנָטָלִי לֹא שָׁמַע דָּבָר מִכָּל זֶה. הוּא הֶעֱבִיר אֶת מַבָּטוֹ מִכֶּלֶב לִבְנֵי מִשְׁפַּחְתּוֹ, נָשָׂא אֶת עֵינָיו אֶל הַשָּׁמַיִים וְאָז עָצַם אוֹתָן וּפָלַט לְחִישָׁה מְהַדְהֶדֶת:
"אוֹי אֱלוֹהִים!" אָמַר בְּעֵינַיִים עֲצוּמוֹת. "אַתֶּם מְבִינִים שֶׁזֶּה הַדָּבָר הַנּוֹרָא הָרִאשׁוֹן שֶׁקָּרָה לְמִשְׁפָּחָה שֶׁלָּנוּ? הָיִינוּ חוֹלִים אֵי פַּעַם, אִישְׁפְּזוּ אוֹתָנוּ בְּבֵית חוֹלִים? קָרְתָה לָנוּ תְּאוּנַת דְּרָכִים?"
הוּא חִיכָּה.
"לֹא," אָמְרוּ כּוּלָּם.
"בְּחַיֵּי," אָמַר סְקַיְפּ.
"בְּחַיֵּי כּוּלָּנוּ! בֶּאֱמֶת רוֹאִים לֹא מְעַט תְּאוּנוֹת דְּרָכִים, מַחֲלוֹת, בָּתֵּי חוֹלִים."
"אוּלַי," אָמְרָה סוּזָאן, וְנֶאֶלְצָה לַעֲצוֹר וּלְחַכּוֹת כִּי קוֹלָהּ נִשְׁבַּר. "אוּלַי כֶּלֶב מֵת רַק כְּדֵי שֶׁנִּרְאֶה אֵיזֶה מַזָּל יֵשׁ לָנוּ."
"מַזָּל?!" רוֹגֶ'ר בְּנָטָלִי פָּקַח אֶת עֵינָיו וְהִסְתּוֹבֵב. "כֵּן! אַתֶּם יוֹדְעִים מָה אֲנַחְנוּ –"
"דּוֹר הַמַּדָּע-בִּדְיוֹנִי," הִצִּיעַ רוֹדָנִי, וְהִצִּית סִיגַרְיָה בְּאַגָּבִיּוּת.
"מָה?"
"אַתָּה כָּל הַזְּמַן קוֹדֵחַ עַל זֶה בְּשִׁיעוּרִים שֶׁלְּךָ אוֹ בַּאֲרוּחוֹת. פּוֹתְחָנֵי שִׁימּוּרִים? מַדָּע בִּדְיוֹנִי. מְכוֹנִיּוֹת, רַדְיוֹ, טֵלֵוִויזְיָה, סְרָטִים. הַכֹּל! הַכֹּל זֶה מַדָּע-בִּדְיוֹנִי!"
"זֶה בְּדִיּוּק מָה שֶׁזֶּה," קָרָא רוֹגֶ'ר בְּנָטָלִי וְהָלַךְ וְנָעַץ אֶת מַבָּטוֹ בַּכֶּלֶב, כְּאִילּוּ הַתְּשׁוּבוֹת הָיוּ שָׁם, בֵּין אַחֲרוּנִי הַפַּרְעוֹשִׁים הַנּוֹטְשִׁים. "לִפְנֵי לֹא הַרְבֵּה זְמַן לֹא הָיוּ מְכוֹנִיּוֹת, פּוֹתְחָנֵי שִׁימּוּרִים, טֵלֵוִויזְיוֹת. מִישֶׁהוּ הָיָה צָרִיךְ לַחֲלוֹם אֶת הַדְּבָרִים הָאֵלֶּה. תְּחִילַּת שִׁיעוּר. מִישֶׁהוּ הָיָה צָרִיךְ לִבְנוֹת אוֹתָם. אֶמְצַע שִׁיעוּר. כָּכָה חֲלוֹמוֹת מַדָּע בִּדְיוֹנִי הָפְכוּ לְעוּבְדָּה מַדָּעִית מוּגְמֶרֶת. סוֹף שִׁיעוּר!"
"אֲנִי בָּטוּחַ!" רוֹדָנִי מָחָא כַּפַּיִים בְּנִימוּס.
לֹא נוֹתַר לְרוּגֶ'ר בְּנָטָלִי אֶלָּא לִכְרוֹעַ תַּחַת מִשְׁקָל הָאִירוֹנְיָה שֶׁל בְּנוֹ וּלְלַטֵּף אֶת הַחַיָּה הַיְּקָרָה הַמֵּתָה.
"סְלִיחָה. כֶּלֶב מְחַרְפֵן אוֹתִי. אֲנִי לֹא שׁוֹלֵט בְּעַצְמִי. בְּמֶשֶׁךְ אַלְפֵי שָׁנִים רַק מַתְנוּ וּמַתְנוּ. עַכְשָׁיו הַתְּקוּפָה הַזֹּאת נִגְמְרָה. בְּקִיצּוּר: מַדָּע בִּדְיוֹנִי."
"שְׁטוּיוֹת." צָחַק רוֹדָנִי. "תַּפְסִיק לִקְרוֹא אֶת הַזֶּבֶל הַזֶּה, אַבָּא."
"זֶבֶל?" רוֹגֵ'ר נָגַע בְּחוֹטְמוֹ שֶׁל כֶּלֶב. "נַגִּיד. אֲבָל מָה עִם לִיסָּטֵר, פַּסְטֵר, סָאלֶק? הֵם שָׂנְאוּ אֶת הַמָּוֶות. הֵם עָצְרוּ אוֹתוֹ בְּגוּפָם. זֶה תָּמִיד הָיָה כָּל הָעִנְיָין בְּמַדָּע בִּדְיוֹנִי. לִשְׂנוֹא אֵיךְ שֶׁהָעוֹלָם עוֹבֵד, לְרַצּוֹת לְשַׁנּוֹת אוֹתוֹ. זֶבֶל?!"
"פָּרָה-הִיסְטוֹרְיָה, אַבָּא."
"פָּרָה-הִיסְטוֹרְיָה?" רוֹגֶ'ר בְּנָטָלִי מַסְמֵר אֶת בְּנוֹ בְּמַבָּט אִיּוּם. "אֱלוֹהִים. כְּשֶׁנּוֹלַדְתִּי, בְּ-1920, כְּשֶׁרָצִינוּ לְבַקֵּר אֶת הַמִּשְׁפָּחָה בִּימֵי רִאשׁוֹן הָיִינוּ –"
"הוֹלְכִים לְבֵית הַקְּבָרוֹת?" אָמַר רוֹדָנִי.
"כֵּן. אָחִי וַאֲחוֹתִי מֵתוּ כְּשֶׁהָיִיתִי בֶּן שֶׁבַע. חֲצִי מֵהַמִּשְׁפָּחָה שֶׁלִּי הֲלָכָה! תַּגִּידוּ לִי בְּבַקָּשָׁה, יְלָדִים, כַּמָּה מֵהַחֲבֵרִים שֶׁלָּכֶם מֵתוּ כְּשֶׁהֱיִיתֶם קְטַנִּים – בְּבֵית סֵפֶר יְסוֹדִי? בַּתִּיכוֹן?"
הוּא סָפַח אֶל מַבָּטוֹ אֶת שְׁאָר הַמִּשְׁפָּחָה וְחִיכָּה.
"אַף אֶחָד," אָמַר רוֹדָנִי לְבַסּוֹף.
"אַף אֶחָד! אַתֶּם שׁוֹמְעִים אֶת זֶה? אַף אֶחָד! אֱלוֹהִים. שִׁישָּׁה מֵהַחֲבֵרִים הֲכִי טוֹבִים שֶׁלִּי מֵתוּ לִפְנֵי שֶׁהָיִיתִי בֶּן עֶשֶׂר! חַכּוּ! נִזְכַּרְתִּי בְּמַשֶּׁהוּ!"
רוֹגֶ'ר בְּנָטָלִי נֶחְפַּז לְפַשְׁפֵּשׁ בָּאָרוֹן שֶׁעָמַד בַּכְּנִיסָה, הוֹצִיא לְאוֹר הַשֶּׁמֶשׁ תַּקְלִיט 78' יָשָׁן וְהֵסִיר מֵעָלָיו אֶת הָאָבָק בִּנְשִׁיפָה. הוּא צִמְצֵם אֶת עֵינָיו כְּנֶגֶד הַמַּדְבֵּקָה:
"אֵין חָדָשׁ, אוֹ מָה הָרַג אֶת הַכֶּלֶב?"
כּוּלָּם בָּאוּ לַחֲזוֹת בַּדִּיסְקִית הַקַּדְמוֹנִית.
"וּוָאו, מִמְּתֵי הַדָּבָר הַזֶּה?"
"הִקְשַׁבְתִּי לָזֶה מֵאָה פַּעַם בִּשְׁנוֹת הָעֶשְׂרִים, כְּשֶׁהָיִיתִי יֶלֶד," אָמַר רוֹגֶ'ר.
"אֵין חָדָשׁ, אוֹ מָה הָרַג אֶת הַכֶּלֶב?" סָאל בָּחֲנָה אֶת פָּנָיו שֶׁל אָבִיהָ.
"אֲנַחְנוּ הוֹלְכִים לְהַשְׁמִיעַ אֶת זֶה בְּהַלְוָויָיה שֶׁל כֶּלֶב," אָמַר.
"אַתָּה לֹא רְצִינִי?" אָמְרָה רוּת בְּנָטָלִי.
בְּאוֹתוֹ רֶגַע צִלְצֵל פַּעֲמוֹן הַכְּנִיסָה.
"יָכוֹל לִהְיוֹת שֶׁזֶּה הָאֲנָשִׁים מֵהַבֵּית קְבָרוֹת שֶׁבָּאוּ לָקַחַת אֶת כֶּלֶב-?"
"לֹא!" זְעָקָה סוּזָאן. "לֹא כָּל כָּךְ מַהֵר!"
הַמִּשְׁפָּחָה צָרָה מִיָּד חוֹמָה בֵּין כֶּלֶב וּצְלִיל הַפַּעֲמוֹן, וְהָדְפָה אֶת הַנֶּצַח.
אַחַר כָּךְ הֵם בָּכוּ עוֹד פַּעַם אַחַת.
הַדָּבָר הֲכִי מוּזָר וַהֲכִי נִפְלָא בַּלְּוִויָּיה הָיָה כַּמּוּת הָאֲנָשִׁים שֶׁבָּאָה.
"לֹא יָדַעְתִּי שֶׁלַּכֶּלֶב הָיוּ כָּל כָּךְ הַרְבֵּה חֲבֵרִים," מִלְמְלָה סוּזָאן.
"הוּא שְׁנוֹרֶר אוֹכֶל בְּכָל הָעִיר," אָמַר רוֹדָנִי.
"אַל תְּדַבֵּר סָרָה בַּמֵּתִים."
"אֲבָל זֶה מָה שֶׁהוּא עָשָׂה, לַעֲזָאזֵל. אַחֶרֶת לָמָּה בִּיל ג'וֹנְסוֹן נִמְצָא פֹּה, אוֹ גֶּרֶט סָקָאל, אוֹ גִ'ים מֵהַבַּיִת מִמּוּל?"
"כֶּלֶב," אָמַר רוֹגֶ'ר בְּנָטָלִי, "הַלְּוַואי שֶׁהָיִיתָ יָכוֹל לִרְאוֹת אֶת כָּל זֶה."
"הוּא רוֹאֶה." עֵינֶיהָ שֶׁל סוּזָאן הוּצְפוּ. "בְּמָקוֹם שֶׁהוּא נִמְצָא בּוֹ."
"סוּזָאן הַמְּתוּקָה שֶׁלָּנוּ," לָחַשׁ רוֹדָנִי, "שֶׁבּוֹכֶה מִקְּרִיאַת סִפְרֵי טֵלֵפוֹנִים –"
"שְׁתוֹק!" צְעָקָה סוּזָאן.
"שֶׁקֶט שְׁנֵיכֶם."
רוֹגֶ'ר בְּנָטָלִי פָּסַע בְּעֵינַיִים מוּשְׁפָּלוֹת לְקִדְמַת בֵּית הַלְוָויוֹת הַקָּטָן, לַמָּקוֹם שֶׁבּוֹ הוּנַּח כֶּלֶב, רֹאשׁוֹ עַל כַּפּוֹתָיו, בְּתוֹךְ תֵּיבָה שֶׁלֹּא הָיְתָה מְפוֹאֶרֶת מִדַּי וְלֹא הָיְתָה פְּשׁוּטָה מִדַּי אֶלָּא הִתְאִימָה בְּדִיּוּק.
רוֹגֶ'ר בְּנָטָלִי הִנִּיחַ מַחַט פְּלָדָה עַל גַּבֵּי הַתַּקְלִיט הַשָּׁחוֹר שֶׁהִסְתּוֹבֵב עַל פָּטֵיפוֹן-נַיָּיד שֶׁנִּצְבַּע בְּצֶבַע מְנַצְנֵץ. הַמַּחַט שָׂרְטָה וְלִחְשְׁשָׁה. כָּל הַשְּׁכֵנִים רָכְנוּ אֶל הַמַּכְשִׁיר.
"לֹא יִהְיוּ הֶסְפֵּדִים," מִיהֵר רוֹגֵ'ר לוֹמַר. "רַק זֶה..."
קוֹל דִּיבֵּר מֵאֵי-אָז וְסִיפֵּר עַל אִישׁ אֶחָד שֶׁחָזַר מֵחוּפְשָׁה וְשָׁאַל אֶת חֲבֵרָיו מָה קָרָה בְּהֵיעָדְרוֹ.
נִדְמֶה שֶׁדָּבָר לֹא קָרָה.
אָה, רַק דָּבָר אֶחָד. כּוּלָּם תָּהוּ מָה הָרַג אֶת הַכֶּלֶב.
הַכֶּלֶב? שָׁאַל הַנּוֹפֶשׁ. הַכֶּלֶב שֶׁלִּי מֵת?
כֵּן, וְאוּלַי בְּשַׂר הַסּוּסִים הַשָּׂרוּף הָרַג אוֹתוֹ.
בְּשַׂר סוּסִים שָׂרוּף?! זָעַק הַנּוֹפֶשׁ.
אָז כָּכָה, אָמַר הַמּוֹדִיעַ. כְּשֶׁהָאָסָם נִשְׂרַף, הָאֵשׁ אָחֲזָה בִּבְשַׂר הַסּוּסִים, אָז הַכֶּלֶב אָכַל אֶת בְּשַׂר הַסּוּסִים הַשָּׂרוּף, וּמֵת.
הָאָסָם?! זָעַק הַנּוֹפֶשׁ. אֵיךְ הָאָסָם נִשְׂרַף?
טוֹב, גִּצִּים הִתְעוֹפְפוּ מֵהַבַּיִת, הִצִּיתוּ אֶת הָאָסָם, הִבְעִירוּ אֶת בְּשַׂר הַסּוּסִים, הַכֶּלֶב אָכַל אוֹתָם, וּמֵת.
גִּצִּים מֵהַבַּיִת?! צָרַח הַנּוֹפֶשׁ. אֵיךְ-?
הָאֵשׁ אָחֲזָה בַּוִּוילוֹנוֹת.
וִילוֹנוֹת? אֵשׁ?!
מֵהַנֵּרוֹת שֶׁהוּצְּבוּ מִסָּבִיב לַאֲרוֹן הַמֵּתִים.
אֲרוֹן מֵתִים?!
אֲרוֹן הַמֵּתִים שֶׁל דּוֹדָה שֶׁלְּךָ, שַׁלְהֶבֶת הַנֵּרוֹת אָחֲזָה בְּוִוילוֹנוֹת, הַבַּיִת נִשְׂרַף, גִּצִּים הִתְעוֹפְפוּ מֵהַבַּיִת, שָׂרְפוּ עַד הַיְּסוֹד אֶת הָאָסָם, הַכֶּלֶב אָכַל אֶת בְּשַׂר הַסּוּסִים
הַשָּׂרוּף –
בְּקִיצּוּר: אֵין חָדָשׁ, אוֹ מָה הָרַג אֶת הַכֶּלֶב!
הַתַּקְלִיט לַחֲשָׁשׁ וְנָדַם.
בַּשֶּׁקֶט שֶׁהִשְׂתָּרֵר נִשְׁמַע צְחוֹק קָטָן וְשָׁקֵט, אַף עַל פִּי שֶׁהַתַּקְלִיט הָיָה עַל כְּלָבִים וַאֲנָשִׁים שֶׁמֵּתִים.
"וְעַכְשָׁיו תִּיתֵּן לָנוּ שִׁיעוּר?" אָמַר רוֹדָנִי.
"לֹא, דָּרְשָׁה."
רוֹגֶ'ר בְּנָטָלִי הִנִּיחַ אֶת יָדָיו עַל הַדּוּכָן וְעַיֵּין בְּמֶשֶׁךְ רֶגַע אָרוֹךְ בְּהֶעָרוֹת שֶׁלֹּא הֵכִין.
"אֲנִי לֹא יוֹדֵעַ אִם אֲנַחְנוּ פֹּה לְמַעַן כֶּלֶב אוֹ לְמַעַן עַצְמֵנוּ. אֲנִי מַנִּיחַ שֶׁגַּם וְגַם. אֲנַחְנוּ אַנְשֵׁי הַשּׁוּם-דָּבָר-לֹא-קוֹרֶה-לָנוּ-אַף-פַּעַם. אָז הִנֵּה הַפַּעַם הָרִאשׁוֹנָה. לֹא שֶׁאֲנִי רוֹצֶה לְזָרֵז מַחֲלוֹת וּמִיתוֹת. חָלִילָה. מָוֶות, אֶל בְּחֶפְזוֹנְךָ."
הוּא סוֹבֵב אֶת הַתַּקְלִיט בְּיָדָיו וְנִיסָּה לְפַעְנֵחַ אֶת הַמִּילִּים מִבַּעַד לַחֲרִיצִים.
"אֵין חָדָשׁ. חוּץ מִזֶּה שֶׁהַנָּרוֹת מֵהַלְּוִויָּיה שֶׁל הַדּוֹדָה מַצִּיתִים אֶת הַוִּוילוֹנוֹת, הַגִּצִּים מִתְעוֹפְפִים וְהַכֶּלֶב גּוֹמֵר אֶת הַקַּרְיֵירָה. בַּחַיִּים שֶׁלָּנוּ, הַכֹּל בְּדִיּוּק לְהֶפֶךְ. אֵין חָדָשׁ בְּמֶשֶׁךְ שָׁנִים. כְּבֵדִים תַּקִּינִים, לְבָבוֹת בְּרִיאִים, יָמִים טוֹבִים. וְאִם כָּכָה – עַל מָה כָּל הַסִּיפּוּר?"
רוֹגֶ'ר בְּנָטָלִי הֵעִיף מַבָּט בְּרוֹדָנִי, שֶׁבְּדִיּוּק הֵצִיץ בִּשְׁעוֹנוֹ.
"יוֹם אֶחָד נָמוּת גַּם אֲנַחְנוּ." הֵחִישׁ רוֹגֶ'ר בְּנָטָלִי אֶת הַקֶּצֶב. "קָשֶׁה לְהַאֲמִין. אֲנַחְנוּ מְפוּנָּקִים. אֲבָל סוּזָאן צְדָקָה. כֶּלֶב מֵת כְּדֵי לְהַגִּיד לָנוּ אֶת זֶה, בַּעֲדִינוּת, וַאֲנַחְנוּ מוּכְרָחִים לְהַאֲמִין. וּבוֹ-בַּזְּמַן לַחְגּוֹג. אֶת מָה? אֶת הָעוּבְדָּה שֶׁאֲנַחְנוּ רֵאשִׁיתָהּ שֶׁל הִיסְטוֹרְיַית הִישָּׂרְדוּת מַדְהִימָה וְעוֹצֶרֶת נְשִׁימָה, שֶׁרַק תֵּלֵךְ וְתִשְׁתַּפֵּר בִּמְרוּצַת הַמֵּאוֹת. אַתֶּם יְכוֹלִים לָבוֹא וְלוֹמַר שֶׁהַמִּלְחָמָה הַבָּאָה תְּחַסֵּל אֶת כּוּלָּנוּ. אוּלַי.
"אֲנִי יָכוֹל רַק לְהַגִּיד שֶׁאֲנִי חוֹשֵׁב שֶׁאַתֶּם עוֹד תִּהְיוּ אֲנָשִׁים זְקֵנִים, זְקֵנִים מְאוֹד. בְּעוֹד תִּשְׁעִים שָׁנָה, לָרוֹב הָאֲנָשִׁים יִהְיוּ לְבָבוֹת מְתוּקָּנִים, סַרְטָנִים מְנוּצָּחִים וּקְפִיצָה בְּתוֹחֶלֶת הַחַיִּים. הַרְבֵּה עֶצֶב יַעֲבוֹר מֵהָעוֹלָם, תּוֹדָה לָאֵל. הַאִם יִהְיֶה קַל לַעֲשׂוֹת אֶת זֶה? לֹא. הַאִם נַעֲשֶׂה אֶת זֶה? כֵּן. לֹא בְּכָל הָאֲרָצוֹת, לֹא מִיָּד. אֲבָל בְּסוֹפוֹ שֶׁל דָּבָר, בְּרוּבָּן.
"כְּמוֹ שֶׁאָמַרְתִּי אֶתְמוֹל, לִפְנֵי חֲמִישִּׁים שָׁנָה, כְּשֶׁרָצִינוּ לְבַקֵּר אֶת הַדּוֹדוֹת, אֶת הַדּוֹדִים, אֶת סָבָא וְסַבְתָּא, אֶת הָאַחִים וְהָאֲחָיוֹת, הָלַכְנוּ לְבֵית הַקְּבָרוֹת. כָּל הַדִּיבּוּר הָיָה מָוֶות. הָיִינוּ מוּכְרָחִים לְדַבֵּר אוֹתוֹ. נִגְמַר לִי הַזְּמַן, רוֹדָנִי?"
רוֹדָנִי סִימָן לְאָבִיו שֶׁנּוֹתְרָה לוֹ דַּקָּה אַחַת אַחֲרוֹנָה.
רוֹגֶ'ר בְּנָטָלִי הִתְחִיל לְסַיֵּים:
"נָכוֹן, יְלָדִים עֲדַיִין מֵתִים. אֲבָל לֹא בְּמִילְיוֹנִים. וְהַזְּקֵנִים נָחִים בְּסוֹף בַּ'סָאן סִיטִי' פְלוֹרִידָה וְלֹא מִתַּחַת לְשַׁיִשׁ."
הָאָב סָקַר אֶת מִשְׁפַּחְתּוֹ הַיְּשׁוּבָה בַּסַּפְסָלִים בְּעֵינַיִים נוֹצְצוֹת.
"בְּחַיֵּי, תִּסְתַּכְּלוּ עַל עַצְמְכֶם! אַחֵר כָּךְ תִּסְתַּכְּלוּ אֲחוֹרָה. אֶלֶף מֵאוֹת שֶׁל אֵימָה מוּחְלֶטֶת, שֶׁל יָגוֹן מוּחְלָט. אֵיךְ הוֹרִים שָׁמְרוּ עַל הַשְּׁפִיּוּת שֶׁלָּהֶם וְהִמְשִׁיכוּ לְגַדֵּל אֶת הַיְּלָדִים אַחֲרֵי שֶׁחֲצִי מֵהֶם מֵתוּ, אֱלוֹהִים יוֹדֵעַ. אֲבָל הֵם עָשׂוּ אֶת זֶה, בַּלְּבָבוֹת שְׁבוּרִים. בִּזְמַן שֶׁמִּילְיוֹנִים מֵתוּ מִשַּׁפַּעַת אוֹ מְדַבֵּר.
"אָז הִנֵּה אֲנַחְנוּ בְּעִידָּן חָדָשׁ שֶׁאֲנַחְנוּ לֹא מְסוּגָּלִים לִרְאוֹת, כִּי אֲנַחְנוּ עוֹמְדִים בְּעֵין הַסְּעָרָה, שֶׁבָּהּ הַכּוֹל רָגוּעַ.
"לִפְנֵי שֶׁאֲנִי מַפְסִיק לְקַשְׁקֵשׁ לָכֶם אֲנִי רוֹצֶה לְהַקְדִּישׁ מִילָּה אַחֲרוֹנָה לַכֶּלֶב. מִכֵּיוָון שֶׁאָהַבְנוּ אוֹתוֹ אִרְגְּנוּ אֶת הַדָּבָר הַכִּמְעַט טִפְשִׁי הַזֶּה, אֶת הַלְוָויָיה הַזֹּאת, אֲבָל עַכְשָׁיו פִּתְאוֹם אֲנַחְנוּ לֹא מִתְבַּיְּישִׁים בְּזֶה אוֹ מִצְטַעֲרִים שֶׁקָּנִינוּ לוֹ חֶלְקָהּ אוֹ שֶׁעָלִיתִי לְדַבֵּר. אוּלַי לְעוֹלָם לֹא נָבוֹא לְבַקֵּר אוֹתוֹ, מִי יוֹדֵעַ? אֲבָל יֵשׁ לוֹ מָקוֹם. כֶּלֶב, חָבֵר יָקָר, בָּרוּךְ תִּהְיֶה. עַכְשָׁיו כּוּלָּם לְקַנֵּחַ אֶת הָאַף."
כּוּלָּם קִינְּחוּ אֶת הָאַף.
"אַבָּא," אָמַר רוֹדָנִי פִּתְאוֹם, "אֶפְשָׁר – אֶפְשָׁר לִשְׁמוֹעַ שׁוּב אֶת הַתַּקְלִיט?"
כּוּלָּם הִבִּיטוּ בְּרוֹדָנֵי בְּהַפְתָּעָה.
"זֶה בְּדִיּוּק," אָמַר רוֹגֶ'ר בְּנָטָלִי, "מָה שֶׁעָמַדְתִּי לְהַצִּיעַ."
הוּא הִנִּיחַ אֶת הַמַּחַט עַל גַּבֵּי הַתַּקְלִיט. הִיא לִחְשְׁשָׁה.
כַּעֲבוֹר רֶגַע, כְּשֶׁהַגִּצִּים מֵהַבַּיִת הִתְעוֹפְפוּ כְּדֵי לְהַבְעִיר אֶת הָאָסָם וּלְהַעֲלוֹת בָּאֵשׁ אֶת בְּשַׂר הַסּוּסִים וְלַהֲרוֹג אֶת הַכֶּלֶב, נִשְׁמַע קוֹל מִכֵּיוָון דֶּלֶת הַכְּנִיסָה הָאֲחוֹרִית שֶׁל בֵּית הַלְוָויוֹת הַקָּטָן.
כּוּלָּם הִפְנוּ אֶת רָאשֵׁיהֶם.
אִישׁ מוּזָר עָמַד בַּפֶּתַח וְהֶחֱזִיק סַלְסִלַּת קַשׁ קְטַנָּה שֶׁמִּמֶּנָּה עָלוּ קוֹלוֹת נְבִיחָה קְטַנִּים, מוּכָּרִים.
וּבְעוֹד שַׁלְהֲבוֹת הַנֵּרוֹת שֶׁהוּצְּבוּ סְבִיב הָאָרוֹן אוֹחֲזוֹת בַּוִּוילוֹנוֹת וְגִצִּים אַחֲרוֹנִים מִתְעוֹפְפִים בָּרוּחַ...
נִמְשְׁכָה כָּל הַמִּשְׁפָּחָה הַחוּצָה אֶל הַשֶּׁמֶשׁ וְנֶאֶסְפָה סְבִיב הַזָּר עִם סַלְסִלַּת הַקַּשׁ, וְחִיכְּתָה לְאַבָּא שֶׁיָּבוֹא וְיָסִיר אֶת הַכִּיסּוּי מֵעַל הַמִּנְשָׂא הַקָּטָן, כָּךְ שֶׁכּוּלָּם יוּכְלוּ לִטְבּוֹל בְּתוֹכוֹ אֶת יְדֵיהֶם.
כְּמוֹ שֶׁסּוּזָאן אָמְרָה אַחֵר כָּךְ, הָרֶגַע הַהוּא הָיָה כְּמוֹ לִקְרוֹא אֶת סֵפֶר הַטֵּלֵפוֹנִים עוֹד פַּעַם אַחַת.








https://www.shortstoryproject.com/he/story/%d7%90%d7%99%d7%9f-%d7%97%d7%93%d7%a9-%d7%90%d7%95-%d7%9e%d7%94-%d7%94%d7%a8%d7%92-%d7%90%d7%aa-%d7%94%d7%9b%d7%9c%d7%91/
#הִזְדַּקְּנוּת#הִרְהוּרִים#חַיּוֹת-מַחְמַד#יְחָסִים#מָוֶות