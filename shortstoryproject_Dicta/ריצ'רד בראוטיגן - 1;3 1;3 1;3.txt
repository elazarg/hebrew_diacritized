הַכּוֹל אָמוּר הָיָה לְהִתְחַלֵּק בִּשְׁלִישׁ. אֲנִי הָיִיתִי אָמוּר לְקַבֵּל שְׁלִישׁ עַל הַהַדְפָּסָה, הִיא הָיְיתָה אֲמוּרָה לְקַבֵּל שְׁלִישׁ עַל הָעֲרִיכָה, וְהוּא הָיָה אָמוּר לְקַבֵּל שְׁלִישׁ עַל כְּתִיבַת הָרוֹמָן.
הָיִינוּ אֲמוּרִים לְחַלֵּק גַּם אֶת שְׂכַר הַסּוֹפְרִים לִשְׁלוֹשָׁה. שְׁלוֹשְׁתֵּנוּ לָחַצְנוּ יָדַיִים עַל הָעִסְקָה, כָּל אֶחָד מֵאִיתָּנוּ יוֹדֵעַ מָה הוּא אָמוּר לַעֲשׂוֹת, מַהִי הַדֶּרֶךְ לְפָנֵינוּ, מַהוּ הַיַּעַד.
אֲנִי נַעֲשֵׂיתִי שׁוּתָּף בַּשְּׁלִישׁ כִּי הָיְיתָה לִי מְכוֹנַת כְּתִיבָה.
גַּרְתִּי בִּצְרִיף מְצוּפֶּה קַרְטוֹן שֶׁבָּנִיתִי בְּעַצְמִי מוּל הַבַּיִת הַיָּשָׁן, שֶׁלִּשְׁכַּת הָרְוָוחָה שָׂכְרָה עֲבוּרָהּ וַעֲבוּר פֶרְדִי, בְּנָהּ בֶּן הַתְּשַׁע.
הַסּוֹפֵר גָּר בְּקָרָוָואן בְּמֶרְחָק קִילוֹמֶטֶר מִשָּׁם, לְיַד בְּרֵיכָה שֶׁל מִנְסָרָה. הוּא הָיָה הַשּׁוֹמֵר שֶׁל הַמִּנְסָרָה.
אֲנִי הָיִיתִי כְּבֶן שְׁבַע עֶשְׂרֵה, בּוֹדֵד וְזָר בְּאוֹתוֹ צְפוֹן-מַעֲרָב שֶׁל הָאוֹקְיָינוֹס הַשֶּׁקֶט שֶׁל לִפְנֵי שָׁנִים כֹּה רַבּוֹת, אוֹתוֹ אֵזוֹר אָפֵל, גָּשׁוּם, שֶׁל 1952. הַיּוֹם אֲנִי בֶּן שְׁלוֹשִׁים וְאַחַת, וַעֲדַיִין אֲנִי לֹא מְסוּגָּל לְהָבִין אֵיךְ יָכוֹלְתִּי לִחְיוֹת בַּתְּנָאִים הַהֵם.
הִיא הָיְיתָה אַחַת מֵאוֹתָן נָשִׁים שַׁבְרִירִיּוֹת לְנַצֵּחַ, בִּשְׁנוֹת הַשְּׁלוֹשִׁים הַמְּאוּחָרוֹת שֶׁלָּהּ, שֶׁהָיְיתָה פַּעַם יָפָה מְאוֹד וְנֶעֱרֶצֶת עַל רַבִּים בִּצְרִיפִים וּבַמִּסְבָּאוֹת, וְעַכְשָׁיו הֵן חַיּוֹת מִקִּצְבַּת רְוָוחָה, וְכָל חַיֵּיהֶן סוֹבְבִים סְבִיב אוֹתוֹ יוֹם בַּחוֹדֶשׁ שֶׁבּוֹ הֵן מְקַבְּלוֹת אֶת הַצֵּ'קִים מֵהַלִּשְׁכָּה.
הַמִּילָּה "צָ'ק" הִיא הַמִּילָּה הַקְּדוֹשָׁה הַיְּחִידָה בְּחַיֵּיהֶן, כָּךְ שֶׁהֵן מַצְלִיחוֹת לְהִשְׁתַּמֵּשׁ בָּהּ לְפָחוֹת שָׁלוֹשׁ אוֹ אַרְבַּע פְּעָמִים בְּכָל שִׂיחָה. וְלֹא מְשַׁנֶּה עַל מָה אַתֶּם מְדַבְּרִים.
הַסּוֹפֵר הָיָה בִּשְׁנוֹת הָאַרְבָּעִים הַמְּאוּחָרוֹת שֶׁלּוֹ, גָּבוֹהַּ, גִ'ינְגִ'י, וְנִרְאֶה כְּאִילּוּ הַחַיִּים סִיפְּקוּ לוֹ זֶרֶם בִּלְתִּי פּוֹסֵק שֶׁל חֲבֵרוֹת לְיוֹמַיִים, הֶתְקֵפֵי שְׁתִיָּיה שֶׁל חֲמִישָּׁה יָמִים וּמְכוֹנִיּוֹת עִם בְּעָיוֹת בְּתֵיבַת הַהִילּוּכִים.
הוּא כָּתַב אֶת הָרוֹמָן כִּי הוּא רָצָה לְסַפֵּר סִיפּוּר שֶׁקָּרָה לוֹ שָׁנִים קוֹדֶם לָכֵן, כְּשֶׁעָבַד בַּיְּעָרוֹת.
הוּא גַּם רָצָה לְהַרְוִויחַ קְצָת כֶּסֶף: 1/3.
וְכָךְ אֲנִי נִכְנַסְתִּי לָעִנְיָין: יוֹם אֶחָד עָמַדְתִּי מוּל הַצְּרִיף שֶׁלִּי, אוֹכֶל תַּפּוּחַ, וּבוֹהֶה בִּשְׁמִי הַכָּרִישׁ הַכֵּהִים שֶׁעָמְדוּ לְהַמְטִיר גֶּשֶׁם.
מָה שֶׁעָשִׂיתִי הָיָה כְּמוֹ עֲבוֹדָה בִּשְׁבִילִי. הָיִיתִי שָׁקוּעַ בְּהִסְתַּכְּלוּת בַּשָּׁמַיִים וּבַאֲכִילַת הַתַּפּוּחַ. אֶפְשָׁר הָיָה לַחֲשׁוֹב שֶׁנִּשְׂכַּרְתִּי לַעֲשׂוֹת אֶת זֶה בְּשָׂכָר טוֹב וּפֶנְסִיָּה, אִם הָיִיתִי מִסְתַּכֵּל בַּשָּׁמַיִים מַסְפִּיק זְמַן.
"הַיי, אַתָּה!" שָׁמַעְתִּי מִישֶׁהוּ צוֹרֵחַ.
הִסְתַּכַּלְתִּי אֶל מֵעֵבֶר לִשְׁלוּלִית וְזוֹ הָיְיתָה הָאִישָּׁה. הִיא לָבְשָׁה מְעִיל אָמֵרִיקָאִי מִצֶּמֶר יָרוֹק, שֶׁלֹּא הֵסִירָה אֶלָּא כַּאֲשֶׁר הָיְיתָה צְרִיכָה לְבַקֵּר אֵצֶל אַנְשֵׁי הָרְוָוחָה בְּמֶרְכַּז הָעִיר. אָז הָיְיתָה לוֹבֶשֶׁת מְעִיל אָפוֹר-בַּרְוָוז חֲסַר צוּרָה.
גַּרְנוּ בְּחֵלֶק עָנִי שֶׁל הָעִיר, שֵׁם הָרְחוֹבוֹת לֹא הָיוּ מְרוּצָּפִים. הָרְחוֹב לֹא הָיָה יוֹתֵר מִשְּׁלוּלִית בּוֹץ אַחַת גְּדוֹלָה שֶׁהָיִיתָ צָרִיךְ לָלֶכֶת סְבִיבָהּ. הַכְּבִישׁ כְּבָר לֹא הִתְאִים לִמְכוֹנִיּוֹת. הֵן נָעוּ עַל גַּל אַחֵר שָׁם הָיָה אַסְפַלְט וְחָצָץ וְהַתְּנָאִים הָיוּ יוֹתֵר טוֹבִים.
הִיא נַעֲלֶה מַגְּפֵי גּוּמִי לְבָנִים, שֶׁתָּמִיד נַעֲלֶה בַּחוֹרֶף, זוּג מַגָּפַיִים שֶׁהֶעֱנִיקוּ לָהּ אֵיכְשֶׁהוּ מַרְאֵה יַלְדוּתִי. הִיא הָיְיתָה כָּל כָּךְ שַׁבְרִירִית וַאֲסִירַת תּוֹדָה לְמַחְלֶקֶת הָרְוָוחָה עַד שֶׁלְּעִיתִּים קְרוֹבוֹת נִרְאֲתָה כְּמוֹ יַלְדָּה בַּת שְׁתַּיִים עֶשְׂרֵה.
"מָה אַתְּ רוֹצָה?" אָמַרְתִּי.
"יֵשׁ לְךָ מְכוֹנַת כְּתִיבָה, לֹא?" הִיא אָמְרָה. "עָבַרְתִּי לְיַד הַצְּרִיף שֶׁלְּךָ וְשָׁמַעְתִּי אוֹתְךָ מַדְפִּיס. אַתָּה מַדְפִּיס הַרְבֵּה בַּלַּיְלָה."
"כֵּן, יֵשׁ לִי מְכוֹנַת כְּתִיבָה," אָמַרְתִּי.
"וְאַתָּה כַּתְבָן טוֹב?" הִיא אָמְרָה.
"דֵּי טוֹב."
"אֵין לָנוּ מְכוֹנַת כְּתִיבָה. מָה דַּעְתְּךָ שֶׁתַּעֲבוֹד אִיתָּנוּ?" צְעָקָה מֵעֵבֶר לִשְׁלוּלִית הַבּוֹץ. הִיא נִרְאֲתָה בְּדִיּוּק כְּיַלְדָּה בַּת שְׁתַּיִים עֶשְׂרֵה, עוֹמֶדֶת שָׁם בְּמַגָּפֶיהָ הַלְּבָנִים, אֲהוּבַת כָּל שְׁלוּלִיּוֹת הַבּוֹץ וְיַקֵּירְתַּן.
"לָמָּה אַתְּ מִתְכַּוֶּונֶת?"
"טוֹב, הוּא כּוֹתֵב רוֹמָן," הִיא אָמְרָה. "הוּא טוֹב. אֲנִי עוֹרֶכֶת אוֹתוֹ. קָרָאתִי הַרְבֵּה סִפְרֵי כִּיס וְאֶת הַ'רִידֶר דֶּיְיגֵ'סְט'. אֲנַחְנוּ צְרִיכִים מִישֶׁהוּ שֶׁיֵּשׁ לוֹ מְכוֹנַת כְּתִיבָה כְּדֵי לְהַדְפִּיס אֶת זֶה. אַתָּה תְּקַבֵּל 1/3, אָז מָה אַתָּה אוֹמֵר?"
"קוֹדֶם הָיִיתִי רוֹצֶה לִרְאוֹת אֶת הָרוֹמָן," אָמַרְתִּי. לֹא יָדַעְתִּי מָה קוֹרֶה. יָדַעְתִּי שֶׁהָיוּ לָהּ שְׁלוֹשָׁה אוֹ אַרְבָּעָה חֲבֵרִים, שֶׁכָּל הַזְּמַן בִּיקְּרוּ אֶצְלָהּ.
"בֶּטַח!" צָרְחָה. "אַתָּה חַיָּיב לִרְאוֹת אֶת זֶה כְּדֵי לְהַדְפִּיס אֶת זֶה. אָז בּוֹא הִנֵּה. נֵלֵךְ אֵלָיו עַכְשָׁיו וְתוּכַל לִפְגּוֹשׁ אוֹתוֹ וְלִרְאוֹת אֶת הָרוֹמָן. הוּא בָּחוּר טוֹב. זֶה סֵפֶר נִפְלָא."
"בְּסֵדֶר," אָמַרְתִּי וְהָלַכְתִּי סְבִיב הַשְּׁלוּלִית לְמָקוֹם שֶׁבּוֹ עָמְדָה מוּל בֵּית הָרְפָאִים שֶׁלָּהּ, בַּת שְׁתַּיִים עֶשְׂרֵה, כִּשְׁלוֹשָׁה קִילוֹמֶטֶר מִמִּשְׂרַד הָרְוָוחָה.
"בּוֹא נֵלֵךְ," הִיא אָמְרָה.
***
הָלַכְנוּ עַד הַכְּבִישׁ וְדִילַּגְנוּ עַל פְּנֵי שְׁלוּלִיּוֹת הַבּוֹץ וְהָלַכְנוּ סְבִיב הַבְּרֵיכוֹת שֶׁל הַמִּנְסָרָה וְהַשָּׂדוֹת הַמּוּצָפִים מֵי גְּשָׁמִים, עַד שֶׁהִגַּעְנוּ לַדֶּרֶךְ שֶׁחָצְתָה אֶת פַּסֵּי הָרַכֶּבֶת וְעָבְרָה עַל פְּנֵי חֲצִי תְּרֵיסַר בְּרֵיכוֹת מִנְסָרָה, שֶׁהָיוּ מְלֵאוֹת בּוּלֵי עֵץ חוֹרְפִּיִּים שְׁחוֹרִים.
דִּיבַּרְנוּ מְעַט וּבְעִיקָּר עַל הַצֵּ'ק שֶׁלָּהּ שֶׁאִיחֵר יוֹמַיִים וְהִיא כְּבָר הִתְקַשְּׁרָה לִרְוָוחָה וְהֵם אָמְרוּ שֶׁהֵם שָׁלְחוּ אֶת הַצֵּ'ק בַּדּוֹאַר וְהוּא וַדַּאי יַגִּיעַ מָחָר, אֲבָל תִּתְקַשְּׁרִי שׁוּב מָחָר אִם זֶה לֹא יַגִּיעַ וְנָכִין פְּקוּדַּת תַּשְׁלוּם מְיוּחֶדֶת בִּשְׁבִילְךָ.
"טוֹב, נְקַוֶּוה שֶׁזֶּה יַגִּיעַ מָחָר," אָמַרְתִּי.
לְיַד בְּרֵיכַת הַמִּנְסָרָה הָאַחֲרוֹנָה הָיָה קָרָוָואן יָשָׁן, צָהוֹב, מוּנָּח עַל בְּלוֹקִים שֶׁל עֵץ. דַּי הָיָה בְּמַבָּט אֶחָד בַּקָּרָוָואן הַזֶּה כְּדֵי לְהָבִין שֶׁהוּא לֹא יִיסַּע עוֹד לְשֵׁם מָקוֹם, שֶׁהַכְּבִישׁ מִבְּחִינָתוֹ הוּא הָרָקִיעַ הַשְּׁבִיעִי, שֶׁאֶפְשָׁר רַק לְהִתְפַּלֵּל אֵלָיו. הוּא הָיָה בֶּאֱמֶת עָלוּב, עִם אֲרוּבָּה בְּסִגְנוֹן בֵּית קְבָרוֹת שֶׁעֲשַׁן מֵת הִסְתַּלְסֵל בָּאֲוִויר שֶׁמֵּעָלֶיהָ.
מַשֶּׁהוּ כְּמוֹ חֲצִי כֶּלֶב, חֲצִי חָתוּל, יָשַׁב עַל מִרְפֶּסֶת עֵץ גַּסָּה שֶׁהָיְיתָה מוּל הַדֶּלֶת. הַיְּצוּר הִשְׁמִיעַ חֲצִי יְלָלָה וָחֵצִי נְבִיחָה לְעֶבְרֵנוּ, "אַרְפּוֹ!" וְזִינֵּק  אֶל מִתַּחַת לַקָּרָוָואן, מִסְתַּכֵּל אֵלֵינוּ מֵעֵבֶר לַבְּלוֹק עֵץ.
"זֶה כָּאן," אָמְרָה הָאִישָּׁה.
דֶּלֶת הַקָּרָוָואן נִפְתְּחָה וְגֶבֶר יָצָא אֶל הַמִּרְפֶּסֶת. בַּמִּרְפֶּסֶת הָיְיתָה עֲרֵימָה שֶׁל עֲצֵי הַסָּקָה מְכוּסָּה בְּרֵזֵנְט שָׁחוֹר.
הָאִישׁ סוֹכֵךְ בְּכַף יָדוֹ עַל עֵינָיו מִפְנֵי שֶׁמֶשׁ דִּמְיוֹנִית, אַף שֶׁהַכּוֹל הֶחֱשִׁיךְ בְּצִיפִּיָּיה לְגֶשֶׁם.
"שָׁלוֹם לָכֶם," הוּא אָמַר.
"הַיי," אָמַרְתִּי.
"שָׁלוֹם חוֹמֵד," הִיא אָמְרָה.
הוּא לָחַץ אֶת יָדִי וְהִזְמִין אוֹתִי לְהִיכָּנֵס, וְאָז הוּא נָתַן לָהּ נְשִׁיקָה קְטַנָּה עַל הַשְּׂפָתַיִים לִפְנֵי שֶׁכּוּלָּנוּ נִכְנַסְנוּ פְּנִימָה.
הַמָּקוֹם הָיָה קָטָן וּמְטוּנָּף וְנָדַף מִמֶּנּוּ רֵיחַ שֶׁל גֶּשֶׁם מְעוּפָּשׁ וְהָיְיתָה בּוֹ מִיטָּה עֲנָקִית וְלֹא מְסוּדֶּרֶת שֶׁנִּרְאֲתָה כְּאִילּוּ הָיְיתָה שׁוּתָּפָהּ לְמַעֲשֶׂה הָאַהֲבָה הֶעָצוּב בְּיוֹתֵר בַּצַּד הַזֶּה שֶׁל הָעוֹלָם.
הָיָה חֲצִי שׁוּלְחָן עָבוֹת, יָרוֹק, עִם שְׁנֵי כִּסְאוֹת דְּמוּיֵי חֲרָקִים וְכִיּוֹר קָטָן וְתַנּוּר קָטָן שֶׁשִּׁימֵּשׁ לְבִישּׁוּל וּלְחִימּוּם.
הָיוּ כַּמָּה כֵּלִים מְטוּנָּפִים בַּכִּיּוֹר הַקָּטָן. הַכֵּלִים נִרְאוּ כְּאִילּוּ תָּמִיד הָיוּ מְלוּכְלָכִים: נוֹלְדוּ מְלוּכְלָכִים לְהַחֲזִיק מַעֲמָד לָעַד.
יָכוֹלְתִּי לִשְׁמוֹעַ רַדְיוֹ שֶׁהִשְׁמִיעַ מוּסִיקַת מַעַרְבוֹנִים אִי שָׁם בַּקָּרָוָואן, אֲבָל לֹא הִצְלַחְתִּי לְאַתֵּר אוֹתוֹ. הִסְתַּכַּלְתִּי סָבִיב וְלֹא רָאִיתִי אוֹתוֹ בְּשׁוּם מָקוֹם. הוּא בֶּטַח הָיָה מִתַּחַת לַחוּלְצָה אוֹ מַשֶּׁהוּ.
"הוּא הַבָּחוּר עִם מְכוֹנַת הַכְּתִיבָה," הִיא אָמְרָה. "הוּא יְקַבֵּל 1/3  כְּדֵי לְהַדְפִּיס אֶת זֶה."
"נִשְׁמָע הוֹגֵן," הוּא אָמַר. "אֲנַחְנוּ צְרִיכִים מִישֶׁהוּ שֶׁיַּדְפִּיס אֶת זֶה. בַּחַיִּים שֶׁלִּי לֹא עָשִׂיתִי דָּבָר כָּזֶה עַד עַכְשָׁיו."
"לָמָּה שֶׁלֹּא תִּרְאֶה לוֹ אֶת זֶה?" הִיא אָמְרָה. "הוּא הָיָה רוֹצֶה לְהָעִיף בָּזֶה מַבָּט."
"בְּסֵדֶר. אֲבָל הַכְתַב יָד לֹא הֲכִי מְסוּדָּר," הוּא אָמַר לִי. "לָמַדְתִּי רַק עַד כִּיתָּה ד', אָז הִיא הוֹלֶכֶת לַעֲרוֹךְ אֶת זֶה, לְטַפֵּל בְּדִקְדּוּק וּבַפְּסִיקִים וְכָל זֶה."
הָיְתָה מְחַבֶּרֶת עַל הַשּׁוּלְחָן, לְיַד מַאֲפֵרָה שֶׁהָיוּ בָּהּ כַּנִּרְאֶה 600 בַּדְּלִי סִיגַרְיוֹת. עַל כְּרִיכַת הַמַּחְבֶּרֶת הָיְיתָה תְּמוּנָה צִבְעוֹנִית שֶׁל הַקָּאוּבּוֹי הוֹפְּלוֹנְג קָסִידִי.
הוֹפֵלוּנְג נִרְאֶה עָיֵיף, כְּאִילּוּ כָּל הַלַּיְלָה הַקּוֹדֵם רָדַף אַחֵר כּוֹכְבָנִיּוֹת בְּרַחֲבֵי הוֹלִיווּד וּבְקוֹשִׁי הָיָה לוֹ מַסְפִּיק כּוֹחַ לַעֲלוֹת לְאוּכָּף.
בְּמַחְבֶּרֶת הָיוּ כְּעֶשְׂרִים וַחֲמִישָּׁה אוֹ שְׁלוֹשִׁים דַּפִּים כְּתוּבִים. הָאוֹתִיּוֹת הָיוּ גְּדוֹלוֹת, כְּמוֹ שֶׁלּוֹמְדִים בְּבֵית סֵפֶר יְסוֹדִי: נִישּׂוּאִים לֹא מוּצְלָחִים בֵּין אוֹתִיּוֹת דְּפוּס וְכָתַב.
"זֶה עֲדַיִין לֹא גָּמוּר," הוּא אָמַר.
"אַתָּה תַּדְפִּיס אֶת זֶה. אֲנִי אֶעֱרוֹךְ אֶת זֶה. הוּא יִכְתּוֹב אֶת זֶה," הִיא אָמְרָה.
זֶה הָיָה סִיפּוּר עַל חוֹטֵב עֵצִים שֶׁהִתְאַהֵב בַּמֶּלְצָרִית. הָעֲלִילָה הֵחֵלָּה בְּ-1935 בְּבֵית קָפֶה בְּנוֹרְת' בֵּנְד, אוֹרֵגוֹן.
חוֹטֵב הָעֵצִים הָיָה צָעִיר שֶׁיָּשַׁב לְיַד שׁוּלְחָן וּמִלְּצָרִית רָשְׁמָה אֶת הַהַזְמָנָה שֶׁלּוֹ. הִיא הָיְיתָה מְאוֹד יָפָה, עִם שֵׂיעָר בְּלוֹנְדִּינִי וּלְחַיִּים וְרוּדּוֹת. חוֹטֵב הָעֵצִים הַצָּעִיר הִזְמִין סְטֵיְיק עֵגֶל עִם פִּירֶה וְרוֹטֶב כַּפְרִי.
"כֵּן, אֲנִי אֶעֱרוֹךְ אֶת זֶה. אַתָּה יָכוֹל לְהַדְפִּיס אֶת זֶה, לֹא? זֶה לֹא יוֹתֵר מִדַּיי מְקוּשְׁקָשׁ, מָה?" הִיא אָמְרָה בְּקוֹל שֶׁל יַלְדָּה בַּת שְׁתַּיִים עֶשְׂרֵה שֶׁאַנְשֵׁי הָרְוָוחָה מְצִיצִים מֵעֵבֶר לִכְתֵפָהּ.
"לֹא," אָמַרְתִּי. "זֶה יִהְיֶה קַל."
פִּתְאוֹם הִתְחִיל לָרֶדֶת בַּחוּץ גֶּשֶׁם כָּבֵד, לְלֹא כָּל אַזְהָרָה, טִיפּוֹת גְּדוֹלוֹת שֶׁל גֶּשֶׁם שֶׁכִּמְעַט טִלְטְלוּ אֶת הַקָּרָוָואן.
אַתָּה מָה זֶה אוֹהֵב סְטֵיְיק אֵגֶל מָה אָמְרָה מְיַיבֵּל הִיא הֶחֱזִיקָה אֶת הָעִיפָּרוֹן בַּפֶּה שֶׁהָיָה יוֹפִי וְאָדוֹם כְּמוֹ טָפוּחַ!
רַק כְּשֶׁאֶת לוֹקַחַט אֶת הַזְמָנָה שֶׁל קַארְל. הִיא אָמְרָה שֶׁהוּא חוֹתֵב עֵצִים בַּיְישָׁן אֲבָל גָּדוֹל וְחָזָק כְּמוֹ הָאַבָּא שֶׁלּוֹ שֶׁהָיָה הַבַּעַל בִּיט שֶׁל הַמִּנְסָרָה!
אֲנִי אֶדְעַג שֶׁיִּהְיֶה לָךְ הַרְבֵּה רוֹתֵב!
וְאָז דֶּלֶת הַקָּפֶה נִפְטְחָה וּפְנִימָה נִכְנַס רִינְס אָדַמְס הוּא הָיָה יָפֶה וַרְשָׁא כָּל אֶחָד בָּאֵזוֹר הָיָה פּוֹחֵד מִמֶּנּוּ אֲבָל לֹא קַרְל וְהַבָּא אַבָּא שֶׁלּוֹ הֵם לֹא פָּחֲדוּ מִמֶּנּוּ זֶה בְּתוֹחַ!
מְיַיבֵּל זָזָה כְּשֶׁרָאֲתָה אוֹתוֹ אוֹמֵד בַּמְּעִיל הַשָּׁחוֹר שֶׁלּוֹ הוּא חִייֵּךְ אֵלֶיהָ וְקַארְל הִרְגִּישׁ שֶׁהַדָּם שֶׁלּוֹ זוֹרֵם מָה זֶה חַם כְּמוֹ קָפֶה רוֹתֵחַ וּמַמָּשׁ פֶּרֶךְ מְשַׁגֵּעַ!
מָה קוֹרֶה אָמַר רִינְס מְיַיבֵּל הִסְמִיקָה הַסְּמִיכָה כְּמוֹ פֶּרַח בְּעוֹד כּוּלָּנוּ יוֹשְׁבִים בְּקָרָוָואן שְׁטוּף הַגֶּשֶׁם, מִתְדַּפְּקִים עַל שַׁעֲרֵי הַסִּפְרוּת הָאָמֵרִיקָאִית.




https://www.shortstoryproject.com/he/story/13-13-13/
#אָמֵרִיקָה#הוּמוֹרִיסְטִי#הַסְּפָר#כְּתִיבָה#סְפְּרוּתָאמֵרִיקָאִית#שָׁנוּן#תַּרְבּוּתָאמֵרִיקָאִית