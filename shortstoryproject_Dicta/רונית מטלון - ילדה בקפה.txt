לְתָמִי בֶּרְגֶּר
בְּפִינַּת בֵּית הַקָּפֶה, שֶׁהֶחֱלִיף זֶה לֹא כְּבָר בְּעָלִים, מוּצָּב כְּלוּב שֶׁל תּוֹכִים. כְּלוּב יָרוֹק בַּעַל כִּיפָּה, שֶׁנַּדְנֵדָה קְבוּעָה בּוֹ, וּבַחֲזִית חֲרִיץ וּמִגֵּירוֹנָת. הֶחָרִיץ – חָרִיץ, לֹא עִנְיָין גָּדוֹל. לְתוֹכוֹ מְשַׁלְשְׁלִים יוֹשְׁבֵי בֵּית הַקָּפֶה אֲסִימוֹנִים, שֶׁרָכְשׁוּ אֵצֶל הַיַּלְדָּה הַגְּבוֹהָה מֵאֲחוֹרֵי הַדֶּלְפֵּק, וּמְדוּבָּבִים אֶת הַחַיָּה קְטוּמַת הַמָּקוֹר הָעֲשׂוּיָה כּוּלָּהּ מוֹךְ כָּחוֹל וְצָהוֹב. הַחַיָּה יוֹדַעַת לְהַגִּיד: קוֹרְאִים לִי שִׁמְשׁוֹן, מָה שְׁלוֹמְךָ, וְגַם: אֲבַטִּיחַ, וְתִשְׁתֶּה קָפֶה. עַד לִפְנֵי כְּחוֹדֶשׁ לֹא הוּתְקַן בִּכְלוּב מַעֲטֵה הַזְּכוּכִית, מֵעֵין פַּעֲמוֹן גָּדוֹל, שֶׁנּוֹעַד לִמְנוֹעַ הַשְׁלָכַת דִּבְרֵי מָזוֹן לְתוֹךְ הַכְּלוּב תּוֹךְ אִי הִתְחַשְּׁבוּת גְּמוּרָה בָּעוּבְדָּה שֶׁהַתּוּכִּי הַזֶּה הוּא, כִּכְלוֹת הַכּוֹל, חַיָּה מְלָאכוּתִית.
בַּיָּמִים הַהֵם, שֶׁל תְּרוּעוֹת רָמוֹת מִצַּד הַיּוֹשְׁבִים, שִׁבְרֵי וַפְלִים מְצוּפִּים שׁוֹקוֹלָד, קְרוּם לֶחֶם, כַּרְטִיסֵי אוֹטוֹבּוּס וּמַפִּיּוֹת מְטוּנָּפוֹת מְכוּדְרָרוֹת , הָיְתָה הַיַּלְדָּה הַגְּבוֹהָה, בִּתּוֹ שֶׁל הַבְּעָלִים, מְשַׁחְרֶרֶת בִּזְהִירוּת אֶת סוֹגֵר הַדֶּלֶת – גַּם הִיא הֶאֱמִינָה לְהֶרֶף רֶגַע שֶׁהַפּוּחְלָץ הַצִּבְעוֹנִי עָשׂוּי לִנְגּוֹס בְּאֶצְבָּעָהּ – מְשַׁלְשֶׁלֶת אֶת יָדָהּ פְּנִימָה וְשׁוּלָה אֶת הַמְּזוֹנוֹת הַשּׁוֹנִים. אַחֵר הָיְתָה מַעֲבִירָה מִבְרֶשֶׁת רַכָּה עַל תַּחְתִּית הַכְּלוּב וְגַם עַל הַנּוֹצוֹת, שֶׁהוּדְבְּקוּ בְּיָד לֹא אֱמוּנָה וְנִתְלְשׁוּ בְּקַלּוּת. לִפְעָמִים, אוּלַי אַחַת לְשָׁבוּעַ, הָיְתָה מְמָרֶקֶת בִּקְצֵה סָחֲבָה טָבוּל בְּ"רִיצַפֵּז" אֶת עֵינֵי הַחֲרוּזִים הַמְּזוּגָּגוֹת, שֶׁיַּבְרִיקוּ. רַק בַּת אַרְבַּע-עֶשְׂרֵה, וּכְבָר יָדְעָה לְשֵׂכֶל אֶת רַגְלֶיהָ כַּהֲלָכָה עַל גַּבֵּי הַכִּיסֵּא הָאָרוֹךְ, מֵאֲחוֹרֵי הַדֶּלְפֵּק: אֶת הַגַּרְבַּיִים מָתְחָה שֶׁיַּגִּיעוּ עַד הַבִּרְכַּיִים, שִׂנְאָה אֶת הַדִּגְדּוּג הַטּוֹרְדָנִי שֶׁל גֶּרֶב רָפוּי. לְפָנֶיהָ מוּנָּח סֵפֶר, חֶצְיוֹ עַל הַדֶּלְפֵּק, חֶצְיוֹ עַל יְרֵכֶיהָ, עֵינֶיהָ הָעֲגוּלּוֹת מְטַיְּילוֹת בְּלִי מְחוּיָּיבוּת מִן הַדַּפִּים, שֶׁמּוּטְבַּעַת בָּהֶם חוֹתֶמֶת הַסִּפְרִיָּה הַצִּיבּוּרִית, אֶל הָרְחוֹב, נֶאֱחָזוֹת כְּמוֹ קֶרֶס שֶׁל חַכֵּה בִּתְנוּעָה בִּלְתִּי צְפוּיָה, הִשְׁתַּהוּת, מַבָּט צְדָדִי: אוּלַי יִיכָּנְסוּ, וּמָה הַשִּׁיעוּרִים הָרְצוּיִים שֶׁל קָפֶה וְחָלָב בְּתוֹךְ סֵפֶל שֶׁל קָפֶה הָפוּךְ, וְהַאִם לְהַגִּישׁ אֶת שַׂקִּיק הַתֶּה בְּנִפְרָד אוֹ לְהַנִּיחַ בְּתוֹךְ הַסֵּפֶל.
חוּלְצַת בֵּית הַסֵּפֶר שֶׁלָּהּ אוֹמְנָם הֲדוּקָה וְלֹא רְכוּסָה בְּמַעֲלֵה בֵּית הֶחָזֶה, לְמִכְנְסֵי הַגִּ'ינְס שֶׁלָּהּ יֵשׁ גִּיזְרָהּ מִתְרַחֶבֶת, אַרְבָּעָה רוֹכְסָנִים וְתָוִוית שֶׁל "בְּקָרְדִי", וְצוֹפֶה אֶחָד, אֶחָד לְמֵאָה, אוּלַי לְמֵאָה אֶלֶף, יוֹקִיר אֶת הָאוֹרֵחַ שֶׁבּוֹ מִתְחַכֵּךְ הֶעָגִיל הָאָרוֹךְ שֶׁלָּהּ, פַּעַם בַּלֶּחִי, פַּעַם בִּקְווּצַּת הַשְׁעָרוֹת מֵאֲחוֹרֵי הָאוֹזֶן. וְעַל אַף כָּל אֵלֶּה יוֹדְעִים הוֹלְכֵי הָרֶגֶל וְגַם נְהָגִים מְסוּיָּימִים, חַדֵּי עַיִן בִּמְיוּחָד, שֶׁאֵין הַמָּקוֹם שֶׁהִיא יוֹשֶׁבֶת בּוֹ בִּלְתִּי מְהוּגָּן. בִּזְרִיזוּת מְחוּשֶּׁבֶת שֶׁל רוֹכְלִים הֵם רוֹאִים לְנֶגֶד עֵינֵיהֶם אֶת הַבּוּעָה שֶׁל שִׁיעֲמוּם-לְלֹא-דּוֹפִי שֶׁהִיא מַצִּיעָה בְּבֵית הַקָּפֶה שֶׁלָּהּ, שֶׁהָיָה, עַל דֶּרֶךְ הָאֱמֶת, מָקוֹם עָלוּב לְמַדַּי וְזֶהוּ.
מָה כְּבָר אֶפְשָׁר לְהוֹסִיף עַל מַרְאֵהוּ שֶׁל מָקוֹם שֶׁכִּיעוּרוֹ מִזְדַּקֵּר קָדִימָה כְּמוֹ תַּלְתַּל טִיפְּשִׁי מִתּוֹךְ כּוֹבַע גֶּרֶב? וְכֵיצַד יָכוֹל לְהַרְשׁוֹת לְעַצְמוֹ פְּלוֹנִי הַחוֹבֵשׁ כּוֹבַע גֶּרֶב לִדְחוֹת בִּשְׁתֵּי יָדַיִים בֵּית קָפֶה שֶׁתִּיקַּרְתּוֹ סְפוּנָה עֵץ, וְעַל קִירוֹתָיו, זוֹ מוּל זוֹ, קְבוּעוֹת שְׁתֵּי מְנוֹרוֹת פְּלוֹרְסֵנְט, מוֹשְׁבֵי הַכִּיסְאוֹת עֲשׂוּיִים פְּלַסְטִיק בְּצֶבַע בּוֹרְדּוֹ, וְהַמָּסָךְ הַמַּבְדִּיל בֵּין אוּלָם הַקָּפֶה וְהַשֵּׁירוּתִים הוּא בְּגֶדֶר מִילָּה בִּלְבַד?
אֶת כָּל אֵלֶּה חָזַר וּמָנָה לְעַצְמוֹ מַר לוּגָאסִי, בְּעָלָיו הַחֲדָשִׁים שֶׁל בֵּית הַקָּפֶה וְאָבִיהָ שֶׁל הַיַּלְדָּה הַגְּבוֹהָה. אוּלַי שָׁלוֹשׁ שָׁעוֹת חָזַר וּמָנָה, בִּתְשׁוּקָה מְשׁוּנֶּה לַמִּילִּים וְלֹא לְמָה שֶׁהֵן מְסַמְּנוֹת מָנָה, בְּתִקְוָוה שֶׁיֵּשׁ בְּכָל רְשִׁימַת מְצַאי מָנָה, בְּהִתְכַּחֲשׁוּת לְהַכְרָזַת הָאוּמְלָלוּת שֶׁלּוֹ מָנָה, מְפוּתֶּה עַל יְדֵי מִשְׁפָּטִים שֶׁל אֲחֵרִים דִּיבֵּר כָּךְ אֶל הָעוֹבְרִים וְשָׁבִים, אִילּוּ דִּיבֵּר: תִּסְתַּכְּלוּ עַל עַצְמְכֶם, הַפּוֹלִיטִיקָה הָרְסָה לָכֶם אֶת הַצּוּרָה, וְהַצּוּרָה – אֶת הַפּוֹלִיטִיקָה. הֲפַכְתֶּם הַכּוֹל לַזִּירָה שֶׁבָּהּ אַתֶּם מוֹצִיאִים אֶת הַמְּרִירוּיוֹת שֶׁלָּכֶם, זִירָה כָּזֹאת, לֹא עֲגַלְגֶּלֶת, עֲגוּלָּה, זִירָה כָּזֹאת, נַחֲשׁוֹב עָלֶיהָ קְצָת, נַחֲשׁוֹב שֶׁנִּכְנָסִים אֵלֶיהָ יוֹתֵר מִמָּה שֶׁיּוֹצְאִים, מְבִיאִים אֵלֶיהָ כּוֹבֶד, לֹא שִׁיעֲמוּם, הַשִּׁיעֲמוּם קַל, הַכּוֹבֶד כָּבֵד, אֵיךְ זֶה? שִׁיעֲמוּם מָתוֹק, שִׁיכְחָה עַצְמִית הַכְּרוּכָה בִּבְחִישַׁת סֵפֶל קָפֶה אוֹ תֶּה בְּבֵית הַקָּפֶה שֶׁלִּי. אֵיךְ לְהָבִין אֶת זֶה, אֲנִי שׁוֹאֵל? הִשְׁאַרְתֶּם אֶת הֲבֵית קָפֶה לְאֵלֶּה מֵהַבּוֹהֵמָה, לַפּוֹלָנִים מֵהַמַּעֲמָד הַבֵּינוֹנִי וְלַפּוּשְׁטָקִים, וְכָכָה זֶה נִרְאֶה. אֲנִי רוֹאֶה אֶתְכֶם עוֹבְרִים עַל הַקָּפֶה שֶׁלִּי וְעַל הַמֵּצַח שֶׁלָּכֶם יֵשׁ מַטָּרָה. זֹאת שֶׁעוֹצֶרֶת לְיַד הַוִּויטְרִינָה שֶׁלִּי, הַיֶּלֶד שֶׁלָּהּ רוֹצֶה פִּיפִּי. אֲנִי יוֹדֵעַ מִי יָכוֹל לְנַצֵּחַ וּמִי זוֹרֵק כָּכָה, אָ-לָה-גְּרַאנְד, אֶת הַחַיִּים שֶׁלּוֹ לְלוּחַ הַשֵּׁשׁ-בֵּשׁ. דָּבָר רִאשׁוֹן, יֵשׁ לוֹ חַיִּים לִזְרוֹק אוֹתָם, דָּבָר שְׁנֵי, הַמַּגָּע שֶׁל הַקּוּבִּיּוֹת בַּיָּדַיִים שָׁוֶוה הַכּוֹל, מִזֶּה לְפָחוֹת לֹא נַעֲשִׂים מֵאַנְיָאָקִים אוֹ, יוֹתֵר גָּרוּעַ, שׂוֹנְאֵי נָשִׁים. אֲנִי יָכוֹל לְהַרְשׁוֹת לְעַצְמִי אֶת הַנְּדִיבוּת שֶׁל הַהִתְבּוֹנְנוּת, כִּי בֵּין כֹּה אֲנִי לֹא רוֹצֶה כְּלוּם, וּמְבַזְבֵּז מָה שֶׁיֵּשׁ. יֵשׁ לִי תּוֹכִי, חִיבָּה לְשׁוֹקוֹלָדִים וּשְׁעוֹנִים מְעוֹרְרִים, וְיַלְדָּה שֶׁאוֹהֶבֶת נִיקָּיוֹן. מָזִי, אֲנִי אוֹמֵר לָהּ, מָזִי מוֹתֶק, דֵּי לְנַקּוֹת. תֵּצְאִי קְצָת, תִּנְשְׁמִי אֲוִויר, תִּרְאִי אֲנָשִׁים, בְּמַבָּט שֶׁלְּךָ יֵשׁ גַּם הַקּוֹר שֶׁל רְחוֹב פָּרוּץ, וּכְשֶׁאַתְּ אוֹמֶרֶת "סְטוּץ", נִקְרַשׁ מַשֶּׁהוּ בַּקּוֹל שֶׁלְּךָ, צְלִיל לֹא נֶחֱשָׁב. אָח, מַר לוּגָאסִי, אֲנִי אוֹמֵר לְעַצְמִי, אָח מַר לוּגָאסִי, אֵיזוֹ צוּרַת פָּנֶיהָ לְעַצְמְךָ, אֵיזֶה הָדָר שֶׁל גּוּף שְׁלִישִׁי, כָּכָה אַתָּה מְשַׁטֶּה בְּעַצְמְךָ? עוֹבֵר מַהֵר לָעִנְיָין אַחֵר? אָח, מַר לוּגָאסִי, אוּלַי מִצְטַעֶרֶת הַהִתְקַהֲלוּת הַקְּטַנָּה בָּרְחוֹב סְבִיבוֹ, אֲנָשִׁים כָּמוֹךְ, שֶׁמִּסְתַּכְּלִים עָלֵינוּ קְצָת בְּמַבָּט שֶׁל נָשִׁים וּקְצָת שֶׁל יְלָדִים, אִי אֶפְשָׁר שֶׁלֹּא לְקַבֵּל מִידֵיהֶם, בְּמִידָּה שֶׁל אַהֲבָה, אֶת הֵיכָלוֹת קַוְקֵוְנָה-מָרִיגוֹ שֶׁלָּהֶם, שֶׁנּוֹפְלִים כָּל בּוֹקֶר עַל רָאשֵׁינוּ. הִסַּכְנוּ לְכָל, מַר לוֹגָאסִי, אֲבָל הַתּוֹכֵחָה שֶׁלְּךָ שׁוֹבֶרֶת אֶת לִבְנוֹ, בֶּאֱמֶת. עַל כֵּן יֵשׁ לְזַלְזֵל בִּקְטַנּוֹת: בְּהִתְקַהֲלוּת בִּרְחוֹב, בַּשּׁוֹטֵר הֶחָתוּם בְּמַדָּיו שֶׁיּוֹצֵא מִתּוֹךְ הַפּוֹרֵד-אֶסְקוֹרְט הַמִּשְׁטַרְתִּית, בְּאֶצְבָּעוֹ הַגְּדוֹלָה הַמַּקִּישָׁה עַל גַּבּוֹ שֶׁל מַר לוֹגָּאסִי וּמְצַוֶּוה עָלָיו לְהִזְדַּהוֹת. וְאָז, כְּשֶׁהִזְקִיף מַר לוּגָאסִי אֶת צַוּוֹארוֹן הֲבַטְלְדְּרֶס שֶׁלּוֹ, סְתָם הַזָּקִיף, לֹא שׁוֹטְרִים וְלֹא נַעֲלַיִים, הַזָּקִיף מִכּוֹחַ הַפְּגִיעוֹת שֶׁל הָאִישִׁיּוּת, הַאִם לֹא נֶאֱחָז, דָּג מְיוֹאָשׁ, בְּפָנֶיהָ הַצְּנוּמוֹת מִדַּי שֶׁל נַעֲרָה בַּקָּהָל שֶׁקָּרְאָה "מְדִינַת מִשְׁטָרָה"? וְהַאִם לֹא קָרְאוּ בְּעִקְבוֹתֶיהָ אֲחֵרִים בַּקָּהָל "מְדִינַת מִשְׁטָרָה"? קָשֶׁה לָדַעַת.
עַל כָּל פָּנִים, הַיַּלְדָּה הַגְּבוֹהָה מַזָּל, שֶׁהַכּוֹל כִּינּוּ אוֹתָהּ מָזִי, יָצְאָה אֶת בֵּית הַקָּפֶה, וּבְאוֹתָהּ עֲדִינוֹת וְתַקִּיפוּת שֶׁבָּהֶן הֶעֱבִירָה מִבְרֶשֶׁת רַכָּה עַל נוֹצוֹתָיו שֶׁל הַתּוּכִּי חִילְּצָה אֶת יָדוֹ שֶׁל אָבִיהָ מִיָּדוֹ שֶׁל הַשּׁוֹטֵר: לְאַט לְאַט חִילְּצָה, כְּמוֹ שֶׁמַּתִּירִים פְּקַעַת, מְלַוֶּוה אֶת מַעֲשֶׂיהָ בְּאוֹתוֹ מִילְמוּל חֲסַר פֵּשֶׁר וּמַרְגִּיעַ שֶׁלִּימֵּד אוֹתָהּ הוּא, כַּאֲשֶׁר חָזַר בַּשָּׁעוֹת הַקְּטַנּוֹת שֶׁל הַלַּיְלָה וּמָצָא אוֹתָהּ יוֹשֶׁבֶת עַל רִיצְפַּת חֲדַר הָאַמְבַּטְיָה, גּוּר גָּדוֹל, מִצּוֹנֵף. וְהַכֹּל בֶּאֱמֶת נִרְגַּע. הַשּׁוֹטְרִים הִתְרַצּוּ וְנִכְנְסוּ לְבֵית הַקָּפֶה לִשְׁתּוֹת מַשֶּׁהוּ, כַּמָּה סַקְרְנִים, שֶׁהַשַּׁעֲרוּרִיָּיה נִגְזְלָה מֵהֶם, נִכְנְסוּ, וּבַחֲמֵשׁ-עֶשְׂרֵה הַדַּקּוֹת הַבָּאוֹת הָיוּ יָדֶיהָ שֶׁל מְזֵי מְלֵאוֹת עֲבוֹדָה: קָפֶה תּוּרְכִּי שָׁלוֹשׁ פְּעָמִים וּפַעַם אַחַת בְּרֶנְדִּי, קוֹלָהּ עִם לִימוֹן וְעוּגַת שְׁמָרִים, תֶּה, פַּעֲמַיִים קָפֶה הָפוּךְ וְטוֹסְט גְּבִינָה. תּוֹךְ כָּךְ נִצְבָּע הַמָּקוֹם בְּאוֹתוֹ גָּוֶון שֶׁיְּכוֹלִים לְהַעֲנִיק חֲפָצִים שֶׁל בְּנֵי אָדָם שֶׁנִּיכָּרִים בָּהֶם אוֹתוֹת הַמִּשְׁתַּמֵּשׁ, הַחִיבָּה וְהַקֶּשֶׁר, אֲפִילּוּ הַהִתְעַלְּמוּת: כּוֹבַע הַמִּצְחִיָּה הַשָּׁחוֹר שֶׁל הַשּׁוֹטֵר נָח עַל הַקּוּפָּה הָרוֹשֶׁמֶת, מִטְרִיָּה מְטַפְטֶפֶת לְיַד מְזוּזֹת הַדֶּלֶת, צָעִיף עַל מִיסְעַד הַכִּיסֵּא, מְעִיל עַל הַצָּעִיף, אַרְנָק גָּדוֹל שֶׁל גְּבֶרֶת, שֶׁמְּבַצְבֶּצֶת מִתּוֹכוֹ שַׂקִּית נַיְילוֹן עִם תַּפּוּחֵי סִין, נִשְׁעָן עַל רֶגֶל הַכִּיסֵּא, עַל הַדֶּלְפֵּק שְׁנֵי סִפְלֵי קָפֶה רֵיקִים עִם בַּדְּלִי סִיגַרְיוֹת מְפוֹרְרִים בְּתוֹכָם.
עוֹד פַּעַם הוּא מַתְחִיל עִם הַשְּׁטוּיוֹת שֶׁלּוֹ, אָמְרָה מָזִי בְּלִבָּהּ כַּאֲשֶׁר נִדְחֲקָה בַּמַּעֲבָר הַצַּר שֶׁבֵּין כִּיסְאוֹ שֶׁל אָבִיהָ לְכִיסֵּא הַגְּבֶרֶת עִם תַּפּוּחֵי סִין, אוֹחֶזֶת מַגָּשׁ וְעָלָיו בַּקְבּוּק קוֹלָהּ וְצַלַּחַת עִם עוּגַת שְׁמָרִים. יֵשׁ לְךָ מוֹתֶק שֶׁל יַלְדָּה, תִּשְׁמוֹר עָלֶיהָ, הִצִּיעַ הַשּׁוֹטֵר לְאָבִיהָ וְהָפַךְ אֶת הַסֵּפֶל הָרֵיק, עַל דֶּרֶךְ הָרוּסִים, כְּשֶׁפָּנָיו לְמַטָּה. שֶׁיִּשְׁמוֹר עַל עַצְמוֹ, יוֹתֵר טוֹב, רָטְנָה מָזִי בְּזַעַף  שֶׁלֹּא מִמִּין הָעִנְיָין כֵּיוָון שֶׁנִּטְרְדָה מְאוֹד מֵהַפֵּירוּרִים שֶׁפִּיזֵּר הַשּׁוֹטֵר כְּשֶׁקָּם מִמְּקוֹמוֹ. פֹּה יֵשׁ לָהּ – שְׁתֵּי מֶטֶר, הִתְעַנֵּג מַר לוֹגָאסִי וְהִכְרִיחַ אוֹתָהּ לָשֶׁבֶת עַל בִּרְכָּיו, אוֹחֵז בְּחוֹזְקָה בְּמוֹתְנֶיהָ. דַּי כְּבָר, אַל תִּהְיֶה כָּבֵד סְתָם, הָדְפָה אוֹתוֹ וּמִיהֲרָה לְעֵבֶר הַדֶּלְפֵּק, שֶׁכֵּן הַזּוּג שֶׁעָמַד שָׁם כְּבָר טָפַף בְּאֶצְבְּעוֹתָיו עַל הַקּוּפָּה הָרוֹשֶׁמֶת. מָה הָיָה לָכֶם, שְׁאֵלָה, עִנְיָינִית כְּאִילּוּ הַכּוֹל בְּסֵדֶר, כְּאִילּוּ לֹא הִתְבַּיְּישָׁה בְּנוֹכְחוּת כּוּלָּם, כְּאִילּוּ לֹא זָקְפָה לְחוֹבָה אֶת הַבּוּשָׁה, כְּאִילּוּ לֹא בִּיקְּשָׁה לְהָצִיץ בַּשָּׁעוֹן בְּעֵת שֶׁהִקִּישָׁה בַּקּוּפָּה, כְּאִילּוּ לֹא הִשְׁהֲתָה אֶת מַטְבְּעוֹת הָעוֹדֶף מִפְּנֵי שֶׁהֵצִיצָה בַּשָּׁעוֹן, כְּאִילּוּ לֹא הִתְכַּרְכְּמוּ פָּנָיו שֶׁל הָאִישׁ מוּלָהּ כַּאֲשֶׁר אָמְרָה הָאִישָּׁה לְיָדוֹ "נְאַחֵר לָאוֹטוֹבּוּס", כְּאִילּוּ לֹא גָּזַר הָאִישׁ בֵּינוֹ לְבֵין עַצְמוֹ אֶת גּוֹרָלָם שֶׁל הָעֲסָקִים הַמִּשְׁפַּחְתִּיִּים הַמְּפוּקְפָּקִים הַלָּלוּ שֶׁשּׁוּם דָּבָר בָּהֶם לֹא נַעֲשֶׂה כָּרָאוּי, כְּאִילּוּ לֹא הִשְׁתַּלְשְׁלָה פִּתְאוֹם יָדוֹ שֶׁל אָבִיהָ מֵעֵבֶר לִכְתֵפוֹ שֶׁל הָאִישׁ הַמְּכוּרְכָּם וְשָׁלְפָה סִיגַרְיָה מִקּוּפְסַת הַסִּיגַרְיוֹת שֶׁבְּכִיס חוּלְצָתוֹ. תּוֹדָה רַבָּה, חֲבִיבִי, טָפַח עַל כְּתֵפוֹ וְלִיוּוֹה אוֹתוֹ לַדֶּלֶת: אֲנִי מְקַוֶּוה שֶׁנֶּהֱנֵיתֶם וְשֶׁתָּרְצוּ לַחֲזוֹר עַל זֶה.
יָצְאוּ. מָזִי שִׁיפְשְׁפָה מַעְגָּלִים כֵּהִים שֶׁהִטְבִּיעוּ הַכּוֹסוֹת עַל הַדֶּלְפֵּק. טִיאַטְאָה בְּפִינּוֹת, הִדִּיחָה כֵּלִים, קִיפְּלָה מַפִּיּוֹת נְיָיר לִמְשׁוּלָּשִׁים שָׁוִוים, טִיפְּסָה לְכִיסְּאָהּ הַגָּבוֹהַּ, אֶרֶךְ רַגְלַיִים כָּמוֹהָ, וְקָרְאָה. מַר לוּגָאסִי עִישֵּׁן וְהִבִּיט בָּרְחוֹב: הַכּוֹל יָפֶה בַּחוּץ, וּבְגֶשֶׁם עוֹד יוֹתֵר יָפֶה. הָאֲנָשִׁים שָׂמִים לֵב יוֹתֵר לַבְּגָדִים כִּי יֵשׁ הַרְבֵּה בְּגָדִים, יֵשׁ לָהֶם יוֹתֵר תֵּיאָבוֹן וְיוֹתֵר סַבְלָנוּת. תִּרְאִי, כִּמְעַט אֵין אָדָם שֶׁלֹּא נִרְאֶה טוֹב בִּמְעִיל. עִם מִטְרִיּוֹת לֹא כּוּלָּם נִרְאִים טוֹב, זֶה נָכוֹן. גַּם שַׂקִּיּוֹת נַיְילוֹן עַל הָרֹאשׁ מְאוֹד מִכְּעֵרוֹת. אֲבָל קַפּוּשׁוֹן כָּזֶה, שֶׁל מְעִיל, זֶה יָפֶה. כּוּלָּם כְּמוֹ נְזִירִים קְטַנִּים.
הוּא נִיגַּשׁ לַדֶּלְפֵּק. תְּנִי לִי כּוֹסִית. מָזִי שָׁלְחָה אֶת יָדָהּ לְמַדַּף הַבַּקְבּוּקִים מֵאֲחוֹרֶיהָ: זֶה? הוּא הִבִּיט בָּרְחוֹב: כֵּן, זֶה. הִיא הֶחֱלִיקָה אֶת הַכּוֹס לְעֶבְרוֹ. תּוֹדָה, מוֹתֶק. הוּא הֵצִיץ בְּפָנֶיהָ: מָה יֵשׁ לְךָ, אַתְּ בּוֹכָה? כֵּן, הִתְיַיפְּחָה, מְשַׁפְשֶׁפֶת אֶת עֵינֶיהָ וּמוֹרַחַת אֶת בְּלֵיל הַדְּמָעוֹת וְהָרוֹק עַל לְחַיֶּיהָ. אֲבָל לָמָּה, מוֹתֶק, לָמָּה? כָּכָה, גָּנְחָה, שׂוֹרֵף לִי הָעֵינַיִים.
מַר לוּגָאסִי נִיצָּב עַכְשָׁיו בְּעֶבְרוֹ הַשֵּׁנִי שֶׁל הַדֶּלְפֵּק, לְיָדָהּ, אוֹחֵז בְּפִרְקֵי הַיָּדַיִים, מֵסִיט אֶת יָדֶיהָ מִפַּרְצוּפָהּ, מְסַלֵּק שְׂעָרוֹת רְטוּבוֹת מִן הַמֵּצַח וְהַלְּחַיִּים. מוֹתֶק שֶׁלִּי, אָמַר, מוֹתֶק שֶׁלִּי, יְתוֹמָה, חָזַר וְאָמַר. הוּא נִישֵּׁק אֶת יָדֶיהָ: דַּי, זֶה הַכּוֹל מִזֶּה שֶׁאַתְּ מַכְנִיסָה אֶת הָעִיפָּרוֹן בְּתוֹךְ הָעַיִן, פַּעַם תּוֹצִיאִי אוֹתָהּ וְזֶהוּ. מָזִי מָשְׁכָה בִּכְתֵפֶיהָ, מִתְמַסֶּרֶת לְהִתְיַיפְּחוּיוֹת אַחֲרוֹנוֹת: טוֹב, טוֹב, יֵשׁ לְךָ כֶּסֶף, אַתָּה?
הוּא פִּישְׁפֵּשׁ בַּכִּיס הָאֲחוֹרִי שֶׁל מִכְנָסָיו וְשָׁלַף שְׁטָרוֹת: כַּמָּה אַתְּ צְרִיכָה, שְׁלוֹשִׁים? קְחִי שְׁלוֹשִׁים, שֶׁיִּהְיֶה לְךָ. מָזִי הֵצִיצָה דֶּרֶךְ הָאֶצְבָּעוֹת, שֶׁהָיוּ עוֹד מוּנָחוֹת עַל עֵינֶיהָ: מֵאֵיפֹה יֵשׁ לְךָ כֶּסֶף? הַלְוָויָתִי מִמּוֹרִיס. לְאָן אַתְּ הוֹלֶכֶת?
מַר לוּגָאסִי הָלַךְ בְּעִקְבוֹתֶיהָ לַבֶּרֶז, שָׁם שָׁטְפָה אֶת פָּנֶיהָ וְהֶעֱבִירָה אֶת קְצֵה הַמַּגֶּבֶת מִתַּחַת לְעֵינֶיהָ, לִמְחוֹת אֶת הָאִיפּוּר, וְאָמְרָה: רוּחָמָה צְרִיכָה לָבוֹא. הוּא נִרְכָּן לְמַרְאֵה: תַּעֲשִׂי בִּשְׁבִילִי אַתְּ הַטּוֹבָה הַזֹּאת, תַּעֲשִׂי בִּשְׁבִילִי?
הִיא מָשְׁכָה בְּאַפָּהּ: אִם רוּחָמָה תַּסְכִּים, יֵשׁ לָנוּ לִקְנוֹת עֲגִילִים וּדְבָרִים כָּאֵלֶּה.
הִיא תַּסְכִּים, דִּילֵּג לְמִגִּירַת הַדֶּלְפֵּק וְהָפַךְ אוֹתָהּ עַל פִּיהָ, רוּחָמָה תַּסְכִּים, אֶצְבְּעוֹתָיו טִיְּילוּ בִּזְרִיזוּת בֵּין הַנְּיָירוֹת, אֲנִי מַכִּיר אֶת רוּחָמָה, לֵב זָהָב. אַתְּ רַק תִּרְשְׁמִי לִי הַכּוֹל בַּפִּנְקָס, אַתְּ רוֹאָה? פֶּתַח מוּל עֵינֶיהָ פִּנְקָס קָטָן שֶׁל מַכּוֹלֶת. אֲנִי רָשַׁמְתִּי שָׁלוֹשׁ מְקוֹמוֹת, אִם תַּעֲשִׂי הַיּוֹם עוֹד אֵיזֶה שְׁנַיִים-שָׁלוֹשׁ כְּמוֹ אֶתְמוֹל, עָשִׂינוּ אֶת שֶׁלָּנוּ. טוֹב, אָמְרָה מָזִי בְּקוֹל מְשׁוּנֶּה, שֶׁכֵּן נָשְׁכָה אֶת לְחַיֶּיהָ פְּנִימָה בְּמַאֲמָץ לִמְרוֹחַ אֶת הַסּוֹמֶק כָּךְ שֶׁיַּדְגִּישׁ אֶת עַצְמוֹת הַלְּחָיַיִם.
עוֹד לִפְנֵי שְׁתַּיִים בָּאָה רוּחָמָה שֶׁעוֹבֶרֶת בִּרְחוֹב כְּמוֹ מֹשֶׁה בְּיַם סוּף, צַעַד וְעוֹד צַעַד וְהַכֹּל כִּמְעַט זָזִים לַצְּדָדִים, פַּתְיָינִית, עֵינַיִים כּוֹכָבִים, אֲפִילּוּ אִם יָשִׂימוּ אוֹתָהּ לְבַד עִם אֶבֶן תִּתְיַידֵּד אִיתָּהּ. כְּתֵפַיִים נִרְפּוֹת, עֵינַיִים שֶׁלֹּא מִתְכַּוְּונוֹת לִכְלוּם, תְּשׁוּקוֹת מוּנָחוֹת עַל צַד, נְעוּלוֹת בְּהַסָּחוֹת הַדַּעַת שֶׁל הַטּוֹטוֹ, הַבִּיזַנְס, וְסָלָטִים עִם שִׁיפּוּדִים: רוּחָמָה עוֹבֶרֶת בִּרְחוֹב! הַקִּיּוֹסְקִים הַקְּטַנִּים שֶׁמּוֹכְרִים גְּלִילִית מְצוּפֶּה – אַבָּא שֶׁלָּהּ, הַקִּיּוֹסְקִים שֶׁמּוֹכְרִים מִיץ מַנְגּוֹ טִבְעִי – אִמָּא שֶׁלָּהּ, רַקְדָנִיּוֹת מְצוּיָּיצוֹת בְּתֵיבוֹת נְגִינָה, מַשְׁרוֹקִיּוֹת, מִיתְקָן שֶׁמְּיַיצֵּר בּוּעוֹת סַבּוֹן עַל גַּבֵּי שְׁטִיחוֹנִים בְּאָלֶנְבִּי, מוּל הַפְנָיָה לְכַלְבּוֹ שָׁלוֹם – אֱלוֹהִים שֶׁלָּהּ. בַּת שֵׁשׁ-עֶשְׂרֵה וְנוֹתֶנֶת יוֹתֵר מֵהַגִּיל שֶׁלָּהּ, גָּדְלָה אֵצֶל הַסָּבְתָא בַּשְּׁכוּנָה לֹא נֶחֱשֶׁבֶת, רְחוֹב וָחֵצִי רְחוֹב וְדַי: לִפְנֵי הַבַּיִת שֶׁל הַסָּבְתָא קָבוּעַ סַפְסַל עֵץ, יוֹשְׁבִים עָלָיו, מְדַבְּרִים, מְצַיְּירִים עַל הַחוֹל בְּגִבְעוֹל אָרוֹךְ וּמְצִיצִים מִלְּמַטָּה, הָפוּךְ, הַסָּבְתָא מְדַבֶּרֶת וּמְקַלֶּפֶת תַּפּוּז בְּסַכִּין, לְאַט לְאַט.
כָּכָה גָּדְלָה עַד שֶׁהָלְכָה לְבֵית סֵפֶר "אוֹרְט" בִּמְגַמָּה לְטֶכְנָאוּת שִׁינַּיִים: שִׁיעוּר כָּפוּל בִּסְתִימוֹת הָיָה לָהּ הַיּוֹם וְהָרֹאשׁ מִסְתַּחְרֵר, רוֹצֶה לָעוּף, הַמּוֹרֶה יֵשׁ לָהּ נַעֲלַיִים שֶׁל זְקֵנוֹת עִם שְׂרוֹכִים וּסְוֵודֶר בֵּז'. תָּקְעָה  עֵינַיִים בַּלּוּחַ וְרָאֲתָה בֵּז', בֵּז', בֵּז'.
יוֹתֵר טוֹב בוויצ"ו, שָׁם יֵשׁ אוֹפְנָה, יֵשׁ סִפְרוּת, הַכּוֹל, אָמְרָה לְמִזִּי כְּשֶׁיָּצְאוּ הַשְּׁתַּיִים אֶת בֵּית הַקָּפֶה. מָתַי תַּחְזְרִי? קָרָא מַר לוֹגָּאסִי בְּדִיּוּק כְּשֶׁנִּסְגְּרָה הַדֶּלֶת מֵאֲחוֹרֵיהֶן. הוּא עָסַק בִּצְבִיעַת דִּיקְט מְנוּסָּר בְּצוּרַת פֶּלַח אֲבַטִּיחַ לִכְבוֹד הַקַּיִץ, לְהַצִּיב אוֹתוֹ עַל הַדֶּלְפֵּק שֶׁיָּדְעוּ שֶׁיֵּשׁ אֲבַטִּיחַ. עַכְשָׁיו עָמַד בְּסִימּוּן הַגַּרְעִינִים הַשְּׁחוֹרִים בְּמִכְחוֹל דַּק.
שֶׁבַע וָחֵצִי, מַשֶּׁהוּ כָּזֶה, אָמְרָה לְנוֹכַח פָּנָיו שֶׁל בָּחוּר מְמוּשְׁקָף, עוֹבֵר אוֹרַח שֶׁעָצַר וְהִבִּיט בַּפֶּה הַנֶּחְמָד, הַצָּבוּעַ, שֶׁסִּימֵּן הֲבָרוֹת: "שֶׁבַע וָחֵצִי, מַשֶּׁהוּ כָּזֶה". הָאֵין זֶה נִפְלָא בְּמַפְתִּיעַ? הָאֵין חַיִּים שְׁלֵמִים, עִם תִּקְוָוה, עִם נְכוֹנוּת לְהַאֲמִין בִּזְמַן, מְשׁוּקָּעִים בַּהַבְטָחָה הַתְּמִימָה הַזֹּאת? יֵשׁ מִישֶׁהוּ בָּעוֹלָם וְהוּא עוֹמֵד לְפָנָיו, זוֹהִי נַעֲרָה, וּלְצִידָּהּ עוֹד נַעֲרָה הַמְּאַשֶּׁרֶת בִּשְׁתִיקָה אֶת דְּבָרֶיהָ, עַכְשָׁיו שְׁתַּיִים וּבְעוֹד חָמֵשׁ וָחֵצִי שָׁעוֹת תִּהְיֶה הַשָּׁעָה שֶׁבַע וָחֵצִי, הַחַיִּים שֶׁלּוֹ עַכְשָׁיו בַּזֶּבֶל, הוּא מוּכָן לְהַאֲמִין בְּכָל דָּבָר, בְּכָל אָדָם הָאוֹמֵר דָּבָר שֶׁמַּצְדִּיק אֶת הַחוּץ, אֶת הַהִתְאַהֲבוּת הָרִגְעִית בַּחוּץ, לָמָּה לוֹ לַחֲשׁוֹד בְּעַצְמוֹ? מַצִּיעִים לְךָ, טִיפֵּשׁ, אָז תִּיקַּח: נַעֲרָה שֶׁמּוּתָּר לְהִתְבּוֹנֵן בָּהּ, פִיקוּס רָטוֹב, בְּסָמוּךְ בֵּית קָפֶה עִם אֵדִים שֶׁל מְכוֹנַת אֶסְפְּרֵסוֹ, עוּגוֹת שְׁמָרִים לֶאֱכוֹל אוֹתָן כְּמוֹ אִישׁ מֵהַיִּישּׁוּב, זְגוּגִית גְּדוֹלָה לְהִתְבּוֹנֵן דַּרְכָּהּ כְּמוֹ אִישׁ מֵהַיִּישּׁוּב עִם שְׁאָר רוּחַ וְסַבְלָנוּת לְעַצְמוֹ, הַבָּחוּר נִכְנָס.
הַבָּנוֹת הָלְכוּ. בְּתַחֲנַת הָאוֹטוֹבּוּס הִתְיַישְּׁבוּ, מַשְׁאִירוֹת בֵּינֵיהֶן רֶוַוח שֶׁל כַּחֲמִישִּׁים סֶנְטִימֶטְרִים שֶׁשִּׁימֵּשׁ כְּשׁוּלְחָן: רִאשׁוֹנָה הוֹצִיאָה מְזֵי שְׁלוֹשִׁים שְׁקָלִים וְהִנִּיחָה, אַחֵר עָמְדָה בְּפִישּׂוּק רַגְלַיִים, דָּחֲקָה אֶת יָדָהּ לַכִּיס הָאֲחוֹרִי הַצָּמוּד שֶׁל מִכְנָסֶיהָ וְהוֹצִיאָה עוֹד חֲמִישִּׁים.
– זֶה הוּא נָתַן לָךְ הַכּוֹל, שְׁאֵלָה רוּחָמָה בָּאִי אֵמוּן.
– אָה-אָה. הוּא נָתַן לִי רַק שְׁלוֹשִׁים, לָקַחְתִּי חֲמִישִּׁים מֵהַקּוּפָּה.
– הוּא יַרְגִּישׁ?
– הוּא לֹא מַרְגִּישׁ כְּלוּם, הוּא חָשַׁב שֶׁאַף אֶחָד לֹא נִכְנַס.
עַכְשָׁיו הוֹצִיאָה רוּחָמָה שְׁנֵים-עָשָׂר שְׁקָלִים בְּמַטְבְּעוֹת שֶׁל שֶׁקֶל אֶחָד, מַחֲצִית הַשֶּׁקֶל וְעֶשֶׂר אֲגוֹרוֹת: בִּיזְבַּזְתִּי הַכּוֹל, אָמְרָה בְּצַעַר. הִיא תָּחֲבָה אֶת הֶעֱרִימָה לָאַרְנָק הָרָקוּם, הַתָּלוּי, אֲבָל בְּמַחֲשָׁבָה שְׁנִיָּה הוֹצִיאָה, הֶעֶלְתָה מֵהָאַרְנָק שְׂפָתוֹן וְסוֹמֶק וְשָׁבָה וְהִנִּיחָה אֶת הַכֶּסֶף. נִיקְּתָה בְּרוֹק קֶטַע מִזְּגוּגִית תַּחֲנַת הָאוֹטוֹבּוּס, פַּרְעֹה אֶת תַּלְתַּלֶּיהָ בְּאֶצְבְּעוֹתֶיהָ, גֵּירְדָה בִּקְצֵה צִיפּוֹרֶן פִּצְעוֹן, מָרְחָה אֶת לְחַיֶּיהָ וּשְׂפָתֶיהָ וְאַחַר לִיחְלְחָה אוֹתָן בִּלְשׁוֹנָהּ. זֶהוּ, אָמְרָה רוּחָמָה, הוֹלְכִים, לְאָן קוֹדֶם, שְׁאֵלָה מָזִי, וּלְאַחַר שֶׁצָּעֲדוּ מִסְפַּר דַּקּוֹת הוֹסִיפָה: יֵשׁ לִי לַעֲשׂוֹת שְׁנֵי מְקוֹמוֹת.
עָצְרוּ לְיַד חֲנוּת בְּגָדִים וְהִבִּיטוּ: אַתְּ לֹא יְכוֹלָה לְהַגִּיד לֹא? אָמְרָה רוּחָמָה. מְזֵי הֵנִידָה רֹאשָׁהּ בְּתוּגָה שֶׁהִזְכִּירָה בּוּבּוֹת שֶׁהִקְפִּיץ שֶׁלָּהֶן הִתְקַלְקֵל. מָתַי תְּלַמְּדִי כְּבָר לְהַגִּיד לֹא, בַּחַיִּים צָרִיךְ לִלְמוֹד לְהַגִּיד לֹא, הוּא עוֹבֵד עָלַיִיךְ וְאֶת כְּמוֹ מְפַגֶּרֶת עוֹשֶׂה מָה שֶׁהוּא אוֹמֵר. לֹא נָכוֹן, הִתְנַגְּדָה מָזִי, אֲנִי לֹא עוֹשָׂה כָּל מָה שֶׁהוּא אוֹמֵר. הָרוֹב אַתְּ עוֹשָׂה, אָחֲזָה רוּחָמָה בְּסַנְטֵרָהּ, אַתְּ עוֹשָׂה, מוֹתֶק, הָרוֹב מָה שֶׁהוּא אוֹמֵר, כָּל אֶחָד יָכוֹל לַעֲבוֹד עָלַיִיךְ. הִיא בָּחֲנָה אוֹתָהּ בִּתְשׂוּמַת לֵב: תַּגִּידִי, אֵיךְ שֶׁמֵּת אֶת הַצְּלָלִית, הִשְׁתַּגַּעְתָּ לְגַמְרֵי אוֹ מָה? לָמָּה, מָה לֹא בְּסֵדֶר, שִׁיפְשְׁפָה מָזִי אֶת עַפְעַפֶּיהָ. כְּלוּם, אָמְרָה רוּחָמָה, עַכְשָׁיו יֵשׁ לְךָ פָּנָס בְּעַיִן אַחַת וּבַשְּׁנִיָּה כְּלוּם.
רוּחָמָה נִכְנְסָה לַחֲנוּת, שֶׁנִּרְאֲתָה, בְּמַבָּט רִאשׁוֹן, רֵיקָה. יֵשׁ מִישֶׁהוּ, קָרְאָה רוּחָמָה וְנִפְנְתָה לְשׁוּרַת הַמִּכְנָסַיִים הַתְּלוּיִים, הָעֲשׂוּיִים בַּד כּוּתְנָה גַּס, קוֹרְדֶּרוֹי, וְהַבַּד שֶׁכָּבַשׁ אֶת יַצְרָנֵי הָאוֹפְנָה, הַצִ'ינְס, שֶׁיֵּשׁ לוֹ בּוֹהַק מִשְׁיִי בְּמִקְצָת וְהוּא קָשֶׁה בִּתְפִירָה, כָּךְ לְפָחוֹת מְעִידוֹת הַתּוֹפְרוֹת, חָמֵשׁ בְּמִסְפָּר, בַּמִּתְפָּרָה שֶׁל אָדוֹן וִיקְטוֹר בִּרְחוֹב נַחֲלַת בִּנְיָמִין.
מָזִי עָבְדָה אֶצְלוֹ, אוֹמְנָם זְמַן לֹא רַב, בַּחוֹפֶשׁ. הִשְׁעִינָה מֵצַח בַּהַט עַל גּוּף מְכוֹנַת הַאוֹבֶרְלוֹק, וְהַמַּחֲשָׁבוֹת, כְּמוֹ קְנֵי סוֹף, זָעוֹת חֲרִישִׁית, עֲגוּמוֹת אֲבָל קַלּוֹת-קַלּוֹת, כְּמוֹ "הַיָּד שֶׁלָּהּ בִּתְפִירָה", כָּךְ אוֹמְרוֹת הַתּוֹפְרוֹת הַקְּשִׁישׁוֹת בַּהַפְסָקָה, בְּפֶה מָלֵא בִּכְרִיכֵי גְּבִינָה וּפִלְפֵּל, דִּבְרֵי מְתִיקָה וְתַפּוּחִים עֲסִיסִיִּים.
נוֹגְסוֹת בְּתַפּוּחַ וּמַבִּיטוֹת בּוֹ, נוֹגְסוֹת וּמַבִּיטוֹת, מְסוֹבְבוֹת אוֹתוֹ וְרוֹכְנוֹת הַחוּצָה מֵהַחַלּוֹן. מָזִי יוֹשֶׁבֶת עַל עֲרֵימַת מִכְנָסַיִים גְּזוּרִים: הִיא לֹא לוֹעֶסֶת תַּפּוּחִים, גַּם שׂוֹנֵאת אֶת הָרַעַשׁ וְהַמִּיץ הַדָּלִיל שֶׁמְּטַפְטֵף מֵהַפֶּה, וְגַם יֵשׁ לָהּ אִי אַהֲבָה לְפֵירוֹת. קְחִי חָתַ'כְתָּ גְּבִינָה צְהוּבָּה, מִפְּצִירוֹת שְׁתֵּי תּוֹפְרוֹת, אֲבָל לֹא. הִיא מְחַלֶּצֶת בִּתְשׂוּמֶת לֵב אֶת פְּנִימוֹ הָרַךְ שֶׁל הַלֶּחֶם, טוֹבֶלֶת קְצִיצוֹת לָחַם בִּגְבִיעַ שַׁמֶּנֶת וְנוֹתֶנֶת בְּפִיהָ כְּמוֹ אִיכָּרָה. אַחֵר כָּךְ, נִשְׁאֲרוּ עֶשֶׂר דַּקּוֹת לַהַפְסָקָה, מַבִּיטָה גַּם הִיא דֶּרֶךְ הַחַלּוֹן, סוֹפֶרֶת אוֹפַנּוֹעִים, הוֹלֶכֶת לַשֵּׁירוּתִים בְּמַעֲלָה גֶּרֶם מַדְרֵגוֹת מְזוֹהָם וּמַקְנִיטָה חָתוּל. הַשָּׁלִיחַ עַל הַוֶּוסְפָּה, שֶׁמֵּבִיא חֲבִילָה לְבֵית הַדְּפוּס בְּקוֹמָה ב', קוּרְץ. הִיא מוֹצִיאָה לוֹ לָשׁוֹן. כְּשֶׁהִיא חוֹזֶרֶת לִצְהַבְהַבּוּת שֶׁל הַמִּתְפָּרָה יֵשׁ מְהוּמָה קְטַנָּה: מֶה הָיָה? אֶתְמוֹל הִתְחַתֵּן הַבֵּן שֶׁל רִבְקָה, אַחַת הַתּוֹפְרוֹת, אָז הִיא הֵבִיאָה עוּגוֹת. לֹא הָיוּ מַפִּיּוֹת נְיָיר אָז לָקְחוּ שְׁיָירֵי בַּדִּים וְהִשְׁתַּמְּשׁוּ אַחֵר כָּךְ כְּמוֹ מַפִּיּוֹת. לְמִזִּי נָתְנָה חַנָּה, זֹאת שֶׁחִילְּקָה, שְׁתֵּי פְּרוּסוֹת, בְּעַד זֶה שֶׁהִיא רָזָה וִיתוֹמָה מֵאֵם וּמַרְוִויחָה קְצָת גְּרוּשִׁים בְּחוֹפֶשׁ. הָיָה צְחוֹק, כִּי רִבְקָה, מְפוּזֶּרֶת, וּמַר וִיקְטוֹר לֹא מַבְּסוּט מִמֶּנָּה בִּכְלָל, שָׁכְחָה עַל הַמַּפִּיּוֹת, וּכְשֶׁגָּמְרָה לֶאֱכוֹל נִיגְּבָה בְּמַפִּית אֶת הַמִּשְׁקָפַיִים בְּדִיּוּק כְּשֶׁנִּכְנַס מַר וִיקְטוֹר עִם חֲמוֹתוֹ, לְהַרְאוֹת לָהּ אֶת הַמִּתְפָּרָה. הִצִּיעוּ לוֹ עוּגָה, אֲבָל הוּא, עֲלוּב נֶפֶשׁ, אוּלַי בִּגְלַל חֲמוֹתוֹ הַקְּצִיצָה, צִיוּוֹה: סֵדֶר בָּנוֹת! חַנָּה, תַּעֲשִׂי כָּאן קְצָת סֵדֶר.
לֹא תָּמִיד הָיָה מַר וִיקְטוֹר נִרְגָּן כָּל כָּךְ. זֶה הַכּוֹל בִּגְלַל חֲמוֹתוֹ, סָבְרוּ הָעוּבְדּוֹת שֶׁרָשְׁמוּ מִצִּידָּן אֵירוּעַ אַחֵר, מָתוֹק מְאוֹד: זֶה הָיָה בְּבֵית הַקָּפֶה שֶׁל מַר לוֹגָּאסִי, בָּעֶרֶב. מַר לוּגָאסִי עָשָׂה פְּתִיחָה וּמָזִי הִזְמִינָה אֶת כּוּלָּן, כִּי עַכְשָׁיו הִיא לֹא תַּעֲבוֹד יוֹתֵר בַּמִּתְפָּרָה. כּוּלָּן בָּאוּ עִם הַבְּעָלִים, לָבְשׁוּ שְׂמָלוֹת שֶׁמֶר וִיקְטוֹר מַכְּר בַּחֲצִי חִינָּם, אָסְפוּ כֶּסֶף וְהֵבִיאוּ מַתָּנָה: שְׁעוֹן קִיר כָּחוֹל מֵחַרְסִינָה וּמִסָּבִיב פְּרָחִים לְבָנִים. מָזִי הִשְׁאִירָה אוֹתוֹ בַּקּוּפְסָה, שֶׁלֹּא יִתְקַלְקֵל. מַר לוּגָאסִי שָׁם מוּסִיקָה, נִכְנְסוּ עוֹד סְתָם אֲנָשִׁים שֶׁעָבְרוּ בָּרְחוֹב, מְזֵי הַגִּישָׁה הֲרָרִי קַצֶּפֶת בְּתוֹךְ סָבָרִינוֹת רְטוּבוֹת וְהָיְתָה לָהּ שַׁרְשֶׁרֶת זָהָב חֲדָשָׁה עַל צַוּוֹארָהּ: שַׁרְשֶׁרֶת עִם דִּיסְקִית וְרִיקּוּעִים וְהַצִּיּוּר שֶׁל הַמַּזָּל שֶׁלָּהּ, טָלֶה, וְאוֹתִיּוֹת שְׁמָהּ בְּאַנְגְּלִית "מַזָּל". כּוּלָּם שָׁתוּ הַרְבֵּה, גַּם רִבְקָה שֶׁלֹּא הָיְתָה רְגִילָה: בַּהַתְחָלָה נִרְדְּמָה, שְׁמָהּ אֶת הָרֹאשׁ עַל הַשּׁוּלְחָן עַד אַחַת-עֶשְׂרֵה אוּלַי. בִּשְׁתֵּים-עֶשְׂרֵה, כְּשֶׁצָּהַל מַר וִיקְטוֹר לְעוּמַּת הַתּוּכִּי בִּכְלוּב, הִתְעוֹרְרָה וְאָמְרָה: בָּנוֹת, בָּנוֹת, יֵשׁ לִי מַשֶּׁהוּ לְהַגִּיד. וּמָזִי, שֶׁיָּשְׁבָה לְצַד רוּחָמָה עַל הַדֶּלְפֵּק, רַגְלֵיהֶן כִּמְעַט נוֹגְעוֹת בְּרָאשֵׁי הַיּוֹשְׁבִים, תָּחֲבָה אֶת כַּפּוֹת יָדֶיהָ מִתַּחַת לַיְּרֵכַיִים וְהֵנִיעָה אֶת פֶּלֶג גּוּפָהּ הָעֶלְיוֹן קָדִימָה וַאֲחוֹרָה, כְּמוֹ שֶׁמַּרְגִּיעִים תִּינוֹקוֹת. אֲבָל עַכְשָׁיו עָשְׂתָה מָתוּן-מָתוּן שֶׁלֹּא יַרְגִּישׁוּ, סוֹקֶרֶת בַּחֲשִׁיבוּת עַצְמִית שֶׁל יַעַן אֶת בֵּית הַקָּפֶה מִקָּצֶה אֶחָד לְקָצֶה שְׁנֵי, מְצַיֶּינֶת לְעַצְמָהּ שֶׁכָּל הַכִּיסְאוֹת, לַמְרוֹת הַכּוֹל, תְּפוּסִים. בֵּינְתַיִים חִיכּוּ הַכּוֹל לִקְרַאת הַבָּאוֹת.
תַּגִּידוּ, שְׁאֵלָה רִבְקָה, תַּגִּידוּ, אַרְבַּע-מֵאוֹת שְׁקָלִים מַתְאִימִים לְ-3000 תְּפָרִים שֶׁל מִכְנָסַיִים, וְעוֹד צָרִיךְ לְהַחֲלִיף כָּל פַּעַם חוּטִים בִּמְכוֹנָה? דָּבָר רִאשׁוֹן, 2600 תְּפָרִים מִסְתּוֹבְבִים חוֹפָשִׁים בָּעוֹלָם, חֲצִי שָׁעָה שֶׁחוֹזְרִים הַבַּיְתָה יָכוֹל לִמְחוֹק שְׁמוֹנָה שָׁעוֹת שֶׁל 2600 תְּפָרִים, שֶׁאַף אֶחָד, חוּץ מִמַּר וִיקְטוֹר וַחֲמוֹתוֹ, לֹא יוֹדֵעַ עֲלֵיהֶם. דָּבָר שְׁנֵי, צָרִיךְ לְחַלֵּק. כָּל אַחַת תִּיקַּח חוּט בִּמְכוֹנָה: רִבְקָה – הַכְּחוּלָּה, גְּבֶרֶת בִּנְיָמִין – הַצְּהוּבָּה, מַזָּל, לֹא זֹאת, כִּי הִיא עוֹזֶבֶת אוֹתָנוּ, מַזָּל אַחֶרֶת – הַלְּבָנָה, חַנָּה – הָאֲדוּמָּה, וְאַתְּ, שָׁכַחְתִּי אֵיךְ קוֹרְאִים לָךְ – הַשְּׁחוֹרָה.
שְׁטוּיוֹת, קָרָא מַר וִיקְטוֹר, אֶת הַמִּכְנָסַיִים מְחַלְּקִים לְפִי הֲגִיזְרוֹת וְלֹא לְפִי הַצְּבָעִים. תֵּן לָהּ לִגְמוֹר, הִזְהִירוּ הַבָּנוֹת, וְרִבְקָה הִמְשִׁיכָה: אֲנִי מִתְפַּלְּאָהּ עַל מַר וִיקְטוֹר, שֶׁיֵּשׁ לוֹ נִיסָּיוֹן בְּמַשָּׂא וּמַתָּן, הוּא כְּמוֹ הֲבֶן אָדָם הַזֶּה שֶׁנּוֹתֵן לְכָל הַשַּׁיָּירָה שֶׁל הַגְּמַלִּים לַעֲבוֹר, וּכְשֶׁבָּאָה הַנְּמָלָה אוֹמֵר: אַתְּ אֶל תַּעַבְרִי. וְעוֹד דָּבָר רָצִיתִי לְהַגִּיד: שֶׁצָּרִיךְ לִפְתּוֹחַ דֶּרֶךְ הָאֲנָשִׁים מִבַּחוּץ, אוֹרְחֵי רֶגַע כְּמוֹ מָזִי, שֶׁבָּאִים וּמִסְתַּכְּלִים, וּמִכּוֹחַ נוֹכְחוּתָם הַיְּקָרָה – הַסֵּבֶל שֶׁלָּנוּ הוּא לֹא מַשֶּׁהוּ חָתוּם. זֹאת תָּבִיא אֶת אֲחוֹתָהּ, זֹאת אֶת הַבֵּן, זֹאת אֶת הַשְּׁכֵנָה, כִּי צָרִיךְ לִפְעָמִים שֶׁמִּישֶׁהוּ, לֹא אֲנַחְנוּ, יַגִּיד לְמַר וִיקְטוֹר "נַקְנִיק", כְּמוֹ מָזִי, וּמִיָּד אַחֵר כָּךְ לָחֲצוּ הָעוּבְדּוֹת עַל הַדְּוָושׁוֹת וְהֵדָזֵן-דְּזֵן שֶׁל הַמְּכוֹנוֹת נִיסָּה לְהַחֲזִיר מַשֶּׁהוּ שֶׁהִשְׁתַּבֵּשׁ לְשִׁיגְרָה.
לֹא אָמַרְתִּי נַקְנִיק, חָלְקָה עָלֶיהָ מָזִי, אֲבָל לֹא הָיְתָה לְזֶה חֲשִׁיבוּת בְּעֵינֵי אִישׁ. אֲפִילּוּ בְּעֵינֶיהָ, שֶׁבִּיקְּרָה עַכְשָׁיו רַק בַּדִּמְיוֹן בַּמִּתְפָּרָה שֶׁל מַר וִיקְטוֹר, בְּיִחוּד בְּשָׁעָה עֶשֶׂר, בַּהַפְסָקָה. וּפַעַם רָאֲתָה מֵרָחוֹק אֶת רִבְקָה, נִשְׁעֶנֶת עַל עַמּוּד שֶׁל תַּחֲנַת אוֹטוֹבּוּס, הִיא הֶחֱזִיקָה בֵּין רַגְלֶיהָ סַל, וְכֵיוָון שֶׁהָיְתָה זוֹ שְׁעַת בּוֹקֶר מְאוּחֶרֶת לָמְדָה מָזִי שֶׁהִיא כְּבָר לֹא עוֹבֶדֶת בַּמִּתְפָּרָה שֶׁל מַר וִיקְטוֹר.
אַחֵר כָּךְ, לְעִיתִּים רְחוֹקוֹת, כְּמוֹ עַכְשָׁיו, כְּשֶׁהִבְחִינָה בְּתָוִוית הַכְּחוּלָּה-אֲדוּמָּה שֶׁל "וִיקְטוֹר אֶקְסְקְלוּסִיב" עַל הַמִּכְנָסַיִים שֶׁהֶחֱזִיקָה רוּחָמָה, נִזְכְּרָה בָּהּ וּבִבְנוֹת הַמִּתְפָּרָה. רַק שֶׁרוּחָמָה, שֶׁהָיָה לָהּ הַהֶרְגֵּל לְהִיכָּנֵס לַנְּשָׁמָה כְּמוֹ שֶׁפּוֹתְחִים דֶּלֶת בְּפִתְאוֹמִיּוּת וְהָרוּחַ וְהָרַעַשׁ וְהָרֵיחַ נִכְנָסִים, אָמְרָה: זֶה אַרְבָּעִים וּשְׁתַּיִים? וְהִנִּיחָה אֶת הַמִּכְנָסַיִים עַל מוֹתְנֶיהָ בִּמְהוּפָּךְ, רַק לִרְאוֹת אִם הַצֶּבַע מַתְאִים. מָזִי חִיפְּשָׂה אֶת הַתָּוִוית: כָּתוּב 32. זֶה מִידּוֹת אָמֵרִיקָאִיּוֹת, אָמְרָה רוּחָמָה וְהָלְכָה לְתָא הַהַלְבָּשָׁה. מָזִי הִתְיַישְּׁבָה עַל שְׁרַפְרַף, חָלְצָה אֶת מַגָּפֶיהָ וְסִידְּרָה אֶת מִידְרַס הַקַּרְטוֹן שֶׁהִנִּיחָה שָׁם. בָּחוּר נִכְנַס: אֶפְשָׁר לַעֲזוֹר לְךָ? – לֹא לִי, זֹאת חֶבְרָה שֶׁלִּי שֶׁמּוֹדֶדֶת. הַזַּבָּן נִיגַּשׁ לַתָּא, הִקְשִׁיב רֶגַע אוֹ שְׁנַיִים: אַתְּ מִסְתַּדֶּרֶת, שָׁאַל. לָמָּה, אַתָּה רוֹצֶה לַעֲזוֹר לִי, צִיחְקְקָה רוּחָמָה מֵאֲחוֹרֵי הַפַּרְגּוֹד. גַּם הַזַּבָּן צָחַק. יָצְאָה רוּחָמָה וְזוּג הַמִּכְנָסַיִים בְּיָדֶיהָ. לֹא נִסְגַּר. יֵשׁ לְךָ מִידָּה גְּדוֹלָה? – לֹא עוֹבְדִים בְּמִידּוֹת גְּדוֹלוֹת, אָמַר הַזַּבָּן בְּשִׁיוְויוֹן נֶפֶשׁ, הוּא יָשַׁב עַל קְצֵה הַשּׁוּלְחָן, עִישֵּׁן וְהִבִּיט לָרְחוֹב, מְוַותֵּר עָלֶיהָ בְּלִבּוֹ. רוּחָמָה חֲזָרָה לְשׁוּרַת הַמִּכְנָסַיִים הַתְּלוּיִים: זֶה יַתְאִים לְךָ, שָׁלְפָה אֶחָד, תִּרְאִי אֵיזֶה מַקְסִים, מִכְנְסֵי רְכִיבָה. מָזִי נִיגְּשָׁה וּבָחֲנָה בָּעִנְיָין: אָדוֹם? שְׁאֵלָה. תִּמְדְּדִי, תִּמְדְּדִי, דָּחֲקָה אוֹתָהּ רוּחָמָה לַתָּא. אַחֵר נִיגְּשָׁה אֶל הַזַּבָּן שֶׁלֹּא הִבִּיט: הַיי, אָמְרָה. הַיי, הֶחֱלִיף רֶגֶל מְשׁוּכֶּלֶת אַחַת בְּאַחֶרֶת. יֵשׁ לְךָ סִיגַרְיָה? הוּא פָּתַח לְפָנֶיהָ אֶת הַחֲפִיסָה: אַתְּ לֹא צְעִירָה בִּשְׁבִיל זֶה? הִיא הוֹצִיאָה בַּעֲדִינוּת אֶת הַסִּיגַרְיָה מִבֵּין אֶצְבְּעוֹתָיו וְהִצִּיתָה אֶת שֶׁלָּהּ: לָמָּה מָה אַתָּה, נָשְׁפָה אֶת הֶעָשָׁן, מִשְׂרַד הַחִינּוּךְ? הוּא צָחַק: מִסְפָּרִית. אַתְּ מִכָּאן? – מֵהַסְּבִיבָה. יָצְאָה מָזִי יְחֵפָה וּמַפְשִׁילָה אֶת חוּלְצַת בֵּית הַסֵּפֶר שֶׁלָּהּ: אֵיךְ זֶה? הִתְבּוֹנְנָה בַּמַּרְאָה, הִסְתּוֹבְבָה, אַחֵר הִתְקָרְבָה, מַנִּיחָה אֶת יָדֶיהָ עַל בִּטְנָהּ. תִּסְתּוֹבְבִי רֶגַע, צִיוְּותָה רוּחָמָה. הִסְתּוֹבְבָה. לוֹחֵץ לְךָ כָּאן? שְׁאֵלָה, מְמַשֶּׁשֶׁת אֶת אֲחוֹרֶיהָ. לֹא, בִּכְלָל לֹא, יֵשׁ לִי חוּלְצָה מַתְאִימָה לָזֶה, חִיפְּשָׂה בְּתַרְמִיל בֵּית הַסֵּפֶר שֶׁלָּהּ וְנִכְנְסָה לַתָּא. רוּחָמָה, בֵּינְתַיִים, בְּדַקָּה אֶת שׁוּרַת הַחוּלְצוֹת: כַּמָּה זֶה עוֹלֶה? הִצְבִּיעָה עַל חוּלְצָה בַּעֲלַת תָּגֵי עוֹר וְכִיס מְיוּחָד עַל הַשַּׁרְווּל. – בִּשְׁבִילֵךְ חֲמֵשׁ-עֶשְׂרֵה. הַשְּׁתַּיִים, בְּבִגְדֵיהֶן הַחֲדָשִׁים, יָצְאוּ וְהִתְבּוֹנַנּוּ בַּמַּרְאֶה: זֶה נוֹרָא מַתְאִים לְךָ רוּחָמָה, בֶּאֱמֶת, אָמְרָה מָזִי. רוּחָמָה מָשְׁכָה אֶת הַחוּלְצָה כְּלַפֵּי מַטָּה: חֲבָל שֶׁזֶּה לֹא יוֹתֵר אָרוֹךְ. הַמַּרְאֶה הָיְתָה צָרָה מֵהָכִיל אֶת שְׁתֵּיהֶן, עַל כֵּן נִדְחֲקוּ זוֹ אֶל זוֹ וְשִׁילְּבוּ זְרוֹעוֹת, חֲבֵרוֹת.
בַּקּוֹלְנוֹעַ אָלֶנְבִּי הָיָה מַשֶּׁהוּ יָפֶה: הִדְבִּיקוּ חוֹטָמִים לַזְּגוּגִית שֶׁל הַקּוּפְסָה הַמַּלְבֵּנִית הַגְּדוֹלָה, מֵעֵין חַלּוֹן-רַאֲוָוה, הַמְּשַׁמֶּשֶׁת לְתַצְלוּמִים מִתּוֹךְ הַסֶּרֶט, וּפִיצְּחוּ פִיסְטוּקִים שֶׁהִשְׁהוּ שָׁעָה אֲרוּכָּה בַּפֶּה, מוֹצְצוֹת אֶת הַמֶּלַח. הָיִיתָ רוֹצָה לִהְיוֹת שַׂחְקָנִית, שָׁאֲלָה רוּחָמָה, מְרוֹקֶנֶת אֶת תּוֹכֶן הַשַּׂקִּית לְכִיסָהּ. מָזִי חָשְׁבָה רֶגַע: לֹא יוֹדַעַת אִם אֲנִי מַתְאִימָה. אֲבָל הָיִיתָ רוֹצָה, הִתְעַקְּשָׁה רוּחָמָה. לֹא יוֹדַעַת, תָּחֲבָה מְזֵי יָד לְכִיסָהּ שֶׁל רוּחָמָה וְחָפְנָה פִיסְטוּקִים, אֲבָל אִם כֵּן, לֹא לְהַרְבֵּה זְמַן, זֶה לֹא חַיִּים. אֵין דָּבָר כָּזֶה לֹא לְהַרְבֵּה זְמַן, הִתְוַוכְּחָה רוּחָמָה, אוֹ שֶׁשַּׂחְקָנִים אוֹ שֶׁלֹּא שַׂחְקָנִים. קוֹל יְלָלָה רָפֶה נִשְׁמָע מִלְּמַעְלָה. מָזִי הִבִּיטָה: עַל הַדּוֹפֶן הָעֶלְיוֹנָה שֶׁל קוּפְסַת הַזְּכוּכִית רָבְצוּ שְׁלוֹשָׁה חֲתַלְתּוּלִים, אֶחָד עָמַד עַל הַקָּצֶה, מַמָּשׁ עַל מִסְגֶּרֶת הַמַּתֶּכֶת, רִיחְרֵחַ אוֹתָהּ וְכִמְעַט מָעַד. תִּרְאִי אֵיזֶה מוֹתֶק, רוּחָמָה, קָרְאָה מָזִי, כְּמוֹ שְׁפַנִּים. רוּחָמָה לָקְחָה מֵקֵל אָרוֹךְ וְהָדְפָה אֶת הַחֲתַלְתּוּל: לְךָ טִיפֵּשׁ, אָמְרָה, תִּיפּוֹל וְתִשְׁבּוֹר אֶת הָעֲצָמוֹת. תַּעַזְבִי אוֹתוֹ רוּחָמָה, בִּיקְּשָׁה מָזִי, הֵם רְגִילִים לָזֶה. גֶּשֶׁם הִתְחִיל לָרֶדֶת. חַכִּי, נִכְסֶה אוֹתָם, אָמְרָה רוּחָמָה וְהוֹצִיאָה מִמְחָטָה מוּכְתֶּמֶת מִכִּיסָהּ, גָּרְרָה אֶבֶן וְטִיפְּסָה עָלֶיהָ: נוּ? שָׁאֲלָה מָזִי וְהִבִּיטָה לַצְּדָדִים, אוּלַי מִישֶׁהוּ מִסְתַּכֵּל. חֲבָל שֶׁאֵין לָנוּ סַל, אָמְרָה רוּחָמָה, רוֹכֶסֶת אֶת מְעִילָהּ, הָיִינוּ שָׂמִים אוֹתָם שָׁם, הֵם אוֹהֲבִים לִהְיוֹת בְּסַלִּים. אַחֵר כָּךְ הוֹשִׁיטָה לָהּ מְזֵי זוּג מִשְׁקָפַיִים כֵּהִים: נַעֲשֶׂה כְּמוֹ בַּפַּעַם שֶׁעָבְרָה? הָיָה צְחוֹק. שִׂיחֲקוּ בְּעִיוְּורִים. רוּחָמָה הִרְכִּיבָה אֶת הַמִּשְׁקָפַיִים, הִנִּיחָה אֶת יָדָהּ עַל כְּתֵפָהּ שֶׁל מָזִי: אַתְּ מְכֻוֶּונֶת. הָלְכוּ בְּמוֹרַד אָלֶנְבִּי לְכִיוּוּן בֶּן יְהוּדָה, בָּרַמְזוֹרִים בְּפִינַּת מוּגְרַבִּי עָצְרוּ מְכוֹנִיּוֹת לִכְבוֹדָן. רוּחָמָה, אֶל תִּצְחֲקִי, הִזְהִירָה מָזִי. יֵשׁ לִי מַשֶּׁהוּ לְסַפֵּר לָךְ, אָמְרָה רוּחָמָה, מַבִּיטָה נִיכְחֶה. זְקֵנָה בִּמְעִיל פְּלַסְטִיק וְעַרְדֶּלִיִּים הִבִּיטָה בָּהֶן: אֲחוֹתֵךְ? שָׁאֲלָה אֶת מָזִי. הִיא הִינְהֲנָה.
רוּחָמָה צָחֲקָה בְּלִי קוֹל: רָאִיתִי אֶת נַחוּם אֶתְמוֹל. – אֵיפֹה? – בְּפָלָאפֶל. מְזֵי עָמְדָה עַל מְקוֹמָהּ: הוּא הָיָה לְבַד? הִמְשִׁיכוּ לָלֶכֶת: הוּא הָיָה לְבַד? – לֹא, עִם הַבְּלוֹנְדִּינִית. הִגִּיעוּ לְפַתֵּחַ בֵּית קָפֶה וְרוּחָמָה הֵסִירָה אֶת מִשְׁקָפֶיהָ: הִיא לָבְשָׁה אוֹבֵרוֹל סָגוֹל, אָמְרָה. נִכְנְסוּ וְיָשְׁבוּ לַשּׁוּלְחָן בְּמֶרְכַּז הַחֶדֶר. מָזִי הוֹצִיאָה אֶת פִּנְקָסָהּ הַקָּטָן: זֶה לֹא נָכוֹן מָה שֶׁאַתְּ אוֹמֶרֶת. – נִשְׁבַּעַת לָךְ, אָמְרָה רוּחָמָה. מֶלְצַר בַּסִּינָּר מְרוּבָּב וַעֲנִיבַת פַּרְפָּר נִיגַּשׁ אֲלֵיהֶן: מָה בִּשְׁבִילְכֶן, בָּנוֹת? קוֹלָהּ, קָפֶה הָפוּךְ וְטוֹסְט, אָמְרָה רוּחָמָה. וּכְשֶׁהָלַךְ הוֹסִיפָה: כְּמוֹ בַּפַּעַם שֶׁעָבְרָה הִזְמַנּוּ, נָכוֹן? מָזִי חִיבְּקָה אֶת כְּתֵפֶיהָ כְּאִילּוּ קַר: זֶה לֹא נָכוֹן, אֲנִי בְּטוּחָה. רוּחָמָה הוֹצִיאָה סִיגַרְיָה מְקוּמֶּטֶת וְהִצִּיתָה: רוֹצֶה קְצָת? מָזִי מָצְצָה מֵהַסִּיגַרְיָה: זֶה רָטוֹב. הָאִישׁ הֵבִיא קוֹלָהּ, הִצִּיב כּוֹס גְּבוֹהָה וּמֶזֶג. אֲנִי בְּטוּחָה שֶׁזֶּה לֹא נָכוֹן, אָמְרָה מָזִי, אֲבָל אִם זֶה נָכוֹן אֲנִי אֶקְרַע אוֹתוֹ. רוּחָמָה הֶעֱבִירָה אֶת הַקַּשִּׁית בֵּין שִׁינֶּיהָ: אַל תְּשַׁחֲקִי לִי אוֹתָהּ גִּיבּוֹרָה. נִכְנְסוּ שְׁלוֹשָׁה אֲנָשִׁים לְקָפֶה: גֶּבֶר גָּדוֹל בְּמִגְבַּעַת, אִישָּׁה קְטַנָּה שֶׁהִתְגַּלְגְּלָה קָדִימָה, וּבְעִקְבוֹתֵיהֶם, כְּמוֹ סוּסוֹן עֵץ עַל גַּלְגַּלִּים קָשׁוּר בְּחוּט, נַעֲרָה דַּקָּה-דַּקָּה עִם חוֹטֶם מְעוּקָּל וּשְׂמָלֹת צֶמֶר אֲרוּכָּה, לִיבְנַת צַוּוֹארוֹן.
בַּמֶּרְחָק אוּלַי שְׁלוֹשָׁה רְחוֹבוֹת מִבֵּיתָהּ שֶׁל מָזִי, בַּגִּינָּה הַצִּיבּוּרִית הַסְּמוּכָה לַשְּׁכוּנוֹת הַחֲרֵדִיּוֹת בָּעִיר, רוֹאִים, אִם רוֹצִים, עֶשְׂרוֹת שְׂמָלוֹת כָּאֵלֶּה מִתּוֹצֶרֶת אָמֵרִיקָה. לְמָשָׁל, יַלְדָּה אַחַת, דֵּי גְּדוֹלָה כְּבָר, בְּשִׂמְלַת פַּסִּים וַעֲנִיבָה, מְנַדְנֶדֶת עֶגְלַת תִּינוֹק מְגוּדֶּלֶת, מִין טַנְק כָּזֶה הַחוֹסֵם אֶת הַמַּעֲבָר לַגִּינָּה, וְסַבְתָּא שֶׁל בֵּטִי, זֹאת הַיַּלְדָּה הַפְּרוּעָה, מְבַקֶּשֶׁת: תָּזִיזִי אוֹתָהּ קְצָת גּוֹלְדִי, אַתְּ מַסְכִּימָה? גּוֹלְדֵי מַסְכִּימָה לְזֶה, מְזִיזָה וְלֹא מִסְתַּכֶּלֶת, הַיָּדַיִים פְּשׁוּטוֹת קָדִימָה וְהָרֹאשׁ אֵצֶל חַיִּים, הַיֶּלֶד שֶׁעוֹמֵד בְּמֶרְכַּז הַנַּדְנֵדָה וּמַאֲזָן. וְנִשְׁמַרְתֶּם לְנַפְשׁוֹתֵיכֶם מְאוֹד חַיִּים, אוֹמֶרֶת גּוֹלְדִי, וּכְמוֹ אִמָּא שֶׁלָּהּ שְׁמָהּ יָד עַל הַלֵּב מֵרוֹב בֶּהָלָה, כִּי בֵּטִי, הַיַּלְדָּה הַפְּרוּעָה, מוֹשֶׁכֶת לְחַיִּים בְּצִיצִיּוֹתָיו, וְהַסָּבְתָא שֶׁלָּהּ, בִּקְצֵה הַסַּפְסָל, מְחַלֶּצֶת חֲפִיסַת וַאֲפֵלוֹת מֵאֲרִיזַת קַרְטוֹן, גּוֹעֶרֶת: אַל תִּהְיֶה רָעָה בֵּטִי, אַל תִּהְיֶה רָעָה. הַסָּבְתָא מְכַבֶּדֶת בְּוָואפְלוּת בְּטוֹב לֵב מְעוּשֶּׂה: רוֹצֶה קְצָת? הִיא אוֹמֶרֶת לְחַיִּים, זֶה גָּלָאט כּוֹשֶׁר. חַיִּים רוֹצֶה: הוּא הוֹפֵךְ אֶת הַכִּיפָּה שֶׁלּוֹ וּמַגִּישׁ לְסַבְתָּא כְּמוֹ צַלַּחַת. חַיִּים, גּוֹעֶרֶת גּוֹלְדִי, וְהַסָּבְתָא מְצַקְצֶקֶת בִּלְשׁוֹנָהּ לְעוּמַּת מָזִי וְרוּחָמָה שֶׁיּוֹשְׁבוֹת לְיָדָהּ עַל הַסַּפְסָל, בְּרַגְלַיִים פְּשׁוּטוֹת לִפְנִים, וְאוֹכְלוֹת רַחַת לְוָקוּם יָשָׁר מֵהַקּוּפְסָה. הֵן מַקְפִּידוֹת לִשְׁמוֹר עַל מַרְאִית עַיִן שֶׁל עִנְיָין, אֲבָל הַמַּבָּט תָּקוּעַ יָמִינָה, בַּכְּבִישׁ, מִשָּׁם צָרִיךְ לְהָגִיחַ נַחוּם עַל הָאוֹפַנּוֹעַ שֶׁל אָחִיו. תָּמִיד הוּא קוֹבֵעַ עִם מָזִי בַּגִּינָּה, כִּי אַבָּא שֶׁלָּהּ, מַר לוֹגָאסִי, לֹא סוֹבֵל אוֹתוֹ כָּל כָּךְ: יוֹתֵר מִדַּי מַסְרִיחַ מֵאוֹ-דֶּה-קוֹלוֹן, הַפֶּה שֶׁלּוֹ שָׁקוּעַ וְזֶה לֹא סִימָן טוֹב, אוֹמֵר מַר לוּגָאסִי.
בֵּינְתַיִים, כְּשֶׁהֵן מְחַכּוֹת, מְסַמֶּנֶת מְזֵי חֲמִישָּׁה קַוִּוים בַּפִּנְקָס הַקָּטָן מִתַּחַת לַמִּילִּים "כַּמָּה אֲנָשִׁים נִכְנָסִים", זֶה הָיָה חָמֵשׁ, רוּחָמָה, נָכוֹן? שׁוֹאֶלֶת מָזִי, וְהַסָּבְתָא מִתְעַנְיֶינֶת: אַתֶּם מֵהָעִירִיָּה, תַּגִּידוּ? אֲבָל כָּל זֶה הָיָה אֶתְמוֹל, רָחוֹק מְאוֹד, מָלֵא בִּקְבָרִים קְטַנִּים: הִתְרַשְּׁמוּיוֹת, מַרְאוֹת, כְּאֵבֵי לֵב, שְׁטוּיוֹת, כָּל זֶה. הַיּוֹם, בְּבֵית הַקָּפֶה, שׁוֹכַחַת מָזִי לְסַמֵּן קַוִּוים בִּשְׁבִיל מַר לוֹגָאסִי, שֶׁלֹּא יָדַע מָה הַמַּצָּב בִּמְקוֹמוֹת אֲחֵרִים וְאִם רַק אֶצְלוֹ חַלָּשִׁים הָעֲסָקִים. אֶת הַמְּחִירִים הִיא רוֹשֶׁמֶת, כִּי רוּחָמָה מַזְכִּירָה לָהּ: קָפֶה – שֶׁקֶל וָחֵצִי, קוֹלָהּ, גַּם כֵּן, טוֹסְט – שְׁנַיִים וָחֵצִי. כְּמוֹ אֶצְלֵנוּ, מְסַכֶּמֶת מָזִי בְּעֶצֶב. אַל תִּיקְּחִי אֶת זֶה קָשֶׁה, אוֹמֶרֶת רוּחָמָה, חוּץ מִזֶּה, הַכּוֹל בִּגְלָלְךָ. מָזִי בּוֹחֶשֶׁת בַּקָּפֶה פַּעַם חֲמִישִׁית אוּלַי: שָׁלוֹשׁ כַּפִּיּוֹת סוּכָּר שְׁמָהּ וְעוֹד לֹא מַסְפִּיק. הוּא דִּיבֵּר אִיתִּי עַל זֶה, נַחוּם, אָמְרָה רוּחָמָה. – וּמָה הוּא אָמַר? – הוּא אָמַר שֶׁזֶּה בִּגְלַל שֶׁאַתְּ לֹא נוֹתֶנֶת. הַמֶּלְצַר בַּעֲנִיבַת הַפַּרְפַּר נִיגַּשׁ אֲלֵיהֶן: עוֹד מַשֶּׁהוּ? אוּלַי עוּגָה? מָזִי שְׁמָהּ חִיּוּךְ, כְּמוֹ שֶׁרָאֲתָה אֶצְלָם בַּקָּפֶה, וְאוֹמֶרֶת: לֹא תּוֹדָה, זֶה בְּסֵדֶר. כְּשֶׁהִתְרַחֵק אָמְרָה: דּוֹחֵף זֶה.
אַתְּ צְרִיכָה לִהְיוֹת יוֹתֵר קַלָּה אִיתּוֹ, גְּבָרִים צְרִיכִים אֶת זֶה, אָמְרָה רוּחָמָה. הַזּוּג וְהַיַּלְדָּה בַּשִּׂמְלָה הָדְפוּ כִּיסְאוֹת, קְצֵה הַמְּעִיל שֶׁל הַגְּבֶרֶת אָסָף אֵלָיו כּוֹס, הָיוּ טִיפּוֹת שֶׁל קָפֶה בְּכָל מָקוֹם, וְהָאִישָּׁה אָמְרָה, סְלִיחָה, אֲנִי מִצְטַעֶרֶת, וּבְכוֹחַ נִיסְּתָה לְהוֹצִיא מִיָּדָיו שֶׁל הַמֶּלְצַר מַטְלִית: תֵּן לִי, אֲנִי אֶעֱשֶׂה אֶת זֶה, בֶּאֱמֶת. הַמֶּלְצַר, אֲבָל, לֹא נָתַן לָהּ: יָצְאוּ וְהִשְׁאִירוּ אֶת כָּל הַמַּטְבְּעוֹת שֶׁהָיוּ בְּכִיסוֹ שֶׁל הַגֶּבֶר, טִיפּ.
– מָה אֲנִי יַעֲשֶׂה, רוּחָמָה? רוּחָמָה הִתְעַסְּקָה בַּתְּנוּךְ הָאוֹזֶן שֶׁלָּהּ, מְנַסָּה לִתְקוֹעַ עָגִיל: אַתְּ אוֹהֶבֶת אוֹתוֹ, תַּגִּידִי. מָזִי חָשְׁבָה רֶגַע: אֲנִי חוֹשֶׁבֶת שֶׁכֵּן. – אִם אַתְּ אוֹהֶבֶת אוֹתוֹ אַתְּ תִּתְּנִי לוֹ. – מָתַי? – מָתַי? אֲנִי יוֹדַעַת מָתַי, הַיּוֹם אֲפִילּוּ. הוּא בְּבֵית, רָאִיתִי אֶת אֲחוֹתוֹ בַּדֶּרֶךְ וְהִיא אָמְרָה שֶׁהוּא בְּבֵית. רוּחָמָה הֶחֱזִיקָה לָהּ אֶת הַיָּד: אַתְּ יוֹדַעַת אֵיךְ עוֹשִׂים? מְזֵי הֵנִידָה לִשְׁלִילָה וְהִסְתַּכְּלָה הַחוּצָה.
טוֹב, אָז אֲנִי יַסְבִּיר לָךְ, אָמְרָה רוּחָמָה, כָּכָה לֹא תִּפְחֲדִי. אֲבָל רַק אִם אַתְּ רוֹצָה שֶׁאַסְבִּיר: אִם לֹא, אָז זֶה יָבוֹא לְךָ טִבְעִי.
– אֲנִי רוֹצֶה.
רוּחָמָה הִשְׁעִינָה אֶת מַרְפֵּקֶיהָ עַל הַשּׁוּלְחָן וְנִרְכְּנָה לְעֶבְרָהּ: תִּרְאִי, אַתֶּם מִתְפַּשְּׁטִים, נָכוֹן? נָכוֹן. אַתֶּם שׁוֹכְבִים בַּמִּיטָּה, אֶת בַּצַּד שֶׁל הַקִּיר וְהוּא לְיַד. אַתְּ מוֹרִידָה אֶת הַתַּכְשִׁיטִים, הַסִּיכּוֹת, הַכּוֹל: שְׁמָהּ הַכּוֹל בַּעֲרֵימָה עַל הַשּׁוּלְחָן הַקָּטָן לְיַד הַמִּיטָּה. אַחַר כָּךְ אֶת עוֹמֶדֶת מוּלוֹ, לֹא עוֹשָׂה כְּלוּם, יֵשׁ רַק אוֹר קָטָן בַּחֶדֶר וְהוּא רוֹאֶה רַק קְצָת פַּרְצוּף וּקְצָת גּוּף. אַחֵר כָּךְ מַתְחִילִים: הוּא מַתְחִיל לְנַשֵּׁק אוֹתְךָ וּלְחַבֵּק אוֹתְךָ וְכָל זֶה. אַתְּ גַּם מְחַבֶּקֶת, וְסוֹגֶרֶת אֶת הָעֵינַיִים, אִם אַתְּ לֹא רוֹצָה לְנֶשֶׁק אָז לֹא, לֹא מוּכְרָחִים. רַק שֶׁלֹּא תִּפְחֲדִי אִם פִּתְאוֹם תַּתְחִילִי לִרְעוֹד, תָּמִיד רוֹעֲדִים בַּהַתְחָלָה מֵהַנִּיסָּיוֹן לִקְרוֹעַ אֶת הַקּוֹל, הַזִּיכָּרוֹן, מֵהַקּוֹר שֶׁל הַמַּגָּע, מִזֶּה שֶׁהַהַטְבָּעָה שֶׁל הָאֶצְבָּעוֹת שֶׁלּוֹ עַל הַצַּוּוֹאר שֶׁלְּךָ לֹא מִתְכַּוֶּונֶת אֵלַיִיךְ, מִמַּחֲשָׁבָה שֶׁעוֹבֶרֶת לְךָ בְּרֹאשׁ וְהִיא מִין הֲכָנָה לְחַיִּים שֶׁל אִישָּׁה, נְזִירָה מִתְמָרֶדֶת. אַחֲרֵי כָּל זֶה הוּא עוֹלֶה עָלַיִיךְ, אֲבָל לִפְנֵי זֶה הוּא נוֹגֵעַ לְךָ בְּכָל מִינֵי מְקוֹמוֹת: בְּשֶׁדַּיְים, בָּרַגְלַיִים, בְּפַרְצוּף, לְמַטָּה, בְּכָל מָקוֹם. אַתְּ לֹא צְרִיכָה לַעֲשׂוֹת כְּלוּם בְּאוֹתוֹ זְמַן, אַתְּ עוֹמֶדֶת אוֹ שׁוֹכֶבֶת, תָּלוּי. תְּנַסִּי לְדַלֵּג: עַל הַגִּיל שֶׁלְּךָ, עַל מָה שֶׁכִּבְיָכוֹל הִטְבִּיעַ בְּךָ הַחוֹמֶר הַגַּס שֶׁל הָעוֹלָם, עַל הָעֶצֶב הַזֶּה שֶׁאֵין לוֹ שָׁם, שֶׁתָּמִיד תּוֹבֵעַ לָתֵת בְּסֵקְס יוֹתֵר מִמָּה שֶׁיֵּשׁ בּוֹ. תַּשְׁאִילִי מִישֶׁהוּ אַחֵר: זוֹנָה מְבוּגֶּרֶת בַּיּוֹם חוֹפֶשׁ שֶׁלֹּא מְבַקֶּשֶׁת יוֹתֵר מִדַּי מֵאֲנָשִׁים, שֶׁמִּתְבּוֹנְנִים כָּמוֹהָ בַּמִּזְרָקָה שֶׁל כִּיכַּר דִּיזֶנְגוֹף: יוֹשֶׁבֶת, עוֹמֶדֶת, הוֹלֶכֶת, מִתְחַכֶּכֶת בָּהֶם בְּאַהֲדָה וּבָרַחֲמִים. תְּרַחֲמִי עָלָיו, לֹא מִלְּמַעְלָה, מִבְּדִידוֹת, תִּנְשְׁמִי חָזָק וְתַחֲזִיקִי לוֹ אֶת הַכְּתֵפַיִים אוֹ אֶת הָרֹאשׁ. וְעַכְשָׁיו מַתְחִילִים: הוּא עָלַיִיךְ, נָכוֹן? אַתְּ צְרִיכָה לִפְתּוֹחַ אֶת הָרַגְלַיִים, אֲבָל תִּיזָּהֲרִי, לֹא יוֹתֵר מִדַּי, אַתְּ כְּבָר תְּנַחֲשִׁי: הַקֶּצֶב יָכוֹל לִהְיוֹת בַּיָּדַיִים שֶׁלָּךְ, הָרְעָשִׁים מֵהָרְחוֹב לֹא מַפְרִיעִים, לֹא מֵחוּקִּים, יֵשׁ לָהֶם מִין נוֹכְחוּת כָּזֹאת, עֲדִינָה, סַבְלָנִית, זֶה שַׁיָּיךְ לְחַיִּים. אַתְּ כְּבָר תִּרְאִי, אִם פּוֹתְחִים יוֹתֵר מִדַּי אֶת הָרַגְלַיִים זֶה עוֹשֶׂה לְךָ מִין שְׁרִיר כָּזֶה וְאַחַר כָּךְ זֶה כּוֹאֵב. אֲבָל אִם תְּצַעֲקִי, זֶה יָשָׁר עוֹבֵר. הַכְּאֵב טוֹב, תִּרְצִי אוֹתוֹ קְצָת, כָּכָה מַרְגִּישִׁים אֶת הַזְּמַן, תְּזוּזוֹת שֶׁל מָה בְּכָךְ, הַזִּיכָּרוֹן הָעַצְבָּנִי שֶׁל הַיַּלְדוּת – יוֹצֵא דָּם? – לֹא יוֹדַעַת, לִי לֹא יָצָא, אֲבָל לְךָ אוּלַי כֵּן. אִם יוֹצֵא תְּבַקְּשִׁי מַגֶּבֶת וְכָל זֶה. – כַּמָּה פְּעָמִים עָשִׂיתָ, רוּחָמָה? – אֲנִי, נִשְׁעֲנָה רוּחָמָה לְאָחוֹר, אוּלַי שֵׁשׁ אוֹ שֶׁבַע פְּעָמִים. כַּמָּה בָּכִיתִי בַּהַתְחָלָה. – כְּאֵב לְךָ? לֹא, סְתָם הָיִיתִי חוֹשֶׁבֶת שֶׁאֲנִי מִישֶׁהִי אַחֶרֶת, זֶה יוֹתֵר מוֹשֵׁךְ.
אַחֵר כָּךְ, בִּסְבִיבוֹת אַרְבַּע וָחֵצִי, יָצְאוּ לָרְחוֹב, מַשְׁאִירוֹת אַחֲרֵיהֶן כִּיסְאוֹת מוּסָטִים, וְאֵיזֶה רוֹשֶׁם רָחוֹק שֶׁל הֶמְיַית הַהִסְתּוֹדְדוּת שֶׁלָּהֶן, שֶׁעָלְתָה בְּקָנֶה אֶחָד עִם רַעַשׁ הַמַּזְגָן הַמְּפַזֵּר אֲוִויר חַם. הָלְכוּ בְּמַעֲלֵה אָלֶנְבִּי, לְכִיוּוּן הַשּׁוּק. רוּחָמָה רָצְתָה לְהִיכָּנֵס דֶּרֶךְ הַסִּימְטָה הַקְּטַנָּה הַמּוֹבִילָה לְכֶרֶם הַתֵּימָנִים, אֲבָל מָזִי לֹא. לֹא הָיָה קַר, הָיָה דַּוְוקָא נָעִים, כָּךְ הִרְגִּישָׁה מָזִי וְגַם אָמְרָה אֶת זֶה, רַק מָה זֶה שֶׁהַיָּדַיִים שֶׁלָּהּ, הִיא מַרְגִּישָׁה אוֹתָן כְּמוֹ אֲבָנִים, תִּגְעִי רוּחָמָה. רוּחָמָה נָגְעָה וְלֹא הִתְרַשְּׁמָה.
רְחוֹב אָלֶנְבִּי, עִם הַזַּלְלָנוּת הַיְּדוּעָה שֶׁלּוֹ, לֹא כָּל כָּךְ הִשְׁתַּנָּה: מִבְּחִינַת שִׁיוְויוֹן הַנֶּפֶשׁ שֶׁנָּהֲגוּ הָעוֹבְרִים וְשָׁבִים זֶה כְּלַפֵּי זֶה הָיָה הָרְחוֹב כִּמְעַט הַהֵיפֶךְ מִקַּרְתָנִי, וּבְכָל זֹאת, שִׁימֵּר אֵיזוֹ חֲמִימוּת שֶׁנֶּחְשְׂפָה בְּסִרוֹת הַטַּעַם וְהָעִירְבּוּב שֶׁל חַלּוֹנוֹת הַבְּגָדִים, הַמְּזוֹנוֹת, וּבְגָדֵיהֶם שֶׁל הוֹלְכֵי רֶגֶל. וְגַם, כָּל מָקוֹם יָכוֹל הָיָה לִהְיוֹת הַבַּיִת בַּמּוּבָן זֶה שֶׁאֲפִילּוּ הַקַּבְּצָנִים הַסְּרוּחִים עַל הַמִּדְרָכוֹת כְּבָר חָדְלוּ מִזְּמַן לְהַעֲמִיד פְּנֵי מִסְכֵּנוֹת, וְהַכֹּל יָדְעוּ זֹאת, אוֹ הִתְנַהֲגוּ כְּאִילּוּ יָדְעוּ. בַּהַתְחָלָה, כְּשֶׁהֵן צְעִירוֹת, הֵן עוֹבְרוֹת שָׁם, הַנְּעָרוֹת, חֲבוּרוֹת חֲבוּרוֹת, מְשׁוּלָּבוֹת יָדַיִים וַאֲפִילּוּ מְחוּבָּקוֹת, עֵרוֹת לְטִיפּוּחַ וְלִתְשׂוּמֶת הַלֵּב שֶׁמַּפְגִּינִים כְּלַפֵּיהֶן בַּעֲלֵי הַדּוּכָנִים, שֶׁבְּעֶצֶם הָרִיבּוּי שֶׁלָּהֶם יֵשׁ מִין הַבְטָחָה. נוֹחוּת לְהִיפָּתוֹת, אֲבָל בְּכָל זֹאת, עִם קְשִׁיחוּת מְסוּיֶּימֶת שֶׁל חֲתוּלֵי חוּצוֹת, הֵן נִכְנָסוֹת לַשּׁוּק, קוֹדֶם בְּדֶרֶךְ הַמֶּלֶךְ וְאַחַר כָּךְ בַּסִּימְטָאוֹת הַצְּדָדִיּוֹת. בַּשּׁוּק קָנוּ לְעַצְמָן פָלָאפֶל, שֶׁרוּחָמָה אָמְרָה שֶׁיֵּשׁ לָהּ חוֹר בַּבֶּטֶן, עָמְדוּ שָׁעָה אֲרוּכָּה לְיַד דּוּכָן שֶׁהִתְקַבְּצָה סְבִיבוֹ חֲבוּרָה גְּדוֹלָה וּבוֹ הַדָּגִים אִישׁ לֹא צָעִיר אֵיךְ אֶפְשָׁר לְנַקּוֹת חַלּוֹנוֹת מִשְּׁנֵי צְדָדִים בְּאֶמְצָעוּת מִבְרֶשֶׁת סְפוֹג מְיוּחֶדֶת. מָזִי אֲכַלֶּה רַק אֶת הַכַּדּוּרִים וְהָעַגְבָנִיּוֹת וְזָרְקָה אֶת הַפִּיתָּה, לֹא הָיְתָה רְעֵבָה וְרָצְתָה כְּבָר לְהַגִּיעַ. הֵן הִתְקַדְּמוּ לְאַט, בְּפִיזּוּר-נֶפֶשׁ, הֵן אִיבְּדוּ זוֹ אֶת זוֹ לִפְרָקִים, רָאוּ אִישָּׁה אַחַת מַצִּיעָה נַעֲלֵי הִתְעַמְּלוּת בְּהִזְדַּמְּנוּת. הִיא לֹא הִשְׁתַּדְּלָה, אֲבָל עָרְכָה אֶת הַנַּעֲלַיִים יָפֶה-יָפֶה עַל הַדּוּכָן שֶׁלָּהּ, עָרְכָה אוֹתָן בְּאוֹפֶן כָּזֶה, שֶׁכָּל אֶחָד שֶׁהִבִּיט מִיָּד הִרְגִּישׁ בְּקַלּוּת וּבַסְּפּוֹרְטִיבִיּוּת הַנִּינּוֹחָה שֶׁל רַגְלוֹ הוּא, הַנְּתוּנָה בְּנַעַל כָּזֹאת. אוּלַי אֲנִי יִקְנֶה מַתָּנָה לְנַחוּם, הִצִּיעָה מָזִי, וּמִיָּד כְּשֶׁאָמְרָה זֹאת, תּוֹחֶבֶת אֶת יָדָהּ לִפְנִים הַחַמִּים שֶׁל הַנַּעַל, הִרְגִּישָׁה שֶׁיֵּשׁ בְּזֶה מִשּׁוּם דְּחִיָּה.
רוּחָמָה מָשְׁכָה בִּכְתֵפֶיהָ: תִּקְנֵי אִם אַתְּ רוֹצָה, תָּלוּי כַּמָּה זֶה עוֹלֶה. חֲמֵשׁ-עֶשְׂרֵה, הַפְּטִירָה הָאִישָּׁה, שֶׁכְּאִילּוּ לֹא הִקְשִׁיבָה.
– אֵיזֶה מִסְפָּר הוּא, רוּחָמָה?
– אוּלַי אַרְבָּעִים וְשָׁלוֹשׁ.
– אֶפְשָׁר לְהַחֲלִיף? שָׁאֲלָה מָזִי. קָנוּ: הָאִישָּׁה חִיפְּשָׂה קוּפְסָה, כִּי לֹא הָיוּ לָהּ קוּפְסָאוֹת נַעֲלַיִים בְּדֶרֶךְ כְּלָל, וּלְבַסּוֹף שְׁמָהּ בַּשַּׂקִּית.
עַכְשָׁיו, כְּשֶׁצָּעֲדוּ, הֵנִיפָה מָזִי אֶת הַשַּׂקִּית קָדִימָה וַאֲחוֹרָה, הָיְתָה גֵּאָה בְּעַצְמָהּ וְגַם הִרְגִּישָׁה יוֹתֵר רְאוּיָה לְעוּמַּת קוֹדֶם, שֶׁלֹּא עָשְׂתָה שׁוּם דָּבָר כְּמוֹ שֶׁצָּרִיךְ וְגַם הִבִּיטָה וְדִיבְּרָה מִתּוֹךְ חוֹבָה, לֹא מֵהַנָּאָה, כִּי לְכָל דָּבָר, כָּךְ הִרְגִּישָׁה, כְּאִילּוּ הָיוּ בְּמוּסְתָּר עוֹד הִסְתַּעֲפוּיוֹת, כְּמוֹ שֶׁרוֹאִים בַּטֵּלֵוִויזְיָה הַלִּימּוּדִית, שֶׁמֵּהַפָּנִים הַחֲלָקוֹת שֶׁל הָרִיבּוּעַ יוֹצְאִים מֵאָחוֹר בִּמְלוּכְסָן קַוִּוים דַּקִּיקִים.
הִגִּיעוּ לְבִנְיָין לֹא גָּבוֹהַּ, מְפוּיָּיח, עִם גֶּדֶר לְבָנִים לְפָנָיו. הֵן הִבִּיטוּ בִּתְרִיס הַמּוּגָף שֶׁל הַקּוֹמָה הַשְּׁנִיָּה. שָׁלוֹשׁ-אַרְבַּע, אָמְרָה רוּחָמָה, וּשְׁתֵּיהֶן קָרְאוּ: נַחוּם! קָרְאוּ שׁוּב. מִישֶׁהוּ פָּתַח תְּרִיס בַּקּוֹמָה הַשְּׁלִישִׁית, אַחֵר סָגַר, הֵצִיץ דֶּרֶךְ הַחֲרַכִּים. שָׁלוֹשׁ-אַרְבַּע, אָמְרָה רוּחָמָה וְקָרְאָה לְבַדָּהּ: נַחוּם! הַתְּרִיס נִפְתַּח: הֵצִיץ רֹאשׁ מְדוּבְלָל. תַּעֲלוּ! קָרָא. עָלוּ. כְּשֶׁעָצְרוּ בַּקּוֹמָה הָרִאשׁוֹנָה, הָאוֹר נִכְבָּה לָהֶן, אָמְרָה מָזִי: תִּישָּׁאֲרִי אִיתִּי, רוּחָמָה. רוּחָמָה צָחֲקָה בַּחֲשֵׁיכָה: מָה עוֹבֵר עָלַיִיךְ. מָזִי אָמְרָה: מָה אִיכְפַּת לְךָ לְהִישָּׁאֵר. רוּחָמָה הִדְלִיקָה אֶת הָאוֹר: בּוֹאִי, אֲנִי אֲסַדֵּר אוֹתְךָ קְצָת. שָׁלְפָה מַסְרֵק וְסֵירְקָה אוֹתָהּ, אַחֵר שִׁיפְשְׁפָה בְּכוֹחַ אֶת לְחַיֶּיהָ, שֶׁהַסּוֹמֶק לֹא הָיָה מֵרוּחַ טוֹב. אַתְּ רוֹצָה שֶׁאֲנִי אֶשְׁמוֹר לָךְ אֶת הַשַּׁרְשֶׁרֶת, הִצִּיעָה רוּחָמָה. מָזִי הִיסְּסָה: טוֹב, אָמְרָה לְבַסּוֹף, תִּסְתּוֹבְבִי. רוּחָמָה הִסְתּוֹבְבָה וּמָזִי הִצְמִידָה אוֹתָהּ לְצַוּוֹארָהּ וְאָמְרָה: זֶה יוֹתֵר מַתְאִים לְךָ מָה שֶׁלִּי.
הַדֶּלֶת בַּקּוֹמָה הַשְּׁנִיָּה הָיְתָה פְּתוּחָה. קוֹל קָרָא מֵהָאַמְבַּטְיָה: כַּמָּה זְמַן לוֹקֵחַ לָכֶם לַעֲלוֹת. הַבָּנוֹת יָשְׁבוּ עַל הַסַּפָּה מוּל הַטֵּלֵוִויזְיָה הַכְּבוּיָה, וּמָזִי אָמְרָה: אַף פַּעַם לֹא הָיִיתִי אֶצְלוֹ עוֹד. נַחוּם יָצָא בְּתַחְתּוֹנִים וּמַגֶּבֶת פְּרוּשָׂה עַל כְּתֵפָיו. מָה, אַתָּה עוֹד יוּשַּׁן, שְׁאֵלָה רוּחָמָה. נַחוּם הָלַךְ לַמִּטְבָּח, לָקַח בָּנָנָה, הִדְלִיק אֶת מַכְשִׁיר הַטֵּלֵוִויזְיָה וּמִיָּד כִּיבָּה: אֵין כְּלוּם, אָמַר. הָיָה שֶׁקֶט, נַחוּם גָּמַר אֶת הַבָּנָנָה וְהִדְלִיק סִיגַרְיָה. רוּחָמָה אָמְרָה: הִיא מַסְכִּימָה. נַחוּם הִבִּיט בָּהּ וְאַחַר כָּךְ בְּמַזִּי: אַתְּ מַסְכִּימָה? – כֵּן, לָמָּה לֹא? שִׁיגָּעוֹן, אָמַר וּבָא וְיָשַׁב לְצִידָּהּ וְחִיבֵּק אוֹתָהּ. בּוֹאִי, אָמַר, מֵקִים אוֹתָהּ מִמְּקוֹמָהּ. תַּשְׁאִירִי אֶת הַתִּיקִים כָּאן, קָרְאָה רוּחָמָה. תִּשְׁמְרִי לִי עֲלֵיהֶם רוּחָמָה, אָמְרָה מָזִי, וְאַחַר, בְּמַחֲשָׁבָה שְׁנִיָּה: הֵבֵאתִי לְךָ מַשֶּׁהוּ. הִיא הוֹשִׁיטָה לוֹ אֶת הַשַּׂקִּית. נַחוּם מַדַּד אֶת הַנַּעֲלַיִים, אֲבָל קוֹדֶם הָלַךְ לְהָבִיא גַּרְבַּיִים כִּי הָיָה יָחֵף. זֶה בּוּל עָלָיו, אָמְרָה רוּחָמָה. הוּא וּמָזִי נִכְנְסוּ לַחֶדֶר. שָׁלוֹשׁ מִיטּוֹת נוֹעַר הָיוּ שָׁם, וְעַל מִיטָּה אַחַת הַרְבֵּה בְּגָדִים.
רוּחָמָה, בֵּינְתַיִים, הֲלָכָה לַמִּטְבָּח, פָּתְחָה אֶת הַמְּקָרֵר, סָגְרָה, הֲלָכָה לַסָּלוֹן וּפָתְחָה אֶת הַתְּרִיס הַגָּדוֹל: הִבִּיטָה לְמַטָּה. אַחֵר כָּךְ לָקְחָה דָּנִי וָנִיל וְאָכְלָה לְיַד הַחַלּוֹן. עַל הַמַּדָּף, בְּתַחְתִּית שׁוּלְחַן הַטֵּלֵוִויזְיָה, הָיוּ עִיתּוֹנִים: הִיא דִּיפְדְּפָה לֹא בִּמְהִירוּת וְהִצִּיתָה סִיגַרְיָה. כְּשֶׁגָּמְרָה לְדַפְדֵּף בָּהֲתָה קְצָת וְנִיגְּשָׁה לַמִּזְנוֹן שֶׁעָמַד בַּצַּד: לְאַט-לְאַט פָּתְחָה אֶת הַמְּגֵירוֹת, פָּתְחָה קְצָת וְחִיכְּתָה, פָּתְחָה וְחִיכְּתָה. הָיוּ שָׁם אַלְבּוֹמֵי תְּמוּנוֹת, סְתָם מִכְתָּבִים, מַצִּית שֶׁלֹּא פָּעַל, בּוֹנְבּוֹנְיֵירָה אֲרוּזָה.
בִּסְבִיבוֹת רֶבַע לְשֶׁבַע לֹא הִתְאַפְּקָה: הִצְמִידָה אֶת אוֹזְנָהּ לַדֶּלֶת וְהִקְשִׁיבָה. הָיָה שֶׁקֶט. הִיא הִסְתּוֹבְבָה בַּחֶדֶר, הִתְמַתְּחָה, אָסְפָה אֶת שַׂעֲרוֹתֶיהָ וְנִיגְּשָׁה לַמַּרְאָה הַקְּטַנָּה בַּכְּנִיסָה, לִרְאוֹת אִם מַתְאִים לָהּ. אַחֵר כָּךְ יָצָא נַחוּם, נִכְנַס לְבֵית הַשִּׁימּוּשׁ וְהִשְׁתַּהָה שָׁם דַּקּוֹת אֲרוּכּוֹת. נוּ, שָׁאֲלָה רוּחָמָה מֵעֵבֶר לַדֶּלֶת. נִשְׁמַע קוֹל שָׁאוֹן שֶׁל מַיִם יוֹרְדִים. נַחוּם יָצָא: הִיא לֹא זָזָה. טוֹב, אָמְרָה רוּחָמָה לְאַט, אֲנִי יְחַכֶּה לָהּ פֹּה. נַחוּם עָשָׂה קָפֶה וְהִדְלִיק טֵלֵוִויזְיָה: הָיְתָה תּוֹכְנִית בְּעַרְבִית. נַחוּם הִיסָּה אֶת כַּפְתּוֹר הַקּוֹל וְהֵם רָאוּ קוֹמְבַּיְינִים גְּדוֹלִים, מוֹשַׁבְנִיק בְּחוּלְצָה פְּתוּחָה מַחֲזִיק חַסָּה בַּיָּד, סֶרֶט נָע שֶׁל בֵּית חֲרוֹשֶׁת, פּוֹעֲלוֹת לוֹעֲסוֹת מַסְטִיק וְעוֹטְפוֹת תַּפּוּזִים, קַרְיָין עִם חֲלִיפָה בַּשָּׂדֶה. רוּחָמָה נִיגְּשָׁה לַדֶּלֶת, הִקְשִׁיבָה וְאַחַר כָּךְ הִקִּישָׁה: מָזִי, קָרְאָה, מָזִי מוֹתֶק.
בְּסוֹף יָצְאָה, לְבוּשָׁה אֲבָל יְחֵפָה. רוּחָמָה הִגִּישָׁה לָהּ אֶת הַמַּגָּפַיִים מוּל הַטֵּלֵוִויזְיָה וְהִיא קְצָת הִסְתַּכְּלָה וּקְצָת שָׁתְתָה מֵהַקָּפֶה שֶׁל רוּחָמָה. רַק בִּשְׁמוֹנֶה הִגִּיעוּ לְבֵית הַקָּפֶה, שָׁם כְּבָר שָׁאֲלוּ כּוּלָּם, כָּל אֵלֶּה שֶׁבָּאִים בַּלַּיְלָה לְשַׂחֵק שֵׁשׁ-בֵּשׁ וְלִפְעָמִים פּוֹקֵר, אֵיפֹה מָזִי, אֵיפֹה הִיא, מָה, יֵשׁ לָהּ מִבְחָן מָחָר? וּמַצְמִידִים שְׁנֵי שׁוּלְחָנוֹת שֶׁיִּהְיֶה יוֹתֵר מָקוֹם, מוֹרִידִים קַסְקֵטִים וְרַק שְׁלוֹשָׁה יוֹשְׁבִים לְשַׂחֵק. הַשְּׁאָר נִשְׁעָנִים עַל מִיסְעֲדֵי הַכִּיסְאוֹת וּמַבִּיטִים. סָמוּךְ לְאַחַת-עֶשְׂרֵה מַפְשִׁילִים קְצָת אֶת הַמִּכְנָסַיִים לְצַד הַיְּרֵכַיִים וְנֶעֱרָכִים לִסְעוּדָה: מוֹצִיאִים נְיָירוֹת חוּמִים מְשׁוּמָּנִים שֶׁבְּתוֹכָם נָחוּת פְּרוּסוֹת נַקְנִיק, דָּג מָלוּחַ וְלִפְעָמִים קְצָת זֵיתִים סוּרִיִּים דְּפוּקִים.
וְאִם נִכְנַס מִישֶׁהוּ בְּמִקְרֶה, "אֵיךְ שֶׁהוּא נִכְנָס, כָּכָה הוּא יוֹצֵא", אוֹמֵר מַר לוּגָאסִי, וּמָזִי, שֶׁסּוֹפֶרֶת מַטְבְּעוֹת, מִשְׁתַּהֶה קְצָת בְּתַעֲנוּג עִם כָּל צִילְצוּל קָלוּשׁ שֶׁל מַטְבֵּעַ בְּמַטְבֵּעַ, קוֹפֵאת בִּמְקוֹמָהּ, יַצִּיבָה עַל כִּיסְּאָהּ אֶרֶךְ הָרַגְלַיִים, כִּי בְּעֶצֶם הַדִּיבּוּר שֶׁלּוֹ הוּא מַרְחִיק אֶת הַסִּיכּוּי שֶׁלָּהּ לָתֵת צוּרָה, כְּמוֹ שֶׁמִּטְּפִיחִים כָּרִים, מַנִּיחִים אוֹתָם זֶה עַל זֶה שֶׁלֹּא יִבְלְטוּ, וּמֵהַשְּׂמִיכָה שֶׁתּוֹחֲבִים הֵיטֵב-הֵיטֵב מִתַּחַת לַמִּזְרוֹן נִרְמָזִים שׁוּלַיִים נְקִיִּים שֶׁל סָדִין.
1986







https://www.shortstoryproject.com/he/story/%d7%99%d7%9c%d7%93%d7%94-%d7%91%d7%a7%d7%a4%d7%94/
#הַסֵּפֶר#הִתְבַּגְּרוּת#כְּתִיבְהַנְשִׁית#מִלִּנְכוּלֶיהָ#נָשִׁים#תִּסְכּוּל