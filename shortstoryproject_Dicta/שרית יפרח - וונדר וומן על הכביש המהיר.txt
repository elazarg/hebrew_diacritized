-1-
אֲנִי מְחַכֶּה לָהּ בַּלּוֹבִּי. חֲמִישָּׁה לְאַרְבַּע וְהִיא עוֹד לֹא כָּאן. מְעַנְיֵין אִם הִיא שָׁכְחָה, בִּמְיוּחָד אַחֲרֵי נְאוּם הַ"חָשׁוּב לִסְגּוֹר עַל שָׁעָה וְיוֹם וּלְהַתְמִיד" שֶׁהָרְבִיצָה בַּשָּׁבוּעַ שֶׁעָבַר. אַחֲרֵי שֶׁבִּיטַּלְתִּי כַּמָּה פְּגִישׁוֹת בַּחוֹדֶשׁ הָאַחֲרוֹן וַהֲזָזָתִי אֲחֵרוֹת הִיא נִיסְּתָה לְהַסְבִּיר לִי כַּמָּה הָרְצִיפוּת וְהַקְּבִיעוּת חֲשׁוּבוֹת לְטִיפּוּל. כֵּן, הִנְהַנְתִּי לְהַסְכָּמָה כְּשֶׁבְּעֶצֶם חָשַׁבְתִּי כַּמָּה לֹא מַתְאִים לִי לְהִתְחַיֵּיב, לֹא לְטִיפּוּל וְלֹא לָהּ. וְהִיא, בְּמִפְגַּן נָדִיר שֶׁל אָסֶרְטִיבִיּוֹת מִיהֲרָה לְצַיֵּין שֶׁזֶּה הֶכְרֵחִי לְטִיפּוּל וּלְהַצְלָחָה שֶׁלּוֹ. טוֹב, עִם "הַצְלָחָה" לֹא מִתְוַוכְּחִים. אֲנִי מַסְכִּימָה אִיתָּהּ. בֶּטַח, בָּרוּר.
כְּשֶׁהִיא נִכְנֶסֶת לַמֶּרְכָּז, מִתְנַשֶּׁפֶת, הַפְּקִידָה קוֹרֵאת לְעֶבְרָהּ "אֶת הַיּוֹם בַּחֶדֶר 12, חַנָּה, הַחֶדֶר הַקָּבוּעַ שֶׁלְּךָ דּוֹלֵף". הִיא מְתַקֶּנֶת בְּשֶׁקֶט, "דָּנָה, לֹא חַנָּה". הַמַּזְכִּירָה מִתְנַצֶּלֶת "יוּ! מָה יִהְיֶה אִיתִּי, אֲנִי תָּמִיד מִתְבַּלְבֶּלֶת. אֲנִי יִזְכּוֹר לַפַּעַם הַבָּאָה". הִיא נִכְנֶסֶת לַלּוֹבִּי וּמִבְּחִינָה בִּי, מְהַנְהֶנֶת וְסוֹגֶרֶת אַחֲרֶיהָ אֶת הַדֶּלֶת. 
"גַּג חוֹדֶשׁ", זֶה מָה שֶׁאֲנִי נוֹתֶנֶת לַטִּיפּוּל הַזֶּה. וְאִם דְּבָרִים לֹא זָזִים אֲנִי עוֹזֶבֶת. אֲנִי נִכְנֶסֶת, מִתְיַישֶּׁבֶת הִיא לֹא פּוֹתַחַת בְּשִׂיחָה, אַף פַּעַם. אֲנִי שׁוֹאֶלֶת אוֹתָהּ אֵיךְ הִיא מַרְגִּישָׁה וְהִיא מְחַיֶּיכֶת וּמְמַלְמֶלֶת "בְּסֵדֶר" קָלוּשׁ. שׁוּב חִיּוּךְ. כְּשֶׁהִיא מְחַיֶּיכֶת הִיא עוֹלָה לִי עַל הָעֲצַבִּים כִּי הַחִיּוּךְ שֶׁלָּהּ לֹא אוֹמֵר לִי כְּלוּם, אֵין בּוֹ כְּלוּם. הוּא שָׁטוּחַ וְרֵיק. יֵשׁ אֲנָשִׁים שֶׁכְּשֶׁהֵם מְחַיְּיכִים אֵלֶיךָ אַתָּה מְגַלֶּה עֲלֵיהֶם מַשֶּׁהוּ, נֶחֱשַׂף עוֹלָם. חִיּוּךְ יָכוֹל לִהְיוֹת אִינְטִימִיּוּת בְּמֵיטָבָהּ, מַשֶּׁהוּ שֶׁעוֹבֵר בְּשֶׁקֶט בְּלִי הַכּוֹחַ הַמְּיַיסֵּר וְהַכּוֹבֵל שֶׁל הַמִּלִּים. אֲבָל אִיתָּהּ זֶה בְּדִיּוּק הַהֵיפֶךְ, כְּלוּם לֹא עוֹבֵר בְּחִיּוּךְ הַזֶּה. חוֹדֶשׁ. גַּג.
 אֲנַחְנוּ יוֹשְׁבוֹת אַחַת מוּל הַשְּׁנִיָּיה, שׁוּב לֹא בַּחֶדֶר הַקָּבוּעַ שֶׁלָּנוּ. אֲנִי מְצַיֶּינֶת אֶת זֶה, קְצָת כְּדֵי לְהַחֲזִיר לָהּ עַל הַ"צְרִיכִים לְהִתְחַיֵּיב לְיוֹם וְשָׁעָה". הִיא מַתְחִילָה לְהִתְבַּלְבֵּל, לֹא מוֹצֵאת אֶת הַמִּלִּים הַמְּדוּיָּקוֹת וּמְגַמְגֶּמֶת מַשֶּׁהוּ הַחוּצָה. רַחֲמִים, אֲנִי צוֹחֶקֶת לְעַצְמִי, צַעַר בַּעֲלֵי חַיִּים. בָּרְגָעִים הָאֵלֶּה נִדְמֶה לִי שֶׁהִיא פּוֹחֶדֶת מִמֶּנִּי, אַשְׁכָּרָה פּוֹחֶדֶת. כְּמוֹ בַּיּוֹם שֶׁבּוֹ בִּיטַּלְתִּי אֶת הַפְּגִישָׁה, יָכוֹלְתִּי לִשְׁמוֹעַ אֶת אַנְחַת הָרְוָוחָה שֶׁלָּהּ דֶּרֶךְ הַסַּמֵּס שֶׁהִיא שָׁלְחָה לִי. אֲנִי מְבִינָה לָמָּה אֲנָשִׁים חוֹשְׁבִים שֶׁסַּמֵּס לֹא חוֹשֵׂף אֶת הַדַּקּוּיוֹת וְהַנְּיוּאַנְסִים שֶׁקַּיָּימִים פָּנִים מוּל פָּנִים, שֶׁהוּא כַּר פּוֹרֶה לְטָעוּיוֹת וְאִי הֲבָנָה. אֲבָל אַתְּ שֶׁלָּהּ הֵיטַבְתִּי לִקְרוֹא — הִיא חָשָׁה הֲקָלָה עֲצוּמָה מִבִּיטּוּל הַפְּגִישָׁה. הִיא אֲפִילּוּ שָׁכְחָה לִשְׁאוֹל אוֹתִי אֵיךְ אֲנִי מַרְגִּישָׁה בַּשָּׁבוּעַ שֶׁאַחֲרֵי, פָּרַחְתִּי לָהּ מֵהַזִּיכָּרוֹן. עָצוּב. לֹא מַמָּשׁ.
"מֵחַלּוֹן הַחֶדֶר נִשְׁקָף נוֹף אוּרְבָּנִי טִיפּוּסִי", אֲנִי אוֹמֶרֶת, וְהִיא מְבַקֶּשֶׁת שֶׁאַרְחִיב. אֵין לִי מוּשָּׂג מָה עוֹד יֵשׁ לְהַרְחִיב עַל זֶה, רַק צִייַּנְתִּי עוּבְדָּה. אֲנִי מְשַׁנֶּה נוֹשֵׂא קְצָת כְּדֵי לְשַׂחֵק אִיתָּהּ, "זֶה הַחֶדֶר הַצָּמוּד בְּיוֹתֵר לְפִינַּת הַחַי?" הִיא חוֹשֶׁבֶת שֶׁכֵּן, "שׁוֹמְעִים אֶת הַתּוֹכִים", הִיא לֹא שְׁמָהּ לֵב לָזֶה, מְבַקֶּשֶׁת שֶׁנִּתְעַלֵּם. "אִם יֵשׁ סָאוּנְד שֶׁאֲנִי שׂוֹנֵאת זֶה בְּדִיּוּק זֶה", אֲנִי מַמְשִׁיכָה, "לָמָּה אַתְּ לֹא מְבַקֶּשֶׁת מֵהֶם חֶדֶר אַחֵר?" הִיא שׁוֹתֶקֶת, אֲנִי רוֹאָה אֶת גַּלְגַּלֵּי הַמַּחֲשָׁבָה בִּפְעוּלָּה, הִיא מֵהַסּוּג שֶׁחוֹשֵׁב הַרְבֵּה.
"סִייַּמְנוּ אֶת הַפְּגִישָׁה הַקּוֹדֶמֶת ב...",הִיא מְנַסָּה לְהִיזָּכֵר בִּמְדוּיָּק, "קָרָאתָ לָזֶה 'הַסִּיזִיפִיּוֹת שֶׁל עוֹלָם הַדֶּיְיטִינְג'".
"כֵּן", 
"תַּגִּידִי עַל זֶה מַשֶּׁהוּ".
"אַתְּ רַוּוֹקָה?" אֲנִי שׁוֹאֶלֶת וּמְבִינָה שֶׁלֹּא אֲקַבֵּל תְּשׁוּבָה יְשִׁירָה "כִּי אִם כֵּן, אָז אַתְּ יוֹדַעַת לָמָּה אֲנִי מִתְכַּוֶּונֶת. הַקַּלּוּת הַבִּלְתִּי נִסְבֶּלֶת שֶׁל עוֹלָם הַדֶּיְיטִינְג. לָצֵאת לְדֵיְיט וְעוֹד אֶחָד, וְאַחַר כָּךְ עוֹד מִישֶׁהוּ שֶׁחֶבְרָה מַכִּירָה וְהוּא מַמָּשׁ בָּחוּר מַקְסִים. שָׁבוּעַ אַחֲרֵי שָׁבוּעַ, דֵּיְיט כּוֹשֵׁל אֶחָד רוֹדֵף דֵּיְיט בֵּינוֹנִי אַחֵר. כָּל זֶה רַק כְּדֵי לְגַלּוֹת ש... כְּלוּם. אֵין שָׁם כְּלוּם".
"לָמָּה אַתְּ מִתְכַּוֶּונֶת?"
"אַתְּ צְרִיכָה לִרְאוֹת אוֹתִי שָׁם, כּוּלִּי מְתִיקוּת וְטוֹב לֵב. שִׂיחָה טוֹבָה, מְעַנְיֶינֶת, עַל פְּנֵי הַשֶּׁטַח כַּמּוּבָן. בְּפוֹעַל אֲנַחְנוּ שַׁמָּאִים בַּעֲבוֹדָה, עֲסוּקִים בְּלֶאֱמוֹד שֹׁוִוי עֵרֶךְ נֶכֶס. מָה אֲנִי מְקַבֵּל מוּל מָה אֲנִי נוֹתֵן. אֲנִי נִרְאֵית יוֹתֵר טוֹב מִמֶּנּוּ? אֲנִי יָכוֹל לְהַשִּׂיג מִישֶׁהִי יוֹתֵר כּוֹסִית מִמֶּנָּה?" 
"אַתְּ מְתָאֶרֶת חֲוָויָה לֹא פְּשׁוּטָה. אֲנִי חוֹשֶׁבֶת עַל הַסִּיזִיפִיּוֹת הַזּוֹ..."
"נוּ, כֵּן. ו"..
"תַּגִּידִי עַל זֶה עוֹד מַשֶּׁהוּ."
"אֵין לִי מָה לְהַגִּיד עַל זֶה יוֹתֵר". לָמָּה הִיא נִדְבֶּקֶת לַמִּלָּה הַזֹּאת? לָמָּה בִּכְלָל תֵּיאַרְתִּי אֶת זֶה כָּכָה? סִיזִיפִיּוֹת? זוֹ מִלָּה שֶׁלִּי אוֹ שֶׁלָּהּ? "אָמַרְתִּי אֶת מָה שֶׁאָמַרְתִּי". 
הִיא שׁוֹתֶקֶת וְאָז הִנְהוּן קָטָן "אֲהָהּ". הַפֶּה שֶׁלָּהּ לֹא זָז, אֲבָל אֲנִי שׁוֹמַעַת "אֲהָהּ". לְאַט אֲנִי  מְבִינָה שֶׁזֶּה הַגָּ'אקוֹ שֶׁמִּחוּץ לַחֶדֶר. הוּא מַמְשִׁיךְ "אֲהָהּ... א- הָהּ. א- הָהּ. סִיזִיפִית. יָת. יָת. א- הָהּ. א- הָהּ.", כָּכָה בְּתוֹכִית מְדוּבֶּרֶת. וְאָז כְּדֵי לָצֵאת מֵהַמֶּלֶל הַבִּלְתִּי פּוֹסֵק שֶׁל הַגָּ'אקוּ אֲנִי אוֹמֶרֶת "הָיָה לִי חֲלוֹם מוּזָר אֶתְמוֹל". אִם הָיִיתִי יוֹדַעַת שֶׁאֲקַבֵּל אֶת הַתְּגוּבָה הַזּוֹ כְּבָר מִזְּמַן הָיִיתִי מַנְחִיתָה עָלֶיהָ אֵיזֶה חֲלוֹם. כִּי בְּאוֹתוֹ רֶגַע הִיא עוֹצֶרֶת, מִסְתַּכֶּלֶת עָלַיי בְּצוּרָה מוּזָרָה. הִיא רוֹצָה לָדַעַת. "אֵין לִי מוּשָּׂג... טוֹב זֶה לֹא חָשׁוּב...  זֶה בֶּטַח סְתָם". "לֹא". הִיא מִתְעַקֶּשֶׁת וּבַפַּעַם הָרִאשׁוֹנָה אֲנִי רוֹאֶה אֶצְלָהּ מַשֶּׁהוּ חָדָשׁ וְאוֹהֶבֶת אֶת זֶה.
"אָז לְסַפֵּר אוֹתוֹ? כְּאִילּוּ, עַכְשָׁיו?"
"כֵּן".
אֲנִי מְבִינָה שֶׁהָעִנְיָין הַזֶּה שֶׁל הַחֲלוֹם תּוֹפֵס אוֹתָהּ.
"זֶה קוֹרֶה בָּעֶרֶב, אֲנִי מְקַבֵּל"...
"רֶגַע".. הִיא קוֹטַעַת אוֹתִי "אֲנִי רוֹצָה לִכְתּוֹב אֶת זֶה, בִּרְשׁוּתְךָ", הִיא קָמָה מִמְּקוֹמָהּ לְעֵבֶר הַשּׁוּלְחָן שֶׁמֵּאֲחוֹרֵינוּ, וְהַדֶּרֶךְ הַזּוֹ, הַחֲמִישָּׁה מֶטְרִים הַלָּלוּ, הָיוּ הַהַצָּגָה הֲכִי טוֹבָה בָּעִיר. הִיא לֹא הִצְלִיחָה לְהַגִּיעַ לַשּׁוּלְחָן, כַּמּוּבָן. הַצָּעִיף שֶׁהָיָה כָּרוּךְ סְבִיב צַוּוֹארָהּ נִתְפַּס בַּמִּשְׁעֶנֶת הַכִּיסֵּא, דַּקּוֹת אֲרוּכּוֹת הִיא נִיסְּתָה לְשַׁחְרֵר אוֹתוֹ לְלֹא הַצְלָחָה. וְאָז הִיא הֶחֱלִיטָה לְהוֹרִיד אוֹתוֹ אֲבָל הוּא רַק הָלַךְ וְנִכְרָךְ יוֹתֵר וְיוֹתֵר סְבִיב צַוּוֹארָהּ. "לַעֲזוֹר לָךְ?" אָמַרְתִּי, מַתְחִילָה לְהִיבָּהֵל מֵהַפּוּסְטֵמָה, הִיא תֶּיכֶף תֵּיחָנֵק. וְהִיא, "לֹא לֹא הַכּוֹל בְּסֵדֶר, הַכּוֹל בְּסֵדֶר, תֶּכֶף אֲנִי אוֹצִיא אוֹתוֹ," אֲבָל רַק הֲלָכָה וְהִסְתַּבְּכָה. כְּשֶׁזּוּג מִסְפָּרַיִים שֶׁמּוּנָּחוֹת עַל הַשּׁוּלְחָן צִדּוֹ אֶת עֵינֶיהָ, הִיא הֵרִימָה אוֹתָם וְקִרְבָה לְצַוּוֹארָהּ. זֶה לֹא בָּטוּחַ לְהַפְקִיד בְּיָדֶיהָ מִסְפָּרַיִים, אֲנִי חוֹשֶׁבֶת, אוֹ... צָעִיף, לְצוֹרֶךְ הָעִנְיָין. אֲנִי מַצִּיעָה שׁוּב אֶת עֶזְרָתִי וְהִיא מְחַיֶּיכֶת וְגוֹזֶרֶת אֶת הַצָּעִיף בְּצוּרָה מַפְחִידָה. כָּל הַסְּצֵנָה אָרְכָה מִסְפַּר דַּקּוֹת אֲבָל אֲנִי אִיבַּדְתִּי אֵיזֶה חָמֵשׁ שָׁנִים מֵהַחַיִּים שֶׁלִּי, לֹא בְּטוּחָה שֶׁאֵצֵא שְׁלֹמֹה מֵהַסִּיפּוּר הַזֶּה. מָה אֲנִי צְרִיכָה עַל הַמַּצְפּוּן שֶׁלִּי מִישֶׁהִי שֶׁנֶּחְנַקְתָּ מֵהַצָּעִיף שֶׁל עַצְמָהּ?
הִיא עָשְׂתָה אֶת זֶה, לִזְכוּתָהּ יֹאמַר, הַצָּעִיף לְבַסּוֹף הוּסַר וְהִיא הִגִּיעָה לִמְחוֹז חֲפֵצָה — הַשּׁוּלְחָן. פּוֹתַחַת וְסוֹגֶרֶת בּוֹ מְגֵירוֹת, מְחַפֶּשֶׂת מַשֶּׁהוּ וְאָז גַּם מוֹצֵאת, מוֹצִיאָה מַחְבֶּרֶת גְּדוֹלָה וְעֵט. כְּשֶׁהִיא חוֹזֶרֶת אֶל הַמָּקוֹם שֶׁבּוֹ אֲנַחְנוּ יוֹשְׁבוֹת, הִיא חוֹלֶפֶת שׁוּב עַל פְּנֵי הַשּׁוּלְחָן וּמַפִּילָה סְפָרִים שֶׁהָיוּ מוּנָּחִים עָלָיו וְאָז אֶת הַמְּחַבֶּרֶת, וָשׁוּב מְרִימָה אֶת הַכּוֹל וּמִתְנַצֶּלֶת. כֵּן, אֵיךְ שָׁכַחְתִּי — תָּמִיד מִתְנַצֶּלֶת. אִם זֶה לֹא הָיָה מַפְחִיד כָּל כָּךְ, כָּל הָאֶפִּיזוֹדָה יָכְלָה לִהְיוֹת מַצְחִיקָה. צַ'פְּלִין מִסְתַּכֵּל עָלֵינוּ מִלְּמַעְלָה וּמֵרִיעַ.
"תַּמְשִׁיכִי", הִיא אוֹמֶרֶת כְּשֶׁהִיא מִתְיַישֶּׁבֶת, אֵיךְ לַעֲזָאזֵל אֲנִי אֲמוּרָה לְהַמְשִׁיךְ אַחֲרֵי רְעִידַת הָאֲדָמָה הַזּוֹ?  
"זֶה קוֹרֶה בַּבּוֹקֶר... לֹא, לֹא, בְּעֶצֶם זֶה קוֹרֶה בָּעֶרֶב. אֲנִי מְקַבֶּלֶת שִׂיחַת טֵלֵפוֹן, שָׁלוֹם, שָׁלוֹם, מְדַבֶּרֶת נֶטַע. בְּרָזִילָאִי. נֶטַע בְּרָזִילָאִי מִתְקַשֶּׁרֶת אֵלַיי. אָז הִיא כָּזֶה "שָׁלוֹם, מְדַבֶּרֶת נֶטַע". וַאֲנִי עוֹנָה כָּכָה כֵּן, זוֹ אֲנִי. אֵיךְ אוֹכֶל לַעֲזוֹר לְךָ? אוּלַי לֹא אָמַרְתִּי אֶת זֶה כָּכָה, אֲבָל שָׁאַלְתִּי אוֹתָהּ מַשֶּׁהוּ, לֹא הֵבַנְתִּי מָה הִיא רוֹצָה מִמֶּנִּי. "אֵיךְ אוֹכֶל לַעֲזוֹר לְךָ?" לֹא, בְּעֶצֶם אָמַרְתִּי, "כֵּן זֹאת הִיא, אֲנִי, מָה?"  וְהִיא אוֹמֶרֶת "אֲנִי צְרִיכָה מִישֶׁהִי שֶׁתַּעֲשֶׂה לִי PR". סַבַּבָּה PR אֲבָל אֲנִי? אֲנִי? עַכְשָׁיו, תָּבִינִי, זוֹ נֶטַע דַּקָּה אַחֲרֵי הַזְּכִיָּיה בְּאֵירוֹוִיזְיוֹן רָאוּ אוֹתָהּ בְּכָל חוֹר אֶפְשָׁרִי. הַדָּבָר הָאַחֲרוֹן שֶׁהִיא צְרִיכָה זֶה שֶׁמִּישֶׁהִי תַּעֲשֶׂה לָהּ PR וְעוֹד אֲנִי. מָה הַקֶּשֶׁר?"
"וּמָה הַקֶּשֶׁר לְדַעְתְּךָ?"
"אֵין לִי מוּשָּׂג. מָה הַקֶּשֶׁר שֶׁלִּי לְנֶטַע? אֵין קֶשֶׁר. וְלָמָּה הִיא בִּכְלָל צְרִיכָה יַחֲסֵי צִיבּוּר? וְכָכָה עִם הַמַּחֲשָׁבָה הַזּוֹ אֲנִי מִתְעוֹרֶרֶת וְהַחֲלוֹם נִגְמַר".
אֲנִי עוֹצֶרֶת, מְהַרְהֶרֶת בַּחֲלוֹם "מוּזָר לֹא?" מְחַכֶּה שֶׁהִיא תְּסַיֵּים לִכְתּוֹב אֶת דְּבָרַיי.
"מְעַנְיֵין", הִיא אוֹמֶרֶת "יֵשׁ לְךָ אֵיזֶה רַעְיוֹן לְגַבֵּי זֶה?"
אֲנִי מַקְדִּישָׁה מִסְפַּר דַּקּוֹת שֶׁל מַחְשָׁבָה לַשְּׁאֵלָה שֶׁנִּשְׁאֲלָה, אֲבָל רַק לְמַרְאִית עַיִן. אֲנִי אֲמוּרָה גַּם לְפָרֵשׁ אֶת הַחֲלוֹם? זֶה לֹא הַתַּפְקִיד שֶׁלָּהּ? מְחַכֶּה עוֹד שְׁתֵּי דַּקּוֹת, מְוַודֵּאת שֶׁהִיא כָּל כּוּלָּהּ אִיתִּי מְחַכָּה לְמוֹצָא פִּי וְאוֹמֶרֶת, "אֵין לִי שׁוּם מוּשָּׂג". הִיא חוֹזֶרֶת בְּהִנְהוּן אֶל הַמְּחַבֶּרֶת וְקוֹרֵאת אֶת הַחֲלוֹם שֶׁלִּי, הִיא מַמְשִׁיכָה לַחֲשׁוֹב, מְחַפֶּשֶׂת מַשֶּׁהוּ. "תִּרְאִי זֶה מוּזָר, מַמָּשׁ מוּזָר. מָה לִי וּלְיַחֲסֵי צִיבּוּר, דָּבָר רִאשׁוֹן. דָּבָר שְׁנֵי, הַמְּכוּנֶּה הַמְּשׁוּמֶּנֶת שֶׁל הָרֵיאָלֵיטִי לֹא הִתְלַבְּשָׁה עַל הַיִּיצּוּג שֶׁלָּהּ, אֲנִי אֲמוּרָה לְהַאֲמִין לָזֶה? אֲבָל אֲנִי דַּוְוקָא מַאֲמִינָה לָהּ בַּחֲלוֹם, בְּשׁוּם שָׁלָב אֲנִי לֹא מַרְגִּישָׁה שֶׁעוֹבְדִים עָלַיי אוֹ שֶׁזֶּה מוּפְרָךְ".
הִיא מַקְשִׁיבָה לִי בְּרוֹב קֶשֶׁב. "תְּנַסִּי, כָּכָה, לִמְצוֹא חִיבּוּרִים בֵּין הַחֲלוֹם הַזֶּה לַחַיִּים שֶׁלְּךָ, בְּאֵיזֶה שֶׁהוּא אוֹפֶן". פִּתְאוֹם אֲנִי מְגַיֶּיסֶת אֶת כָּל כּוֹחוֹתַיי לַמְּשִׂימָה הַנַּעֲלֶה הַזּוֹ, חָשׁוּב לִי לִמְצוֹא אֶת מָה שֶׁהִיא מְחַפֶּשֶׂת אָז אֲנִי מְחַכָּה עוֹד קְצָת, הַפַּעַם לֹא לְמַרְאִית עַיִן. יֵשׁ מַשֶּׁהוּ מַכְמִיר לֵב בָּרָצוֹן שֶׁלָּהּ לְהָבִין מַשֶּׁהוּ בַּחֲלוֹם שֶׁלִּי שֶׁהוּא סְתָם חֲלוֹם, כָּל יֶלֶד יָכוֹל לָדַעַת אֶת זֶה. אֲנִי רוֹצֶה לַעֲזוֹר לָהּ וְנִזְכֶּרֶת בְּמַשֶּׁהוּ "תִּרְאִי, אוּלַי זֶה קָשׁוּר לָנִיר".
הִיא מַבִּיטָה בִּי עָמוֹק כְּאִילּוּ הִיא רוֹאָה אוֹתִי לָרִאשׁוֹנָה. אֲנִי מַחֲזִיקָה בְּמַפְתֵּחַ לְדַבֵּר הַזֶּה שֶׁהִיא רוֹצָה, אִם רַק הָיִיתִי יוֹדַעַת מַהוּ.
"תַּמְשִׁיכִי..."
"נִיר הוּא זַמָּר מַתְחִיל שֶׁהוֹצִיא דִּיסְק לִפְנֵי חוֹדֶשׁ וַאֲנִי מְחַלְטֶרֶת אֶצְלוֹ. עוֹד אַחַת מִמִּילְיוֹן הָעֲבוֹדוֹת שֶׁאֲנִי עוֹשָׂה כְּדֵי לִשְׂרוֹד בָּעִיר הַזֹּאת. מְשַׁלֵּם בִּמְזוּמָּן, לֹא רַע. אָז אֲנִי מְתַקְשֶׁרֶת לְכָל מִינֵי מְקוֹמוֹת לִשְׁלוֹחַ לָהֶם אֶת הַקּוֹמוּנִיקָט שֶׁלּוֹ וְלִקְבּוֹעַ לוֹ הוֹפָעוֹת. יֵשׁ מַצָּב שֶׁזֶּה קָשׁוּר לְזֶה בְּעֶצֶם, כְּשֶׁחוֹשְׁבִים עַל זֶה".
"אֲהָהּ," הִיא מְאוּכְזֶבֶת, מִשְׁתַּדֶּלֶת לְהַסְוָות לְלֹא הַצְלָחָה. אֲבָל אֲנִי רוֹאֶה לָהּ אוֹתָהּ, אֲנִי רוֹאֶה לָהּ הַכּוֹל. הִיא סוֹגֶרֶת אֶת הַמְּחַבֶּרֶת וּמְנִיחָה עַל הַשּׁוּלְחָן שֶׁבֵּינֵינוּ. "כֵּן, זֶה כַּנִּרְאֶה מָה שֶׁאָמַרְתָּ, מַשֶּׁהוּ שֶׁקָּשׁוּר לְיַחֲסֵי צִיבּוּר שֶׁאַתְּ עוֹשֶׂה לָנִיר," וּכְשֶׁהִיא נָסוֹגָה מֵהַהִתְלַהֲבוּת שֶׁלָּהּ אֲנִי נִנְעֶלֶת עָלֶיהָ, לֹא מוּכָנָה שֶׁהִיא תַּפְסִיק לְהִתְעַנְיֵין בִּי.
 "אֲבָל בְּכָל זֹאת, לָמָּה דַּוְוקָא נֶטַע? מָה יֵשׁ בָּהּ? אוּלַי הִיא מְסַמֶּלֶת מַשֶּׁהוּ? תָּמִיד אוֹמְרִים שֶׁהִיא סֵמֶל אָז אוּלַי אֲנִי מְגִיבָה לְסֵמֶל שֶׁהִיא?" אֲנִי מִבַּרְבֶּרֶת אֶת עַצְמִי לָדַעַת, מְלַהֶגֶת שְׁטוּיוֹת אֲבָל הִיא כְּבָר לֹא אִיתִּי, הִפְסַקְתִּי לָעִנְיָין אוֹתָהּ. אִם הִתְחַלְנוּ אֶת הַסִּיפּוּר עַל הַחֲלוֹם בְּמֵאָה הֲרֵי שֶׁבִּרְגָעִים אֵלֶּה מַמָּשׁ הִגַּעְנוּ לְעֶשֶׂר. מִינוּס עֶשֶׂר. הג'אקו מֵעֵבֶר לַקִּיר מַמְשִׁיךְ "אֲבָל לָמָּה נֶטַע? נֶטַע? נֶטַע? לָמָּה נֶטַע? אֲבָל לָמָּה? לָמָּה נֶטַע, נֶטַע, נֶטַע?" אֲנִי מְנַסָּה לְהִתְעַלֵּם מֵהַחֲזָרָתִיּוּת הַבִּלְתִּי פּוֹסֶקֶת שֶׁל הַתּוּכִּי וְנִשְׁטֶפֶת בְּאַחַת בְּעֶצֶב שֶׁאֲנִי מַכִּירָה הֵיטֵב.
 אֶצְלִי, כְּשֶׁמְּאַבְּדִים בִּי עִנְיָין אֲנִי מַרְגִּישָׁה אֶת זֶה בַּגּוּף. הַגּוּף כּוֹאֵב לִי. זֶה כְּמוֹ לַחֲטוֹף בְּעִיטָה בַּבֶּטֶן אוֹ טְרִיקַת דֶּלֶת בִּפְנִים, מַמָּשׁ כָּכָה וְלֹא כְּמוֹ דִּימּוּי. כָּכָה זֶה כּוֹאֵב. וְהַנִּיתּוּק הָאֵלִים הַזֶּה שֶׁלָּהּ מְעוֹרֵר אוֹתִי כִּי מָה שֶׁהִיא עָשְׂתָה לִי בְּאוֹתוֹ רֶגַע, הַטְּרִיקָה בִּפְנִים הַבְּעִיטָה בַּבֶּטֶן, לֹא עוֹשִׂים דְּבָרִים כָּאֵלֶּה. פָּשׁוּט לֹא עוֹשִׂים. זֶה לֹא שֶׁאֲנִי מְשׁוּפַּעַת בְּבִיטָּחוֹן עַצְמִי, זֶה לֹא שֶׁלֹּא עָזְבוּ אוֹתִי אַף פַּעַם, שֶׁהָיִיתִי לֹא רֵלֵוַונְטִית, שֶׁהִפְסִיקוּ לֶאֱהוֹב אוֹתִי. אֶת זֶה עָשׂוּ כְּבָר לְפָנֶיהָ, מָה חָדָשׁ בָּזֶה? לָמָּה לַעֲשׂוֹת אֶת זֶה שׁוּב וָשׁוּב וָשׁוּב? הַחַד צְדָדִיּוֹת הַזּוֹ מַכָּה בִּי בְּעוֹצְמוֹת לֹא הֶגְיוֹנִיּוֹת כִּי הַפִּישֵׁרִית הַקְּטַנָּה, הַפְּסִיכוֹלוֹגִית הַקְּלִינִית הַזּוֹ, בַּחוּרָה בַּת 28 הֶחֱלִיטָה שֶׁהַחֲלוֹם שֶׁלִּי לֹא מַסְפִּיק מְעַנְיֵין. כְּלוֹמַר אֲנִי, אֲנִי.
 אֶת כָּל זֶה לֹא אָמַרְתִּי לָהּ, שָׁמַרְתִּי עָמוֹק וְחָזָק וְלֹא הֶרְאִיתִי חוּלְשָׁה. דָּבָר שֶׁלֹּא אוֹפְיָינִי לִי כִּי רוֹאִים עָלַיי הַכּוֹל. יָדַעְתִּי שֶׁשָּׁוֶוה לְהִתְאַזֵּר בְּסַבְלָנוּת אוֹ יוֹתֵר נָכוֹן לְהִזְדַּיֵּין בְּסַבְלָנוּת. אֲנִי אֲחַכֶּה, לֹא לְבַד וְלֹא בַּחוֹשֶׁךְ, אֲנִי מָעֲדָה אַחֶרֶת. בִּתְפוּצָה שֶׁלִּי אוֹמְרִים — כָּל כֶּלֶב בָּא יוֹמוֹ, וְהַכַּלְבָּה הוֹלֶכֶת לֶאֱכוֹל כְּאֵפָה.
-2-
אֶת הַפְּגִישָׁה הַבָּאָה אֲנִי מְבַטֶּלֶת. אֲנִי עֲיֵיפָה, אֵיזֶה וִירוּס מַתְחִיל לִדְגּוֹר בִּי וְאֵין לִי כּוֹחַ לָצֵאת מֵהַמִּיטָּה. אֲנִי לֹא מַצְלִיחָה לִישׁוֹן כְּמוֹ שֶׁצָּרִיךְ. שׁוּב, אַנְחַת רְוָוחָה מְהַדְהֶדֶת דֶּרֶךְ סַמֵּס מְאוּפָּק. נוּ טוֹב.
בַּשָּׁבוּעַ שֶׁאַחֲרֵי אֲנִי מַגִּיעָה, מִתְיַישֶּׁבֶת מוּלָהּ, שׁוּב בְּחֶדֶר אַחֵר. הַחֶדֶר מָלֵא בְּקִרְטוֹנֵי חָלָב שֶׁמּוּנָּחִים עַל הַשּׁוּלְחָן וְהַמַּזְגָן עוֹבֵד בִּמְלוֹא הַמֶּרֶץ עַל קוֹר מַקְפִּיא. "מָה נִסְגַּר עִם הֶחָלָב? פָּתַחְנוּ מַחְלָבָה?" אֲנַחְנוּ צוֹחֲקוֹת בְּיַחַד. יֵשׁ בְּעָיָה עִם הַמְּקָרְרִים וְזֶה הַחֶדֶר הַיָּחִיד שֶׁפּוֹעֵל בּוֹ מַזְגָן אָז בִּיקְּשׁוּ לְאַחְסֵן אוֹתָם כָּאן. "בָּרוּר לָהֶם שֶׁזֶּה יַחֲמִיץ עַד סוֹף הַיּוֹם", הִיא לֹא יוֹדַעַת מָה בָּרוּר לָהֶם וּמָה לֹא, אוֹמֶרֶת לֹא מְרוּצֶּה מֵהָעִנְיָין. "נְנַסֶּה לְהִתְעַלֵּם מִזֶּה". כֵּן, נִתְעַלֵּם מֵהַפִּיל הַלָּבָן וְהַגָּדוֹל שֶׁנִּמְצָא בַּחֶדֶר.
לְפָחוֹת אֶת רִגְעֵי הַמְּבוּכָה הָרִאשׁוֹנִים צָלַחְנוּ, בְּעֶזְרַת דִּיּוּן מַעֲמִיק וּפוֹרֶה עַל נִפְלְאוֹת קֵירוּר הַמַּזְגָן וְקִרְטוֹנֵי הֶחָלָב. עָדִיף עַל "מָה נִשְׁמָע" סְתָמִי שֶׁפּוֹגֵשׁ בְּחִיּוּךְ סְתָמִי עוֹד יוֹתֵר. סִימַּנְתִּי וִי. הִיא שׁוֹתֶקֶת, אָז תּוֹרִי לְדַבֵּר כַּנִּרְאֶה. שׁוּב שִׂיחָה עַל הָא וְעַל דֶּה, בְּעִיקָּר דֶּה, מְסַפֶּרֶת שֶׁהָיִיתִי קְצָת חוֹלֶה וְלָכֵן בִּיטַּלְתִּי אֶת הַפְּגִישָׁה, עַכְשָׁיו אֲנִי בְּסֵדֶר, מַרְגִּישָׁה יוֹתֵר טוֹב. וָשׁוּב שִׂיחָה עַל מַחֲלוֹת וּוִירוּסִים, בְּלֵב בְּלָה בְּלָה. הַחַלּוֹן בַּחֶדֶר הַזֶּה קָטָן וְלֹא רוֹאִים דַּרְכּוֹ כְּלוּם וְאֵין לִי מָה לְהַרְחִיב עַל כָּךְ. אֲנִי מוֹצִיאָה סִיגַרְיָה אַחַת בּוֹדְדָה מֵהַתִּיק. "בְּעִיקָּרוֹן הִפְסַקְתִּי אֲבָל בַּדֶּרֶךְ לְכָאן עָבַרְתִּי בְּפִיצּוּצֶיהָ וְקָנִיתִי אַחַת, אַתְּ מַכִּירָה אֶת זֶה שֶׁמּוֹכְרִים הַיּוֹם סִיגַרְיוֹת בּוֹדְדוֹת?" הִיא לֹא מַכִּירָה כִּי לֹא מְעַשֶּׁנֶת.
"אֶפְשָׁר?" אֲנִי שׁוֹאֶלֶת וְהִיא מְשִׁיבָה שֶׁלֹּא מְעַשְּׁנִים בַּבִּנְיָין. כֵּן בֶּטַח, בֶּטַח, סְלִיחָה, בָּרוּר. וּמַמְשִׁיכָה לְמוֹלֵל אֶת הַסִּיגַרְיָה, "גַּם זֶה טוֹב. מַרְגִּיעַ מַשֶּׁהוּ. זֶה בֶּטַח פְּסִיכוֹלוֹגִי לֹא?" גַּם עַל זֶה הִיא לֹא עוֹנָה אֲבָל קַצְוָות הַפֶּה מִתְעַגְּלוֹת לְמַעְלָה, אוֹ אוּלַי לְמַטָּה? מַשֶּׁהוּ בֵּין חִיּוּךְ לְהִנְהוּן אֶמְפָּתִי. הִיא מִצְטַיֶּינֶת דֵּיקַן בְּהִנְהוּנִים אֶמְפָּתִיִּים.
אֲנִי רוֹצֶה לְסַפֵּר מַשֶּׁהוּ אֲבָל לֹא בְּטוּחָה שֶׁזֶּה יִהְיֶה בְּסֵדֶר. בִּכְלָל אֲנִי מְאוֹד מִתְרַגֶּשֶׁת מֵהַמַּעֲמָד, לֹא מְבִינָה לָמָּה. מִכָּאן, אֲנִי מְרִימָה אֶת הַיָּד, הַסִּיגַרְיָה. "אַתְּ יְכוֹלָה לְהָבִיא לְכָאן מָה שֶׁמַּתְאִים לְךָ, אֵין שִׁיפּוּט אוֹ עֲדִיפוּת לַדְּבָרִים כָּאֵלֶּה אוֹ אֲחֵרִים", הִיא אוֹמֶרֶת. בֶּטַח, אֵין שִׁיפּוּט וַעֲדִיפוּת, שֶׁקֶר כָּלְשֶׁהוּ. שֶׁקֶט מְנַסֵּר אוֹזְנַיִים עוֹמֵד בַּחֶדֶר. אֲנִי אוֹזֶרֶת אוֹמֶץ וְהִיא מְחַכָּה לִי אֲבָל לֹא נוֹסֶכֶת בִּי אוֹמֶץ. כֵּן יֵשׁ מַשֶּׁהוּ. הַמְּחַבֶּרֶת עַל הַשּׁוּלְחָן בֵּינֵינוּ וְגַם עֵט פַּארְקֶר. שָׁנִים שֶׁלֹּא רָאִיתִי אֶת הַסּוּג הַזֶּה. "אַתְּ מְחַכֶּה", הִיא אוֹמֶרֶת "לִרְאוֹת אִם אֶפְשָׁר לָתֵת בִּי אֵמוּן". הַפַּעַם הִיא צוֹדֶקֶת. כֵּן, זֶה נָכוֹן.
"יֵשׁ לִי חֲלוֹם". אֲנִי מַכְרִיזָה וּבוֹחֶנֶת כָּל נִיעַ וְזִיעַ בְּפָנֶיהָ. הַיָּד נִיגֶּשֶׁת לַמַּחְבֶּרֶת וְלָעֵט אֲבָל הִיא מַמְשִׁיכָה לִשְׁמוֹר עַל קֶשֶׁר עַיִן. לְפָחוֹת הַיּוֹם נֶחְסְכָה מִמֶּנִּי סְצֵנַת הַסְּלֶפְּסְטִיק הָאַלְמוֹתִית. הִיא פּוֹתַחַת אֶת הַמְּחַבֶּרֶת מִקְּלִיקָה עַל הָעֵט וּמְחַכֶּה.  
"זֶה קוֹרֶה בַּצָּהֳרַיִים, אֲנִי מְחַכֶּה לָאוֹטוֹבּוּס מֵהַתַּחֲנָה הַמֶּרְכָּזִית לְכִיוּוּן מִשְׂרַד הַחִינּוּךְ. מִישֶׁהוּ מְפוּקְפָּק עִם מִשְׁקְפֵי שֶׁמֶשׁ כֵּהִים נִצְמַד אֵלַיי, הוּא נִרְאֶה כְּמוֹ הַסְּטֵרֵיאוֹטִיפּ הַקְּלָאסִי לְכַיֵּיס. אֲנִי מִתְרַחֶקֶת מִמֶּנּוּ, הוּא מַלְחִיץ אוֹתִי. וְאָז הוּא עוֹקֵף אוֹתִי בַּתּוֹר, נִדְבָּק לַקָּשִׁישׁ וּמוֹצִיא אַרְנָק מֵהַכִּיס הָאֲחוֹרִי שֶׁל הַקָּשִׁישׁ הַיָּשָׁר לַכִּיס הָעֶלְיוֹן שֶׁלּוֹ. מְכַיֵּיס אוֹתוֹ. אֲנִי נִיגֶּשֶׁת לְנַהַג הָאוֹטוֹבּוּס הוּא מְבַקֵּשׁ שֶׁאֶתְקַדֵּם וַאֲנִי רוֹעֶדֶת. הָאִישׁ הַזֶּה שָׁם, אֲנִי מַצְבִּיעָה לְכִיוּוּנוֹ, כִּייֵּס אֶת הַזָּקֵן. מִי? זֶה שֶׁעוֹמֵד מֵאָחוֹר. כָּל הָאוֹטוֹבּוּס שׁוֹתֵק, הַנּוֹסְעִים מְחַכִּים בְּצִיפִּיָּיה דְּרוּכָה, אִישָּׁה אַחַת אוֹמֶרֶת לִי אַל תִּדְאֲגִי הוּא לֹא יַעֲשֶׂה לָךְ כְּלוּם. אֲנִי פּוֹחֶדֶת, מִזֵּיעָה בְּכַפּוֹת הַיָּדַיִים חוֹשֶׁבֶת שֶׁאִם זֶה לֹא נָכוֹן יָצָאתִי סְתוּמָה אֲבָל אִם זֶה נָכוֹן הַכַּיָּיס יָכוֹל לַעֲשׂוֹת לִי מַשֶּׁהוּ. אוּלַי יֵשׁ לוֹ סַכִּין? אוּלַי הוּא יִתְנַפֵּל עָלַיי? מִי יָגֵן עָלַיי כָּאן? נַהַג הָאוֹטוֹבּוּס? הַנּוֹסְעִים? וּלְאָן לָרוּץ כְּשֶׁהוּא יִתְקוֹף אוֹתִי? הַתַּחֲנָה הַמֶּרְכָּזִית גְּדוֹלָה וּמְלֵאָה בְּסִמְטָאוֹת קְטַנּוֹת וְלֹא מוּכָּרוֹת. הַנַּהָג נִיגַּשׁ אֶל הַכַּיָּיס, שׁוֹאֵל אוֹתוֹ אִם לֶקַח לַזָּקֵן כֶּסֶף. הַנַּהָג פּוֹנֶה אֶל הַזָּקֵן, אֲדוֹנִי אֵיפֹה הָאַרְנָק שֶׁלְּךָ? הוּא לֹא מֵבִין מָה מְדַבְּרִים אִיתּוֹ. לָקַחַת מִמֶּנּוּ כֶּסֶף? הוּא שׁוֹאֵל אֶת הַכַּיָּיס אֲבָל הוּא רַק צוֹחֵק "עַל מָה אַתָּה מְדַבֵּר? אֵיזֶה כֶּסֶף וְאֵיזֶה נַעֲלַיִים!". הַנַּהָג בּוֹדֵק בַּכִּיס אֶחָד וְלֹא מוֹצֵא כְּלוּם וְאָז בַּכִּיס הַשֵּׁנִי — שׁוּם דָּבָר. הוּא מִסְתּוֹבֵב אֵלַיי "אֵיפֹה?" וַאֲנִי מְשִׁיבָה, "בַּכִּיס הַקִּדְמִי, צַד יָמִין שֶׁל הַחוּלְצָה". אֲנִי מַתְחִילָה לִבְכּוֹת תֶּיכֶף הוּא יִזְרוֹק עָלַיי מַשֶּׁהוּ. הַנַּהָג בּוֹדֵק אֶת הַכִּיס הָאַחֲרוֹן, הַקִּדְמִי, וּמוֹצֵא שָׁם אַרְנָק, פּוֹתֵחַ אוֹתוֹ וְשׁוֹאֵל אֶת הַזָּקֵן "זֶה שֶׁלְּךָ?" וְהוּא עוֹנֶה "כֵּן כֵּן אֵיפֹה מָצָאתָ?" עֲדַיִין מְבוּלְבָּל. אֲנִי יוֹרֶדֶת מֵהָאוֹטוֹבּוּס בְּדִיּוּק כְּשֶׁמַּתְחִילָה הֲמוּלָּה. אֲנָשִׁים מִתְנַפְּלִים עַל הַכַּיָּיס, מְקַלְּלִים אוֹתוֹ, נוֹסֵעַ אֶחָד מִכַּפְכַּף אוֹתוֹ. כְּכָל שֶׁאֲנִי מִתְרַחֶקֶת מֵהָאוֹטוֹבּוּס מַשֶּׁהוּ בִּזְמַן שֶׁל הַחֲלוֹם מוּאָץ. הַהִילּוּךְ הָאִיטִּי שֶׁבּוֹ הַחֵלֶק הַזֶּה קָרָה מִשְׁתַּנֶּה, וְחוֹזֵר לְקֶצֶב רָגִיל. אֲנִי הוֹלֶכֶת וּמִתְרַחֶקֶת מֵהָאֵירוּעַ, הוֹלֶכֶת בִּרְחוֹבוֹת תֵּל אָבִיב, דְּרוֹם תֵּל אָבִיב. עַל לֵוִינְסְקִי וְאָז הַהֲגָנָה, רוֹאָה אֶת הַמַּאֲפִיּוֹת שֶׁבְּדֶרֶךְ, אַף אֶחָד לֹא צוֹפֵר לִי לַמְרוֹת שֶׁאֲנִי הוֹלֶכֶת עַל הַכְּבִישׁ. תּוֹךְ כְּדֵי הֲלִיכָה אֲנִי שְׁמָהּ לֵב שֶׁהַבְּגָדִים שֶׁלִּי הִשְׁתַּנּוּ: בִּמְקוֹם מִכְנָסַיִים יֵשׁ לִי מֵעֵין חֲצָאִית קְצַרְצָרָה, וּבְמָקוֹם חוּלְצָה אֲנִי לוֹבֶשֶׁת מָחוֹךְ וְכָל הֶחָזֶה שֶׁלִּי נִשְׁפָּךְ הַחוּצָה. אֲנִי נוֹעֶלֶת מַגְּפֵי עוֹר גְּבוֹהִים, הַשֵּׂיעָר שֶׁלִּי מְפוּזָּר עִם סֶרֶט אוֹ כֶּתֶר עָלָיו. אֲנִי הוֹלֶכֶת כָּכָה בִּרְחוֹבוֹת הָעִיר, כְּבָר לֹא בַּתַּחֲנָה הַמֶּרְכָּזִית, גְּדוֹלָה וּגְבוֹהָה מֵאֵיךְ שֶׁאֲנִי בְּדֶרֶךְ כְּלָל. כְּשֶׁאֲנִי חוֹלֶפֶת עַל פְּנֵי מְכוֹנִית אֲנִי מַבִּיטָה בְּהִשְׁתַּקְּפוּת שֶׁלִּי וְרוֹאָה אוֹתִי, אֲנִי נִרְאֵית אַחֶרֶת, כְּמוֹ דְּמוּת מִסֶּרֶט. הַהִיא מֵהַמְּכוֹנִית מִסְתַּכֶּלֶת בִּי בַּחֲזָרָה וּמְחַיֶּיכֶת וַאֲנִי רוֹאֶה אוֹתָהּ, זֹאת וּוֶנְדֶּר וְומַן. הִיא מַתְחִילָה לִצְחוֹק, אֲנִי אוֹמֶרֶת לָהּ, טוֹב בְּסֵדֶר הֵבַנְתִּי אֶת הַסִּימְבּוֹלִיּוֹת אַתְּ יְכוֹלָה לְהַפְסִיק לִצְחוֹק. הֵבַנְתִּי. הֵבַנְתִּי הַכּוֹל. וּמִתְעוֹרֶרֶת מֵהַחֲלוֹם".
אֲנִי מְחַכֶּה שֶׁהִיא תְּסַיֵּים לִכְתּוֹב אֶת דְּבָרַיי, מְחַכָּה לִתְגוּבָה. הִיא אוֹמֶרֶת, תּוֹךְ כְּדֵי הֲצָצָה בַּשָּׁעוֹן, שֶׁאֲנַחְנוּ צְרִיכוֹת לְסַיֵּים. "אֲבָל אֲנִי רוֹצֶה שֶׁתְּנַסִּי לַחֲשׁוֹב עַל הַחֲלוֹם וְלִרְאוֹת אֵיךְ הוּא מִתְחַבֵּר לְחַיִּים שֶׁלְּךָ, נְדַבֵּר עַל זֶה בַּפְּגִישָׁה הַבָּאָה. יֵשׁ לָנוּ כָּכָה עוֹד מִסְפַּר דַּקּוֹת, רוֹצֶה לוֹמַר אֵיךְ זֶה הָיָה בִּשְׁבִילְךָ? הַחֲלוֹם? לְסַפֵּר עָלָיו? כָּל מָה שֶׁעוֹלֶה לְךָ. אֵיךְ אַתְּ עַכְשָׁיו?"
זוֹ הַפַּעַם הָרִאשׁוֹנָה שֶׁהִיא מְדַבֶּרֶת כָּל כָּךְ הַרְבֵּה. עַכְשָׁיו הִיא נִרְאֵית לִי כִּמְעַט אֱנוֹשִׁית, וְהַטִּינָה שֶׁלִּי מַתְחִילָה לְהִתְפּוֹגֵג. בָּרֶגַע הַבָּא אֲנִי נִגְעֶלֶת מֵעַצְמִי. מָה יִהְיֶה אִיתִּי? מַסְפִּיק שֶׁמְּגַלִּים בִּי עִנְיָין קָטָן וַאֲנִי נוֹפֶלֶת שֶׁדּוֹדָה. מָתַי יִהְיֶה לִי עַמּוּד שִׁדְרָה?
אֶצְלֵנוּ בָּעֵדָה, וַאֲנִי חֵלֶק מֵהָעֵדָה שֶׁלִּי אַרְצָה אוֹ לֹא, אֵין אֶמְצַע. אוֹ שֶׁיֵּשׁ מְעַט מְאוֹד אֶמְצַע. כְּשֶׁשּׂוֹנְאִים, זֶה עִם כָּל הַלֵּב וּכְשֶׁאוֹהֲבִים זֶה עִם כָּל הַלֵּב, הַיָּדַיִים וְהַקִּישְׁקֶע. כְּשֶׁאֲנִי רַבָּה עִם חֶבְרָה אוֹ שֶׁעוֹבֵר בֵּינֵינוּ חָתוּל שָׁחוֹר אֲנִי הוֹפֶכֶת לִהְיוֹת חוֹקֶרֶת מָזַ"פּ מְיוּמֶּנֶת. כָּל יְרִיקָה בְּזִירַת הַפֶּשַׁע הִיא עֵדוּת לְדנ"א, כָּל זוּג כְּפָפוֹת בַּפַּח אַשְׁפָּה הֵן קְצֵה חוּט, הַכּוֹל מוֹבִיל לְזִיהוּי וְאִיתּוּר הָרוֹצֵחַ הַסִּדְרָתִי. אֲנִי פְּרוֹפִילָאִית בַּפֶּנְטָגוֹן וְכָל זִיק שֶׁל עֵדוּת תּוֹבִיל אוֹתִי לְפִעְנוּחַ הַפֶּשַׁע הַמּוּשְׁלָם, כְּלוֹמַר לָזֶה שֶׁהַחֶבְרָה הַזּוֹ תָּמִיד הָיְתָה בְּעָיָיתִית, וְאָז הַחֶבְרָה הַזּוֹ, הַמִּסְכֵּנָה יֵשׁ לוֹמַר, אָבוּד לָהּ. פִּתְאוֹם יֵשׁ לִי נִיתּוּחֵי אוֹפִי מַעֲמִיקִים, וַאֲנִי מְחַבֶּרֶת אֶת זֶה לְמַשֶּׁהוּ שֶׁהִיא אָמְרָה לִי כְּשֶׁהִכַּרְנוּ, וַאֲנִי רוֹאָה אֶת כָּל הַזִּיּוּף וְהַקְּטַנּוֹת, שֶׁבְּדֶרֶךְ כְּלָל אֲנִי מַבְלִיגָה עֲלֵיהֶם. כְּלוֹמַר בְּיָמִים כְּתִיקּוּנָם. כְּלוֹמַר בְּיָמִים שְׁפוּיִים. כְּלוֹמַר כְּמוֹ שֶׁעוֹשִׂים אֲנָשִׁים נוֹרְמָלִיִּים. כָּכָה גַּם בְּאַהֲבָה. כְּשֶׁאֲנִי אוֹהֶבֶת אֲנִי לֹא אוֹבְּיֶיקְטִיבִית, אֲנִי מִתְעַקֶּשֶׁת לִקְשׁוֹר כְּתָרִים לְרֹאשָׁם שֶׁל אֲהוּבַיי. אִידֵיאָלִיזַצְיָה מוּחְלֶטֶת. אֲנִי זוֹכֶרֶת שֶׁבַּתּוֹאַר הָרִאשׁוֹן לָמַדְתִּי אֶת אֶחָד הַדִּיאָלוֹגִים שֶׁל אַפְּלָטוֹן, סוֹקֵרָטֶס דִּיבֵּר בְּשִׁבְחֵי הַמְּתִינוּת וְיִישּׁוּב הַדַּעַת וְאֵיזוֹ תְּכוּנָה נִדְרֶשֶׁת זוֹ לִבְנֵי אָדָם. וּבִזְמַן שֶׁאֲנִי קוֹרֵאת אֶת הַדִּיאָלוֹג אֲנִי אוֹמֶרֶת, הַיי אַפְּלָטוֹן לֹא כּוּלָּם נִיַּחְנוּ בִּמְתִינוּת וּבְדַעַת מְיוּשֶּׁבֶת, עָלֵינוּ, הַמָּרוֹקָאִים, הַמִּידָּה הַזּוֹ פָּסְחָה. אֲבָל גַּם אַפְּלָטוֹן לֹא הִכִּיר אֶת הַמָּרוֹקָאִים שֶׁלִּי, הַמְּתִינוּת הִיא מִמֶּנִּי וָהָלְאָה. אֲנִי מַתְחִילָה לְהִתְפָּרֵק מֵהַכַּעַס וּמֵהַפְּגִיעוֹת וְרוֹאֶה מָה עוֹד יֵשׁ בָּהּ, וְהַחִיּוּךְ שֶׁלָּהּ כְּבָר לֹא מְעַצְבֵּן אוֹתִי וְהִיא אֲפִילּוּ נִשְׁמַעַת לִי חָכְמָה וְטוֹבָה. אֲנִי מַפְנֶה מָקוֹם וּמְזִיזָה עוֹד שִׁכְבַת סַרְקַזְם כְּדֵי לְחַיֵּיךְ אֵלֶיהָ בַּחֲזָרָה. מִי יוֹדֵעַ? אוּלַי זֶה הַסּוֹף לְמִלְחֲמוֹת הַהַתָּשָׁה שֶׁלִּי עִם מְטַפְּלִים. וְאָז חוֹזֵר הַשָּׂטָן מֵהַכָּתֵף הַשְּׁנִיָּיה לְהַזְכִּיר לִי לֹא לְהִתְמַסֵּר, לִשְׁמוֹר עַל עַצְמִי. קוֹרֵא לִי עֲלוּבַת נֶפֶשׁ, תִּפְתְּחִי כְּבָר אִישִׁיּוֹת. אֲנִי יוֹדַעַת שֶׁאֶת הַבּוֹר הַזֶּה קָשֶׁה לְמַלֵּא.
אֲנִי נִכְנֶסֶת אֶל הַבַּיִת. בַּפְּגִישָׁה הַבָּאָה נְדַבֵּר עַל הַ"וַונְדֶּר וָומָן", זֶה יְסַפֵּק חוֹמֶר לְאוּלַי עוֹד פְּגִישָׁה-שְׁתַּיִים. בֵּינְתַיִים אַמְשִׁיךְ לְנַסּוֹת לַחֲלוֹם חֲלוֹמוֹת.
-3-
יוֹם שְׁלִישִׁי הִגִּיעַ, אֲנִי יוֹצֵאת מֵהַבַּיִת אֵלֶיהָ. הַהִתְרַגְּשׁוּת הַזּוֹ דּוֹמָה לִפְגִישָׁה עִם מְאַהֵב בִּתְחִילַּת הַקֶּשֶׁר, כְּשֶׁעוֹד יֵשׁ הַפְתָּעוֹת וְכָל תַּגְלִית עָלָיו הִיא חֲדָשָׁה וּמְרַגֶּשֶׁת, וּבְעִיקָּר בְּלִי הַפִילְטֶר שֶׁל הַתְּבוּנָה וְהָרַצְיוֹנָלִיּוּת. עוֹצֶרֶת לִקְנוֹת סִיגַרְיָה וְקָפֶה בְּפִיצּוּצֶיהָ, עַכְשָׁיו מוֹכְרִים אוֹתָן בִּשְׁלָשׁוֹת, יֵשׁ קוּפְסָה קְטַנָּה שֶׁמְּכִילָה בְּדִיּוּק שָׁלוֹשׁ סִיגַרְיוֹת. כַּמּוּבָן שֶׁזֶּה עוֹלֶה הוֹן. אֲנִי קוֹנֶה. מְעַשֶּׁנֶת אַחַת בַּדֶּרֶךְ עִם הַקָּפֶה. אֲנִי עֲיֵיפָה. מְאוֹד. לֹא מַצְלִיחָה לִישׁוֹן טוֹב בַּיָּמִים הָאַחֲרוֹנִים. כְּשֶׁאֲנִי נִכְנֶסֶת לְבִנְיַין הַמַּזְכִּירָה מַפְנָה אוֹתִי לַחֶדֶר הַקָּבוּעַ וְאוֹמֶרֶת, "הַיּוֹם אֶתֵּן בַּחֶדֶר שֶׁלָּכֶן, חַנָּה הִתְעַקְּשָׁה וְעָשִׂינוּ שְׁמִינִיּוֹת בָּאֲוִויר כְּדֵי לְפַנּוֹת אֶת הַחֶדֶר. אִם אַתְּ שׁוֹאֶלֶת אוֹתִי עָשְׂתָה טָעוּת, אֲבָל אַף אֶחָד לֹא שָׁאַל אוֹתִי".
הַשָּׁעוֹן מוֹרֶה עַל אַרְבַּע, אֲבָל רַק בְּאַרְבַּע וְדַקָּה הִיא פּוֹתַחַת אֶת הַדֶּלֶת, נֶאֱבֶקֶת בָּהּ. הִיא מַזְמִינָה אוֹתִי לְהִיכָּנֵס וּמִתְנַצֶּלֶת. "לְפָחוֹת זֶה הַחֶדֶר הַקָּבוּעַ שֶׁלָּנוּ", אֲנִי מְעוֹדֶדֶת וּמִתְעוֹדֶדֶת. כְּשֶׁאֲנִי נִכְנֶסֶת אֲנִי מְבִינָה — אָרוֹן מְפוֹרָק עִם מְגֵירוֹת פְּתוּחוֹת וּסְגוּרוֹת סָפֵק עָמַד סָפֵק שָׁכַב בַּכְּנִיסָה. מֵהָאֲרוֹנוֹת הַגְּדוֹלִים וְהַמָּאסִיבִיִּים שֶׁל פַּעַם, כָּזֶה שֶׁהָיָה בָּנוּי הֵיטֵב מֵעֵץ אֵיכוּתִי. "מָה הַקֶּטַע?" הִיא מַסְבִּירָה שֶׁהָיוּ צְרִיכִים לְאַחְסֵן אֶת הָאָרוֹן בְּאֵיזֶה מָקוֹם וְכָל הַחֲדָרִים הָיוּ תְּפוּסִים. "מָה הַהִיגָּיוֹן?" אֲנִי שׁוֹאֶלֶת, "יַרְכִּיבוּ אוֹתוֹ מֵחָדָשׁ? לָמָּה לֹא לִזְרוֹק אוֹתוֹ וְזֶהוּ?", הִיא לֹא יוֹדַעַת. מֵהַפִּיל הַזֶּה כְּבָר אִי אֶפְשָׁר לְהִתְעַלֵּם. אֲנַחְנוּ מוֹצְאוֹת אֶת הַדֶּרֶךְ כָּל אַחַת לִמְקוֹמָהּ וְלַמְרוֹת הָאָרוֹן הַמְּפוֹרָק עַל מִגֵּירוֹתָיו וּמַדָּפָיו. 
"סִייַּמְנוּ אֶת הַפְּגִישָׁה בַּשָּׁבוּעַ שֶׁעָבַר עִם הַחֲלוֹם עַל וָונְדֶּר וְומַן," הִיא מַמְשִׁיכָה.
"כָּכָה אַתְּ קוֹרֵאת לוֹ? הַחֲלוֹם עַל וָונְדֶּר וְומַן?" אֲנִי מַבִּיטָה מִסָּבִיב בַּדִּמְיוֹן שֶׁלִּי הָיְתָה כָּאן מִיטָּה. לֹא יוֹדַעַת לָמָּה. אוּלַי כִּי בִּסְרָטִים כְּשֶׁהוֹלְכִים לִפְסִיכוֹלוֹג יֵשׁ אֶצְלוֹ מִיטָּה אוֹ סַפָּה אֲרוּכָּה כָּזוֹ שֶׁאֶפְשָׁר לִשְׁכַּב עָלֶיהָ. פֹּה אֵין. אֲנִי חַיֶּיבֶת לָשִׂים אֶת הָרֹאשׁ לְכַמָּה רְגָעִים.
"אַתְּ נִרְאֵית עֲיֵיפָה. הַכּוֹל בְּסֵדֶר?"
"אֲנִי לֹא מַצְלִיחָה לְהֵירָדֵם. אֶפְשָׁר?", אֲנִי אוֹמֶרֶת וּמְנִיחָה אֶת הָרֹאשׁ עַל הַשּׁוּלְחָן. הִיא מוֹצֵאת לִי שְׁרַפְרַף קָטָן וּמְנִיחָה לְיָדִי "הִנֵּה", אֲנִי מְרִימָה אֶת הָרֹאשׁ, חוֹזֶרֶת לְהִתְיַישֵּׁב בְּנוֹחוּת בַּכִּיסֵּא וּמְרִימָה רַגְלַיִים עַל הַשְּׁרַפְרַף. "אֲנִי מִתְנַצֶּלֶת, אֲנִי לֹא כָּכָה בְּדֶרֶךְ כְּלָל. אֲנִי יוֹדַעַת שֶׁזֶּה לֹא מְנוּמָּס. אִם אִמָּא שֶׁלִּי הָיְתָה רוֹאָה אוֹתִי עַכְשָׁיו"...
"מָה הִיא הָיְתָה אוֹמֶרֶת?", הִיא מִתְנַפֶּלֶת עַל מִשְׁפַּט-אִמָּא כְּמוֹצֵאת שְׁלַל רַב.
"מָה? מָה מִי אוֹמֶרֶת?", אֲנִי שׁוֹאֶלֶת לֹא מְפוּקֶּסֶת, עֲיֵיפָה עֲיֵיפָה. הַמַּחֲשָׁבוֹת שֶׁלִּי לֹא מְחוּבָּרוֹת אַחַת לַשְּׁנִיָּיה. "סְלִיחָה. אוּלַי קָפֶה יַעֲזוֹר. יֵשׁ פֹּה קָפֶה?" יֵשׁ בַּכְּנִיסָה. "יֵשׁ מַצָּב שֶׁאֵצֵא לְהָכִין וְאֶחֱזוֹר? שְׁתֵּי דַּקּוֹת. אֲפִילּוּ פָּחוֹת". הִיא מְהַנְהֶנֶת. "לְהָכִין גַּם לְךָ?" הִיא מְסָרֶבֶת. אֲנִי יוֹצֵאת לְהָכִין קָפֶה וְחוֹזֶרֶת, מַתְחִילָה לִלְגּוֹם וּמַרְגִּישָׁה יוֹתֵר טוֹב, נִיגֶּשֶׁת מִיָּד לָעִנְיָין, "אֲנִי לֹא רוֹצֶה שֶׁנַּפְסִיד אֶת שְׁאָר הַפְּגִישָׁה, הִפְסַדְנוּ זְמַן יָקָר. אָז הַחֲלוֹם עַל הַוַּונְדֶּר וְומַן"... הִיא עוֹצֶרֶת אוֹתִי, "זֶה בְּסֵדֶר אֶפְשָׁר לָקַחַת אֶת הַזְּמַן, אַתְּ יְכוֹלָה לִשְׁתּוֹת בְּנִיחוּתָא."
"חָשַׁבְתִּי עַל מָה שֶׁאָמַרְתָּ, הַחִיבּוּרִים שֶׁל זֶה לַחַיִּים. וְגַם הַצְּחוֹק שֶׁל וָונְדֶּר וְומַן. אֲנִי מְנַסֶּה לְהָבִין לָמָּה הִיא צוֹחֶקֶת עָלַיי אִם זוֹ בִּכְלָל אֲנִי שָׁם הַוַּונְדֶּר וָומָן. כְּאִילּוּ אֲנִי צוֹחֶקֶת עַל עַצְמִי. אֲנִי עוֹשֶׂה אֶת זֶה הַרְבֵּה פְּעָמִים". 
"מְעַנְיֵין אוֹתִי לִשְׁמוֹעַ עַל הַחֵלֶק הָרִאשׁוֹן, עִם הַכַּיָּיס".
"דַּוְוקָא הַחֵלֶק הַזֶּה? עָלָיו לֹא חָשַׁבְתִּי הַרְבֵּה, פָּחַדְתִּי שָׁם. לֹא הָיִיתִי וָונְדֶּר וְומַן שָׁם בָּאוֹטוֹבּוּס. הַהִיא בָּאָה אַחֵר כָּךְ, וְגַם לֹא כְּמוֹ מַשֶּׁהוּ שָׁלֵם וְעוֹזֵר. הִיא לֹא נָתְנָה לִי כּוֹחוֹת עַל בָּאוֹטוֹבּוּס, גַּם לֹא אַחֵר כָּךְ בָּרְחוֹבוֹת. הִיא רַק צוֹחֶקֶת.
"בְּכָל זֹאת הָיָה שָׁם מַשֶּׁהוּ שֶׁנָּתַן לְךָ כּוֹחַ בָּאוֹטוֹבּוּס, הַצְלָחַת לְדַוֵּוחַ עַל כַּיָּיס וְלַעֲזוֹר לְמִישֶׁהוּ".
"אֲנִי לֹא כָּל כָּךְ אוֹהֶבֶת אֶת הַחֵלֶק הַזֶּה, זֶה סְתָם. לֹא מַשֶּׁהוּ מְיוּחָד. אֲנִי שׂוֹנֵאת לַחֲשׁוֹב עַל זֶה. כּוּלִּי חַלָּשָׁה שָׁם, רוֹעֶדֶת מְפַחֵד. לָמָּה הָיִיתִי צְרִיכָה לְדַוֵּוחַ לְנַהָג, מָה זֶה נוֹתֵן? וּלְסַכֵּן אֶת עַצְמִי? אִם לֹא הָיִיתִי מְדַוַּוחַת כָּל אֶחָד הָיָה עוֹשֶׂה אֶת שֶׁלּוֹ וְחוֹזֵר לַבַּיִת בְּשֶׁקֶט. הַנּוֹסְעִים, וְהַנֶּהָג, וַאֲנִי, וַאֲפִילּוּ הַזָּקֵן. אֲנִי בְּסָפֵק אִם הָיָה מַבְחִין שֶׁהָאַרְנָק נִגְנַב לוֹ".
"וְהַכַּיָּיס. גַּם הוּא יַחֲזוֹר לַבַּיִת שֶׁלּוֹ, יַעֲשֶׂה אֶת שֶׁלּוֹ. עוֹלָם כְּמִנְהָגוֹ נוֹהֵג?"
"כֵּן. בְּדִיּוּק. אֲבָל לֹא, אֲנִי הָיִיתִי חַיֶּיבֶת לְהַגִּיד. בְּדֶרֶךְ כְּלָל אֲנִי סוֹתֶמֶת אֶת הַפֶּה, לֹא מַפְרִיעָה לְאַף אֶחָד, לֹא תּוֹפֶסֶת מָקוֹם. אֲבָל שָׁם הָיִיתִי חַיֶּיבֶת לְדַבֵּר. בְּכָל מִקְרֶה, מַעֲצִיב אוֹתִי לַחֲשׁוֹב עַל הַחֵלֶק הַזֶּה".
"אֲנִי רוֹאֶה. תְּנַסִּי לְהַגִּיד מָה מַעֲצִיב אוֹתְךָ בָּזֶה".
"לֹא יוֹדַעַת. לֹא יוֹדַעַת". 
אֲנִי מוֹצִיאָה סִיגַרְיָה וּמַדְלִיקָה וְאָז נִזְכֶּרֶת שֶׁאָסוּר וּמְנַסָּה לְכַבּוֹת אֲבָל אֵין מַאֲפֵרָה בַּחֶדֶר.
"סְלִיחָה סְלִיחָה".
"זֶה בְּסֵדֶר אֲנִי אֶפְתַּח חַלּוֹן. אֲנִי רוֹאֶה שֶׁקָּשֶׁה לְךָ".
הִיא פּוֹתַחַת חַלּוֹן וּמְחַפֶּשֶׂת מַשֶּׁהוּ בְּפַח הָאַשְׁפָּה, שֶׁנִּמְצָא מֵאֲחוֹרֵי הָאָרוֹן. הִיא לֹא כּוֹשֶׁלֶת בְּדַרְכָּהּ לְשֵׁם, לַמְרוֹת הָאָרוֹן וְהַמַּגִּירוֹת שֶׁמְּפוּזָּרוֹת בַּחֶדֶר וּמִשְׁטְחֵי הָעֵץ. מוֹצִיאָה מֵהַפַּח כּוֹס מִפְּלַסְטִיק, שׁוֹפֶכֶת לְתוֹכָהּ קְצָת מַיִם.
"אָז אַתְּ כֵּן מְעַשֶּׁנֶת", אֲנִי מְסַמֶּנֶת לְכִיוּוּן הַכּוֹס "אַתְּ מַכִּירָה אֶת הַפְּרַקְטִיקָה".
"לֹא... אֲנִי אַסְתְּמָטִית. אֲבָל אָה... "הִיא מְחַיֶּיכֶת חִיּוּךְ חָדָשׁ, קָטָן, נִזְכֶּרֶת בְּמַשֶּׁהוּ נָעִים, "אֲנִי מַכִּירָה אֲנָשִׁים שֶׁמְּעַשְּׁנִים. יוֹתֵר נָכוֹן הִכַּרְתִּי".
הִיא פּוֹתַחַת אֶת הַחַלּוֹן שֶׁבַּחֶדֶר. אֲנִי קְטַנָּה פִּתְאוֹם לְיָדָהּ וְהִיא דּוֹאֶגֶת לִי. אֲנִי רוֹצָה לִישׁוֹן שָׁם עַל הָרִצְפָּה וְשֶׁהִיא תְּכַסֶּה אוֹתִי. הַנְּעִימוּת הַזּוֹ בְּחֶדֶר רוֹקֶדֶת וּמְרַחֶפֶת וְצִפָּה, עוֹבֶרֶת מֵהַצַּד שֶׁלָּהּ אֶל הַצַּד שֶׁלִּי. הִיא לֹא מְחַיֶּיכֶת, הִיא רוֹאָה בְּתוֹכִי מַשֶּׁהוּ שֶׁאַף אֶחָד לֹא רָאָה מֵעוֹלָם.
"זֶה מַזְכִּיר לִי אֶת הַשִּׁיר שֶׁל פִּינְק פְלוֹיְד, 'קומפטרבלי נאמב'. וָון אִיֵּי וָוז אֶה הַצֶּ'יְילְד אִיֵּי הֵד אֶה פִּיבֶּר, מִיְּיָ הַנְדֵּס פָּלַט גֵ'סְט לַיְיק טו בְּלוֹנֵס. וְעַכְשָׁיו הוּא מַרְגִּישׁ אֶת זֶה שׁוּב". אֲנִי מַתְחִילָה לָשִׁיר "אִיֵּי הַב בַּיְּקוּם קומפטורבלי נאמב. שָׁכַחְתִּי אֶת הַהֶמְשֵׁךְ... וּבַהַתְחָלָה, הַהַתְחָלָה יָפֶה — הָלוֹ הָלוֹ הָלוֹ. זֶה כְּמוֹ הֵד, אוּלַי הוּא בִּכְלָל בְּבוֹר וְזוֹעֵק לְעֶזְרָה. אִיז דָּר אָנִיבֵדִי אֵין דָּר, גֵ'סְט נוֹד אֵיף יוּ כֵּן הֵיר מִי. אִיז דָּר אֲנִיוָון אֶת הוֹם".
אֲנִי מְחַפֶּשֶׂת אֶת הַשִּׁיר בַּטֵּלֵפוֹן וּמַשְׁמִיעָה אוֹתוֹ. "אַתְּ אוֹהֶבֶת?"
"כֵּן, כֵּן. מְאוֹד. מְאוֹד".
"זֶה עָצוּב לֹא?" 
"יֵשׁ שָׁם בְּדִידוּת".
"בְּדִידוּת. זוֹ הַמִּלָּה. זוֹ בְּדִיּוּק הַמִּילָּה שֶׁחִיפַּשְׂתִּי. הוּא לְבַד וְאַף אֶחָד לֹא רוֹאֶה אוֹתוֹ".
"אַף אֶחָד."
אֲנִי כְּבָר בַּסִּיגַרְיָה הַשְּׁלִישִׁית וּשְׁתֵּינוּ שׁוֹמְעוֹת אֶת פִּינְק פְלוֹיְד מֵהָאַיְיפוֹן שֶׁלִּי. הִיא מַתְחִילָה לְהִשְׁתַּעֵל, אֲנִי מְזִיזָה קְצָת אֶת הַסִּיגַרְיָה. הַשִּׁיעוּל שֶׁלָּהּ מִתְגַּבֵּר וַאֲנִי מִתְרַחֶקֶת נֶעֱמֶדֶת לְיַד הַחַלּוֹן. מַתְחִיל לְהַחְשִׁיךְ, מָה זֶה? מָה הַשָּׁעָה?
שְׁעוֹן חוֹרֶף. חָמֵשׁ עָבַר מִזְּמַן. אֲנִי מִתְאַרְגֶּנֶת, מַמְשִׁיכָה לְזַמְזֵם פִּינְק פְלוֹיְד. מְסַמֶּנֶת בָּרֹאשׁ עַל הַשָּׁעוֹן שֶׁבַּחֶדֶר. "שָׁבוּעַ הַבָּא?"
"שָׁבוּעַ הַבָּא."
-4-
בַּמִּפְגָּשׁ הַבָּא אֲנִי זוֹמְבִּי, אִישָּׁה מֵתָה מְהַלֶּכֶת. סִפְרָתִי שְׁלוֹשָׁה יָמִים שְׁלֵמִים שֶׁבָּהֶם לֹא נִרְדַּמְתִּי. אֲפִילּוּ לֹא לְדַקָּה. נִכְנַסְתִּי לַחֶדֶר, עוֹד שְׁתֵּי דַּקּוֹת כְּדֵי לְהָבִין שֶׁזֶּה לֹא הַחֶדֶר הַקָּבוּעַ. בִּכְלָל 'הַקָּבוּעַ' הַזֶּה מִתְבָּרֵר כִּדְבַר הֲכִי לֹא קָבוּעַ שֶׁיֵּשׁ. לֹא מְבִינָה לָמָּה אֲנַחְנוּ מִתְעַקְּשׁוֹת עַל זֶה, שֶׁתֹּאמַר בַּחֶדֶר וְלֹא "בַּחֶדֶר הַקָּבוּעַ שֶׁלָּנוּ". הַיּוֹם אֲנַחְנוּ לֹא בַּחֶדֶר שֶׁלָּנוּ. עוֹד דַּקָּה לְהָבִין שֶׁהַחֶדֶר הַזֶּה מְשַׁמֵּשׁ כַּחֲדַר אָחוֹת. יֵשׁ בּוֹ מִשְׁקָל וּמַד גּוֹבַהּ, מַזְרְקִים וַעֲרָכוֹת לְחִיטּוּי פְּצָעִים, עֶזְרָה רִאשׁוֹנָה וַהֲמוֹנֵי תִּיקִיּוֹת מְגוּבָּבוֹת עַל מִיטַּת אָחוֹת. מוּזָר? לֹא כָּאן.
"לֹא אַלְאֶה אוֹתְךָ בִּשְׁאֵלוֹת מְיוּתָּרוֹת עַל הַחֶדֶר. הֵבַנְתִּי, מְבִינָה וְאָבִין לְמַפְרֵעַ".
הִיא מְחַיֶּיכֶת. חָזְרָה לְחַיֵּיךְ אֶת הַחִיּוּךְ הַמְּטוּפָּשׁ וְהַשָּׁטוּחַ שֶׁלָּהּ. מָה נִסְגַּר אִיתָּהּ? אֲנִי יוֹשֶׁבֶת מוּלָהּ, וְאָז מִתְרוֹמֶמֶת וְהוֹלֶכֶת לְהִישָּׁקֵל. "מָה זֶה? מָה עִם הַמִּשְׁקָל הַזֶּה? לֹא מוֹפִיעַ כְּלוּם עַל הַמֹּאזְנַיִים. הַיי, אֲנִי לֹא שׁוֹקֶלֶת. אֲנִי לֹא שׁוֹקֶלֶת! בּוֹאִי רֶגַע, בּוֹאִי, תִּרְאִי, אוּלַי אֲנִי טוֹעֶה. אוּלַי עָלִיתִי בְּמִשְׁקָל וַאֲנִי לֹא רוֹאֶה טוֹב אֶת הַמִּסְפָּר. אוּלַי צְרִיכָה מִשְׁקָפַיִים. אוּלַי מִשְׁקָל חָדָשׁ". אֲנִי אוֹמֶרֶת אֶת הַכּוֹל בְּשֶׁטֶף דִּיבּוּר לֹא הֶגְיוֹנִי, לֹא יָדַעְתִּי שֶׁאֲנִי מְסוּגֶּלֶת לְדַבֵּר כָּל כָּךְ מַהֵר וְעַל כְּלוּם. וְאָז בְּאוֹתָהּ מְהִירוּת שֶׁבָּהּ קַמְתִּי אֲנִי חוֹזֶרֶת לְהִתְיַישֵּׁב בַּכּוּרְסָא מוּלָהּ.
הוּא יוֹשֵׁב קָרוֹב אֵלַיי, פֶּלֶג גּוּפוֹ הָעֶלְיוֹן עֵירוֹם וְעַל גַּבּוֹ חֲטוֹטֶרֶת מְכוֹעֶרֶת, כִּמְעַט לֹא אֱנוֹשִׁית. אֲבָל לֹא, זוֹ לֹא חֲטוֹטֶרֶת. זוֹ אֶבֶן עֲנָקִית שֶׁהוּא סוֹחֵב עַל הַגַּב. וָואט דֶּה פָאק! תַּגִּיד לִי אַתָּה נוֹרְמָלִי? מָה נִסְגַּר? תּוֹרִיד אוֹתָהּ כְּבָר, אַתָּה יָכוֹל לָשֶׁבֶת. שָׁב. שָׁב. תָּנוּחַ, לָמָּה כָּל הַזְּמַן לָלֶכֶת, לַעֲבוֹד, לַחֲזוֹר, לְגַלְגֵּל, לְהוֹרִיד. שָׁב כְּבָר שָׁב.
"הַיי... אַתְּ בְּסֵדֶר?"
אֲנִי רוֹאֶה אוֹתָהּ עוֹמֶדֶת לְיָדִי, נוֹגַעַת לִי בְּיָד מְנַסֶּה... לְהָעִיר אוֹתִי? לוֹקֵחַ לִי עוֹד שְׁנִיָּיה לְהִתְעוֹרֵר לַחֲלוּטִין. לְהָבִין שֶׁנִּרְדַּמְתִּי עַל הַכִּיסֵּא לְמֶשֶׁךְ... חָמֵשׁ דַּקּוֹת הִיא אוֹמֶרֶת.
"אֲנִי כָּל כָּךְ עֲיֵיפָה, כָּל כָּךְ עֲיֵיפָה, מָה קוֹרֶה אִיתִּי". 
"מָה קוֹרֶה בֶּאֱמֶת? לָמָּה אַתְּ לֹא מַצְלִיחָה לְהֵירָדֵם?"
"לֹא יוֹדַעַת", אֲנִי מְשַׁקֶּרֶת, "לֹא יוֹדַעַת".
"הָיָה לִי חֲלוֹם עַכְשָׁיו, אַשְׁכָּרָה חֲלוֹם. אֲנִי יוֹשֶׁבֶת כָּאן עַל הַכִּיסֵּא הַזֶּה וְיוֹשֵׁב לִידֵי גֶּבֶר עֵירוֹם". הִיא מוֹצִיאָה אֶת הַמַּחְבֶּרֶת מֵהַתִּיק וְכוֹתֶבֶת. "חֲצִי עֵירוֹם, מְפוּיָּח וַאֲפִילּוּ מְטוּנָּף, מַמָּשׁ הֵרַחְתִּי רֵיחַ שֶׁל בִּיּוּב מִמֶּנּוּ". אֲנִי שְׁמָהּ לֵב שֶׁבְּרִצְפָּהּ, קָרוֹב מְאוֹד לְרֶגֶל שֶׁלִּי יֵשׁ פֶּתַח נִיקּוּז, בִּיּוּב. וְשֶׁהֵרִיחַ שֶׁל הַגֶּבֶר הָיָה בְּעֶצֶם הַבִּיּוּב שֶׁבַּחֶדֶר. "אֵיף, מָה זֶה? מָה זֶה הָרֵיחַ הַזֶּה! זֶה נוֹרָא, זֶה פָּשׁוּט נוֹרָא. תַּקְשִׁיבִי עִם הַתּוֹכִים הִבְלַגְתִּי, גַּם עִם הֶחָלָב וְהַמַּזְגָן וַאֲפִילּוּ הָאָרוֹן. אֲבָל רֵיחוֹת? עַל זֶה אֲנִי לֹא יְכוֹלָה לִשְׁתּוֹק, אֲנִי מְאוֹד רְגִישָׁה מְאוֹד רְגִישָׁה. אֲנִי מְסוּגֶּלֶת לְהָקִיא פֹּה, מַמָּשׁ עַל הָרִצְפָּה. אֲפִילּוּ עָלַיִיךְ, אֲנִי תֶּיכֶף מְקִיאָה עָלַיִיךְ".
"אַתְּ רוֹצָה שֶׁאַדְלִיק מַזְגָן?"
"מָה, עַל חוֹם? זֶה יִהְיֶה גָּרוּעַ".
"אֶפְשָׁר עַל קוֹר."
"קַר לִי, לֹא רוֹצֶה מַזְגָן", אֲנִי מוֹצִיאָה חֲפִיסַת סִיגַרְיוֹת.
"חֲפִיסָה שְׁלֵמָה? מָה עִם הַשְּׁלִישִׁיּוֹת?"
"זֶה לֹא תּוֹפֵס. וְזֶה גַּם הָמוֹן כֶּסֶף. אֲנִי קוֹנֶה חֲפִיסָה וּמִשְׁתַּדֶּלֶת לְעַשֵּׁן שָׁלוֹשׁ בְּיוֹם".  
"אַתְּ מַצְלִיחָה?"
"לִפְעָמִים. יֵשׁ יָמִים שֶׁקָּשֶׁה לִי אָז אֲנִי מְעַשֶּׁנֶת יוֹתֵר. זֶה עָדִיף עַל הָרֵיחַ שֶׁל הַבִּיּוּב", אֲנִי מַדְלִיקָה סִיגַרְיָה וְהִיא נִיגֶּשֶׁת לַחַלּוֹן, פּוֹתַחַת אוֹתוֹ וְנִשְׁאֶרֶת קְצָת שָׁם.
אֲנִי מַמְשִׁיכָה, "אָז הַבָּחוּר הַחֵצִי עֵירוֹם לוֹבֵשׁ אֵיזֶה בֶּגֶד מְיוּחָד לְאֵזוֹר הַחֲלָצַיִים. לֹא מְבִינָה מָה הַבֶּגֶד הַזֶּה בְּדִיּוּק. הוּא יוֹשֵׁב לְיָדִי עִם חֲטוֹטֶרֶת עֲנָקִית עַל הַגַּב, כָּכָה אֲנִי חוֹשֶׁבֶת וּלְאַט לְאַט מְבִינָה שֶׁזּוֹ לֹא חֲטוֹטֶרֶת זוֹ אֶבֶן עֲנָקִית, מַמָּשׁ, בְּגוֹדֶל שֶׁל הַחֶדֶר הַזֶּה וְהִיא יוֹשֶׁבֶת לוֹ עַל הַגַּב. אֲנִי אוֹמֶרֶת לוֹ תּוֹרִיד אוֹתָהּ תּוֹרִיד מָה אַתָּה נִשְׁאָר עִם זֶה. אֲבָל הוּא לֹא עוֹנֶה לִי, רַק מַבִּיט בִּי בְּעֵינַיִים קְרוּעוֹת מִסֵּבֶל. לֹא דַּי, תַּפְסִיק, אַתָּה יָכוֹל לְהָעִיף אֶת הָאֶבֶן הַזּוֹ! תָּעִיף אוֹתָהּ לְקִיבִּינִימָט, אֲנִי כּוֹעֶסֶת עָלָיו. וְכָאן זֶה נִגְמַר. הוּא אֲפִילּוּ לֹא מְדַבֵּר אִיתִּי. בַּחֵלֶק הַזֶּה הֶעָרַת אוֹתִי". 
"אֵיזֶה פִסְפוּס. נִגְמַר כָּל כָּךְ מַהֵר, תִּרְאִי מָה זֶה, סוֹף סוֹף אֲנִי חוֹלֶמֶת. סוֹף סוֹף"... אֲנִי שׁוֹתֶקֶת, יֵשׁ לוֹמַר סוֹתֶמֶת אֶת הַפֶּה. מְקַוּוֹה שֶׁהִיא לֹא תָּשִׂים לֵב לָמָּה שֶׁבָּרַח לִי מֵהַמּוֹחַ.
"זֶה מִישֶׁהוּ שֶׁאַתְּ מַכִּירָה?"
"מִי? הַגֶּבֶר?" 
"כֵּן".
"לֹא, לֹא יוֹדַעַת. קְצָת כֵּן וּקְצָת לֹא. הוּא לֹא מִישֶׁהוּ קָרוֹב אֵלַיי, אִם אַתְּ מִתְכַּוֶּונֶת לָזֶה. יוֹתֵר מִישֶׁהוּ עָמוּם, מְעוּרְפָּל. אֲנִי מַכִּירָה אֲבָל מֵרָחוֹק".
"וְהָאֶבֶן הַזּוֹ, כְּמוֹ מָה הִיא?"
"זֶה מָה שֶׁאֲנִי לֹא מְבִינָה, הִיא דְּבוּקָה לוֹ לַגַּב אֲבָל הוּא גַּם לֹא רוֹצֶה לְהוֹרִיד אוֹתָהּ. אוּלַי הִיא מַמָּשׁ מוּדְבֶּקֶת לוֹ אוֹ תְּפוּרָה לוֹ לַגּוּף. אֲנִי חַיֶּיבֶת לַחֲזוֹר לַחֲלוֹם הַזֶּה, חַיֶּיבֶת. לְהָבִין מִי הוּא וּמָה הוּא רוֹצֶה מִמֶּנִּי. יֵשׁ מַצָּב שֶׁאֲנִי עוֹצֶמֶת אֶת הָעֵינַיִים לְכַמָּה דַּקּוֹת?" אֲנִי שׁוֹאֶלֶת וְלֹא מְחַכָּה לִתְשׁוּבָה. אֲנִי מְנַסֶּה לְהֵירָדֵם בְּכוֹחַ. אֲנִי מְאוֹד עֲיֵיפָה, זֶה לֹא צָרִיךְ לִהְיוֹת כָּל כָּךְ קָשֶׁה. לוֹקַחַת עוֹד כַּמָּה דַּקּוֹת וּמְנַסָּה לְהַרְגִּיעַ אֶת עַצְמִי, אֲנִי מוּתֶּשֶׁת. אֲבָל זֶה לֹא מַצְלִיחַ, מַמָּשׁ כְּמוֹ בְּבֵית. אֲנִי לֹא מַצְלִיחָה לְהֵירָדֵם.
"לֹא הוֹלֵךְ". אֲנִי אוֹמֶרֶת מְתוּסְכֶּלֶת, "לֹא הוֹלֵךְ".
"אַתְּ אִמְרַת מִקּוֹדֶם, "סוֹף סוֹף אֲנִי חוֹלֶמֶת". לָמָּה הִתְכַּוַּונְתָּ?"
זֶהוּ, זֶה נִגְמַר. הִיא עָלְתָה עָלַיי.
"לֹא אָמַרְתִּי אֶת זֶה. אָמַרְתִּי סוֹף סוֹף אֲנִי נִרְדֶּמֶת". אֲנִי מְשַׁקֶּרֶת.
"לֹא, אַתְּ אָמַרְתָּ חוֹלֶמֶת. סוֹף סוֹף אֲנִי חוֹלֶמֶת."
הִיא מַתְחִילָה לְהִשְׁתַּעֵל כִּמְעַט נֶחְנֶקֶת. אֲנִי מִתְרַחֶקֶת מִמֶּנָּה, אֲבָל לֹא חוֹשֶׁבֶת אֲפִילּוּ לְכַבּוֹת אֶת הַסִּיגַרְיָה. אִם אֲנִי אֶכָּבֶה, אֲנִי מַסְבִּירָה, הָרֵיחַ שֶׁל הַבִּיּוּב. זֶה נוֹרָא. הִיא מַמְשִׁיכָה לְהִשְׁתַּעֵל, הַפַּעַם בְּחוֹזְקָה. מוֹצִיאָה מֵהַתִּיק שֶׁלָּהּ מִשֶּׁאַף וְלוֹקַחַת נְשִׁיפָה מִמֶּנּוּ. אֲנִי פּוֹתַחַת אֶת הַדֶּלֶת שֶׁל הַחֶדֶר בָּרֶגַע שֶׁמּוּפְעֶלֶת אַזְעָקַת עָשָׁן, הַמַּזְכִּירָה נִכְנֶסֶת, "הַכּוֹל בְּסֵדֶר? מָה זֶה? מֵאֵיפֹה הָאֵשׁ?", הִיא רוֹאָה אוֹתִי מְאַלְתֶּרֶת מַאֲפֵרָה וְכוֹעֶסֶת, "לֹא מְעַשְּׁנִים פֹּה. זֶה אָסוּר. לָמָּה לֹא אָמַרְתָּ לָהּ חַנָּה? אָה, לָמָּה? אַתְּ הַפְּסִיכוֹלוֹגִית פֹּה".
 כּוֹעֶסֶת הִיא יוֹצֵאת מֵהַחֶדֶר. זֶהוּ אֲנִי לֹא אֶעֱשַׁן יוֹתֵר, אֲנִי מוֹצֵאת מַזְרֵק וּמַחֲזִיקָה אוֹתוֹ, כְּאִילּוּ הוּא סִיגַרְיָה. הִיא בֵּינְתַיִים נִרְגְּעָה, הַשִּׁיעוּל פָּסַק. עַכְשָׁיו הִיא נִרְאֵית הַחוֹלֶה מֵבִין שְׁתֵּינוּ. מִבַּעַד לְעַשֵּׁן, לַחַלּוֹן הַפָּתוּחַ, הָאַזְעָקָה וְהַפְּרוֹפֵס שֶׁבַּחֶדֶר, הִיא קוֹלֶטֶת אוֹתִי. חַדָּה וּבְהִירָה יוֹתֵר מֵאֵי פַּעַם הִיא מַנִּיחָה אֶת הַמִּשְׁפָּט הַבָּא, "הַחֲלוֹם עַל וָונְדֶּר וְומַן לֹא הָיָה אֲמִתִּי, הַמְצָאַת אוֹתוֹ".כָּכָה כְּמוֹ תַּעַר, בְּלִי חִיּוּכִים בְּלִי לְהִתְנַצֵּל בְּלִי סִימָנֵי שְׁאֵלָה.
"כֵּן". אֲנִי לוֹחֶשֶׁת.
"לָמָּה אַתְּ כָּל כָּךְ עֲיֵיפָה?"
"אֲנִי לֹא מַצְלִיחָה לַחֲלוֹם. מֵאָז הַחֲלוֹם עַל נֶטַע, זֶה לֹא קוֹרֶה. שַׂמְתִּי מְחַבֶּרֶת לְיַד הַמִּיטָּה כְּדֵי לִכְתּוֹב אֶת הַחֲלוֹמוֹת שֶׁלִּי כְּשֶׁאֲנִי מִתְעוֹרֶרֶת. הַכּוֹל מוּכָן וּמְזוּמָּן בִּשְׁבִיל הַחֲלוֹמוֹת, אֲבָל הֵם לֹא קוֹרִים, הֵם לֹא נֶחְלָמִים. אֵין לִי יוֹתֵר חֲלוֹמוֹת. וְאָז קָרָאתִי שֶׁכְּדַאי לְכַוֵּון שָׁעוֹן מְעוֹרֵר לְעֶשְׂרִים דַּקּוֹת, וּכְשֶׁהוּא מְצַלְצֵל יָשָׁר לִכְתּוֹב אוֹתוֹ. הוּא נִשְׁאַר רַעֲנָן בַּזִּיכָּרוֹן הוּא מִתְקָרֵב אֵלַיִיךְ. וְזֶה מָה שֶׁעָשִׂיתִי. רַק שֶׁהַחֲלוֹמוֹת, אִם נֶחְלְמוּ, לֹא נִזְכְּרוּ וַאֲנִי הִפְסַקְתִּי לִישׁוֹן".
"אֵיפֹה קָרָאתָ אֶת זֶה? זֶה בִּכְלָל לֹא נָכוֹן".
"אֲנִי מְבִינָה אֶת זֶה עַכְשָׁיו אֲבָל מְאוּחָר, מְאוּחָר מִדַּי".  
אֲנִי קָמָה מִמְּקוֹמִי לְעֵבֶר הַחַלּוֹן, עִם הַסִּיגַרְיָה-מַזְרֵק בַּיָּד. זֶה נִגְמַר. כְּמוֹ כָּל הַפְּעָמִים שֶׁבָּהֶם אֲנִי מְפַשֶּׁלֶת.
"תִּרְאִי, מֵהַחַלּוֹן הַזֶּה כּוּלָּם נִרְאִים קְטַנִּים". אֲנִי נִשְׁעֶנֶת עַל הַחַלּוֹן וְהִיא נִבְהֶלֶת וּמִתְקָרֶבֶת אֵלַיי, תִּיזָּהֲרִי, הִיא דּוֹאֶגֶת לִי וּמְמַהֶרֶת לִסְגּוֹר אֶת הַחַלּוֹן. רֵיחַ הֶעָשָׁן נִמְהָל בָּרֵיחַ הַבִּיּוּב, וּבַחֶדֶר עוֹמֶדֶת צַחֲנָה שֶׁאִי אֶפְשָׁר לִבְרוֹחַ מִמֶּנָּה. אֲנִי מַצְמִידָה אֶת הָרֹאשׁ לְשִׁמְשַׁת הַחַלּוֹן מְנַסָּה לְהַגִּיעַ לְאֵיזוֹ נְקוּדָּה בִּלְתִּי נִרְאֵית וּמִבְּחִינָה בַּחַלּוֹן וְנִיקְיוֹנוֹ. "מְנַקִּים פֹּה הַרְבֵּה, אָה? יֵשׁ כָּאן אֵיזֶה זְבוּב מֵת, הִנֵּה, פֹּה, בּוֹאִי תִּרְאִי". הִיא מִתְקָרֶבֶת מַצְמִידָה אֶת פָּנֶיהָ לַשִּׁמְשָׁה מַבִּיטָה לַכִּיוּוּן שֶׁלִּי. "זֶה בֵּית קְבָרוֹת לִזְבוּבִים פֹּה, כָּל הַמְּסִילָּה מְלֵאָה בָּהֶם". אֲנַחְנוּ עוֹמְדוֹת כָּכָה, מַבִּיטוֹת דֶּרֶךְ הַחַלּוֹן בְּמַבָּט מְזוּגָּג. שְׁתֵּי הֲזוּיוֹת, פְּסִיכִיּוֹת, אֵינְסוֹפִיּוֹת.
אִם מִישֶׁהוּ רוֹאֶה אוֹתָנוּ עַכְשָׁיו מֵהָרְחוֹב הוּא בָּטוּחַ שֶׁבַּרְחָנוֹ מֵהַמַּחְלָקָה הַסְּגוּרָה. שְׁתֵּי נָשִׁים דְּבוּקוֹת לְשִׁמְשַׁת חַלּוֹן, מְחַפְּשׂוֹת זְבוּבִים מֵתִים. לֹא, אִם מִישֶׁהוּ רוֹאֶה אוֹתָנוּ עַכְשָׁיו הוּא בָּטוּחַ שֶׁאֲנַחְנוּ הַמַּחְלָקָה הַסְּגוּרָה. וְהוּא גַּם צוֹדֵק, הֱמִישָׁהוּ הַדִּמְיוֹנִי הַזֶּה שֶׁיִּרְאֶה אוֹ לֹא יִרְאֶה אוֹתָנוּ.
יָכוֹלְתִּי לִפְתּוֹחַ אֶת הַחַלּוֹן הַזֶּה בְּאוֹתוֹ רֶגַע, רַק לְסוֹבֵב אֶת הַיָּדִית וְלִפְתּוֹחַ. בִּשְׁבִיל שְׁתֵּינוּ, אוּלַי הַדָּבָר הַמּוּסָרִי בְּיוֹתֵר שֶׁיָּכֹלְתִּי לַעֲשׂוֹת עֲבוּרָהּ. עִם סִיזִיפוּס לִידֵי ווּנְדֶּר-וּוֹמָן מֵהַצַּד הַשֵּׁנִי, מִי יָכֹל לָנוּ? אֲבָל לֹא עָשִׂיתִי אֶת זֶה. לֹא פָּתַחְתִּי אֶת הַחַלּוֹן. אֲנַחְנוּ נַמְשִׁיךְ לְגַלְגֵּל אֶת הָאֶבֶן בְּמוֹרַד הָהָר, יוֹם אַחֲרֵי יוֹם. לֹא הִמְצֵאנוּ שׁוּם דָּבָר חָדָשׁ.
הִיא מְחַיֶּיכֶת אֵלַיי כְּשֶׁהִיא מִתְרַחֶקֶת, מִתְפַיֶּידֶת לְאִטָּהּ. לֹא, אַל תֵּלְכִי. אֲנִי דּוֹחֶקֶת בָּהּ בְּמִלִּים שֶׁלֹּא נֶאֱמָרוֹת, רֶגַע לִפְנֵי שֶׁהִיא יוֹצֵאת לִי מֵהַפְרֵיְים. אַל תַּשְׁאִירִי אוֹתִי פֹּה לְבַד. אֲנִי לֹא יְכוֹלָה לִהְיוֹת יוֹתֵר לְבַד. אֲנִי רוֹצֶה סִיפּוּר אַחֵר, וְאִם לֹא אַחֵר, אָז סוֹף חָדָשׁ. אִם אֲנִי חַיֶּיבֶת לְגַלְגֵּל אֶת הָאֶבֶן, לָמָּה לַעֲשׂוֹת אֶת זֶה לְבַד?
 



https://www.shortstoryproject.com/he/story/%d7%95%d7%95%d7%a0%d7%93%d7%a8-%d7%95%d7%95%d7%9e%d7%9f-%d7%a2%d7%9c-%d7%94%d7%9b%d7%91%d7%99%d7%a9-%d7%94%d7%9e%d7%94%d7%99%d7%a8/
#הוּמוֹרִיסְטִי#חֲלוֹמוֹת#יִשְׂרְאֵלִי#כְּתִיבְהַנְשִׁיתְ#פְּסִיכוֹלוֹגִי#שָׁנוּן