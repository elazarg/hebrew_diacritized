יָשַׁבְתִּי מוּל הַמִּקְלֶדֶת הַשְּׁחוֹרָה בַּחֲדַר הַמְּנוּיִים וְצָפִיתִי בַּסִּרְטוֹן; הַסִּרְטוֹן הֶרְאָה לִוְויָיתָנִים שׂוֹחִים בָּאוֹקְיָינוֹס הָאַטְלַנְטִי, קַרְנֵי אוֹר שֶׁחָדְרוּ אֶת הָאַפְלוּלִית מְרַצְּדוֹת עַל עוֹרָם הֶחָזָק וְהַכֵּהֶה, שֶׁהִזְכִּיר צָמִיג. צָפִיתִי בָּהֶם לְלֹא נִיעַ קָרוֹב לְרֶבַע שָׁעָה, עַד שֶׁבַּדֶּלֶת הַפְּתוּחָה נִיצָּב לְפֶתַע מָנוּי פּוֹטֶנְצִיָּאלִי חָדָשׁ: הָיָה זֶה גֶּבֶר גָּבוֹהַּ הַמִּתְקָרֵב לְגִיל שִׁישִּׁים, בַּעַל גּוּלְגּוֹלֶת בֵּיצָתִית וּלְבוּשׁ סָרִיג בְּגוֹן הָאִזְמַרְגָּד. הָיִיתִי רְגִילָה לְהַפְרָעוֹת כָּאֵלֶּה. הִשְׁהֵיתִי אֶת הַסִּרְטוֹן וְהִזְמַנְתִּי אוֹתוֹ לְהִיכָּנֵס.
הַגֶּבֶר הַזָּר נִכְנַס לַחֶדֶר וְהִתְיַישֵּׁב מוּלִי בְּצִדּוֹ הַשֵּׁנִי שֶׁל הַשּׁוּלְחָן, אֲרֶשֶׁת פָּנָיו הַחֲמוּרָה צוֹפֶנֶת נְכוֹנוּת עִיקֶּשֶׁת לְהִתְבַּדֵּחַ. הוּא הִתְעַנְיֵין בַּמָּנוּי לְסִינֵמָטֵק. לְאַחַר שֶׁבֵּירֵר מֵהֶן שְׁעוֹת הַהַקְרָנָה הַיּוֹמִיּוֹת, סִיפֵּר לִי כִּי לָאַחֲרוֹנָה נִפְטְרָה אִשְׁתּוֹ מִסַּרְטַן הַלַּבְלַב וְכִי כָּעֵת הוּא מְחַפֵּשׂ מָה לַעֲשׂוֹת בִּזְמַנּוֹ הַפָּנוּי. הֶבֶל פִּיו נִישָּׂא אֵלַי כְּשֶׁדִּיבֵּר; רֵיחַ כָּבֵד וּמַחֲנִיק שֶׁהֵעִיד עַל בְּעָיוֹת עִיכּוּל. הוּא דָּחָה אוֹתִי. אָמַרְתִּי לוֹ שֶׁאֲנִי מִצְטַעֶרֶת לִשְׁמוֹעַ עַל אִשְׁתּוֹ וְשָׁקַעְתִּי בַּהֲזָיָה וּבָהּ אֲנִי מוֹשִׁיטָה אֶת יָדִי אֶל מִתַּחַת לַשּׁוּלְחָן וּמְלַטֶּפֶת בָּרוּךְ אֶת חֲלָצָיו, בְּעוֹדוֹ מְדַבֵּר אֵלַי, מְנִיעָה אֶת כַּף יָדִי עַל גַּבֵּי הַבַּד בִּמְתִינוּת אַךְ בְּבִיטָּחוֹן, עַד שֶׁהוּא מִתְקַשֵּׁחַ, וְאַחַר קָמָה מֵהַכִּיסֵּא, נִיגֶּשֶׁת אֵלָיו וּמִתְמַסֶּרֶת לוֹ לַחֲלוּטִין, בְּעוֹד הוּא נַעֲנָה לְמַעֲשַׂיי, מְשׁוּתָּק מֵחֲמַת הַפְּלִיאָה. פָּרַטְתִּי בְּפָנָיו אֶת הָאֶפְשָׁרוּיוֹת שֶׁהַסִּינְמָטֶק מַצִּיעַ וּלְאַחַר שֶׁהִתְלַבֵּט מְעַט, הֶחְלִיט לַעֲשׂוֹת לְעַצְמוֹ מָנוּי. שָׁאַלְתִּי לִפְרָטָיו הָאִישִׁיִּים וְהוּא מִיהֵר לְהַכְתִּיב: קוֹבִּי גִּיסִין, אַרְבַּע-עָשָׂר בְּאַפְּרִיל אֶלֶף תְּשַׁע-מֵאוֹת שִׁישִּׁים וְאַחַת, דִּיזִינְגּוּף מָאתַיִים וְשֵׁשׁ, תֵּל-אָבִיב, אֶפֶס חָמֵשׁ אַרְבַּע, אַחַת שֶׁבַע אַרְבַּע... תַּחַת כָּרִיּוֹת אֶצְבְּעוֹתַיי הִבְהִיקוּ מַקְּשֵׁי הַמִּקְלֶדֶת הַשַּׁמְנוּנִיִּים, פְּאוֹתֵיהֶם הַגְּבוֹהוֹת מְכוּסּוֹת שִׁכְבַת אָבָק צַמְרִירִית וּבֵינֵיהֶם נָחִים פֵּירוּרֵי אוֹכֶל שֶׁנִּצְטַבְּרוּ זֶה זְמַן רַב; אֲנָשִׁים נוֹסָפִים עָבְדוּ בְּעֶמְדַּת הַמַּחְשֵׁב הַזֹּאת מִלְּבַדִּי. בֵּין חֲדַר הַמְּנוּיִים לַמִּסְדְּרוֹן הַגָּדוֹל הִפְרִיד חַלּוֹן זְכוּכִית מֵאוֹרֶךְ וּמִבַּעַד לוֹ נִרְאוּ מִדֵּי פַּעַם עוֹבְרִים וְשָׁבִים. בְּכָל פַּעַם שֶׁחָלַף שָׁם מִישֶׁהוּ, הֵצַצְנוּ הַזָּר וַאֲנִי אֶל הַחַלּוֹן וְדַעְתֵּנוּ הוּסְּחָה. הָאוֹרְחִים שֶׁפָּקְדוּ אֶת הַסִּינְמָטֶק בִּשְׁעוֹת הָעֶרֶב וּפָסְעוּ בַּמִּסְדְּרוֹן הַמּוֹבִיל אֶל הָאוּלָמוֹת, נָהֲגוּ לְהָאֵט אֶת צַעֲדָם כְּשֶׁהִבְחִינוּ בַּחַלּוֹן הַמָּאוֹרָךְ – מִיקּוּמוֹ הֶחָרִיג הִפְתִּיעַ אוֹתָם, עוֹרֵר אֶת סַקְרָנוּתָם – וְהִתְעַכְּבוּ בְּמַבָּט חַקְרָנִי עַל הַחֶדֶר הַצַּר שֶׁמֵּאֲחוֹרָיו, הַמּוּאָר בְּאוֹר לָבָן וְקָשֶׁה, בּוֹ רָאוּ אוֹתִי; שְׁקוּעָה בְּעִנְיְינֵי.
"אֲנִי אֶצְטָרֵךְ גַּם לְצַלֵּם אוֹתְךָ", הִתְרַעְתִּי בִּפְנֵי הַגֶּבֶר הַזָּר וְהוֹצֵאתִי מַצְלֵמָה קְטַנָּה וּכְסוּפָה מֵאַחַת הַמְּגֵירוֹת.
"טוֹב", הִפְטִיר, "תַּעֲשִׂי שֶׁאֲנִי אֵצֵא יָפֶה."
מִבַּעַד לַעֲדָשָׁה הִבַּטְתִּי בּוֹ מְשַׁפְשֵׁף אֶת עֵינָיו, אֶצְבְּעוֹתָיו הֶעָבוֹת כְּמוֹ בּוֹטְשׁוֹת בְּעַפְעַפָּיו הַבַּשְׂרָנִיִּים, שֶׁוְּורִידִים זְעִירִים הִשְׂתָּרְגוּ בָּהֶם. לְבַסּוֹף פָּקַח אוֹתָן בְּמִצְמוּץ לַח וְהִמְתִּין. הֶרְאִיתִי לוֹ אֶת הַתְּמוּנָה שֶׁצִּילַּמְתִּי, וְהוּא נִפְנֵף בְּיָדוֹ בְּפִיזּוּר דַּעַת כְּדֵי לְסַמֵּן שֶׁהִיא בְּסֵדֶר, וְתוֹךְ רְגָעִים אֲחָדִים הִגַּשְׁתִּי לוֹ כַּרְטִיס מָנוּי חָדָשׁ, שֶׁנָּשָׂא כָּעֵת אֶת פָּנָיו וְאֶת שְׁמוֹ. הוּא הוֹדָה לִי תּוֹךְ קִימָה מֵהַכִּיסֵּא וְיָצָא מֵהַחֶדֶר בִּצְעָדָיו הָרְחָבִים. כְּשֶׁהָיִיתִי שׁוּב לְבַדִּי בַּחֶדֶר, הִפְעַלְתִּי מֵחָדָשׁ אֶת הַסִּרְטוֹן וְהַלִּוְויָתָן חָזַר לְהִתְנוֹעֵעַ בִּפְנֵי; בָּהִיתִי בּוֹ מִתְנַהֵל בִּכְבֵדוּת בַּמַּיִם הַצְּלוּלִים, בִּצְבִירֵי אַלְמוּגִּים שֶׁנִּצְמְדוּ לַחֲלָקִים שׁוֹנִים שֶׁל גּוּפוֹ, שֶׁבְּוַודַּאי הָיָה חֲלַקְלַק וְחַם. הִתְאַמַּצְתִּי לְמַקֵּד אֶת מַחְשְׁבוֹתַיי בְּנוֹכְחוּתוֹ הַמּוּחָשִׁית בָּאוֹקְיָינוֹס בָּרֶגַע הַזֶּה; הֲרֵי הוּא נִמְצָא עַכְשָׁיו אֵיפְשֶׁהוּ. עוֹבֶדֶת קִיּוּמוֹ הַגַּשְׁמִי, הַמַּקְבִּיל לְשֶׁלִּי, הָיְתָה עֲבוּרִי כִּמְעַט בִּלְתִּי נִתְפֶּשֶׂת. הוֹסַפְתִּי לְהַבִּיט בִּסְנַפִּיר זְנָבוֹ הָרָחָב עוֹלֶה וְצוֹנֵחַ מוּל עֵינַי כִּמְנִיפָה כְּבֵדָה, עַד שֶׁתְּשׂוּמַת לִבִּי נִגְרְפָה אֶל דְּמוּת שֶׁחָלְפָה עַל פְּנֵי הַחַלּוֹן: הִסְפַּקְתִּי לְהַבְחִין רַק בְּכֶתֶם יָרוֹק שֶׁנֶּעֱלַם בַּחֲטָף. זָכַרְתִּי אֶת צֶבַע הַבֶּגֶד הָעַז, הָיָה זֶה הַגֶּבֶר שֶׁיָּשַׁב בְּחַדְרֵי עַד לִפְנֵי כַּמָּה דַּקּוֹת; קוֹבִּי, נִזְכַּרְתִּי בְּנָקֵל. אַךְ הַפַּעַם הוּא רָץ בַּכִּיוּוּן הֶהָפוּךְ. כְּאִילּוּ שָׁכַח אֶצְלִי מַשֶּׁהוּ. שָׁמַעְתִּי אֶת צְעָדָיו נֶחְפָּזִים בְּמוֹרַד הַמַּדְרֵגוֹת הַסְּפוּרוֹת שֶׁהוֹבִילוּ אֶל חַדְרִי, וְאָז הוּא הוֹפִיעַ שׁוּב עַל הַמִּפְתָּן וְנֶעֱצַר, עַל פָּנָיו קְשׁוּי חִיּוּךְ דַּק, שֶׁכְּמוֹ מֵיאֵן לְהִתְבַּקֵּעַ.
"תִּבְרְחִי", אָמַר כַּעֲבוֹר רֶגַע קָצָר.
"מָה?"
"יֵשׁ יְרִיּוֹת. צָרִיךְ לִבְרוֹחַ – תִּבְרְחִי!"
הַחֶדֶר הָיָה שֶׁקֶט, גַּם הַמִּסְדְּרוֹן. תָּהִיתִי בְּלִבִּי אִם הוּא אֶחָד מֵאוֹתָם תִּימְהוֹנִיִּים תְּשׁוּשֵׁי נֶפֶשׁ שֶׁנִּמְשָׁכִים אֶל הַסִּינְמָטֶק, וְנִזְכַּרְתִּי בְּאַחַת הַמְּנוּיוֹת הַוּוֹתִיקוֹת, פֶּנְסְיוֹנֵרִית שְׁקֵטָה וּסְתוּרַת-שֵׂיעָר הַמַּגִּיעָה הִנֵּה מִדֵּי יוֹם, שֶׁנִּכְנְסָה יוֹם אֶחָד לַשֵּׁירוּתִים בְּקוֹמַת הַלּוֹבִּי, הִסְתַּגְּרָה בְּאֶחָד הִתְאִים וְצָרְחָה: "אֲנִי אוֹהֶבֶת שֶׁנָּשִׁים מְזַיְּינוֹת אוֹתִי!", הִיא חָזְרָה עַל אוֹתוֹ הַמִּשְׁפָּט שׁוּב וָשׁוּב, בְּכָל הַקּוֹמָה שָׁמְעוּ אוֹתָהּ, לְאַחַר מִכֵּן יָצְאָה, הִתְיַישְּׁבָה לְאֶחָד הַשּׁוּלְחָנוֹת הַמַּתַּכְתִּיִּים שֶׁל אַרְקָפָה וְהִתְעַמְּקָה בְּגִילָּיוֹן מְרוּפָּט שֶׁל "יִשְׂרָאֵל הַיּוֹם". לֹא הֵבַנְתִּי עַל אֵילּוּ יְרִיּוֹת מְדַבֵּר הַגֶּבֶר הַזָּר שֶׁעָמַד מוּלִי, אַךְ כָּעֵת עָלוּ מִבַּחוּץ רְעָשִׁים חֲדָשִׁים וּמֵעֶבְרוֹ הַשֵּׁנִי שֶׁל הַחַלּוֹן נִרְאוּ אֲנָשִׁים מִתְרוֹצְצִים בָּאִי-שֶׁקֶט; דּוֹמֶה הָיָה שֶׁהֵם נִסִּים מִין הַרְחָבָה שֶׁבַּחוּץ אֶל תּוֹךְ הַמִּבְנֶה, כְּאִילּוּ דְּבַר מָה הִבְהִיל אוֹתָם פְּנִימָה. בְּעוֹדִי מִתְבּוֹנֶנֶת בְּהִתְרַקְּמוּת הַמְּהוּמָה מִבַּעַד לַחַלּוֹן, הִבְזִיק בְּזִיכְרוֹנִי הַפִּיגּוּעַ שֶׁהָיָה בַּתֵּיאַטְרוֹן "בֶּטְקְלָאן" בְּפָרִיז וְנִנְעַץ בְּבִיצַּת מַחְשְׁבוֹתַיי כְּיָתֵד: אַרְבָּעָה לוֹחֲמֵי דאע"ש הִתְפָּרְצוּ אֶל הוֹפָעָה שֶׁל לַהֲקַת "איגלז אוֹף דָּת' מֵטָאל" וְרִיסְּסוּ אֶת הַקָּהָל בְּקָלַצְ'נִיקוֹבִים וְרִימּוֹנֵי יָד. נְשִׁימָתִי הֲלָכָה וְהִתְרַדְּדָה כְּכָל שֶׁרָאשֵׁי הִשְׁלִים לְבַדּוֹ אֶת הַחֲלָקִים הַחֲסֵרִים שֶׁל תְּמוּנַת מַצָּבֵנוּ, כְּמִתּוֹךְ הָרֶגֶל: שִׁיעַרְתִּי מִיָּד כִּי חוּלְיַית מְחַבְּלִים נִיצֶּבֶת כָּעֵת בִּנְשָׁקִים שְׁלוּפִים בַּכְּנִיסָה לְסִינֵמָטֵק וּמַבְרִיחָה אֶת הָרוֹבְצִים בַּלּוֹבִּי אֶל תּוֹךְ הַבִּנְיָין. בְּוַודַּאי נִרְאֶה אוֹתָם עוֹד רֶגַע דֶּרֶךְ הַחַלּוֹן רָצִים לְכִיוּוּן הָאוּלָמוֹת, חָשַׁבְתִּי בְּלִבִּי, וְדִמְיַינְתִּי אֶת הַמְּנוּיִים שֶׁצּוֹפִים כָּעֵת בַּסֶּרֶט מִסְתַּתְּרִים מֵאֲחוֹרֵי מִשְׁעֲנוֹת הַמּוֹשָׁבִים, מְכַוְּוצִים בָּאֵימָה וְרָאשֵׁיהֶם טְמוּנִים בֵּין כַּפּוֹת יְדֵיהֶם... בְּאוֹתוֹ הָרֶגַע נִשְׁמַע לָרִאשׁוֹנָה קוֹל יֶרִי. הַגֶּבֶר הַזָּר עוֹד עָמַד מוּלִי בְּפֶתַח הַדֶּלֶת; בְּמֶשֶׁךְ כַּמָּה שְׁנִיּוֹת רַק הִסְתַּכַּלְנוּ זֶה עַל זֶה. עָזַבְתִּי הַכּוֹל וְהָלַכְתִּי אִתּוֹ.
***
מִיהַרְנוּ לָצֵאת מֵהַחֶדֶר וְלֹא לָקַחְתִּי אִיתִּי דָּבָר מִלְּבַד הַטֵּלֵפוֹן. גַּם לֹא נָעַלְתִּי מֵאֲחוֹרֵי אֶת הַדֶּלֶת, לֹא הָיָה זְמַן. מֵהַחֶדֶר הַסָּמוּךְ, שֶׁדַּלְתּוֹ הָיְתָה פְּתוּחָה כְּדֵי סֶדֶק, הֵצִיצוּ בַּחוּרָה וּבָחוּר; לְבַחוּרָה הָיָה שֵׂיעָר שָׁחוֹר עַד הַכְּתֵפַיִים וּפָנִים מְרוּבָּעוֹת, יְפֵהפִיּוֹת, שֶׁצָּפְנוּ אֶפְשָׁרוּיוֹת שֶׁל שְׂרָרָה. פְּנֵי הַבָּחוּר שֶׁעָמַד לְצִדָּהּ הָיוּ יְרַקְרַקּוֹת וְסַקְרָנִיּוֹת. הַחֶדֶר שֶׁעָמְדוּ בּוֹ הוּקְצָה בָּחוֹדָשִׁים הָאַחֲרוֹנִים לִמְפִיקֵי פֶסְטִיבַל הַסְּטוּדֶנְטִים הַשְּׁנָתִי: עָבְדוּ בּוֹ חֲבוּרַת סְטוּדֶנְטִים נִלְהָבִים לַקּוֹלְנוֹעַ, שֶׁנִּסְחֲפוּ בְּלַהַט הַתִּכְנוּן וְרִגְשֵׁי הָאַחְוָוה שֶׁעוֹרְרוּ הַהֲכָנוֹת לַפֶסְטִיבָל. מִבַּעַד לַסֶּדֶק שָׁאֲלוּ אוֹתָנוּ הַשְּׁנַיִים אִם יָדוּעַ לָנוּ מָה מִתְרַחֵשׁ בַּחוּץ, וּמִשֶּׁהִשַּׁבְנוּ רַק כִּי "יֵשׁ יְרִיּוֹת", הֵאִיצוּ בְּנוֹ לְהִיכָּנֵס וּלְהִתְחַבֵּא בְּיַחַד אִיתָּם. נִדְחַקְנוּ מַהֵר פְּנִימָה, חִיּוּכִים רְפוּיִים תְּלוּיִים עַל שְׂפָתֵינוּ, וְהַסְּטוּדֶנְטִית טָרְקָה מֵאֲחוֹרֵינוּ אֶת הַדֶּלֶת.
הַחֶדֶר הִתְגַּלָּה כִּרְחַב יָדַיִים וַחֲסַר חַלּוֹנוֹת. תַּחַת תִּקְרָתוֹ הַנְּמוּכָה עָמַד רֵיחַ חָרִיף שֶׁל חוֹמְרֵי גֶּלֶם חֲדָשִׁים: נַיְילוֹן, קַנְוָוס זוֹל, נְיָיר חַם מֵהַדְּפוּס. עַל הָרִצְפָּה נָחוּ אַרְגָּזִים מְלֵאִים בַּקְבּוּקֵי מַיִם מִינֵרָלִיִּים וּבֵינֵיהֶם הָיוּ מוּטָּלִים בְּתִפְזוֹרֶת תִּיקֵי בַּד שֶׁנָּשְׁאוּ אֶת סֵמֶל הַפֶסְטִיבָל. כָּעֵת הָיִינוּ שָׁם רַק אַרְבַּעְתֵּנוּ. הַסְּטוּדֶנְטִית לֹא הִרְפְּתָה מִיָּדִית הַדֶּלֶת, מָשְׁכָה אוֹתָהּ פְּנִימָה כְּדֵי לְהַבְטִיחַ אֶת סְגִירָתָהּ וְתוֹךְ כְּדֵי כָּךְ צָעֲקָה עַל הַסְּטוּדֵנְט שֶׁיָּבִיא כְּבָר אֶת הַמַּפְתְּחוֹת. הוּא מִיהֵר אֶל יַרְכְּתֵי הַחֶדֶר וְחָזַר אֵלֶיהָ בְּכַמָּה נִיתּוּרִים, כִּמְעַט מוֹעֵד, וּבְיָדוֹ צְרוֹר עָמוּס שֶׁכָּל הַמַּפְתְּחוֹת בּוֹ דּוֹמִים זֶה לָזֶה; מִצַּעֲקוֹתֶיהָ הֵבַנְתִּי שֶׁקּוֹרְאִים לוֹ סֶטֶס. הוּא נֶעֱצַר עִם הַצְּרוֹר מוּל הַדֶּלֶת וְנִיסָּה לְאַתֵּר בּוֹ אֶת הַמַּפְתֵּחַ הַמַּתְאִים, זְרוֹעוֹתָיו אֲחוּזּוֹת רַעַד בִּלְתִּי נִשְׁלָט... בָּהִיתִי בִּצְרוֹר הַמַּתַּכְתִּי מְרַקֵּד בֵּין אֶצְבְּעוֹתָיו הַכּוֹשְׁלוֹת וְנִדְמֶה הָיָה לִי שֶׁהַמֶּתַח הַתּוֹסֵס בְּחָזִי נַעֲשָׂה כָּעֵת לְחוֹמֶר מַמָּשׁ, כָּזֶה שֶׁנִּיתָּן לִשְׁקוֹל כְּנֶגֶד יֶתֶר הֶחוֹמָרִים הַמַּרְכִּיבִים אֶת מַצָּבֵנוּ.
"נוּ, תִּנְעַל כְּבָר!" הִתְחַנְּנָה הַסְּטוּדֶנְטִית וְהִבִּיטָה בּוֹ בִּדְאָגָה גּוֹבֶרֶת; בְּעֵינֶיהָ שַׁיָּיט צֵל שֶׁהֵעִיד עַל כָּךְ שֶׁשּׂוֹרֵר בֵּינֵיהֶם תֵּיאוּם עָמוֹק מֵהַנִּרְאֶה לָעַיִן, וּלְרֶגַע קָצָר חַשְׁתִּי כִּי אֲנִי בְּיָדַיִים טוֹבוֹת.
יְרִיָּיה נוֹסֶפֶת נִשְׁמְעָה בְּעוֹד סֶטֶס מְנַסָּה לִתְחוֹב עוֹד וְעוֹד מַפְתְּחוֹת לְתוֹךְ חוֹר הַמַּנְעוּל, עֲוִוית קַלָּה רִיצְּדָה בְּלֵחָיו. לְבַסּוֹף נָעַץ אֶת אֶחָד הַמַּפְתְּחוֹת בַּחֲרִיץ הַמַּתֶּכֶת, הִצְלִיחַ לְסוֹבֵב אוֹתוֹ שְׂמֹאלָה וְנַעַל אוֹתָנוּ מִבִּפְנִים.
***
לְהֶרֶף עַיִן פָּשְׁטָה הַקַּלָּה בַּחֶדֶר; חוֹלֶפֶת כָּאֵד עַל עוֹרֵנוּ וּמַרְפֶּה אֶת הַשְּׁרִירִים הַקְּפוּצִים, אַךְ זוֹ הִתְפּוֹגְגָה כִּלְעוּמַּת שֶׁפָּשְׁטָה, נִסְפֶּגֶת וְנֶעֱלֶמֶת אֶל תּוֹךְ סְבִיבוֹתֵינוּ... בַּחֶדֶר הָיוּ אָמְנָם כַּמָּה כִּיסְאוֹת, אַךְ לְבַסּוֹף נוֹתַרְנוּ עוֹמְדִים לְיַד הַדֶּלֶת; בְּלִי מֵשִׂים נֶעֱמַדְנוּ בְּמַעְגָּל, רָאשֵׁינוּ מוּרְכָּנִים מְעַט, וְרַק בֵּין פָּנֵינוּ חָמְקוּ מִדֵּי פַּעַם מַבָּטִים זְרִיזִים שַׁלְהָבָה עֲכוּרָה נִזְדַּעְזְעָה בָּהֶם. דּוֹמֶה הָיָה שֶׁאֲנַחְנוּ מְחַכִּים לַמְּחַבְּלִים שֶׁיִּמְצְאוּ אוֹתָנוּ. דּוֹפֶק לִבִּי הֵאִיץ וְיָדַעְתִּי כִּי כָּךְ הוֹלֵם גַּם לִיבָּם שֶׁל הָאֲחֵרִים. עָמַדְנוּ בְּמִרְוָוחִים זֶה מִזֶּה, אַךְ הָאֲוִויר בַּחֶדֶר כְּמוֹ הִתְעַבָּה וְלָפַת אוֹתָנוּ יַחַד, מַצְמִיד אוֹתָנוּ אֵלֶּה לְאֵלֶּה מִבִּפְנִים, מִכְּלֵי הַדָּם. כָּעֵת קוֹל יְרִיָּיה נוֹסֶפֶת נִשְׁמָע וְהִדְהֵד בָּאֲוִויר הָעֶרֶב הַכֵּהֶה; תָּלִיתִי בִּסְטַס מַבָּט מִתְחַנֵּן. קִיוִּויתִי שֶׁיְּנַסֶּה לְנַחֵם אוֹתִי, אַךְ עֵינָיו לֹא הִתְרַכְּכוּ. בְּעוֹדִי מְחַפֶּשֶׂת קִרְבָה בְּפָנָיו הַחַשְׁדָנִיּוֹת הֵחֵלָּה סִירֵנַת הַנַּיָּידוֹת וְהָאַמְבּוּלַנְסִים חוֹדֶרֶת אֶת קִירוֹת חַדְרֵנוּ כְּשֵׁד... הֶאֱזַנּוּ לְיִלְלָתָהּ הַשּׁוֹרְקָנִית עוֹלֶה מֵרְחוֹב קַפְּלָן וְאִבְּן גַּבִּירוֹל, שֶׁבַּכֵּהוֹת הַיּוֹם נִצְבְּעוּ בְּאוֹרָם הָאָדוֹם וּכְתוֹם שֶׁל פָּנָסֵי הַמְּכוֹנִיּוֹת, נוֹסֶקֶת בִּצְרִיחָה עֲצוּבָה אֶל מֵעַל לְגַגּוֹת הַבִּנְיָינִים הַמּוּכְתָּמִים זֶפֶת וְצוֹנַחַת אֶל הַכְּבִישׁ. מִשֶּׁמִּילְּאָה גַּם אֶת חַדְרֵנוּ הִבְחַנְתִּי בְּכָךְ שֶׁאִיבַּדְתִּי תְּחוּשָׁה בִּזְרוֹעוֹת וּבְכַפּוֹת הַיָּדַיִים; הָיָה בְּכָךְ סִימָן רַע וּמַשְׁמָעוּתוֹ הָיְתָה יְדוּעָה לִי הֵיטֵב. בִּיקַּשְׁתִּי לְפָכוּר אֶת אֶצְבְּעוֹתַיי וּלְנַסּוֹת לְהַזְרִים כָּךְ אֶת הַדָּם, אַךְ בּוֹ בָּרֶגַע נוֹכַחְתִּי כִּי הַסְּטוּדֶנְטִית וַאֲנִי לוֹבְשׁוֹת בְּדִיּוּק אֶת אוֹתָהּ הַשִּׂמְלָה; לְגוּפָהּ הָיְתָה שִׂמְלַת קַיִץ קְצָרָה בְּגִזְרַת A, עֲשׂוּיָה בַּד בְּדוּגְמַת פַּסִּים וּבַעֲלַת צַוּוֹארוֹן גּוֹלְף נָמוּךְ, זֵהֶה לַשִּׂמְלָה שֶׁלָּבַשְׁתִּי אֲנִי הָעוֹמֶדֶת מוּלָהּ. מַבָּטִי נִתְקַע עַל רְצוּעַת הַגּוֹלְף הַקְּטַנָּה שֶׁלָּפְתָה אֶת צַוּוֹארָהּ הָאַדְמוּמִי וְחִיּוּךְ סַקְרָן נָזַל עַל פָּנַיי; זֹאת עֲלוּלָה לִהְיוֹת הַהִתְרַחֲשׁוּת הָאַחֲרוֹנָה בַּחַיִּים שֶׁלִּי, הִתְחַוֵּור לִי אָז. הַמַּרְאֶה הָאַחֲרוֹן שֶׁאֶרְאֶה. וְהַדָּבָר שָׁטַף אֶת מַחְשְׁבוֹתַיי כְּמַשַּׁב רוּחַ קָרִיר... בַּחֲלוֹמוֹת שֶׁבָּהֶם אֲנִי מוֹצֵאת אֶת מוֹתִי, הַמָּוֶות לְעוֹלָם אֵינוֹ מַכֶּה בִּי בְּמַהֲלוּמָּה אַחַת הַמַּזְנִיקָה מִין הַשֵּׁינָה, אֶלָּא מִזְדַּחֵל לְתוֹכִי וּפוֹרֵשׂ עָלַי אֶת מֶמְשַׁלְתּוֹ עַל פְּנֵי מֶשֶׁךְ מְסוּיָּם, בְּדוֹמֶה לִדְהִיָּיה, אוֹ לְהִתְמוֹסְסוּת אֶל תּוֹךְ מֵעֵמֶק שָׁחוֹר. בַּחֲלוֹם, כְּשֶׁאֲנִי מִבְּחִינָה בְּהִתְפַּשְּׁטוּתוֹ הָרַכָּה שֶׁל הַמָּוֶות בְּאֵיבָרִי, מִתְדַּפֶּקֶת עַל פָּנִים גּוּפִי הִתְנַגְּדוּת נוֹרָאָה כְּשֶׁנַּפְשִׁי מִשְׁתּוֹלֶלֶת בְּמַאֲבָק נוֹאָשׁ שֶׁלֹּא לְהֵיעָלֵם... אֶת חֲלוֹם הַמָּוֶות הָאַחֲרוֹן חָלַמְתִּי לִקְרַאת סוֹפָהּ שֶׁל חוּפְשָׁה בְּפִינְלַנְד: בַּחֲלוֹם הִשְׁתַּתַּפְתִּי בַּמַּאֲרָב, וְהָאַחְרָאִים לוֹ בִּיקְּשׁוּ מִמֶּנִּי לְהִישָּׁאֵר עִם הַנֶּשֶׁק בִּתְנוּחָה מְסוּיֶּמֶת בְּלִי לָזוּז וּלְאַט לְאַט לְהַפְסִיק לִנְשׁוֹם, כָּךְ שֶׁאָמוּת בְּלִי שֶׁאַף אֶחָד יַבְחִין בְּכָךְ וְגַם לֹא אַשְׁאִיר אַחֲרֵי סִימָן.
עוֹד עָמַדְנוּ אַרְבַּעְתֵּנוּ בְּמַעְגָּל. לְמִשְׁמַע טְרִיקַת דֶּלֶת מִבַּחוּץ הִתְנַחְשֵׁל מִקַּרְקָעִית מוֹחִי חִיזָּיוֹן וּבוֹ דֶּלֶת חַדְרֵנוּ נִפְרֶצֶת בִּבְעִיטָה וּשְׁלוֹשָׁה מְחַבְּלִים שׁוֹעֲטִים אֵלֵינוּ בַּפָּנִים מְכוּרְכָּמוֹת... הַבְּהָקִים רוֹתְחִים שָׁטְפוּ אֶת עוֹרְפִּי וּבְמוֹרַד כְּתֵפַיי. דְּמֵי תָּסַס. כְּבָר הִכַּרְתִּי אֶת הַגֵּיהִינּוֹם הַזֶּה. אַךְ הַפַּעַם רִיתַּחְתָּ הַבָּשָׂר וְהַנֶּפֶשׁ הִבְהִילוּ אוֹתִי עַשְׂרוֹת מוֹנִים; מֵעוֹלָם, עַד הָרֶגַע הַזֶּה, לֹא הָיִיתִי בְּסַכָּנַת מָוֶות מַמָּשִׁית. נִיסִּינוּ לְגַלְגֵּל בֵּינֵינוּ שִׂיחָה עַל הַקּוֹשִׁי שֶׁבְּאִי הַיְּדִיעָה מָה מִתְרַחֵשׁ בַּחוּץ, הֶעֱלֵינוּ הַשְׁעָרוֹת. בְּאוֹפֶן מַתְמִיהַּ עָבַר זְמַן רַב עַד שֶׁעָלָה בְּדַעְתֵּנוּ לְהִשְׁתַּמֵּשׁ בַּטֵּלֵפוֹנִים שֶׁלָּנוּ.
"אֲנִי מְתַקְשֵׁר לְנָתָן", הִכְרִיז סֶטֶס בִּנְטִילַת אַחְרָיוּת שֶׁלֹּא הָיְתָה בָּהּ תְּנוּפָה, הוֹשִׁיט יָדוֹ לַטֵּלֵפוֹן שֶׁהָיָה מוּנָּח כָּל הָעֵת בְּסָמוּךְ אֵלָיו וְחִייֵּג אֶל אַחְרַאי הַמִּשְׁמֶרֶת.
הַסְּטוּדֶנְטִית עָשְׂתָה כָּמוֹהוּ וְשָׁלְפָה גַּם הִיא מַכְשִׁיר מְגוּדָּל מִתִּיק שֶׁהָיָה זָרוּק מֵאֲחוֹרֶיהָ. בָּהִיתִי בָּהּ כְּשֶׁסָּרְקָה אֶת חֶלְקַת הַמִּבְזָקִים שֶׁל וַיֵּינְט, אִישׁוֹנֶיהָ תְּזָזִיתִיִּים. וּבְרֶגַע מְסוּיָּם נִזְכַּרְתִּי בַּיּוֹמָן שֶׁלִּי: הִשְׁאַרְתִּי אוֹתוֹ עַל הַשּׁוּלְחָן בַּחֲדַר הַמְּנוּיִים הַפָּתוּחַ. גַּם חֶשְׁבּוֹנוֹת הֲגִ'ימֵיְיל וְהַדְּרוֹפַבּוּקְס שֶׁלִּי הָיוּ פְּתוּחִים שָׁם עַל הַמָּסָךְ וְנֶחְרַדְתִּי מִמָּה שֶׁעָלוּל לִקְרוֹת אִם מִישֶׁהוּ יִמְצָא אוֹתָם לִפְנֵי שֶׁאֶחֱזוֹר. אִם אֶחֱזוֹר בִּכְלָל.
"טוֹב, נָתָן לֹא עוֹנֶה", סִיכֵּם סְטָס בְּקוֹל עֲצֵי, כְּמוֹ מֵכִין אוֹתָנוּ בִּבְלִי דַּעַת לָמָּה שֶׁכַּנִּרְאֶה קָרָה לְנָתָן.
בְּאוֹתוֹ רֶגַע בָּקַע זִמְזוּם טֵלֵפוֹן מוּשְׁקָט מִכִּיסוֹ שֶׁל קוֹבִּי וְהִסִּיחַ אֶת דַּעְתֵּנוּ. קוֹבִּי שָׁלַף אֶת הַמַּכְשִׁיר, הִתְרַחֵק אִתּוֹ אֶל צִדּוֹ הַשֵּׁנִי שֶׁל הַחֶדֶר, וּבְעוֹדוֹ תּוֹחֵב אוֹזְנֶיהָ לְבָנָה לְתוֹךְ אוֹזְנוֹ עָנָה:
"כ-ן אִמָּא. כֵּן, רָאִיתִי... עַכְשָׁיו רָאִיתִי. אֲנִי פֹּה בְּבֵית... רוֹאֵה טֵלֵוִויזְיָה", שִׁיקֵּר וְעֵינָיו בּוֹלְעוֹת אֶת קִירוֹת הַחֶדֶר הָרֵיקִים.
"הָיָה פִּיגּוּעַ בְּשָׂרוֹנָה – ", הוֹדִיעָה לָנוּ לְפֶתַע הַסְּטוּדֶנְטִית בֵּטוֹן כִּמְעַט נִלְהָב.
סֵטְס וַאֲנִי הִסְתַּכַּלְנוּ עָלֶיהָ.
"הָיָה פִּיגּוּעַ יֶרִי בְּמַקְס בְּרֵנֶר. כָּתוּב שֶׁיֵּשׁ שְׁנֵי מְחַבְּלִים וְעַכְשָׁיו רוֹדְפִים אַחֲרֵיהֶם."
בְּמֶרְחָק מָה מֵאִתָּנוּ סִייֵּם קוֹבִּי אֶת שִׂיחָתוֹ בְּכַמָּה מִלְמוּלֵי חִיבָּה וְאַחַר חָזַר וְנֶעֱמַד דַּוְוקָא לְיָדִי, חוּבַּר אֵלַי לְהִתְבּוֹנְנוּת שְׁקֵטָה בִּסְטוּדֶנְטִית; צָפִינוּ בָּהּ נוֹבֶרֶת בַּאֲתָרֵי הַחֲדָשׁוֹת, מְרִימָה אֶת יָדָהּ וּמְסִיטָה קְווּצַּת שֵׂיעָר חָלְקָה אֶל מֵאֲחוֹרֵי הָאוֹזֶן, חֶלְקָהּ כָּל-כָּךְ עַד שֶׁבְּוַודַּאי אִי אֶפְשָׁר לַעֲשׂוֹת לָהּ צַמָּה.
"לֹא רָצִיתִי לְהַדְאִיג אוֹתָהּ", לָחַשׁ לִי קוֹבִּי לְפֶתַע וְהוּא רוֹכֵן קָרוֹב לְאוֹזְנֵי.
הִפְנֵיתִי אֵלָיו אֶת פָּנַי; זְקֵנוֹ כְּבָר הֵחֵל לְהַצְמִיחַ אֶת מָה שֶׁגִּילֵּחַ הַבּוֹקֶר.
"זוֹ הָיְתָה אִמָּא שֶׁלִּי", הוֹסִיף.
חָזַרְנוּ לְהִתְבּוֹנֵן בִּסְטוּדֶנְטִית בִּשְׁתִיקָה. בְּעוֹדֵנוּ עוֹמְדִים זֶה לְצַד זֶה, חַשְׁתִּי אֶת נוֹכְחוּתוֹ הַפִיזִית כְּמוֹ קוֹרֶנֶת בְּעוֹצְמָה עַל עוּרִי; אֶת הַחוֹם הַמַּזְמִין שֶׁהֵפִיצוּ גּוֹבְהוֹ וְגוּפוֹ הַגָּדוֹל.
"בִּשְׁבִיל מָה הִיא צְרִיכָה עַכְשָׁיו...", הִמְשִׁיךְ כְּמוֹ לְעַצְמוֹ וּבְלִי לְהַבִּיט בִּי, "סְתָם עוֹד לִדְאוֹג."
"כֵּן."
שָׁתַקְנוּ מְעַט.
"אַתָּה בֶּן טוֹב", אָמַרְתִּי.
צְרוֹר יְרִיּוֹת נִשְׁמָע; הַפַּעַם קָרוֹב בְּהַרְבֵּה.
"זֶה נִשְׁמָע מִתּוֹךְ הַבִּנְיָין", אָמַר סֶטֶס וְתָלָה מַבָּט סְחוּף בַּדֶּלֶת הַנְּעוּלָה.
הַסְּטוּדֶנְטִית הִפְנְתָה לָנוּ אֶת גַּבָּהּ כְּדֵי לְהִתְקַשֵּׁר לְמִישֶׁהוּ, לֹא יָדַעְנוּ לְמִי. הִיא חִיכְּתָה לְמַעֲנָהּ כְּשֶׁהִיא מְכַסָּה עַל אוֹזְנָהּ הַפְּנוּיָה בְּכַף יָדָהּ, וּכְשֶׁהֶחֱלָה לְדַבֵּר, רֶוַוח לִי מֵעֶצֶם כָּךְ שֶׁעָנוּ לָהּ; שֶׁכָּעֵת יֵשׁ לָנוּ קֶשֶׁר עִם הַחוּץ. הִיא סִייְּמָה אֶת הַשִּׂיחָה וּכְשֶׁהִסְתּוֹבְבָה שׁוּב, עָמַדְנוּ מוּלָהּ שְׁלוֹשְׁתֵּנוּ, חַסְרֵי מַעַשׂ.
"זֶה הָיָה נָתָן", בִּישְּׂרָה לָנוּ כְּמוּכַּת תִּימָּהוֹן, "הוּא אוֹמֵר שֶׁזֶּה נִגְמַר בַּחוּץ. שֶׁאֶפְשָׁר לָצֵאת."
נִדְמֶה הָיָה שֶׁבְּעַצְמָהּ לֹא הֵבִינָה אַתְּ שֶׁאָמְרָה. הוֹסַפְנוּ לַעֲמוֹד כָּךְ; רְגָעִים אֲרוּכִּים חָלְפוּ. לְבַסּוֹף נִיגַּשׁ סֶטֶס אֶל הַדֶּלֶת וְסוֹבֵב יָמִינָה אֶת הַמַּפְתֵּחַ, שֶׁהָיָה נָעוּץ כָּל הָעֵת בָּחוּר הַמַּנְעוּל, סִיבּוּב אֶחָד וְאַחֲרָיו שׁוּב, בְּעוֹד אֲנַחְנוּ מִתְאַסְּפִים לְאַט מֵאֲחוֹרָיו, וּכְשֶׁנִּפְתְּחָה הַדֶּלֶת פָּסַעְנוּ הַחוּצָה, מִתְקַדְּמִים בְּמִין טוּר מְרוּשָּׁל.
***
כְּשֶׁעָמַדְנוּ בַּמִּסְדְּרוֹן הַגָּדוֹל הָלְמוּ בָּנוּ הַקּוֹלוֹת בְּיֶתֶר צְלִילוֹת; פְּסִיעוֹת הָאוֹרְחִים אֶל מִחוּץ לָאוּלַמּוֹת בָּהֶם הוּחְזְקוּ עַד לִפְנֵי זְמַן קָצָר, נְקִישׁוֹת עִקְבֵיהֶם הָרַכּוֹת עַל רִצְפַּת הַשַּׁיִשׁ בְּגוֹן הַבָּז', מִלְמוּלֵיהֶם הַמְּגַשְּׁשִׁים בְּהִתְפַּעֲמוּת סְבִיב מָה שֶׁאֵירַע... בָּאֲוִויר הַלּוֹבִּי הַדָּחוּס נִמְסַךְ כָּעֵת רֵיחַ קִינָּמוֹן שֶׁעָלָה מֵהַקָּפֵטֶרְיָה, וְלֹא רָחוֹק מֵאִתָּנוּ, לְיַד אֶחָד מִשּׁוּלְחֲנוֹת הַמַּתֶּכֶת, יָשְׁבָה אִישָּׁה גּוּצָה, מִצְחָהּ נָתוּן בְּכַף יָדָהּ הַמְּיוּזַּעַת וְעֵינֶיהָ עֲצוּמוֹת כְּמוֹ כְּדֵי לַהֲדוֹף כְּאֵב רֹאשׁ מָמִית. מוּלָהּ עָמְדָה אִישָּׁה אֲסוּפַּת שֵׂיעָר וּלְבוּשָׁה בְּמִכְנָסַיִים נְפוּחִים כְּשֶׁל לֵיצָן, רוֹכֶנֶת אֵלֶיהָ וּמַגִּישָׁה לָהּ חוֹפֶן פִּיסּוֹת נְיָיר-טוּאָלֵט אָפוֹר וְגַס, מְגוּבָּבוֹת יַחַד לְמִין רְפִידָה דַּלָּה, מוּכְתֶּמֶת מַיִם, לְצַנֵּן בָּהֶם אֶת פָּנֶיהָ הַלּוֹהֲטוֹת מִבֶּכִי. בְּלִי לְהִיפָּרֵד לְשָׁלוֹם נִטְמְעוּ סֵטְס וְהַסְּטוּדֶנְטִית בַּקָּהָל הַזּוֹרֵם לְאִיטּוֹ לְכִיוּוּן הַלּוֹבִּי וּפָנוּ בַּחֲזָרָה לְעִיסּוּקֵיהֶם. קוֹבִּי הוֹסִיף לְהִתְעַכֵּב לְיַד חֲדַר הַמְּנוּיִים וְדִשְׁדֵּשׁ בִּמְבוּכָה בִּמְקוֹמוֹ. כְּשֶׁאִיתֵּר אוֹתִי שׁוּב בֵּין הָאֲנָשִׁים הִתְקַדֵּם לְעֶבְרִי וְהוֹדָה לִי בַּחֲבִיבוּת עַל הַמָּנוּי שֶׁרָכַשׁ.
"עַל לֹא דָּבָר", הֵשַׁבְתִּי בְּנִימוּס וּמַבָּטֵינוּ כְּמוֹ נִישְּׂאוּ יַחַד אֶל שְׁלוֹשָׁה סַדְרָנִים שֶׁחָלְפוּ מוּל הַקּוּפּוֹת וְהֵם אוֹחֲזִים מַכְשִׁירֵי קֶשֶׁר.
"עַכְשָׁיו אֲנִי אַרְאֶה יוֹתֵר סְרָטִים", הִכְרִיז קוֹבִּי בַּאֲנָחָה רְווּיַית תִּקְוָוה בְּעוֹדֵנוּ מַבִּיטִים בָּהֶם.
נִפְנֵיתִי לְהִתְבּוֹנֵן שׁוּב בְּפָנָיו; כָּעֵת אָחַז בָּהֶן חִיּוּךְ רָחָב, חָזָק מִדַּי, שֶׁחָשַׂף אֶת חֲנִיכָיו עַד לְשׁוֹרְשֵׁיהֶם. לְאַחַר שְׁתִיקָה קְצָרָה הִנְהֲנוּ זֶה אֶל זֶה לִפְרֵידָה וְהוּא פָּנָה אֶל הַיְּצִיאָה הָרָאשִׁית. נוֹתַרְתִּי בִּמְקוֹמִי וְצָפִיתִי בּוֹ מִתְרַחֵק בִּצְעָדָיו הָרְחָבִים אֶל דַּלְתוֹת הַהֲזָזָה הַנִּפְתָּחוֹת, עוֹבֵר בֵּינֵיהֶן וְנִבְלָע בָּאֲוִויר הָעֶרֶב הִסְמִיךְ, שֶׁהָבַל פֵּירוֹת פִיקוּס רְמוּסִים תָּסַס בּוֹ. בֵּינְתַיִים, בַּחוּץ, בְּרַחֲבַת הַסִּינְמָטֶק הַחֲשׁוּכָה, הִסְתַּחְרְרוּ פָּנָסֵי הַנַּיָּידוֹת בְּתוֹשְׁבוֹתֵיהֶם וְהֵטִילוּ עַל מַרְצְפוֹת הָאֶבֶן, עַל תַּחֲנַת הַתֵּל-אוֹפֶן, הַמְּלֵאָה זוּגוֹת אוֹפַנַּיִים וְעַל סַפְסְלֵי הָעֵץ הָאֲרוּכִּים, אֶת הִבְהוּבָם הַכָּחוֹל, הַמְּסַנְוֵור.
תֵּל אָבִיב
סְתָיו, 2018








https://www.shortstoryproject.com/he/story/%d7%a8%d7%95%d6%b9%d7%aa%d6%b0%d7%97%d6%b4%d7%99%d7%9f/
#אוּרְבָּנִי#אֵימָה#אַלִּימוּת#אַפֶּל#יִשְׂרְאֵלִי#מֶתַח#נִיכּוּר