הַסְּתָיו דּוֹמֶה יוֹתֵר לַקַּיִץ מֵהַקַּיִץ עַצְמוֹ. הָיָה יוֹם סְתָיו חַם. הִגַּעְתִּי לְבֵית אֲרוּסִי לְבוּשָׁה בְּשִׂמְלַת הַמֶּשִׁי הַכְּחוּלָּה שֶׁלִּי וְעִם כְּלַבְלַב הַפָּקִינֵז שֶׁקִּיבַּלְתִּי בְּמַתָּנָה לְיוֹם הַהוּלֶּדֶת. אֲנִי זוֹכֶרֶת אֶת הַיּוֹם הַהוּא הֵיטֵב.
"הַקִּנְאָה שׁוֹלֶטֶת בָּעוֹלָם," אָמְרָה לִי גְּבֶרֶת יָאפוּרָה. הִיא חָשְׁבָה שֶׁאֲנִי לֹא מִתְחַתֶּנֶת עִם רוֹמִירָיו כִּי אֲנִי מְקַנְּאָה. "הַיָּחִיד שֶׁיָּשַׁן עִם הַבֵּן שֶׁלִּי הוּא הֶחָתוּל."
אֲנִי לֹא הִתְחַתַּנְתִּי אוֹ לֹא גָּמַרְתִּי בְּדַעְתִּי לְהִתְחַתֵּן עִם רוֹמִירָיו מִסִּיבּוֹת אֲחֵרוֹת. לִפְעָמִים הַמִּילִּים שֶׁאֲנָשִׁים אוֹמְרִים תְּלוּיוֹת בְּנִימָה שֶׁבָּהּ הֵם מְדַבְּרִים. נִרְאֶה שֶׁאֲנִי סוֹטֶה מֵהַנּוֹשֵׂא, אֲבָל יֵשׁ לָזֶה הֶסְבֵּר. הַקּוֹל שֶׁל רוֹמִירָיו, אֲרוּסִי, דָּחָה אוֹתִי. כָּל מִילָּה שֶׁהָגָה, אֲפִילּוּ אִם נֶאֶמְרָה מִתּוֹךְ כָּבוֹד עָצוּם כְּלַפַּיי, אֲפִילּוּ אִם הוּא לֹא נָגַע בִּי וְלוּ בִּקְצֵה הַצִּיפּוֹרֶן, נִרְאֲתָה לִי מְגוּנָּה. לֹא יָכוֹלְתִּי לֶאֱהוֹב אוֹתוֹ. צַר הָיָה לִי עַל הַנְּסִיבּוֹת הַלָּלוּ, אֲבָל לֹא בִּגְלָלוֹ אֶלָּא בִּגְלַל אִמּוֹ, שֶׁהָיְיתָה נְדִיבָה וְטוֹבַת לֵב. הַמִּגְרַעַת הַיְּחִידָה שֶׁנּוֹדְעָה בָּהּ הָיְיתָה קִנְאָה, אִם כִּי הִיא הָיְיתָה זְקֵנָה וְקָרוֹב לְוַודַּאי כְּבָר חָדְלָה מִלְּקַנָּא. וְהַאִם לְהַאֲמִין לַשְּׁמוּעוֹת? סִיפְּרוּ שֶׁהִיא הִתְחַתְּנָה בְּגִיל צָעִיר מְאוֹד עִם בָּחוּר שֶׁעַד מְהֵרָה בָּגַד בָּהּ עַם אַחֶרֶת. כַּאֲשֶׁר הִתְעוֹרֵר בָּהּ הַחֲשָׁד, הִיא נִשְׁאֲרָה עֵרָה חוֹדֶשׁ שָׁלֵם כְּדֵי לַחֲשׂוֹף אֶת הַנִּיאוּף. הַגִּילּוּי הָיָה כְּמוֹ סַכִּין בְּלֵב. הִיא לֹא פָּצְתָה פֹּה, אֲבָל בְּאוֹתוֹ לַיְלָה, הִיא זִינְּקָה עַל בַּעֲלָהּ, שֶׁיָּשַׁן לְצִידָּהּ, וְנִיסְּתָה לַחֲנוֹק אוֹתוֹ. אִמּוֹ שֶׁל הַקּוֹרְבָּן נֶחְלְצָה לְעֶזְרָתוֹ; אִלְמָלֵא הִיא – הוּא הָיָה מֵת.
אֵירוּסַיי עַם רוֹמִירָיו נִמְשְׁכוּ יֶתֶר עַל הַמִּידָּה. מַהוּ קוֹל? תָּהִיתִי, הוּא לֹא יָד שֶׁמְּמַשֶּׁשֶׁת בְּחוּצְפָּה, הוּא לֹא פֹּה דּוֹחֶה שֶׁמְּנַסֶּה לְנַשֵּׁק אוֹתִי, הוּא לֹא אֵיבַר מִין מְתוֹעָב וּבוֹלֵט שֶׁמְּעוֹרֵר בִּי חֲשָׁשׁ, הוּא לֹא מוּצָק כְּמוֹ אֲחוֹרַיִים וְלֹא חַם כְּמוֹ בֶּטֶן. אַף עַל פִּי כֵּן, קוֹלוֹ שֶׁל רוֹמִירָיו יִיצֵּג עֲבוּרִי דְּבַר מָה מַגְעִיל הַרְבֵּה יוֹתֵר מִכּוֹל אֵלֶּה. אֵיךְ אוֹכֶל לִסְבּוֹל אֶת הַחַיִּים עִם גֶּבֶר שֶׁמְּפַזֵּר אֶת הַקּוֹל הַזֶּה לְכָל מִי שֶׁמּוּכָן לִשְׁמוֹעַ! קוֹל שֶׁיּוֹצֵא מֵהַקְּרָבַיִים, חֲסַר בּוּשָׁה, כְּמוֹ הַפָּרָשָׁה. אֲבָל מִי תָּעֵז לוֹמַר לַאֲרוּסָה: "הַקּוֹל שֶׁלְּךָ לֹא נָעִים לִי, הוּא מַגְעִיל וּמְזַעְזֵעַ אוֹתִי, הוּא כְּמוֹ הַמִּילָּה 'תַּאֲווֹה' בַּחוֹבֶרֶת עִיקְּרֵי הָאֱמוּנָה שֶׁקָּרָאתִי בְּיַלְדוּתִי."
הַחֲתוּנָּה שֶׁלָּנוּ נִדְחֲתָה שׁוּב וָשׁוּב, בְּלִי שׁוּם סִיבָּה נִרְאֵית לָעַיִן.
רוֹמִירָיו בִּיקֵּר אֶצְלִי בְּכָל עֶרֶב. אֲנִי בִּיקַּרְתִּי בְּבֵיתוֹ הֶחָשׁוּךְ רַק לְעִתִּים רְחוֹקוֹת מְאוֹד, מִשּׁוּם שֶׁאִמּוֹ, שֶׁהָיְיתָה חוֹלֶה, שִׁכְבָה לִישׁוֹן מוּקְדָּם. בְּכָל זֹאת אָהַבְתִּי אֶת הַגַּן הַקָּטָן וְרוֹוּי הַצְּלָלִים וְאֶת לַמְבֶּרְטִי, הֶחָתוּל הַחוֹם-אֲדַמְדַּם שֶׁל רוֹמִירָיו. מִכָּל הַזּוּגוֹת הַמְּאוֹרָסִים בַּשְּׁכוּנָה, אֲנַחְנוּ הָיִינוּ הַמְּאוּפָּקִים בְּיוֹתֵר. בַּקַּיִץ שֶׁל אוֹתָהּ שָׁנָה הִתְנַשַּׁקְנוּ לְכָל הַיּוֹתֵר פַּעַם אַחַת, וְגַם זֶה הָיָה הַרְבֵּה. הַאִם הֶחֱזַקְנוּ יָדַיִים? אֲפִילּוּ לֹא בִּצְחוֹק. הַאִם הִתְחַבַּקְנוּ? רִיקּוּדֵי סָלוּאוֹ כְּבָר לֹא הָיוּ בָּאוֹפְנָה. הִתְנַהֲגוּתֵנוּ הַחֲרִיגָה עוֹרְרָה אֶת הַחֲשָׁד שֶׁלֹּא נִתְחַתֵּן לְעוֹלָם.
בַּיּוֹם הַהוּא הֵבֵאתִי לַבַּיִת שֶׁל רוֹמִירָיו אֶת כְּלַבְלַב הַפְקִינֵז שֶׁקִּיבַּלְתִּי בְּמַתָּנָה. רוֹמִירָיו הָרִים וְלִיטֵּף אוֹתוֹ. רוֹמִירָיו הָאוּמְלָל! הוּא כָּל כָּךְ אָהַב חַיּוֹת! יָשַׁבְנוּ בַּסָּלוֹן, כָּרָגִיל, וְאָז שִׁיעֲרוּ שֶׁל לַמְבֶּרְטִי סָמַר וּבְקוֹל יְרִיקָה הוּא הִסְתַּלֵּק מֵהַחֶדֶר וּבְדֶרֶךְ הִפִּיל עֲצִיץ. לְמָחֳרָת טִילְפְּנָה אֵלַיי גְּבֶרֶת יֹאפוֹרָה בִּבְכִי: אֶמֶשׁ, כָּרָגִיל, יָשֵׁן רוֹמִירָיו עִם לַמְבֶּרְטִי בְּמִיטָּתוֹ, אֶלָּא שֶׁבְּאֶמְצַע הַלַּיְלָה, בְּהֶתְקֵף זַעַם, נָעַץ הֶחָתוּל אֶת צִיפּוֹרְנָיו בְּצַוּוֹארוֹ שֶׁל רוֹמִירָיו. הַאִם נִכְנְסָה לְחַדְרוֹ כְּשֶׁשָּׁמְעָה אֶת הַצְּרָחוֹת. הִיא הִצְלִיחָה לְנַתֵּק אֶת הֶחָתוּל מִצַּוּוֹארוֹ שֶׁל בְּנָהּ וְלַחֲנוֹק אוֹתוֹ בָּרְצוּעָה. אוֹמְרִים שֶׁאֵין דָּבָר נוֹרָא יוֹתֵר מֵחָתוּל זוֹעֵם. אֲנִי נוֹטָה לְהַאֲמִין שֶׁזּוֹ אֱמֶת. אֲנִי שׂוֹנֵאת חֲתוּלִים. רוֹמִירָיו נוֹתַר אִילֵּם מֵאָז וְהָרוֹפְאִים אָמְרוּ שֶׁהוּא לְעוֹלָם לֹא יְדַבֵּר שׁוּב.
"עַכְשָׁיו אַתְּ לֹא תִּתְחַתְּנִי עִם רוֹמִירָיו," אָמְרָה אִמּוֹ בִּבְכִי. "יָדַעְתִּי מָה אֲנִי אוֹמֶרֶת כְּשֶׁבִּיקַּשְׁתִּי מִמֶּנּוּ שֶׁלֹּא יִישַׁן עִם הֶחָתוּל!"
"אֶתְחַתֵּן אִיתּוֹ," עָנִיתִי לָהּ.
מֵאוֹתוֹ יוֹם וָהָלְאָה, אָהַבְתִּי אֶת רוֹמִירָיו.             
         



https://www.shortstoryproject.com/he/story/%d7%94%d7%a7%d7%95%d7%9c/
#אִירוֹנְיָה#אַפֶּל#חַיּוֹת-מַחְמַד#יְחָסִים#נִיכּוּר#נָשִׁים