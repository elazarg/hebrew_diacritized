אוּלַי יוֹתֵר כְּמוֹ כְּלֹא, אָמְרָה מַדְלֵן.
בִּרְצִינוּת, אָמַר מַר קְרֶיְימֶר.
אִם אֲנִי אֶבְרַח הֲרֵי יַחֲזִירוּ אוֹתִי, אָמְרָה מַדְלֵן.
כֵּן אֲבָל, אָמַר מַר קְרֶיְימֶר.

מַר קְרֶיְימֶר הַרְבֵּה לוֹמַר "כֵּן אֲבָל" לְמַדְלֵן. שֶׁתִּהְיֶה אֶפְשָׁרוּת לְוִויתּוּר, אֶפְשָׁרוּת לַסְּתִירָה. עַכְשָׁיו אָמַר שׁוּב כַּמָּה כּוּלָּם בְּמַחְלָקָה נֶחְמָדִים, בְּכָל הַבִּיקּוּרִים שֶׁלּוֹ הוּא לֹא רָאָה אַף פַּעַם יַחַס לֹא נָעִים וְהוּא לֹא זוֹכֵר שֶׁאֵי פַּעַם שָׁמַע מִישֶׁהוּ מֵרִים קוֹל כּוֹעֵס עַל יַלְדָּה אוֹ יֶלֶד. אִם כָּךְ: לֹא בְּדִיּוּק כְּלֹא.

אָז לָמָּה הִיא יוֹשֶׁבֶת פֹּה, שְׁאֵלָה מַדְלֵן וְהֶחְוְותָה בְּרֹאשָׁהּ לְעֵבֶר אָחוֹת שֶׁיָּשְׁבָה בַּפֶּתַח. הָאָחוֹת עָשְׂתָה כְּמֵיטַב יְכוֹלְתָּהּ לְהֵירָאוֹת כְּאִילּוּ אֵינֶנָּה שָׁם. הִיא קָרְאָה מָגָזִין נָשִׁים.
אַתְּ יוֹדַעַת יָפֶה מְאוֹד, אָמַר מַר קְרֶיְימֶר.
כְּדֵי שֶׁאֲנִי לֹא אֶשְׂרוֹט לְךָ פִּתְאוֹם אֶת הַפַּרְצוּף וְאַגִּיד שֶׁנִּיסִּית לֶאֱנוֹס אוֹתִי, אָמְרָה מַדְלֵן. כְּדֵי שֶׁאֲנִי לֹא אֶקְפּוֹץ פִּתְאוֹם מֵהַחַלּוֹן.
מַשֶּׁהוּ כָּזֶה, אָמַר מַר קְרֶיְימֶר.

הַחַלּוֹן הָיָה פָּתוּחַ אֲבָל רַק בַּמִּידָּה הַמּוּתֶּרֶת עַל פִּי הַכְּלָלִים, כְּכָל שֶׁאִפְשְׁרוּ הַמַּנְעוּלִים. מַר קְרֶיְימֶר וּמַדְלֵן הִסְתַּכְּלוּ בּוֹ. הִיא מְסוּגֶּלֶת לַעֲבוֹר שָׁם, חָשַׁב בְּלִבּוֹ, אִם תְּנַסֶּה. לֹא שֶׁאֲנִי אַצְלִיחַ לַעֲבוֹר שָׁם, אָמְרָה מַדְלֵן, כַּמָּה שֶׁלֹּא אֲנַסֶּה.
קִירוֹת הַחֶדֶר הָיוּ מְקוּשָּׁטִים בְּצִיּוּרִים וּבַקּוֹלָאזִ'ים וּבָהֶם דִּימּוּיִים שֶׁל מוֹטִיבִים וּוַרְיַאצְיוֹת אֵינְסוֹפִיּוֹת עַל נוֹשֵׂא הַגּוּף וְהַנֶּפֶשׁ בִּשְׁעָתָם הַקָּשָׁה. פָּנִים מִתְנַפְּצוֹת כִּזְגוּגִית. רֶכֶס הָרִים הַנֶּעֱרָמִים כְּבַרְדְּסֵי קַו-קְלוֹקְס-קַלָּאָן וּמַסְתִּירִים כִּמְעַט אֶת עֵין הַשָּׁמַיִם, אֲבָל בְּקִדְמַת הַתְּמוּנָה, בְּקַו אָדוֹם מְזוּגְזָג, חָדַר לְתוֹכָם שְׁבִיל, הֶעְפִּיל וְנֶעֱלַם. הַחֶדֶר מָצָא חֵן בְּעֵינֵי מַר קְרֶיְימֶר. כְּשֶׁהִמְתִּין כָּאן לְמַדְלָן, אוֹ לְכָל אֶחָד אַחֵר, עָמַד לְיַד הַחַלּוֹן וְהִבִּיט לְמַטָּה, אֶל גְּדַת הָעֲשָׂבִים שֶׁעִם שִׁינּוּי הָעוֹנוֹת, שָׁנָה אַחַר שָׁנָה, בִּמְעַט מְאוֹד טִיפּוּחַ וְעִידוּד, הֵפִיקָה מֵעַצְמָהּ שֶׁפַע שֶׁל פְּרָחִים פְּשׁוּטִים וְנֶהֱדָרִים. בְּשָׁלָב זֶה שֶׁל הֶיכֵּרוּתוֹ עִם מַדְלֵן הִגִּיעַ תּוֹר בְּכוֹרֵי הָאָבִיב. הָאֲוִויר שֶׁחָדַר פְּנִימָה הָיָה נָעִים. מֵאֲחוֹרֵי הַגָּדָה נִמְתְּחָה חוֹמַת הַמִּתְחָם הָעַתִּיקָה.
בֵּית מַחֲסֶה, אָמַר מַר קְרֶיְימֶר. מָה זֶה בֵּית מַחֲסֶה?
מָקוֹם שֶׁסּוֹגְרִים בּוֹ פְּסִיכִים, אָמְרָה מַדְלֵן.
כֵּן, נָכוֹן, אָמַר מַר קַייְמֶר, אֲבָל לָמָּה קוֹרְאִים לְזֶה בֵּית מַחֲסֶה?
כִּי מְשַׁקְּרִים, אָמְרָה מַדְלֵן.
בְּסֵדֶר, אָמַר מַר קְרֶיְימֶר. בּוֹאִי נַעֲזוֹב רֶגַע אֶת הַפְּסִיכִים, כְּמוֹ שֶׁאַתְּ קוֹרֵאת לָהֶם, וְאֶת הַמָּקוֹם שֶׁבּוֹ מְטַפְּלִים בָּהֶם אוֹ סוֹגְרִים אוֹתָם, וְתַגִּידִי לִי מָה זֶה מְבַקֵּשׁ מִקְלָט, לְדַעְתְּךָ.
מִישֶׁהוּ מֵאֵיזֶשֶׁהוּ מָקוֹם רַע.
וּכְשֶׁהֵם בָּאִים לְאַנְגְּלִיָּה, לְמָשָׁל, אוֹ לְצָרְפַת, לְגֶרְמַנְיָה אוֹ לְאִיטַלְיָה, מָה הֵם רוֹצִים לִמְצוֹא?
מָקוֹם יוֹתֵר טוֹב מֵאֵיפֹה שֶׁהֵם בָּאוּ.
מָה הֵם מְחַפְּשִׂים?
מִקְלָט.
וּמָה זֶה מִקְלָט?
מַחֲסֶה.
מַחֲסֶה, אָמַר מַר קְרֶיְימֶר. זֹאת מִילָּה טוֹבָה מְאוֹד. הָאוּמְלָלִים הָאֵלֶּה בָּאִים לְכָאן וּמְחַפְּשִׂים מַחֲסֶה בָּאָרֶץ שֶׁל בָּתֵּי כֶּלֶא. מִקְלָט, אָמַר, הוּא מְקוֹם מִסְתּוֹר, מַחֲסֶה, נְמַל מִבְטָחִים. בָּתֵּי מַחֲסֶה לִמְשׁוּגָּעִים, כְּמוֹ שֶׁפַּעַם קָרְאוּ לְזֶה, הֵם מְקוֹמוֹת שֶׁבָּהֶם אֲנָשִׁים עִם בָּלָגָן בַּנְּשָׁמָה יְכוֹלִים לִמְצוֹא מְקוֹם מְגוּרִים בָּטוּחַ וְטִיפּוּל.
הֵם כְּלוּאִים, אָמְרָה מַדְלֵן. אֲגַף 16, לָקְחוּ לְשָׁם אֶת סֶאם בַּשָּׁבוּעַ שֶׁעָבַר.
כְּדֵי שֶׁהוּא יִהְיֶה בְּמָקוֹם יוֹתֵר בָּטוּחַ, אָמַר מַר קְרֶיְימֶר. אֵין לִי סָפֵק.
מַדְלֵן מָשְׁכָה בִּכְתֵפֶיהָ.
בְּסֵדֶר, אָמַר מַר קְרֶיְימֶר. נָכוֹן, זֶה קְצָת דּוֹמֶה לַכֶּלֶא. לִפְעָמִים זֶה חַיָּיב לִהְיוֹת קְצָת כְּמוֹ כְּלֹא, אֲבָל הַכַּוּוֹנָה הִיא רַק לְטוֹבָה. לֹא כְּמוֹ מַעֲצָר אוֹ מַאֲסָר, אוֹ בֵּית סוֹהַר אֲמִיתִּי, זֶה בִּכְלָל לֹא דּוֹמֶה.
מַדְלֵן מָשְׁכָה בִּכְתֵפֶיהָ.

רוּחוֹ שֶׁל מַר קְרֶיְימֶר נָפְלָה. הוּא שָׁכַח הֵיכָן הוּא נִמְצָא וּלְשֵׁם מָה. רוּחוֹ נָפְלָה, אוֹ שֶׁמָּא הָעֶצֶב שֶׁבְּתוֹכוֹ קָם. כָּךְ אוֹ כָּךְ, הוּא הֵחֵל לְהֵיאָטֵם. הֵיעָדְרוּת. בְּשׁוּבוֹ רָאָה שֶׁמַּדְלָן מִסְתַּכֶּלֶת בּוֹ. תַּחַת מַבָּטָהּ שֶׁל מַדְלֵן הִרְגִּישׁ כְּמוֹ תַּחַת מַבָּטוֹ שֶׁל הַיָּרֵחַ. נִדְמֶה הָיָה שֶׁהָאוֹר בּוֹקֵעַ מִפָּנֶיהָ כְּאִילּוּ הוּא מוּחְזָר מִמָּקוֹר מְרוּחָק עַד מְאוֹד. הַבָּעָתָהּ הָיְיתָה נִפְחֶדֶת, אַךְ יוֹתֵר כְּאִילּוּ חָשְׁשָׁה שֶׁפָּגְעָה בְּמַר קְרֶיְימֶר. רִימָּה מוֹסֶרֶת ד"ש, אָמְרָה. רִימָּה אָמְרָה לִי לִמְסוֹר ד"ש לְמַר קְרֶיְימֶר.

פְּנֵי שְׁנֵיהֶם הִתְבַּהֲרוּ.
תּוֹדָה, מַדְלֵן, אָמַר מַר קְרֶיְימֶר. תִּמְסְרִי לָהּ בְּבַקָּשָׁה דְּרִישַׁת שָׁלוֹם חַמָּה מִמֶּנִּי בַּפַּעַם הַבָּאָה שֶׁתִּדְבְּרוּ. מָה שְׁלוֹמָהּ?
אִי אֶפְשָׁר לָדַעַת אֶצְלָהּ, אָמְרָה מַדְלֵן. הִיא כָּזֹאת שַׁקְרָנִית. הִיא אוֹמֶרֶת שֶׁהִיא כְּבָר יָרְדָה לְעֶשְׂרִים וּשְׁמוֹנֶה וָחֵצִי קִילוֹ. הַשֵּׂיעָר שֶׁלָּהּ נוֹשֵׁר, הִיא אוֹמֶרֶת, מֵרוֹב הָרְעֵבָה. הִיא אוֹמֶרֶת שֶׁהִיא אוֹכֶלֶת כַּמָּה נִבְטֵי שְׁעוּעִית בְּיוֹם וְזֶה הַכּוֹל. וְשׁוֹתֶה חֲצִי כּוֹס מַיִם. אֲבָל הִיא שַׁקְרָנִית. הִיא עוֹשָׂה אֶת זֶה רַק כְּדֵי שֶׁאֲנִי אֶרְאֶה שְׁמֵנָה. הִיא מְצַלְצֶלֶת בְּלִי סוֹף. הִיא רוֹצָה לַחֲזוֹר הִנֵּה. אֲבָל ד"ר חָאן אוֹמֵר שֶׁזֶּה לֹא מָה שֶׁיַּחֲזִיר אוֹתָהּ הִנֵּה, לְהַרְעִיב אֶת עַצְמָהּ. זֹאת סַחְטָנוּת, הוּא אוֹמֵר. אוּלַי, אֲבָל רַק אִם תּוֹסִיף קְצָת בְּמִשְׁקָל. תִּרְאִי קְצָת רָצוֹן, הוּא אוֹמֵר, תִּרְאִי שֶׁאַתְּ רוֹצֶה לְהַבְרִיא. וְאָז נִרְאֶה. הִיא אוֹמֶרֶת שֶׁאִם לֹא יִתְּנוּ לָהּ לַחֲזוֹר הִיא מִתְאַבֶּדֶת. הָעִנְיָין הוּא, שֶׁאִם הִיא תַּבְרִיא מַסְפִּיק כְּדֵי לַחֲזוֹר הִנֵּה, הִיא חוֹשֶׁבֶת שֶׁיִּשְׁלְחוּ אוֹתָהּ הַבַּיְתָה. בָּרֶגַע שֶׁהִיא תִּהְיֶה בַּת שֵׁשׁ-עֶשְׂרֵה יִשְׁלְחוּ אוֹתָהּ הַבַּיְתָה, כָּכָה דּוֹדָה שֶׁלָּהּ אוֹמֶרֶת. אֲבָל רִימָּה אוֹמֶרֶת שֶׁהִיא תִּתְאַבֵּד עֶשְׂרִים פַּעַם לִפְנֵי שֶׁהִיא תַּחֲזוֹר הַבַּיְתָה.
הַבַּיִת זֶה לֹא אֵזוֹר מִלְחָמָה, אִם אֲנִי לֹא טוֹעֶה, אָמַר מַר קְרֶיְימֶר.
הַמִּשְׁפָּחָה שֶׁלָּהּ כֵּן, אָמְרָה מִדִּלְיָין. הֵם הַסִּיבָּה שֶׁהִיא כָּכָה. אָז אֶפְשָׁר לְגַמְרֵי לְהָבִין אוֹתָהּ אִם הִיא תִּרְצֶה לִגְמוֹר הַכּוֹל לִפְנֵי שֶׁהִיא תַּחֲזוֹר לְשֵׁם.

רִימָּה סִיפְּרָה לִי פַּעַם סִיפּוּר נֶחְמָד, אָמַר מַר קְרֶיְימֶר.
הִיא כָּתְבָה אוֹתוֹ?
לֹא, לֹא כָּתְבָה. הִיא הִבְטִיחָה שֶׁכֵּן אֲבָל בְּסוֹף לֹא כָּתְבָה כְּלוּם.
אוֹפְיָינִי, אָמְרָה מַדְלֵן.
כֵּן, אָמַר מַר קְרֶיְימֶר. אֲבָל הָאֱמֶת הִיא שֶׁזֶּה לֹא הָיָה מַמָּשׁ סִיפּוּר אֶלָּא יוֹתֵר מָקוֹם לַסִּיפּוּר. הִיא זָכְרָה בַּיִת שֶׁהָיָה לְיַד הַכְּפָר שֶׁלָּהּ. הַבַּיִת הָיָה סָגוּר לְגַמְרֵי וְהָיְיתָה שָׁם חָצֵר מְרוּצֶּפֶת עִם מִין מִקְדָּשׁ כָּזֶה בָּאֶמְצַע וְשִׂיחִים לְבָנִים שֶׁל יַסְמִין שֶׁטִּיפְּסוּ פֶּרֶא עַל הַמִּרְפָּסוֹת וְעַל מַדְרֵגוֹת הָעֵץ.
אָה זֶה, אָמְרָה מַדְלֵן. הוּא הָיָה שַׁיָּיךְ לְזִקְנָה אַחַת וְהִיא רָצְתָה לִנְסוֹעַ לַחַג' וְהַשְּׁכֵנִים הִלְווּ לָהּ כֶּסֶף וְהַסִּיכּוּם הָיָה שֶׁהַבַּיִת יִהְיֶה שֶׁלָּהֶם אִם הִיא לֹא תַּחֲזוֹר וְהִיא לֹא חָזְרָה. הַסִּיפּוּר הַזֶּה.
כֵּן, אָמַר מַר קְרֶיְימֶר. הַסִּיפּוּר הַזֶּה. חָשַׁבְתִּי שֶׁזֶּה סִיפּוּר יָפֶה מְאוֹד, הַבַּיִת הַנָּטוּשׁ, כְּלוֹמַר, הֶחָצֵר וְהַמִּקְדָּשׁ.
הִיא בֶּטַח הִמְצִיאָה אוֹתוֹ, אָמְרָה מַדְלֵן. בֶּטַח בִּכְלָל לֹא הָיָה בַּיִת כָּזֶה. וְחוּץ מִזֶּה הִיא לֹא כָּתְבָה אוֹתוֹ.

מַר קְרֶיְימֶר חָשׁ שֶׁהַמִּפְגָּשׁ מִתְמַסְמֵס. הוּא הֵצִיץ בַּשָּׁעוֹן. חָשַׁבְתִּי שֶׁרִימָּה חֶבְרָה שֶׁלְּךָ, אָמַר.
הִיא בֶּאֱמֶת חֶבְרָה שֶׁלִּי, אָמְרָה מַדְלֵן. אֵין בֶּן-אָדָם שֶׁאֲנִי אוֹהֶבֶת כְּמוֹ שֶׁאֲנִי אוֹהֶבֶת אוֹתָהּ. אֲבָל הִיא גַּם שַׁקְרָנִית אֲיוּמָּה. וּבְעִיקָּר כְּדֵי לִפְגּוֹעַ בִּי. עֶשְׂרִים וּשְׁמוֹנֶה וָחֵצִי קִילוֹ! אֵיזֶה מִין שֶׁקֶר טִיפְּשִׁי זֶה? הִיא אָמְרָה לְךָ שֶׁהִיא רוֹצֶה לִנְסוֹעַ לַחַג'?
כֵּן, אָמַר מַר קְרֶיְימֶר. עֵינַי הַיַּנְשׁוּף שֶׁלָּהּ נִפְעֲרוּ וְקָלְטוּ לְתוֹכֶן עוֹד אוֹר וְהִיא סִיפְּרָה לוֹ בְּלַהַט שֶׁהִיא מִשְׁתּוֹקֶקֶת לַעֲלוֹת לְרֶגֶל לַחַג'.
אָז לָמָּה הִיא מַרְעִיבָה אֶת עַצְמָהּ? זֶה לֹא הֶגְיוֹנִי.
אָמַרְתִּי לָהּ, אָמַר מַר קְרֶיְימֶר. אָמַרְתִּי שֶׁבִּשְׁבִיל דָּבָר כָּזֶה צְרִיכִים לִהְיוֹת חֲזָקִים מְאוֹד. עֲלִיָּיה לְרֶגֶל הִיא חֲוָויָה קָשָׁה, וְלֹא מְשַׁנֶּה אֵיךְ נוֹסְעִים. צְרִיכִים לִהְיוֹת בְּכוֹשֶׁר.
אֵיזֶה שַׁקְרָנִית, אָמְרָה מַדְלֵן.
מֵילָא, אָמַר מַר קְרֶיְימֶר. אַתְּ תִּכְתְּבִי אֶת הַסִּיפּוּר שֶׁלָּךְ לַפַּעַם הַבָּאָה. עַל מְבַקֵּשׁ מִקְלָט, יֶלֶד, אָמַר, יֶלֶד צָעִיר מִמְּךָ פִּי שְׁנַיִים.
בְּסֵדֶר, אָמְרָה מַדְלֵן. אֵיפֹה הַמָּקוֹם הֲכִי גָּרוּעַ בָּעוֹלָם? חוּץ מִכָּאן כַּמּוּבָן.
קָשֶׁה לוֹמַר, אָמַר מַר קְרֶיְימֶר. הַתַּחֲרוּת לֹא פְּשׁוּטָה. אֲבָל נִרְאֶה לִי שֶׁסּוֹמַלְיָה מְנַצַּחַת.
קָרָאתִי שֶׁיֵּשׁ פִּירָאטִים בְּסוֹמַלְיָה.
בַּיָּם יֵשׁ. הֵם גּוֹנְבִים אֶת הָאוֹכֶל שֶׁהָעֲשִׁירִים שׁוֹלְחִים וְאָז הָעֲנִיִּים שֶׁזְּקוּקִים לוֹ מֵתִים מֵרָעָב.
טוֹב, אָמְרָה מַדְלֵן. בַּסִּיפּוּר שֶׁלִּי יִהְיוּ פִּירָאטִים.

מַדְלֵן וּמַר קְרֶיְימֶר יָשְׁבוּ זֶה מוּל זֶה מִשְּׁנֵי צִדֵּי הַשּׁוּלְחָן וְשָׁתְקוּ. הָאָחוֹת סָגְרָה אֶת הַמָּגָזִין וְהִסְתַּכְּלָה בָּהֶם. מַר קְרֶיְימֶר חָשַׁב שֶׁהַתַּרְגִּיל הַזֶּה גָּרוּעַ מֵהַרְבֵּה בְּחִינוֹת. מַדְלֵן רָצְתָה לִכְתּוֹב מָה זֶה לִהְיוֹת מַדְלֵן. בְּסֵדֶר, הוּא אָמַר, אֲבָל תַּעֲבִירִי אֶת זֶה לְמָקוֹם אַחֵר. תִּמְצְאִי לְךָ אֵיזוֹשֶׁהִי תְּמוּנָה, אוּלַי מֵהַתְּמוּנוֹת שֶׁעַל הַקִּיר הַזֶּה. מָצָאתִי, הִיא אָמְרָה. הַתְּמוּנָה שֶׁלִּי הִיא אֵזוֹר מִלְחָמָה. הַסִּיפּוּר שֶׁלִּי הוּא עַל יֶלֶד בְּאֵזוֹר מִלְחָמָה, יֶלֶד שֶׁקָּטָן מִמֶּנִּי פִּי שְׁנַיִים, שֶׁרוֹצֶה לָצֵאת מִשָּׁם לְמָקוֹם בָּטוּחַ. מִקְלָט, אָמַר מַר קְרֶיְימֶר. הוּא מְחַפֵּשׂ מִקְלָט.

תַּגִּידִי לִי, מַדְלֵן, אָמַר מַר קְרֶיְימֶר. לִפְנֵי שֶׁאֲנִי הוֹלֵךְ תַּגִּידִי לִי בְּמִילָּה אַחַת מָה הָרֶגֶשׁ שֶׁעָלָיו אַתְּ יוֹדַעַת הֲכִי הַרְבֵּה וּמָה הָרֶגֶשׁ שֶׁיִּהְיֶה לַיֶּלֶד בַּסִּיפּוּר שֶׁלְּךָ.

שַׁרְווּלֵי חוּלְצָתָהּ שֶׁל מַדְלֵן טִיפְּסוּ עַל זְרוֹעוֹתֶיהָ וְחָשְׂפוּ אֶת הַחֲתָכִים שֶׁעַל פִּרְקֵי יָדֶיהָ. כְּשֶׁרָאֲתָה אֶת הַמַּבָּט הַנּוּגָה שֶׁשָּׁלַח אֲלֵיהֶם מַר קְרֶיְימֶר, מָשְׁכָה אֶת הַשַּׁרְווּלִים לְמַטָּה וְלָפְתָה בְּאֶגְרוֹפָהּ אֶת קָצֵהוּ שֶׁל כָּל אֶחָד מֵהֶם.
פַּחַד, אָמְרָה.

מַר קְרֶיְימֶר יָכוֹל הָיָה לִנְסוֹעַ בָּאוֹטוֹבּוּס הַבַּיְתָה. הָיְיתָה תַּחֲנָה לֹא הַרְחֵק מִבַּארְטְלַמְס, בַּמָּקוֹם שֶׁבּוֹ הַמִּתְחָם הַמְּיוּחָד הַזֶּה עַל בּוּסְתָּנוֹ וְגַנָּיו וְגַבְנוּנֵי הַדֶּשֶׁא שֶׁל בֵּית הַחוֹלִים הָעַתִּיק נָגְעוּ בַּמּוֹדֶרְנִיּוּת עַל הַדֶּרֶךְ מִמִּזְרָח לְמַעֲרָב. הָיְיתָה לוֹ אֶפְשָׁרוּת לִנְסוֹעַ הַבַּיְתָה מִשָּׁם, כִּמְעַט מִדֶּלֶת אֶל דֶּלֶת, בְּתוֹךְ עֶשְׂרִים דַּקּוֹת. אֶלָּא שֶׁאִם מֶזֶג הָאֲוִויר הָיָה קָרוֹב לְסָבִיר, וְלִפְעָמִים גַּם אִם לֹא, הוּא הָיָה הוֹלֵךְ הַבַּיְתָה דֶּרֶךְ הַגַּנִּים וְגִינּוֹת הַיָּרָק, הֲלִיכָה לֹא קְצָרָה, כְּשָׁעָה וָחֵצִי וְאוּלַי יוֹתֵר. וְכָךְ הָיָה מַגִּיעַ הַבַּיְתָה רַק בִּשְׁעַת אַחֵר צָהֳרַיִים מְאוּחֶרֶת, כִּמְעַט בְּשָׁעָה שֶׁבָּהּ יֵשׁ לַחֲשׁוֹב עַל הֲכָנַת אֲרוּחַת הָעֶרֶב. וְאָז בָּא הָעֶרֶב, וְלִקְרָאתוֹ הָיָה לוֹ תָּמִיד לוּ"ז מוּכָן: תּוֹכְנִית טֵלֵוִויזְיָה רְצִינִית, קְצָת קְרִיאָה רְצִינִית, הָרְשִׁימוֹת שֶׁלּוֹ, וְשֵׁינָה מוּקְדֶּמֶת.

כְּשֶׁהָלַךְ בָּרֶגֶל בְּאוֹתוֹ יוֹם אָבִיב נָעִים חָשַׁב מַר קְרֶיְימֶר עַל מַדְלֵן וְעַל רִימָּה. הֵצִיק לוֹ שֶׁמִּדַּלָּן מִתְיַיחֶסֶת בַּחֲרִיפוּת שֶׁכָּזֹאת לַסִּיפּוּר שֶׁל רִימָּה. כַּמָּה אַכְזָרִיּוּת הֵן זוֹ כְּלַפֵּי זוֹ בַּתַּחֲרוּת הַקַּטְלָנִית שֶׁבֵּינֵיהֶן! בְּעֵינָיו הָיְיתָה לְבֵית הַנָּטוּשׁ עוֹצְמָה מוּזָרָה. רִימָּה סִיפְּרָה שֶׁשָּׁקֵט שָׁם מְאוֹד, שֶׁבָּרֶגַע שֶׁדּוֹחֲפִים וּפוֹתְחִים אֶת שַׁעֲרֵי הָעֵץ אֵין צְעָקוֹת, אֵין כְּלָבִים, אֵין רַעַשׁ שֶׁל כְּלֵי רֶכֶב. הֶחָצֵר הָיְיתָה מְרוּצֶּפֶת בַּאֲרִיחִים צִבְעוֹנִיִּים בְּדוּגְמָה מְסוּבֶּכֶת, וְהִיא הִתְעַמְּקָה בַּקְּשָׁתוֹת וּבְלוּלְאוֹת הַחוּצוֹת זוֹ אֶת זוֹ וְנִיסְּתָה לַעֲקוֹב אַחֲרֵיהֶן. הַמִּקְדָּשׁ נוֹתַר כַּנִּרְאֶה מֵהַתְּקוּפָה שֶׁלִּפְנֵי הַחֲלוּקָּה. כַּנִּרְאֶה הָיָה מִקְדַּשׁ הִינְדִּי, וְלָאִישָּׁה הַמּוּסְלְמִית לֹא הָיָה כָּל צוֹרֶךְ בּוֹ. אֲבָל הוּא נִיצָּב לוֹ בְּלֵב הֶחָצֵר, דְּמוּת מְגוּלֶּפֶת עַל כֵּן וּמָקוֹם לִפְרָחִים, נֵרוֹת וּמְנָחוֹת, וּסְבִיבוֹ, מִכָּל אַרְבַּעַת הַצְּדָדִים, הַחַלּוֹנוֹת הַמּוּגָפִים, הַמִּרְפֶּסֶת, הַשֶּׁפַע הֶעָצוּם שֶׁל הַיַּסְמִין הַלָּבָן. הַזְּקֵנָה לֹא חָזְרָה, אָמְרָה רִימָּה. לֹא נוֹדַע אֲפִילּוּ אִם הִגִּיעָה בִּכְלָל לַמַּכָּה, מַשְׂאַת נַפְשָׁהּ. וְכָךְ נִשְׁאַר הַבַּיִת בִּידֵי הַשְּׁכֵנִים אֲבָל לָאִישׁ לֹא הָיָה בֶּאֱמֶת צוֹרֶךְ בּוֹ. לִפְעָמִים שׁוֹטְטוּ הַפָּרוֹת שֶׁלָּהֶם וְנִכְנְסוּ לֶחָצֵר. וָשָׁם, כְּשֶׁהָעַזָּה, עָלְתָה הַיַּלְדָּה רִימָּה בְּמַדְרֵגוֹת הָעֵץ וְהִבִּיטָה בַּמִּקְדָּשׁ מֵהַמִּרְפָּסוֹת הַקְּרִירוֹת וְהַמְּבוּשָּׂמוֹת, מִפְלָט מֵאֵזוֹר הַמִּלְחָמָה שֶׁל בֵּיתָהּ.

הַטֵּלֵפוֹן צִלְצֵל כְּשֶׁמַּר קְרֶיְימֶר צָפָה בַּתּוֹכְנִית עַל הַהַפְצָצוֹת. תּוֹכְנִית מִסּוּג זֶה, אַחֲרֵי הַבִּישּׁוּל וְהָאֲכִילָה וְשָׁלוֹשׁ כּוֹסוֹת הַיַּיִן הַקְּצוּבוֹת, הָיְיתָה תַּחֲנָה בְּדַרְכּוֹ לַמִּיטָּה. אֲבָל הַטֵּלֵפוֹן צִלְצֵל. זוֹ הָיְיתָה מָרִיָּה, בִּתּוֹ, מֵאוּקְרַאיְנָה, כְּבָר חֲצוֹת הַלַּיְלָה וְהִיא מְצַלְצֶלֶת לְסַפֵּר לוֹ שֶׁמָּצְאָה אֶת הַשְּׁטֶעטְל שֶׁחִיפְּשָׂה, אֶת הַשֵּׁמוֹת, אֶת הַמָּקוֹם עַצְמוֹ. הוּא קָלַט אֶת נִימַת קוֹלָהּ, הַקּוֹל הַיָּחִיד מִכָּל אֵלֶּה שֶׁנּוֹתְרוּ בָּעוֹלָם שֶׁנֶּגְדּוֹ הָיָה הֲכִי פָּחוֹת מְחוּסָּן. כִּמְעַט שֶׁלֹּא שָׁמַע אֶת הַמִּילִּים, רַק אֶת הַקּוֹל, אֶת אֵיכוּתוֹ הַמְּיוּחֶדֶת. יַעַר, הַנְצָחָה, הַשֵּׁמוֹת, הוּא יָדַע מָה הִיא אוֹמֶרֶת, אֲבָל בַּחֲרִיפוּת עַזָּה יוֹתֵר מִן הַמִּילִּים, קְרוֹבָה יוֹתֵר, בָּשָׂר מִבְּשָׂרוֹ, חָשׁ אֶת הַקּוֹל שֶׁהָיָה צָרִיךְ לוֹמַר אֶת הַדְּבָרִים הָאֵלֶּה, מֵחֶדֶר בְּמָלוֹן, מַקְדִּים בְּשָׁלוֹשׁ שָׁעוֹת, בְּמַסָּע פִּרְאִי שֶׁל עֲלִיָּיה לְרֶגֶל. הַיַּעַר, הֶעָבָר, הַקּוֹל הַקָּטָן מִמֶּרְחָק כֹּה גָּדוֹל, הוּא חָשׁ שֶׁהִיא נְתוּנָה בְּסַכָּנַת חַיִּים, חָשׁ שֶׁהוּא חַיָּיב לִמְשׁוֹת אוֹתָהּ מִן הַמָּקוֹם שֶׁבּוֹ הִיא עוֹמֶדֶת, שֶׁבּוֹ הִיא רוֹכֶנֶת מֵעַל תְּהוֹם הַהִיסְטוֹרְיָה, הַבּוֹר, הַכְחָדַת כָּל הַיְּחָסִים הָאִישִׁיִּים. מְתוּקָה, אָמַר מַר קְרֶיְימֶר, יָלַדְתִּי הַיְּקָרָה, לְכִי עַכְשָׁיו לִישׁוֹן אִם אַתְּ יְכוֹלָה. וְחָשַׁבְתִּי קְצָת. כְּשֶׁתַּחְזְרִי אֲנִי אָבוֹא וְאָגוּר אִיתְּךָ. אַחֲרֵי הַכּוֹל קָשֶׁה לִי לִהְיוֹת לְבַד. אֲבָל עַכְשָׁיו תְּנַסִּי לִישׁוֹן אִם אַתְּ יְכוֹלָה.
מַר קְרֶיְימֶר לֹא הִתְכַּוֵּון לוֹמַר דָּבָר כָּזֶה. הוּא קַצָּב לְעַצְמוֹ שָׁנָה לְפָחוֹת. שָׁנָה אַחַת. הֲרֵי אָדָם יָכוֹל לַעֲמוֹד לְבַדּוֹ בְּאֵבֶל פֶּרֶק זְמַן כָּזֶה.

צִלְצְלוּ מֵהַמַּחְלָקָה. מַדְלֵן לָקְחָה מְנַת יֶתֶר, הִיא בְּבֵית חוֹלִים וְתַחֲזוֹר בְּתוֹךְ יוֹם כַּנִּרְאֶה. מַר קְרֶיְימֶר, שֶׁכְּבָר הָיָה בַּדֶּלֶת, הֶחְלִיט לָצֵאת בְּכָל זֹאת, הָיָה זֶה יוֹם אָבִיב נָאֶה, עֲצֵי הָאָשׁוּר הֵנֵצוּ בְּלָאט אֶת עֲלֵיהֶם. הוּא הָלַךְ הַיְישֵׁר אֶל שַׁעֲרֵי בָּאַרְטַלְמַס, הִסְתּוֹבֵב וּפָנָה לָשׁוּב הַבַּיְתָה בְּדֶרֶךְ עֲקִיפָה כְּדֵי לְמַלֵּא אֶת הַזְּמַן שֶׁהָיָה מְבַלֶּה עִם מַדְלֵן.
בָּעֶרֶב, בְּסוֹף, קָרָא מַר קְרֶיְימֶר אֶת רְשִׁימוֹתָיו הַיְּשָׁנוֹת, חוּלְשָׁה שֶׁתָּמִיד נִיסָּה לְפַצּוֹת עָלֶיהָ בְּאֶמְצָעוּת כְּתִיבַת מַשֶּׁהוּ חָדָשׁ מִיָּד. הוּא קָרָא עֶשֶׂר דַּקּוֹת, עַד שֶׁהִגִּיעַ לַמִּילִּים: רִימָּה, רְצוֹנָהּ לִהְיוֹת יַנְשׁוּף. וְאָז עַלְעַל קָדִימָה בִּמְהִירוּת אֶל הַדַּף הָרֵיק שֶׁל הַיּוֹם וְכָתַב: בִּכְלָל לֹא חָשַׁבְתִּי מַסְפִּיק עַל הָרָצוֹן שֶׁל רִימָּה לִהְיוֹת יַנְשׁוּף. הִיא שָׁאֲלָה: אַתָּה חוֹשֵׁב שֶׁאֲנִי כְּבָר נִרְאֵית כְּמוֹ יַנְשׁוּף? הָלַכְתִּי לַמִּשְׂרָד וְשָׁאַלְתִּי אִם יֵשׁ לָנוּ מַרְאֶה. יֵשׁ, סְגוּרָה מֵאֲחוֹרֵי מַנְעוּל וּבְרִיחַ. חֵפֶץ יָפֶה, בְּצוּרַת פָּנִים, וּבְדִיּוּק בְּגוֹדֶל שֶׁל פָּנִים, בְּלִי מִסְגֶּרֶת, רַק הַזְּכוּכִית הַמְּשַׁקֶּפֶת הַפְּשׁוּטָה. הֶחֱזַקְתִּי אוֹתָהּ מוּל רִימָּה. תְּתָאֲרִי אֶת הַפָּנִים שֶׁלְּךָ, אָמַרְתִּי. תְּתָאֲרִי אוֹתָם בְּדִיּוּק. קְצָת הִתְבַּיַּישְׁתִּי מֵהַחוֹפֶשׁ שֶׁהַתַּרְגִּיל הַזֶּה נָתַן לִי לְהִתְבּוֹנֵן בִּפְנִים שֶׁל יַלְדָּה בְּעוֹד הִיא, שֶׁהִסְתַּכְּלָה בְּעַצְמָהּ, לֹא הֵעִיפָה בִּי מַבָּט, בָּחֲנָה אֶת עַצְמָהּ כְּמַשֶּׁהוּ שֶׁיֵּשׁ לְתָאֵר. כֵּן, הָאַף, קַו גַּרְמִי דַּק מְאוֹד, עָשׂוּי לַהֲפוֹךְ לְמָקוֹר. אֶת הַשְּׂפָתַיִים הָאֵלֶּה חֲבָל לְאַבֵּד. אֲבָל אִם מְחַבְּרִים אֶת קַשְׁתוֹת הַגַּבּוֹת עִם קַשְׁתוֹת הַצְּלָלִים שֶׁמִּתַּחַת לָעֵינַיִים, וּבְכָךְ מַדְגִּישִׁים אֶת אֲרוּבּוֹת הָעֵינַיִים, אָז כֵּן, אֶפְשָׁר אוּלַי לְתָאֵר אֶת הַמַּבָּט הַלָּטוּשׁ שֶׁל הַיַּנְשׁוּף. הַכְּמִיהָה לְמֵטָמוֹרְפוֹזָה. לַהֲפוֹךְ לְמַשֶּׁהוּ אַחֵר, לִיצוֹר שׁוֹנֶה לְגַמְרֵי, מְכוּנָּף, מִנּוֹצָה, דָּרוּךְ. פָּנֶיהָ שֶׁל רִימָּה, כְּמוֹ פָּנֶיהָ שֶׁל מַדְלֵן, חוֹשְׂפוֹת אֶת הָעֲצָמוֹת. אוּלַי בִּרְכוֹת הַנּוֹצוֹת יֵשׁ מַשֶּׁהוּ מְנַחֵם. מְעַנְיֵין אִם סִיפְּרָה לְמַדְלֵן עַל הַמַּרְאֶה. שְׁבָרִים, הַנֶּזֶק.

צִלְצְלוּ מֵהַמַּחְלָקָה. מַדְלֵן הִתְאוֹשְׁשָׁה, פָּחוֹת אוֹ יוֹתֵר. מַר קְרֶיְימֶר עָמַד לְיַד הַחַלּוֹן. פְּרִיחַת בְּכוֹרֵי הָאָבִיב כִּמְעַט נִגְמְרָה. אֲבָל מַשֶּׁהוּ אַחֵר יָבוֹא, וְעוֹד וְעוֹד, עַד הָרַקָּפוֹת שֶׁל הַסְּתָיו. זוֹ הָיְיתָה גָּדָה נֶהְדֶּרֶת. וְאָז מַדְלֵן וְהָאָחוֹת כִּבְדַת הַגּוּף עָמְדוּ בַּפֶּתַח, בִּידֵי הָאָחוֹת מָגָזִין הַנָּשִׁים שֶׁלָּהּ. מַדְלֵן לָבְשָׁה מִכְנָסַיִים רְפוּיִים וְחוּלְצָה לְלֹא צַוּוֹארוֹן שֶׁשַּׁרְווּלֶיהָ הָיוּ אֲרוּכִּים הַרְבֵּה יוֹתֵר מִדַּי. הִיא עָמְדָה. וּכְלַפֵּי מַר קְרֶיְימֶר הִצִּיגָה, בַּחֲשָׁשׁ וּבְהַתְרָסָה, אֶת פָּנֶיהָ וְצַוּוֹארָהּ, שֶׁאוֹתָם חָתְכָה. הוֹ, מֵאֵדֵי, אָמַר מַר קְרֶיְימֶר, אֵין לְךָ רַחְמָנוּת? אַף פַּעַם לֹא תְּרַחֲמִי קְצָת עַל עַצְמְךָ?
הָאָחוֹת יָשְׁבָה בַּפֶּתַח וְקָרְאָה בַּמָּגָזִין. מַדְלֵן וּמַר קְרֶיְימֶר יָשְׁבוּ זֶה מוּל זֶה מִשְּׁנֵי צִדֵּי הַשּׁוּלְחָן הַקָּטָן. בְּכָל זֹאת, אָמְרָה מַדְלֵן מִבַּעַד לִשְׂבָכַת הַחֲתָכִים הַשְּׁחוֹרִים, עָשִׂיתִי צַעַד רִאשׁוֹן. לִקְרוֹא לְךָ? כֵּן, אָמַר מַר קְרֶיְימֶר. מַדְלֵן קָרְאָה:
סָמוּאֶל חַי עִם אִמּוֹ. הַחַיָּילִים הָרְגוּ אֶת אָבִיו. כַּמָּה מֵהַחַיָּילִים הָיוּ רַק יְלָדִים. סָמוּאֶל וְאִמּוֹ הִתְחַבְּאוּ בַּיַּעַר. כָּל יוֹם הִיא הָיְיתָה צְרִיכָה לְהַשְׁאִיר אוֹתוֹ כַּמָּה שָׁעוֹת לְבַד כְּדֵי לָלֶכֶת לְחַפֵּשׂ אוֹכֶל וּמַיִם. הוּא חִיכָּה וְחָשַׁשׁ שֶׁהִיא לֹא תַּחֲזוֹר. לֹא הָיָה מָה לַעֲשׂוֹת. הוּא הִצְטַנֵּף בְּמַחְבּוֹא הַקָּטָן וְחִיכָּה. יוֹם אֶחָד לֹא חָזְרָה אִמּוֹ שֶׁל סָמוּאֶל. הוּא חִיכָּה כָּל הַלַּיְלָה וְכֹל יוֹם הַמָּחֳרָת וְכָל הַלַּיְלָה שֶׁאַחַר כָּךְ. וְאָז הֶחֱלִיט שֶׁהוּא חַיָּיב לָלֶכֶת וּלְחַפֵּשׂ אוֹתָהּ אוֹ אוֹכֶל וּמַיִם לְפָחוֹת כִּי מְלֵאֵי הַחֵירוּם שֶׁהִשְׁאִירָה לוֹ נִגְמַר. הוּא הָלַךְ בִּשְׁבִיל שֶׁבּוֹ הָלְכָה אִמּוֹ יוֹם אַחַר יוֹם. הַשְּׁבִיל הִגִּיעַ לַכְּבִישׁ. הִיא אָמְרָה לוֹ שֶׁהַכְּבִישׁ מְסוּכָּן מְאוֹד. אֲבָל מֵעֵבֶר לַכְּבִישׁ הָיוּ שָׂדוֹת וּבָהֶם, בְּמַזָּל, אֶפְשָׁר הָיָה לִמְצוֹא מַשֶּׁהוּ לֶאֱכוֹל שֶׁהָאִיכָּרִים שֶׁתָּלוּ לִפְנֵי שֶׁהַחַיָּילִים בָּאוּ וְשָׂרְפוּ לָהֶם אֶת הַכְּפָר. סָמוּאֶל עָצַר לִפְנֵי הַכְּבִישׁ. הוּא הָיָה אָרוֹךְ וְיָשָׁר לִשְׁנֵי הַכִּיוּוּנִים וּמָלֵא אָבָק. לֹא רָחוֹק מִשָּׁם רָאָה מַשָּׂאִית עוֹלֶה בְּאֵשׁ וְעוֹד מַשָּׂאִית הֲפוּכָה בִּתְעָלָה. אֲבָל חַיָּילִים לֹא נִרְאוּ. סָמוּאֶל חָצָה אֶת הַכְּבִישׁ בִּמְהִירוּת. וְעַד מְהֵרָה, בְּדִיּוּק כְּפִי שֶׁאָמְרָה אִמּוֹ, רָאָה נָשִׁים וִילָדוֹת בְּבִגְדֵי כָּחוֹל וְלָבָן נָעוֹת לְאִטָּן עַל פְּנֵי הָאֲדָמָה וּמְחַפְּשׂוֹת אוֹכֶל. אוּלַי אִמּוֹ תִּהְיֶה בְּכָל זֹאת בֵּינֵיהֶן? לְפָחוֹת מִישֶׁהִי בֶּטַח תִּתֵּן לוֹ אוֹכֶל וּמַיִם.

מַדְלֵן הֵרִימָה אֶת פָּנֶיהָ. עַד כָּאן הִגַּעְתִּי. סְתָם זֶבֶל, נָכוֹן? לֹא, אָמַר מַר קְרֶיְימֶר, זֶה יָפֶה מְאוֹד. זֶבֶל, אָמְרָה מַדְלֵן. תַּגִּידִי לִי, מַדְלֵן, אָמַר מַר קְרֶיְימֶר, כָּתַבְתָּ אֶת זֶה לִפְנֵי אוֹ אַחֲרֵי שֶׁעָשִׂיתָ אֶת זֶה לַפַּרְצוּף שֶׁלְּךָ? אַחֲרֵי, אָמְרָה מַדְלֵן. כָּתַבְתִּי אֶת זֶה הַבּוֹקֶר. אֶת הַפָּנִים עָשִׂיתִי לִפְנֵי שְׁנֵי לֵילוֹת, אַחֲרֵי שֶׁהֶחֱזִירוּ אוֹתִי הִנֵּה מִבֵּית חוֹלִים. טוֹב, אָמַר מַר קְרֶיְימֶר. זֶה טוֹב מְאוֹד. זֶה אוֹמֵר שֶׁאַתְּ יְכוֹלָה לְהִזְדַּהוֹת עִם חַיִּים שֶׁל אֲחֵרִים גַּם כְּשֶׁהַחַיִּים שֶׁלָּךְ מְצִיקִים לָךְ עַד כְּדֵי כָּךְ שֶׁאַתְּ חוֹתֶכֶת לְעַצְמְךָ אֶת הַפָּנִים. אֲנִי יוֹדַעַת אֶת הַהֶמְשֵׁךְ, אָמְרָה מַדְלֵן בִּלְהִיטוּת פִּתְאוֹמִית. אֲנִי יוֹדַעַת אֵיךְ זֶה מַמְשִׁיךְ וְאֵיךְ זֶה נִגְמַר. לְסַפֵּר לְךָ? – אִם תְּסַפְּרִי תּוּכְלִי עֲדַיִין לִכְתּוֹב אֶת זֶה? – כֵּן, כֵּן. ­– מַבְטִיחָה? – כֵּן, מַבְטִיחָה. – אָז סִפְרֵי.
הִיא שִׁטְחָהּ עַל הַשּׁוּלְחָן אֶת הַשַּׁרְווּלִים שֶׁיָּדֶיהָ הִסְתַּתְּרוּ בְּתוֹכָם וְהֵחֵלָּה לְדַבֵּר בִּמְהִירוּת. מַבָּטָהּ נִנְעַץ בְּעֵינָיו וְהוּא הָיָה מְרוּתָּק לַסִּיפּוּר הַנִּלְהָב שֶׁלָּהּ.

בֵּין הָאֲנָשִׁים שֶׁמְּחַפְּשִׂים אוֹכֶל הוּא פּוֹגֵשׁ יַלְדָּה. הִיא בְּגִילִי. קוֹרְאִים לָהּ רוּת. הַחַיָּילִים הָרְגוּ גַּם אֶת אַבָּא שֶׁלָּהּ. אִמָּא שֶׁל רוּת הִסְתַּתְּרָה אִיתָּהּ וּכְשֶׁהַחַיָּילִים בָּאוּ לְחַפֵּשׂ הִיא הִכְרִיחָה אֶת רוּת לְהִישָּׁאֵר בְּמִסְתּוֹר וְהִסְגִּירָה אֶת עַצְמָהּ. זֶה הָיָה הַסּוֹף שֶׁלָּהּ. אֲבָל הַנָּשִׁים הָאֲחֵרוֹת לָקְחוּ אֲלֵיהֶן אֶת רוּת וְהִסְתִּירוּ אוֹתָהּ אֵיתָן וְהֵן יָצְאוּ לְחַפֵּשׂ אוֹכֶל כְּשֶׁהָיָה בָּטוּחַ לַעֲשׂוֹת אֶת זֶה. כְּשֶׁסָּמוּאֵל בָּא לִשְׂדוֹת, רוּת הֶחֱלִיטָה לִדְאוֹג לוֹ. הִיא הָיְיתָה בִּשְׁבִילוֹ כְּמוֹ אָחוֹת, אָחוֹת גְּדוֹלָה טוֹבָה, אוֹ אִמָּא, אִמָּא טוֹבָה וְאוֹהֶבֶת. כְּשֶׁהָיָה בָּטוּחַ לְהַדְלִיק אֵשׁ הִיא בִּישְּׁלָה לוֹ אֶת הָאֲרוּחָה הֲכִי טוֹבָה שֶׁיָּכְלָה. אַחֲרֵי כַּמָּה זְמַן חָזְרוּ הַחַיָּילִים וְהַשָּׂדוֹת נִהְיוּ מְסוּכָּנִים מִדַּי, כָּל הַנָּשִׁים הִסְתַּתְּרוּ בַּיַּעַר אֲבָל רוּת שָׁמְעָה שֶׁאִם מַצְלִיחִים לְהַגִּיעַ לַחוֹף אֶפְשָׁר אוּלַי לִמְצוֹא מִישֶׁהוּ עִם סִירָה שֶׁיַּעֲבִיר אוֹתָם מֵעֵבֶר לַיָּם, לְאִיטַלְיָה וְלָאִיחוּד הָאֵירוֹפִּי, וְשָׁם בֶּאֱמֶת בָּטוּחַ. וְזֶה מָה שֶׁהִיא עָשְׂתָה, עִם סָמוּאֶל, הִיא יָצְאָה לְכִיוּוּן הַחוֹף, וְהֵם הָלְכוּ רַק בַּלַּיְלָה, בָּרֶגֶל, לָאוֹר הַיָּרֵחַ וְהַכּוֹכָבִים, וְהִקְפִּידוּ לְהִתְרַחֵק מֵהַכְּפָרִים הָעוֹלִים בְּאֵשׁ.

נִשְׁמָע טוֹב, אָמַר מַר קְרֶיְימֶר. נִשְׁמָע מְרַגֵּשׁ מְאוֹד. כָּל מָה שֶׁצָּרִיךְ עַכְשָׁיו זֶה רַק לִכְתּוֹב אֶת זֶה. הִסְתַּכַּלְתָּ בַּמַּפָּה, אֲנִי מַנִּיחַ? הַחוֹף הֲכִי קָרוֹב לֹא יַעֲזוֹר, כִּי שָׁם נִמְצָאִים הַפִּירָאטִים. מָה שֶׁצָּרִיךְ זֶה לְהַגִּיעַ לַחוֹף הַצְּפוֹנִי, דֶּרֶךְ הַמִּדְבָּר. וְלַחֲצוֹת מְדַבֵּר אָמוּר לִהְיוֹת דָּבָר נוֹרָא. צָרִיךְ לְשַׁלֵּם לְנֶהָגֵי מַשָּׂאִיּוֹת שֶׁיִּקְּחוּ אוֹתְךָ, נִדְמֶה לִי. כֵּן, אָמְרָה מַדְלֵן, חָשַׁבְתִּי שֶׁיִּהְיֶה לָהּ יוֹתֵר קַל בַּחוֹף הַמִּזְרָחִי, עִם הַפִּירָאטִים. מַנְהִיג אֶחָד שֶׁל הַפִּירָאטִים אָמַר שֶׁהוּא יִקַּח אוֹתָהּ וְאֶת סָמוּאֶל עַד לוּב אֲבָל זֶה יַעֲלֶה לָהּ הַרְבֵּה כֶּסֶף. כְּשֶׁהִיא אָמְרָה שֶׁאֵין לָהּ כֶּסֶף הוּא אָמַר שֶׁהִיא יְכוֹלָה לְהִתְחַתֵּן אִיתּוֹ, בְּתוֹר תַּשְׁלוּם, זֹאת אוֹמֶרֶת, עַד שֶׁהֵם יַגִּיעוּ לְלוּב, וְאָז הוּא יִמְכּוֹר אוֹתָהּ לְחַבֵּר שֶׁלּוֹ, וְהוּא יִקַּח אוֹתָהּ וְאֶת סָמוּאֶל לָאִיחוּד הָאֵירוֹפִּי, שֶׁהוּא כְּמוֹ הָאָרֶץ הַמּוּבְטַחַת, הוּא אוֹמֵר, וְשָׁם הִיא תִּהְיֶה בְּטוּחָה, אֲבָל הִיא תִּצְטָרֵךְ לְהִתְחַתֵּן גַּם עִם הֶחָבֵר שֶׁלּוֹ, בִּשְׁבִיל הַנְּסִיעָה מִלּוּב לְאִיטַלְיָה. שָׁאַלְתִּי אֶת רִימָּה אִם הִיא הָיְיתָה עוֹשָׂה דָּבָר כָּזֶה וְהִיא אָמְרָה שֶׁלֹּא, הִיא לֹא יְכוֹלָה, בִּגְלַל הַמַּצָּב בְּבֵית, אֲבָל הִיא אָמְרָה שֶׁאֲנִי יְכוֹלָה, שֶׁכְּדַאי לְרוּת בַּסִּיפּוּר שֶׁלִּי לַעֲשׂוֹת אֶת זֶה, כִּי זֶה יַצִּיל אֶת שְׁנֵיהֶם וְיִהְיוּ לָהֶם חַיִּים חֲדָשִׁים בָּאִיחוּד הָאֵירוֹפִּי וֶאֱלוֹהִים הַטּוֹב יִסְלַח לָהּ עַל הַחֵטְא הַזֶּה. הִיא מוֹסֶרֶת ד"ש, אַגַּב. הִיא בִּיקְּשָׁה מִמֶּנִּי לִשְׁאוֹל אוֹתְךָ אִם אַתָּה בְּסֵדֶר. הִיא אָמְרָה שֶׁנִּדְמֶה לָהּ שֶׁאַתָּה קְצָת בּוֹדֵד לִפְעָמִים. תּוֹדָה, אָמַר מַר קְרֶיְימֶר, אֲנִי בְּסֵדֶר. אֲבָל הָיִיתָ מַאֲמִין, אָמְרָה מַדְלֵן, הִיא כְּבָר לֹא רוֹצָה לָלֶכֶת לַחַג', הִיא תְּחַכֶּה עַד שֶׁתִּהְיֶה זְקֵנָה, וְהִיא גַּם לֹא רוֹצָה שד"ר חָאן יַחֲזִיר אוֹתָהּ הִנֵּה. לֹא, הִיא הֶחֱלִיטָה שֶׁהִיא תִּהְיֶה מוֹרָה בִּיסוֹדִי. וְחוּץ מִזֶּה הִיא יָרְדָה כְּבָר לְפָחוֹת מֵעֶשְׂרִים וַחֲמִישָּׁה וָחֵצִי קִילוֹ. אָז עוֹד פַּעַם הַכּוֹל שְׁקָרִים כָּרָגִיל.
מוֹרֶה בִּיסוֹדֵי זֶה רַעְיוֹן טוֹב מְאוֹד, אָמַר מַר קְרֶיְימֶר. אֲבָל כַּמּוּבָן שֶׁצְּרִיכִים לִהְיוֹת חֲזָקִים בִּשְׁבִיל זֶה. חֲזָקִים כְּמוֹ לַעֲלִיָּיה לְרֶגֶל.
אָמַרְתִּי לָהּ, אָמְרָה מַדְלֵן. אָז הִיא עֲדַיִין מְשַׁקֶּרֶת. בְּכָל אוֹפֶן, עוֹד דָּבָר בְּעִנְיַין רוּת זֶה שֶׁכְּשֶׁהִיא עִם הַפִּירָאט הָרִאשׁוֹן, בְּתוֹר הַזּוֹנָה שֶׁלּוֹ, כְּשֶׁהֵם מַפְלִיגִים לְאוֹרֶךְ יַם סוּף הוּא שׁוֹלֵחַ אוֹתָהּ לְחוֹף, לַשְּׁוָוקִים – אֶת סָמוּאֶל הוּא מַחֲזִיק עַל הַסִּיפּוּן כְּבֶן עֲרוּבָּה – וְהִיא צְרִיכָה לָלֶכֶת וְלִקְנוֹת אֶת כָּל הַמִּצְרָכִים לָאֲרוּחוֹת שֶׁהוּא אוֹהֵב, עָשִׂיתִי קְצָת תַּחְקִיר, בַּיָּיבִי-בַּמְיָה וּבְשַׂר טָלֶה בְּתַבְשִׁיל עַגְבָנִיּוֹת, לְמָשָׁל, לְבִיבוֹת בְּצֵל, דָּגִים וּפִלְפֵּל, בֶּקְלָאוָות, גְּבִינוֹת רַכּוֹת מְתוּבָּלוֹת, טְעִימוֹת כָּאֵלֶּה, עַד חוֹף סוּאֵץ. וְהִיא עוֹשָׂה אֶת כָּל מָה שֶׁהָאָדוֹן שֶׁלָּהּ רוֹצֶה וְסָמוּאֶל מִתְחַזֵּק.
הֵם יִישָּׁאֲרוּ בְּאִיטַלְיָה? שָׁאַל מַר קְרֶיְימֶר, אִם הַפִּירָאט הַשֵּׁנִי יְקַיֵּים אֶת הַבְטָחָתוֹ וְיַעֲבִיר אוֹתָהּ אֶת הַיָּם הַתִּיכוֹן? לֹא, אָמְרָה מַדְלֵן, חַסְרַת נְשִׁימָה מִסִּיפּוּרָהּ, הֵם נוֹסְעִים לְסָוָואַנְסִי. בִּסְוַואנְסִי יֵשׁ קְהִילָּה סוֹמָלִית וָתִיקָה. בָּדַקְתִּי אֶת זֶה. הֵם נִמְצָאִים שָׁם כְּבָר שְׁלוֹשׁ מֵאוֹת שָׁנָה. בַּהַתְחָלָה הִיא תָּגוּר בְּאַכְסַנְיָה וּתְבַשֵּׁל בִּשְׁבִיל כּוּלָּם וְכָכָה כּוּלָּם יֹאהֲבוּ אוֹתָהּ. סָמוּאֶל יֵילֵךְ לְבֵית סֵפֶר וּבָרֶגַע שֶׁהוּא יִסְתַּדֵּר שָׁם רוּת תֵּירָשֵׁם לַקּוּרְס וּתְקַבֵּל הַכְשָׁרָה.

מַדְלֵן, אָמַר מַר קְרֶיְימֶר, קָשֶׁה מְאוֹד לְהִיכָּנֵס לִבְרִיטַנְיָה. רוּת וְסָמוּאֶל יִצְטָרְכוּ דַּרְכּוֹנִים. חָשַׁבְתִּי עַל זֶה, אָמְרָה מַדְלֵן. לְרֹאשׁ הַפִּירָאטִים הָרִאשׁוֹן יֵשׁ אַרְגַּז שָׁלֵם מָלֵא דַּרְכּוֹנִים מֵאֲנָשִׁים שֶׁמֵּתוּ עַל הַסְּפִינָה שֶׁלּוֹ, וּבִגְלַל שֵׁרוּת מְבַשֶּׁלֶת כָּל כָּךְ טוֹב הוּא נוֹתֵן לָהּ שְׁנֵי דַּרְכּוֹנִים וְכָכָה הִיא וְסָמוּאֶל מַצְלִיחִים לַעֲבוֹר אֶת בִּיקּוֹרֶת הַדַּרְכּוֹנִים בְּלִי בְּעָיוֹת.

כְּדַאי לְרִימָּה לָלֶכֶת לְקוֹלֵג', אָמַר מַר קְרֶיְימֶר. אֲנִי חוֹשֵׁב שֶׁמִּשְׂרַד הַפְּנִים יַאֲרִיךְ לָהּ אֶת הַוִּויזָה אִם הִיא תִּהְיֶה בְּמִסְגֶּרֶת לִימּוּדִים שְׁלֹמֹה. וְאִם הִיא תְּלַמֵּד לִהְיוֹת מוֹרָה בִּיסוֹדִי, מִי יוֹדֵעַ מָה יִקְרֶה?
הִיא שַׁקְרָנִית, אָמְרָה מַדְלֵן, פָּנֶיהָ לִבְנוֹת מְאוֹד, כִּמְעַט שֶׁקּוֹפוֹת מִבַּעַד לָעִיטּוּר הַפִּרְאִי שֶׁל חֲתָכֶיהָ. הִיא אֲמוּרָה לִהְיוֹת חֶבְרָה שֶׁלִּי. אִם הִיא בֶּאֱמֶת הָיְיתָה חֲבֵרָה שֶׁלִּי הִיא הָיְיתָה חוֹזֶרֶת הִנֵּה. וְאָז שָׁתִינוּ הָיִינוּ בְּסֵדֶר כְּמוֹ שֶׁהָיִינוּ לִפְנֵי שֶׁהִיא עָזְבָה אוֹתִי.
אַתְּ רוֹצָה לְהִישָּׁאֵר כָּאן?
כֵּן, אָמְרָה מַדְלֵן. פֹּה יוֹתֵר בָּטוּחַ.
לָמָּה מְנַת יֶתֶר? לָמָּה לַחְתּוֹךְ אֶת עַצְמְךָ?

הָאָחוֹת הִסְתַּכְּלָה וְהִקְשִׁיבָה.
כִּי אֲנִי מְפַחֶדֶת.
הַבַּת שֶׁלִּי פָּחֲדָה, אָמַר מַר קְרֶיְימֶר, וְהִיא מְבוּגֶּרֶת מִמְּךָ פִּי שְׁנַיִים. כְּשֶׁאִמָּא שֶׁלָּהּ הָיְיתָה חוֹלֶה, אַרְבַּע וָחֵצִי שָׁנִים, הִיא פָּחֲדָה יוֹתֵר וְיוֹתֵר. וְעַכְשָׁיו הִיא נָסְעָה לְאוּקְרַאיְנָה, הָיִיתָ מַאֲמִינָה, לְגַמְרֵי לְבַדָּהּ, בְּלִי לְדַבֵּר אֶת הַשָּׂפָה, כְּדֵי לַחֲקוֹר אֶת הַהִיסְטוֹרְיָה הַמִּשְׁפַּחְתִּית שֶׁלָּנוּ. לִפְנֵי כַּמָּה לֵילוֹת הִיא צִלְצְלָה אֵלַי מִשָּׁם, מֵהַמָּקוֹם הַנּוֹרָא הַהוּא, אֲנִי לֹא רָצִיתִי אַף פַּעַם לִנְסוֹעַ לְשֵׁם, לְגַמְרֵי לְבַדָּהּ, בְּאֶמְצַע הַלַּיְלָה, בַּמָּלוֹן. תִּכְתְּבִי אֶת הַסִּיפּוּר שֶׁלָּךְ, טוֹב? הִבְטַחְתָּ לִי. סוֹמַלְיָה הִיא כַּנִּרְאֶה הַמָּקוֹם הֲכִי גָּרוּעַ בָּעוֹלָם וְסָוָואנְסִי הִיא מָקוֹם טוֹב מְאוֹד, מִכָּל הַבְּחִינוֹת. אֵיזֶה הֶישֵּׂג זֶה יִהְיֶה אִם תַּצְלִיחִי לְהָבִיא לְשָׁם בְּשָׁלוֹם אֶת רוּת וְאֶת סָמוּאֶל!

יָדֶיהָ הַלְּבָנוֹת שֶׁל מַדְלֵן וְצִיפּוֹרְנֶיהָ הַכְּסוּסוֹת עֲדַיִין הִסְתַּתְּרוּ בְּשַׁרְווּלֶיהָ. הִיא אִיבְּדָה כָּל תְּנוּעָה. אַף פַּעַם לֹא אַגִּיעַ לְסָוָואַנְסִי מִסּוֹמַלְיָה, אָמְרָה. אַף פַּעַם, בַּחַיִּים לֹא. אֲנִי לֹא מְסוּגֶּלֶת אֲפִילּוּ לְרַצּוֹת לָצֵאת מִכָּאן.

דָּבָר רִאשׁוֹן הַסִּיפּוּר, מַדְלֵן, אָמַר מַר קְרֶיְימֶר. קוֹדֶם כֹּל הַבִּדְיוֹן. תּוֹצִיאִי אֶת רוּת וְאֶת סָמוּאֶל מִשְּׂדוֹת הַקֶּטֶל, תָּבִיאִי אוֹתָם בְּעֶזְרַת הָאַכְזָרִיּוּת וְטוֹב הַלֵּב שֶׁל הַפִּירָאטִים לְמַחֲנֶה זְמַנִּי בְּעֵקֶב הַמַּגָּף שֶׁל אִיטַלְיָה, תַּעֲבִירִי אוֹתָם צָפוֹנָה בֵּין זָרִים שֶׁלֹּא מְדַבְּרִים מִילָּה בִּשְׂפָתָם – תְּתַכְנְנִי אֶת זֶה, תִּמְצְאִי אֶת הָאֶמְצָעִים הַדְּרוּשִׁים. הַבְטָחַת. מִי יוֹדֵעַ מָה יִקְרֶה אִם לִשְׁנַיִים הָאֵלֶּה יִהְיֶה מַזָּל וְתַצְלִיחִי לְהָבִיא אוֹתָם לְסָוָואַנְסִי?




https://www.shortstoryproject.com/he/story/%d7%9e%d7%a7%d7%9c%d7%98/
#הִתְבַּגְּרוּת#כְּתִיבָה#מִלִּנְכוּלֶיהָ