הָיִיתִי חוֹלֶה – חוֹלֶה עַד מָוֶות מֵאוֹתָם יִיסּוּרִים מְמוּשָּׁכִים; וְכַאֲשֶׁר הִתִּירוּ לְבַסּוֹף אֶת כַּבְלֵי, וְהוֹרְשִׁיתִי לְשַׁבָּת, חַשְׁתִּי כִּי הִכַּרְתִּי הוֹלֶכֶת מִמֶּנִּי. גְּזַר הַדִּין – דִּין הַמָּוֶות הַנּוֹרָא – הָיָה אַחֲרוֹן הַמִּשְׁפָּטִים הַבְּרוּרִים שֶׁהִגִּיעוּ לְאוֹזְנֵי. אַחֵר כָּךְ נִתְמַזְּגוּ קוֹלוֹת הָאִינְקְוִויזִיטוֹרִים בְּזִמְזוּם חֲלוֹם וְסָתוּם, אֲשֶׁר הַשָּׂרָה עַל נַפְשִׁי מוּשָּׂג שֶׁל חִיגָה – אוּלַי מִשּׁוּם שֶׁנִּתְקַשֵּׁר בְּדִמְיוֹנִי עִם הֶמְיָיתוֹ שֶׁל גַּלְגַּל-טַחֲנָה. זֹאת לְפֶרֶק-זְמַן קָצָר בִּלְבַד, אֲשֶׁר לְאַחֲרָיו לֹא שָׁמַעְתִּי עוֹד דָּבָר. וְעִם זֹאת לְשָׁעָה קַלָּה רָאִיתִי – אַךְ בְּהַגְזָמָה כֹּה אֲיוּמָּה! רָאִיתִי אֶת שִׂפְתֵיהֶם שֶׁל הַשּׁוֹפְטִים הָעֲטוּיִים גְּלִימוֹת שְׁחוֹרוֹת. הֵן נִדְמוּ בְּעֵינֵי לִבְנוֹת – לִבְנוֹת יוֹתֵר מִן הַגִּילָּיוֹן שֶׁעָלָיו אֲנִי רוֹשֵׁם מִילִּים אֵלֶּה – וְדַקּוֹת עַד לִגְרוֹטֶסְקִיּוֹת; דַּקּוֹת בַּחֲתִימָה קְפוּצָה שֶׁל תַּקִּיפוֹת – שֶׁל נְחִישׁוּת שֶׁאֵין לְעַרְעֲרָהּ – שֶׁל בּוּז אֵיתָן לַעֲנוֹת הָאָדָם. רָאִיתִי כִּי הַפְּסוּקִים אֲשֶׁר חָרְצוּ אֶת גּוֹרָלִי עוֹדָם בּוֹקְעִים מִן הַשְּׂפָתַיִים הַלָּלוּ. רָאִיתִי אוֹתָן נַעֲוַות בְּחִיתּוּכִים קַטְלָנִיִּים. רָאִיתִי אוֹתָן צָרוֹת אֶת הֲבָרוֹת שֶׁמִּי; וּרְעָדָתִי, כִּי שׁוּם צְלִיל לֹא בָּא. כֵּן רָאִיתִי לִרְגָעִים סְפוּרִים שֶׁל אֵימָה קוֹדַחַת בִּתְנוּדָתָם הָרַכָּה עַד אֵין-מַרְגִּישׁ כִּמְעַט שֶׁל הַבַּדִּים הַשְּׁחוֹרִים אֲשֶׁר חִיפּוּ אֶת כּוֹתְלֵי הַמָּדוֹר. וְאָז נָפְלוּ עֵינַי עַל שִׁבְעַת הַנֵּרוֹת הַגְּבוֹהִים הַנִּיצָּבִים עַל הַשּׁוּלְחָן. תְּחִילָּה הֵפִיקוּ חֶסֶד, וְנִרְאוּ כְּמַלְאָכִים צְחוֹרִים וְדַקֵּי-צַלָּם אֲשֶׁר יָחוּשׁוּ לְהַצָּלָתִי; אַךְ אָז, בְּבַת אַחַת, בְּחִילָה הִדְבִּירָה אֶת רוּחִי וּבְכָל גִּיד וְנִים שֶׁבְּגוּפִי שׁוּלְּחָה צְמַרְמוֹרֶת, כְּאִילּוּ נָגַעְתִּי בַּחוּט שֶׁל סוֹלְלָה חַשְׁמַלִּית, וְצוּרוֹת הַמַּלְאָכִים נַעֲשׂוּ לְכִתְמֵי-רְפָאִים חַסְרֵי-מַשְׁמָעוּת שֶׁרָאשֵׁיהֶם לֶהָבָה, וַאֲנִי רָאִיתִי כִּי לֹא מֵהֶם יָבוֹא עֶזְרִי. וְאָז הִתְגַּנְּבָה אֶל דִּמְיוֹנִי כְּתָו מוּסִיקָלִי עָשִׁיר הַמַּחֲשָׁבָה עַל מְתִיקוּת הַמְּנוּחָה בְּקֶבֶר. הַמַּחֲשָׁבָה בָּאָה בְּלָאט וּבִגְנֵיבָה, וְדוֹמֶה הָיָה כִּי לֹא הִתְרַוְּוחָה בִּמְדוֹרֵי לִבִּי אֶלָּא כַּעֲבוֹר זְמַן; וְהִנֵּה אַךְ פָּתְחָה רוּחִי לְאָרֵחַ לָהּ, נֶעֶלְמוּ דְּמוּיוֹת הַשּׁוֹפְטִים מִנֶּגֶד עֵינַי כִּבְמַטֶּה-קֶסֶם; הַנֵּרוֹת הַגְּבוֹהִים צָלְלוּ לְאֵין; שַׁלְהֲבוֹתֵיהֶם גָּוְועוּ בְּאַחַת; שָׁחוֹר הַחֲשֵׁכָה שָׂרַר בְּכוֹל; כָּל הַתְּחוּשׁוֹת כְּמוֹ בְּלַעְתֶּן שְׁקִיעָה טְרוּפָה כִּבְרֶדֶת הַנְּשָׁמָה אֶל הַשְּׁאוֹל. וְאַחַר כָּךְ מְלוֹא הָעוֹלָם דְּמָמָה וּדְמֵי וָלֵיל.
הִתְעַלַּפְתִּי; וַעֲדַיִין לֹא אָבְדָה הִכַּרְתִּי כָּלִיל. מָה שֶׁנִּשְׁתַּיֵּיר מִמֶּנָּה לֹא אֲנַסֶּה לְהַגְדִּיר אוֹ לְתָאֵר; אַךְ לֹא הַכּוֹל אָבַד. בְּעוֹמֶק הַשֵּׁינָה – לֹא! בַּהֲזָיָה – לֹא! בְּעִילָּפוֹן – לֹא! בְּמָוֶות – לֹא! אֲפִילּוּ בַּקֶּבֶר לֹא הַכּוֹל אוֹבֵד. אִלְמָלֵא כֵּן אֵין אַלְמָוֶות לְאָדָם. בַּעֲלוּתֵנוּ מִקַּרְקָעִית הַשֵּׁינָה אָנוּ קוֹרְעִים אֶת קוּרָיו הַדַּקִּיקִים שֶׁל חֲלוֹם כָּלְשֶׁהוּ. אַךְ שְׁנִיָּיה לְאַחַר מִכֵּן (כֹּה שַׁבְרִירִית הָיְתָה אוֹתָהּ רֶשֶׁת) שׁוּב אֵין אָנוּ זוֹכְרִים כִּי חָלַמְנוּ. הַחֲזָרָה לַחַיִּים מִן הָעִילָּפוֹן נֶעֱרֶכֶת בִּשְׁנֵי שְׁלַבִּים: בָּרִאשׁוֹן שָׁב קִיּוּמֵנוּ הַנַּפְשִׁי אוֹ הָרוּחָנִי; בִּשְׁנֵי חוֹזֵר קִיּוּמֵנוּ הַגּוּפָנִי. מִתְקַבֵּל עַל הַדַּעַת שֶׁאִם בְּהַגִּיעֵנוּ לַשָּׁלָב הַשֵּׁנִי נוּכַל לְהִיזָּכֵר בִּרְשָׁמָיו שֶׁל הָרִאשׁוֹן, נִמְצָא כִּי רְשָׁמִים אֵלֶּה אוֹצְרִים זִיכְרוֹנוֹת מִן הַתְּהוֹם שֶׁמֵּעֵבֶר-מִזֶּה. וְהַתְּהוֹם הַזֹּאת הִיא – מָה? כֵּיצַד נַבְחִין אֶת צְלָלֶיהָ מִצִּלְלֵי הַקֶּבֶר? אַךְ אִם הָרְשָׁמִים הַטְּבוּעִים בַּמֶּה שֶׁכִּינִּיתִי הַשָּׁלָב הָרִאשׁוֹן אֵינָם מְזוּמָּנִים אֶל הַזִּיכָּרוֹן בְּכוֹחַ הָרָצוֹן, הָאֵין הֵם בָּאִים מִקֵּץ שְׁהוּת אֲרוּכָּה, אוֹרְחִים לֹא-קְרוּאִים שֶׁאָנוּ מִתְפַּלְּאִים מִנַּיִן בָּאוּ? מִי שֶׁלֹּא הִתְעַלֵּף מִיָּמָיו לֹא הוּא אֲשֶׁר יִמְצָא אַרְמוֹנוֹת מוּזָרִים וּפָנִים מוּכָּרוֹת לְהַחֲרִיד בְּאוֹר הַגֶּחָלִים; לֹא הוּא אֲשֶׁר יִרְאֶה חֶזְיוֹנוֹת עֲצוּבִים נִישָּׂאִים בָּאֲוִויר בְּאֵין מַשְׁגִּיחַ; לֹא הוּא אֲשֶׁר יִשְׁתַּהֶה תָּפוּס-שַׂרְעַפִּים עַל נִיחוֹחוֹ שֶׁל אֵיזֶה פֶּרַח לֹא-יָדוּעַ; לֹא הוּא אֲשֶׁר מוֹחוֹ יִתְפַּקֵּעַ לְמִשְׁמָעוֹ שֶׁל אֵיזֶה פָּסוּק מוּסִיקָלִי, שֶׁמֵּעוֹלָם לֹא לָכַד אֶת תְּשׂוּמַת לִבּוֹ קוֹדֶם לָכֵן.
בֵּין נִיסְיוֹנוֹת תְּדִירִים וּמֵאוֹמְצֵי-מַחֲשָׁבָה לִזְכּוֹר, בֵּין מַאֲבָקִים אֲנוּשִׁים לְהַצִּיל אֵיזוֹ עֵדוּת לַמַּצָּב הָאֵינוּת הַמְּדוּמָּה שֶׁנִּשְׁמָתִי צָלְלָה בּוֹ, הָיוּ רְגָעִים שֶׁבָּהֶם חָלַמְתִּי כִּי הִנֵּה אֲנִי מַצְלִיחַ; לִפְרָקִים קְצָרִים, קְצָרִים מְאוֹד, עָלָה בִּידֵי לְהַעֲלוֹת בָּאוֹב שִׁבְרֵי-זֵכֶר, אֲשֶׁר צְלִילוּתָהּ שֶׁל שָׁעָה מְאוּחֶרֶת יוֹתֵר עֲרֵבָה לִי כִּי אֵין לְיַיחֲסָם אֶלָּא לְאוֹתוֹ אוֹבְדַן-חוּשִׁים מְדוּמָּה. צִלְלֵי זִיכָּרוֹן אֵלֶּה מְסַפְּרִים בִּמְטוּשְׁטָשׁ אוֹדוֹת דְּמוּיוֹת גְּבוֹהוֹת אֲשֶׁר הֵרִימוּ וְנָשְׂאוּ אוֹתִי בִּדְמָמָה מַטֵּה – מַטֶּה – וְעוֹד מַטָּה – עַד שֶׁסְּחַרְחוֹרֶת מַחֲרִידָה טָרְפָה אוֹתִי לְעֶצֶם הַמַּחֲשָׁבָה עַל אֵינְסוֹפִיּוּתָהּ שֶׁל הַיְּרִידָה. הֵם מְסַפְּרִים גַּם עַל אֵימָה עֲמוּמָה בְּלִבִּי מֵחֲמַת דּוֹם שֶׁנָּפַל בְּלֵב זֶה שֶׁלֹּא כְּדֶרֶךְ הַטֶּבַע. וְאָז שֶׁבִּתָּהּ תְּנוּעָתָם שֶׁל כָּל הַדְּבָרִים; כְּאִילּוּ נוֹשְׂאֵי (תַּהֲלוּכַת אֵימִים!) עָבְרוּ בִּירִידָתָם אֶת גְּבוּלוֹתָיו שֶׁל הָאֵין-גְּבוּל, וּבְהִתְעַיְּיפוּתָם מִן הֶעָמָל עָצְרוּ. וְאַחֲרֵי זֶה אֵינִי מַעֲלֶה אֶלָּא שְׁטִיחוּת וְלַחוּת; וְאַחַר כָּךְ הַכּוֹל טֵירוּף – טֵירוּפוֹ שֶׁל זִיכָּרוֹן הַמַּעֲסִיק עַצְמוֹ בִּדְבָרִים אֲסוּרִים.
בְּאַחַת שֶׁבּוֹ אֶל נַפְשִׁי תְּנוּעָה וְקוֹל – תְּנוּעָתוֹ הַנִּסְעֶרֶת שֶׁל הַלֵּב, וּבְאוֹזְנִי, קוֹל הַלְמוּתוֹ. אַחֵר כָּךְ שְׁהוּת שֶׁבָּהּ הַכּוֹל רֵיק. אַחֵר כָּךְ שׁוּב קוֹל, וּתְנוּעָה, וּמַגָּע – תְּחוּשַׁת עִקְצוּץ פּוֹשֶׁטֶת בְּגוּפִי. אַחֵר כָּךְ הַכָּרַת הַקִּיּוּם לְבַדָּהּ, לְלֹא מַחֲשָׁבָה – מַצָּב אֲשֶׁר נִמְשָׁךְ זְמַן רַב. אַחֵר כָּךְ, לְפֶתַע-פִּתְאוֹם, מַחְשָׁבָה, וְאֵימָה מַרְעִידָה, וְנִיסָּיוֹן דּוֹחֵק לְהָבִין אֶת מַצְּבֵי לַאֲשׁוּרוֹ. אַחֵר כָּךְ תְּשׁוּקָה עַזָּה לִשְׁקוֹעַ בְּאוֹבְדַן-חוּשִׁים. אַחֵר כָּךְ הַתְּחִיּוֹת מוּאֶצֶת שֶׁל הַנֶּפֶשׁ וּמַאֲמָץ לָנוּעַ שֶׁעוֹלֶה יָפֶה. וְכָעֵת זִכְרָם הַמָּלֵא שֶׁל הַמִּשְׁפָּט, שֶׁל הַשּׁוֹפְטִים, שֶׁל הַבַּדִּים הַשְּׁחוֹרִים, שֶׁל גְּזַר-הַדִּין, שֶׁל הַבְּחִילָה, שֶׁל הָעִילָּפוֹן. אַחֵר כָּךְ שָׁכְחָה גְּמוּרָה שֶׁל כָּל אֲשֶׁר אֵירַע לְאַחַר מִכֵּן; כָּל שֶׁלְּיָמִים וּבַדֵּי-עָמֵל עָלָה בִּידֵי לְהִיזָּכֵר בּוֹ עֲמוּמוֹת.
עַד כֹּה עוֹד לֹא פָּקַחְתִּי אֶת עֵינַי. הִרְגַּשְׁתִּי שֶׁאֲנִי שָׂרוּעַ עַל גַּבֵּי, מוּתָּר מִכַּבְלֵי. שָׁלַחְתִּי אֶת יָדִי, וְהִיא צָנְחָה בִּכְבֵדוּת עַל גַּבֵּי מַשֶּׁהוּ לַח וְקָשֶׁה. הִנַּחְתִּי לָהּ שָׁם בְּמֶשֶׁךְ דַּקּוֹת אֲרוּכּוֹת, מַקְשָׁה בְּדִמְיוֹנִי הֵיכָן וּמָה אֲנִי יָכוֹל לִהְיוֹת. נִכְסַפְתִּי לַעֲשׂוֹת שִׁימּוּשׁ בִּרְאִיָּיה, אַךְ לֹא הֵעַזְתִּי. יָרֵאתִי אֶת הַמַּבָּט הָרִאשׁוֹן עַל הָעֲצָמִים שֶׁמִּסְּבִיבִי. לֹא פָּחַדְתִּי לְהִתְבּוֹנֵן בִּדְבָרִים אִיּוּמִים, אַךְ חָרַדְתִּי שֶׁמָּא לֹא יִהְיֶה דָּבָר לִרְאוֹתוֹ. לְבַסּוֹף, בַּחֲמַת יֵיאוּשׁ, פָּקַחְתִּי בַּחֲטָף אֶת עֵינַי. אָז אוּמְּתוּ הַנּוֹרָאוֹת שֶׁבְּמַחְשְׁבוֹתַי. לֵיל-עוֹלָמִים סָגַר עָלַי. שִׁיוַּועְתִּי לָאֲוִויר. מְעַבֶּה הַחוֹשֶׁךְ כְּמוֹ הִכְבִּיד עָלַי וְחָנַק אוֹתִי. הָאֲוִוירָה הָיְתָה דְּחוּסָה לְלֹא-נְשׂוּא. נוֹתַרְתִּי שָׂרוּעַ דּוֹמֵם, וַעֲמֵלָתִי לְהָקִים אֶת בִּינָתִי. הִצַּגְתִּי לְעֵינֵי רוּחִי אֶת הֲלִיכֵי הַחֲקִירָה, וּבִיקַּשְׁתִּי לְהַקִּישׁ מֵהֶם עַל מַצְּבֵי לַאֲשׁוּרוֹ. הַדִּין נֶחֱרָץ, וְדִימִּיתִי כִּי פֶּרֶק-זְמַן אָרוֹךְ מְאֹד חָלַף מֵאָז. אַךְ גַּם לְרֶגַע לֹא הֶחְשַׁבְתִּי אֶת עַצְמִי לְמֵת לַאֲמָתָהּ. מַחֲשָׁבָה מֵעֵין זוֹ, לַמְרוֹת מָה שֶׁאָנוּ קוֹרְאִים בַּבִּדְיוֹנוֹת, אֵינָהּ מִתְיַישֶּׁבֶת עִם הַקִּיּוּם הַמַּמָּשִׁי – אַךְ הֵיכָן וּבְאֵיזֶה מַצָּב נִמְצֵאתִי? הַנִּידּוֹנִים לְמָוֶות, זֹאת יָדַעְתִּי, מוּמָתִים עַל פִּי רוֹב בָּאוֹטוֹ-דֶּה-פֹּה[2], וְאֶחָד מֵאֵלֶּה נֶעֱרַךְ בְּלֵיל הַיּוֹם שֶׁבּוֹ נִשְׁפַּטְתִּי. הַאִם נִשְׁלַחְתִּי בַּחֲזָרָה אֶל הַצִּינוֹק, לְהַמְתִּין לְטֶקֶס-הַקּוֹרְבָּן הַבָּא, אֲשֶׁר לֹא יִתְרַחֵשׁ אֶלָּא בְּעוֹד חוֹדָשִׁים רַבִּים? לְאַלְתָּר הֵבַנְתִּי, שֶׁכַּדָּבָר הַזֶּה לֹא יִיתָּכֵן. הַבִּיקּוּשׁ לְקוֹרְבְּנוֹת דַּחַק. יְתֵרָה מִזֹּאת, כִּשְׁאַר תָּאֵי הַנִּידּוֹנִים בְּטוֹלֵדוֹ, בְּצִינוֹקִי הָיוּ רְצָפוֹת אֶבֶן וְהָאוֹר לֹא הוּדַּר מִמֶּנּוּ כָּלִיל.
מַחֲשֶׁבֶת-בִּלְהָה הֶחֱרִידָה פִּתְאוֹם אֶת הַדָּם אֶל לִבִּי, וְלִזְמַן קָצָר שַׁבְּתַי וְאִיבַּדְתִּי אֶת הִכַּרְתִּי. מִשֶּׁהִתְאוֹשַׁשְׁתִּי קַמְתִּי מִיָּד עַל רַגְלַי, וְכָל גִּידֵי מְפַרְפְּרִים. הֵטַחְתִּי אֶת זְרוֹעוֹתַי בִּפְרָאוּת לְכָל עֵבֶר, מֵעָלַי וּמִסְּבִיבִי. לֹא מִישַּׁשְׁתִּי מְאוּמָה; וּבְכָל זֹאת חָרַדְתִּי לָזוּז כְּדֵי צַעַד, שֶׁמָּא אֲנַגֵּף בִּכְתָלָיו שֶׁל קֶבֶר. זֵיעָה פָּרְצָה מִכָּל נַקְבּוּבִית שֶׁעַל עוּרִי, וּבִצְבְּצָה עַל מִצְחִי בַּאֲגָלִים גְּדוֹלִים וְצוֹנְנִים. לְבַסּוֹף לֹא יָכוֹלְתִּי לָשֵׂאת עוֹד אֶת עָקַת הַמֶּתַח, וּבִזְהִירוּת הִתְקַדַּמְתִּי, זְרוֹעוֹתַי פְּשׁוּטוֹת וְעֵינֵי חוֹרְגוֹת מֵאֲרוּבּוֹתֵיהֶן בְּתִקְוָוה לִלְכּוֹד אֵיזוֹ קֶרֶן אוֹר קְלוּשָׁה. כָּךְ הוֹסַפְתִּי עוֹד וְעוֹד פְּסִיעוֹת; וְהָעוֹלָם עוֹד שָׁחוֹר וְרֵיק. נָשַׁמְתִּי בְּיֶתֶר-רְוָוחָה. דּוֹמֶה הָיָה שֶׁכִּכְלוֹת הַכּוֹל לֹא מוּנָּה לִי הַנּוֹרָא בַּגּוֹרָלוֹת.
וְכָעֵת, בְּעוֹדִי מוֹסִיף וּפוֹסֵעַ בִּזְהִירוּת הָלְאָה, צְבָאוֹ עַל זִיכְרוֹנִי בַּהֲמוֹנָם רִיבּוֹא שְׁמוּעוֹת מְטוּשְׁטָשׁוֹת אוֹדוֹת אִימִּי טוֹלֵדוֹ. עַל מַרְתְּפֵי הָאִינְקְוִויזִיצְיָה נָפוֹצוּ סִיפּוּרִים מוּזָרִים – לְאַגָּדוֹת נֶחְשְׁבוּ בְּעֵינֵי תָּמִיד – וּבְכָל זֹאת מוּזָרִים הָיוּ, וּמַחֲרִידִים מִכְּדֵי לַחֲזוֹר עֲלֵיהֶם בִּלְתִּי אִם בִּלְחִישָׁה. הָאוֹמְנָם הוּנַּחְתִּי לִרְעוֹב עַד מָוֶות בָּעוֹלָם תַּת-קַרְקָעִי זֶה שֶׁכּוּלּוֹ חוֹשֶׁךְ, אוֹ שֶׁמָּא צִיפָּה לִי גּוֹרַל אִיּוּם אַף יוֹתֵר? הֵיטַבְתִּי לָדַעַת אֶת נֶפֶשׁ שׁוֹפְטֵי מִכְּדֵי לְפַקְפֵּק בָּזֶה, שֶׁהוֹעִידוּ לִי כְּלָיָה מָרָה יוֹתֵר מִן הַנָּהוּג. דֶּרֶךְ הַמִּיתָה וְשֶׁעַתָּה הֵן לְבַדָּן הֶעֱסִיקוּ אֶת דַּעְתִּי אוֹ הִסִּיחוּ אוֹתָהּ.
לְבַסּוֹף נִתְקְלוּ יְדֵי הַשְּׁלוּחוֹת בְּמִכְשׁוֹל מוּצָק כָּלְשֶׁהוּ. הָיָה זֶה קִיר, כְּכָל הַנִּרְאֶה בָּנוּי אֶבֶן – חֵלֶק מְאוֹד, מֵרוֹפֵשׁ וְקַר. הָלַכְתִּי לְאוֹרֶךְ הַקִּיר, מְכַלְכֵּל אֶת צַעֲדֵי בְּכָל מִידַּת הַחַשְׁדָנוּת שֶׁהִשְׁרוּ עָלַי מִינֵי עֲלִילוֹת קְדוּמוֹת. אֶלָּא שֶׁמַּהֲלָךְ זֶה לֹא הִמְצִיא לִי אֶמְצָעִים לְהַעֲרָכַת מִידּוֹתָיו שֶׁל הַצִּינוֹק, הוֹאִיל וְיָכוֹלְתִּי לְהַשְׁלִים אֶת הַקָּפָתוֹ וְלַחֲזוֹר לְמָקוֹם שֶׁמִּמֶּנּוּ יָצָאתִי בְּלִי לְהַכִּיר בְּכָךְ – כֹּה מוּשְׁלֶמֶת נִדְמְתָה אֲחִידוּתוֹ שֶׁל הַקִּיר. לְפִיכָךְ בִּיקַּשְׁתִּי אֶת הַסַּכִּין שֶׁהָיָה בְּכִיסֵי בְּשָׁעָה שֶׁהוֹבַלְתִּי אֶל מְדוֹר הַחֲקִירוֹת, אַךְ הוּא נֶעֱלַם; בִּגְדֵי הוּפְשְׁטוּ מִגּוּפִי וּבִמְקוֹמָם הוּלְבַּשְׁתִּי כְּסוּת מֵאָרִיג צֶמֶר גַּס. הָיָה בְּדַעְתִּי לִנְעוֹץ אֶת הַלַּהַב בְּאֵיזֶה סֶדֶק שֶׁבֵּין הָאֲבָנִים, וְכָךְ לְזַהוֹת אֶת מוֹצָא מַסְלוּלֵי, דָּבָר שֶׁאֵין בּוֹ קוֹשִׁי שֶׁל מַמָּשׁ, הֲגַם שֶׁדִּמְיוֹנִי הַמְּעוּרְעָר שִׁיוּוֹה תְּחִילָּה מִכְשׁוֹל עָצוּם. קָרַעְתִּי חֵלֶק מֵאִמְרַת בִּגְדֵי וּמָתַחְתִּי אֶת פִּיסַּת הָאָרִיג לְכָל אוֹרְכָּהּ, בַּנִּיצָּב לַקִּיר. כְּשֶׁאֲגַשֵּׁשׁ אֶת דַּרְכֵי סְבִיב תָּא-הַכֶּלֶא וַדַּאי לִי שֶׁאֶתָּקֵל בְּאוֹתָהּ סְחָבָה כָּתוֹם הַהַקָּפָה. כָּךְ לְפָחוֹת חָשַׁבְתִּי; אַךְ לֹא הֵבֵאתִי בְּחֶשְׁבּוֹן אֶת גּוֹדֶל הַצִּינוֹק, אוֹ אֶת רִפְיוֹנִי-שֶׁלִּי. הָרִצְפָּה הָיְתָה לַחָה וַחֲלַקְלַקָּה. הִתְנוֹדַדְתִּי בִּמְסִילָּתִי זְמַן-מָה, וְאָז מָעַדְתִּי וְנָפַלְתִּי. תְּשִׁישׁוּתִי הַמּוּפְלֶגֶת צִיוְּותָה עָלַי לְהִישָּׁאֵר שָׂרוּעַ, וְעַד מְהֵרָה בָּאָה עֲלֵי הַשֵּׁינָה בְּשׁוֹכְבִי.
בַּהֲקִיצִי שָׁלַחְתִּי אֶת זְרוֹעִי וּמָצָאתִי מוּנָּחִים לִידֵי כִּיכַּר לֶחֶם וְכַד מַיִם. מוּתָּשׁ מִכְּדֵי לָתֵת דַּעְתִּי עַל פְּרָט זֶה, אָכַלְתִּי וְשָׁתִיתִי בְּתַאֲוָוה. זְמַן קָצָר לְאַחַר מִכֵּן הִמְשַׁכְתִּי בְּסִיּוּרֵי סְבִיב הַכֶּלֶא, וּבְעָמָל רַב הִגַּעְתִּי לְבַסּוֹף עַד פִּיסַּת הָאָרִיג. עַד לִנְפִילָתִי מָנִיתִי חֲמִישִּׁים וּשְׁנַיִים צְעָדִים, וּמִשֶּׁהַמְשָׁכָתִי לָלֶכֶת מָנִיתִי עוֹד אַרְבָּעִים וּשְׁמוֹנֶה עַד הַגִּיעִי לְסַחֲבָהּ. בְּסַךְ הַכּוֹל, אִם כֵּן, מֵאָה צְעָדִים; וְחִישּׁוּב שֶׁל שְׁנֵי צְעָדִים לְמֶטֶר הֶעֱלָה כִּי הֶיקֵּפוֹ שֶׁל הַצִּינוֹק הוּא חֲמִישִּׁים מֶטְרִים. אֶלָּא שֶׁנִּתְקַלְתִּי בַּזָּוִויּוֹת רַבּוֹת לְאוֹרֶךְ הַקִּיר, וְכָךְ נִבְצַר מִמֶּנִּי לְנַחֵשׁ אֶת צוּרָתוֹ שֶׁל כּוּךְ-הַקֶּבֶר – כִּי לֹא יָכוֹלְתִּי אֶלָּא לְהַנִּיחַ, שָׂכוּךְ-קֶבֶר הוּא זֶה.
תַּכְלִית כִּמְעַט שֶׁלֹּא הָיְתָה לִי – וַדַּאי שֶׁלֹּא תִּקְוָוה – בַּחֲקִירוֹתַי אֵלֶּה, אַךְ סַקְרָנוּת עֲמוּמָה דִּרְבְּנָה אוֹתִי לְהַמְשִׁיךְ בָּהֶן. פָּנִיתִי מִן הַקִּיר בַּהַחְלָטָה לַחֲצוֹת אֶת שֶׁטַח הַגְדָּרָה. תְּחִילָּה הִתְקַדַּמְתִּי בִּזְהִירוּת מוּפְלֶגֶת, כִּי הָרִצְפָּה הַמּוּצָקָה לְמַרְאִית-עַיִן הָיְתָה מְרוּפֶּשֶׁת וּבוֹגְדָנִית. אַךְ בְּסוֹפוֹ שֶׁל דָּבָר אָזַרְתִּי עוֹז וְלֹא הִיסַּסְתִּי עוֹד לְהַפְסִיעַ בְּצַעַד אֵיתָן, בִּמְגַמָּה לַחֲצוֹת מִצַּד לְצַד בְּקַו יָשָׁר כְּכָל הָאֶפְשָׁר. כָּךְ הִתְקַדַּמְתִּי עֶשְׂרֵה אוֹ שְׁנֵים-עָשָׂר צְעָדִים, וְהִנֵּה רַגְלִי מִסְתַּבְּכוֹת בִּשְׁאֵרִית אָמַרְתִּי הַקְּרוּעָה. דָּרַכְתִּי עַל הַבַּד וְנָפַלְתִּי אַפַּיִים אַרְצָה.
מֵחֲמַת הַבִּלְבּוּל שֶׁגָּרְמָה נְפִילָתִי לֹא הִשְׁגַּחְתִּי בִּפְרָט מַרְעִישׁ לְמַדַּי, אֲשֶׁר לָכַד אֶת תְּשׂוּמַת לִבִּי כַּמָּה שְׁנִיּוֹת לְאַחַר מִכֵּן, בְּעוֹדִי מוּטָּל עַל הָאָרֶץ. וְזֶה הַדָּבָר: סַנְטֵרִי נָח עַל רִצְפַּת הַכֶּלֶא, אַךְ שְׂפָתַי, וְחֶלְקוֹ הָעֶלְיוֹן שֶׁל רֹאשִׁי, אַף שֶׁנִּמְצְאוּ לִכְאוֹרָה בְּגוֹבַהּ נָמוּךְ יוֹתֵר מִן הַסַּנְטֵר, לֹא נָגְעוּ בִּכְלוּם. בָּהּ-בָּעֵת מִצְחִי כְּמוֹ רָחַץ בָּאד דָּבִיק וְלַח, וְרֵיחָן הַמְּשׁוּנָּה שֶׁל פִּטְרִיּוֹת רְקוּבוֹת נִישָּׂא בִּנְחִירִי. הוֹשַׁטְתִּי אֶת זְרוֹעִי, וְנִרְעַדְתִּי לְגַלּוֹת כִּי נָפַלְתִּי עַל שְׂפָתוֹ שֶׁל בּוֹר עָגוֹל, שֶׁבְּאוֹתוֹ רֶגַע לֹא נִמְצְאוּ לִי, כַּמּוּבָן, הָאֶמְצָעִים לְהַעֲרִיךְ אֶת שִׁיעוּרוֹ. גִּישַּׁשְׁתִּי בַּדְּפָנוֹת הָאֶבֶן שֶׁמִּתַּחַת לְשׁוּלֵי הַבּוֹר, וְכָךְ עָלָה בִּידֵי לַעֲקוֹר פִּיסָּה קְטַנָּה וְלִשְׁמִטָּה אֶל הַמְּצוּלָה. בְּמֶשֶׁךְ שְׁנִיּוֹת אֲרוּכּוֹת שֶׁעִיתִּי לַהִדְהוּדִים שֶׁהֵקִימָה הָאֶבֶן בְּעוֹדָהּ נֶחְבֶּטֶת בַּדְּפָנוֹת הַתְּהוֹם; לְבַסּוֹף בָּא קוֹל צְלִילָה עָמוֹק לַמַּיִם, וְאַחֲרָיו הֵדִים רָמִים. בּוֹ-בָּרֶגַע נִשְׁמַע צְלִיל דּוֹמֶה לְרַעֲשָׁהּ שֶׁל דֶּלֶת, בִּיעָף נִפְתַּחַת מֵעָלַי וּכְבָר נִסְגֶּרֶת, וְנִצְנוּץ קָלוּשׁ שֶׁל אוֹר הִבְזִיק פִּתְאוֹם בָּאֲפֵלָה וּכְבָר נָמוֹג כִּלְעוּמַּת שֶׁבָּא.
רָאִיתִי בְּבֵירוּר אֶת הַקֵּץ שֶׁנֶּעֱרַךְ לִי, וְהִתְבָּרַכְתִּי בִּתְאוּנָה שֶׁבִּזְכוּתָהּ נִיצַּלְתִּי. לוֹ אִיחֲרָה נְפִילָתִי בְּצַעַד, שׁוּב לֹא הָיָה לִי חֵלֶק בָּעוֹלָם הַזֶּה. וְהַמָּוֶות שֶׁאַךְ נִמְנַעְתִּי מִמֶּנּוּ נֶחֱשָׁב בְּעֵינֵי לְפָנִים כְּתָו שֶׁל שְׁטוּת בְּאַגָּדוֹת אוֹדוֹת הָאִינְקְוִויזִיצְיָה. קוֹרְבָּנוֹת עָרִיצוּתָהּ הוּכְרְחוּ לִבְחוֹר בֵּין מִיתָה בְּיִיסּוּרֵי גּוּף נוֹרָאִים לְבֵין מִיתָה שֶׁאֵימֶיהָ יַעֲנוּ אֶת הַנֶּפֶשׁ. לִי הוֹעִידוּ אֶת הַשְּׁנִיָּיה. הַסֵּבֶל הַמְּמוּשָּׁךְ מֶרֶט אֶת עֲצַבִּי, עַד שֶׁרָעַדְתִּי לִצְלִיל קוֹלִי-שֶׁלִּי, וְהוּכְשַׁרְתִּי בְּכָל צוּרָה וָאוֹפֶן לִזְנֵי הָעִינּוּיִים הַמְּזוּמָּנִים לִי.
רוֹעֵד בְּכָל אֵיבְרֵי גִּישַּׁשְׁתִּי אֶת דַּרְכֵי בַּחֲזָרָה לַקִּיר – שָׁם אָמַרְתִּי לִגְוָועַ, וְלֹא לְהִסְתַּכֵּן בְּאֵימֵי הַבְּאֵרוֹת, שֶׁדִּמְיוֹנִי צַיָּיר אוֹתָן כְּרוּיוֹת בַּהֲמוֹנָן בְּכָל פִּינָּה. בַּהֲלוֹךְ-רוּחַ אַחֵר אֶפְשָׁר שֶׁהָיִיתִי מִתְאַזֵּר אוֹמֶץ לָשִׂים קֵץ לְיִיסּוּרֵי בַּצְּלִילָה לְאַחַת הַתְּהוֹמוֹת הַלָּלוּ, אַךְ עַתָּה הָיִיתִי גָּדוֹל הַפַּחְדָנִים. כֵּן לֹא יָכוֹלְתִּי לִשְׁכּוֹחַ מָה שֶׁקָּרָאתִי עַל הַבּוּרוּת הַלָּלוּ – שֶׁקִּיפּוֹד הַחַיִּים בְּאַחַת אֵין לוֹ כְּלוּם עִם תְּעוּדָתָם הָאֲיוּמָּה.
רוֹגֶזֶת הָרוּחַ הַדִּירָה שֵׁינָה מֵעֵינֵי בְּמֶשֶׁךְ שָׁעוֹת אֲרוּכּוֹת, אַךְ לְבַסּוֹף שַׁבְּתַי וְנִרְדַּמְתִּי. בַּהֲקִיצִי מָצָאתִי לְצִדִּי כִּמְקוּדָּם כִּיכַּר לֶחֶם וְכַד מַיִם. צִימָּאוֹן בּוֹעֵר אִיכְּלַנִי, וְהֵרַקְתִּי אֶת הַכְּלִי בִּלְגִימָה. מִן הַסְּתָם נִיתָּן בּוֹ סַם – כִּי אַךְ שָׁתִיתִי, הִכְבִּיד אֶת אֶבְרֵי נִמְנוּם. תַּרְדֵּמָה עֲמוּקָּה נָפְלָה עָלַי – שֵׁינָה כִּשְׁנַת הַמָּוֶות. כַּמָּה זְמַן אָרְכָה אֵינִי יוֹדֵעַ, כַּמּוּבָן; אַךְ כַּאֲשֶׁר שַׁבְּתַי וּפָקַחְתִּי אֶת עֵינַי יָכוֹלְתִּי לְהַבְחִין בַּעֲצָמִים שֶׁמִּסְּבִיבִי. בְּאוֹר פֶּרֶא גּוֹפְרִיתִי, שֶׁמְּקוֹרוֹ עוֹד נֶעֱלַם מִמֶּנִּי, יָכוֹלְתִּי לִרְאוֹת אֶת שִׁיעוּרוֹ וּמִתָּאֳרוֹ שֶׁל הַכֶּלֶא.
בְּמִידּוֹתָיו שֶׁל הַצִּינוֹק טָעִיתִי בְּמִידָּה מוּפְלֶגֶת. הֶיקֵּף כְּתָלָיו לֹא עָלָה עַל עֶשְׂרִים וַחֲמִישָּׁה מֶטְרִים. בְּמֶשֶׁךְ כַּמָּה דַּקּוֹת עוֹרְרָה בִּי עוּבְדָּה זוֹ עוֹלָם מָלֵא שֶׁל טִרְדוֹת שְׁוָוא; שְׁוָוא, אֲנִי אוֹמֵר – כִּי בִּמְסִיבּוֹת הַנּוֹרָאוֹת אֲשֶׁר כִּתְּרוּנִי, כְּלוּם יֵשׁ דָּבָר חָשׁוּב פָּחוֹת מֵעֶצֶם מִידּוֹתָיו שֶׁל הַצִּינוֹק? אַךְ נַפְשִׁי יָצְאָה לְזוּטוֹת, וַאֲנִי הוֹגַעְתִּי אֶת עַצְמִי בַּנִּיסְיוֹנוֹת לְהַסְבִּיר אֶת הַשְּׁגִיאָה שֶׁנָּפְלָה בִּמְדִידָתִי. לְבַסּוֹף הִבְזִיקָה הָאֱמֶת עַל מוֹחִי. בַּחֲקִירָתִי הָרִאשׁוֹנָה מָנִיתִי חֲמִישִּׁים וּשְׁנַיִים צְעָדִים עַד לִנְפִילָתִי: אֵין זֹאת אֶלָּא שֶׁנִּמְצֵאתִי אָז בְּמֶרְחַק צַעַד אוֹ שְׁנַיִים מִפִּיסַּת הָאָרִיג; לַאֲמִתּוֹ שֶׁל דָּבָר כִּמְעַט הִשְׁלַמְתִּי אֶת הַקָּפָתוֹ שֶׁל הַכּוּךְ. וְאָז יָשַׁנְתִּי – וּבַהֲקִיצִי שַׁבְתִּי מִן הַסְּתָם עַל עִקְבוֹתַי – וְכָךְ הוּטְעֵיתִי לְהַנִּיחַ שֶׁהֶיקֵּף כַּלַּאי כָּפוּל כִּמְעַט מִשִּׁיעוּרוֹ בְּפוֹעַל. בְּבִלְבּוּל דַּעְתִּי לֹא הִשְׁגַּחְתִּי כִּי בְּרֵאשִׁית סִיּוּרֵי נִמְצָא הַקִּיר מִשְּׂמֹאלִי, וּבְאַחֲרִיתוֹ עָבַר לִימִינִי.
הוּטְעֵיתִי גַּם בַּאֲשֶׁר לְצוּרָתָהּ שֶׁל הַגְדָּרָה. בְּשָׁעָה שֶׁגִּישַּׁשְׁתִּי אֶת דַּרְכֵי מִישַּׁשְׁתִּי זָוִויּוֹת לָרוֹב, וּמִכָּאן הִקַּשְׁתִּי עַל אִי-סְדִירוֹת גְּדוֹלָה; מָה רַב כּוֹחָהּ שֶׁל עֲלָטָה גְּמוּרָה עַל הַמֵּקִיץ מִתַּרְדֵּמָה! בְּסַךְ הַכּוֹל הָיוּ אֵלֶּה זָוִויּוֹתֵיהֶם שֶׁל כַּמָּה שְׁקָעִים קְטַנִּים אוֹ גּוּמְחוֹת שֶׁנִּפְעֲרוּ בְּמֶרְחַקִּים מִשְׁתַּנִּים. צוּרָתוֹ הַכְּלָלִית שֶׁל הַכֶּלֶא הָיְתָה רְבוּעָה. מָה שֶׁחָשַׁבְתִּי לָאֲבָנִים נִדְמֶה עַתָּה כְּבַרְזֶל, אוֹ מַתֶּכֶת אַחֶרֶת כָּלְשֶׁהִי, רְקוּעָה בְּלוּחוֹת גְּדוֹלִים, אֲשֶׁר חִיבּוּרֵיהֶם יָצְרוּ אֶת הַשְּׁקָעִים. גְּדֶרֶת הַמַּתֶּכֶת הָיְתָה מְכוּסָּה מִמְסָד עַד טְפָחוֹת שִׁרְבּוּטִים גַּסִּים שֶׁל כָּל אוֹתָם מַכְשִׁירִים מַחֲרִידִים וּמַבְחִילִים, יְלִידֵי אֱמוּנַת הַפִּיגּוּלִים שֶׁל הַנְּזִירִים. שֵׁדִים שֶׁפְּנֵיהֶם נַעֲוִוים בְּאִיּוּם, צוּרוֹת שְׁלָדִים וְעוֹד מַרְאוֹת מַבְעִיתִים מֵאֵלֶּה פָּשְׁטוּ בְּקִירוֹת וְהִשְׁחִיתוּ אוֹתָם. הִשְׁגַּחְתִּי כִּי מִתָּאֳרֵיהֶן שֶׁל תּוֹעֵבוֹת אֵלֶּה הָיוּ בְּרוּרִים דַּיָּים, אַךְ הַצְּבָעִים נִדְמוּ דֵּהִים וּמְטוּשְׁטָשִׁים, כְּאִילּוּ שָׁרוּ בָּאֲוִויר לַח. כָּעֵת הִבְחַנְתִּי גַּם בָּרִצְפָּה, שֶׁהָיְתָה עֲשׂוּיָה אֶבֶן. בְּטַבּוּרָהּ נִפְעַר הַבּוֹר הֶעָגוֹל שֶׁמִּמַּלְתְּעוֹתָיו נִמְלַטְתִּי; אַךְ הָיָה זֶה הַבּוֹר הַיָּחִיד בַּצִּינוֹק.
כָּל זֹאת רָאִיתִי בִּמְטוּשְׁטָשׁ וּבְמַאֲמָץ גָּדוֹל – כִּי בְּמַהֲלַךְ הַשֵּׁינָה הִשְׁתַּנָּה מַצָּבִי מְאוֹד. כָּעֵת שָׁכַבְתִּי עַל גַּבִּי, שָׂרוּעַ מְלוֹא אוֹרְכֵי, עַל מִין מִסְגֶּרֶת עֵץ נְמוּכָה, שֶׁאֵלֶיהָ נֶעֱקַדְתִּי בִּרְצוּעָה אֲרוּכָּה הַדּוֹמָה לִרְצוּעַת הָאוּכָּף. זוֹ נִכְרְכָה סְבִיב גַּפֵּי וְחֵזִי בְּפִיתּוּלִים רַבִּים, כָּךְ שֶׁלֹּא יָכוֹלְתִּי לְהָנִיעַ אֶלָּא אֶת רֹאשִׁי, וּבְעָמָל רַב עָלָה בִּידֵי הַשְּׂמָאלִית לְהַגִּישׁ לְפִי מִתְּכוּלָתָהּ שֶׁל קַעֲרַת חֶרֶס, אֲשֶׁר נָחָה לְצִדִּי עַל הָרִצְפָּה. רָאִיתִי לְזַוְועָתִי כִּי הַכַּד סוּלַּק. אֲנִי אוֹמֵר לְזַוְועָתִי – כִּי אוּכַּלְתִּי בְּצִימָּאוֹן שֶׁאֵין לְשֵׂאתוֹ. נִרְאֶה שִׁמְעֹנִי תִּיכְּנוּ לְעוֹרֵר בִּי צִימָּאוֹן זֶה – כִּי הַמָּזוֹן בַּקְּעָרָה הָיָה בָּשָׂר שֶׁתּוּבַּל בַּחֲרִיפוּת.
הִתְבּוֹנַנְתִּי מַעְלָה וְסָקַרְתִּי אֶת תִּקְרַת כַּלַּאי. גּוֹבְהָהּ הָיָה כַּעֲשָׂרָה אוֹ שְׁנֵים-עָשָׂר מֶטְרִים, וְהִיא נִבְנְתָה בְּמִתְכַּוַּנְתָּם שֶׁל הַכְּתָלִים. צוּרָה מְיוּחֶדֶת בְּמִינָהּ שֶׁהִסְתַּמְּנָה עַל אֶחָד מִלּוּחוֹתֶיהָ כָּבְשָׁה כָּלִיל אֶת מַעְיָינִי. הָיְתָה זוֹ תְּמוּנָה שֶׁל הַזְּמַן בִּדְמוּתוֹ הַמְּקוּבֶּלֶת, מִלְּבַד זֹאת שֶׁבַּמָּקוֹם חֶרְמֵשׁ אָחַז מָה שֶׁנִּרְאָה לִי בְּמַבָּט חָטוּף כְּצוּרָתָהּ הַמְּצוּיֶּרֶת שֶׁל מְטוּטֶּלֶת עֲנָקִית, מֵעֵין זוֹ שֶׁרוֹאִים בִּשְׁעוֹנִים עַתִּיקִים. אֶלָּא שֶׁדְּבַר-מָה בְּחָזוּתוֹ שֶׁל הַמַּכְשִׁיר דָּחַק בִּי לְעַיֵּין בּוֹ בְּיֶתֶר תְּשׂוּמֶת-לֵב. בְּשָׁעָה שֶׁהִבַּטְתִּי הַיָּשָׁר לְמַעְלָה, הַיָּשָׁר אֵלָיו (כִּי נִקְבַּע מֵעָלַי מַמָּשׁ) דִּימִּיתִי לִרְאוֹתוֹ נָע. כַּעֲבוֹר רֶגַע הַתְאָמָתָהּ מַרְאִית הַדִּמְיוֹן. הַתְּנוּדָה הָיְתָה קְצָרָה, וְכַמּוּבָן אִטִּית. צָפִיתִי בָּהּ בְּמֶשֶׁךְ כַּמָּה דַּקּוֹת בְּמִידָּה שֶׁל פַּחַד, אַךְ בְּעִיקָּר מִתּוֹךְ פְּלִיאָה. לְבַסּוֹף נִלְאִיתִי לַעֲקוֹב אַחַר תְּנוּעָתוֹ הַמַּשְׁמִימָה שֶׁל הַמַּכְשִׁיר, וְהִפְנֵיתִי אֶת עֵינַי לִשְׁאָר הָעֲצָמִים בַּתָּא.
רַחַשׁ קַל מָשַׁךְ אֶת תְּשׂוּמַת לִבִּי, וּכְשֶׁהַשְׁפָּלָתִי מַבָּטִי רָאִיתִי עַכְבְּרוֹשֵׁי עֲנָק לָרוֹב חוֹצִים אֶת הָרִצְפָּה. הֵם הֵגִיחוּ מִן הַבְּאֵר, שֶׁיָּכוֹלְתִּי לִרְאוֹתָהּ בְּדוֹחַק מִיְּמִינִי. אֲפִילּוּ בְּעוֹדִי מַבִּיט הוֹסִיפוּ לַעֲלוֹת גְּדוּדִים-גְּדוּדִים, נֶחְפָּזִים בָּעֵינַיִים רְעַבְתָּנִיּוֹת, נִמְשָׁכִים אַחֵר רֵיחַ הַבָּשָׂר. נִצְרַכְתִּי לִטְרוֹחַ הַרְבֵּה כְּדֵי לַהֲנִיסָם מִשָּׁם.
חֲצִי שָׁעָה חָלְפָה, וְשֶׁמָּא אַף שָׁעָה (כִּי הִתְקַשֵּׁיתִי בְּאוּמְדַּן הַזְּמַן), בְּטֶרֶם שַׁבְּתַי וְנָשָׂאתִי אֶת עֵינַי מַעֲלֶה. מָה שֶׁרָאִיתִי אָז הִיכָּה אוֹתִי בְּתַדְהֵמָה. תְּנוּדַת הַמְּטוּטֶּלֶת הִגְדִּילָה אֶת שִׁיעוּרָהּ כִּמְעַט כְּדֵי מֶטֶר. כְּתוֹצָאָה מִכָּךְ גַּם מְהִירוּתָהּ גָּדְלָה מְאוֹד. אַךְ בְּעִיקָּר עִרְעֵר אוֹתִי הָרוֹשֶׁם הַמּוּחָשׁ כִּי הַמַּכְשִׁיר הִנְמִיךְ. עַכְשָׁיו הִשְׁגַּחְתִּי – וּלְמוֹתָר לוֹמַר מִתּוֹךְ אֵיזוֹ אֵימָה – שֶׁקָּצֵהוּ הַתַּחְתּוֹן הָיָה עָשׂוּי סַהֲרוֹן פְּלָדָה נוֹצֵץ, שְׁלוֹשִׁים סֶנְטִימֶטְרִים אוֹרְכּוֹ מֵחוֹד אֶל חוֹד; וְהַחוֹדִים מִמַּעַל כְּמוֹ הַלַּהַב מִתַּחְתָּם בַּעֲלִיל מְשׁוּנָּנִים כְּתַעַר. וּכְמוֹ הַתַּעַר גַּם הַמִּתְקָן הַזֶּה כָּבֵד וּמְחוּשָּׁל, נוֹבֵעַ מִמִּבְנֶה מוּצָק, רָחָב לְמַעְלָה, הוֹלֵךְ וְצָר עַד לְקָצֶה; תָּלוּי עַל מוֹט נְחוֹשֶׁת עַב, וּמְלַחְשֵׁשׁ בְּעוֹדוֹ מִתְנַדְנֵד וּבוֹחֵשׁ.
שׁוּב לֹא יָכוֹלְתִּי לְפַקְפֵּק בְּקֵץ אֲשֶׁר הִתְקִינָה לִי אָמָּנוּת-הָעִינּוּי הַגְּאוֹנִית שֶׁל הַנְּזִירִים. גִּילִּיתִי אֶת הַבּוֹר, וְתַגְלִיתִי נוֹדְעָה לְסוֹכְנֵי הָאִינְקְוִויזִיצְיָה – הַבּוֹר, שֶׁאִימּוֹתָיו נוֹעֲדוּ לְכוֹפֶר סוֹרֵר כָּמוֹנִי – הַבּוֹר, לוֹעַ שָׁאוּל שֶׁהַשְּׁמוּעָה הִכְתִּירָה לִנְשִׂיא הָעוֹנָשִׁים כּוּלָּם. יַד-הַמִּקְרֶה לְבַדָּהּ מָנְעָה אוֹתִי מִלִּיפּוֹל לְבוֹר זֶה, וְיָדַעְתִּי כִּי הַפְתָּעָתוֹ שֶׁל הַנּוֹפֵל-פִּתְאוֹם בְּפַח הָעִינּוּיִים רַב חֶלְקָהּ בְּתוֹאֳרָן הַגְּרוֹטֶסְקִי שֶׁל מִיתוֹת הַצִּינוֹק. מִשֶּׁכָּשַׁלְתִּי מִלִּיפּוֹל, נָפְלָה הַנְּפִילָה תְּהוֹמָהּ מִן הַתָּכְנִית הַשְּׂטָנִית, וְכָךְ (הֵן לֹא הָיְתָה בְּרֵירָה) חוּרְבָּן שׁוֹנֶה, מָתוּן יוֹתֵר צִיפָּה לִי. מָתוּן יוֹתֵר! מִתּוֹךְ סַבָּלֵי חִילַּצְתִּי בְּדַל-חִיּוּךְ לְמַחֲשָׁבָה עַל שִׁימּוּשׁ כָּזֶה בְּמִילָּה כָּזֹאת.
מָה הַטַּעַם לְסַפֵּר עַל שָׁעוֹת אֲרוּכּוֹת, אֲרוּכּוֹת שֶׁל אֵימָה נוֹרָאָה מֵאֵימַת הַמָּוֶות, שֶׁבְּמַהֲלָכָן מָנִיתִי אֶת תְּנוּדוֹתָיו הַמְּחִישׁוֹת שֶׁל הַפֶּלֶד! מְעַט-מְעַט – עוֹד קְצָת – עוֹד קְצָת – בִּירִידָה שֶׁאֵינָהּ נִיכֶּרֶת אֶלָּא בְּפִרְקֵי-זְמַן אֲשֶׁר נִדְמוּ כְּעִידָּנִים – מַטֵּה-מַטָּה, עוֹד לְמַטָּה! יָמִים עָבְרוּ – אֶפְשָׁר שֶׁיָּמִים רַבִּים עָבְרוּ – בְּטֶרֶם חַג מֵעָלַי מַמָּשׁ, סָמוּךְ עַד לְהָשִׁיב עָלַי אֶת נְשִׁימָתוֹ הַחוּמְצִית. רֵיחַ הַפֶּלֶד הַמּוּשְׁחָז נִדְחַק וּבָא בִּנְחִירִי. הִתְפַּלַּלְתִּי – הִלְאִיתִי אֶת הַשָּׁמַיִם בִּתְפִילָּתִי כִּי יְמַהֵר יוֹתֵר לָרֶדֶת. דַּעְתִּי נִטְרְפָה בְּזַעַם, וְהִתְפַּתַּלְתִּי לְהִידָּחֵק אֶל עֲקַלָּתוֹן-הַחֶרֶב הַמְּפַלֵּחַ. וְאָז יָרְדָה עָלַי שַׁלְוַות-פִּתְאוֹם, וּמִמִּשְׁכְּבֵי חִייַּכְתִּי לַמָּוֶות הַמְּנַצְנֵץ אֵלַי כְּיֶלֶד הַשָּׁבוּי בְּקִסְמוֹ שֶׁל צַעֲצוּעַ יְקַר-מְצִיאוּת.
וּבָא עוֹד פֶּרֶק שֶׁל אוֹבְדַן-חוּשִׁים גָּמוּר; קָצָר הָיָה; כִּי מִשֶּׁנִּפְלַטְתִּי שׁוּב לַחַיִּים לֹא הִרְגַּשְׁתִּי בְּהַנְמָכָה כָּלְשֶׁהִי שֶׁל הַמְּטוּטֶּלֶת. אַךְ גַּם אֶפְשָׁר כִּי הֶאֱרִיךְ – כִּי יָדַעְתִּי שֶׁהָיוּ שֵׁדִים אֲשֶׁר הִשְׁגִּיחוּ בְּעֶלְפוֹנִי, וְיָכְלוּ לַעֲצוֹר אֶת הַתְּנוּדָה לִרְצוֹן תַּעֲנוּגָם. בַּקּוּמִי הִרְגַּשְׁתִּי חוֹלֶה וְחַלָּשׁ עַד מְאוֹד – הוֹ, עַד כְּלוֹת כָּל הַכּוֹחוֹת! – כִּמְחִמַּת תַּעֲנִית אֲרוּכָּה. וְהִנֵּה גַּם בְּעֶצֶם הַיְּגוֹנִים הָאֵלֶּה שִׁיחֵר טֶבַע הָאָדָם לְמָזוֹן. בְּמַאֲמָץ מַכְאִיב פָּשַׁטְתִּי אֶת שְׂמָאלִי כְּכָל שֶׁהִתִּירוּ לִי אֲסוּרִי, וְתָפַסְתִּי בִּשְׁאֵרִית הַזְּעוּמָה שֶׁשִּׁייְּרוּ לִי הָעַכְבְּרוֹשִׁים. כְּשֶׁשַּׁמְתִּי נֵתַח בֵּין שְׂפָתִי, חָשָׁה אֶל מוֹחִי מַחְשָׁבָה מְגוּבֶּשֶׁת-לְמֶחֱצָה שֶׁל אוֹשֶׁר – שֶׁל תִּקְוָוה. תֹּאמְרוּ, מָה לִי וּלְתִקְוָוה? הָיְתָה זוֹ, כָּאָמוּר, מַחֲשָׁבָה מְגוּבֶּשֶׁת-לְמֶחֱצָה – רַבּוֹת כָּאֵלֶּה בְּלֵב אִישׁ, שֶׁאֵינָן נִשְׁלָמוֹת לְעוֹלָם. הִרְגַּשְׁתִּי כִּי הָיָה בָּהּ מִן הָאוֹשֶׁר – מִן הַתִּקְוָוה; אַךְ הִרְגַּשְׁתִּי גַּם כִּי גָּוְועָה בְּעוֹדָהּ נוֹצֶרֶת. לַשָּׁוְוא עָמַלְתִּי לְהַשְׁלִימָהּ – לַהֲשִׁיבָהּ. הַסֵּבֶל הַמְּמוּשָּׁךְ כִּמְעַט שֶׁכִּילָּה אֶת כּוֹחוֹת שִׂכְלִי. הָיִיתִי אֱוִויל גָּמוּר – אִידְיוֹט.
הַמְּטוּטֶּלֶת נִדָּה בַּנִּיצָּב לְגוּפִי הַשָּׂרוּעַ. רָאִיתִי כִּי הַסַּהֲרוֹן נוֹעַד לַחֲצוֹת אֶת אֵזוֹר הַלֵּב. הוּא יִקְרַע אֶת אָרִיג כְּסוּתִי – הוּא יָשׁוּב עַל עִקְבוֹתָיו וְיַחֲזוֹר עַל פּוֹעֲלָיו – פַּעַם – וְעוֹד פַּעַם. לַמְרוֹת הַיְנַפּוּ הָרָחָב לְהַחֲרִיד (כַּעֲשָׂרָה מֶטְרִים אוֹ לְמַעְלָה מִזֶּה), לַמְרוֹת הַלְּחִישָׁה הַנְּחוּשָׁה שֶׁל יְרִידָתוֹ, שֶׁדַּי בָּהּ לְהַבְקִיעַ אֶת קִירוֹת הַבַּרְזֶל הַלָּלוּ, בְּכָל זֹאת בְּמֶשֶׁךְ כַּמָּה רְגָעִים לֹא יַעֲמִיק מֵעֵבֶר לִקְרִיעַת כְּסוּתִי. וְלַמַּחֲשָׁבָה זוֹ עָצַרְתִּי. לֹא הֵעַזְתִּי לְהַמְשִׁיךְ מֵעֵבֶר לָהּ. הָגִיתִי בָּהּ בְּקַנָּאוּת וְלֹא הִרְפֵּיתִי – כְּאִילּוּ בְּהָגוּתִי יָכוֹלְתִּי לִבְלוֹם כָּאן אֶת יְרִידַת הַפֶּלֶד. כָּפִיתִי עַצְמִי לְהַרְהֵר בִּצְלִיל פְּגִישַׁת הַסַּהֲרוֹן בְּבֶגֶד – בִּצְמַרְמוֹרֶת הַמַּרְטִיטָה אֶת הָעֲצַבִּים לְרַחַשׁ הַחִיכּוּךְ בְּבַד. הָגִיתִי בְּכָל הַהַבְלוּת הַזֹּאת עַד שֶׁקָּהוּ שִׁינֵּי.
מַטֶּה – הֲלוֹךְ וְזָחוֹל לְמַטָּה. שָׁאַבְתִּי לִי עוֹנֶג מוּטְרָף מֵעִימּוּת מְהִירוּת יְרִידָתָהּ שֶׁל הַמְּטוּטֶּלֶת עִם מְהִירוּת תְּנוּעָתָהּ מִצַּד לְצַד. לַיָּמִין – אָז לִשְׂמֹאל – כֹּה וָכֹה – בְּצִוְוחָתָהּ שֶׁל רוּחַ אֲרוּרָה! לְלִבִּי, לְתוֹכוֹ, בִּצְעָדָיו הַמִּתְגַּנְּבִים שֶׁל הַנָּמֵר! צָחַקְתִּי וְזָעַקְתִּי חֲלִיפוֹת בִּגְבוֹר עָלִי הָרַעֲיוֹן הָאֶחָד אוֹ מִשְׁנֵהוּ.
מַטֶּה – הֲלוֹךְ וֶרֶד לִבְלִי רַחֵם, מַטָּה! הַפֶּלֶד הִתְנוֹדֵד עֲשָׂרָה סֶנְטִימֶטְרִים מֵעַל חֵזִי! נֶאֱבַקְתִּי בַּחֲמַת זַעַם לְשַׁחְרֵר אֶת זְרוֹעִי הַשְּׂמָאלִית, שֶׁהָיְתָה חוֹפְשִׁית רַק מִן הַמַּרְפֵּק עַד כַּף הַיָּד. בְּמַאֲמָץ עָצוּם יָכוֹלְתִּי לְהָבִיא אֶת יָדִי מִן הַצַּלַּחַת שֶׁלְּצִדִּי עַד לְפִי, אַךְ לֹא הָלְאָה מִזֶּה. לוֹ יָכוֹלְתִּי לִקְרוֹעַ אֶת הַמּוֹסְרוֹת מֵעַל מַרְפְּקִי כִּי אָז הָיִיתִי תּוֹפֵס בִּמְטוּטֶּלֶת וּמְנַסֶּה לַעֲצוֹר אוֹתָהּ. בָּהּ בְּמִידָּה יָכוֹלְתִּי לְנַסּוֹת לַעֲצוֹר מַפּוֹלֶת שְׁלָגִים!
מַטֶּה – הֲלוֹךְ וֶרֶד בְּאֵין עוֹצֵר – בְּאֵין מוֹנֵעַ מַטָּה! נִשְׁנַקְתִּי וּפִרְכַּסְתִּי לְכָל נִיד. הִתְכַּוַּוצְתִּי בַּעֲוִוית לְכָל הַנֵּף שֶׁל לֶהָבָה. עֵינַי עִקְבוּ אַחֵר חִיגָתָהּ הַחוּצָה אוֹ לְמַעְלָה בְּלַהֲטוֹ חֲסַר-הַמַּשְׁמָעוּת שֶׁל הַיֵּיאוּשׁ. הֵן נֶעֶצְמוּ לְסֵירוּגִין וּבַחֲטָף מִדַּי רִדְתָּהּ, אַף עַל פִּי שֶׁהַמָּוֶות הָיָה בָּא עָלַי כַּהֲקָלָה – אוֹיָה – הֲקָלָה מְקוּלֶּלֶת! וּבְכָל זֹאת נִרְעַדְתִּי בְּכָל נִימֵי לַמַּחֲשָׁבָה כִּי דַּי לוֹ לַמַּנְגָּנוֹן לְהַנְמִיךְ עוֹד כְּשֶׁמֶץ כְּדֵי לְהָחִישׁ אוֹתוֹ קַרְדּוֹם נוֹצֵץ וּמִמּוֹרָט אֶל חֵזִי. הַתִּקְוָוה הִיא שֶׁדִּרְבְּנָה אֶת הַנִּימִים לִרְעוֹד – אֶת הַגּוּף לְהִתְכַּוֵּוץ. הַתִּקְוָוה – אוֹתָהּ תִּקְוָוה הַמְּנִצָּהּ כִּמְנַצַּחַת בֵּין הֶחוֹרָבוֹת – הַלּוֹחֶשֶׁת לְנִידּוֹן-לַמָּוֶות אֲפִילּוּ בְּמַרְתְּפֵי הָאִינְקְוִויזִיצְיָה.
רָאִיתִי כִּי בְּתוֹךְ עֶשֶׂר אוֹ שְׁתֵּים-עֶשְׂרֵה תְּנוּדוֹת יַגִּיעַ הַפֶּלֶד לִידֵי מַגָּע מַמָּשִׁי עִם כְּסוּתִי – וְעִם הַכָּרָה זוֹ יָרְדָה עַל רוּחִי בְּאַחַת הַשַּׁלְוָוה הַצְּלוּלָה וְהַמְּרוּכֶּזֶת שֶׁל הַיֵּיאוּשׁ. לָרִאשׁוֹנָה מִזֶּה שָׁעוֹת רַבּוֹת – וְאוּלַי יָמִים – חָשַׁבְתִּי. כָּעֵת עָלָה בְּדַעְתִּי כִּי הָעֲבוֹתוֹת אֲשֶׁר נֶחְבַּשְׁתִּי בָּהֶם הָיוּ מְיוּחָדִים בְּמִינָם. כִּבְלִי הָיוּ אֲחוּזִים בַּאֲגוּדָּה אַחַת. כָּךְ, פְּגִיעָתוֹ הָרִאשׁוֹנָה שֶׁל לַהַב הַסַּהֲרוֹן בְּקֶטַע כָּלְשֶׁהוּ שֶׁל הָרְצוּעָה תָּבִיא לְנִיתּוּקָהּ שֶׁל פְּקַעַת חַבְלֵי, וְיִהְיֶה בִּידֵי לְהַתִּירָהּ מֵעַל גּוּפִי בִּזְרוֹעִי הַשְּׂמָאלִית. אַךְ מָה מַפְחִידָה תִּהְיֶה אָז קִרְבָתוֹ שֶׁל הַפֶּלֶד! וְתוֹלֶדֶת כָּל נִיד אוֹ נִיעַ כַּמָּה קַטְלָנִית! וִיתֵרָה מִזֹּאת, הָאֶפְשָׁר שֶׁשָּׂרֵי הָעִינּוּיִים לֹא חָזוּ אֶפְשָׁרוּת זוֹ וְהִקְדִּימוּ לָהּ תְּשׁוּבָה? הָאוֹמְנָם אֶפְשָׁרִי הַדָּבָר, שֶׁהַמּוֹסֵרָה רוֹצַעַת אֶת חֵזִי בִּנְתִיב הַמְּטוּטֶּלֶת? חָרֵד מִסִּיכּוּלָהּ שֶׁל תִּקְוָותִי הַקְּלוּשָׁה, הָאַחֲרוֹנָה כְּכָל הַנִּרְאֶה, הֵרַמְתִּי אֶת רֹאשִׁי בְּמִידָּה שֶׁהִנִּיחָה לִי לִרְאוֹת אֶת חֵזִי. הָעֲבוֹתוֹת חָבְשׁוּ הֲדוּקוֹת אֶת גַּפֵּי וְאֶת חֵזִי וְסוֹבְבוּנִי בְּכָל הַכִּיוּוּנִים – לְבַד מִשְּׁבִיל הַסַּהֲרוֹן הַמַּשְׁמִיד.
אַךְ הִנַּחְתִּי לְרָאשֵׁי לִצְנוֹחַ בַּחֲזָרָה לִתְנוּחָתוֹ הַקּוֹדֶמֶת, וְהִנֵּה הִבְזִיק בְּמוֹחִי מָה שֶׁלֹּא אוֹכֶל לְתָאֲרוֹ אֶלָּא כְּמַחֲצִיתוֹ הַלֹּא-מְגוּבֶּשֶׁת שֶׁל אוֹתוֹ רַעְיוֹן הַצָּלָה, אֲשֶׁר עָלָיו רָמַזְתִּי קוֹדֶם – הָרַעֲיוֹן אֲשֶׁר רַק מַחֲצִיתוֹ הִבְהֲבָה חֲלִיפוֹת בְּרָאשֵׁי בְּשָׁעָה שֶׁהִגַּשְׁתִּי מָזוֹן לְשִׂפְתֵי הַבּוֹעֲרוֹת. עַכְשָׁיו הוֹפִיעָה לְעֵינֵי רוּחִי הַמַּחֲשָׁבָה הַגְּמוּרָה – קְלוּשָׁה, שְׁפוּיָה בְּדוֹחַק, מוּגְדֶּרֶת בְּקוֹשִׁי – וּבְכָל זֹאת שְׁלֹמֹה. טָעוּן בְּאוֹן הָעַצְבָּנִי שֶׁל הַיֵּיאוּשׁ, נִפְנֵיתִי בּוֹ-בָּרֶגַע לְנַסּוֹת וּלְהוֹצִיאָהּ לַפּוֹעַל.
בְּמֶשֶׁךְ שָׁעוֹת רַבּוֹת, הָרִצְפָּה שֶׁמִּסָּבִיב לַמִּסְגֶּרֶת הַנְּמוּכָה אֲשֶׁר עָלֶיהָ שָׁכַבְתִּי שֶׁרָצָה עַכְבְּרוֹשִׁים. הֵם הָיוּ פִּרְאִיִּים, מְשׁוּלָּחִים, רְעַבְתָּנִיִּים – עֵינֵיהֶם הָאֲדוּמּוֹת רָשְׁפוּ עָלַי כְּאִילּוּ רַק חִיכּוּ שֶׁאֱדוֹם וְאֶהִי לָהֶם לְטֶרֶף. "לְאֵיזֶה מָזוֹן," חָשַׁבְתִּי, "הוּרְגְּלוּ בְּעוֹמֶק הַבְּאֵר?"
חֵרֶף כָּל מַאֲמַצֵּי לִמְנוֹעַ זֹאת מֵהֶם, טָרְפוּ הָעַכְבְּרוֹשִׁים כִּמְעַט לְלֹא שִׁיּוּר אֶת תְּכוּלָתָהּ שֶׁל הַצַּלַּחַת. נִתְפַּסְתִּי לְנִדְנוּד שָׁגוּר שֶׁל כַּף יְדֵי מֵעַל לִקְעָרָה; עַד שֶׁלְּבַסּוֹף הִישָּׁנוּתָהּ שֶׁל הַתְּנוּעָה בְּלִי-דַּעַת עִיקָּרָהּ אוֹתָהּ מֵהַשְׁפָּעָה. בְּגַרְגְּרָנוּתָם נָעֲצוּ הַשְּׁרָצִים שׁוּב וָשׁוּב אֶת נִיבֵיהֶם הַחַדִּים בְּאֶצְבְּעוֹתַי. בִּשְׁיָירָיו הָאַחֲרוֹנִים שֶׁל הַבָּשָׂר הַשַּׁמְנוּנִי וְהַמְּתוּבָּל מָרַחְתִּי בִּיסוֹדִיּוּת אֶת הַחֲבָלִים כִּמְטַחֲוֵוי זְרוֹעִי; אָז הֵרַמְתִּי אֶת יָדִי מִן הָרִצְפָּה וְדָמַמְתִּי עַל מִשְׁכָּבִי בִּנְשִׁימָה עֲצוּרָה.
תְּחִילָּה הָיוּ הַיְּצוּרִים הָרַעַבְתָנִיִּים הֲלוּמִים וּמְבוֹעָתִים נוֹכֵחַ הַשִּׁינּוּי – נוֹכֵחַ הַפְסָקַת הַתְּנוּעָה. הֵם נִרְתְּעוּ בְּבֶהָלָה; רַבִּים בִּיקְּשׁוּ אֶת מִקְלָטָהּ שֶׁל הַבְּאֵר. אַךְ כָּל זֶה אֶרֶךְ רַק רֶגַע. לֹא לַשָּׁוְוא תָּלִיתִי אֶת יְהָבֵי בְּגַרְגְּרָנוּתָם. בְּהַשְׁגִּיחָם כִּי עוֹדֶנִּי דּוֹמֵם, אֶחָד אוֹ שְׁנַיִים מִן הַנּוֹעָזִים שֶׁבָּהֶם נִיתְּרוּ אֶל הַמִּסְגֶּרֶת, וְרִחְרְחוּ בְּמוֹסֵרָה. כְּכָל הַנִּרְאֶה הָיָה זֶה אוֹת לְהִסְתַּעֲרוּת כְּלָלִית. מִן הַבְּאֵר הֵם חָשׁוּ וְעָלוּ בִּגְדוּדֵיהֶם. הֵם נֶאֶחְזוּ בָּעֵץ – עָבְרוּ עָלָיו בְּסַךְ וְנִיתְּרוּ אֶל גּוּפִי בְּמֵאוֹת. תְּנוּעָתָהּ הַקְּצוּבָה שֶׁל הַמְּטוּטֶּלֶת לֹא הִטְרִידָה אוֹתָם כָּל עִיקָּר. הֵם חָמְקוּ מִפְּגִיעוֹתֶיהָ וְשָׁקְדוּ עַל הַכְּבָלִים הַמְּשׁוּחִים. הֵם הִכְבִּידוּ עַל חֵזִי – הֵם נֶעֶרְמוּ עָלַי תִּלֵּי-תִּלִּים. הֵם פִּרְכְּסוּ עַל גְּרוֹנִי; שִׂפְתֵיהֶם הַקָּרוֹת בִּיקְּשׁוּ אֶת שְׂפָתִי; עוֹד רֶגַע וְנֶחְנַקְתִּי בְּלַחַץ הֲמוֹנָם; גּוֹעַל שֶׁעוֹד לֹא קוֹרֵא בְּשֵׁם גֵּאֶה בְּחָזִי וְהִדְבִּיק אֶת לִבִּי בְּצִינָּה טְחוּבָה. וּבְכָל זֹאת חַשְׁתִּי כִּי עוֹד רֶגַע וְהַמַּאֲבָק יִיתֵּם. בָּרוּר הִרְגַּשְׁתִּי בְּהִתְרַפּוּת הַמּוֹסֵרָה. יָדַעְתִּי כִּי כְּבָר בּוּתְּקָה בְּיוֹתֵר מִמָּקוֹם אֶחָד. בִּנְחִישׁוּת שֶׁמֵּעֵבֶר לְמִידַּת אֱנוֹשׁ שָׁכַבְתִּי דּוֹם.
לֹא טָעִיתִי בְּחִישּׁוּבֵי וְלֹא לָרִיק סָבַלְתִּי. סוֹף סוֹף הִרְגַּשְׁתִּי כִּי אֲנִי חוֹפְשִׁי. כַּבְלֵי הִשְׁתַּלְשְׁלוּ מִגּוּפִי רְצוּעוֹת-רְצוּעוֹת. אַךְ אִבְחַת הַמְּטוּטֶּלֶת כְּבָר דָּחֲקָה בְּחָזִי. הִיא כְּבָר בָּצְעָה אֶת אָרִיג כְּסוּתִי. הִיא כְּבָר פִּילְּחָה אֶת בַּד הַבָּטְנָה. עוֹד פַּעֲמַיִים חָגָה, וּכְאֵב חוֹתֵךְ דֶּלֶק בְּעַצְבִּי. וְאוּלָם רֶגַע הַהַצָּלָה הִגִּיעַ. לְהִינֵּף יָדִי נָפוֹצוּ גּוֹאֲלֵי בַּהֲמוּלָּה. בִּתְנוּעָה יַצִּיבָה – זְהִירָה, אֲלַכְסוֹנִית, נִרְתַּעַת וְאִטִּית – גָּלַשְׁתִּי מֵחִיבּוּקָהּ שֶׁל הַחֲבִישָׁה וָהָלְאָה מֵהַשָּׂגָתוֹ שֶׁל עֲקַלָּתוֹן-הַחֶרֶב. לְעֵת עַתָּה, לְפָחוֹת, הָיִיתִי חוֹפְשִׁי.
חוֹפְשִׁי! – וּבַשֶּׁבִי הָאִינְקְוִויזִיצְיָה! אַךְ קַמְתִּי מִמִּיטַּת בִּלְהוֹתִי וְדָרַכְתִּי עַל רִצְפַּת הַכֶּלֶא, חָדְלָה תְּנוּעָתָהּ שֶׁל מְכוֹנַת הַשְּׁאוֹל, וַאֲנִי חֲזִיתִי בָּהּ נִמְשֶׁכֶת מַעֲלָה מִבַּעַד לַתִּקְרָה בְּאֵיזֶה כּוֹחַ נֶעֱלַם. לֶקַח זֶה לָקַחְתִּי אֶל לִבִּי בְּרוֹב יֵיאוּשׁ. אֵין זֹאת אֶלָּא שֶׁעָקְבוּ אַחֵר כָּל תְּנוּעָה מִתְּנוּעוֹתַי. חוֹפְשִׁי! – לֹא נִיצַּלְתִּי מִמָּוֶות בְּדֶרֶךְ יִיסּוּרִים אַחַת אֶלָּא כְּדֵי לִיפּוֹל לְמַר-מִמָּוֶות בְּדֶרֶךְ יִיסּוּרִים אַחֶרֶת. מִתּוֹךְ מַחְשָׁבָה זוֹ גִּלְגַּלְתִּי אֶת עֵינַי בְּעַצְבָּנוּת סָבִיב, עַל מְחִיצּוֹת הַבַּרְזֶל אֲשֶׁר צָרוּ עָלַי. דְּבַר-מָה בִּלְתִּי-רָגִיל – אֵיזֶה שִׁינּוּי שֶׁבַּתְּחִילָּה לֹא יָכוֹלְתִּי לַעֲמוֹד עָלָיו בְּבֵירוּר – הִתְרַחֵשׁ בַּעֲלִיל בַּמָּדוֹר. בְּמֶשֶׁךְ דַּקּוֹת אֲרוּכּוֹת שֶׁל פִּיזּוּר-נֶפֶשׁ חוֹלְמָנִי וּמַרְעִיד הוֹגַעְתִּי עַצְמִי לְחִינָּם בְּנִיחוּשִׁים תְּלוּשִׁים. בְּפֶרֶק זְמַן זֶה הִתְוַודַּעְתִּי לָרִאשׁוֹנָה לַמָּקוֹר הַנּוּגֶה הַגָּפְרִיתִי אֲשֶׁר הֵאִיר אֶת הַתָּא. הוּא בָּקַע מִסֶּדֶק, רוֹחְבּוֹ כְּסֶנְטִימֵטֶר, אֲשֶׁר הִקִּיף אֶת הַכֶּלֶא סָבִיב-סָבִיב בְּתַחְתִּית הַקִּירוֹת, חוֹרֵץ נֶחְרָצוֹת בֵּין כּוֹתֶל לָרִצְפָּה. לַשָּׁוְוא נִיסִּיתִי לְהָצִיץ מִבַּעַד לֶחָרִיץ.
נוֹאַשְׁתִּי מִן הַנִּיסָּיוֹן וְקַמְתִּי, וּפְשַׁר הַתְּמוּרָה שֶׁחָלָה בְּקִיטּוּן נֹגַהּ עַל מוֹחִי בְּאַחַת. כְּבָר צִייַּנְתִּי כִּי מִתָּאֳרֵיהֶן שֶׁל הַדְּמוּיוֹת עַל הַקִּירוֹת הָיוּ בְּרוּרִים דַּיָּים, וְעִם זֹאת הַצְּבָעִים נִדְמוּ מְטוּשְׁטָשִׁים וַעֲמוּמִים. כָּעֵת לָבְשׁוּ צְבָעִים אֵלֶּה מֵרֶגַע לְרֶגַע זוֹהַר מְסַנְוֵור וְעַז מֵאֵין כְּמוֹתוֹ, אֲשֶׁר שִׁיוּוֹה לִדְיוֹקְנוֹת-הָרְפָאִים הַשְּׂטָנִיִּים חָזוּת אֲשֶׁר תַּרְעִישׁ גַּם עֲצַבִּים מְחוּשָּׁלִים מְעַצְּבֵי. עֵינֵי שֵׁדִים שֶׁחַיּוּתָן פְּרָאִית וּמַחֲרִידָה רִשְׁפוּ עָלַי מֵאֶלֶף כִּיוּוּנִים שֶׁלֹּא נִרְאוּ בָּם לִפְנִים, מִזְדַּהֲרוֹת בְּנוֹגַהּ הַמַּמְאִיר שֶׁל אֵשׁ, אֲשֶׁר נִבְצַר מִמֶּנִּי לְצֶוֶות עַל דִּמְיוֹנִי לִרְאוֹת בָּהּ תַּעְתּוּעַ.
תַּעְתּוּעַ! – בְּעוֹדִי נוֹשֵׁם בָּאוּ בִּנְחִירֵי אֵדָיו שֶׁל הַבַּרְזֶל הַמְּלוּבָּן! רֵיחַ מַחֲנִיק מִילֵּא אֶת הַכֶּלֶא! זוֹהֳרָן שֶׁל הָעֵינַיִים הָרוֹשְׁפוֹת לְסַבָּלֵי הֶעֱמִיק מִדֵּי רֶגַע! גָּוֶון עָשִׁיר יוֹתֵר שֶׁל אַרְגָּמָן חִלְחֵל בִּתְמוּנוֹת הַדָּמִים הָאֲיוּמּוֹת. נָשַׁמְתִּי בִּכְבֵדוּת! שִׁיוַּועְתִּי לָאֲוִויר! שׁוּב לֹא הָיָה סָפֵק בְּתוֹכְנִיתָם שֶׁל מֵעֳנִי – הוֹ! בְּנֵי בְּלִי לֵב! הוֹ! שְׂטָנִים בִּדְמוּת אָדָם! נִרְתַּעְתִּי מִפְּנֵי הַמַּתֶּכֶת הַמְּלוֹהֶטֶת אֶל מֶרְכַּז הַתָּא. נוֹכֵחַ גְּזֵירַת חוּרְבְּנֵי בְּאֵשׁ, הַמַּחֲשָׁבָה עַל קְרִירוּתָהּ שֶׁל הַבְּאֵר בָּאָה לְנַפְשִׁי כְּצוּרִי. חַשְׁתִּי אֶל שְׂפָתָהּ הַקַּטְלָנִית. אִימַּצְתִּי אֶת עֵינֵי לְתַחְתִּיּוֹתֶיהָ. רֶשֶׁף הַגַּג הַמְּבוֹעָר הֵאִיר אֶת הָעֲמוּקִּים שֶׁבְּחֶבְיוֹנֶיהָ. וּבְכָל זֹאת לְרֶגַע פִּרְאִי אֶחָד כַּפָּרָה רוּחִי בְּמַשְׁמָעוּתוֹ שֶׁל מַרְאֵה עֵינַי. בְּסוֹפוֹ שֶׁל דָּבָר נִדְחֲקָה הַמַּשְׁמָעוּת וּבָאָה – פִּילְּסָה לָהּ דֶּרֶךְ לְתוֹךְ נַפְשִׁי – צָרְבָה אֶת חוֹתָמָהּ עַל בִּינָתִי הַמִּצְטַמְרֶרֶת. הוֹ! מִי יִתְּנֵנִי קוֹל! – הוֹ! אֵימָה! – הוֹ! מִי יִתְּנֵנִי כָּל אֵימָה מִלְּבַד זוֹ! בַּצְּוָוחָה נַסְתִּי מִשּׁוּלֵי הַבּוֹר, וְטָמַנְתִּי פְּנֵי בְּכַפּוֹת יָדִי – בּוֹכָה מָרָה.
הַחוֹם גָּבַר בִּמְהִירוּת, וַאֲנִי שַׁבְתִּי וְהִתְבּוֹנַנְתִּי מַעֲלֶה, רוֹעֵד כְּאָחוּז קַדַּחַת. חָל בְּתָא שִׁינּוּי נוֹסָף – וְכָעֵת הָיָה זֶה בַּעֲלִיל שִׁינּוּי צוּרָה. כִּמְקוּדָּם, הֶעֱלֵיתִי תְּחִילָּה חֶרֶס בְּנִיסְיוֹנוֹתַי לַשַּׁעַר אוֹ לְהָבִין אֶת הַמִּתְרַחֵשׁ. אַךְ סְפֵקוּתִי לֹא נִמְשְׁכוּ זְמַן רַב. הִצַּלְתִּי הַכְּפוּלָה הַחִישָׁה אֶת נִקְמָתָהּ שֶׁל הָאִינְקְוִויזִיצְיָה, וְלֹא נִיתָּן עוֹד לְעַכֵּב אֶת גִּזְרָתוֹ שֶׁל מֶלֶךְ הָאֵימִים. לְפָנִים הָיָה הַחֶדֶר רָבוּעַ. כָּעֵת רָאִיתִי כִּי שְׁתַּיִים מִזָּוִויּוֹת הַבַּרְזֶל שֶׁבּוֹ הָיוּ חַדּוֹת – וּשְׁתַּיִים, כְּתוֹצָאָה מִכָּךְ, קֵהוּת: הֶבְדֵּל מַפְחִיד אֲשֶׁר מִיהֵר וְהֶעֱמִיק לְקוֹל הֶמְיָה אוֹ אֲנַקֶּה כְּבוּשָׁה. בֵּין-רֶגַע הָפַךְ הַמָּדוֹר אֶת צוּרָתוֹ וְהָיָה לִמְעוּיָּן. אַךְ הַתְּמוּרָה לֹא נֶעֶצְרָה בָּזֶה – וַאֲנִי לֹא קִיוִּויתִי גַּם לֹא רָצִיתִי שֶׁתֵּיעָצֵר. יָכוֹלְתִּי לְאַמֵּץ אֶת הַקִּירוֹת הָאֲדוּמִּים לְחֵיקֵי כִּכְסוּת שֶׁל שַׁלְוַות-עוֹלָמִים. "מָוֶות," אָמַרְתִּי, "כָּל מָוֶות מִלְּבַד מִיתַת הַבּוֹר!" שׁוֹטֶה שֶׁבָּעוֹלָם! כְּלוּם לֹא יָדַעְתִּי כִּי אֶל הַבּוֹר נוֹעַד הַבַּרְזֶל הַבּוֹעֵר לִדְחוֹק אוֹתִי? כְּלוּם יָכוֹלְתִּי לַעֲמוֹד בְּלַהֲטוֹ? וַאֲפִילּוּ כֵּן, כְּלוּם יָכוֹלְתִּי לַהֲדוֹף אֶת לַחֲצוֹ? הַמְּעוּיָּן הָלַךְ וְצַר, הָלַךְ וְצָר עָלַי בִּמְהִירוּת שֶׁלֹּא הִנִּיחָה זְמַן לְהִרְהוּרִים. מֶרְכָּזוֹ וְצִיר רוֹחְבּוֹ תָּלוּ מַמָּשׁ מֵעַל לַתְּהוֹם הַפְּעוּרָה. נִרְתַּעְתִּי לְאָחוֹר – אַךְ הַקִּירוֹת הַסּוֹגְרִים עָלַי דָּחֲקוּ אוֹתִי קָדִימָה. לְבַסּוֹף לֹא נוֹתַר עוֹד לְגוּפִי הַנֶּאֱכָל, הַמִּתְפַּתֵּל גַּם קָצֵהוּ שֶׁל מִדֶּרֶךְ-רֶגֶל עַל רִצְפָּתוֹ הַיְּצִיבָה שֶׁל הַכֶּלֶא. לֹא נֶאֱבַקְתִּי עוֹד, אַךְ תּוֹפֶת נָשַׁמְתִּי מָצְאָה פּוּרְקָן בְּזַעֲקַת יֵיאוּשׁ אַחַת, רָמָה וַאֲרוּכָּה וְסוֹפִית. הִרְגַּשְׁתִּי כִּי אֲנִי מִתְנוֹדֵד עַל שְׂפַת הַבּוֹר – הֵסַבְתִּי אֶת עֵינַי –
הֲמוּלָּה צוֹרֶמֶת שֶׁל קוֹלוֹת אָדָם! תְּרוּעָה רָמָה שֶׁכְּמוֹ בַּקְעָה מִמֵּאָה חֲצוֹצְרוֹת! נֶפֶץ עַז כְּמוֹ הַרְעִימוּ אֶלֶף רְעָמִים! קִירוֹת הָאֵשׁ נָסוֹגוּ לְאָחוֹר! יָד מוּשֶׁטֶת תָּפְסָה בִּידֵי כְּשֶׁנָּפַלְתִּי מִתְעַלֵּף לְמִצּוֹלֶה. הָיְתָה זוֹ יָדוֹ שֶׁל הַגֵּנֵרָל לַסַּל. הַצָּבָא הַצָּרְפָתִי נִכְנַס לְטוֹלֵדוֹ. הָאִינְקְוִויזִיצְיָה נָפְלָה בִּידֵי אוֹיְבֶיהָ.






 לָטִינִית: "בַּמָּקוֹם הַזֶּה אֲסַפְסוּף רָשָׁע כִּילָּה בְּדַם-חַפִּים אֶת שִׂנְאָתוֹ שֶׁלֹּא יָדְעָה שִׁבְעָה. עַתָּה נִגְאֲלָה הַמּוֹלֶדֶת וְנֶחְרְבָה מְאוּרָתוֹ שֶׁל הַמָּוֶות, וַיְהִי מְקוֹם הַמִּיתָה הָאֲיוּמָּה לִמְקוֹם חַיִּים וּבְרִיאוּת".הַמַּעֲמָד הַטַּקְסִי שֶׁבּוֹ נִיתְּנוּ גִּזְרֵי הַדִּין מִטַּעַם הָאִינְקְוִויזִיצְיָה. עַל פִּי רוֹב הַנִּידּוֹנִים לְמָוֶות הוּצְאוּ לַהוֹרֵג מִיָּד בְּתוֹם הַטֶּקֶס (הֶעָרַת הַמְּתַרְגֵּם). 

https://www.shortstoryproject.com/he/story/%d7%94%d7%91%d7%95%d7%a8-%d7%95%d7%94%d7%9e%d7%98%d7%95%d7%98%d7%9c%d7%aa/
#אֵימָה#אָפֵל#גּוֹתִי#מֶתַח#קְלָאסִיקָה