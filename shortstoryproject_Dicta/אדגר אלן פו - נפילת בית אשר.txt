– 


לְכָל אוֹרְכּוֹ שֶׁל יוֹם סְתָיו אָטוֹם, אָפֵל וְאִילֵּם, תַּחַת עֲנָנִים נְמוּכִים-לְדַכֵּא, חָצִיתִי לְבַדִּי, רָכוּב עַל סוּס, כִּבְרַת-אֶרֶץ שְׁמָמָה מֵאֵין כְּמוֹתָהּ, וּלְבַסּוֹף מָצָאתִי עַצְמִי, בְּנָטוֹת צִלְלֵי הָעֶרֶב, נוֹכֵחַ בַּיִת אֲשֶׁר אֲפוּף-הַתּוּגָה. אֵינֶנִּי יוֹדֵעַ אֵיךְ קָרָה הַדָּבָר – אַךְ בָּרֶגַע שֶׁבּוֹ נָחוּ עֵינַי עַל הַמִּבְנֶה, צַעַר שֶׁאֵין לְשֵׂאתוֹ פָּלַשׁ אֶל רוּחִי. אֲנִי אוֹמֵר שֶׁאֵין לְשֵׂאתוֹ, כִּי אִי אֶפְשָׁר הָיָה לְהָקֵל אֶת הַהַרְגָּשָׁה בְּאֶמְצָעוּת אַחַת מֵאוֹתָן הֶמְיוֹת-לֵב מְעַנְּגוֹת-לְמֶחֱצָה, מִשּׁוּם הַפִּיּוּט שֶׁבָּהֶן, שֶׁעַל יָדָן מִסְתַּגֶּלֶת הַנֶּפֶשׁ אֲפִילּוּ לְמַחֲזוֹתֵיהֶם הַקָּשִׁים בְּיוֹתֵר שֶׁל הַשּׁוֹמֵם אוֹ הַנּוֹרָא. הִתְבּוֹנַנְתִּי עַל הַנּוֹף הַנִּפְרָשׂ לִפְנֵי – עַל הַבַּיִת עַצְמוֹ, וְעַל תָּוֶויהָ הַפְּשׁוּטִים שֶׁל הַנַּחֲלָה – עַל הַקִּירוֹת הַקּוֹדְרִים – עַל הַחַלּוֹנוֹת הַפְּעוּרִים כָּעֵינַיִים רֵיקוֹת – עַל שִׂיחֵי הַגּוֹמֶא שֶׁרְקָבָם גִּדֵּל פֶּרַע – וְעַל גִּזְעֵיהֶם הַלְּבָנִים שֶׁל כַּמָּה עֵצִים אֲכוּלִים – כַּאֲשֶׁר רוּחִי נְתוּנָה בְּשֵׁפֶל שֶׁאֵין מוֹשְׁלוֹ עַל פְּנֵי הָאֲדָמָה מִלְּבַד מוֹצָאֵי חֲלוֹמוֹ שֶׁל זוֹלֵל-הָאוֹפְּיוּם – הַנְּפִילָה הַמָּרָה אֶל הַיּוֹמְיוֹם – נְפִילָתָהּ הַמַּחְרִידָה שֶׁל הַהִינוּמָה. לִבִּי כָּרַע בַּמָּרָה, קָפָא בַּקָּרָה – הַמַּחֲשָׁבָה נְרַבְּצָהּ בְּשׁוֹמְמוּת חַסְרַת-תַּקָּנָה אֲשֶׁר שׁוּב לֹא הָיָה בְּכוֹחוֹ הַמְּדַרְבֵּן שֶׁל הַדִּמְיוֹן לַהֲקִימָהּ אֶל הַנִּשְׂגָּב. מָה הַדָּבָר – עָצַרְתִּי כְּדֵי לַחֲשׁוֹב – מָה הַדָּבָר שֶׁכָּךְ מֶרֶט אֶת עֲצַבֵּי בְּמַרְאִיתוֹ שֶׁל בַּיִת אֲשֶׁר? הַמִּסְתּוֹרִין נוֹתַר חָתוּם, וּבָהּ-בְּמִידָּה לֹא יָכוֹלְתִּי לִיצִירֵי-הַצְּלָלִים שֶׁצָּבְאוּ עָלַי בְּשַׂרְעַפַּי. נֶאֱלַצְתִּי לָסֶגֶת אֶל הַמַּסְקָנָה הַלֹּא-מְסַפֶּקֶת, כִּי צֵירוּפִים מְסוּיָּמִים שֶׁל עֲצָמִים טִבְעִיִּים פְּשׁוּטִים בְּיוֹתֵר מִתְיַיחֲדִים, מֵעֵבֶר לְכָל סָפֵק, בְּכוֹחַ לְהַשְׁפִּיעַ עָלֵינוּ בְּדֶרֶךְ זוֹ, אַךְ נִיתּוּחוֹ שֶׁל כּוֹחַ זֶה חוֹרֵג מֵעוֹמְקָהּ שֶׁל הַשָּׂגָתֵנוּ. אֶפְשָׁר, הָגִיתִי, שֶׁדַּי יִהְיֶה בְּסִידּוּר שׁוֹנֶה שֶׁל תָּוֵוי הַנּוֹף, שֶׁל פִּרְטֵי הַתְּמוּנָה, כְּדֵי לְחוֹלֵל תְּמוּרָה בִּיכוֹלְתָּהּ לְהַלֵּךְ נְכָאִים עַל רוֹאֶיהָ, וְשֶׁמָּא אַף לְבַעֵר יְכוֹלֶת זוֹ מִכּוֹל וָכוֹל. רַעְיוֹן זֶה דָּחַק בִּי לִנְהוֹג אֶת סוּסֵי אֶל שְׂפָתוֹ הִתְלוּלָה שֶׁל אֲגַם שָׁחוֹר וְשַׁמְנוּנִי שֶׁהִשְׂתָּרֵעַ זוֹהַר וְחָף-מֵאַדְווֹה לְצַד הַבַּיִת, וּלְהִתְבּוֹנֵן מַטָּה וּבְאֶבְרֵי צְמַרְמוֹרֶת, רוֹגֶשֶׁת אַף יוֹתֵר מִקּוֹדַמְתָּהּ, עַל מַרְאוֹתֵיהֶם הָעֲרוּכִים-מֵחָדָשׁ, הַהֲפוּכִים, שֶׁל שִׂיחַ-הַגּוֹמֶא הָאָפוֹר, וְגִדְמֵי הָעֵצִים הָאִיּוּמִים, וְהַחַלּוֹנוֹת הַפְּעוּרִים כָּעֵינַיִים רֵיקוֹת. 
וְאַף עַל פִּי כֵּן עָרוּךְ הָיִיתִי לַעֲשׂוֹת בְּבֵית הַקְּדֵרוֹת הַזֶּה כַּמָּה שָׁבוּעוֹת. בְּעָלָיו, רוֹדֵרִיק אֲשֶׁר, הָיָה בְּנַעֲרוּתִי אֶחָד מֵרֵעִי הַטּוֹבִים; אַךְ שָׁנִים רַבּוֹת חָלְפוּ מֵאָז פְּגִישָׁתֵנוּ הָאַחֲרוֹנָה. לָאַחֲרוֹנָה הִגִּיעַ אֵלַי, וַאֲנִי כְּבָר הִרְחַקְתִּי לְחַבֵּל אַחֵר שֶׁל הָאָרֶץ, מִכְתָּב מִמֶּנּוּ, שֶׁעַל לְשׁוֹנוֹ הַדּוֹחֶקֶת – לְשׁוֹן תַּחֲנוּנִים – לֹא יָכוֹלְתִּי לְהָשִׁיב אֶלָּא בְּמַעֲנֶה אִישִׁי. כְּתַב הַיָּד הֵעִיד עַל עֲצַבִּים מְרוּטִים. הַמְּחַבֵּר סִיפֵּר עַל מְחוֹשֵׁי-גּוּף מְעַנִּים – עַל מַחֲלַת-נֶפֶשׁ שֶׁהִתְעַמְּרָה בּוֹ – וְשָׁאַל בְּכָל מְאוֹדוֹ לְבוֹאִי, חֲבֵרוֹ הַטּוֹב בְּיוֹתֵר, וְאָמְנָם הַיָּחִיד, בְּתִקְווֹה שֶׁחָבַרְתִּי הָעַלִּיזָה תְּשַׁכֵּךְ בְּמִידַּת-מָה אֶת מְצוּקַת הַחוֹלִי. הַצּוּרָה שֶׁבָּהּ נֶאֶמְרוּ דְּבָרִים אֵלֶּה, וְעוֹד רַבִּים – הַלֵּב שֶׁמִּקִּרְבּוֹ עָלְתָה הַבַּקָּשָׁה – לֹא הִנִּיחוּ לִי מָקוֹם לְהַסֵּס, וְכָךְ נַעֲנֵיתִי לְאַלְתָּר לַהַזְמָנָה, שֶׁהָיְתָה וְנוֹתְרָה כְּחִידָה בְּעֵינַי.
בְּנַעֲרוּתֵנוּ שָׁרְתָה בֵּינֵינוּ קִרְבָה שֶׁל מַמָּשׁ, וּבְכָל זֹאת יָדַעְתִּי עַל חַבְרֵי אַךְ מְעַט. בְּמִנְהָגוֹ הַמְּסוּגָּר דָּבַק בְּקַנָּאוּת, וְעִם זֹאת יָדַעְתִּי כִּי מִשְׁפַּחְתּוֹ הָעַתִּיקָה מְאוֹד הִתְיַיחֲדָה מֵאָז וּמֵעוֹלָם בִּרְגִישׁוּת מְיוּחֶדֶת שֶׁל הַמֶּזֶג, אֲשֶׁר נוֹצְקָה בִּמְרוּצַת הַדּוֹרוֹת בִּיצִירוֹת אָמָּנוּת מְרוֹמְמוֹת לָרוֹב, וְהִתְגַּלְּמָה לָאַחֲרוֹנָה בְּשׁוּרָה שֶׁל מַעֲשֵׂי צְדָקָה פַּזְרָנִיִּים אַךְ מוּצְנָעִים, וְכֵן בִּמְסִירוּת אֲדוּקָה לְמַדַּע הַמּוּסִיקָה – לְנַפְתּוּלָיו הַדַּקִּים יוֹתֵר מֵאֲשֶׁר לִזְנֵי הַיּוֹפִי הַמָּסוֹרְתִּיִּים, הַמְּזוֹהִים-בְּנָקֵל. כֵּן לָמַדְתִּי לְהַפְתָּעָתִי הַגְּדוֹלָה כִּי חוֹטֶר בַּיִת אֲשֶׁר, שְׁבַע-כָּבוֹד כְּכָל שֶׁהָיָה, לֹא הֶעֱמִיד בִּזְמַן מִן הַזְּמַנִּים עָנָף שֶׁהֶאֱרִיךְ יָמִים; לָשׁוֹן אַחֵר, הַמִּשְׁפָּחָה כּוּלָּהּ נִמְצְאָה בַּשְּׁקִיעָה, וְלִמְעַט חֲרִיגוֹת אֲרָעִיּוֹת נִמְצְאָה בִּמְגַמָּה זוֹ מֵאָז-וּמֵעוֹלָם. אוֹתוֹ מַחְסוֹר – הִרְהַרְתִּי בְּעוֹדִי שׁוֹקֵל בֵּינִי לְבֵינִי אֶת דְּמוּתוֹ שֶׁל הַבַּיִת שֶׁכֹּה הִפְלִיאָה לְהִשְׁתַּמֵּר לְעוּמַּת דְּמוּיוֹתֵיהֶם לְמוֹדוֹת-הַטַּלְטֵלָה שֶׁל דַּיָּירָיו, וּמַפְלִיג אֶל הַשְׁפָּעָתָהּ הָאֶפְשָׁרִית שֶׁל זוֹ עַל אֵלֶּה בְּמַהֲלַךְ הַמֵּאוֹת – אוֹתוֹ מַחְסוֹר בִּשְׁאֵרִים, שֶׁמִּפְּאָתוֹ דָּבַק הַשֵּׁם בָּאֲחוּזָּה מִדּוֹר לְדוֹר, מֵאָב לָבָן, אֶפְשָׁר שֶׁהוּא אֲשֶׁר גָּרַם בְּסוֹפוֹ שֶׁל דָּבָר לְזִיהוּיָם שֶׁל הַשְּׁנַיִים, עַד כְּדֵי כָּךְ שֶׁשְּׁמָהּ הַמְּקוֹרִי שֶׁל הַנַּחֲלָה נִתְגַּלְגֵּל בְּאוֹתוֹ תּוֹאַר דּוּ-מַשְׁמָעִי מְפוּקְפָּק – "בַּיִת אֲשֶׁר"; תּוֹאַר שֶׁכָּרַךְ יַחְדָּיו, לִדְיָדָם שֶׁל הָאִיכָּרִים שֶׁנִּזְקְקוּ לוֹ, אֶת הַמִּשְׁפָּחָה וְאֶת בֵּיתָהּ.
כְּבָר אָמַרְתִּי כִּי הַנִּיסּוּי הַיַּלְדוּתִי-כָּלְשֶׁהוּ שֶׁעָרַכְתִּי בְּהַשְׁפִּילִי אֶת מַבָּטִי לָאֲגַם לֹא הוֹעִיל אֶלָּא כְּדֵי לְהַעֲמִיק אֶת רִישּׁוּמוֹ הָרִאשׁוֹן שֶׁל הַבַּיִת. אֵין סָפֵק כִּי הַהַכָּרָה בְּהִתְגַּבְּרוּתָהּ הַמּוּאֶצֶת שֶׁל אֱמוּנַת-הַשָּׁוְוא שֶׁלִּי – וּמַדּוּעַ לֹא אַכֵּנָּה אוֹתָהּ בְּשֵׁם זֶה? – תָּרְמָה בְּעִיקָּר לְהֶאָצָתָהּ שֶׁל הִתְגַּבְּרוּת זוֹ עַצְמָהּ. מִכְּבָר יָדַעְתִּי, כִּי זֶה חוֹקֶן הַפָּרָדוֹקְסָאלִי שֶׁל כָּל תְּחוּשׁוֹת-הַלֵּב אֲשֶׁר שׁוֹרְשָׁן בְּאֵימָה. וְאֶפְשָׁר שֶׁמִּטַּעַם זֶה בִּלְבַד, כַּאֲשֶׁר שַׁבְּתַי וְנָשָׂאתִי עֵינַי אֶל הַבַּיִת-גּוּפוֹ מֵעַם דְּמוּתוֹ הַטְּבוּעָה בְּמַיִם, פָּשָׁה בְּדִמְיוֹנִי תַּעְתּוּעַ מְשׁוּנֶּה – אָמְנָם, תַּעְתּוּעַ מְגוּחָךְ כָּל-כָּךְ, שֶׁאֵינִי מַזְכִּירוֹ אֶלָּא כְּדֵי לְלַמֵּד עַל כּוֹחָם שֶׁל הָרְשָׁמִים אֲשֶׁר הִכְבִּידוּ עָלַי. הִשֵּׂאתִי אֶת דִּמְיוֹנִי לְהַאֲמִין כִּי עַל הַבַּיִת וְהַנַּחֲלָה רִיחֵף אֲוִויר מְיוּחָד לָהֶם וְלִסְבִיבֹתָם הַמִּיָּידִית – אֲוִויר שֶׁלֹּא הָיָה בֵּינוֹ לְבֵין אֲוִויר הָעוֹלָם וְלֹא כְּלוּם, וּבְכָל זֹאת בְּאִשְׁתּוֹ עָלְתָה מִן הָעֵצִים הַנִּרְקָבִים, וּמִן הַקִּיר הָאָפוֹר, וּמִן הָאֲגַם הַדּוֹמֵם – אֵד עַרְפִלִּי וּמִמֵּאִיר, נַרְפֶּה וְזַחְלָנִי, בְּגוֹן עוֹפֶרֶת שֶׁכִּמְעַט אֵינוֹ נִיכָּר לָעַיִן.
נִנְעַרְתִּי מִמָּה שֶׁאִי אֶפְשָׁר לוֹ לִהְיוֹת אֶלָּא חֲלוֹם, וְנִפְנֵיתִי לְהִתְחַקּוֹת מִקָּרוֹב אַחֵר פָּנָיו הַמַּמָּשִׁיִּים שֶׁל הַמִּבְנֶה. הַבַּיִת כּוּלּוֹ אָמַר יוֹשֶׁן מוּפְלָג. צִבְעוֹ כִּמְעַט שֶׁדָּהָה כָּלִיל בִּמְרוּצַת הַדּוֹרוֹת. פִּטְרִיּוֹת זְעִירוֹת פָּשְׁטוּ בַּחֲזִיתוֹ, מִשְׁתַּלְשְׁלוֹת מִן הַמַּרְזְבִים בִּפְקָעוֹת סְבוּכוֹת. וּבְכָל זֹאת לֹא נִיכְּרוּ בַּמִּבְנֶה סִימָנִים לְהֶרֶס שֶׁל מַמָּשׁ. שׁוּם נִדְבָּךְ לֹא מָט לִנְפּוֹל, וּכְנֶגֶד הִתְפּוֹרְרוּתָן שֶׁל לְבָנִים בּוֹדְדוֹת, הָאֲגַפִּים עַצְמָם עָמְדוּ בִּשְׁלֵמוּתָם. רוֹשֶׁם זֶה הֶעֱלָה בְּדַעְתִּי אֶת שְׁלֵמוּתוֹ הַמְּתַעְתַּעַת שֶׁל רָהִיט-עֵץ יָשָׁן, שֶׁהָלַךְ וְנִרְקָב בְּמֶשֶׁךְ שָׁנִים אֲרוּכּוֹת בְּאֵיזֶה מַרְתֵּף נִשְׁכַּח, שָׁמוּר מִפְּנֵי הֶבֶל-הַפֶּה שֶׁל הָעוֹלָם הַחִיצוֹן. אַךְ מִלְּבַד עֵדוּת זוֹ לָרָקָב הַפּוֹשָׂה, דּוֹמֶה הָיָה שֶׁהַבַּיִת נִיצָּב אֵיתָן עַל אֲדָנָיו. מִתְבּוֹנֵן חַד-עַיִן עָשׂוּי הָיָה לְהַבְחִין בַּסֶּדֶק נִיכָּר-בְּקוֹשִׁי, אֲשֶׁר נִמְשָׁךְ וְהִזְדַּגְזֶג מִגַּג הַבִּנְיָין וּבְמוֹרַד חֲזִיתוֹ, עַד שֶׁאָבַד בְּמֵימָיו הַמְּעוּפָּשִׁים שֶׁל הָאֲגַם.
מִשֶּׁעֶמְדָּתִי עַל תָּוִוים אֵלֶּה רָכַבְתִּי עַל פְּנֵי מְסִילָּה קְצָרָה וְהִגַּעְתִּי אֶל הַבַּיִת. שֶׁמֶשׁ שֶׁהִמְתִּין לְבוֹאִי נָטַל אֶת סוּסִי, וַאֲנִי נִכְנַסְתִּי אֶל הָאַכְסַדְרָה הַגּוֹתִית הַקְּמוּרָה. מְשָׁרֵת הִדְרִיךְ אוֹתִי, בְּלָאט וּבִדְמָמָה, בִּמְבוֹכֵיהֶם שֶׁל מִסְדְּרוֹנוֹת אֲפֵלִים לָרוֹב אֲשֶׁר הוֹבִילוּ לְלִשְׁכַּת אֲדוֹנָיו. הַמַּרְאוֹת שֶׁרָאִיתִי בְּדַרְכֵי תָּרְמוּ, אֵינִי יוֹדֵעַ אֵיךְ, לְהַעֲמָקָתָן שֶׁל הַתְּחוּשׁוֹת הַמְּטוּשְׁטָשׁוֹת שֶׁבָּהֶן כְּבָר דִּיבַּרְתִּי. הַחֲפֵצִים סְבִיבִי – תַּחְרִיטֵי הַתִּקְרוֹת, שְׁטִיחֵי הַקִּיר הַקּוֹדְרִים, רְצָפוֹת הַהֲבָנָה הַשְּׁחוֹרוֹת-מִשָּׁחוֹר, וּדְמוּיוֹת-הָרְפָאִים שֶׁל מְגִנִּים וְשִׁרְיוֹנוֹת אֲשֶׁר הִשְׁתַּקְשְׁקוּ לַחַיִּים לְקוֹל צַעֲדֵי – לֹא חָרְגוּ מִמָּה שֶׁאֵלָיו אוֹ לְשֶׁכַּמּוּתוֹ הוּרְגַּלְתִּי מִשַּׁחַר יַלְדוּתִי, אַךְ אַף שֶׁלֹּא הִיסַּסְתִּי לְהוֹדוֹת בֵּינִי לְבֵינִי מָה מוּכָּר הָיָה כָּל זֶה, עֲדַיִין תָּמַהְתִּי מָה זָרִים הָיוּ לִי יְצִירֵי-הַדִּמְיוֹן שֶׁעוֹרְרוּ הַמַּרְאוֹת הָרְגִילִים. בְּמַעֲלָה גֶּרֶם מַדְרֵגוֹת אֶחָד פָּגַשְׁתִּי בְּרוֹפֵא הַמִּשְׁפָּחָה. פָּנָיו, חָשַׁבְתִּי, לָבְשׁוּ עַרְמוּמִיּוֹת וּמְבוּכָה. הוּא נָד לְעוּמָּתִי בְּבֶהָלָה וְחָלַף עַל פָּנַיי. וְכָעֵת הַמְּשָׁרֵת פָּתַח לִרְווֹחָה דֶּלֶת, וְהִצִּיג אוֹתִי בִּפְנֵי אֲדוֹנָיו.
הַחֶדֶר שֶׁבּוֹ מָצָאתִי אֶת עַצְמִי הָיָה רָם וְגָדוֹל מְאוֹד. הַחַלּוֹנוֹת הָיוּ אֲרוּכִּים, צָרִים וּמְחוּדָּדִים; הֵם נִקְבְּעוּ בְּמֶרְחָק רַב כָּל-כָּךְ מֵרִצְפַּת הָאַלּוֹן הַשְּׁחוֹרָה עַד שֶׁאִי אֶפְשָׁר הָיָה לָגֶשֶׁת אֲלֵיהֶם מִבִּפְנִים. קַרְנַיִים קְלוּשׁוֹת שֶׁל אוֹר אַרְגְּמָנִי הִסְתַּנְּנוּ מִבַּעַד לִזְגוּגִיּוֹת הַמְּסוֹרָגוֹת וְחִילְּצוּ מִן הָאַפְלוּלִית אֶת מִתְאֲרֵיהֶם שֶׁל הַחֲפֵצִים הַבּוֹלְטִים בֶּחָלָל; אַךְ לַשָּׁוְוא נֶאֶבְקָה הָעַיִן לְהַשִּׂיג אֶת זָוִויּוֹתָיו הַמְּרוּחָקוֹת שֶׁל הַכּוּךְ, אוֹ לָתוּר אֶת חֶבְיוֹנֶיהָ שֶׁל הַתִּקְרָה הַקְּמוּרָה, הַמְּעוּטֶּרֶת-לַעֲיֵיפָה. וִילָאוֹת כֵּהִים כִּיסּוּ אֶת הַקִּיר. הָרִיהוּט הָיָה מוּפְרָז, לֹא-נוֹחַ, עַתִּיק וּמְרוּפָּט. סְפָרִים וּכְלֵי נְגִינָה לָרוֹב הָיוּ פְּזוּרִים סְבִיב, אַךְ לֹא הָיָה בָּהֶם כְּדֵי לָתֵת חַיִּים בַּמַּעֲמָד. הִרְגַּשְׁתִּי כִּי אֲנִי נוֹשֵׁם אֲוִויר שֶׁל צַעַר. אַקְלִים שֶׁל דִּיכָּאוֹן קָשֶׁה, עָמוֹק וַחֲשׂוּךְ-מַרְפֵּא הָיָה שָׁרוּי בְּכוֹל.
עִם כְּנִיסָתִי, הִתְרוֹמֵם אֲשֶׁר מִן הַסַּפָּה שֶׁעָלֶיהָ הָיָה שָׂרוּעַ פְּרַקְדָּן, וּבֵירֵךְ אוֹתִי בְּחוֹם יוֹצֵא-מִגְּדֵרוֹ, אֲשֶׁר תְּחִילָּה סָבַרְתִּי כִּי הָיְתָה בּוֹ לְבָבִיּוּת מוּפְרֶזֶת – אוֹתוֹ מַאֲמָץ מְאוּלָּץ הַנִּיכָּר בְּמִנְהָגָיו שֶׁל אִישׁ-הָעוֹלָם שֶׁבַע-הָרְשָׁמִים. אַךְ דַּי הָיָה לִי בְּמַבָּט חָטוּף בְּפָנָיו כְּדֵי לְהִשְׁתַּכְנֵעַ בְּכֵנוּתוֹ הַגְּמוּרָה. הִתְיַישַּׁבְנוּ, וּבְמֶשֶׁךְ כַּמָּה רְגָעִים, שֶׁבָּהֶם לֹא דִּיבֵּר, הִתְבּוֹנַנְתִּי בּוֹ בַּהַרְגָּשָׁה שֶׁנִּמְזְגוּ בָּהּ רַחֲמִים וְיִרְאֶה. אֵין זֹאת אֶלָּא שֶׁלֹּא נוֹלַד הָאִישׁ אֲשֶׁר יָדַע תְּמוּרָה נוֹרָאָה כָּל-כָּךְ, בִּתְקוּפָה קְצָרָה כָּל-כָּךְ, כְּמוֹ רוֹדֵרִיק אֲשֶׁר! אַךְ בְּקוֹשִׁי עָלָה בִּידֵי לְהוֹדוֹת בַּזֶּהוּת שֶׁבֵּין הַבְּרִיָּה הַמְּרוּשֶּׁשֶׁת הַמּוּטֶּלֶת לִפְנֵי לְבֵין רֵעַי מִשַּׁחַר נְעוּרַי. וְעִם זֹאת, בְּכָל גִּלְגּוּלָיו הָיוּ תָּוֵוי פָּנָיו יוֹצְאֵי-דּוֹפֶן. חִיוְורוֹן-מֵתִים; עֵינַיִים גְּדוֹלוֹת, מֵימִיּוֹת, וְזוֹהֲרוֹת מֵאֵין כְּמוֹתָן; שְׂפָתַיִים דַּקּוֹת מַשֶּׁהוּ, לִבְנוֹת מְאוֹד, שֶׁהִשְׁתַּפְּלוּ בְּקַו יָפֶה-לְהַפְלִיא; חוֹטֶם עִבְרִי עָדִין, שֶׁנְּחִירָיו רְחָבִים שֶׁלֹּא כָּרָגִיל בִּתְצוּרָה זוֹ; סֶנְטֶר מְגוּלָּף, שֶׁרִפְיוֹנוֹ אוֹמֵר מַחְסוֹר בְּתַעֲצוּמוֹת מוּסָרִיּוּת; שֵׂיעָר רַךְ וְרַפַּאי יוֹתֵר מֵרֶשֶׁת שֶׁל קוֹרִים – תָּוִוים אֵלֶּה, לְצַד מְתִיחוּתָהּ שֶׁל חֶלְקַת-עוֹר, שֶׁהִתְפַּשְּׁטָה בְּלֹא-מִידָּה מִן הַצְּדָעַיִים וּמַעֲלָה, חֲבֵרוֹ לְהַרְכָּבָתוֹ שֶׁל דְּיוֹקָן אֲשֶׁר לֹא בְּנָקֵל יִישָּׁכַח. וְכָעֵת חוֹלְלָה הַגְזָמָתָהּ שֶׁל הַדְּמוּת הָעוֹלָה מַתְוִוים אֵלֶּה, וְשֶׁל הַהַבָּעָה שֶׁמָּסְרוּ בָּרָגִיל, שִׁינּוּי מוּפְלָג כְּדֵי כָּךְ, שֶׁפִּקְפַּקְתִּי בְּזֶהוּתוֹ שֶׁל הָאִישׁ אֲשֶׁר אֵלָיו דִּיבַּרְתִּי. מִכָּל הַדְּבָרִים הֶחֱרִידוּ וְאַף זִעְזְעוּ אוֹתִי הָעוֹר שֶׁחִיוְורוֹנוֹ הָיָה לְחִיוְורוֹן-רְפָאִים נוֹרָא, וְהָעֵינַיִים שֶׁזּוֹהֳרָן הָיָה לְנוֹגַהּ לֹא-מִכָּאן. שַׁעַר הַמֶּשִׁי הוּפְקַר לִגְדּוֹל פֶּרֶא, וְרִקְמַת הַמַּלְמָלָה הַנִּפְרַעַת שֶׁלּוֹ צָפָה עַל סְבִיבוֹת הַפָּנִים יוֹתֵר מִשֶּׁנִּפְלָה עֲלֵיהֶם, כָּךְ שֶׁאֲפִילּוּ בְּמַאֲמָץ לֹא עָלָה בִּידֵי לְזַוֵּוג אֶת הַבָּעָתָהּ הָעֲרַבִסְקִית עִם מוּשָּׂג כָּלְשֶׁהוּ שֶׁל אֱנוֹשִׁיּוּת פְּשׁוּטָה.
מִנְהָגוֹ שֶׁל חַבְרֵי הִכָּה בִּי בַּהֲפַכְפְּכָנוּתוֹ הַסְּתוּרָה, וְעַד מְהֵרָה הִתְחַוֵּור לִי כִּי מַצָּב זֶה הוּא תּוֹלָדָה שֶׁל סִדְרַת נִיסְיוֹנוֹת נִרְפִּים וַעֲקָרִים לְהִתְגַּבֵּר עַל הַפְרָעַת-עֲצַבִּים כְּרוֹנִית. מִכְתָּבוֹ, וְכֵן זִכְרָן שֶׁל תְּכוּנוֹת מְסוּיָּמוֹת שֶׁנִּיכְּרוּ בּוֹ עוֹד בְּנַעֲרוּתוֹ, וּמַסְקָנוֹת שֶׁהִסַּקְתִּי מִמּוֹזְרוֹת מַרְאֵהוּ וּמִזְגּוֹ – כָּל אֵלֶּה אָמְנָם הֵכִינוּ אוֹתִי מִבְּעוֹד-מוֹעֵד לְמַשֶּׁהוּ מֵעֵין זֶה. הִתְנַהֲלוּתוֹ הָיְתָה שׁוֹפַעַת-חַיִּים וְנִכְאֶה לְסֵירוּגִין. קוֹלוֹ הִתְרוֹצֵץ בֵּין הַסְסָנוּת נִרְעַדְתָּ (לִפְרָקִים שֶׁבָּהֶם נִדְמֶה הָיָה כִּי כּוֹחוֹת-הַחַיִּים פָּגוּ מִמֶּנּוּ כָּלִיל) לְפִרְצֵי עֱזוּז חֲטוּפִים – אוֹתוֹ הִיגּוּי מְקוּטָּע, מְסוּרְבָּל, מִשְׂתָּרֵךְ וְחָלוּל – אוֹתָם עִיצּוּרֵי עוֹפֶרֶת גְּרוֹנִיִּים, שְׁקוּלִים וּמִתְנַגְּנִים בְּתוֹאַם, מִן הַזַּן שֶׁמּוֹעֵד לְהָפִיק הַשִּׁיכּוֹר שֶׁאַפְסָהּ תִּקְווֹתוֹ, אוֹ זוֹלֵל-הָאוֹפְּיוּם חֲסַר-הַתְקָנָה בְּשִׂיאֵי שֶׁלִּהוּבוֹ הָעַצְמִי.
בְּסִגְנוֹן זֶה דִּיבֵּר עַל מַטְּרַת בִּיקּוּרֵי, עַל מִשְׁאַלְתּוֹ הַדּוֹחֶקֶת לִרְאוֹתֵנִי, וְעַל הַנֶּחָמָה שֶׁצִּיפָּה כִּי אַמְצִיא לוֹ. הוּא נִדְרַשׁ בַּאֲרִיכוּת-מָה לָמָּה שֶׁרָאָה כְּאוֹפְיָיהּ שֶׁל מַחֲלָתוֹ. הָיָה זֶה, כָּךְ אָמַר, פֶּגַע מִשְׁפַּחְתִּי, טָבוּעַ בַּחוּקָּה שֶׁל הַשּׁוֹשֶׁלֶת, נָגַע עוֹבֵר-בִּירוּשָּׁה שֶׁנּוֹאַשׁ מִלִּמְצוֹא לוֹ מַרְפֵּא – מֵחוּשׁ-עֲצַבִּים וְתוּ לֹא, מִיהֵר לְהוֹסִיף, חֲזָקָה עָלָיו שֶׁיַּחֲלוֹף מַהֵר. הַמַּחֲלָה הִתְבַּטְּאָה בְּשׁוּרָה שֶׁל תְּחוּשׁוֹת לֹא-טִבְעִיּוֹת. הוּא מָנָה אֶת הַסִּימָנִים בְּאוֹזְנֵי, וּמִקְצָתָם עִנְיָינוֹ וְאַף הִדְהִימוּ אוֹתִי, אַךְ אֶפְשָׁר שֶׁלְּמוּנָּחִים וְלַדֶּרֶךְ הַרְצָאָתָם הָיָה חֵלֶק בְּכָךְ. הוּא סָבַל רַבּוֹת מֵחַדּוֹת חוֹלָנִית שֶׁל הַחוּשִׁים; גּוּפוֹ לֹא יָכוֹל לָשֵׂאת אֶלָּא אֶת הַמְּזוֹנוֹת הַתְּפֵלִים בְּיוֹתֵר; הוּא לֹא יָכוֹל לַעֲטוֹת עַל עוֹרוֹ אֶלָּא בְּגָדִים מֵרִקְמָה מְסוּיֶּמֶת; נִיחוֹחוֹת כָּל הַפְּרָחִים הִכְבִּידוּ עָלָיו עַד-דַּכָּא; דַּי הָיָה בְּאוֹר קָלוּשׁ כְּדֵי לַעֲנוֹת אֶת עֵינָיו; וּצְלִילֵיהֶם שֶׁל כַּמָּה כְּלֵי-מֵיתָר הֵם לְבַדָּם לֹא הִשְׁרוּ עָלָיו אֵימָה.
מָצָאתִי אֶת חַבְרֵי עֶבֶד נִרְצָע לְבִלְהָה מִזַּן בִּלְתִּי-רָגִיל. "אֲנִי אוֹבֵד," אָמַר, "נִגְזָר עָלַי שֶׁאוֹבֵד בְּתוֹךְ אִיוֶּולֶת אוּמְלָלָה. כָּךְ, כָּךְ – כָּךְ וְלֹא אַחֶרֶת אֲנִי עָתִיד לָמוּת. אֲנִי יָרֵא אֶת הֶעָתִיד – לֹא אֶת הָאֵירוּעִים עַצְמָם אֶלָּא אֶת תּוֹצְאוֹתֵיהֶם. אֲנִי רוֹעֵד לְמַחֲשָׁבָה עַל כָּל תַּקְרִית שֶׁל כְּלוּם – עַל מָה שֶׁתְּעוֹלֵל לְנִשְׁמָתִי הָרְצוּצָה. לֹא נוֹתַר בִּי כָּל פַּחַד מִן הַסַּכָּנָה; אֵינִי פּוֹחֵד אֶלָּא מִן הָאֵימָה שֶׁבְּכוֹחָהּ לְהַלֵּךְ עָלַי. בְּמַצָּבִי הַמְּעוּרְעָר וּמְרוּט-הָעֲצַבִּים, אֲנִי מַרְגִּישׁ כִּי בְּמוּקְדָּם אוֹ בִּמְאוּחָר יִהְיֶה עָלַי לִנְטוֹשׁ אֶת הַחַיִּים וְאֶת הַתְּבוּנָה גַּם יַחַד בְּתוֹךְ הַמַּאֲבָק עִם אוֹתוֹ יְצִיר-עִוְועִים קוֹדֵר, שֶׁשְּׁמוֹ הוּא פַּחַד."
מְעַט-מְעַט, מֵרְמָזִים קְטוּעִים זָעִיר פֹּה זָעִיר שָׁם, נוֹדַע לִי תָּו נוֹסָף שֶׁמַּצָּבוֹ הַנַּפְשִׁי מִתְיַיחֵד בּוֹ. הוּא הָיָה שָׁבוּי בָּאִי-אֵלֶּה אֱמוּנוֹת טְפֵלוֹת בַּאֲשֶׁר לַבַּיִת שֶׁבּוֹ הִתְגּוֹרֵר, וַאֲשֶׁר מִמֶּנּוּ לֹא נוֹעָז לָצֵאת מִזֶּה שָׁנִים רַבּוֹת – בַּאֲשֶׁר לַהַשְׁפָּעָה שֶׁעַל כּוֹחָהּ הַמְּדוּמֶּה עָמַד בְּמוּנָּחִים מְעוּרְפָּלִים מִכְּדֵי לְשַׁנּוֹתָם כָּאן – הַשְׁפָּעָה שֶׁיְּסוֹדוֹת מְסוּיָּמִים בְּחוֹמְרוֹ וּבְבִנְיָינוֹ שֶׁל מְעוֹן הַמִּשְׁפָּחָה, אָמַר לִי, קָנוּ לָהֶם בְּנַפְשׁוֹ בְּרַבּוֹת שָׁנִים וְסֵבֶל – הַשְׁפָּעָה שֶׁהַכְּתָלִים וְהַצְּרִיחִים הָאֲפוֹרִים, וְהָאֲגַם הֶעָכוּר שֶׁאֵלָיו הִשְׁפִּילוּ מַבָּטָם, אֶצְלוֹ בְּגוּפָם לְעֶצֶם הֲווֹיָיתוֹ, לְרוּחוֹ.
וּבְכָל זֹאת הוֹדָה, הַגַּם שֶׁבַּהִיסּוּס, כִּי אֶפְשָׁר בְּמִידָּה רַבָּה לְיַיחֵס אֶת הַקְּדֵרוֹת שֶׁפָּגְעָה בּוֹ לְמוֹצָא טִבְעִי וּמוּחָשִׁי הַרְבֵּה יוֹתֵר – לְמַחֲלָתָהּ הַקָּשֶׁה וְהַנִּמְשֶׁכֶת – אָמְנָם לְסוֹפָהּ הַמְּמַשְׁמֵשׁ בַּעֲלִיל – שֶׁל אֲחוֹת אֲהוּבָה, מַחְמַל נַפְשׁוֹ, חֲבֶרְתּוֹ הַיְּחִידָה מִזֶּה שָׁנִים אֲרוּכּוֹת, שֶׁאֵרוֹ הָאַחֲרוֹן עֲלֵי אֲדָמוֹת. מַחֲלָתָהּ, אָמַר בִּמְרִירוּת שֶׁלֹּא אֶשְׁכַּח לְעוֹלָם, עֲתִידָה לְהוֹתִיר אוֹתוֹ (אוֹתוֹ, הַשַּׁבְרִירִי לְאֵין תִּקְווֹה) בִּבְחִינַת נֵצֶר אַחֲרוֹן לַגֶּזַע אֲשֶׁר הָעַתִּיק. בְּשָׁעָה שֶׁדִּיבֵּר, הַגְּבִירָה מַאַדְלַיִין (כִּי זֶה הָיָה שְׁמָהּ) חָלְפָה בַּאֲגַף מְרוּחָק שֶׁל הַבַּיִת, וּבְלִי שֶׁהִשְׁגִּיחָה בְּנוֹכְחוּתִי, נֶעֶלְמָה. בָּחַנְתִּי אוֹתָהּ בְּמַבָּט שֶׁהִתְמַזְּגוּ בּוֹ תַּדְהֵמָה וְחַלְחָלָה; וּבְכָל זֹאת לֹא יָדַעְתִּי לְהַסְבִּיר רְגָשׁוֹת אֵלֶּה. קֵהָיוֹן מַכְבִּיד יָרַד עָלַי בְּעוֹד עֵינַי עוֹקְבוֹת אַחֵר צְעָדֶיהָ הַמִּתְרַחֲקִים. סוֹף סוֹף נִסְגְּרָה עָלֶיהָ דֶּלֶת, וּמַבָּטִי נָהָה, לָהוּט כְּמוֹ מִכּוֹחַ דַּחַף, אֶל פְּנֵי הָאָח; אַךְ הוּא טָמַן פָּנָיו בְּיָדָיו, וְלֹא יָכוֹלְתִּי לִרְאוֹת אֶלָּא כִּי מַשֶּׁהוּ הַחוֹרֵג מֵחִיוּוֹרוֹן שֶׁל בְּנֵי-אֱנוֹשׁ פָּשַׁט בְּאֶצְבְּעוֹת הַשְּׁדוּפוֹת, שֶׁבְּעֵדֶן זָלְגוּ דְּמָעוֹת חַמּוֹת לָרוֹב.
מַחֲלָתָהּ שֶׁל הַגְּבִירָה מֵאַדְלֵיין הֵבִיכָה אֶת רוֹפְאֶיהָ. אֲפֵאתִיָּה מַתְמֶדֶת, הֵיאָכְלוּת הַדְרָגָתִית שֶׁל הַגּוּף, וְהֶתְקֵפִים תְּדִירִים, אִם גַּם אֲרָעִיִּים, שֶׁל שִׁיתּוּק חֶלְקִי – זֹאת יָדְעוּ הַמַּדְּעָנִים לְאַבְחֵן. עַד כֹּה נָשְׂאָה אֶת מַחֲלָתָהּ וְיָכְלָה לָהּ, וְעוֹד לֹא כָּרְעָה בְּמִיטָּתָהּ; אַךְ בָּעֶרֶב הִגַּעְתִּי לְבֵית, נִכְנְעָה (כָּךְ אָמַר לִי אָחִיהָ בַּלַּיְלָה, בְּסֵבֶל שֶׁאֵין לְבַטְּאוֹ) לְכוֹחוֹ הַמַּדְבִּיר שֶׁל הַכּוֹרֵת; וְכָךְ לָמַדְתִּי כִּי מַרְאֶה שֶׁהִבְזִיק לְרֶגַע לְעֵינֵי יִהְיֶה וַדַּאי הָאַחֲרוֹן אֲשֶׁר אֶזְכֶּה לוֹ – כִּי שׁוּב לֹא אַרְאֶה אֶת הַגְּבִירָה, לְפָחוֹת בְּעוֹדָהּ בֵּין הַחַיִּים.
בַּיָּמִים הַבָּאִים נִמְנַעְנוּ, אֲשֶׁר וַאֲנִי, מִלְּהַזְכִּיר אֶת שְׁמָהּ, וּבְמַהֲלַךְ אוֹתָהּ תְּקוּפָה הָיִיתִי מְשׁוּקָּע בְּנִיסְיוֹנוֹת רְצִינִיִּים לְהָקֵל אֶת עִצְּבוֹנוֹ שֶׁל חֲבֵרַי. צִייַּרְנוּ וְקָרָאנוּ יַחַד, אוֹ שֶׁהֶאֱזַנְתִּי, כְּמִתּוֹךְ חֲלוֹם, לְאִלְתּוּרִים הַפִּרְאִיִּים שֶׁהֵפִיק מִן הַגִּיטָרָה. כְּכָל שֶׁקִּרְבָתֵנוּ הַמַּעֲמִיקָה הֵבִיאָה אוֹתִי בַּמְּחִילּוֹת רוּחוֹ, כָּךְ עָמַדְתִּי בִּמְרִירוּת עַל חוֹסֶר-הַתּוֹחֶלֶת שֶׁבַּנִּיסָּיוֹן לְרוֹמֵם נֶפֶשׁ שֶׁהָאֲפֵלָה, כְּמוֹ קָנְתָה לָהּ אֵיכוּת מִשֶּׁל-עַצְמָהּ, נָטְפָה מִמֶּנָּה עַל כָּל הָעֲצָמִים בַּיְּקוּם הָרוּחָנִי וְהַגַּשְׁמִי בִּנְבִיעָה רְצוּפָה שֶׁל עֶצֶב. 
לָעַד אֶשָּׂא עִמִּי אֶת זֵכֶר הַשָּׁעוֹת הַקּוֹדְרוֹת שֶׁבִּילִּיתִי לְבַדִּי עִם אֲדוֹנָיו שֶׁל בַּיִת אֲשֶׁר. וְעִם זֹאת כָּל נִיסָּיוֹן לִמְסוֹר אֶת אוֹפְיָים הַמְּדוּיָּק שֶׁל הַחֲקִירוֹת אוֹ הָעִיסּוּקִים שֶׁבָּהֶם שִׁיתֵּף אוֹ הַנָּחָה אוֹתִי נָדוּן לְכִישָּׁלוֹן. דִּמְיוֹן מוּפְשָׁט, מוּדְלָק וּמוּרְגָּז זָרָה בּוֹהֵק זַרְחָנִי עַל הַכּוֹל. מַנְגִּינוֹת הָאֵבֶל הָאֲרוּכּוֹת שֶׁאִלְתֵּר יִצְטַלְצְלוּ לְנַצֵּחַ בְּאוֹזְנֵי. בֵּין יֶתֶר הַדְּבָרִים, אֲנִי נוֹצָר אֶת זִכְרָהּ הַמַּכְאִיב שֶׁל הַקְצָנָה מְעוּוֶּתֶת אַחַת שֶׁל פְּרָאוּת הֲוַואלְס הָאַחֲרוֹן שֶׁל פוֹן וּבַר. מִן הַתְּמוּנוֹת שֶׁדִּמְיוֹנוֹ הַמְּשׁוּכְלָל הָגָה בָּהֶן, מְעַרְבֵּל אוֹתָן מְשִׁיכָה וְעוֹד מְשִׁיכָה לַאֲבִיכוּת אֲשֶׁר מוּלָהּ הָיְתָה רְעִידָתִי רוֹגֶשֶׁת עוֹד יוֹתֵר, כִּי רָעַדְתִּי וְלֹא יָדַעְתִּי לָמָּה – מִן הַתְּמוּנוֹת הָאֵלֶּה (עַזּוֹת כְּכָל שֶׁיִּהְיוּ לְנֶגֶד עֵינַי כָּעֵת) אֲבַקֵּשׁ לַשָּׁוְוא לְהַכְלִיל יוֹתֵר מִמְּעַט-מִזְּעֵיר בְּחוּגָן שֶׁל הַמִּילִּים הַכְּתוּבוֹת. בְּפַשְׁטוּתָן הַגְּמוּרָה שֶׁל הַצּוּרוֹת, בְּעֵירוּמָם שֶׁל הָרִישּׁוּמִים, שֶׁבָּהּ אֶת תְּשׂוּמַת לִבּוֹ שֶׁל הַמִּתְבּוֹנֵן. אִם בֶּן-תְּמוּתָה צִייֵּר מֵעוֹלָם רַעְיוֹן, כִּי אָז הָיָה זֶה רוֹדֵרִיק אֲשֶׁר. בַּעֲבוּרִי לְפָחוֹת, בִּנְסִיבּוֹת שֶׁהָיִיתִי מְכוּתָּר בָּהֶן אָז, עָלְתָה מִן הַהַפְשָׁטוֹת הַטְּהוֹרוֹת שֶׁהַהִיפּוֹכוֹנְדֶּר נִדְחַק לִזְרוֹק עַל הַבַּד עוֹצְמָה מְטִילַת-יַרְאֶה – רֶגֶשׁ שֶׁחֶזְיוֹנוֹתָיו הַזּוֹהֲרִים אַךְ הַמּוּחָשִׁיִּים יֶתֶר עַל הַמִּידָּה שֶׁל פּוֹסְלֵי לֹא עוֹרְרוּ בִּי גַּם אֶת צֵל-צִלּוֹ. 
אַחַת מִמְּשׁוּגוֹת דִּמְיוֹנוֹ שֶׁל חֲבֵרַי, שֶׁאֵינָהּ כְּרוּכָה בְּקֶשֶׁר הָדוּק כָּל-כָּךְ עִם רוּחַ הַהַפְשָׁטָה, אֶפְשָׁר וְלוּ בְּדוֹחַק לְהַלְבִּישָׁהּ בַּמִּילִּים. תְּמוּנָה קְטַנָּה הִצִּיגָה אֶת חָלִלָה שֶׁל מִנְהָרָה מַלְבְּנִית אֲרוּכָּה לְאֵין שִׁיעוּר, שֶׁכְּתִלְיָהּ הַנְּמוּכִים, הַחֲלָקִים וְהַלְּבָנִים נִמְשְׁכוּ, עֵירוּמִּים מִכָּל חֵפֶץ, הָלְאָה וָהָלְאָה בְּאֵין מַפְרִיעַ. נְקוּדּוֹת מְסוּיָּמוֹת בְּרִישּׁוּם הוֹרוּ כִּי הַמְּחִילָה נִמְצְאָה בְּעוֹמֶק הָאֲדָמָה. לְכָל אוֹרְכָּהּ הֶעָצוּם לֹא הִסְתַּמֵּן מוֹצֵא וְלֹא נִרְאֶה לַפִּיד אוֹ מְקוֹר אוֹר מְלָאכוּתִי אַחֵר; וּבְכָל זֹאת, מַפַּל קַרְנַיִים עַזּוֹת שֶׁטֶף לְאוֹרֶךְ הַמִּנְהָרָה, רוֹחֵץ הַכּוֹל בַּזּוֹהַר לֹא-הוֹלֵם, מַחֲרִיד.
דִּיבַּרְתִּי עַל מַצָּבוֹ הַחוֹלָנִי שֶׁל עֶצֶב הַשָּׁמַע, שֶׁבְּעִקְבוֹתָיו הָיְתָה הַמּוּסִיקָה בַּאֲשֶׁר הִיא לְעִינּוּי בְּאוֹזְנָיו שֶׁל הַסּוֹבֵל, לְמַעֵט צְלִילִים מְסוּיָּמִים שֶׁהֵפִיקוּ כְּלֵי-מֵיתָר. אֶפְשָׁר שֶׁהַמִּנְעָד הַמּוּסִיקָלִי הַצַּר, שֶׁאֵלָיו הִגְבִּיל עַצְמוֹ כַּאֲשֶׁר פְּרָט עַל הַגִּיטָרָה, הוּא אֲשֶׁר אֵצֶל לְבִיצּוּעָיו אֶת אוֹפְיָים הַפַנְטַסְטִי. אַךְ אֵין בְּכָךְ כְּדֵי לְהַסְבִּיר אֶת הַזְּרִיזוּת הַשֵּׁדִית שֶׁל אִלְתּוּרָיו. אֵין זֹאת אֶלָּא שֶׁקָּרָא מַתְוֵויהֶם, כְּמוֹ מִמִּילּוֹתֵיהֶם, שֶׁל מַחֲזוֹת דִּמְיוֹנוֹ הַמְּשׁוּלָּחִים (כִּי תְּכוּפוֹת לִיוּוֹה עַצְמוֹ בְּאִלְתּוּרֵי טוּרִים מְחוֹרָזִים), תּוֹלֶדֶת אוֹתוֹ רִיכּוּז קוֹדֵחַ הַמִּצְטַלֵּל, כְּבָר אָמַרְתִּי, רַק בִּרְגָעִים מְסוּיָּמִים שֶׁל רִיגּוּשׁ מְלָאכוּתִי. מִילּוֹתֶיהָ שֶׁל אַחַת מִן הָרַפְסוֹדִיּוֹת הַלָּלוּ נֶחְרְתוּ בְּזִיכְרוֹנִי. אֶפְשָׁר שֶׁהַיְּצִירָה הוֹתִירָה בִּי רִישּׁוּם עַז כָּל-כָּךְ כִּי דִּימִּיתִי לְחַלֵּץ מִזְּרָמֶיהָ הַתַּת-קַרְקָעִיִּים אוֹת רִאשׁוֹן לְהַכָּרָה מִצִּדּוֹ שֶׁל אָשֵׁר בְּכָךְ שֶׁתְּבוּנָתוֹ הַשְּׁגִיאָה מִתְנוֹדֶדֶת עַל כֵּס מַלְכוּתָהּ. וְאֵלֶּה, בְּקֵירוּב אִם לֹא בְּדִיּוּק נִמְרָץ, מִילּוֹת הַשִּׁיר אֲשֶׁר שְׁמוֹ "הָאַרְמוֹן הָרָדוּף":























































זְכוּרָנִי שֶׁהַבָּלָדָה הֵעִירָה בְּנוֹ שַׁרְשֶׁרֶת מַחֲשָׁבוֹת, אֲשֶׁר בְּמַהֲלָכָהּ הִשְׁמִיעַ אֲשֶׁר עָמְדָה שֶׁאֵינִי מְבִיאָה כָּאן עַל שׁוּם חַדְשָׁנוּתָהּ (כִּי כְּבָר נִמְצְאוּ מִי שֶׁחָשְׁבוּ כָּךְ), אֶלָּא מִשּׁוּם הָאֲדִיקוּת שֶׁבָּהּ דָּבַק בָּהּ. כְּלָלוֹ שֶׁל דָּבָר, יִיחֲסָה עֶמְדָּה זוֹ תּוֹדָעָה לְכָל הַצּוֹמֵחַ. אַךְ בְּחָסוּת דִּמְיוֹנוֹ הַחוֹלֶה לָבַשׁ הָרַעֲיוֹן דְּמוּת נוֹעֶזֶת יוֹתֵר, וְגָנַב אֶת הַגְּבוּל הַשֵּׁם פְּדוּת בֵּין עוֹלָמֵנוּ זֶה לְבֵין מַמְלֶכֶת הַכָּאוֹס. אֵין לִי מִילִּים לְבַטֵּא אֶת מְלוֹא הֶיקֵּפָהּ שֶׁל טִרְדָּתוֹ רַבַּת-הָעֵסֶק אוֹ אֶת מִידַּת הַהֶפְקֵרוּת שֶׁחִלְחֲלָה בָּהּ. מִכָּל מָקוֹם, אֱמוּנָתוֹ נִתְקַשְּׁרָה (כְּפִי שֶׁכְּבָר רָמַזְתִּי לְעֵיל) בִּלְבֵנִים הָאֲפוֹרוֹת שֶׁל בֵּית אֲבוֹתָיו. הוּא דִּימָּה כִּי תּוֹדַעְתָּן שֶׁל הָאֲבָנִים יָצְאָה מִן הַכּוֹחַ אֶל הַפּוֹעַל עַל-יְדֵי שִׁיטַת פְּרִישָׁתָן – עַל-יְדֵי דֶּרֶךְ הֲנָחָתָן וְכֵן עַל-יְדֵי הֵיעָרְכוּתָם שֶׁל צִיבּוּר הַפִּטְרִיּוֹת הַמְּכַסָּה אוֹתָן וְהָעֵצִים הַנִּרְקָבִים עַל סְבִיבוֹתֵיהֶן – בְּעִיקָּר מִכּוֹחַ עֲמִידָתָהּ רַבַּת-הַשָּׁנִים שֶׁל פְּרִישָׁה זוֹ וְהַכְפָּלָתָהּ בְּמֵימָיו הָעוֹמְדִים שֶׁל הָאֲגַם. הָרְאָיָה לַתּוֹדָעָה זוֹ תִּימָּצֵא, כָּךְ אָמַר (וְכָאן נִדְהַמְתִּי לְמִשְׁמַע דְּבָרוֹ) בְּהִתְעַבּוּתוֹ הַהַדְרָגָתִית אַךְ הַמּוּחֶשֶׁת שֶׁל אֲוִויר מְיוּחָד לְמָקוֹם, הַשּׁוּרָה עַל הַמַּיִם וְעַל הַכְּתָלִים. הַתּוֹצָאָה נִיכֶּרֶת, הוֹסִיף, בְּאוֹתָהּ הַשְׁפָּעָה שְׁקֵטָה אַךְ לֹא-מַרְפָּה וְנוֹרָאָה שֶׁצָּרָה אֶת גּוֹרָלוֹת מִשְׁפַּחְתּוֹ מִזֶּה מֵאוֹת בַּשָּׁנִים, וַאֲשֶׁר עָשְׂתָה אוֹתוֹ לָמָּה שֶׁרָאִיתִי בְּעֵינַי – לָמָּה שֶׁהָיָה. עֲמָדוֹת מֵעֵין אֵלֶּה אֵינָן צְרִיכוֹת בֵּיאוּרִים, וּלְפִיכָךְ לֹא אוֹסִיף עֲלֵיהֶן מְאוּמָה.
סְפָרֵינוּ – הַסְּפָרִים אֲשֶׁר מִזֶּה שָׁנִים סָמְכוּ אֶת הֲווֹיָיתוֹ הַנַּפְשִׁית שֶׁל הַנָּכֶה – הִתְיַישְּׁבוּ הֵיטֵב, כְּפִי שֶׁאֶפְשָׁר הָיָה לְצַפּוֹת, עִם טְבָעָן זֶה שֶׁל הֲזָיוֹתָיו. רָכְנוּ יַחַד עַל יְצִירוֹת כְּדוּגְמַת "Ververt et Chartreuse" לְגִרְסָה; "Belphegor" לְמָקִיאָוֵולִי; "עֵדֶן וְגֵיהִינּוֹם" לִסְוִוידַנְבּוּרְג; "מַסָּעוֹ שֶׁל נִיקוֹלָס קַלִּים מִתַּחַת לִפְנֵי הָאֲדָמָה" לְהוֹלְבֵּרְג; פִּרְקֵי כִּירוֹמֶנְטִיָּה מֵאֵת רוֹבֵּרְט פָלָאד, זָ'אן דִּינְדָּאזִ'ינָה וְדֶה לָה שֶׁאַמְבָּרָהּ; "הַמַּסָּע לָאוֹפֶק הַכָּחוֹל" שֶׁל טִיק; וְכֵן "עִיר הַשֶּׁמֶשׁ" לְקַאמְפַּאנְלֶה. אֶחָד הַכִּרְכוֹנִים הַחֲבִיבִים עָלֵינוּ הָיָה מַהֲדוּרַת אוֹקְטָבוֹ קְטַנָּה שֶׁל "Directorium Inquisitorium" מֵאֵת הַדּוּמִינִיקָאנִי אַיְימֵרִיק אִישׁ גֵּירוּנָהּ; וּפְרָקִים מָשָׁל פוֹמְפּוֹנְיוּס מִלָּה אוֹדוֹת הַסָּאטִירִים וְהַפָּאנִים הָאַפְרִיקָנִים הַזְּקֵנִים, שֶׁבָּהֶם הָגָה אֲשֶׁר כְּחוֹלֵם-בְּהָקִיץ לְאוֹרֶךְ שָׁעוֹת. אַךְ עִיקַּר תַּעֲנוּגוֹ בָּא לוֹ מִסְפָּר נָדִיר לְאֵין-עָרוֹךְ וּמְשׁוּנֶּה מְאוֹד, אֲשֶׁר נִדְפַּס בְּמַהֲדוּרַת קְוַוארְטוּ גּוֹתִית – סֵפֶר הַדְרָכָה שֶׁל אֵיזוֹ כְּנֵסִיָּיה נִשְׁכַּחַת: Vigilioe Mortuorum secundum Chorum Ecclesioe Maguntinoe.
לֹא יָכוֹלְתִּי שֶׁלֹּא לְהַרְהֵר בַּפּוּלְחָנִים הַפִּרְאִיִּים שֶׁהוּצְּגוּ בְּאוֹתוֹ חִיבּוּר, וּבְהַשְׁפָּעָה שֶׁנּוֹדְעָה לָהֶם מִן הַסְּתָם עַל אוֹתוֹ הִיפּוֹכוֹנְדֶּר, כַּאֲשֶׁר עֶרֶב אֶחָד, מִשֶּׁהוֹדִיעַ לִי בַּחֲטָף כִּי הִגְבִּירָה מֵאַדְלַייֶּן שׁוּב אֵינָהּ עִמָּנוּ, הִצְהִיר עַל כַּוּוֹנָתוֹ לְשַׁמֵּר אֶת גּוּפָתָהּ לְמֶשֶׁךְ שְׁבוּעַיִים (בְּטֶרֶם תִּיטָּמֵן סוֹפִית) בְּאֶחָד מִן הַכּוּכִים הָרַבִּים שֶׁבְּתַחְתִּית אֲגַפּוֹ הָרָאשִׁי שֶׁל הַבַּיִת. עַל הַטַּעַם הָאַרְצִי שֶׁגִּייֵּס לְהַצְדָּקַת הַמַּעֲשֶׂה הֶחָרִיג לֹא מִלָּאנִי לִבִּי לַחֲלוֹק. הָאָח נִדְחַק לְהַחֲלִיט מָה שֶׁהֶחֱלִיט (כָּךְ סָח לִי) נוֹכֵחַ טִבְעָהּ הַבִּלְתִּי-רָגִיל שֶׁל מַחֲלַת הַמְּנוּחָה, חַקְרָנוּתָם הַחַטְטָנִית שֶׁל כַּמָּה מֵרוֹפְאֶיהָ, וֶהֱיוֹתָהּ שֶׁל חֶלְקַת-הַקְּבוּרָה הַמִּשְׁפַּחְתִּית מְרוּחֶקֶת וַחֲשׂוּפָה לָעַיִן כּוֹל. לֹא אַכְחִד: כַּאֲשֶׁר הֶעֱלִיתִי בְּזִיכְרוֹנִי אֶת פָּנָיו חוֹרְשֵׁי-הָרָעָה שֶׁל הָאִישׁ שֶׁפָּגַשְׁתִּי בְּמַעֲלֵה הַמַּדְרֵגוֹת בַּיּוֹם בּוֹאִי לְבֵית, לֹא מָצָאתִי לְנָכוֹן לְהִתְנַגֵּד לָמָּה שֶׁרָאִיתִי בּוֹ לְכָל הַיּוֹתֵר אֶמְצְעֵי זְהִירוּת לֹא-מַזִּיק, אֲשֶׁר לֹא יִסְטֶה מִדֶּרֶךְ הַטֶּבַע.
לְבַקָּשָׁתוֹ שֶׁל אָשֵׁר, סִייַּעְתִּי לוֹ בַּהֲכָנוֹת לַקְּבוּרָה הָאֲרָעִית. הַגּוּף נִיתָּן בַּאֲרוֹנוֹ, וּשְׁנֵינוּ נָשָׁאנוּ אוֹתוֹ לְבַדֵּנוּ לִמְנוּחָתוֹ. הַמַּרְתֵּף שֶׁבּוֹ הִנַּחְנוּ אוֹתוֹ (זְמַן רַב כָּל-כָּךְ שֶׁלֹּא נִפְתַּח, וּלְפִידֵינוּ הַגּוֹוְעִים בָּאֲוִויר הַחוֹנֵק גִּילוֹ אַךְ מְעַט) הָיָה קָטָן, לַח, בְּלִי אֶשְׁנָב לְהַתִּיר אֶת כְּנִיסָתוֹ שֶׁל אוֹר; כָּרוּי בְּעוֹמֶק הָאֲדָמָה הַיָּשָׁר מִתַּחַת לַאֲגַף שֶׁבִּמְדֻוָּרָיו הוּלַנְתִּי. בְּיָמִים פֵיאוֹדָלִיִּים רְחוֹקִים שִׁימֵּשׁ כְּכָל הַנִּרְאֶה לְמַטָּרוֹת מַסְמְרוֹת-שֵׂיעָר, וּבִתְקוּפוֹת מְאוּחָרוֹת יוֹתֵר נָהֲגוּ לְאַחְסֵן בּוֹ אֲבַק-שְׂרֵיפָה, אוֹ חוֹמֶר דָּלִיק אַחֵר כָּלְשֶׁהוּ, כְּפִי שֶׁאֶפְשָׁר הָיָה לִלְמוֹד מִכָּךְ שֶׁמִּקְּצָת שִׁטְחָהּ שֶׁל הָרִצְפָּה, וְכָל פְּאוֹתָיו שֶׁל מַעֲבָר אָרוֹךְ וּמְקוּמָּר שֶׁבַּעֲדוֹ בָּאנוּ אֶל הַכּוּךְ, הָיוּ מְחוּפִּים יָפֶה-יָפֶה בְּלוּחוֹת נְחוֹשֶׁת. דֶּלֶת הַבַּרְזֶל הַכְּבֵדָה עָטְתָה אַף הִיא שִׁרְיוֹן. כַּאֲשֶׁר נָעָה עַל צִירֶיהָ הֵפִיק מִשְׁקָלָהּ הֶעָצוּם צְלִיל חִיכּוּךְ חַד מִן הָרָגִיל.
מִשֶּׁהִפְקַדְנוּ אֶת מִטְעָנֵנוּ הָאֵבֶל עַל אֲדָנָיו בְּתוֹךְ אוֹתוֹ מָחוֹז שֶׁל בִּלְהָה, הֵסַטְנוּ קִמְעָא אֶת מְכַסָּה הָאָרוֹן שֶׁטֶּרֶם מוּסְמַר לִמְקוֹמוֹ, וְהִתְבּוֹנַנּוּ בְּפָנֶיהָ שֶׁל הַדַּיֶּירֶת. דִּמְיוֹן מְהַמֵּם בֵּין הָאָח לְאַחוֹת שֶׁבָּהּ לָרִאשׁוֹנָה אֶת תְּשׂוּמַת לִבִּי; וַאֲשֶׁר, שֶׁאֶפְשָׁר כִּי נִיחֵשׁ אֶת מַחְשְׁבוֹתַי, מִלְמֵל שִׁבְרֵי דְּבָרִים, אֲשֶׁר מֵהֶם לָמַדְתִּי כִּי הַמְּנוּחָה וְהוּא הָיוּ תְּאוֹמִים, וְכִי רִגְשֵׁי-לֵב טְמִירִים רָחֲשׁוּ בֵּינֵיהֶם מֵעוֹלָם. כָּךְ אוֹ כָּךְ, מַבָּטֵינוּ לֹא הֶאֱרִיכוּ שְׁהוּתָם אֵצֶל הַמְּנוּחָה – כִּי לֹא יָכוֹלְנוּ לְהַבִּיט בָּהּ בְּלִי יִרְאֶה. הַמַּחֲלָה שֶׁקָּטְפָה אֶת הַגְּבִירָה בְּעֶצֶם עֲלוּמֶיהָ הַמַּבְשִׁילִים הוֹתִירָה, כָּרָגִיל בְּכָל הַמַּחֲלוֹת הַמְּטִילוֹת שִׁיתּוּק, סוֹמֶק עָדִין, כְּמוֹ לְהַלְעִיג, עַל הֶחָזֶה וְהַפָּנִים, וְחִיּוּךְ הַמִּשְׁתַּהֶה זְמַן רַב מִדַּי עַל הַשָּׂפָה, וְאֵין נוֹרָא כְּמוֹתוֹ בַּמָּוֶות. הֶחֱזַרְנוּ אֶת הַמִּכְסֶה לִמְקוֹמוֹ וּמִסְמַרְנוּ אוֹתוֹ לָאָרוֹן, וּמִשֶּׁהִבְרַחְנוּ אֶת דֶּלֶת הַבַּרְזֶל הִתְחַלְנוּ עוֹשִׂים דַּרְכֵּנוּ בְּעָמָל לְמִדּוּרָיו הָעֶלְיוֹנִים שֶׁל הַבַּיִת, שֶׁבְּקַדְרוּתָם אֵינָם נוֹפְלִים הַרְבֵּה מִן הַתַּחְתּוֹנִים.
חָלְפוּ כַּמָּה יְמֵי יָגוֹן מֵרִים, וּבְתָוֵוי מַחֲלַת הַנֶּפֶשׁ שֶׁל חַבְרֵי הִסְתַּמֵּן שִׁינּוּי נִיכָּר. מִנְהָגוֹ הָרָגִיל נֶעֱלַם. עִיסּוּקָיו הָרְגִילִים נִזְנְחוּ אוֹ נִשְׁכְּחוּ. הוּא נָע וְנָד בֵּין הַחֲדָרִים בִּצְעָדִים נִמְהָרִים, לֹא-שְׁקוּלִים, מִשּׁוֹלְלֵי-מַטָּרָה. פָּנָיו עֵטוֹ, אִם אָמְנָם אֶפְשָׁרִי הַדָּבָר, גָּוֶון מַחֲרִיד עוֹד יוֹתֵר – אַךְ הַזּוֹהַר נָטַשׁ אֶת עֵינָיו כָּלִיל. הַצְּרִידוּת שׁוּב לֹא פָּקְדָה אֶת קוֹלוֹ; וְרַעַד מְחַלְחֵל, כְּמוֹ מִקְּצוֹת הַבֶּהָלָה, קָנָה לוֹ שְׁבִיתָה בְּדִיבּוּרוֹ. אָמְנָם, לִפְרָקִים סָבַרְתִּי כִּי מוֹחוֹ הַמְּגוֹרֶה לְלֹא הֲפוּגָה הָיָה נֶאֱבָק בְּאֵיזֶה סוֹד מַצְמִית, אֲשֶׁר עָמָל לְגַיֵּיס אֶת הָאוֹמֶץ הַדָּרוּשׁ כְּדֵי לְגַלּוֹתוֹ. בִּרְגָעִים אֲחֵרִים נִמְצֵאתִי זוֹקֵף הַכּוֹל לְגַחֲמוֹתָיו הַסְּתוּמוֹת שֶׁל הַשִּׁיגָּעוֹן, כִּי רְאִיתִיו בּוֹהָה לָרִיק בְּמֶשֶׁךְ שָׁעוֹת אֲרוּכּוֹת, וְכָל-כּוּלּוֹ דָּרוּךְ כְּאִילּוּ הָיָה מַאֲזִין לְאֵיזֶה צְלִיל דִּמְיוֹנִי. אֵין פֶּלֶא שֶׁמַּצָּבוֹ הִבְעִית אוֹתִי – נִיגַּע וְהִדְבִּיק אוֹתִי. הִרְגַּשְׁתִּי כֵּיצַד הַשְׁפָּעוֹתֵיהֶן הַפִּרְאִיּוֹת שֶׁל אֱמוּנוֹת-הַשָּׁוְוא הַמְּדוּמְיָינוֹת אַךְ עַזּוֹת-הָרוֹשֶׁם שֶׁדָּבַק בָּהֶן הוֹלְכוֹת וְזוֹחֲלוֹת בְּמַעֲלֵה גּוּפִי לְשִׁיעוּרִין – לְאַט, בְּהַתְמָדָה.
שִׁבְעָה אוֹ שְׁמוֹנָה יָמִים לְאַחַר טְמִינָתָהּ שֶׁל הַגְּבִירָה מַאַדְלַיֵּין בַּמַּרְתֵּף, מִשֶּׁפָּרָשָׁתִי לִיצוּעָי בִּשְׁעַת לַיְלָה מְאוּחֶרֶת, הִתְנַסֵּיתִי בִּמְלוֹא עוֹצְמָתָן שֶׁל תְּחוּשׁוֹת אֵלֶּה. הַשֵּׁינָה מֵיאֲנָה לָבוֹא אֶל מִיטָּתִי, וְהַשָּׁעוֹת נָקְפוּ בָּזוֹ אַחַר זוֹ. עָמַלְתִּי לִתְלוֹת אֶת הָעַצְבָּנוּת אֲשֶׁר קָנְתָה לָהּ חֲזָקָה עָלַי בְּאֵיזֶה מָקוֹר אַרְצִי. הִתְאַמַּצְתִּי לְהַאֲמִין כִּי הַרְגָּשׁוֹתַי נוֹבְעוֹת, מִקְצָתָן וְשֶׁמָּא כּוּלָּן, מֵהַשְׁפָּעָתָם הַמְּעַרְעֶרֶת שֶׁל הָרָהִיטִים הָעַגְמוּמִיִּים הַמַּקִּיפִים אוֹתִי – הַוִּוילְאוֹת הַכֵּהִים הַמְּרוּטִים, שֶׁהָבֵל סְעָרָה מִתְגַּבֶּרֶת הַחֲרִידָם לְהִתְנוֹדֵד כְּשִׁיכּוֹרִים עַל הַקִּירוֹת, וּלְהַרְחִישׁ בְּמִלְמוּל מַדְרִיךְ-שַׁלְווֹה סְבִיב עִיטּוּרֵי הַמִּיטָּה. אַךְ מַאֲמַצֵּי הָיוּ לַשָּׁוְוא. רַעַד לֹא-נִכְבַּשׁ חִלְחֵל בְּהַדְרָגָה בְּעַצְמוֹתַי; בֶּהָלָה מְשׁוּלֶּלֶת סִיבָּה רָבְצָה עַל לִבִּי. נִנְעַרְתִּי בִּנְשִׁימָה נֶעְתֶּקֶת וְהִתְרוֹמַמְתִּי עַל גַּבֵּי הַכָּרִיּוֹת; וְעוֹד עֵינֵי קוֹדְחוֹת בְּמַעֲבָה הַחֲשֵׁכָה, שֶׁעִיתִּי – אֵינִי יוֹדֵעַ לָמָּה, מִלְּבַד זֹאת, שֶׁדָּחַק בִּי דַּחַף – לְקוֹלוֹת נְמוּכִים וּמְעוּמְעָמִים אֲשֶׁר עָלוּ בַּהֲפוּגוֹת הַסְּעָרָה, בְּהַפְסָקוֹת מְמוּשָּׁכוֹת, מִנַּיִן לֹא יָדַעְתִּי. אֵימָה שֶׁאֵין לַסְּבָרָה וְאֵין לְשֵׂאתָהּ הִכְרִיעָה אוֹתִי; לָבַשְׁתִּי אֶת בִּגְדֵי בְּחִיפָּזוֹן (כִּי יָדַעְתִּי שֶׁשּׁוּב לֹא אִישַׁן הַלַּיְלָה), וְנִיסִּיתִי לְחַלֵּץ עַצְמִי מִמַּצָּב-הֹבִישׁ אֲשֶׁר שָׁקַעְתִּי בּוֹ עַל יְדֵי שֶׁפָּסַעְתִּי בְּדִירָתִי הָלוֹךְ וָשׁוֹב, מַהֵר-מַהֵר.
לֹא עָלָה בִּידֵי לְהַשְׁלִים אֶלָּא מַחֲזוֹרִים סְפוּרִים, וְצָעַד קַל עַל גֶּרֶם-מַדְרֵגוֹת סָמוּךְ הִקְפִּיא אֶת פְּסִיעָתִי. לְאַלְתָּר זִיהִיתִי אֶת צְעָדָיו שֶׁל אָשֵׁר. כַּעֲבוֹר רֶגַע נַקַשׁ קַלּוֹת בְּדַלְתִּי, וְנִכְנַס, נוֹשֵׂא עִמּוֹ פָּנָס. פָּנָיו עֵטוֹ גַּם הַפַּעַם חִיוְורוֹן-פְּגָרִים – יְתֵרָה מִזֹּאת, מִין נְהָרָה מְשׁוּגַּעַת זָרְחָה בְּעֵינָיו – כָּל מִנְהָגוֹ אָמַר הִיסְטֶרְיָה כְּבוּשָׁה. בְּכָל הֲווֹיָיתוֹ הֶחֱרִיד אוֹתִי – אַךְ כָּל דָּבָר הָיָה טוֹב לִי מִן הַבְּדִידוּת שֶׁאוֹתָהּ סָבַלְתִּי עֵת אֲרוּכָּה כָּל-כָּךְ, וַאֲנִי קִידַּמְתִּי אֶת בּוֹאוּ בַּהֲקָלָה.
"וְאַתָּה לֹא רָאִיתָ זֹאת?" אָמַר פִּתְאוֹם, לְאַחַר שֶׁבָּהָה עַל סְבִיבוֹתָיו בִּדְמָמָה בְּמֶשֶׁךְ כַּמָּה רְגָעִים – "לֹא רָאִיתָ זֹאת, אִם כֵּן? – חַכֵּה, אִם כָּךְ! – חַכֵּה וְעוֹד תִּרְאֶה." בְּאוֹמְרוֹ זֹאת הָאָהִיל עַל פָּנָסוֹ, הִתְנַפֵּל עַל אֶחָד הַחַלּוֹנוֹת וְקָרַע אוֹתוֹ לְסוֹפָהּ.
קִצְפָּהּ הַמִּשְׁתּוֹלֵל שֶׁל רוּחַ הַפְּרָצִים כִּמְעַט שֶׁעָקַר אוֹתָנוּ מִמְּקוֹמֵנוּ. לֵיל הַסְּעָרָה הָיָה יָפֶה בְּזַעְמוֹ, אֵין מוֹשְׁלוֹ לְאֵימָה וּלְיוֹפִי. מְעַרְבּוֹלֶת הֲלָכָה וְקָמָה סְבִיבֵנוּ; כִּי הָרוּחַ תִּכְפֶּה לְשַׁנּוֹת אֶת כִּיוּוּנָהּ בִּגְחָמוֹת פִּתְאוֹם; וּמְעַבֶּה הָעֲנָנִים (כֹּה נְמוּכִים, רוֹבְצִים-לוֹחֲצִים עַל צְרִיחֵי הַבַּיִת) לֹא כִּיסָּה אֶת עֵינֵינוּ מַרְאוֹת אֶת מְהִירוּת תְּנוּעָתָם, כְּאִילּוּ הֵפִיחַ בָּהֶם הַסַּעַר חַיִּים שֶׁמִּכּוֹחָם טָסוּ מִכָּל הָעִבְרִים, מִתְנַגְּשִׁים זֶה בָּזֶה וְאֵינָם נְמוֹגִים בַּמֶּרְחָק. אֲנִי אוֹמֵר שֶׁאֲפִילּוּ מְעַבָּה הָעֲנָנִים לֹא כִּיסָּה אֶת עֵינֵינוּ – וּבְכָל זֹאת לֹא רָאִינוּ אֶת הַיָּרֵחַ וְאֶת הַכּוֹכָבִים, וְגַם בְּהֶבְזֵק הַבָּרָק לֹא חָזִינוּ. אַךְ הָעֲרָפֶל הַמִּשְׂתָּרֵעַ תַּחְתֵּינוּ, עָצוּם וּפוֹעֵם, וּכְמוֹתוֹ כָּל הָעֲצָמִים הַחוֹמְרִיִּים שֶׁמִּסְּבִיבֵנוּ, זֹהַר בְּאוֹרוֹ הַלֹּא-טִבְעִי שֶׁל אֵד מִתְפַּשֵּׁט, זוֹרֵחַ-קְלוּשׁוֹת, אֲשֶׁר רִיחֵף עַל הַבַּיִת וְאָפַד אוֹתוֹ כְּתַכְרִיךְ.
"אַל לְךָ – לֹא תֶּחֱזֶה בַּדָּבָר הַזֶּה!" אָמַרְתִּי נִרְעָד לְאַשֵּׁר וְהוֹבַלְתִּי אוֹתוֹ, בְּאַלִּימוּת עֲדִינָה, מִן הַחַלּוֹן לְאֶחָד הַכִּיסְאוֹת. "תַּעְתּוּעִים אֵלֶּה הַמַּכִּים אוֹתְךָ בְּתִימָּהוֹן אֵינָם אֶלָּא תּוֹפָעוֹת חַשְׁמַלִּיּוֹת מְצוּיוֹת – אוֹ שֶׁמָּא מְקוֹרָם בְּאִילּוּחַ הָאֲגַם הַמַּבְאִישׁ. הָבָה נִסְגּוֹר אֶת הַחַלּוֹן הַזֶּה – הָאֲוִויר הַמַּקְפִּיא מְסוּכָּן לִבְרִיאוּתְךָ. הִנֵּה אַחַת הָרוֹמַאנְסוֹת הַחֲבִיבוֹת עָלֶיךָ. אֲנִי אֶקְרָא, וְאַתָּה תַּאֲזִין –וְכָךְ, יַחְדָּיו, נַעֲבִיר אֶת הַלַּיְלָה הַנּוֹרָא הַזֶּה."
הַכֶּרֶךְ הָעַתִּיק שֶׁנָּטַלְתִּי לְיָדִי הָיָה "Mad Trist" לְסֵר לְאַנְסְלוֹט קָאנִינְג; אַךְ לֹא אָמַרְתִּי כִּי הוּא חָבִיב עַל אֲשֶׁר אֶלָּא עַל דֶּרֶךְ הַהֲלָצָה הָעֲצוּבָה; כִּי מָה לְרוּחוֹ הַנִּשְׂגֶּבֶת וּכְלִילַת-הַהַפְשָׁטוֹת שֶׁל חַבְרֵי וּלְאוֹתוֹ גִּיבּוּב אַרְכָנִי וַחֲסַר-דִּמְיוֹן. אֶלָּא שֶׁהָיָה זֶה הַסֵּפֶר הַיָּחִיד בְּהֶישֵּׂג יָד, וַאֲנִי טִיפַּחְתִּי תִּקְווֹה עֲמוּמָה שֶׁהַרְגָּשָׁה אֲשֶׁר סִכְסְכָה עַל אוֹתוֹ הִיפּוֹכוֹנְדֶּר אֶת דַּעְתּוֹ תִּמְצָא הַקַּלָּה (כִּי תּוֹלְדוֹת הַשִּׁיגָּעוֹן רְצוּפוֹת מִקְרִים תְּמוּהִים כָּאֵלֶּה) אֲפִילּוּ בְּהַבְלוּתָהּ הִכָּה-מוּפְלֶגֶת שֶׁל אוֹתָהּ מַעֲשִׂיָּיה. וְאָמְנָם, הָעוֹרְרוּת הַפִּרְאִית, הַמְּאוּמֶּצֶת שֶׁבָּהּ הֶאֱזִין, אוֹ הֶאֱזִין כִּבְיָכוֹל, לְמִילּוֹת הַסִּיפּוּר הִשִּׂיאָה אוֹתִי לְהִשְׁתַּבֵּחַ בְּהַצְלָחַת תָּכְנִיתִי. 
הִגַּעְתִּי לְאוֹתוֹ חֵלֶק יָדוּעַ בַּסִּיפּוּר שֶׁבּוֹ אֶתְ'לֵרָד, גִּיבּוֹר הַ-Trist, לְאַחַר שֶׁבִּיקֵּשׁ לַשָּׁוְוא לְהִיכָּנֵס לִמְעוֹנוֹ שֶׁל הַנָּזִיר בְּדַרְכֵי שָׁלוֹם, פּוֹנֶה לִפְרוֹץ פְּנִימָה בְּכוֹחַ. וְאֵלֶּה, כַּזָּכוּר, מִילּוֹת הָאַגָּדָה:
"ואת'לרד, אֲשֶׁר מִטִּבְעוֹ נַיְּחֵן בְּלֵב אַמִּיץ, וְכָעֵת עוֹד הוֹסִיף כּוֹחַ בִּזְכוּת הַיַּיִן הָעַזִּיזֵי שֶׁגָּמַע, שׁוּב לֹא חִיכָּה לָשֵׂאת וְלָתֵת עִם הַנָּזִיר, שֶׁאָמְנָם הָיָה קְשֵׁה-עוֹרֶף וּמָלֵא רְשָׁעָה; כְּנַטּוּף הַגֶּשֶׁם עַל כְּתֵפָיו נִתְיָירֵא מִפְּנֵי הַסְּעָרָה הַמִּתְגַּבֶּרֶת, שֶׁעַל כֵּן נָשָׂא אֶת מַטֵּהוּ וְהִפְלִיא מַהֲלוּמּוֹתָיו בְּקוֹרוֹת הַדֶּלֶת עַד שֶׁהִבְקִיעַ רֶוַוח לְיָדוֹ עֲטוּיַת הַכְּסָיָה; וְכָעֵת טִלְטֵל טַלְטֵלַת גֶּבֶר, וְכָךְ בִּיקֵּעַ וְעָקַר וְקָרַע הַכּוֹל לִגְזָרִים, עַד שֶׁשָּׁאוֹן חָלוּל שֶׁל עֵץ יָבֵשׁ הִרְעִיד מִקְּצֵה הַיַּעַר וְעַד קָצֵהוּ."
בְּסִיּוּמוֹ שֶׁל מִשְׁפָּט זֶה עָצַרְתִּי, מִתְחַלְחֵל; כִּי נִדְמֶה הָיָה לִי (אַף שֶׁפָּסַקְתִּי בּוֹ-בָּרֶגַע, כִּי דִּמְיוֹנִי הַמּוּדְלָק הוֹלִיךְ אוֹתִי שׁוֹלָל) – נִדְמֶה הָיָה לִי כִּי אֵי-מִשָּׁם, מֵאֵיזֶה אֲגַף מְרוּחָק שֶׁל הַבַּיִת, עָלָה בְּאוֹזְנֵי בִּמְטוּשְׁטָשׁ מָה שֶׁאֶפְשָׁר הָיָה לִשְׁמוֹעַ בּוֹ דְּמוּת דּוֹמֶה-לְהַדְהִים, הֵד (אִם גַּם חָנוּק וּמְעוּמְעָם) שֶׁל אוֹתוֹ צְלִיל עֲקִירָה וּקְרִיעָה שֶׁסָּר לְאַנְסְלוֹט דִּייֵּק כָּל-כָּךְ בְּתֵיאוּרוֹ. אֵין סָפֵק כִּי זִימּוּן-הַמִּקְרִים לְבַדּוֹ הוּא שֶׁלָּכַד אֶת תְּשׂוּמַת-לִבִּי; כִּי בֵּין שִׁקְשׁוּק הַמַּשְׁקוֹפִים בַּחַלּוֹנוֹת, וּרְעָשֶׁיהָ הַמִּתְעַרְבְּלִים שֶׁל הַסּוּפָה הַמּוֹסִיפָה וּמִתְגַּבֶּרֶת, מָה הָיָה לִי לְהִיטָּרֵד בִּצְלִיל זֶה דַּוְוקָא. הִמְשַׁכְתִּי בַּסִּיפּוּר: 
"אַךְ מִשֶּׁעָבַר הָאַלּוּף הַגִּיבּוֹר את'לרד בַּפֶּתַח, עָלְתָה בּוֹ עֶבְרָתוֹ, כִּי הִנֵּה הַנָּזִיר הָרָשָׁע נֶעֱלַם לְבִלְתִּי הוֹתִיר זֵכֶר, וְתַחְתָּיו נִיצָּב דְּרָקוֹן עֲנַקְמוֹנִי וְלוּ שִׁרְיוֹן-קַשְׂקַשִּׂים וְלָשׁוֹן רוֹשֶׁפֶת אֵשׁ, וְהוּא נוֹטֵר אַרְמוֹן שֶׁל זָהָב שֶׁרִצְפָּתוֹ כֶּסֶף; וְעַל הַקִּיר מָגֵן נוֹצֵץ אֲשֶׁר חוּשַּׁל בִּבְדִיל, וּנְבוּאָה חֲרוּתָה עָלָיו לֵאמוֹר –
מִי שֶׁבָּא בָּזֶה הַשַּׁעַר הוּא גִּיבּוֹר מֵאֵין מוֹשְׁלוֹ
כִּי יִטְבַּח אֶת הַדְּרָקוֹן – הַמָּגֵן יְהֵא שֶׁלּוֹ.
וְאֶתְ'לֵרָד נָשָׂא אֶת מַטֵּהוּ וְהִיכָּה בְּרֹאשׁוֹ שֶׁל הַדְּרָקוֹן, אֲשֶׁר כָּרַע לְמַרְגְּלוֹתָיו וְהֶחֱזִיר אֶת נִשְׁמָתוֹ הַבּוֹאֶשֶׁת בִּצְעָקָה כֹּה מְזַוַּעַת וּמְזַעְזַעַת, כֹּה נוֹקֶבֶת עַד שֶׁאֶתִּ'לְרַד נֶאֱלַץ לְהַאֲהִיל עַל אוֹזְנָיו בְּיָדָיו כְּנֶגֶד הָרַעַשׁ הַמַּחֲרִיד שֶׁכְּמוֹתוֹ לֹא נִשְׁמַע מֵעוֹלָם."
כָּאן שַׁבְּתַי וְעָצַרְתִּי בְּאַחַת, וְהַפַּעַם לֹא יָדְעָה תַּדְהֵמָתִי מַעֲצוֹרִים – שֶׁכֵּן בְּאוֹתוֹ רֶגַע שָׁמַעְתִּי בְּפוֹעַל-מַמָּשׁ וּלְלֹא כָּל סָפֵק (אַף שֶׁלֹּא יָדַעְתִּי לוֹמַר מִנַּיִן בָּא הַקּוֹל) צְלִיל נָמוּךְ, נִישָּׂא מֵרָחוֹק אַךְ צוֹרְמָנִי וּמִתְאָרֵךְ, בִּלְתִּי-רָגִיל, הֵד צְעָקָה נוֹקֵב-אוֹזְנַיִים – בֶּן דְּמוּתָהּ שֶׁל הַצְרָחָה שֶׁדִּמְיוֹנִי מִינָּה כְּבָר לַדְּרָקוֹן מִן הַסִּיפּוּר.
זִימּוּן-מִקְרִים שֵׁנִי זֶה הֵמִיט עָלַי אֶלֶף הָרְגָשׁוֹת מִתְנַגְּשׁוֹת, שֶׁהִפְלִיאָה וְהַזְּווֹעָה מִשֶּׁלּוֹ בָּהֶן; וַעֲדַיִין יִישּׁוּב דַּעְתִּי עָמַד לִי, וְנִשְׁמַרְתִּי שֶׁלֹּא לְהַרְגִּיז אֶת עֲצַבָּיו הַמְּגוּרִים שֶׁל חֲבֵרַי. לֹא הָיִיתִי בָּטוּחַ כִּי הִשְׁגִּיחַ בַּקּוֹלוֹת; אַף-עַל-פִּי שֶׁתְּמוּרָה מְשׁוּנֶּה פָּקְדָה לְבַטֵּחַ אֶת מִנְהָגוֹ בְּמַהֲלַךְ הָרְגָעִים הָאַחֲרוֹנִים. בְּהַדְרָגָה הַסָּב אֶת כִּיסְאוֹ מִפְּנֵי, כָּךְ שֶׁכָּעֵת יָשַׁב וּפָנָיו אֶל דֶּלֶת הַחֶדֶר; תָּוֵוי הַפָּנִים הָיוּ מְסוּתָּרִים לְמֶחֱצָה מֵעֵינַי, וּבְכָל זֹאת רָאִיתִי שֶׁשְּׂפָתָיו רוֹעֲדוֹת כְּאִילּוּ מִלְמֵל בְּלֹא קוֹל. רֹאשׁוֹ נִשְׁמַט עַל חָזֵהוּ – אַךְ יָדַעְתִּי כִּי לֹא נִרְדַּם, כִּי אֶת עֵינוֹ הַקְּרוּעָה לִרְווֹחָה רָאִיתִי בַּצְּדוּדִית. תְּנוּעַת גּוּפוֹ לֹא הִתְיַישְּׁבָה גַּם הִיא עִם הַשֵּׁינָה – כִּי נָד אָנֶה וָאָנָה, תְּנוּדָתוֹ עֲדִינָה אַךְ אֲחִידָה וּמַתְמֶדֶת. מִשֶּׁעָמַדְתִּי בַּחֲטָף עַל פְּרָטִים אֵלֶּה, הִמְשַׁכְתִּי בְּסִיפּוּרוֹ שֶׁל סָר לְאַנְסְלוֹט בָּזוֹ הַלָּשׁוֹן:
"וְהָאַלּוּף הַגִּיבּוֹר שֶׁנִּתְמַלֵּט מֵחֲרוֹנוֹ הַנּוֹרָא שֶׁל הַדְּרָקוֹן, בְּהָגוּתוֹ בַּמָּגֵן הַמְּחוּשָּׁל שֶׁכְּשֵׁף הַזָּדוֹן הוּסַר מִמֶּנּוּ, סִילֵּק מִדַּרְכּוֹ אֶת נִבְלַת הַמִּפְלֶצֶת, וְצָעַד בְּגָאוֹן עַל רִצְפַּת הַכֶּסֶף שֶׁלְּטִירָה לַמָּקוֹם שָׁם נִקְבַּע הַמֵּגֵן עַל הַקִּיר; וְהִנֵּה בְּטֶרֶם הִשְׁלִים הָאַבִּיר אֶת מַסָּעוֹ, נָפַל מֵגֵן הַגִּיבּוֹרִים לְרַגְלָיו עַל רִצְפַּת הַכֶּסֶף בְּצַלְצֵלַת אַדִּירִים אֲיוּמָּה."
אַךְ בָּקְעוּ הַגֵּאִים אַחֲרוֹנִים אֵלֶּה מִשְּׂפָתִי, וּכְאִילּוּ מָגֵן מַבְדִּיל אָמְנָם צָנַח בּוֹ-בָּרֶגַע עַל רִצְפָּה מִכֶּסֶף, בָּא לְאוֹזְנֵי בְּבֵירוּר הֵד זַעֲזוּעַ מַרְעִיד, חָלוּל, מַתַּכְתִּי, חָנוּק וּבְכָל זֹאת מִצְטַלְצֵל. נִרְעַשׁ זִינַּקְתִּי עַל רַגְלַי; אַךְ אֲשֶׁר לֹא עָמַד מִתְּנוּדָתוֹ הַמְּדוּדָה. חַשְׁתִּי לְכִיסֵּא שֶׁבּוֹ יָשַׁב. עֵינָיו הָיוּ קְבוּעוֹת אֵין-נִיעַ לְפָנָיו, וּפָנָיו קָפְאוּ כְּאֶבֶן. אַךְ כְּשֶׁהִנַּחְתִּי אֶת יָדִי עַל כְּתֵפוֹ, טִלְטֵל רַעַד עַז אֶת כָּל גּוּפוֹ; חִיּוּךְ נַחֲלָה הִרְטִיט עַל שְׂפָתָיו; וְרָאִיתִי כִּי הֵפִיק מִלְמוּל חָלוּשׁ, לַהַג נִמְהָר וּמִתְכַּתֵּשׁ, כְּאִילּוּ לֹא הִשְׁגִּיחַ בְּנוֹכְחוּתִי. גָּהַרְתִּי עַל דְּמוּתוֹ, וְגָמַעְתִּי אֶת עֲנוֹת מִילּוֹתָיו:
"עַכְשָׁיו אַתָּה שׁוֹמֵעַ זֹאת? – כֵּן, אֲנִי שׁוֹמֵעַ זֹאת, מִזֶּה זְמַן אֲנִי שׁוֹמֵעַ זֹאת. הַרְבֵּה דַּקּוֹת, הַרְבֵּה שָׁעוֹת, הַרְבֵּה יָמִים – הַרְבֵּה – הַרְבֵּה – הַרְבֵּה – אֲנִי שׁוֹמֵעַ זֹאת – וּבְכָל זֹאת לֹא הֵעַזְתִּי – הוֹ רַחֵם עָלַי, אֲנִי חוּרְבַּת-אָדָם! – לֹא הֵעַזְתִּי – לֹא הֵעַזְתִּי לְדַבֵּר! הִנַּחְנוּ אוֹתָהּ בַּקֶּבֶר בְּעוֹדָהּ בַּחַיִּים! כְּלוּם לֹא אָמַרְתִּי שֶׁחוּשֵׁי מְחוּדָּדִים? עַכְשָׁיו אֲנִי אוֹמֵר לְךָ, שֶׁשָּׁמַעְתִּי אֶת תְּנוּעוֹתֶיהָ הָרִאשׁוֹנוֹת, הַחֲלוּשׁוֹת, בֶּחָלָל הָאָרוֹן. שָׁמַעְתִּי אוֹתָן – לִפְנֵי הַרְבֵּה, הַרְבֵּה יָמִים – וּבְכָל זֹאת לֹא הֵעַזְתִּי – לֹא הֵעַזְתִּי לְדַבֵּר! וְעַכְשָׁיו – הַלַּיְלָה – אֶתְ'לֵרָד – הָא! הָא! – הַבְקָעַת דַּלְתּוֹ שֶׁל הַנָּזִיר, וְזַעֲקַת-הַמָּוֶות שֶׁל הַדְּרָקוֹן, וְצִלְצוּל הָאַדִּירִים שֶׁל הַמָּגֵן – מוּטָב לְךָ לוֹמַר, קְרִיעַת אֲרוֹנָהּ, וְצִוְוחָתָם שֶׁל צִירֵי הַבַּרְזֶל בְּכִלְאָהּ, וְהִתְגּוֹשְׁשׁוּתָהּ בִּנְתִיבוֹ מְחוּפֶּה הַמַּתֶּכֶת שֶׁל הַכּוּךְ! הוֹ! לְאָן, לְאָן אֶבְרַח? כְּלוּם לֹא תּוֹפַע כָּאן תֶּיכֶף וּמִיָּד? כְּלוּם אֵין הִיא מְמַהֶרֶת הִנֵּה, לְהוֹכִיחַ אוֹתִי עַל חֶפְזוֹנִי? כְּלוּם לֹא שָׁמַעְתִּי אֶת צְעָדֶיהָ עַל הַמַּדְרֵגוֹת? כְּלוּם אֵינִי שׁוֹמֵעַ פְּעִימָה כְּבֵדָה וַאֲיוּמָּה, וּמְזַהָה בָּהּ אֶת הַלְמוּת לִבָּהּ? מְשׁוּגָּע!" – כָּאן זִינֵּק בִּפְרָאוּת עַל רַגְלָיו, וְקָרַע מִגְּרוֹנוֹ אֶת הַהֲבָרוֹת בַּצְּווֹחָה, כְּאִילּוּ הוֹצִיא אֶת נִשְׁמָתוֹ בְּמַאֲמָץ – "מְשׁוּגָּע! אֲנִי אוֹמֵר לְךָ שֶׁכָּעֵת הִיא נִיצֶּבֶת בַּדֶּלֶת!"
כְּאִילּוּ הַתַּעֲצוּמוֹת הָעַל-אֱנוֹשִׁיּוֹת שֶׁל מִבָּעוּ אָצְרוּ כּוֹחוֹת כִּישּׁוּף, לוּחוֹת הַהֲבָנָה הַכַּבִּירִים וְהָעַתִּיקִים שֶׁעֲלֵיהֶם הוֹרָה הֵחֵלּוּ בּוֹ-בָּרֶגַע פּוֹעֲרִים לְאִטָּם מַלְתָּעוֹת כְּבֵדוֹת וּשְׁחוֹרוֹת. הָיְתָה זוֹ פְּעוּלָּתָהּ שֶׁל רוּחַ הַפְּרָצִים – וּבְכָל זֹאת עַל הַמִּפְתָּן נִיצְּבָה בְּפוֹעַל-מַמָּשׁ דְּמוּתָהּ הַנִּישָּׂאָהּ וַעֲטוּפַת-הַתַּכְרִיכִים שֶׁל הַגְּבִירָה מַאדְלַייִן לַבַּיִת אֲשֶׁר. גְּלִימָתָהּ הַלְּבָנָה הָיְתָה מוּכְתֶּמֶת דָּם, וְאוֹתוֹתָיו שֶׁל אֵיזֶה מַאֲבָק נִיכְּרוּ בְּכָל טֶפַח שֶׁל גּוּפָהּ הָאָכוּל. רֶגַע נוֹתְרָה רוֹעֶדֶת וּמִתְנוֹדֶדֶת אָנֶה וָאָנָה עַל הַסַּף – וּבְמִשְׁנֵהוּ, תּוֹךְ אֶנְקַת בֶּכִי חַלָּשָׁה, נָפְלָה אַפַּיִים עַל גּוּפוֹ שֶׁל אָחִיהָ, נוֹשֵׂאת אוֹתוֹ אַרְצָה בְּפִרְפּוּרֶיהָ הַקָּשִׁים, הָאַחֲרוֹנִים, וְהוּא גּוּפָהּ תַּחַת גּוּפָהּ, קוֹרְבַּן הַבַּלָּהוֹת אֲשֶׁר חָזָה.
מֵאוֹתָהּ לִשְׁכָּה, מֵאוֹתוֹ בֵּית, נַסְתִּי עַל נַפְשִׁי. הַסְּעָרָה הִשְׁתּוֹלְלָה בִּמְלוֹא עוּזָּהּ כַּחֲצוֹתִי אֶת הַמְּסִילָּה הַיְּשָׁנָה. לְפֶתַע הִבְזִיק בְּצַד הַשְּׁבִיל אוֹר פֶּרֶא, וַאֲנִי סָבָתִי לִרְאוֹת מָה הָיָה מְקוֹרוֹ שֶׁל אוֹתוֹ בּוֹהַק-סַנְוֵורִים, כִּי הַבַּיִת הֶעָצוּם וּצְלָלָיו הֵם לְבַדָּם נִמְצְאוּ מֵאֲחוֹרֵי. הָיְתָה זוֹ קְרִינָתוֹ שֶׁל הַיָּרֵחַ הַמָּלֵא אֲשֶׁר זֶרַח בְּעוֹז, אָדוֹם-כְּדָם בִּשְׁקִיעָתוֹ, מִבַּעַד לְאוֹתוֹ סֶדֶק שֶׁהִזְדַּגַּזְגָּ, נִיכָּר-בְּקוֹשִׁי לִפְנִים, מִגַּג הַבִּנְיָין לִיסוֹדוֹתָיו. בְּעוֹדִי מַבִּיט, הִתְרַחֵב הַסֶּדֶק בִּמְהִירוּת – הָרוּחַ הִתְעַרְבְּלָה בְּפֶרֶץ-זַעַם – חוּג סִחְרוּרָהּ טֶרֶף אֶת עֵינַי – מוֹחִי נֶהְפַּךְ כַּאֲשֶׁר רָאִיתִי בִּנְפִילָתָם שֶׁל הַקִּירוֹת הַכַּבִּירִים – וּבְאוֹזְנַיי עָלָה קוֹל צְעָקָה אָרוֹךְ, סוֹאֵן כְּשֶׁאוֹן מַיִם רַבִּים – וְהָאֲגַם הֶעָמוֹק וְהֶעָכוּר שֶׁלְּרַגְלֵי סָגַר זַעַף וְדוֹמֵם עַל חוּרְבוֹתָיו שֶׁל "בַּיִת אֲשֶׁר".







לָטִינִית: "לִבּוֹ תָּלוּי כְּנֵבֶל; גַּע בּוֹ וְיָפִיק צְלִילִים."ווֹטְסוֹן, ד"ר פרסיוואל, ספלאנצאני, וּבִמְיוּחָד הַבִּישׁוֹף מִלְּאַנְדָּאף – רָאוּ "מֶחְקָרִים בְּכִימְיָה", כֶּרֶךְ V. (הֶעָרַת הַמְּחַבֵּר)לָטִינִית: "תְּפִילּוֹת לַיְלָה לְמֵתִים לְפִי מַקְהֵלַת הַכְּנֵסִיָּיה שֶׁל מְאַיֵּינְס". בְּמֶשֶׁךְ שָׁנִים רַבּוֹת סָבְרוּ כִּי זוֹהִי הַמְצָאָה שֶׁל פּוֹ, אַךְ אִינְקוּנַבּוּלָה בְּשֵׁם זֶה נִדְפְּסָה בְּ-1488 בְּבָאזֶל. הַמִּיקְרוֹפִילְם שָׁמוּר כַּיּוֹם בְּסִפְרִיַּית הַמַּחְלָקָה לְמוּסִיקָה שֶׁל אוּנִיבֶרְסִיטַת קֵיימְבְּרִידְג'.הַסֵּפֶר וּמְחַבְּרוֹ הֵם בְּדָיָה שֶׁל פּוֹ. 

https://www.shortstoryproject.com/he/story/%d7%a0%d7%a4%d7%99%d7%9c%d7%aa-%d7%91%d7%99%d7%aa-%d7%90%d7%a9%d7%a8/
#אֲוִוירָתִי#אֵימָה#גּוֹתִי#מֶתַח#סֶפְּרוֹתַאמְרִיקָאִית#קְלָאסִיקָה