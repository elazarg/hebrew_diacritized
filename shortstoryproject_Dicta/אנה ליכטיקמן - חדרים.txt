הַלֵּב נִרְעָד בִּפְעִימָה מַפְתִּיעָה אַחַת. "מַמָּשׁ כְּמוֹ קַרְפִּיּוֹן בַּכִּיּוֹר אַמְבַּטְיָה" – חָשַׁב גִּרְגּוּרֵי כָּץ. הוּא תָּחַב אֶת אַפּוֹ בְּתוֹךְ הַצָּעִיף וְנָשַׁף לְתוֹכוֹ אֲוִויר חַם, כְּדֵי לְהֵירָגַע. לְאַחַר מִכֵּן הִבִּיט לְכִיוּוּן שֶׁהָרַכֶּבֶת הָיְתָה אֲמוּרָה לְהַגִּיעַ מִמֶּנּוּ, אֲבָל הִיא אִחֲרָה, וְהוּא נֶאֱלַץ לְלַוּוֹת בְּמַבָּט שֶׁל מֵעֵין קִנְאָה יַלְדוּתִית אֶת הָרַכָּבוֹת שֶׁעָצְרוּ בָּרְצִיפִים הַשְּׁכֵנִים. מִשֶּׁהִשְׁתַּחְרֵר מֵחִישּׁוּבָיו הַקַּטְנוּנִיִּים שֶׁל הַנּוֹסֵעַ, עֵקֶב כָּץ בַּהֲנָאָה אַחֲרֵי רַכֶּבֶת שֶׁל אֲחֵרִים, שֶׁהֶחֱלִיקָה בְּקַלִּילוּת שֶׁל כַּסְפִּית, כְּמוֹ נָחָשׁ אָפוֹר מִתְפַּתֵּל עַל גַּבֵּי הַמְּסִילָּה, וְאַחַר כָּךְ הִתְרַחֲקָה, הֲרַת גּוֹרָל וַחֲגִיגִית, כְּמוֹ גַּל, וּבְדִיּוּק כְּמוֹ בְּתוֹךְ גַּל רָצְדוּ בָּהּ הִשְׁתַּקְּפוּיוֹת הָאוֹרוֹת שֶׁל תֵּל אָבִיב. הָרַכֶּבֶת יָצְאָה, אֲבָל סַקְרָנוּתוֹ שֶׁל גֵּרִיגוֹרִי כָּץ כְּבָר קָמָה לִתְחִיָּיה, כְּמוֹ צִרְעָה שֶׁהַפְּשִׁירָה, נִתְלְתָה, אֵיפְשֶׁהוּ בַּצַּד, וּלְבַסּוֹף יָרְדָה בַּהֲקָלָה אֶל תִּיקוֹ שֶׁל אֶחָד הַנּוֹסְעִים. כָּץ הִבְחִין בְּזוּג יָדַיִים שְׁחוּמוֹת שֶׁחִיפְּשׂוּ מַשֶּׁהוּ בְּתוֹךְ הַתִּיק, לְאַחַר מִכֵּן הוֹצִיאוּ שְׁפוֹפֶרֶת מִשְׁחַת שִׁינַּיִים וּמִבְרֶשֶׁת שִׁינַּיִים, וְהֶעֱבִירוּ אֶת כָּל זֶה לְתַרְמִיל גַּב. לְלֹא סָפֵק, הָיָה כָּאן אֵיזֶה חִישּׁוּב מְבוּסָּס: הוּא, הָאָדָם הַזֶּה, כְּפִי הַנִּרְאֶה כְּבָר יָדַע שֶׁהַתִּיק יִימָּצֵא בְּמָקוֹם אֶחָד, וְאִילּוּ תַּרְמִיל הַגַּב יִימָּצֵא בְּמָקוֹם אַחֵר, קָרוֹב יוֹתֵר, וּמִשּׁוּם מָה חָשׁ כַּץ חֲמִימוּת מִכָּךְ שֶׁנִּכְנַס בְּסוֹד הַלּוֹגִיסְטִיקָה הַזְּעִירָה הַזָּרָה הַזֹּאת. הַבָּחוּר כְּכָל הַנִּרְאֶה הָיָה הוֹדִּי. מָה מְחַכֶּה לוֹ הַיּוֹם, לִינָה בְּבֵית זָרִים, עֲצִירָה בָּאַכְסַנְיָיה אוֹ טִיסַת לַיְלָה? מָה שֶׁזֶּה לֹא יִהְיֶה, כָּץ יָדַע: יִהְיוּ שָׁם אֲנָשִׁים וּמְקוֹמוֹת שֶׁאֵינָם מוּכָּרִים לִבְחוֹר, וְכָל הַהִתְרַחֲשׁוּת הַלֵּילִית קְצָת מַטְרִידָה אוֹתוֹ וְגַם מַסְעִירָה, וְכַץ קִינֵּא בְּהִתְרַגְּשׁוּת שֶׁלּוֹ, וְדִמְיֵין לְעַצְמוֹ בַּהֲנָאָה וּבָרוּךְ אֶת דַּרְכּוֹ הַלֵּילִית שֶׁל הָאַחֵר. אַךְ הָרֶגֶשׁ הַזֶּה מִיָּד הִתְחַלֵּף בְּעֶצֶב. הוּא חָשׁ כְּמוֹ כֶּלֶב רְחוֹב הַמְּלַוֶּוה אֶת כּוּלָּם, צוֹעֵד כַּמָּה צְעָדִים עִם כָּל אֶחָד מֵהַנּוֹסְעִים. מָתַי כְּבָר יִהְיֶה לִי בֵּית? הָיָה לוֹ בֵּית, אֲבָל לְאַחַר מוֹת בִּתּוֹ וְאִשְׁתּוֹ, מִשּׁוּם מָה שָׁכַח אֶת זֶה כָּל הַזְּמַן.
עַכְשָׁיו לְעוּמַּת זֹאת הָיָה לוֹ הָרְחוֹב. הוּא הִבִּיט מֵחָדָשׁ עַל הַקַּבְּצָנִים וּמְחוּסְּרֵי הַבַּיִת. הוּא נִזְכַּר שֶׁיָּצָא לוֹ לִשְׁמוֹעַ שֶׁחֶלְקָם מְסָרְבִים בְּתוֹקֶף לָלֶכֶת לְמָקוֹם חַם, לִישׁוֹן תַּחַת קוֹרַת גַּג, וְאִילּוּ עַתָּה, נָטָה לְהַאֲמִין שֶׁיֵּשׁ כָּאֵלֶּה שֶׁמַּרְגִּישִׁים יוֹתֵר בְּנוֹחַ בָּרְחוֹב. הוּא לֹא הִצְלִיחַ לְהָבִין אִם הַצַּעַר הִקְשָׁה אֶת לִבּוֹ, אוֹ שֶׁבְּעֶצֶם אֵיזֶה חֵלֶק שֶׁל הַחַיִּים נִפְתַּח בְּפָנָיו, נִפְתַּח בֶּאֱמֶת, וְלָכֵן הִתְבָּרֵר שֶׁאֵינוֹ נוֹרָא כְּפִי שֶׁדִּמְיֵין אוֹתוֹ בֶּעָבָר. כָּעֵת, כְּשֶׁרָאָה קַבְּצָן עַל הַסַּפְסָל חִיפֵּשׂ בּוֹ אֶת מִידּוֹתָיו שֶׁל אָדָם שֶׁמְּחַכֶּה שֶׁהַקּוּמְקוּם יִרְתַּח בְּמִטְבָּחוֹ בְּכָל רֶגַע. וּבְכַמָּה מִן הַמִּקְרִים אָכֵן צֶדֶק. קוּמְקוּם אוֹ לֹא קוּמְקוּם, הִנֵּה, שְׁנֵי הַגְּבַרְבָּרִים הָאֵלֶּה מְסַדְּרִים עַל לוּחַ הַשַּׁחְמָט כּוֹסִית פְּלַסְטִיק בִּמְקוֹם מַלְכָּה. לְצִדָּם, עַל גַּבֵּי מוֹדָעָה יְשֵׁנָה עוֹמֵד בַּקְבּוּק קוֹלָהּ גָּמוּר לְמֶחֱצָה. כַּץ כְּבָר לֹא הִתְיַיסֵּר עוֹד כְּשֶׁנָּתַן אוֹ כְּשֶׁלֹּא נָתַן נְדָבָה, הוּא יָכוֹל לְחַטֵּט זְמַן רַב בְּכִיסָיו וּלְחַפֵּשׂ אֶת הַמַּטְבֵּעַ הַמְּדוּיָּק שֶׁהִתְכַּוֵּון לָתֵת, וְלֹא הִתְבַּיֵּישׁ כְּלָל לְהַחְבִּיא בַּחֲזָרָה בַּכִּיס אֶת הַכֶּסֶף הַנּוֹתָר. הַאִם הוּא הָיָה כָּאן בֶּן בַּיִת, הַאִם הָרְחוֹב נִהְיֶה לְבֵיתוֹ? בָּרוּר שֶׁלֹּא. כָּץ אָהַב חוֹם וְנוֹחוֹת, אֲבָל דַּוְוקָא בָּרְחוֹב נוֹצְרוּ לוֹ "חֲדָרִים" – כָּךְ קָרָא בֵּינוֹ לְבֵין עַצְמוֹ לַחֲלָלִים הַקְּטַנִּים, אֲבָל הַמּוּחָשִׁיִּים מְאוֹד, שֶׁנּוֹצְרוּ לְעִתִּים בְּמַגְּעֵי הַבֶּזֶק שֶׁלּוֹ עִם אֲנָשִׁים שֶׁלֹּא הִכִּיר.
מְקוֹם הַמְּגוּרִים שֶׁלּוֹ – דִּירָה פִּינָּתִית נְקִיָּיהּ בְּבִנְיָין קָטָן שֶׁאַךְ זֶה נִבְנָה וְאֵלָיו עָבַר אַחֲרֵי מוֹת אִשְׁתּוֹ, נִהְיְיתָה אַט-אַט דְּבַר-מָה אַוְורִירִי וְשָׁקוּף. מוּבָן שֶׁוִּוילוֹן הַנַּיְילוֹן שֶׁטֶּרֶם הֵסִיר אַחֲרֵי הַסִּיּוּד שִׁיוּוֹה לַדִּירָה נוֹפֶךְ שֶׁל שַׁבְרִירִיּוּת עַרְפִילִּית, אַךְ הָיוּ גַּם הוֹכָחוֹת מוּבְהָקוֹת יוֹתֵר. הַדִּירָה הִצִּיגָה בְּפָנָיו מֵעֵת לְעֵת אֶת הַפָאוּנָה הָאֲוִוירִית שֶׁלָּהּ: טְחָבִיּוֹת חִיוְּורוֹת וּנְמָלִים שְׁדוּפוֹת (גַּם אֵלֶּה וְגַם הָאֲחֵרוֹת – חַלָּשׁוֹת, שֶׁקּוֹפוֹת לְמֶחֱצָה). הָיוּ גַּם עַכְבִּישׁוֹנִים מְשׁוּנִּים לַחֲלוּטִין, מוּרְכָּבִים מִגּוּף-חָרוּז וְרַגְלַיִים דְּקִיקוֹת לֹא נוֹחוֹת – הוּא פַּחַד כָּל כָּךְ לִפְגּוֹעַ בָּהֶם בִּסְמַרְטוּט! לִפְעָמִים מָצָא בְּפִינּוֹת אֶת הַפְקָעוֹת הַלְּבָנוֹת הַשַּׁבְרִירִיּוֹת שֶׁלָּהֶם. אַחֵר כָּךְ הוֹפִיעָה גַּם פְלוֹרָה אֲוִוירִית. בְּתוֹךְ הַכִּיּוֹר, שֶׁבְּהֶתְקֵף נוֹאָשׁ שֶׁל חַיֵּי רַוּוֹקוּת רָחַץ בּוֹ פַּעַם נַעֲלַיִים מְרוּחוֹת בַּבּוֹץ, צָמַח לוֹ צֶמַח בְּצֶבַע לֵילֵךְ עַל גַּבֵּי גִּבְעוֹל לָבָן, וּלְיָדוֹ הִתְרוֹמֵם עוֹד אֶחָד שֶׁהַנִּיצָּן שֶׁלּוֹ עוֹד הָיָה מְשׁוּבְלָל בְּתוֹךְ עַצְמוֹ כְּמוֹ עוֹבֵר גָּדֵל רֹאשׁ. יִתָּכֵן שֶׁכָּל הַיְּצוּרִים הַלָּלוּ חִיכּוּ שֶׁיִּקְנֶה אָהִיל לְכַסּוֹת אֶת הַנּוּרָה הָעֲרוּמָה, וְאָז, בְּאוֹר הַבֵּיתִי הָרַךְ הָיוּ מִתְחַמְּמִים וּמְגַדְּלִים לְעַצְמָם סוֹף סוֹף – כַּנִּדְרָשׁ – רַגְלַיִים פַּרְוָוה, שָׂפָם, צֶבַע... אֲבָל גֵּרִיגוֹרִי כָּץ לֹא קָנָה אָהִיל. הוּא הָלַךְ בִּמְהִירוּת בָּרְחוֹב הַחוֹרְפִּי הֶעָרוּם, שֶׁלְּעִתִּים הִדִּיף רֵיחַ דַּיְיסָה, לְעִתִּים גּוּמִי, וּלְעִתִּים מִשּׁוּם מָה רֵיחַ טוּשִׁים. הוּא נֶעֱצַר בְּמַעֲבַר חֲצִייָּה וּמוּלוֹ חִיכְּתָה בְּרַמְזוֹר אִישָּׁה כָּלְשֶׁהִי בְּדִיּוּק כָּמוֹהוּ, וְהֵם הָלְכוּ מִכִּיוּוּנִים מְנוּגָּדִים עַל גַּבֵּי הַפַּסִּים בְּשָׁחוֹר-לָבָן, וּמַשֶּׁהוּ צִיּוּרֵי וּבִלְתִּי אֶפְשָׁרִי, אֵיזוֹ סִימֶטְרִיָּה רַבַּת מַשְׁמָעוּת הָיְתָה בַּתְּנוּעָה הַזֹּאת שֶׁלָּהֶם זֶה לִקְרַאת זֶה, שֶׁכָּץ חָשׁ בְּדַחַף פַּחְדָנִי – לְהֵחוֹוֹת תְּנוּעָה מְגוּשֶּׁמֶת עַל פְּנֵי הָאַסְפַלְט כְּדֵי לְפוֹגֵג אֶת הַחֲגִיגִיּוּת שֶׁל הַתְּנוּעָה. אֲבָל הוּא עָמַד בְּכָךְ, לֹא הֵאִיץ אֶת צְעָדָיו, לֹא הִבִּיט בָּהּ – חָלַף וְהִרְגִּישׁ כֵּיצַד נוֹצַר חֶדֶר: חַיִּים שְׁלֵמִים עִם הָאִישָּׁה הַזֹּאת – הַחֶדֶר נִתְלָה מֵעַל הַצּוֹמֶת. הוּא הִסְפִּיק לֶאֱמוֹד אֶת יַצִּיבוּתוֹ וְיוֹפְיוֹ שֶׁל הַמִּבְנֶה כְּאִילּוּ הָיָה אַדְרִיכָל, הוּא הִמְשִׁיךְ לִפְסוֹעַ אֶל עֵבֶר הַמִּדְרָכָה וְהָלַךְ הָלְאָה, נִמְשַׁךְ כְּמוֹ בְּעִקְבוֹת מִגְדַּלּוֹר אַחֵר תַּפּוּז צָהוֹב בְּתוֹךְ סַל רֶשֶׁת שֶׁל אֵיזֶה בָּחוּר מְגוּדָּל, אַךְ שָׁכַח מִמֶּנּוּ מִיָּד, מִכֵּיוָון שֶׁמּוּכָּר הֲשָׁוַוארְמָה הוֹצִיא לִרְחוֹב רַמְקוֹלִים שֶׁאֲנָחוֹת וְנַהֲמוּת בָּקְעוּ מִתּוֹכָם וְנִשְׁמְעוּ בְּכָל הָרְחוֹב, וְהִנֵּה עַכְשָׁיו כְּבָר נִהְיֶה כַּץ שׁוֹדֵד שֶׁצּוֹעֵד בְּהַארְלֶם הַלֵּילִית, זֶה הַטֵּיְיק הָרִאשׁוֹן שֶׁלּוֹ, הָרִאשׁוֹן וְהָאַחֲרוֹן – הוּא יָדַע – הוּא צַעַד לְעֵינֵי צַלָּמִים וּמֵאֲפָרִים, הָלַךְ בְּתוֹךְ עֶשְׂרֵה מַסְכִּים, הָלַךְ וְהִתְכּוֹפֵף, וְקָפַץ, וְשָׁכַח שֶׁהִתְכַּוֵּון לְהִתְיַישֵּׁב לַשּׁוּלְחָן וְלֶאֱכוֹל כָּאן אֲרוּחַת עֶרֶב, אַךְ מְאוּחָר מִדַּי – אֵין דָּבָר, לְעוֹלָם אֵינוֹ אוֹכֶל בְּסֵט הַצִּילּוּמִים, מֶלֶךְ הַהַיְפּ-הוֹפּ מוּכְרָח לִהְיוֹת קַלִּיל וְרָעָב, כָּךְ שֶׁזֶּה לֹא זְמַן לְשָׁוַוארְמָה עַכְשָׁיו – הָלְאָה מִכָּאן.
יוֹתֵר וְיוֹתֵר אָהַב לִהְיוֹת מִחוּץ לְבֵית, וְכָעֵת חַי רַק בְּ"חַדְרֵי" הָרְחוֹב שֶׁלּוֹ. כְּשֶׁהָיָה עָלָיו לָצֵאת לְסִידּוּרִים הֶאֱרִיךְ אֶת מַסְלוּלוֹ כְּכָל הָאֶפְשָׁר, וּכְשֶׁלֹּא הָיוּ סִידּוּרִים, הִמְצִיא לְעַצְמוֹ סִידּוּרִים בְּדוּיִים, מַחְשֵׁב אֶת הַבְּדָיָיה לְפִרְטֵי פְּרָטִים. אֲבָל אִישׁ לֹא הָיָה מַעֲלֶה בְּדַעְתּוֹ לְתַחְקֵר אוֹתוֹ, אִישׁ לֹא הִתְכַּוֵּון לְהַרְשִׁיעַ אוֹתוֹ – וְזֶה הָיָה מַדְהִים – סַקְרָנוּתוֹ הַחוֹלָנִית וְהַחַמְדָנִית חָמְקָה מֵעוֹנֶשׁ. אֲנָשִׁים לֹא שָׂמוּ לֵב לַמַּבָּט הַסַּקְרָנִי שֶׁלּוֹ, כַּנִּרְאֶה מִפְּנֵי שֶׁקַּוֵּוי הַמְּתָאֵר שֶׁל גּוּפוֹ שֶׁדָּרוּ טוֹב לֵב, וְסוּוְּגוּ מִיָּד כְּדָבָר מָה שֶׁאֵין בְּחוּבּוֹ סַכָּנָה. מָה שֶׁאָכֵן הָיָה נָכוֹן, אֲבָל מִשּׁוּם מָה, בְּכָל זֹאת הִרְגִּישׁ כְּמוֹ מְרַגֵּל, אוֹ גָּרוּעַ מִכָּךְ – סוֹכֵן חֲשָׁאִי. מִישֶׁהוּ שֶׁצָּרִיךְ לַחֲשׁוֹשׁ לְחַיָּיו, מִשּׁוּם שֶׁהוּא "יוֹדֵעַ יוֹתֵר מִדַּי". וּבֶאֱמֶת כְּשֶׁנִּכְנַס לַחַשְׁמַלִּית, כְּבָר יָדַע הַכּוֹל עַל אַהֲבָתָם שֶׁל הָאִישׁ הַגָּבוֹהַּ בַּעַל שֵׂיעָר הַשִּׁיבָה וְשֶׁל הָאִישָּׁה הַלֹּא צְעִירָה, שֶׁיָּשְׁבוּ מַקְדִּימָה. וּכְשֶׁיָּצְאוּ, וּבִמְקוֹמָם הִתְיַישֵּׁב סְטוּדֵנְט עִם תִּיקִיַּית קַרְטוֹן תַּחַת בַּיִת שֶׁחָיוּ, שׁוּב יָדַע כַּץ אֵיכְשֶׁהוּ, שֶׁהַיֶּלֶד הַזֶּה הוּא צַיָּיר, וּלְמַרְבֵּה הַצַּעַר חֲסַר כִּישָּׁרוֹן לַחֲלוּטִין. "לָמָּה חֲסַר כִּישָּׁרוֹן?" הֶחֱמִיר עִם עַצְמוֹ כַּץ, "אֵיךְ אֶפְשָׁר לִשְׁלוֹף כָּכָה מֵהַמּוֹתֶן?" אֶפְשָׁר – עָנָה לוֹ קוֹל שָׁלֵיו וַחֲסַר רַחֲמִים, וְאַף הוֹעִיל לְהַסְבִּיר: "הַתִּיקִיָּיה כְּחוּשָׁה מִדַּי. הַבָּחוּר עוֹבֵד בַּעֲצַלְתַּיִים, וְגַם חֲסַר מָעוֹף." (הַצַּיָּיר הַמְּהוּרְהָר גֵּרֵד אֶת הַצַּוּוֹאר הָאָרוֹךְ שֶׁבָּקַע בּוֹ פִּצְעוֹן וּמֵאֲחוֹרָיו הִתְחִילָה שַׁרְשֶׁרֶת דְּלִילָה שֶׁל חוּלְיוֹת עַמּוּד הַשִּׁדְרָה) "הִנֵּה, תִּרְאֶה – אָמַר הַקּוֹל לְכָץ וְהִצְבִּיעַ עַל הַפִּצְעוֹן, כְּאִילּוּ הָיָה הוֹכָחָה נִיצַּחַת לְחוֹסֶר כִּישָּׁרוֹן – הִנֵּה תִּרְאֶה, אָמַרְתִּי לֵךְ!"
כַּץ חֲשָׁד שֶׁהָעִנְיָין טָמוּן בָּאָסוֹן שֶׁקָּרָה לוֹ. הָאָסוֹן הוּא שֶׁנָּתַן לוֹ אֶת הַמַּבָּט הֶחָדָשׁ חֲסַר הָרַחֲמִים הַזֶּה, אֶת הַקּוֹל הֶחָדָשׁ שֶׁשּׂוֹחֵחַ עִמּוֹ, שֶׁאָהַב וּשְׂנָא בּוֹ בַּזְּמַן. אִילּוּ הָיָה מַבִּיט בְּמַבָּט הַזֶּה בְּאִשְׁתּוֹ אוֹ בְּבִתּוֹ, מֶה הָיָה רוֹאֶה? הַאִם הָיָה שׂוֹנֵא אוֹתָן, אוֹ אוֹהֵב עוֹד יוֹתֵר? לְפֶתַע הִתְחַשֵּׁק לוֹ לְהַבִּיט לְשֵׁם, אֶל עָבְרוּ, בְּאֶמְצָעוּת הָאוֹפְּטִיקָה הַחֲדָשָׁה שֶׁרָכַשׁ. הוּא עָצַם אֶת עֵינָיו וְצִיפָּה לִרְאוֹת מַשֶּׁהוּ, לִתְפּוֹס קְצֵה זִיכָּרוֹן וְלִשְׁלוֹף אוֹתוֹ כְּמוֹ מִטְפַּחַת מֶשִׁי. הוּא נִזְכַּר בְּאֵיזוֹ שְׁטוּת, כַּמּוּבָן. הוּא נִזְכַּר בְּיָדוֹ הַמְּגַשֶּׁשֶׁת בָּאֲפֵלָה בְּתוֹךְ הַתִּיק שֶׁלָּהּ. (הִיא עַצְמָהּ בִּיקְּשָׁה מִמֶּנּוּ לְהוֹצִיא מִשָּׁם כֶּסֶף עֲבוּר אִישׁ הַגַּז – יָדֶיהָ הָיוּ מְכוּסּוֹת קֶמַח.) בִּטְנַת סֹאטֶן שְׁחוֹרָה הִפְתִּיעָה אוֹתוֹ, הֲרֵי הוּא זָכַר מִיַּלְדוּתוֹ אֶת הַתִּיקִים שֶׁהָיוּ לְאִמּוֹ וּלְסָבָתוֹ אַחֲרֵי הַמִּלְחָמָה, תִּיקֵי נָשִׁים בַּעֲלֵי לוֹעַ שֶׁל סֹאטֶן אַרְגְּמָנִי אוֹ קְטִיפָה כְּחוֹלֶה, נוֹשְׁפִים אֲוִויר תֵּאַטְרָאוֹת. הַתִּיק הַהוּא שֶׁל אִשְׁתּוֹ הָיָה רְחַב יָדַיִים וְרֵיק. הוּא מִישֵּׁשׁ אֶת הָאַרְנָק וְעוֹד מַשֶּׁהוּ שֶׁהִפְתִּיעַ אֶת יָדוֹ הָעִיוֶּורֶת.
הִתְבָּרֵר שֶׁמְּדוּבָּר בְּבַקְבּוּקוֹן – פִּירָמִידַת זְכוּכִית. הוּא הֶחֱזִיק אֶת הַבַּקְבּוּקוֹן בְּכַף יָדוֹ – זֶה הָיָה בּוֹשֶׂם, כַּנִּרְאֶה צָרְפָתִי. הָאוֹבֵּלִיסְק הַשָּׁחוֹר נְצַנְצֵץ נִצְנוּץ זְדוֹנִי, כְּאִילּוּ פּוּתַּח בְּכַוּוֹנָה לֹא לִהְיוֹת נוֹחַ – אֵיךְ שֶׁלֹּא סוֹבֵב אוֹתוֹ, לֹא הִתְאִים לְכַף יָדוֹ. כִּמְדוּמֶּה אָמַר אָז לְאִשְׁתּוֹ: "אֵיזֶה מִין דָּבָר זֶה, אֶפְשָׁר לַהֲרוֹג עִם זֶה, כָּכָה אַתְּ מִסְתּוֹבֶבֶת?" "כָּכָה אֲנִי מִסְתּוֹבֶבֶת" – צִחְקְקָה אִשְׁתּוֹ – "לַהֲגַנָּה עַצְמִית." וְאִילּוּ אִמּוֹ וְסָבָתוֹ מֵעוֹלָם לֹא נָשְׂאוּ בַּשָּׁמַיִם בְּתִיקֵיהֶן. הֵן הִתְבַּשְּׂמוּ בַּבַּיִת מוּל הַמַּרְאֶה וְהִזְלִיפוּ כַּמָּה טִיפּוֹת עַל מִמְחֶטֶת-אַף. אֲבָל טִיפְּשִׁי לְהַגִּיד לָהּ אֶת זֶה, הָאוֹפְנָה הֲרֵי כָּל הַזְּמַן מִתְחַלֶּפֶת. וּבְכָל זֹאת, אֵיזֶה מִין רֵיחַ הִדִּיף הַבּוֹשֶׂם שֶׁלָּהּ? הוּא לֹא הִצְלִיחַ לְהִיזָּכֵר. הִיא מֵעוֹלָם לֹא הִתְבַּשְּׂמָה בַּבַּיִת מוּל הַמַּרְאֶה. הִתְבַּשְּׂמָה לָהּ אִי שָׁם, בַּעֲבוֹדָה. בְּתָא הַלְבָּשָׁה, בְּשֵׁרוּתִים? אֵיפֹה? וּבִשְׁבִיל מִי, אַגַּב? אוּלַי יְנַסֶּה לְשַׁסּוֹת אֶת הַמַּבָּט הֶחָדָשׁ בַּפִּירָמִידָה הַשְּׁחוֹרָה, יִצְעַק לוֹ "תָּפוּס אוֹתוֹ!" לְלֹא קוֹל, אֲבָל לֹא הִתְחַשֵּׁק לוֹ. הִתְחַשֵּׁק לוֹ לְהִיזָּכֵר בְּעוֹבְיוֹ שֶׁל בְּסִיס הַבַּקְבּוּקוֹן וּבִנְעִימוּתוֹ, כֵּיצַד הִבִּיט וְהִבִּיט בָּאֲפֵלָה הָאַפְרוּרִית שֶׁל הַזְּכוּכִית. וְהַלֵּב נִרְעָד שׁוּב, הוּא חָשַׁב: "כְּמוֹ קַרְפִּיּוֹן" וְהֵבִין אֵיפֹה הַדִּמְיוֹן: הַלֵּב הֲרֵי פּוֹעֵם כָּל הַזְּמַן, אֲבָל אֲנַחְנוּ שָׂמִים לֵב לְזֶה רַק לְעִתִּים רְחוֹקוֹת, וְנִבְהָלִים, כְּאִילּוּ שֶׁזֶּה דָּבָר רַע, אַף עַל פִּי שֶׁלְּהֵיפֶךְ – זֶה דָּבָר טוֹב. וְאִילּוּ הַקַּרְפִּיּוֹנִים הַהֵם הָיוּ "דָּגִים חַיִּים", אַף עַל פִּי שֶׁהָיוּ מֵתִים, וְכוּלָּם יָדְעוּ שֶׁהֵם מֵתִים, וְלָכֵן נִבְהֲלוּ כְּשֶׁהַדָּגִים נִרְעֲדוּ – סִימַן הַחַיִּים הַפִּתְאוֹמִי הוּא שֶׁעוֹרֵר בֶּהָלָה. הוּא נִשְׁעָן אֶל הַקִּיר, הֵסִיר אֶת הַצָּעִיף, חִייֵּךְ וְנִזְכַּר בְּקַרְפִּיּוֹן מַכָּה בִּזְנָבוֹ, וּבְאִמּוֹ וְסָבָתוֹ צְוָוחוֹת וְקוֹפְצוֹת הָלְאָה מֵהַכִּיּוֹר.

 



https://www.shortstoryproject.com/he/story/%d7%97%d7%93%d7%a8%d7%99%d7%9d/
#אוּרְבָּנִי#הִרְהוּרִים#מָוֶות#מִשְׁפָּחָה#נִיכּוּר