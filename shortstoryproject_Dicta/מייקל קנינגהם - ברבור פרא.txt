כָּאן בָּעִיר חַי נָסִיךְ שֶׁזְּרוֹעוֹ הַשְּׂמָאלִית כֶּשֶׁל כָּל אָדָם וּזְרוֹעוֹ הַיְּמָנִית כְּנַף בַּרְבּוּר.
הוּא וְאַחַד-עָשָׂר אֶחָיו נֶהֶפְכוּ לְבַרְבּוּרִים בִּידֵי אֵם חוֹרֶגֶת שׁוֹפַעַת נְאָצוֹת, שֶׁלֹּא הָיְתָה לָהּ כָּל כַּוּוֹנָה לְגַדֵּל אֶת תְּרֵיסַר הַבָּנִים שֶׁל אִשְׁתּוֹ לְשֶׁעָבַר שֶׁל בַּעֲלָהּ (שֶׁפָּנֶיהָ הַחִיוְּורִים, הַמְּבוּיָּשִׁים, בָּהוּ בְּמַבָּט חָלוּל מִדְּיוֹקָן אַחֵר דְּיוֹקָן; שֶׁהֶרְיוֹנוֹת אֵין קֵץ הֵבִיאוּ עָלֶיהָ אֶת סוֹפָהּ בְּטֶרֶם מָלְאוּ לָהּ אַרְבָּעִים). שְׁנֵים-עָשָׂר נְעָרִים שׁוֹחֲרֵי מָדוֹן וִיהִירִים; שְׁנֵים-עָשָׂר אֵגוֹאִים שַׁבְרִירִיִּים וְרַעַבְתָנִים; שְׁנֵים-עָשָׂר מִתְבַּגְּרִים – שֶׁהוּצְּגוּ כּוּלָּם בִּפְנֵי הַמַּלְכָּה הַחֲדָשָׁה בְּתוֹר חֵלֶק שִׁגְרָתִי מִתַּפְקִידָהּ. הַאִם אָנוּ מַאֲשִׁימִים אוֹתָהּ? מַאֲשִׁימִים, בֶּאֱמֶת?
הִיא הָפְכָה אֶת הַנְּעָרִים לַבַּרְבּוּרִים, וְצִיוְּותָה עֲלֵיהֶם לָעוּף מִשָּׁם.
הַבְּעָיָה נִפְתְּרָה.
עַל מִסְפַּר שְׁלוֹשׁ-עֶשְׂרֵה הִיא חַסָּה מִשּׁוּם שֶׁהָיְתָה בַּת. הַצְּעִירָה בְּיוֹתֵר. אִם כִּי תִּקְוָותֶיהָ שֶׁל הָאֵם הַחוֹרֶגֶת בְּנוֹגֵעַ לְהִסְתּוֹדְדוּיוֹת חֲשָׁאִיּוֹת וּלְמַסְּעֵי קְנִיּוֹת אֲרוּכִּים הִתְפּוֹגְגוּ דֵּי בִּמְהֵרָה. אַחֲרֵי הַכּוֹל, מַדּוּעַ שֶׁנַּעֲרָה לֹא תַּפְגִּין אֶלָּא זַעַף וְקוֹצֶר רוּחַ כְּלַפֵּי הָאִישָּׁה שֶׁהָפְכָה אֶת אָחִיהָ לַצִּיפּוֹרִים? וּלְפִיכָךְ – לְאַחַר כַּמָּה גִּילּוּיֵי סַבְלָנוּת רְחוּמָה לְנוֹכַח שְׁתִיקוֹת זוֹעֲפוֹת, וְכַמָּה שִׂמְלוֹת נֶשֶׁף שֶׁנִּרְכְּשׁוּ וְלֹא נִלְבְּשׁוּ מֵעוֹלָם – הַמַּלְכָּה הֵרִימָה יָדַיִים. הַנְּסִיכָה חָיְיתָה בְּטִירָה כְּמוֹ קְרוֹבַת מִשְׁפָּחָה נִסְבֶּלֶת שֶׁיָּרְדָה מִנְּכָסֶיהָ, וְקִיבְּלָה מָזוֹן וְקוֹרַת גַּג, אַךְ לֹא אָהֲבָה.
תְּרֵיסַר נְסִיכֵי הַבַּרְבּוּר חָיוּ עַל סֶלַע הַרְחֵק בְּלֵב יָם, וְהוּרְשׁוּ לָשׁוּב לְמַמְלַכְתָּם רַק יוֹם אֶחָד בְּשָׁנָה, לְבִיקּוּר שֶׁעוֹרֵר צִיפִּיָּיה קִצְרַת רוּחַ, אַךְ גַּם מְבוּכָה בְּקֶרֶב הַמֶּלֶךְ וְיוֹעֲצָיו. קָשֶׁה לִצְהוֹל לְיוֹם אֶחָד בְּחֶבְרָתָם שֶׁל בָּנִים, שֶׁהָיוּ פַּעַם חֲסוֹנִים וְעַזֵּי נֶפֶשׁ, וּבַהֲפוּגָה הַשְּׁנָתִית הַיְּחִידָה הַזֹּאת לֹא יָכְלוּ אֶלָּא לִצְוָוחַ, לְחַטֵּט בְּנוֹצוֹתֵיהֶם, לְנַקֵּר חֲרָקִים זְעִירִים וְלַחֲבוֹט בְּכַנְפֵיהֶם בְּרַחֲבֵי חֲצַר הָאַרְמוֹן. הַמֶּלֶךְ הָיָה מַעֲמִיד פָּנִים כְּמֵיטַב יְכוֹלְתּוֹ שֶׁהוּא שָׂמֵחַ לִרְאוֹתָם. הַמַּלְכָּה הָיְתָה נִתְקֶפֶת בְּדִיּוּק אָז בְּאֶחָד מִכְּאֵבֵי הָרֹאשׁ הַקָּשִׁים שֶׁלָּהּ.
שָׁנִים חָלְפוּ. וְאָז... סוֹף כָּל סוֹף...
בְּאַחַת מֵאוֹתָן חוּפְשׁוֹת שְׁנָתִיּוֹת שֶׁל נְסִיכֵי הַבַּרְבּוּר, הֵסִירָה אֲחוֹתָם הַצְּעִירָה אֶת הַכִּישּׁוּף, לְאַחַר שֶׁקַּבְּצָנִית שֶׁפָּגְשָׁה כְּשֶׁלִּיקְטָהּ אוּכְמָנִיּוֹת בַּיַּעַר לִימְּדָה אוֹתָהּ שֶׁהַמְּרַפֵּא הַיָּחִיד לִקְלָלָה שֶׁהוֹפֶכֶת אָדָם לְבַרְבּוּר הוּא מְעִיל עָשׂוּי סִרְפָּד.
עִם זֹאת, הָיָה עַל הַנַּעֲרָה לִסְרוֹג אֶת הַמְּעִילִים בַּסֵּתֶר, מִשּׁוּם שֶׁהַמְּעִילִים (כָּךְ לְפָחוֹת אָמְרָה לָהּ הַקַּבְּצָנִית) אָמְנָם אֲמוּרִים לִהְיוֹת עֲשׂוּיִים סִרְפָּד, אֲבָל רַק סִרְפָּד שֶׁנִּקְטַף בְּבָתֵּי קְבָרוֹת אַחֲרֵי רֶדֶת הַחֲשֵׁכָה. אִילּוּ נִתְפְּסָה הַנְּסִיכָה קוֹטֶפֶת סִרְפָּדִים מִמַּצְּבוֹת אַחֲרֵי חֲצוֹת, הַאִם הַחוֹרֶגֶת וַדַּאי הָיְתָה מַאֲשִׁימָה אוֹתָהּ בְּכִישּׁוּף וּמְצַוֶּוה לִשְׂרוֹף אוֹתָהּ כְּאַחֲרוֹנַת עֲרֵימוֹת הָאַשְׁפָּה. הַנַּעֲרָה, שֶׁלֹּא הָיְתָה טִיפְּשָׁה, יָדְעָה גַּם שֶׁאֵין מָה לִסְמוֹךְ עַל אָבִיהָ, שֶׁעַד אָז כְּבָר טִיפֵּחַ בְּסֵתֶר לִבּוֹ מִשְׁאָלָה (שֶׁלֹּא הוֹדָה בָּהּ אֲפִילּוּ בִּפְנֵי עַצְמוֹ) לְהִיפָּטֵר מִיְּלָדָיו כּוּלָּם.
מִדֵּי לַיְלָה הִתְגַּנְּבָה הַנְּסִיכָה לְבָתֵּי קְבָרוֹת בַּסְּבִיבָה לְלַקֵּט סִרְפָּדִים, וְיָמִים שְׁלֵמִים אָרְגָה אוֹתָם לִמְעִילִים. בְּדִיעֲבַד מִתְבָּרֵר שֶׁהָיְתָה זוֹ בְּרָכָה מִשָּׁמַיִים שֶׁאִישׁ בָּאַרְמוֹן לֹא הִתְעַנְיֵין בָּהּ וּבְמַעֲשֶׂיהָ.
כַּאֲשֶׁר עָמְדָה לְסַיֵּים אֶת הַמְּעִיל הַשְּׁנֵים-עָשָׂר, רָאָה אוֹתָהּ הָאַרְכִיבִּישׁוֹף הַמְּקוֹמִי (שֶׁלֹּא נִשְׁאַל לְמַעֲשָׂיו שֶׁלּוֹ בְּבֵית קְבָרוֹת בִּשְׁעַת לַיְלָה מְאוּחֶרֶת) בְּשָׁעָה שֶׁלִּיקְּטָה סִרְפָּדִים, וְהִסְגִּיר אוֹתָהּ. הַמַּלְכָּה אִישְּׁשָׁה אֶת חַשְׁדוֹתֶיהָ (הַנַּעֲרָה הַזֹּאת, שֶׁלֹּא חָלְקָה אִיתָּהּ וְלוֹ סוֹד בְּתוּלִי אֶחָד, שֶׁהִפְגִּינָה אֲדִישׁוּת גְּמוּרָה כְּלַפֵּי נַעֲלַיִים מְשׁוּבָּחוֹת מַסְפִּיק לְהַצִּיגָן בְּמוּזֵיאוֹנִים). הַמֶּלֶךְ הַסַּכִּין, וְלֹא בְּמַפְתִּיעַ, בְּתִקְוָוה שֶׁיִּצְטַיֵּיר כְּאָדָם חָזָק וְלֹא רַגְשָׁנִי, מֶלֶךְ אֲמִיתִּי, מָלַךְ הַמָּסוּר לַהֲגָנָה עַל עַמּוֹ מִפְּנֵי כּוֹחוֹת הָאוֹפֶל עַד כְּדֵי כָּךְ שֶׁיַּסְכִּים לְהוֹצִיא לַהוֹרֵג אֶת בִּתּוֹ, אִם בַּזֹּאת יָגֵן עַל נְתִינָיו מִפְּנֵי סַכָּנָה, קְלָלוֹת וְשִׁינּוּיֵי צוּרָה שְׂטָנִיִּים.
וְאוּלָם, מַמָּשׁ כְּשֶׁעָמְדוּ לְהַעֲלוֹת אֶת הַנְּסִיכָה עַל הַמּוֹקֵד, יָרְדוּ מִן הַשָּׁמַיִים מְכוּסֵּי הֶעָשָׁן נְסִיכֵי הַבַּרְבּוּר, וְהַנְּסִיכָה הִשְׁלִיכָה עֲלֵיהֶם אֶת הַמְּעִילִים. לְפֶתַע פִּתְאוֹם, בַּמַּפָּץ פִּיצּוּחַ רוֹעֵם, מִתּוֹךְ מַשָּׁב מְנַצְנֵץ שֶׁל רוּחַ, נִיצְּבוּ בַּחֲצַר הָאַרְמוֹן תְּרֵיסַר גְּבָרִים צְעִירִים וְנָאִים בְּיוֹתֵר, עֵירוּמִּים תַּחַת מְעִילֵי הַסִּרְפָּד שֶׁלָּהֶם, וְרַק כַּמָּה נוֹצוֹת לִבְנוֹת מְרַחֲפוֹת סְבִיבָם.
בְּעֶצֶם...
... הָיוּ אֵלֶּה אַחַד-עָשָׂר נְסִיכִים מוּשְׁלָמִים לְלֹא פֶּגַע,  וְאֶחָד, הַשְּׁנֵים-עָשָׂר, שֶׁהוּשְׁבָה לוֹ צוּרָתוֹ הַמְּקוֹרִית חוּץ מְפָרֵט יְחִידִי – זְרוֹעוֹ הַיְּמָנִית נוֹתְרָה כְּנַף בַּרְבּוּר, מִשּׁוּם שֶׁאֲחוֹתוֹ, שֶׁהוּפְרְעָה מִמְּלָאַכְתָּהּ, נֶאֶלְצָה לְהַשְׁאִיר מְעִיל אֶחָד עִם שַׁרְווּל חֲסַר.
דּוֹמֶה הָיָה כִּי זֶהוּ מְחִיר זָעוּם לְשַׁלֵּם.
אַחַד-עָשָׂר מִתּוֹךְ הַתְּרֵיסָר נִישְּׂאוּ עַד מְהֵרָה, הוֹלִידוּ יְלָדִים, הִצְטָרְפוּ לְאִרְגּוּנִים, עָרְכוּ מִסִּיבּוֹת שֶׁרִיגְּשׁוּ אֶת כּוּלָּם, עַד לְאַחֲרוֹן הָעַכְבָּרִים שֶׁבַּקִּירוֹת. הַאִם הַחוֹרֶגֶת הַתַּכְכָנִית, מוּבֶסֶת מוּל רוֹב רַעֲשָׁנִי כָּל כָּךְ, כָּל כָּךְ לֹא אִימָּהִית, פָּרָשָׁה לְמִנְזָר בְּהַעֲנִיקָהּ לְמֶלֶךְ הַשְׁרָאָה לִבְדָיַית זִיכְרוֹנוֹת בִּדְבַר מְחוּיָּבוּת וְנֶאֱמָנוּת אֵין קֵץ לְבָנָיו שֶׁצּוּרָתָם שׁוּנְּתָה, וּבִדְבַר חוֹסֶר אוֹנִים מוּל רַעְיָה מִרְשַׁעַת – גִּרְסָה שֶׁהַבָּנִים אִימְּצוּ בְּחֵפֶץ לֵב.
סוֹף הַסִּיפּוּר. "בְּאוֹשֶׁר וּבְעוֹשֶׁר עַד עֶצֶם הַיּוֹם הַזֶּה" יָרַד עַל כּוּלָּם כְּלַהַב גִּילְיוֹטִינָה.
כִּמְעַט עַל כּוּלָּם.
הָאָח הַשְּׁנֵים-עָשָׂר, הָאָח עִם כְּנַף הַבַּרְבּוּר, נִקְלַע לִקְשָׁיִים. אָבִיו, דּוֹדָיו וְדוֹדוֹתָיו, הָאֲדוֹנִים וְהַגְּבָרוֹת, לֹא רוֹוּ נַחַת מִן הַתִּזְכּוֹרֶת הַתְּמִידִית לְהִתְחַכְּכוּתָם בִּיסוֹדוֹת מְרוּשָּׁעִים כָּל כָּךְ, לִרְצוֹנָם הַנֶּחְרָץ לְהוֹצִיא לַהוֹרֵג אֶת הַנְּסִיכָה בְּשָׁעָה שֶׁנִּיסְּתָה לְהַצִּיל אֶת אָחִיהָ.
יוֹעֲצָיו שֶׁל הַמֶּלֶךְ הִתְבַּדְּחוּ עַל חֶשְׁבּוֹן הַנָּסִיךְ בַּעַל כָּנָף הַבַּרְבּוּר, וְאַחַד-עָשָׂר הָאַחִים הַמּוּשְׁלָמִים הִצְטָרְפוּ בְּשִׂמְחָה, וְהִתְעַקְּשׁוּ שֶׁהֵם רַק חוֹמְדִים לָצוֹן. הָאַחְיָינִיּוֹת וְהָאַחְיָינִים הַצְּעִירִים, יַלְדֵיהֶם שֶׁל אַחַד-עָשָׂר הָאֲחֵרִים, הִתְחַבְּאוּ בְּכָל פַּעַם שֶׁנִּכְנַס הַבֵּן הַשְּׁנֵים-עָשָׂר לַחֶדֶר, וְצִחְקְקוּ מֵאֲחוֹרֵי הַסַּפּוֹת וְהַוִּוילוֹנוֹת. נְשׁוֹתֵיהֶם שֶׁל הָאַחִים בִּיקְּשׁוּ מִמֶּנּוּ לְלֹא הֶרֶף שֶׁיִּשְׁמוֹר עַל אִיפּוּק בַּאֲרוּחַת הָעֶרֶב (כְּשֶׁסִּיפֵּר בְּדִיחָה הָיָה מֶחֱוָוה בִּכְנַף, וּפַעַם הֵעִיף יָרֵךְ צְבִי שְׁלֹמֹה אֶל הַקִּיר).
חֲתוּלֵי הָאַרְמוֹן נָהֲגוּ לַחֲשׂוֹף שִׁינַּיִים וּלְהִסְתַּלֵּק בְּכָל פַּעַם שֶׁהִתְקָרֵב אֲלֵיהֶם.
לְבַסּוֹף הוּא אֶרֶז כַּמָּה חֲפָצִים וְיָצָא אֶל הָעוֹלָם. הִתְבָּרֵר לוֹ כִּי הָעוֹלָם אֵינוֹ קַל יוֹתֵר מִן הַחַיִּים בְּאַרְמוֹן. הוּא הִצְלִיחַ לִמְצוֹא רַק עֲבוֹדוֹת כַּפַּיִים פְּשׁוּטוֹת. לֹא הָיוּ לֹא כִּישּׁוּרִים בַּעֲלֵי עֵרֶךְ בַּשּׁוּק (לַנְּסִיכִים אֵין כָּאֵלֶּה), וְהָיְתָה לוֹ רַק יָד עוֹבֶדֶת אַחַת. פֹּה וָשָׁם הִבִּיעָה עִנְיָין אִישָּׁה כָּלְשֶׁהִי, אֲבָל תָּמִיד הִתְבָּרֵר שֶׁהָיְתָה לָהּ אֵיזוֹ פַנְטַזְיָה רִגְעִית לִהְיוֹת לְדֶה, אוֹ גָּרוּעַ מִכָּךְ, שֶׁקִּיוְּותָה כִּי אַהֲבָתָהּ תָּשִׁיב לוֹ אֶת זְרוֹעוֹ. דָּבָר לֹא הֶחֱזִיק מַעֲמָד. הַכָּנָף עוֹרְרָה מְבוּכָה בָּרַכֶּבֶת הַתַּחְתִּית, הָיְתָה בִּלְתִּי אֶפְשָׁרִית בַּמּוֹנִית. כָּל הַזְּמַן צָרִיךְ הָיָה לְוַודֵּא שֶׁאֵין בָּהּ כִּינִּים. וְאִם לֹא נִשְׁטְפָה בְּכָל יוֹם, נוֹצָה אַחֵר נוֹצָה, הָפַךְ צִבְעָהּ מַלְבֵּן שַׁמֶּנֶת שֶׁל פַרְחִי צִבְעוֹנִי לְאָפוֹר מְיָיאֵשׁ, מוּכֵּי.
הוּא חַי עִם הַכָּנָף שֶׁלּוֹ כְּמוֹ שֶׁאָדָם אַחֵר הָיָה עָשׂוּי לִחְיוֹת עִם כֶּלֶב שֶׁאִימֵּץ מִכַּלְבִּיָּיה: מָתוֹק, אֲבָל עַצְבָּנִי וּבִלְתִּי נִיתָּן לְאִילּוּף. הוּא אָהַב נוֹאָשׁוֹת אֶת הַכָּנָף שֶׁלּוֹ. הוּא גַּם חָשַׁב שֶׁהִיא מַרְגִּיזָה, מַקְסִימָה, מְעַצְבֶּנֶת, מַתִּישָׁה, שׁוֹבֶרֶת לְבָבוֹת. הִיא הֵבִיכָה אוֹתוֹ, לֹא רַק מִשּׁוּם שֶׁלֹּא הִצְלִיחַ לִשְׁמוֹר עַל נִיקְיוֹנָהּ אוֹ מִשּׁוּם שֶׁעֲדַיִין הִתְקַשָּׁה לַעֲבוֹר בִּדְלָתוֹת רְגִילוֹת אוֹ מִסְתּוֹבְבוֹת בְּלִי לְהֵירָאוֹת מְגוּשָּׁם, אֶלָּא מִשּׁוּם שֶׁלֹּא הִצְלִיחַ לְהִתְעַקֵּשׁ עַל כָּךְ שֶׁהִיא נֶכֶס. לֹא קָשֶׁה לְדַמְיֵין זֹאת. בְּעֵינֵי רוּחוֹ הוּא מָכַר אֶת עַצְמוֹ בְּתוֹר מֵטָמוֹרְפוֹזָה מְשַׁכְנַעַת, אֶל צָעִיר, גֵּאָה עַד שַׁחְצָנוּת סֶקְסִית בַּסְּטִיָּיה הָאָנָטוֹמִית שֶׁלּוֹ: תִּשְׁעִים אֲחוּזִים בְּשַׂר גֶּבֶר רַב אוֹן וּשְׁרִירִי, וַעֲשָׂרָה אֲחוּזִים כָּנָף מַלְאָךְ מְפוֹאֶרֶת, מְסַמֵּאת בְּלוֹבְנָהּ.
"מוֹתֶק, הַדִּגְדּוּג שֶׁל הַנּוֹצוֹת הָאֵלֶּה יִיקַּח אוֹתְךָ כִּמְעַט עַד גַּן עֵדֶן, וְהַחֵלֶק הַגַּבְרִי יַכְנִיס אוֹתְךָ בַּשְּׁעָרִים."
הוּא שָׁאַל אֶת עַצְמוֹ הֵיכָן הַגִּרְסָה הַזֹּאת שֶׁלּוֹ. אֵיזֶה מִין חוֹסֶר תְּעוּזָה אָחַז בּוֹ בַּחֲלוֹף הַשָּׁנִים, שֶׁבָּהֶן הָלַךְ וְהִשְׁמִין וּכְתֵפָיו שָׂחוּ עַד שֶׁהָפַךְ לְהִתְנַצְּלוּת מְהַלֶּכֶת? מַדּוּעַ לֹא הָיָה מְסוּגָּל לַחֲזוֹר לְכוֹשֶׁר, לְאַמֵּץ סִגְנוֹן, לִצְעוֹד בְּנוֹנְשָׁלַנְטִיּוּת לְתוֹךְ מוֹעֲדוֹן בַּחֲלִיפַת עוֹר נָחָשׁ בַּעֲלַת שַׁרְווּל אֶחָד?
"כֵּן, מוֹתֶק, בֶּטַח שֶׁזֹּאת כָּנָף, אֲנִי חֲצִי מַלְאָךְ. אֲבָל תַּאֲמִינִי לִי, כָּל הַשְּׁאָר שָׂטָן טָהוֹר."
הוּא לֹא הִצְלִיחַ לַעֲשׂוֹת אֶת זֶה. בְּאוֹתָהּ מִידָּה הָיָה יָכוֹל לְנַסּוֹת לָרוּץ קִילוֹמֶטֶר וָחֵצִי בְּשָׁלוֹשׁ דַּקּוֹת אוֹ לִלְמוֹד לְנַגֵּן בְּכִינּוֹר.
הוּא עֲדַיִין בַּסְּבִיבָה. הוּא מְשַׁלֵּם שְׂכַר דִּירָה כָּךְ אוֹ אַחֶרֶת. הוּא מוֹצֵא אַהֲבָה הֵיכָן שֶׁאֶפְשָׁר. בְּגִיל מְבוּגָּר הוּא נַעֲשֶׂה אִירוֹנִי וְעַלִּיז כְּמוֹ גֶּבֶר קָשׁוּחַ שֶׁכְּבָר רָאָה הַכּוֹל. הוּא אִימֵּץ לְעַצְמוֹ מִין שְׁנִינוּת עֲצֵלָה. הוּא הֵבִין שֶׁהוּא יָכוֹל לְהִידַּרְדֵּר לִמְרִירוּת, אוֹ לַחֲלוּפִין לִהְיוֹת מִין חַכְמוֹלוֹג שׁוֹטֶה. עָדִיף כָּךְ; מַפְחִיד פָּחוֹת לִהְיוֹת הַבָּחוּר שֶׁמֵּבִין שֶׁצּוֹחֲקִים עַל חֶשְׁבּוֹנוֹ, הָרִאשׁוֹן שֶׁצּוֹחֵק בְּסוֹף הַבְּדִיחָה.
רוֹב אָחִיו שֶׁבָּאַרְמוֹן כְּבָר נְשׂוּאִים בַּשֵּׁנִית אוֹ בַּשְּׁלִישִׁית. הַיְּלָדִים שֶׁלָּהֶם, שֶׁפּוּנְּקוּ וְטוֹפְחוֹ כָּל חַיֵּיהֶם, לִפְעָמִים מְעִיקִים. הַנְּסִיכִים מְבַלִּים אֶת יְמֵיהֶם בְּהַשְׁלָכַת כַּדּוּרִים מוּזְהָבִים לִגְבִיעֵי זָהָב אוֹ בְּשִׁיפּוּד פַּרְפָּרֵי עָשׁ בְּחַרְבוֹתֵיהֶם. בַּעֲרָבִים הֵם צוֹפִים בְּלֵיצָנֵי הֶחָצֵר וּבְלַהֲטוּטָנִים וְהַלּוּלְיָינִים מוֹפִיעִים.
הָאָח הַשְּׁנֵים-עָשָׂר יוֹשֵׁב בְּרוֹב הָעַרְבִים בְּאֶחָד הַבָּרִים בְּשׁוּלֵי הָעִיר, אֵלֶּה שֶׁמְּאַכְלְסִים אֶת הָאֲנָשִׁים שֶׁלֹּא נִרְפְּאוּ לְגַמְרֵי מֵהַקְּלָלוֹת שֶׁלָּהֶם, אוֹ שֶׁלֹּא נִרְפְּאוּ כְּלָל. יוֹשֶׁבֶת שָׁם הָאִישָּׁה בַּת הַ-300 שֶׁלֹּא דִּייְּקָה מַסְפִּיק כְּשֶׁבִּיקְּשָׁה מִשְׁאָלָה מֵהַדָּג, וּמָצְאָה אֶת עַצְמָהּ זוֹעֶקֶת, "לֹא, חַכֵּה, הִתְכַּוַּונְתִּי לִחְיוֹת וְלִהְיוֹת צְעִירָה לְנַצֵּחַ" לְעֵבֶר יָם שֶׁפִּתְאוֹם הִתְרוֹקֵן. יוֹשֵׁב הַצְּפַרְדֵּעַ בַּעַל הַכֶּתֶר הַקָּטָן, שֶׁאֵינוֹ יָכוֹל לֶאֱהוֹב בֶּאֱמֶת שׁוּם אִישָּׁה שֶׁמּוּכָנָה לְנַשֵּׁק אוֹתוֹ וּלְהָסִיר אֶת הַכִּישּׁוּף. יוֹשֵׁב הַנָּסִיךְ שֶׁבְּמֶשֶׁךְ שָׁנִים נִיסָּה לְאַתֵּר אֶת הַיְּפֵהפִייָּה הַנִּרְדֶּמֶת שֶׁהוּא אָמוּר לְהָעִיר בִּנְשִׁיקָה, וְלָאַחֲרוֹנָה מִתְמַסֵּר פָּחוֹת לְהַר וְגַיְא וְיוֹתֵר לִרְבִיצָה בַּבָּרִים וּלְסִיפּוּרִים אֲרוּכִּים עַל הַבַּחוּרָה שֶׁחָמְקָה מִיָּדָיו.
בַּבָּרִים כָּאֵלֶּה, אָדָם בַּעַל כָּנָף בַּרְבּוּר אַחַת נֶחֱשָׁב בַּר מַזָּל.
חַיָּיו, הוּא אוֹמֵר לְעַצְמוֹ, אֵינָם הַגְּרוּעִים שֶׁבַּחַיִּים הָאֶפְשָׁרִיִּים. אוּלַי זֶה מַסְפִּיק. אוּלַי זֶה כָּל מָה שֶׁאֶפְשָׁר לְקַוּוֹת לוֹ – שֶׁרַק לֹא יִהְיֶה יוֹתֵר גָּרוּעַ.
לִפְעָמִים, בַּלֵּילוֹת, כְּשֶׁהוּא כּוֹשֵׁל הַבַּיְתָה מְרוּסָּק (יֵשׁ הַרְבֵּה לֵילוֹת כָּאֵלֶּה), צוֹלֵחַ אֶת חֲמֵשׁ הַקּוֹמוֹת אֶל הַדִּירָה שֶׁלּוֹ, מַדְלִיק אֶת הַטֵּלֵוִויזְיָה וּמִתְעַלֵּף עַל הַסַּפָּה, הוּא מִתְעוֹרֵר כַּעֲבוֹר שָׁעָה, כְּשֶׁאוֹר רִאשׁוֹן מַאֲפִיר בַּחֲרַכֵּי הַתְּרִיס הַוַּונְצְיָאנִי, רַק הוּא וְהַהֶנְגְּאוֹבֵר, וּמְגַלֶּה שֶׁהוּא עָטַף לְעַצְמוֹ בִּכְנַף אֶת הַבֶּטֶן וְהֶחָזֶה; אוֹ שֶׁבְּעֶצֶם (הוּא יוֹדֵעַ שֶׁזֶּה לֹא אֶפְשָׁרִי, וּבְכָל זֹאת...) שֶׁהַכָּנָף הִתְקַפְּלָה מֵאֵלֶיהָ, מֵרְצוֹנָהּ הַחוֹפְשִׁי, וְכִיסְּתָה אוֹתוֹ, גַּם שְׂמִיכָה וְגַם בַּת לְוָויָה, תּוֹשֶׁבֶת זָרָה מְסוּרָה שֶׁלּוֹ, מַפְצִירָה וְנִלְהֶבֶת וּמְצִיקָה מַמָּשׁ כְּפִי שֶׁעָשׂוּי הָיָה לִהְיוֹת הַכְּלַבְלַב הַהוּא מֵהַכַּלְבִּיָּיה. חַיַּית הַטּוֹטֶם הָאֲיוּמָּה שֶׁלּוֹ. הַנֵּטֶל שֶׁלּוֹ, חֶבְרָתוֹ לְמַאֲבָק.   




https://www.shortstoryproject.com/he/story/%d7%91%d7%a8%d7%91%d7%95%d7%a8-%d7%a4%d7%a8%d7%90/
#אַגָּדוֹת#מִלִּנְכוּלֶיהָ#סְפֵּקוּלָטִיבִי#שָׁנוּן