בַּעֲלֵי נַהַג אוֹטוֹבּוּס כְּבָר יוֹתֵר מִשְּׁלוֹשִׁים שָׁנָה. פָּגַשְׁתִּי אוֹתוֹ בַּפַּעַם הָרִאשׁוֹנָה כְּשֶׁהָיָה בֶּן עֶשְׂרִים וְאַרְבַּע, מִיָּד אַחֲרֵי שֶׁגָּמַר אֶת לִימּוּדָיו בְּבֵית הַסֵּפֶר לִנְהִיגָה שֶׁבָּעִיר. בִּסְעִיף מִקְצוֹעַ בִּתְעוּדַת הַזֶּהוּת שֶׁלּוֹ נִכְתַּב "נַהַג אוֹטוֹבּוּס", וְזֶה הָיָה מַסְפִּיק, בְּנוֹסָף עַל תְּמוּנָתוֹ הַמַּבְרִיקָה, כְּדֵי לְפַתּוֹת אוֹתִי לְהִיכָּנֵס לִכְלוּב הַנִּישּׂוּאִים שֶׁבָּנָה לִי בִּכְפָרֵנוּ הַיָּפָה וְהַנִּידָּח.
כְּשֶׁהָיִינוּ מְאוֹרָסִים חָלַמְתִּי יוֹם וָלַיְלָה עַל טִיּוּלִים וְעַל חוּפְשׁוֹת מַהֲנוֹת וַאֲרוּכּוֹת שֶׁנָּבְלָה בָּהֶם בְּיַחַד. לֹא הֵבַנְתִּי, וְעַד הַיּוֹם אֲנִי לֹא מְבִינָה, לָמָּה הִתְכַּוְּונָה אֲחוֹתִי הַגְּדוֹלָה כְּשֶׁלְּחָשָׁה לִי בֵּטוֹן אִימָּהִי וּבְבַיְישָׁנוּת בְּאֶחָד מִלֵּילוֹת הַקַּיִץ, כְּשֶׁיָּשַׁבְנוּ וּפִטְפַּטְנוּ עַל גַּג הַבַּיִת: "הַמּוֹשָׁב הָאֲחוֹרִי שֶׁל הָאוֹטוֹבּוּס אָרוֹךְ. לְעוֹלָם לֹא תִּשְׁכְּחִי אֶת הַטַּעַם שֶׁלּוֹ."
בְּלֵיל הַחִינָּה, יוֹמַיִים לִפְנֵי הַחֲתוּנָּה, הִתְאַסְּפוּ כָּל הַחֲבֵרוֹת שֶׁלִּי בַּכְּפָר וְצָחֲקוּ עַל אֵיךְ שֶׁאֲנִי אַרְאֶה כְּשֶׁאֵשֵׁב בַּמּוֹשָׁב הָרִאשׁוֹן שֶׁל הָאוֹטוֹבּוּס מֵאֲחוֹרֵי בַּעֲלֵי, כְּשֶׁהוּא יִיקַּח אוֹתִי לְמַסָּעוֹת וּלְטִיּוּלִים שֶׁהֵן יְכוֹלוֹת רַק לַחֲלוֹם עֲלֵיהֶם. אַחַת חָלְמָה לִנְסוֹעַ לִירוּשָׁלַיִם, הַשְּׁנִיָּיה — לְיָפוֹ וְהַשְּׁלִישִׁית אָמְרָה בְּבִיטָּחוֹן מוּזָר: "הֲבַנְיָאס הוּא הַמָּקוֹם הַיָּפֶה בְּיוֹתֵר בָּעוֹלָם. תַּצִּיעִי לוֹ שֶׁיִּיקַּח אוֹתְךָ לְבַנְיָאס."
לֹא הֵבַנּוּ מַדּוּעַ אָמְרָה זֹאת בְּבִיטָּחוֹן כָּזֶה, וְשָׁאַלְנוּ אוֹתָהּ אִם הָיְיתָה כְּבָר בְּבַנְיָאס. הִיא אָמְרָה שֶׁאָחִיהָ הָיָה שָׁם בַּשָּׁנָה שֶׁעָבְרָה וְאָמַר שֶׁזֶּהוּ הַמָּקוֹם הַיָּפֶה בְּיוֹתֵר בָּעוֹלָם. צָחַקְנוּ עַד דְּמָעוֹת, וְאָז אָמְרָה אֲחוֹתִי הַקְּטַנָּה בְּקִנְאָה: "אֲנַחְנוּ רַק שׁוֹמְעוֹת עַל הַמְּקוֹמוֹת הַלָּלוּ, אֲבָל אֲחוֹתִי הִיא הַיְּחִידָה שֶׁתִּרְאֶה אוֹתָם בְּמוֹ עֵינֶיהָ," וְכוּלָּן הִסְכִּימוּ אִיתָּהּ.
הַדְּבָרִים שֶׁלָּהּ שִׂימְּחוּ אוֹתִי, אֲבָל הַשִּׂמְחָה שֶׁלִּי הָיְיתָה מְעוּרְבֶּבֶת בְּפַחַד גָּדוֹל.
כָּל יוֹם אֲנִי מִתְעוֹרֶרֶת בְּחָמֵשׁ, מְבַשֶּׁלֶת לְעַצְמִי קָפֶה שָׁחוֹר וּמָתוֹק בַּקּוּמְקוּם קָטָן וּמְקַבֶּלֶת אֶת פְּנֵי הַשֶּׁמֶשׁ שֶׁחוֹזֶרֶת מֵהַמַּסָּע שֶׁלָּהּ, אֲדוּמָּה וּבְשֶׁלָּהּ כִּתְאֵנֵי הַחַמָּארֵי בְּמַטַּע שֶׁל אֲבִי הַמָּנוֹחַ. אֲנִי שׁוֹתֶה אֶת הַקָּפֶה בְּשֶׁקֶט כְּדֵי לֹא לְהַפְרִיעַ לְשַׁמֵּשׁ שֶׁחוֹזֶרֶת מִמַּסָּעָהּ הַיּוֹמִי. הִיא בְּוַודַּאי עֲיֵיפָה מְאוֹד עַכְשָׁיו, וְלֹא חֲסֵרָה לָהּ פַּטְפְּטָנִית כָּמוֹנִי שֶׁתְּסַפֵּר לָהּ עַל חַיֶּיהָ עִם בַּעֲלָהּ, נַהַג הָאוֹטוֹבּוּס. אֲנִי לוֹגֶמֶת מֵהַקָּפֶה, חוֹלֶמֶת עַל הַמַּסָּעוֹת הָאֵינְסוֹפִיִּים שֶׁל הַשֶּׁמֶשׁ וּמְאַחֶלֶת לְעַצְמִי שֶׁבְּיוֹם מִן הַיָּמִים אֵצֵא לְאֶחָד מֵהֶם.
בְּרֶגַע זֶה שֶׁל הַבּוֹקֶר, כְּשֶׁאֲנִי לְבַד, הֵבַנְתִּי פִּתְאוֹם שֶׁהַשֶּׁמֶשׁ מְבַקֶּרֶת לְמַעֲשֶׂה מִדֵּי יוֹם בְּכָל הָעוֹלָם. כַּמָּה חֲזָקָה הַשֶּׁמֶשׁ הַזֹּאת, וְכַמָּה יָפִים חַיֶּיהָ! הִיא מַקִּיפָה אֶת כָּל הָעוֹלָם לְבַדָּהּ בְּלִי לְהִתְעַיֵּיף, בְּדִיּוּק כְּפִי שֶׁאִימָּא שֶׁלִּי הִבְטִיחָה לִי שָׁעָה לִפְנֵי שֶׁהִגִּיעוּ בְּנֵי מִשְׁפַּחְתּוֹ שֶׁל הֶחָתָן לָקַחַת אוֹתִי מִבֵּית מִשְׁפַּחְתִּי. אַחֵר כָּךְ הִתְכּוֹפְפָה אֵלַי וְלָחֲשָׁה דְּבָרִים שֶׁלֹּא הֶאֱמַנְתִּי כִּי יָצְאוּ אֵי־פַּעַם מִפִּיהָ: "תִּזְכְּרִי אוֹתִי תָּמִיד בְּטִיּוּלֵיכֶם הַיָּפִים."
בַּעֲלֵי יוֹצֵא מֵהַמִּיטָּה בְּדִיּוּק אַחֲרֵי שֶׁאֲנִי מוֹרִידָה אֶת קוּמְקוּם הַקָּפֶה מֵהַכִּירַיִים בַּפַּעַם הַשְּׁנִיָּיה. הוּא לְעוֹלָם לֹא מְצַחְצֵחַ אֶת שִׁינָּיו, וְיַחַד עִם זֹאת הֵן מַבְרִיקוֹת וַחֲזָקוֹת כְּשִׁינִּיִּים שֶׁל סוּס. אִמִּי נָהֲגָה לוֹמַר כִּי בַּעֲלִי בָּא מִמִּשְׁפָּחָה שֶׁכָּל הַגְּבָרִים בָּהּ כְּמוֹהֶם כְּסוּסִים — חֲסוֹנִים וּבְרִיאִים, וְשִׁינֵּיהֶם גְּדוֹלוֹת וְלִבְנוֹת. אֲפִילּוּ אֲבִי הַמָּנוֹחַ לֹא הִסְתִּיר אֶת הִתְלַהֲבוּתוֹ מִנְּכָדָיו שֶׁאֵלֵד לוֹ בְּיוֹם מִן הַיָּמִים עַל כִּי הֵם "עֲתִידִים לְהִיוּוֹלֵד זְקוּפֵי רֹאשׁ כְּסוּסִים."
לַמְרוֹת זֹאת לֹא חָדַלְתִּי לְקַוּוֹת שֶׁיְּצַחְצַח אֶת שִׁינָּיו, בִּמְיוּחָד בַּבְּקָרִים שֶׁבָּהֶם הָיָה חוֹשֵׁק בִּי כַּאֲשֶׁר הֵעַרְתִּי אוֹתוֹ. הוּא הָיָה תּוֹפֵס בְּיָדִי, מוֹשֵׁךְ אוֹתִי אֵלָיו וְנִשְׁכָּב עָלַי בַּאֲדִישׁוּת מִבְּלִי לְחַכּוֹת עַד שֶׁמַּמָּשׁ אֶתְעוֹרֵר וְאֶרְחַץ אֶת פָּנַי. כְּשֶׁהִתְעוֹרַרְתִּי וּכְבָר נִגְמְרוּ הַהִתְנַשְּׁפוּיוֹת הַמְּהִירוּת שֶׁלּוֹ, עִם הָרֵיחַ הָרַע שֶׁיָּצָא מִפִּיו, הוּא הָיָה מִתְהַפֵּךְ לַצַּד הַשֵּׁנִי וְשׁוֹאֵל בְּשֶׁקֶט: "מָתַי אַתְּ קָמָה?"
הֶחְלַטְתִּי לְחַנֵּךְ אֶת יְלָדַי לְצַחְצֵחַ אֶת שִׁינֵּיהֶם. אֵינֶנִּי רוֹצֶה שֶׁאִשְׁתּוֹ שֶׁל אֶחָד מֵהֶם תִּיגָּעֵל מִמֶּנּוּ בַּבּוֹקֶר אוֹ לִפְנֵי הַשֵּׁינָה. בְּנֵי חַיָּיבִים לִהְיוֹת גְּבָרִים בְּרִיאִים וְיָפִים וּלְגַלּוֹת רְגִישׁוּת לִנְשׁוֹתֵיהֶם. אִילּוּ נוֹלְדָה לִי בַּת, כְּפִי שֶׁקִּיוִּויתִי תָּמִיד, הָיִיתִי עוֹשָׂה אוֹתָהּ לָאִישָּׁה הַטּוֹבָה בָּעוֹלָם. הָיִיתִי שׁוֹלַחַת אוֹתָהּ לָאוּנִיבֶרְסִיטָה, וְהִיא הָיְיתָה חוֹזֶרֶת אֵלַי כְּרוֹפְאָה וּמִרְפָּאָה אֶת עַצְמוֹתַי הַכּוֹאֲבוֹת וְאֶת דַּלֶּקֶת הַמְּפָרְקִים שֶׁהֵחֵלָּה תּוֹקֶפֶת אוֹתִי. רוֹפֵא הַכְּפָר אָמַר לִי שֶׁאֲנִי צְרִיכָה לָתֵת מְנוּחָה לַגּוּף שֶׁלִּי. חָמוּר! לֹא מַסְפִּיק שֶׁהַגֶּבֶר הוֹלֵךְ לָאוּנִיבֶרְסִיטָה וְנִהְיֶה רוֹפֵא, עָלָיו לִהְיוֹת גַּם חָכָם! מִי יַעֲשֶׂה אֶת כָּל מְלָאכוֹת הַמִּשְׁפָּחָה וְהַבַּיִת? הוּא? אִילּוּ נוֹלְדָה לִי בַּת, הִיא הָיְיתָה רוֹפְאָה טוֹבָה מִמֶּנּוּ פִּי אֶלֶף וְהָיְיתָה מְלַמֶּדֶת אוֹתוֹ דְּבָרִים עַל הַחַיִּים שֶׁשָּׁוִוים יוֹתֵר מִכָּל הַקְּרֵמִים הַקָּרִים שֶׁהוּא מוֹרֵחַ עַל הַגּוּף שֶׁלִּי כְּשֶׁאֲנִי בָּאָה אֵלָיו. שָׁעָה שְׁלֵמָה הוּא מוֹרֵחַ, וּמִשּׁוּם מָה לֹא נִמְאַס לִי.
חֲמִישָּׁה בָּנִים גִּידַּלְתִּי. כּוּלָּם מַשְׂכִּילִים. הֵם כְּמוֹ וְרָדִים אֲדוּמִּים מַבְרִיקִים בְּרֶגַע מְיוּחָד שֶׁל אֲוִויר צָלוּל. אֲנִי מִתְבּוֹנֶנֶת בָּהֶם וַחֲבָל לִי עַל הַפְּעָמִים שֶׁלֹּא נִישַּׁקְתִּי אוֹתָם יוֹתֵר, חֲבָל לִי עַל הַפְּעָמִים שֶׁבָּהֶן יָדַעְתִּי כִּי הֵם עָרִים וְלוֹמְדִים, אַךְ שָׁקַעְתִּי בְּשֵׁינָה עֲמוּקָּה.
הַבֵּן הַבְּכוֹר מְהַנְדֵּס, הַשֵּׁנִי מוֹרֶה, הַשְּׁלִישִׁי אָח רַחְמָן, הָרְבִיעִי סוֹחֵר בַּשּׁוּק שֶׁקּוֹרְאִים לוֹ "בּוּרְסָה" וְהַחֲמִישִׁי עוֹבֵד בַּבַּנְק שֶׁל הַכְּפָר. הָאַחֲרוֹן עֲדַיִין רַוּוֹק, וְהוּא הַיָּחִיד שֶׁעוֹד לֹא עָזַב אֶת הַקֵּן. אֲנִי מוֹדֶה, שֶׁבַּלֵּב אֲנִי מְקַוֶּוה שֶׁיִּישָּׁאֵר עוֹד בְּבֵית, כִּי הוּא מְגָרֵשׁ אֶת הַבְּדִידוּת שֶׁלִּי בִּשְׁעוֹת אַחַר הַצָּהֳרַיִים הָאֲרוּכּוֹת שֶׁבַּעֲלֵי אֵינֶנּוּ, שָׁעוֹת שֶׁבָּהֶן הוּא מוֹבִיל אַרְבָּעִים אוֹ חֲמִישִּׁים אִישׁ לְטִיּוּל יָפֶה.
בַּפַּעַם הָרִאשׁוֹנָה נָסַעְתִּי בָּאוֹטוֹבּוּס יוֹמַיִים אַחֲרֵי הַחֲתוּנָּה. עֶרְוָותִי עֲדַיִין כָּאֲבָה, וּבְכָל פַּעַם שֶׁנִּזְכַּרְתִּי בָּרֶגַע הָרִאשׁוֹן שֶׁנִּכְנַס אֵלַי רַצְתִּי לְהָקִיא, מַסְבִּירָה אֶת זֶה בְּמַאֲכָל מְקוּלְקָל שֶׁאוּלַי אָכַלְתִּי בְּלֵיל הַחֲתוּנָּה. לַמְרוֹת זֹאת חִיכִּיתִי מְאוֹד לַנְּסִיעָה בָּאוֹטוֹבּוּס שֶׁבּוֹ נוֹהֵג בַּעֲלֵי. קִיוִּויתִי שֶׁנִּבְלֶה יַחַד, שֶׁנַּעֲלֶה עַל עִקְבוֹת הַשֶּׁמֶשׁ הַשּׁוֹקַעַת, וְשֶׁהִיא לֹא תֵּיעָלֵם מֵעֵינֵינוּ. אֲבָל בַּפַּעַם הָרִאשׁוֹנָה נָסַעְנוּ בְּאוֹטוֹבּוּס אֶל הָעִיר הַסְּמוּכָה וְאָכַלְנוּ דָּגִים צְלוּיִים. הָאֲרוּחָה הָיְיתָה טְעִימָה. שָׁבוּעַ אַחֵר כָּךְ הִתְבָּרֵר לִי שֶׁהַ"טִיּוּל" הַזֶּה הוּא יֶרַח הַדְּבַשׁ שֶׁכּוּלָּם מְדַבְּרִים עָלָיו.
אַרְבָּעָה יָמִים לְאַחַר מִכֵּן חָזַר בַּעֲלֵי לַעֲבוֹדָה. כַּאֲשֶׁר חָזַר הַבַּיְתָה בִּיקֵּשׁ מִמֶּנִּי לְנַקּוֹת אֶת הָאוֹטוֹבּוּס, שֶׁהַתַּלְמִידִים הַמַּגְעִילִים מִילְּאוּ בִּנְיָירוֹת שֶׁל מַמְתַּקִּים, בִּקְלִיפוֹת פִּיצּוּחִים וּבָקִיא. נִיקִּיתִי אוֹתוֹ כְּאִילּוּ הָיָה חֲדַר הַשֵּׁינָה שֶׁלָּנוּ, עַד שֶׁהִבְרִיק כִּרְאִי. בְּאוֹתוֹ לַיְלָה עֶרְוָותִי עֲדַיִין כְּאֵבָהּ בְּדִיּוּק כְּמוֹ בַּלַּיְלָה הָרִאשׁוֹן, אַךְ לֹא הוֹצֵאתִי הֶגֶה מִפִּי, שֶׁהֲרֵי מָחָר יִיקַּח אוֹתִי בְּוַודַּאי לְטִיּוּל חָדָשׁ.
כָּל בּוֹקֶר הָיָה יוֹצֵא לַנְּסִיעוֹת שֶׁלּוֹ וְחוֹזֵר בָּעֶרֶב. לְאַחַר שֶׁהָיָה אוֹכֶל אֲרוּחַת עֶרֶב הָיִיתִי לוֹקַחַת אֶת כְּלֵי הַנִּיקּוּי, עוֹלֶה עַל הָאוֹטוֹבּוּס הָאָרוֹךְ וּמְנַקֶּה אוֹתוֹ עַד שֶׁהָיָה שׁוּב כְּמוֹ חָדָשׁ, כְּאִילּוּ יָצָא זֶה עַתָּה מִבֵּית הַחֲרוֹשֶׁת. עִם הַזְּמַן נַעֲשֵׂיתִי מוּמְחִית לַזֶּבֶל שֶׁאָסַפְתִּי בָּאוֹטוֹבּוּס, וּבְאֶמְצָעוּתוֹ נִיחַשְׁתִּי אֶת גִּיל הַנּוֹסְעִים, אֶת אוֹפְיָים וְאֶת יַעַד נְסִיעָתָם. לְעִתִּים הָיָה הָאוֹטוֹבּוּס חוֹזֵר נָקִי, חוּץ מִכַּמָּה נְיָירוֹת לְבָנִים שֶׁעֲלֵיהֶם הָיוּ כְּתוֹבוֹת מִילִּים בְּשָׂפָה שֶׁלֹּא הִכַּרְתִּי. פְּעָמִים אֲחֵרוֹת הָיָה חוֹזֵר מָלֵא עֲטִיפוֹת מַמְתַּקִּים, שַׂקִּיּוֹת חֲטִיפִים, פַּחִיּוֹת רֵיקוֹת שֶׁל מַשְׁקָאוֹת קַלִּים וְקִיא פֹּה וָשָׁם.
עִם הַזְּמַן הִפְסַקְתִּי לָחוּשׁ כְּאֵבִים כַּאֲשֶׁר רָצָה אוֹתִי, כְּאִילּוּ הַמָּקוֹר שֶׁל הַכְּאֵב נֶעֱלַם לְעוֹלָמִים. שָׂמַחְתִּי עַל כָּךְ וְעוֹדֶנִּי שְׂמֵחָה. כַּאֲשֶׁר יָלַדְתִּי אֶת בְּנֵי הַבְּכוֹר הִבְטִיחַ לִי בַּעֲלֵי, לָקַחַת אוֹתִי לְטִיּוּל נִפְלָא שֶׁיַּעֲזוֹר לִי לַחֲזוֹר לִהְיוֹת כְּמוֹ מִקּוֹדֶם, לִפְנֵי הַלֵּידָה הַקָּשָׁה. אֲבָל שְׁלוֹשָׁה יָמִים לְאַחַר הַלֵּידָה נִפְטְרָה חֲמוֹתִי, וְהוּא שָׁכַח אֶת הַבְטָחָתוֹ. הִתְבַּיַּישְׁתִּי לִשְׁאוֹל אוֹתוֹ עַל הַטִּיּוּל הַמּוּבְטָח, גַּם כִּי לָרוֹב הָיָה שָׁב מֵעֲבוֹדָתוֹ בִּפְנִים חֲמוּצוֹת, כּוֹעֵס וּמְקַלֵּל אֶת כָּל הָעוֹלָם: אֶת בַּעַל הַחֶבְרָה, אֶת חֲבֵרָיו לַעֲבוֹדָה וְאֶת תְּנָאֵי הָעֲבוֹדָה הָאִיּוּמִים. כַּאֲשֶׁר נוֹלַד בְּנֵי הַשֵּׁנִי הוּא לֹא הִבְטִיחַ לִי לָצֵאת לְטִיּוּל, וַאֲנִי לֹא הֶעֱלִיתִי לְפָנָיו אֶת הַנּוֹשֵׂא. הַלֵּידָה הַשְּׁנִיָּיה הָיְיתָה קַלָּה בְּהַשְׁוָואָה לְלֵידָה הָרִאשׁוֹנָה, וּלְמַעַן הָאֱמֶת חָשַׁבְתִּי, עַל לֵידָה קַלָּה כָּזוֹ לֹא מַגִּיעַ לִי לָצֵאת לְטִיּוּל בְּאוֹטוֹבּוּס שֶׁל בַּעֲלֵי.
כַּאֲשֶׁר יָלַדְתִּי אֶת בְּנֵי הַשְּׁלִישִׁי כְּבָר הָיִיתִי בְּטוּחָה שֶׁהַטִּיּוּל הַזֶּה לְעוֹלָם לֹא יַגִּיעַ. כֵּיצַד נֵצֵא לְטִיּוּל יָפֶה בְּעוֹדִי מְטוּפֶּלֶת בְּתִינוֹק וּבִשְׁנֵי יְלָדִים קְטַנִּים, שֶׁבּוֹכִים תָּמִיד עַל כָּל שְׁטוּת? הָיִיתִי פּוֹגֶשֶׁת אֶת חַבְרוֹתַי הַמְּאוּשָּׁרוֹת, שֶׁשָּׁבוּ עִם בַּעֲלֵיהֶן מִטִּיּוּלִים בִּירוּשָׁלַיִם, בְּיָפוֹ וּבִשְׁכֶם, מְחַיֶּיכֶת מִתּוֹךְ נִימוּס וּמַקְשִׁיבָה לְפִרְטֵי פְּרָטִים מְעַנְיְינִים יוֹתֵר אוֹ פָּחוֹת שֶׁהֵן לֹא הִתְעַיְּיפוּ מִלְּסַפֵּר אוֹתָם שׁוּב וָשׁוּב. אַחַת הַחֲבֵרוֹת שָׁאֲלָה אוֹתִי בְּמַפְתִּיעַ: "לָמָּה אַתְּ לֹא מְסַפֶּרֶת לָנוּ עַל הַטִּיּוּלִים שֶׁלָּךְ בָּאוֹטוֹבּוּס הַיָּפֶה?" הֶחְלַטְתִּי לְהִתְעַלֵּם מִשְׁאַלְתָּהּ.
מִבְּלִי שֶׁהִרְגַּשְׁתִּי הַקֶּשֶׁר בֵּינִי לְבֵין הָאוֹטוֹבּוּס נִגְמַר בַּדְּלִי מָלֵא מִי סַבּוֹן, בְּמַטְאֲטֵא וּבְכַמָּה סְמַרְטוּטִים. כָּל יוֹמַיִים אוֹ שְׁלוֹשָׁה הָיִיתִי עוֹלֶה עָלָיו וּמְנַקֶּה אֶת שְׁאֵרִיּוֹת הַקִּיא וְאֶת הַשַּׂקִּיּוֹת שֶׁהוֹתִירוּ הַיְּלָדִים אַחֲרֵיהֶם. גַּם בְּשַׂקִּיּוֹת עַצְמָן נִהְיֵיתִי מוּמְחִית — לְסוּגֵיהֶן, לְצִבְעֵיהֶן וְלִשְׁמוֹת הַמַּמְתַּקִּים שֶׁהֵכִילוּ, וְהִתְחַלְתִּי לִקְנוֹת אוֹתָן לְיַלְדֵי כַּאֲשֶׁר יָצְאוּ לְטִיּוּלֵי בֵּית סֵפֶר. הָיִיתִי מְמַלְּאָה אֶת הַתִּיקִים שֶׁלָּהֶם בַּמַּמְתַּקִּים הֲכִי טְעִימִים וְנִפְרֶדֶת מֵהֶם בִּדְמָעוֹת. בַּלַּיְלָה שֶׁלִּפְנֵי הַטִּיּוּל הֵם לֹא הָיוּ נִרְדָּמִים, וַאֲנִי הָיִיתִי מַאֲזִינָה לַדִּיבּוּרִים שֶׁלָּהֶם עַל הַמָּקוֹם שֶׁיְּבַקְּרוּ בּוֹ, עַל חַבְרֵיהֶם לַכִּיתָּה, עַל מָה שֶׁקָּנוּ וְעַל כָּךְ שֶׁאֲנִי קוֹנֶה לָהֶם תָּמִיד אֶת הַמַּמְתַּקִּים הֲכִי טְעִימִים. הֵם תָּמִיד הָיוּ גּוֹמְרִים בָּזֶה שֶׁבַּעֲלֵי הוּא הָאַבָּא הֲכִי טוֹב בָּעוֹלָם כִּי הוּא לוֹקֵחַ אוֹתָם לְטִיּוּלִים שֶׁל בֵּית הַסֵּפֶר וְשׁוֹמֵר לָהֶם בְּאוֹפֶן קָבוּעַ אֶת הַמּוֹשָׁב הָאֲחוֹרִי הָאָרוֹךְ.
הָיִיתִי מִתְהַפֶּכֶת בְּמִיטָּתִי בַּחֲשֵׁכָה, מִתְבּוֹנֶנֶת בַּתִּקְרָה וְנִזְכֶּרֶת בְּדוֹדָתָם שֶׁגַּם כֵּן אָהֲבָה אֶת הַמּוֹשָׁב הָאֲחוֹרִי הָאָרוֹךְ שֶׁבָּאוֹטוֹבּוּס, אַף שֶׁלֹּא נִיסְּתָה אוֹתוֹ מֵעוֹלָם.
בְּכָל בּוֹקֶר הֵם הָיוּ נוֹסְעִים לְבֵית הַסֵּפֶר בָּאוֹטוֹבּוּס הַגָּדוֹל, שֶׁהִתְיַישֵּׁן בֵּינְתַיִים, וּמַשְׁאִירִים אוֹתִי לַעֲמוֹד בְּפֶתַח הַבַּיִת לְבַדִּי, מְנַפְנֶפֶת לָהֶם בְּיָדִי, נוֹשֶׁמֶת אֶת עָשָׁן הַדִּיזֶל הַשָּׁחוֹר הַמַּגְעִיל.
כַּאֲשֶׁר נוֹלַד בְּנֵי הָרְבִיעִי קִיבֵּל בַּעֲלֵי אוֹטוֹבּוּס חָדָשׁ וְנָקִי מֵהַחֶבְרָה. הוּא נִרְאֶה נֶהֱדָר, וּמִילֵּא אוֹתוֹ רֵיחַ נָעִים שֶׁנָּדַף מִכִּיסּוּיֵי מוֹשָׁבָיו הַחֲדָשִׁים. כִּמְעַט הִתְעַלַּפְתִּי כַּאֲשֶׁר בַּעֲלֵי סֵיפֶר לִי בְּגַאֲוָוה שֶׁיֵּשׁ בּוֹ וִידֵיאוֹ וְטֵלֵוִויזְיָה. מֵרוֹב תַּדְהֵמָה פָּסַעְתִּי לְאָחוֹר, מָעַדְתִּי וְשָׁפַכְתִּי אֶת מֵי הַסַּבּוֹן שֶׁהֵבֵאתִי בַּדְּלִי לְהַבְרִיק אֶת הָרִצְפָּה, שֶׁהִבְרִיקָה בְּלָאו הֲכִי. הַמַּיִם הִכְתִּימוּ אֶת הָרִצְפָּה וְנִיתְזוֹ עַל רַגְלֵיהֶם שֶׁל בְּנֵי שֶׁעָמְדוּ מֵאֲחוֹרֵי. הֵם נוֹתְרוּ עַל עוֹמְדָּם הֲמוּמִים, וְלִבָּם הִתְמַלֵּא פַּחַד. בַּעֲלִי סָטַר לִי עַל פָּנַי, כְּפִי שֶׁנָּהַג לַעֲשׂוֹת בִּשְׁעַת כַּעֲסוֹ, וְצָעַק: "חֲתִיכַת פָּרָה, אֲפִילּוּ אוֹטוֹבּוּס חָדָשׁ לֹא נָאֶה לְךָ?"
בְּנֵי לֹא עָשׂוּ דָּבָר. יְתֵרָה מִכָּךְ, הֵם סוֹבְבוּ אֶת רָאשֵׁיהֶם וְיָצְאוּ בְּשֶׁקֶט מֵהָאוֹטוֹבּוּס, מַשְׁאִירִים אוֹתִי לַנֶּגֶב אֶת דִּמְעוֹתַיי וְלַנֶּגֶב אֶת רִצְפַּת הָאוֹטוֹבּוּס בִּמְהִירוּת וּבִיסוֹדִיּוּת כְּדֵי שֶׁיַּעֲזוֹב אוֹתִי בְּשֶׁקֶט. הֵם עָמְדוּ מֵהַצַּד וְהִסְתַּכְּלוּ.
מֵאָז אוֹתוֹ אֵירוּעַ שָׂנֵאתִי אֶת הָאוֹטוֹבּוּס הֶחָדָשׁ. נִיקִּיתִי אוֹתוֹ בְּחוֹסֶר חֵשֶׁק מוּחְלָט, אֲפִילּוּ "שָׁכַחְתִּי" שַׂקִּיּוֹת קְטַנּוֹת אוֹ כֶּתֶם שֶׁל קִיא. יָדַעְתִּי שֶׁהַסֵּירָחוֹן יַעֲלֶה בְּאַפּוֹ בְּיוֹם הַמָּחֳרָת, אַךְ לֹא הָיָה לִי אִכְפַּת. אִילּוּ הָיָה דּוֹאֵג לְצַחְצֵחַ אֶת שִׁינָּיו, אוּלַי הָיִיתִי מִתְחַשֶּׁבֶת בּוֹ יוֹתֵר.
בְּנֵי עָזְבוּ אֶת הַבַּיִת בְּזֶה אַחַר זֶה לְלִימּוּדֵיהֶם, וּמֵאָז עָשִׂיתִי לְעַצְמִי הָרֶגֶל לָשֶׁבֶת בְּפֶתַח הַבַּיִת בִּשְׁעוֹת אַחַר הַצָּהֳרַיִים וּלְחַכּוֹת לְבוֹאוֹ שֶׁל הָאוֹטוֹבּוּס הֶחָדָשׁ. הַבֵּן הַבְּכוֹר שֶׁלִּי עָשָׂה מַעֲשֶׂה גָּדוֹל כְּשֶׁשָּׁם עַל גַּג הַבַּיִת צַלַּחַת עֲגוּלָּה וּגְדוֹלָה. הוּא אָמַר שֶׁאִיתָּהּ יִתְוַוסְּפוּ יוֹתֵר מִמֵּאָה עֲרוּצִים לַטֵּלֵוִויזְיָה. לֹא הֶאֱמַנְתִּי לוֹ עַד שֶׁרְאִיתִיו בְּמוֹ עֵינַי מַחֲלִיף תַּחֲנוֹת. כְּשֶׁרָאוּ זֹאת בַּעֲלֵי וּבְנֵי הָאֲחֵרִים יָצְאוּ מִדַּעְתָּם — כָּל אֶחָד רָצָה לְהִסְתַּכֵּל בַּתַּחֲנָה אַחֶרֶת. לְבַסּוֹף הָרִים בַּעֲלֵי אֶת קוֹלוֹ וְנָזַף בָּהֶם. הוּא הֵחֵל לְהַחֲלִיף תַּחֲנוֹת וְעָצַר בַּתַּחֲנָה שֶׁנִּרְאוּ בָּהּ שְׁנַיִים צוֹעֲקִים זֶה עַל זֶה. לְאַחַר רֶגַע קָט אָמַר בֶּן זַקּוּנִי: "זֶהוּ עֲרוּץ חֲדָשׁוֹת שֶׁשְּׁמוֹ אֶל־גְּ'זִירָה."
לֹא אָהַבְתִּי אֶת אֶל־גְּ'זִירָה, כִּי כָּל הַזְּמַן נִשְׁמְעוּ בָּהּ צְעָקוֹת. אָהַבְתִּי לְצַפּוֹת בְּשִׁירִים, בַּתּוֹכְנִיּוֹת עַל טִיפּוּל בְּאֶמְצָעוּת עִשְׂבֵי מַרְפֵּא וּבַסְּדָרוֹת עַרְבִיּוֹת. אֵינֶנִּי יוֹדַעַת כֵּיצַד הִצְלַחְתִּי לְהַחֲזִיק מַעֲמָד עַד אָז בְּלִי הַסְּדָרוֹת הָאֵלֶּה. אֲנִי נִשְׁבַּעַת שֶׁאֲנִי זוֹכֶרֶת בְּעַל פֹּה פְּרָקִים שְׁלֵמִים כִּמְעַט מֵהַסְּדָרוֹת "מוּפִיד הַפֶּרֶא" וְ"הַטּוֹרְפִים". מִיָּד כְּשֶׁנִּגְמַר הַשִּׁידּוּר שֶׁל פִּרְקֵי הַסִּדְרָה בַּתַּחֲנָה כָּלְשֶׁהִי, הִתְחִילָה תַּחֲנָה אַחֶרֶת לְשֶׁדָּרָם. הַתַּחֲנָה הָרִאשׁוֹנָה הָיְיתָה מְשַׁדֶּרֶת אוֹתָם שׁוּב בִּשְׁעַת לַיְלָה מְאוּחֶרֶת, וְתַחֲנָה אַחֶרֶת, וְעוֹד אַחַת וְכֵן הָלְאָה, עַד שֶׁאִיבַּדְתִּי כָּל קֶשֶׁר עִם הַנַּעֲשֶׂה סְבִיבִי וְהָפַכְנוּ, אֲנִי וְהַצַּלַּחַת הָעֲגוּלָּה וְהַגְּדוֹלָה, לִהְיוֹת חֲבֵרוֹת בְּנֶפֶשׁ — אֲנִי אֵירַחְתִּי לָהּ לַחֶבְרָה בַּסָּלוֹן, וְהִיא לָקְחָה אוֹתִי לְטִיּוּלִים שֶׁאַף נַהַג אוֹטוֹבּוּס לֹא הָיָה יָכוֹל אֲפִילּוּ לַחֲלוֹם עֲלֵיהֶם.
כָּל אֵימַת שֶׁבַּעֲלֵי הִגִּיעַ מֵרָחוֹק הָיָה חוֹזֵר אֵלַי זִיכְרוֹן הַכְּאֵב הַצּוֹרֵב מִלֵּיל הַכְּלוּלוֹת, וְהָיִיתִי רָצָה לְהָקִיא מֵאֲחוֹרֵי הַבַּיִת. מְאוּחָר יוֹתֵר אָמַר לִי הָרוֹפֵא שֶׁיֵּשׁ לִי פֶּצַע בַּקֵּיבָה וְשֶׁהַגּוֹרֵם לַהֲקָאוֹת הַתּוֹקְפוֹת אוֹתִי לְעִתִּים תְּכוּפוֹת הוּא חוֹמְרֵי הַנִּיקּוּי שֶׁבָּהֶם אֲנִי מִשְׁתַּמֶּשֶׁת. הוּא הִצִּיעַ לִי לְהַחֲלִיף אוֹתָם, וְהֶחֱלַפְתִּי. כַּאֲשֶׁר הַהֲקָאוֹת לֹא חָדְלוּ, אָמַר בְּרוֹב יֵיאוּשׁ: "אַל תֹּאכְלִי הַרְבֵּה וְאָז תָּקִיאִי פָּחוֹת." אָכַלְתִּי פָּחוֹת, הֵקֵאתִי פָּחוֹת... וּרְזִיָּתִי יוֹתֵר. הִנַּחְתִּי לְרוֹפֵא לָשִׂים אֶת הַתַּכְשִׁירִים שֶׁלּוֹ עַל גּוּפִי כַּמָּה זְמַן שֶׁיַּחְפּוֹץ. לְעִתִּים לֹא נִזְקַק לָהֶם, וְהָיָה מְמַשֵּׁשׁ בְּיָדָיו אֶת מְקוֹמוֹת הַכְּאֵב, רוֹעֵד כּוּלּוֹ עַד שֶׁנִּרְגַּע.
כַּאֲשֶׁר רָאִיתִי אֶת חֲתִיכַת הַגּוּמִי הָאֲרוּכָּה לֹא יָדַעְתִּי מָה זֶה. גַּם לֹא יָדַעְתִּי בֶּאֱמֶת מָה הַנּוֹזֵל הַצְּמִיג שֶׁבְּתוֹכָהּ. רָאִיתִי אוֹתָהּ זְרוּקָה עַל הַמּוֹשָׁב הָאֲחוֹרִי הָאָרוֹךְ שֶׁל הָאוֹטוֹבּוּס, אוֹתוֹ מוֹשָׁב שֶׁאֲחוֹתִי אָמְרָה לִי לִפְנֵי שָׁנִים רַבּוֹת כִּי לֹא אֶשְׁכַּח אֶת טַעְמוֹ לְעוֹלָם. לְאַחַר שֶׁהֵבַנְתִּי מָה זֶה הַנּוֹזֵל הַצְּמִיג לֹא הִתְאַפַּקְתִּי, הֵקֵאתִי עַל הַמּוֹשָׁב הָאֲחוֹרִי וְלִכְלַכְתִּי אוֹתוֹ כַּהוֹגֶן. מֵאָז אוֹתוֹ אֵירוּעַ הָיִיתִי מַעֲמִידָה פְּנֵי יֶשְׁנָהּ בַּבְּקָרִים שֶׁבָּהֶם הָיָה בָּא אֵלַי מֵאָחוֹר. הוּא הָיָה בָּא עַל סִיפּוּקוֹ בְּעוֹדִי "יְשֵׁנָה", וּלְאַחַר מִכֵּן מַנִּיחַ לִי, וְהָיִיתִי נִרְגַּעַת.
כָּל יוֹם בְּשָׁעָה חָמֵשׁ בַּבּוֹקֶר אֲנִי יוֹשֶׁבֶת לְבַדִּי וְשׁוֹאֶלֶת חֶרֶשׁ אַתְּ הַשֶּׁמֶשׁ עַל מַסָּעָהּ הָאָרוֹךְ. אֲנִי מִסְתַּכֶּלֶת עַל הָאוֹטוֹבּוּס, שֶׁבַּעֲלֵי נוֹהֵג בּוֹ בְּטִיּוּלָיו הָרַבִּים, וְחוֹשֶׁבֶת: לוֹ רַק יָכוֹלְתִּי לִשְׁאוֹל אוֹתוֹ עַל הַמְּקוֹמוֹת שֶׁבִּיקֵּר בָּהֶם וְעַל הָאֲנָשִׁים שֶׁבִּילּוּ בּוֹ יוֹם שָׁלֵם, שָׂרִים וְרוֹקְדִים עַל הַמּוֹשָׁבִים. אֲפִילּוּ בְּנֵי אֲהוּבִי בִּיקְּרוּ אוֹתִי לְעִתִּים רְחוֹקוֹת יוֹתֵר בִּהְיוֹתָם מְטוּפָּלִים בִּנְשׁוֹתֵיהֶם וּבְנֶכְדִּי, שֶׁלָּהֶם אֲנִי מְצַפֶּה בְּכִילְיוֹן עֵינַיִים.
מֵאָז שֶׁנּוֹלְדוּ נֶכְדִּי, יוֹצְאִים בְּנֵי וּנְשׁוֹתֵיהֶם לְטִיּוּלִים אֲרוּכִּים, וּלְעוֹלָם אֵינָם שִׁבְעִים, וְאִילּוּ אֲנִי מְצַפֶּה תָּמִיד לְשׁוּבָם, שְׁמָהּ עֲלֵי צָעִיף חוֹרְפִּי אוֹ יְרִיעַת בַּד שֶׁעִיצַּבְתִּי לְפִי טַעֲמֵי. בְּנֵי הֵם טַיָּילִים מְנוּסִּים. הֵם אוֹהֲבִים לָצֵאת לְטִיּוּלִים יוֹתֵר מִכָּל דָּבָר אַחֵר, שֶׁהֲרֵי כָּךְ לִימַּדְתִּי אוֹתָם כַּאֲשֶׁר הָיוּ קְטַנִּים: "אַל תַּחְמִיצוּ אַף טִיּוּל, וּתְנַצְּלוּ כָּל הִזְדַּמְּנוּת לִנְסוֹעַ כָּל עוֹד אַתֶּם חַיִּים. תִּשְׁמְעוּ בְּקוֹלִי. אִימָּא שֶׁלָּכֶם מְבִינָה יוֹתֵר מִכֶּם בְּטִיּוּלִים."
גַּם אֲנִי נָסַעְתִּי אֵיךְ שֶׁרָצִיתִי וּלְאָן שֶׁרָצִיתִי כַּאֲשֶׁר יָשַׁבְתִּי וְצָפִיתִי בָּעֲרוּצִים הָרַבִּים. מָאַסְתִּי בְּטִיּוּלִים הָאֲמִיתִּיִּים, בָּאוֹטוֹבּוּס וּבְבַעֲלֵי, וּמִיעַטְתִּי לָצֵאת אֶל הַמִּרְפֶּסֶת וְלַעֲזוֹב אֶת מוֹשְׁבֵי בַּסָּלוֹן. אַחֲרֵי שֶׁדַּלֶּקֶת מְפָרְקִים הִכְרִיעָה אוֹתִי, מֵימָן לִי הַבִּיטּוּחַ הַלְּאוּמִּי עֶזְרָה בִּפְעוּלּוֹת הַיּוֹמְיוֹם וּבִכְלָלָן נִיקּוּי הַבַּיִת, שֶׁנּוֹתַר שׁוֹמֵם לְאַחַר שֶׁבֶּן זְקוּנֵי הֶחְלִיט גַּם הוּא לַעֲזוֹב אֶת הַקֵּן וְלַעֲבוֹר לָגוּר בָּעִיר, מְקוֹם מְגוּרָיו שֶׁל הָאָח הַבְּכוֹר, כִּי "יֵשׁ שָׁם יוֹתֵר מְקוֹמוֹת עֲבוֹדָה."
יָשַׁבְתִּי שָׁעוֹת עַל גַּבֵּי שָׁעוֹת, נוֹסַעַת לְכָל טִיּוּל שֶׁחָפַצְתִּי, בְּכָל אוֹטוֹבּוּס שֶׁבָּחַרְתִּי, וּבְאֶמְצָעוּת כָּל סִדְרָה שֶׁמָּצָאתִי לְנָכוֹן לְצַפּוֹת בָּהּ. לַמְרוֹת שֶׁרְאִיָּיתִי קָהְתָה וּשְׁמִיעָתִי נֶחְלְשָׁה עוֹד יוֹתֵר, הִצְלַחְתִּי עֲדַיִין לְהַבְחִין בֵּין תְּמוּנוֹת, סִיפּוּרִים וַהֲמוֹן שֶׁל מְקוֹמוֹת שֶׁרָאִיתִי עַל הַמָּסָךְ. יָשַׁבְתִּי כָּךְ מוּל הַמָּסָךְ כַּאֲשֶׁר שָׁמַעְתִּי אוֹתוֹ צוֹעֵק מֵחַדְרוֹ: "תַּצִּילִי אוֹתִי, תַּצִּילִי אוֹתִי, אֲנִי הוֹלֵךְ לָמוּת!" לֹא עָשִׂיתִי דָּבָר וְלֹא הִצַּלְתִּי אוֹתוֹ. מָה הוּא רוֹצֶה שֶׁאֶעֱשֶׂה? קְרִיאוֹתָיו הָלְכוּ וְנֶחְלְשׁוּ עַד שֶׁנִּדְמוּ. אֲנִי חוֹשֶׁבֶת שֶׁהוּא נִרְדָּם.
שֶׁיִּישַׁן. מָה הוּא רוֹצֶה שֶׁאֶעֱשֶׂה? שֶׁיְּחַכֶּה. אֲנִי עַכְשָׁיו בַּטִּיּוּל. אֵין לוֹ בְּרֵירָה, הוּא חַיָּיב לְחַכּוֹת עַד שֶׁאָשׁוּב.




https://www.shortstoryproject.com/he/story/%d7%91%d7%a2%d7%9c%d7%99-%d7%a0%d7%94%d7%92-%d7%90%d7%95%d7%98%d7%95%d7%91%d7%95%d7%a1/
#דִּיכוֹיְנְשִׁים#יְחָסִים#מִשְׁפָּחָה#נִישּׂוּאִין#נָשִׁיּוֹת