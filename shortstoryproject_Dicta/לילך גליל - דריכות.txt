הָרֶגֶל עַל הַבְּרֶקְס. כָּל הַזְּמַן הָרֶגֶל שֶׁלָּהּ עַל הַבְּרֶקְס. אֲחוֹתִי וַאֲנִי יוֹשְׁבוֹת לְחוֹצוֹת אֶל הַמּוֹשָׁב הָאֲחוֹרִי בְּסִיטְרוֹאֵן הַחֲדָשָׁה שֶׁלָּהּ, חוֹם אֵימִים, לַמְרוֹת שֶׁהַמַּזְגָן פּוֹעֵל. הִיא מוּכְרָחָה לָשִׂים הַרְבֵּה גַּז, כִּי אַחֶרֶת הַמָּנוֹעַ כָּבֶה. אוֹטוֹ עִם מַזְגָן בַּיֶּלֶד-אֵין זֶה חִידּוּשׁ שֶׁהִיא לֹא מַפְסִיקָה לְדַבֵּר עָלָיו. הִיא קָנְתָה אוֹתוֹ שָׁחוֹר וְרִיפְּדָה אֶת הַמּוֹשָׁבִים בְּפַרְוָוה אֲפוֹרָה. לֹא יַעֲזוֹר מָה שֶׁנַּגִּיד לָהּ, זֶה הָאוֹטוֹ שֶׁלָּהּ וְכָכָה הִיא רוֹצָה.
זֶה מְגוּחָךְ בְּעֵינַיי, לִנְסוֹעַ בִּרְחוֹבוֹת רָמַת הַשָּׁרוֹן בְּסִיטְרוֹאֵן שְׁחוֹרָה, מָנוֹעַ אֶלֶף מֵאָה, לְהַזִּיעַ עַל הַפַּרְוָוה הַסִּינְתֵּטִית הַזּוֹ, כִּי אֶל הַמּוֹשָׁב הָאֲחוֹרִי בְּקוֹשִׁי מַגִּיעָה רוּחַ, וּלְהַרְגִּישׁ אֶת הָרֶגֶל עַל הַבְּרֶקְס. יֵשׁ לִי בְּחִילָה, אֲנִי נֶאֱנַחַת. הִיא מְכֻוֶּונֶת אֶת הַתְּרִיס שֶׁל הַמַּזְגָן אֵלַי. אֲנִי לֹא מַרְגִּישָׁה כְּלוּם. אַרְבַּע אַחֲרֵי הַצָּהֳרַיִים, הָרְחוֹב הָרָאשִׁי שֶׁל הָעִיר הַשְּׂנוּאָה עָלַי פָּקוּק כָּרָגִיל, אֲנָשִׁים מַעֲמִידִים מְכוֹנִיּוֹת גְּדוֹלוֹת בַּחֲנָיוֹת כְּפוּלוֹת, עוֹצְרִים בְּבַת אַחַת, אוֹ נִכְנָסִים לְמַסְלוּל בְּלִי לְאוֹתֵת. לָכֵן הִיא מוּכָנָה לְכָל מַכָּה שֶׁלֹּא תָּבוֹא.
מִיָּמִין וּמִשְּׂמֹאל עוֹקְפִים אוֹתָנוּ בְּאוֹפֶן מְסוּכָּן וּבִלְתִּי אַחְרַאי. הִיא מוּכְרָחָה לְהָגִיב וּבְאוֹתוֹ הַזְּמַן לְהִתְקַדֵּם, כִּי צָרִיךְ לְהַשִּׂיג וּלְהַגִּיעַ, אָז הִיא לֹא מַרְפָּה גַּם מֵהַגַּז. כָּל נְסִיעָה אִיתָּהּ, אֲפִילּוּ בִּכְבִישׁ מָהִיר וְיָשָׁר, נִמְלֵאת מַהֲמוֹרוֹת, פְּנִיּוֹת חַדּוֹת, הַפְתָּעוֹת שֶׁתָּמִיד קוֹרוֹת, כְּמוֹ מְכוֹנִיּוֹת שֶׁמְּגִיחוֹת מֵעֵבֶר לַפִּינָּה אוֹ הוֹלְכֵי רֶגֶל מְשׁוּגָּעִים שֶׁקּוֹפְצִים לַכְּבִישׁ. כָּל דָּבָר עָלוּל לִתְקוֹף אוֹתָנוּ, לְהִיכָּנֵס בְּנוֹ, לְהִתְפָּרֵץ לְתוֹכְנוֹ.
אִי אֶפְשָׁר לִנְסוֹעַ אִיתְּךָ, אֲנִי קוֹרֵאת לְעֶבְרָהּ, אֲנִי בַּת שֵׁשׁ-עֶשְׂרֵה אָז אֲנִי מֵעַזָּה. אֲחוֹתִי מַבִּיטָה בִּי בְּעֵינַיִים עֲגוּלּוֹת. הִיא רַק בַּת עֶשֶׂר וְכָכָה לֹא מְדַבְּרִים לְאִימָּא. וּבֶאֱמֶת, אִימָּא מִתְעַצְבֶּנֶת, מוֹתַחַת אֶת גּוּפָהּ וְאֶת הָרֶגֶל הַדּוֹרֶכֶת, עִם הַנַּעַל וְהֶעָקֵב, הַיָּד עַל הַהֶגֶה מְצַלְצֶלֶת מֵרוֹב צְמִידִים. הִיא לֹא זוֹ שֶׁאַשְׁמָה, זֶה הֵם, חַסְרֵי הָאַחְרָיוּת, הַמְּשׁוּגָּעִים, מְסַנֶּנֶת לְעֶבְרִי כְּשֶׁאֲנִי מַמְשִׁיכָה לֹא לְהִתְאַפֵּק: אִימָּא, דֵּי לִנְסוֹעַ כָּכָה וְלַעֲצוֹר כָּל שְׁנִיָּיה, זֶה נוֹרָא לִנְסוֹעַ אִיתְּךָ.
אַתְּ יְכוֹלָה לָרֶדֶת, הִיא יוֹרָה, תֶּכֶף וּמִיָּד אֲנִי מְעִיפָה אוֹתְךָ מֵהָאוֹטוֹ אָז כְּדַאי שֶׁתֵּירָגְעִי, כֵּן?
זוֹ לֹא אַשְׁמָתָהּ. הַחַיִּים סְבִיבָה מְהִירִים וְצָרִיךְ לְהַשִּׂיג, לְהַגִּיעַ. וּבְאוֹתוֹ הַזְּמַן לְהַשְׁגִּיחַ; יֵשׁ לָהּ שְׁתֵּי יְלָדוֹת מֵאֲחוֹרָה שֶׁבְּכָל רֶגַע יְכוֹלוֹת לְהִיפָּגַע, לְהִיפָּצַע, אוֹ חָלִילָה לָמוּת. הִיא לֹא יְכוֹלָה לָשֵׂאת אֶת הַמַּחֲשָׁבָה שֶׁיִּקְרֶה לָהֶן מַשֶּׁהוּ. וּסְבִיבָה – סַכָּנַת נְפָשׁוֹת. מְשׁוּגָּעִים, אֲנִי אוֹמֶרֶת לָךְ, הִיא אוֹמֶרֶת לִי, וַאֲנִי מְסַנֶּנֶת, אַתְּ הַמְּשׁוּגַּעַת, לֹא בְּטוּחָה אִם הִיא שׁוֹמַעַת אוֹתִי. אֲחוֹתִי מִתְכַּוֶּוצֶת בַּמּוֹשָׁב הָאֲחוֹרִי.
הִיא לֹא אוֹהֶבֶת אֵיךְ שֶׁאֲנִי מְדַבֶּרֶת אֵלֶיהָ. הִיא מַצְלִיחָה לְהַקְשִׁיב לָרַדְיוֹ, שֶׁלֹּא כָּבֶה לְרֶגַע, לִקְלוֹט בְּמַבָּטָהּ אֵיזוֹ מָכְרָה ("תִּרְאִי אֵיךְ הִיא נִרְאֵית") וְגַם מִישֶׁהִי שֶׁלּוֹבֶשֶׁת מַשֶּׁהוּ שֶׁהִיא לֹא הֵעֵזָּה ("תִּרְאִי אַתְּ זֹאתִי, אֲנִי אוֹמֶרֶת לְךָ, לַאֲנָשִׁים אֵין טַקְט"). עוֹד וְעוֹד מִילִּים וְהֶעָרוֹת זוֹ עַל גַּבֵּי זוֹ, אֵיךְ הַהִיא נִרְאֵית וְאֵיךְ הַהִיא הִשְׁמִינָה, וּבְעִיקָּר לָמָּה לָבַשְׁתִּי אֶת הַחוּלְצָה הַלְּבָנָה הַזּוֹ, לֹא חֲבָל, וַאֲנִי מְסַנֶּנֶת, מָה חֶבֶל, עַל מָה חֲבָל, זֶה שִׁיעוּר גִּיטָרָה, לֹא חוּג כַּדּוּרֶגֶל.
הָעֲצִירוֹת הַפִּתְאוֹמִיּוּת מִתְגַּבְּרוֹת. הָרֶגֶל לֹא עוֹזֶבֶת אֶת הַבְּרֶקְס. גַּם אֲנִי לֹא אוֹהֶבֶת אֵיךְ שֶׁהִיא מְדַבֶּרֶת אֵלַי, אֲבָל אֲנִי עוֹד לֹא יוֹדַעַת אֶת זֶה. יָכוֹלְתִּי לָקַחַת אוֹטוֹבּוּס, לְהִיסָּחֵב עִם הַגִּיטָרָה עַד לַתַּחֲנָה, וְאַחַר כָּךְ לָלֶכֶת מֵהַכִּיכָּר שְׁלוֹשָׁה וָחֵצִי רְחוֹבוֹת עַד לַבַּיִת שֶׁל מוֹנִי, הַמּוֹרֶה לְגִיטָרָה. אֲנִי עוֹשֶׂה אֶת זֶה כָּל שָׁבוּעַ, אֲבָל הַיּוֹם הִיא לוֹקַחַת אֶת אֲחוֹתִי לַחֶבְרָה אָז הִצִּיעָה שֶׁתַּקְפִּיץ אוֹתִי וַאֲנִי הִסְכַּמְתִּי. כִּי הִתְעַצַּלְתִּי. כִּי רָצִיתִי לַחֲסוֹךְ נִיקּוּב בַּכַּרְטִיסִיָּיה. כִּי קַל יוֹתֵר לְהִידָּחֵק לַמְּכוֹנִית יַחַד עִם אֲחוֹתִי, גַּם אִם הַמּוֹשָׁב מְעַקְצֵץ, לַחֲשׁוֹב שֶׁאֲנִי מְפוּנֶּקֶת, וְלָדַעַת שֶׁאֲנִי עוֹמֶדֶת לְשַׁלֵּם עַל זֶה. נְסִיעָה שֶׁל עֶשְׂרִים דַּקּוֹת בְּסַךְ הַכּוֹל, אוּלַי אַצְלִיחַ לִסְגּוֹר אֶת הַפֶּה וְלִנְשׁוֹם עָמוֹק, לִנְעוֹץ אֶת הַמַּבָּט בְּחַלּוֹנוֹת הָרַאֲוָוה הָאָטוֹמִים, לְשַׁיֵּיט עַל פְּנֵי הַנּוֹף הַמַּשְׁמִים שֶׁל רְחוֹבוֹת הָעִיר הַזּוֹ, הָעִיר שֶׁלָּהּ, לְהַשְׁקִיף עָלֶיהָ מִבַּחוּץ.
אֶלָּא שֶׁאֲנִי בַּת שֵׁשׁ-עֶשְׂרֵה וַאֲנִי עוֹד לֹא יוֹדַעַת לִנְשׁוֹם עָמוֹק וְלִשְׁתּוֹק. אֲנִי בְּקוֹשִׁי נוֹשֶׁמֶת בִּכְלָל. הַהֶעָרוֹת נִיתָּכוֹת מִכָּל עֵבֶר כְּמוֹ גֶּשֶׁם זוֹעֵף בָּאֶמְצַע יוֹנִי מַהְבִּיל: תִּשְׁמְרִי עַל הַפֶּה שֶׁלָּךְ, אַתְּ שׁוֹמַעַת? אֲנִי לֹא אוֹהֶבֶת אֶת הַתְּשׁוּבוֹת הָאֵלֶּה.
אֵיזֶה תְּשׁוּבוֹת? מָה כְּבָר אָמַרְתִּי?
אַתְּ זוֹ שֶׁמְּכַבֶּסֶת? אֶת זוֹ שֶׁאַחַר כָּךְ מַרְתִּיחָה אֶת הַחוּלְצוֹת הַלְּבָנוֹת פַּעַם וְעוֹד פַּעַם? כְּשֶׁאַתְּ תְּכַבְּסִי אֶת הַבְּגָדִים שֶׁלְּךָ, אָז תִּלְבְּשִׁי מָה שֶׁאַתְּ רוֹצָה. אַתְּ שׁוֹמַעַת אוֹתִי?
מַשֶּׁהוּ מִסְתַּנֵּן לִי מֵבִין הַשִּׁינַּיִים, אֲנִי אֲפִילּוּ לֹא יוֹדַעַת מָה. הַחוּלְצָה הַזּוֹ הִיא הַיְּחִידָה שֶׁנִּרְאֵית עָלַי בְּדִיּוּק כְּמוֹ שֶׁצָּרִיךְ, מַבְלִיטָה אֶת הַמְּעַט שֶׁיֵּשׁ. חָשַׁבְתִּי שֶׁאֶסַּע בָּאוֹטוֹבּוּס, עִם הַגִּיטָרָה עַל הַכָּתֵף, עִם הַגִּ'ינְס הָרָחָב וְהַחוּלְצָה הַזּוֹ, מִי חָשַׁב עַל כְּבִיסָה צִבְעוֹנִית אוֹ לְבָנָה?
אֲנִי תֶּכֶף מוֹרִידָה אוֹתְךָ, הִיא רוֹשֶׁפֶת מוּל הַלְּחִישׁוֹת שֶׁלִּי שֶׁמִּסְתַּנְּנוֹת לְאוֹזְנֶיהָ, אֲנִי לֹא מוּכָנָה לִסְבּוֹל אֶת הַחוּצְפָּה שֶׁלְּךָ. אַתְּ עוֹבֶרֶת כָּל גְּבוּל.
אֲנִי לֹא מַפְסִיקָה. אֲנִי לֹא יְכוֹלָה לְהַפְסִיק. כַּנִּרְאֶה שֶׁהָרַמְזוֹר אָדוֹם אִם הִיא הִסְפִּיקָה לְהִסְתּוֹבֵב וְלִשְׁלוֹחַ אֶת יַד הַטַּבָּעוֹת שֶׁלָּהּ לְעֶבְרִי וְלִפְגּוֹעַ, אוֹ שֶׁלֹּא פָּגְעָה. סְטִירוֹת אֵינָן אֶלָּא מַיִם נִיתָּזִים. הַמִּילִּים שֶׁלָּהּ, לְעוּמַּת זֹאת, הֵן אֵלּוּ שֶׁחוֹתְכוֹת אֶת הָאֲוִויר, וְאָז חוֹרְכוֹת. נִזְרָקוֹת בְּמַפְתִּיעַ, וְאֶת אַף פַּעַם לֹא מוּכָנָה אֲלֵיהֶן, כַּמָּה שֶׁתְּנַסִּי. מַהֲמוֹרוֹת שֶׁל מִילִּים, זוֹ עַל גַּבֵּי זוֹ, מְבַקְּשׁוֹת לְלֹא הַצְלָחָה לְהַסְתִּיר אֶת כִּיעוּרָן, עוֹד וְעוֹד מִילִּים, מְכוֹעָרוֹת וְנֶחְשָׁלוּת מֵהֶן, אוּלַי כְּדֵי לְטַשְׁטֵשׁ, אֲבָל כְּבָר אִי אֶפְשָׁר לָקַחַת אוֹתָן בַּחֲזָרָה. לָמַדְתִּי מַהֵר; אֲנִי מִשְׁתַּמֶּשֶׁת בָּהֶן וְזוֹרֶקֶת חֲזָרָה אֵלֶיהָ, זוֹ הַהִתְמַסְּרוּת הַיְּחִידָה שֶׁלָּנוּ, זוֹ לְזוֹ וּלְכַעֵס, לַלָּשׁוֹן הַחֲלַקְלַקָּה, הַמְּגַלְגֶּלֶת כַּדּוּרִי מִילִּים בּוֹעֲרִים הָלוֹךְ וָשׁוֹב, וּמִי תִּהְיֶה הָרִאשׁוֹנָה שֶׁתְּפַסְפֵס? לֹא אֲנִי. גַּם אִם הַדְּמָעוֹת כְּבָר מְצִיפוֹת אֶת הָעֵינַיִים, אֲנִי לֹא אֶכָּנַע. לָמַדְתִּי מַהֵר לִהְיוֹת מוּכָנָה לַכּוֹל.
רֶגֶל דּוֹרֶכֶת לִי עַל הֶחָזֶה. דּוֹרֶכֶת וּמְרַפָּה וְאָז לוֹחֶצֶת שׁוּב. הַקּוֹצֶר-נְשִׁימָה מַגִּיעַ, אֲוִויר שֶׁמִּשְׁתַּהֶה בַּחוּץ, נִתְקַע בִּפְנִים וְיוֹצֵא בַּחֲרִיקָה. הָרֶגֶל לוֹחֶצֶת וּמְרַפָּה, וָשׁוּב לוֹחֶצֶת, מְפַמְפֶּמֶת אוֹתִי, קוֹטַעַת לִי אֶת הָרֶצֶף. לִפְנֵי שֶׁאֲנַחְנוּ מַגִּיעוֹת אֲנִי כְּבָר מְכִינָה אֶת הַמַּשְׁאֵף, הוּא נֹחַ כָּחוֹל וְשָׁקֵט בְּכַף יָדִי, וּבָרֶגַע שֶׁהִיא עוֹצֶרֶת אֲנִי יוֹצֵאת בְּכַעַס מֵהַמְּכוֹנִית, שׁוֹלֶפֶת אֶת הַגִּיטָרָה שֶׁלִּי בִּתְנוּעוֹת גְּדוֹלוֹת, טוֹרֶקֶת אַחֲרַיי אֶת הַדֶּלֶת בָּעֵינַיִים מוּצָפוֹת שִׂנְאָה וְיֵיאוּשׁ מַפְנָה אֶת הַגַּב וּמִתְרַחֶקֶת.
הַמְּכוֹנִית הַשְּׁחוֹרָה שֶׁלָּהּ נוֹסַעַת מִשָּׁם וּבְתוֹכָהּ הַמִּילִּים הַקָּשׁוֹת, הָעֲצִירוֹת הַתְּמִידִיּוֹת, וַאֲחוֹתִי הַמְּבוֹהֶלֶת בַּמּוֹשָׁב הָאֲחוֹרִי. עַכְשָׁיו הִיא תֵּיאָלֵץ לִשְׁמוֹעַ אֶת הַהֶעָרוֹת שֶׁלָּהּ לְבַדָּהּ, יַלְדָּה בַּת עֶשֶׂר שְׂמוּחָה הַקָּטָן יִתְמַלֵּא בַּמִּילִּים שֶׁיְּרַפְּדוּ בְּזֶפֶת אֶת מִי שֶׁהִיא תַּהֲפוֹךְ לִהְיוֹת. אֲנִי נִשְׁאֶרֶת בָּרְחוֹב הָרֵיק עִם נְשִׁימָה קְטוּעָה וּמְצַפְצֶפֶת, הַמַּשְׁאֵף הַכָּחוֹל מַחֲלִיק לְתוֹךְ פִּי, וַאֲנִי יוֹנֶקֶת מִמֶּנּוּ בִּרְוָוחָה וְנֶחָמָה. הָאֲוִויר הַמְּדוּמֶּה מְמַלֵּא אֶת חֵזִי וְזוֹקֵף אוֹתוֹ מְעַט. יֵשׁ לִי רַק חֲצִי רְחוֹב לָלֶכֶת עִם הַגִּיטָרָה הַכְּבֵדָה, חָסַכְתִּי נְסִיעָה אֲרוּכָּה בָּאוֹטוֹבּוּס, אֲבָל אוּלַי הִפְסַדְתִּי מִישֶׁהוּ שֶׁיַּעֲלֶה עָלָיו וְיִתְיַישֵּׁב עַל הַסַּפְסָל מוּלִי, לְגַמְרֵי בְּמִקְרֶה, יָצִיץ בְּגִיטָרָה וּבַחוּלְצָה הַלְּבָנָה, הַנְּכוֹנָה, בַּגִּ'ינְס הַמָּהוּהַּ, אַחֵר כָּךְ יִסְתַּכֵּל לִי בָּעֵינַיִים, יַרְאֶה אוֹתִי בַּפַּעַם הָרִאשׁוֹנָה, אַתְּ כּוּלִּי, כְּמוֹ שֶׁאֲנִי, וְאָז אוּלַי יִשְׁאַל מַשֶּׁהוּ וַאֲנִי אֶעֱנֶה, וְכָכָה נַתְחִיל לְדַבֵּר, וְגַם אִם נַחֲלִיף בֵּינֵינוּ מְעַט מְאוֹד מִילִּים, הֵן יִהְיוּ מִילִּים מְדוּיָּקוֹת, שֶׁכָּל אַחַת מֵהֶן תִּישָּׁקֵל וְתִתְגַּלְגֵּל בְּרֵכוֹת צְנוּפָה מִפֹּה לְפֹה, מִלֵּב לְאוֹזֶן, וְאָנוּ נֶאֱסוֹף אוֹתָן אֵלֵינוּ, וְנִהְיֶה בְּיַחַד.




https://www.shortstoryproject.com/he/story/%d7%93%d7%a8%d7%99%d7%9b%d7%95%d7%aa/
#אוּרְבָּנִי#אםובת#הִתְבַּגְּרוּת#יִשְׂרְאֵלִי