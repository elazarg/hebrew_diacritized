אֵינֶנִּי יוֹדֵעַ כַּמָּה שָׁעוֹת כְּבָר הָיִיתִי בַּצִּינוֹק. הָיִיתִי בּוֹדֵד בֵּין אַרְבָּעָה קִירוֹת קָרִים, שׁוֹתְקִים. לֹא שָׁמַעְתִּי אֶת קוֹלוֹ שֶׁל אִישׁ בַּצִּינוֹק הֶחָשׁוּךְ הַהוּא, וַאֲנִי חוֹשֵׁב שֶׁאִישׁ לֹא שָׁמַע אוֹתִי.
"אוֹזְנַיִים לַכּוֹתֶל," אוֹמֵר הַפִּתְגָּם הַיָּדוּעַ. אֲבָל הַכְּתָלִים שֶׁסָּגְרוּ עָלַיי הָיוּ אִילְּמִים וְחֵירְשִׁים. הֵם בָּלְעוּ אֶת צַעֲקוֹתַיי וְאִישׁ לֹא עָנָה לִי. מִדֵּי פַּעַם שָׁמַעְתִּי חֲרִיקָה שֶׁל דַּלְתוֹת בַּרְזֶל – כְּמוֹ רְעָמִים מְטוֹרָפִים שֶׁבְּעִקְבוֹתֵיהֶם נִיתַּךְ מֶטֶר שֶׁל קְלָלוֹת וְגִידּוּפִים, מְעוֹרָבִים בְּזַעֲקוֹת אֵימָה. הַקְּלָלוֹת הָיוּ מְכוֹעָרוֹת וְגַסּוֹת מְאוֹד וְהַזְעָקוֹת הָיוּ חֲנוּקוֹת, עֲמוּקּוֹת וְנוֹאָשׁוֹת. אַחֵר כָּךְ הֵטִילוּ הֲרָרִי הַשְּׁתִיקָה צֵל כָּבֵד עַל הַצִּינוֹק שֶׁלִּי, עַל נִשְׁמָתִי וְעַל זִיכְרוֹנִי.
רָצִיתִי לְהַשְׁתִּין. זֶה לֹא הָיָה רָצוֹן אֶלָּא הֶכְרֵחַ וְצוֹרֶךְ דָּחוּף שֶׁהָיִיתִי חַיָּיב לְצַיֵּית לוֹ וְיהִי מָה. הַקּוֹר שֶׁשָּׂרַר בַּצִּינוֹק הַקָּטָן הִגְבִּיר אֶת הַצּוֹרֶךְ שֶׁלִּי לְהַשְׁתִּין. הַשַּׁלְפּוּחִית שֶׁלִּי הִתְמַלְּאָה, וְחָשַׁבְתִּי שֶׁהִיא עוֹמֶדֶת לְהִתְפַּקֵּעַ. הִצְטַנַּפְתִּי כְּקִיפּוֹד, נִיסִּיתִי לְהָקֵל עַל הַצּוֹרֶךְ עַל יְדֵי לַחַץ עַל בְּהוֹנוֹתַיי וְעַל רַגְלַיי וּלְהִתְכַּוֵּוץ כְּכָל יָכוֹלְתִּי.
כְּשֶׁהַסּוֹהַר הָעֲנָק בַּעַל הַפְּנִים הַזְּעוּפוֹת אָחַז בְּאַמּוֹת יָדַיי וְהִשְׁלִיךְ אוֹתִי כְּמוֹ שַׂק עַל רִצְפַּת הַצִּינוֹק. הִרְגַּשְׁתִּי שֶׁאֲנִי צָרִיךְ לְהַשְׁתִּין. בִּיקַּשְׁתִּי מִמֶּנּוּ שֶׁיִּיתֵּן לִי חֲצִי דַּקָּה כְּדֵי לְסַפֵּק אֶת הַצּוֹרֶךְ הַדָּחוּף הַזֶּה.
תַּחֲנוּנַיי בַּהֲקוּ בֵּין שְׂפָתַיי לְאוֹזְנָיו הָאֲטוּמוֹת כְּחֶזְיוֹן תַּעְתּוּעִים בְּיוֹם קַיִץ. חָזַרְתִּי עַל בַּקָּשָׁתִי, הֵרַמְתִּי אֶת קוֹלִי מְעַט, וּבְנִימָה מִתְחַנֶּנֶת וּמִתְמַסְכֶּנֶת, אָמַרְתִּי לְסוֹהַר הַשְּׁאוֹל:
"בְּחַיֶּיךָ, יֵשׁ לִי כְּאֵבִים בִּכְלָיוֹת. תֵּן לִי לָלֶכֶת לַעֲשׂוֹת אֶת צְרָכַיי. תִּסְפּוֹר עַד עֶשֶׂר וְתִרְאֶה שֶׁחָזַרְתִּי לַמָּקוֹם שֶׁלִּי כָּאן."
הֲבֶן-זוֹנָה הַהוּא, בַּעַל הַפָּנִים הַזּוֹעֲמוֹת, בִּמְקוֹם לָתֵת  לִי לָלֶכֶת, יָרָק לִי בִּפְנִים, קִילֵּל אוֹתִי וְהִסְתַּלֵּק לוֹ כְּשֶׁהוּא  שׂוֹרֵק מַנְגִּינָה שֶׁל שִׁיר שֶׁאָהַבְתִּי.
נִזְכַּרְתִּי אָז בַּמִּשְׁפָּט שֶׁאָבִי נָהַג לוֹמַר: "בְּנֵי, אַלְלָה יִשְׁתַּבַּח שְׁמוֹ הֶעֱנִיק אֶת אוֹרוֹ לְפָנִים יָפוֹת. אִם אַתָּה צָרִיךְ מַשֶּׁהוּ, בַּקֵּשׁ אוֹתוֹ מִבַּעֲלֵי פָּנִים יָפוֹת. הֵם לֹא יְסָרְבוּ לְשׁוּם בַּקָּשָׁה שֶׁלְּךָ. בַּחֻדִּית' נֶאֱמַר: "חַפְּשׂוּ אֶת הַטּוֹב אֵצֶל יְפֵי-הַפָּנִים".
"אַתָּה צוֹדֵק, אַבָּא," אָמַרְתִּי לְעַצְמִי בְּקוֹל, בְּעוֹדִי רוֹאֶה לְנֶגֶד עֵינַי אֶת דְּמוּתוֹ הַמְּתוֹעֶבֶת שֶׁל הַסּוֹהַר שֶׁלֹּא יָצְאָה מֵרָאשֵׁי.
הַזְּמַן עָמַד מִלֶּכֶת. כְּמוֹ חֲמוֹר עִיקֵּשׁ שֶׁנֶּעֱמַד בְּתוֹךְ בּוֹץ עָמוֹק. כָּל שְׁנִיָּיה שֶׁחָלְפָה הֶחֱמִירָה אֶת מַצָּבִי. הִתְחַלְתִּי לְהִתְפַּתֵּל כְּנָחָשׁ פָּצוּעַ. שָׁכַחְתִּי הַכּוֹל, מִלְּבַד הַצּוֹרֶךְ לְהַשְׁתִּין.  
נִזְכַּרְתִּי בַּתְּמוּנוֹת מִיַּלְדוּתִי: הָיִינוּ יְלָדִים שׁוֹבָבִים. הָיִינוּ נֶעֱצָרִים  בְּפֶתַח סִמְטָה אוֹ בְּאֶמְצַע דֶּרֶךְ, מַפְשִׁילִים אֶת הַגְּלִימָה אוֹ פּוֹשְׁטִים אֶת הַמִּכְנָסַיִים וּמַשְׁתִּינִים. נִזְכַּרְתִּי שֶׁכַּאֲשֶׁר הָיִינוּ מִתְעוֹרְרִים בַּבּוֹקֶר, הָיִינוּ יוֹצְאִים לָרְחוֹב לְהַשְׁתִּין עוֹד לִפְנֵי שֶׁרָחַצְנוּ אֶת הַפָּנִים. הָיִינוּ נֶהֱנִים לְהַבִּיט בָּאֵד הָעוֹלֶה מִשְּׁלוּלִיּוֹת הַשֶּׁתֶן וּמֵהִתְעַלּוּת שֶׁזְּרִימָתוֹ חָפְרָה בָּאֲדָמָה. וּכְשֶׁהָיִינוּ נֶעֱמָדִים לְהַשְׁתִּין בַּגֶּשֶׁם הָיָה אוֹחֵז בְּנוֹ רַעַד נָעִים שֶׁאֵין לְתָאֲרוֹ.
בְּעוֹדִי נִזְכַּר בַּתְּמוּנוֹת הַהֵן, קִילַּלְתִּי אֶת הַחַיִּים הַמְּזוֹהָמִים הָאֵלֶּה. עַד כְּדֵי כָּךְ הֵם מִתְאַכְזְרִים אֵלַיי, וְלֹא נוֹתְנִים לִי כַּמָּה רְגָעִים  כְּדֵי לְרוֹקֵן אֶת הַשַּׁלְפּוּחִית הַנְּפוּחָה שֶׁלִּי? אֵיךְ הָפְכָה הַהַשְׁתָּנָה לְפִסְגַּת תִּקְוָותִי בְּאוֹתוֹ לַיְלָה אָרוּר?
כִּמְעַט הִשְׁתַּנְתִּי בַּמִּכְנָסַיִים. בֶּאֱמֶת רָצִיתִי בְּכָךְ, אֲבָל נִזְכַּרְתִּי שֶׁאֲנִי לוֹבֵשׁ בַּפַּעַם הָרִאשׁוֹנָה מִכְנָסַיִים שֶׁאֲרוּסָתִי נָתְנָה לִי בְּמַתָּנָה. "לֹא. זֹאת מַחְשָׁבָה טִיפְּשִׁית לְהַשְׁתִּין בַּמִּכְנָסַיִים הָאֵלֶּה, אֲפִילּוּ אִם הָעוֹלָם יִתְהַפֵּךְ,"  לָחַשְׁתִּי לְעַצְמִי. נֶאֱבַקְתִּי. הִתְפַּלַּלְתִּי שֶׁהַסִּיּוּט הַנִּתְעָב הַזֶּה יֵיעָלֵם בְּקָרוֹב.
כַּעֲבוֹר שָׁעָה שָׁמַעְתִּי אֶת קוֹלָהּ שֶׁל דֶּלֶת הַצִּינוֹק. הָיִיתִי מְכוּרְבָּל בְּתוֹךְ עַצְמִי, כְּדֵי לִמְנוֹעַ מֵהַשַּׁלְפּוּחִית שֶׁלִּי לִפְלוֹט אֶת מָה שֶׁהִצְטַבֵּר בָּהּ. בְּעֶזְרַת אוֹר דַּל שֶׁנִּידֵּב לִי אֶשְׁנָב קָטָן גָּבוֹהַּ בְּאֶחָד מֵהַקִּירוֹת הִצְלַחְתִּי לְהַבְחִין בְּפָנָיו שֶׁל מִי שֶׁנִּכְנַס אֵלַיי. לֹא הָיָה זֶה הַסּוֹהַר הַמְּתוֹעָב. זֶה הָיָה צָעִיר יְפֵה-פָּנִים, מְסוֹרָק, לְבוּשׁ בְּגָדִים נְקִיִּים, שֶׁלֹּא הֶחֱזִיק בְּיָדָיו כְּלוּם. אָמַרְתִּי: בָּאָה הַיְּשׁוּעָה. זֶה  מִי שֶׁאָבִי דִּיבֵּר עָלָיו. הוּא בְּוַודַּאי לֹא יִדְחֶה אֶת בִּקַּשְׁתִּי הַפָּעוֹטָה.
קַמְתִּי וְחִייַּכְתִּי אֵלָיו. גַּם הוּא חִייֵּךְ. אֲנִי לֹא בָּטוּחַ, אוּלַי הוּא לֹא חִייֵּךְ אֲבָל הִתְכּוֹנֵן לְחַיֵּיךְ. עַל שְׂפָתָיו הִצְטַיֵּיר חִיּוּךְ טִבְעִי וְחָבִיב, שֶׁהָיָה חֵלֶק מִתָּוֵוי פָּנָיו.
לִפְנֵי שֶׁאָמַר מִילָּה הִתְחַנַּנְתִּי אֵלָיו: בְּבַקָּשָׁה, תַּרְשֶׁה לִי לָלֶכֶת לְהַשְׁתִּין. הֶחָבֵר שֶׁלְּךָ לֹא הִרְשָׁה לִי. יֵשׁ לִי כְּאֵבִים בִּכְלָיוֹת וַאֲנִי...
אֵינֶנִּי זוֹכֵר כֵּיצַד סִייַּמְתִּי אֶת הַמִּשְׁפָּט. לְפֶתַע הִרְגַּשְׁתִּי שֶׁהַסּוֹהַר הַזֶּה בַּעַל הַפָּנִים הַיָּפוֹת מִתְנַפֵּל עָלַיי כְּשֵׁד וְהוֹלֵם שׁוּב וָשׁוּב בְּאֶגְרוֹפוֹ בְּפָנַיי וּבוֹעֵט בִּי בְּכָל חֶלְקֵי גּוּפִי. הוּא לֹא הִבְחִין בֵּין פָּנִים לְרֹאשׁ, לְרֶגֶל, לַבֶּטֶן, לֶחָזֶה. הוּא  הִיכָּה בִּי לְלֹא הַבְחָנָה וּבְכָל כּוֹחוֹ. וְהַלְוַואי שֶׁהָיָה מִסְתַּפֵּק בְּמַכּוֹת. הוּא קִילֵּל אוֹתִי בְּמִילִּים גַּסּוֹת בְּיוֹתֵר, וְקִילֵּל גַּם אֶת אַחְיוֹתַיי, אֶת אֱלוֹהַיי וְאֶת דָּתִי. אֵינֶנִּי זוֹכֵר כַּמָּה זְמַן נִמְשְׁכָה חֲגִיגַת הַמַּכּוֹת זֹאת, אֲבָל אֲנִי זוֹכֵר הֵיטֵב שֶׁכַּאֲשֶׁר גְּמַר לְהַכּוֹת אוֹתִי נִפְרָד מִמֶּנִּי בְּ"טְפוּ... עַכְבָּר מְלוּכְלָךְ".
אַחֲרֵי שֶׁיָּצָא, חַשְׁתִּי שַׁלְוָוה גְּדוֹלָה. הַצּוֹרֶךְ לְהַשְׁתִּין לֹא הָיָה עוֹד דּוֹחֵק כָּל כָּךְ. הִרְגַּשְׁתִּי כְּאִילּוּ הַר נַגּוֹל מֵחָזִי. הִתְפַּלֵּאתִי! אַחֲרֵי כָּל הָעִינּוּיִים הָאֵלֶּה אֲנִי חָשׁ שַׁלְוָוה כָּזֹאת? כְּשֶׁהֵרַמְתִּי אֶת יָדִי מֵהָרִצְפָּה הַקָּרָה, הִיא הָיְתָה רְטוּבָּה. אָמַרְתִּי בְּלִבִּי: אֲנִי בֶּטַח מִתְבּוֹסֵס בַּדָּם שֶׁלִּי. אֲבָל זֶה לֹא הָיָה דָּם. לֹא, אֲנִי הִשְׁתַּנְתִּי. הַמִּכְנָסַיִים, מַתְּנַת אֲרוּסָתִי, נִרְטְבוּ. כְּמוֹ חֲמַת מַיִם שֶׁנִּקְרְעָה וְתוֹכְנָהּ נָזַל, כָּכָה נָזַל הַשֶּׁתֶן שֶׁלִּי עַל רִצְפַּת הַצִּינוֹק. מִשְּׁלוּלִיּוֹת הַשֶּׁתֶן עָלָה לְאַט אֵד וְהֵחֵל לְשַׂרְטֵט אֶת הַפָּנִים הַיָּפוֹת הָאֵלֶּה בַּחֲלַל הַצִּינוֹק.
 



https://www.shortstoryproject.com/he/story/%d7%a4%d7%a0%d7%99%d7%9d-%d7%99%d7%a4%d7%95%d7%aa/
#אֵימָה#אַלִּימוּת#בֵּית-סוֹהַר#מִלְחָמָה#ספרותערבית#פּוֹלִיטִי#רֵיאָלִיזְם