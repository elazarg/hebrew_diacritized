אֵלַי לֹא הִסְכִּימָה שֶׁאֶעֱצוֹר עַד שֶׁנַּעֲבוֹר אֶת הַגְּבוּל לְיוּטָה. הִיא נִנְעֲצָה כְּמַסְמֵר בַּמּוֹשָׁב שֶׁלְּיָדִי – נוּקְשֶׁה, חַדָּה, עֵינֶיהָ הַכְּחוּלּוֹת מִתְרוֹצְצוֹת הָלוֹךְ וָשׁוֹב בֵּין מַד הַמְּהִירוּת לְבֵין הַקַּוִּוים הַצְּהוּבִּים הַכְּפוּלִים. נְחָלִים יְבֵשִׁים שֶׁל אִיפּוּר חִיבְּרוּ אֶת עֵינֶיהָ אֶל סַנְטֵרָהּ. לֵיאוֹן רָבַץ בַּמּוֹשָׁב הָאֲחוֹרִי, בַּמָּקוֹם שֶׁבּוֹ הִנַּחְתִּי אוֹתוֹ. סַנְטֵרוֹ נִתְמָךְ בַּעֲרֵימַת סְפָרִים שֶׁל קַרְלוֹס קַסְטֶנְדֶּה. חוּטִים שֶׁל רוֹק הִשְׁתַּלְשְׁלוּ מִשְּׂדֵרוֹת הַסְּפָרִים הַכְּתוּמּוֹת. יְרֵכָיו רָטְטוּ בְּכָל פַּעַם שֶׁעָבַרְנוּ מֵעַל בְּלִיטָה בַּכְּבִישׁ. פָּנָיו הַמְּזוּגָּגוֹת וְהַמְּיוּסָּרוֹת הִתְמַקְּדוּ בִּכְתֵפָהּ הַחֲשׂוּפָה שֶׁל אֵלִי. אֶת רוֹב הַדָּם כְּבָר הֵסַרְנוּ מֵהַפַּרְוָוה הָאֲפַרְפָּרָה שֶׁעַל גַּבּוֹ, אֲבָל עַל הַבֶּטֶן הִבְהִירָה עֲדַיִין נוֹתְרוּ כַּמָּה כְּתָמִים.
כְּבִישׁ 89 נִמְתָּח לְצַד הַשִּׂיחִים הַנְּמוּכִים וְהָאָבָק שֶׁל נָוָואדָה לְאוֹרֶךְ 45 קִילוֹמֶטְרִים וְאָז פָּנָה צָפוֹנָה דֶּרֶךְ קָאנֶב. בַּקְבּוּק רֵיק לְמֶחֱצָה שֶׁל פּוֹפּוֹב שִׁקְשֵׁק בְּתוֹךְ מַאֲחַז הַסֵּפֶל. אֵלִי הֵרִימָה אוֹתוֹ בְּצַוּוֹארוֹ. "יָכוֹל לִהְיוֹת שֶׁנִּצְטָרֵךְ אֶת זֶה," אָמַרְתִּי. הִיא עָצְרָה רֶגַע, חָשְׁבָה, וְאָז שָׁתְתָה בְּכָל זֹאת. קַוֵּוי מֶתַח תְּלוּיִים עַל עַמּוּדֵי שַׁנָּאִים נִשְׁזְרוּ עַל פְּנֵי הַשָּׁמַיִם לִמְלוֹא מֶרְחַב הָעַיִן. יִיתָּכֵן שֶׁהִמְשִׁיכוּ בְּדַרְכָּם עַד מֶקְסִיקוֹ, כְּמוֹ הַשּׁוֹדְדִים.
בְּקָאנֶב הָיְיתָה רַק תַּחֲנַת דֶּלֶק אַחַת, סִינְקְלֶר קְטַנָּה וּנְקִיֶּיהָ עִם חָצֵר קִדְמִית מְצוּחְצַחַת וּמַשְׁאֵבוֹת יְרוּקּוֹת מַבְהִיקוֹת. נִכְנַסְתִּי וַחֲנִיתִי. הָאֲוִויר הָיָה צַח, כִּמְעַט בְּלִי רֵיחַ שֶׁל דֶּלֶק. יַעַר אוֹרָנִים הִגִּיעַ מַמָּשׁ עַד מֵאֲחוֹרֵי הַחֲנוּת. עַל הַחַלּוֹן, בַּמָּקוֹם שֶׁבּוֹ אֲמוּרוֹת לְהוֹפִיעַ פִּרְסוֹמוֹת לַבִּירָה, נִתְלָה הַשֶּׁלֶט "בִּיתָן שֶׁל הַלֶּיְידִּי רָאמֵז אַלּוּפוֹת הַמְּדִינָה". הִצַּבְתִּי אֶת רַגְלַי עַל אֶדֶן הַבֵּטוֹן שֶׁמִּתַּחַת לַמַּשְׁאֵבָה, הֶעֱבַרְתִּי אֶת כַּרְטִיס הָאַשְׁרַאי שֶׁלִּי וְשָׁלַפְתִּי אֶת פִּיַּית הַמַּשְׁאֵבָה.
אֵלִי יָצְאָה מֵהַמְּכוֹנִית וְהִתְמַתְּחָה. הִיא הִתְכּוֹפְפָה יָמִינָה וּשְׂמֹאלָה, בֵּית הֶחָזֶה הָאָרוֹךְ שֶׁלָּהּ נַחֲשֵׁי וּמִתְפַּתֵּל, מָתְחָה אֶת זְרוֹעוֹתֶיהָ מֵעַל לְרֹאשָׁהּ וְעָמְדָה בְּרַגְלַיִים יְחֵפוֹת עַל הַמִּדְרָכָה. הִיא נִיגְּשָׁה בַּהֲלִיכָה נוּקְשָׁה אֶל הַשֵּׁירוּתִים שֶׁלְּצַד הַחֲנוּת וְסוֹבְבָה אֶת צַוּוֹארָהּ מִצַּד אֶל צַד. "תִּנְעֲלִי נַעֲלַיִים," רָצִיתִי לִצְעוֹק אַחֲרֶיהָ, אֲבָל יָדַעְתִּי שֶׁהִיא לֹא תַּעֲשֶׂה זֹאת. הִיא הָיְיתָה נְשָׁמָה חוֹפְשִׁית בְּכָל הַנּוֹגֵעַ לְחַיְידַּקִּים, כֶּסֶף, תַּחְתּוֹנִים וְכִיוּוּנִים. כָּל דָּבָר אַחֵר הִדְאִיג אוֹתָהּ.
קְווּצַּת פַּרְוָוה דָּבְקָה לְשׁוּלֵי שִׂמְלָתָהּ הַכְּתוּמָה. אַחַת מֵרְצוּעוֹת הַכָּתֵף נָשְׁרָה וְרִיחֲפָה מֵעַל מַרְפֵּקָהּ. בְּגָדֶיהָ לֹא הִצְלִיחוּ לְהַסְתִּיר אֶת הַנַּעֲרָה שֶׁמִּתַּחְתָּם וְנָהֲגוּ תָּמִיד לְהַחֲלִיק מִגּוּפָהּ. לִי כְּאֵבוֹ הַכְּתֵפַיִים כִּי נָהַגְתִּי כָּל הַיּוֹם וְגַם סָחַבְתִּי אֶת לֵיאוֹן.
הִיא יָצְאָה עִם צְרוֹר מַגָּבוֹת נְיָיר רְטוּבוֹת וּפָנֶיהָ קוֹרְנוֹת דְּאָגָה. הִיא פָּתְחָה אֶת הַדֶּלֶת הָאֲחוֹרִית הַמְּאוּבֶּקֶת שֶׁל הֲסַנְטֵרָהּ וְהִתְחִילָה לִטְפּוֹחַ קַלּוֹת עַל הַפַּרְוָוה סְבִיב פִּצְעוֹ שֶׁל לֵיאוֹן. כְּבָר שָׁטַפְנוּ אוֹתוֹ בְּוָודְקָה וְחָבַשְׁנוּ כְּמֵיטַב יְכוֹלְתֵּנוּ בְּסֶרֶט דָּבִיק וּבְחוּלְצַת טְרִיקוֹ נְקִיָּיהּ שֶׁלָּקַחְנוּ מִתִּיק הַסְּפּוֹרְט שֶׁלִּי. הַכַּדּוּר חָדַר פְּנִימָה דֶּרֶךְ הַיָּרֵךְ. שָׁאַלְתִּי אֶת עַצְמִי אִם זֶה מִיקּוּם גָּרוּעַ אֵצֶל זְאֵב עֲרָבוֹת – אִם יֵשׁ לָהֶם שָׁם אֵיבָרִים פְּנִימִיִּים.
"מָחָר בַּשָּׁעָה הַזֹּאת הוּא יִהְיֶה בְּסֵדֶר," אָמַרְתִּי. "הוּא יַחֲזִיק מַעֲמָד."
אֵלַי לֹא עָנְתָה. הִיא רַק הִמְשִׁיכָה לְנַקּוֹת אֶת הַפֶּצַע. זְרוֹעוֹתֶיהָ הַדַּקּוֹת הָיוּ שְׁרִירִיּוֹת לְהַפְתִּיעַ. הִיא לֹא הִתְעַמְּלָה אֲבָל הָיְיתָה מְתוּחָה כָּל הַזְּמַן. גַּם בִּשְׁנָתָהּ חָרְקָה שִׁינַּיִים. לֵיאוֹן לֹא הִתְלוֹנֵן כְּשֶׁנִּגְעֶה בּוֹ. מֵעוֹלָם לֹא הִתְלוֹנֵן – לֹא נָהַם, לֹא פָּלַט אֲפִילּוּ נַחֲרָה קַלָּה. אֵלִי קֵירְבָה אֶת שְׂפָתֶיהָ הַסְּדוּקוֹת אֶל אַפּוֹ שֶׁל לֵיאוֹן. עֵינֵיהֶם נִפְגְּשׁוּ.
מַשַּׁב רוּחַ בָּא מִצָּפוֹן וַאֲנִי נִרְעַדְתִּי כְּשֶׁהֶחֱזַרְתִּי אֶת פִּיַּית הַמַּשְׁאֵבָה לִמְקוֹמָהּ. הָלַכְנוּ וְהִתְקָרַבְנוּ לְקַוֵּוי הָרוֹחַב הַחוֹרְפִּיִּים. "מוֹנְטָנָה," אָמְרָה כְּשֶׁיָּצָאתִי מֵהֶעָרוּץ וְלֵיאוֹן בְּיָדִי בִּצְרוֹר מְדַמֵּם. הִיא הִכִּירָה שָׁם וֵטֵרִינָר, חָבֵר שֶׁל אָבִיהָ. הִיא רָאֲתָה אוֹתוֹ פַּעַם מַחֲזִיר לַחַיִּים זְאֵב יָרוּי, מִמַּצָּב גָּרוּעַ יוֹתֵר כַּנִּרְאֶה, וְהוּא לֹא הָיָה מְדַוֵּוחַ עָלֵינוּ לָרָשׁוּיוֹת.
"הַכּוֹל בְּסֵדֶר שָׁם?" שָׁאֲלָה הַקּוּפָּאִית כְּשֶׁנִּכְנַסְתִּי לִקְנוֹת מַיִם וּשְׂפָתוֹן נֶגֶד יוֹבֶשׁ. הִיא הָיְיתָה נָאָה יוֹתֵר מֵרוֹב הַנָּשִׁים שֶׁעוֹבְדוֹת בְּדֶרֶךְ כְּלָל בְּתַחֲנוֹת דֶּלֶק. שְׁזוּפָה, עִם עֲגִילֵי נוֹצוֹת וְחִיּוּךְ שֶׁל אִמָּא מוּדְאֶגֶת.
הִנְהַנְתִּי וְנוֹכַחְתִּי שֶׁעַל חוּלְצָתִי יֵשׁ דָּם שֶׁהִתְיַיבֵּשׁ. "נִשְׁפָּךְ לִי קָפֶה."
דֶּרֶךְ הַמִּדְבָּר הֵחֵלּוּ לְהַפְצִיעַ הָרִים. קוֹדֶם כּוֹל הָאֲדוֹמִים: הָרֵי שׁוּלְחָן, גְּבָעוֹת מְבוּדָּדוֹת, עַמּוֹדוֹנֵי סֶלַע. סִיפַּרְתִּי לְאֵלִי עַל טִיּוּל שֶׁעָשִׂיתִי פַּעַם עִם אָבִי בְּזֵאָיוֹן. שֶׁהִינּוֹ בְּמָלוֹן שֶׁל טְרַאוְוְלוֹדְג' בְּהָארִיקַיְין. בַּחֲדָרִים הָיָה HBO וְאָחִי וַאֲנִי רַק רָצִינוּ לְהִישָּׁאֵר שָׁם וְלִרְאוֹת טֵלֵוִויזְיָה. אַבָּא הִתְעַצְבֵּן כָּל כָּךְ, עַד שֶׁשָּׁבַר בְּאִגְרוּף אֶת מָסַךְ הַטֵּלֵוִיזְיָה וְחָזַרְנוּ הַבַּיְתָה יוֹמַיִים לִפְנֵי הַזְּמַן. אֵלִי שִׂרְטְטָה בְּאֶצְבָּעָהּ מְשׁוּלָּשִׁים עַל הַחַלּוֹן מוּל הַנּוֹף הַצָּהוֹב-הַחוֹם שֶׁחָלַף מְטוּשְׁטָשׁ עַל פָּנֵינוּ. הִיא לֹא הִקְשִׁיבָה. שְׂפָתֶיהָ, שֶׁהַשְּׂפָתוֹן לִחְלַח אוֹתָן, הָיוּ חֲשׁוּקוֹת. נְמָשִׁים בִּצְבְּצוּ מִבַּעַד לְמֶיְיקְאַפּ שֶׁנִּמְרַח בְּרִישּׁוּל עַל אַפָּהּ. הַיּוֹפִי שֶׁלָּהּ הָיָה כָּחוּשׁ, קוֹדֵר, וְלֹא יָכוֹלְתִּי לְהִתְגַּבֵּר עָלָיו.
לֵיאוֹן הִשְׁתִּין. הַשֶּׁתֶן תָּסַס בְּדַרְכּוֹ אֶל רִצְפַּת הַמְּכוֹנִית וְהִרְטִיב אֶת הַשָּׁטִיחַ וְאֶת הַסְּפָלִים הַחַד-פַּעֲמַיִים שֶׁמִּתַּחַת לְמוֹשְׁבֵי. צַחֲנַת הַחוֹמֶץ הִרְעִילָה וְהַמְּתַקְתַּקָּה הֶעֶלְתָה דְּמָעוֹת בְּעֵינַי.
אֵלִי הִסְתּוֹבְבָה וְהִסְתַּכְּלָה בּוֹ מְנַסָּה לְהֵיחָלֵץ מִתּוֹךְ הַטִּינּוֹפֶת שֶׁל עַצְמוֹ. הוּא הִפִּיל מֵהַמּוֹשָׁב שְׁנַיִים מֵהַסְּפָרִים. כָּפְתוּ נֶחְבְּטָה בָּאֲוִויר. רַגְלוֹ הָאֲחוֹרִית הָיְיתָה סְפוּגָה בְּשֶׁתֶן וְהַפַּרְוָוה הָרְטוּבָּה דָּבְקָה לְעַצְמוֹתָיו. טִיפּוֹת צְהַבְהַבּוֹת הֶחֱלִיקוּ לְאוֹרֶךְ מְכַסָּה הַפְּלַסְטִיק שֶׁל הַמּוֹשָׁב אֶל הָרִצְפָּה. "זֶה בְּסֵדֶר," הִיא אָמְרָה. "זֶה בְּסֵדֶר."
פָּתַחְתִּי אֶת הַחַלּוֹנוֹת וְהָאֲוִויר הַיָּבֵשׁ הוּטַח בִּפְנֵי. הִצְטָרַפְנוּ אֶל כְּבִישׁ I-15: אַרְבָּעָה נְתִיבִים רְחָבִים בַּדֶּרֶךְ צָפוֹנָה עַד בִּיּוּט. נִמְנַעְתִּי מִלְּהַבִּיט בַּמַּרְאָה הַפְּנִימִית. בְּתוֹךְ יוֹם אוֹ יוֹמַיִים, שְׁלוֹשָׁה לְכָל הַיּוֹתֵר, אֶהְיֶה בְּבֵית, רָחוּץ וְנָקִי, שׁוֹכֵב עַל הַסַּפָּה עִם בִּירָה קָרָה וְצוֹפֶה בְּטֵנִיס נָשִׁים. עֵשֶׂב חוֹם בִּצְבֵּץ בֵּין אַבְנֵי הֶחָצָץ בִּרְצוּעַת הַהַפְרָדָה. מַשָּׂאִיּוֹת גְּדוֹלוֹת שִׁקְשְׁקוּ כְּשֶׁחָלְפוּ עַל פָּנֵינוּ וְיָרְקוּ דִּיזֶל מִתַּחְתִּיּוֹת בִּטְנֵיהֶן הָאֲפֵלוֹת.
רַק כַּעֲבוֹר שָׁעָה דִּיבְּרָה אֵלַי. "הוּא צָרִיךְ לֶאֱכוֹל מַשֶּׁהוּ," אָמְרָה.
"הוּא רַק יְחַרְבֵּן מִזֶּה," עָנִיתִי.
הִיא הִסְתַּכְּלָה בִּי כְּאִילּוּ הָיִיתִי חֶרֶק מָעוּךְ.
"אֲנִי צוֹחֵק," אָמַרְתִּי. "בְּחַיֶּיךָ."
יָרַדְתִּי בַּיְּצִיאָה לְנֵפֵי וְנָסַעְתִּי הָלוֹךְ וָשׁוֹב לְאוֹרֶךְ הָרְחוֹבוֹת הַמּוֹרְמוֹנִיִּים הַשְּׁקֵטִים, עַל פְּנֵי טוּרִים שֶׁל בָּתֵּי עֵץ לְבָנִים כְּחוֹלֵי שׁוּלַיִים וּמִדְשָׁאוֹת גְּזוּזוֹת כְּתִסְפּוֹרֶת צְבָאִית. הָיְיתָה שָׁם חֲנוּת שֶׁל כְּלֵי בֵּית, חֲנוּת מַמְתַּקִּים. לֹא יָדַעְתִּי מָה אֲנַחְנוּ מְחַפְּשִׂים. לֵיאוֹן אָהַב לֶאֱכוֹל חֲתוּלִים, וְהוּא אָהַב לֶאֱכוֹל אוֹתָם כְּשֶׁהֵם עֲדַיִין בַּחַיִּים. הִצַּעְתִּי לְהִשְׁתַּמֵּשׁ בְּקַאטְנִיפּ כְּדֵי לִמְשׁוֹךְ חָתוּל לַמְּכוֹנִית.
"זֶה לֹא מַצְחִיק," אָמְרָה אֵלַי.
מֵאֲחוֹרֵי הַמִּטְבָּח הַכַּפְרִי, בֵּין מַכּוֹלֶת אַשְׁפָּה לְמוּסְטַנְג אֲדוּמָּה וּמְצוּחְצַחַת, כַּנִּרְאֶה שֶׁל הַמְּנַהֵל – שַׁחְצָן כָּלְשֶׁהוּ – מָצָאנוּ מְקוֹם חֲנָיָה מוּצָּל. הֶחֱלַפְתִּי חוּלְצָה, אָסַפְתִּי אֶת הַסְּפָלִים הַמְּלֵאִים בְּשֶׁתֶן בְּתוֹךְ הַחוּלְצָה הַיְּשָׁנָה וְזָרַקְתִּי הַכּוֹל לִמְכוּלָה. אֵלִי פָּתְחָה מְעַט אֶת הַחַלּוֹנוֹת. הִיא פָּתְחָה אֶת הַדֶּלֶת הָאֲחוֹרִית וְהִבְטִיחָה לְלֵיאוֹן שֶׁתֶּיכֶף נַחֲזוֹר. בָּאתִי וְעָמַדְתִּי לֵידָה. אֶצְטָרֵךְ לִקְנוֹת שְׁטִיחוֹנֵי רִצְפָּה חֲדָשִׁים, אוּלַי כִּיסּוּיֵי מוֹשָׁב חֲדָשִׁים. רֹאשָׁהּ הִגִּיעַ בְּקוֹשִׁי מֵעַל כְּתֵפִי. אִם הִיא אֵי-פַּעַם תַּעֲזוֹב אוֹתִי, רֵיחַ הָאַלְמוּגִּים הָרַעֲנָן שֶׁל קַרְקַפְתָּהּ יַמְשִׁיךְ לִרְדּוֹף אוֹתִי. "תִּתְנַהֵג יָפֶה," אָמְרָה, כְּאִילּוּ הָיָה בְּנָהּ. "אַל תָּזוּז."
הוּא הָרִים אֶת רֹאשׁוֹ מֵעַל הַסְּפָרִים וּמִצְמֵץ. עֵינֵי הָעִנְבָּר שֶׁלּוֹ הָיוּ גְּדוֹלוֹת מֵהָרָגִיל וְזָהֲרוּ בְּתוֹךְ הַשֵּׂיעָר הַלָּבָן הַקָּצָר שֶׁהִקִּיף אוֹתָן. פִּיו הָיָה קָפוּץ. הוּא הָיָה נָבוֹךְ, כָּאוּב. כְּשֶׁשָּׂמַח, הָיָה פִּיו מִשְׁתַּרְבֵּב בִּמְלוֹא שִׁינַּיִים.
זְאֵב עֲרָבוֹת אָרוּר. שָׁלַחְתִּי יָד לָגַעַת בְּפָנָיו. מַלְתְּעוֹתָיו נוֹרוּ לְכִיוּוּן אֶצְבְּעוֹתַי.
"לַעֲזָאזֵל." מָשַׁכְתִּי בִּמְהִירוּת אֶת יָדִי. הוּא נָשַׁךְ אוֹתִי פַּעַם, כְּשֶׁהָיָה גּוּר, וַעֲדַיִין נוֹתְרוּ לִי שְׁתֵּי צַלָּקוֹת קְטַנּוֹת מִתַּחַת לָאֲגוּדָל. עַכְשָׁיו הָיָה גָּדוֹל פִּי חֲמִישָּׁה. אוֹרֶךְ שִׁינָּיו הַחוֹתְכוֹת הָיָה יוֹתֵר מִסֶּנְטִימֵטֶר וְרָאִיתִי מָה הֵן מְסוּגָּלוֹת לְעוֹלֵל לַגּוּלְגּוֹלֶת שֶׁל חָתוּל. אוֹזְנֵי צִלְצְלוּ. רָצִיתִי לְהַרְבִּיץ לוֹ. הִסְתּוֹבַבְתִּי וְהָלַכְתִּי בִּמְהִירוּת לְכִיוּוּן הַמִּסְעָדָה.
אֵלַי מִלְמְלָה אֵלָיו מַשֶּׁהוּ, סָגְרָה אֶת הַדֶּלֶת בַּעֲדִינוּת וַהֲלָכָה בְּעִקְבוֹתַי.
הַמֶּלְצָרִית הוֹבִילָה אוֹתָנוּ אֶל תָּא בַּפִּינָּה. כָּל אַחַת מִיְּרֵכֶיהָ הָיְיתָה רְחָבָה כְּמוֹ אֵלַי כּוּלָּהּ. סִינָּרָהּ הַכָּחוֹל נִמְתָּח עַל מִפְשַׂעְתָּהּ כְּמוֹ מָגֵן אֲשָׁכִים שֶׁל מָגֵן אֲחוֹרִי בְּפוּטְבּוֹל. קִיוִּויתִי שֶׁהַמּוּסְטַנְג שַׁיֶּיכֶת לָהּ. כִּיסּוּי הַוִּוינִיל שֶׁל מוֹשְׁבֵי הַתָּא חֶרֶק כְּשֶׁהִתְיַישַּׁבְתִּי. עַל הַשּׁוּלְחָן הָיוּ פְּלַיְיסְמָטִים מִנְּיָיר וְסֵפֶל עֶפְרוֹנוֹת צִבְעוֹנִיִּים. אֵלִי הִסְתַּכְּלָה מִבַּעַד לַחַלּוֹן אֶל צְרִיחַ אָפוֹר שֶׁפִּילֵּחַ אֶת הַשָּׁמַיִם. שְׂעָרָהּ הַבְּלוֹנְדִּינִי הָיָה מְסוּפָּר בְּקַו יָשָׁר בְּגוֹבַהּ סַנְטֵרָהּ. פָּנֶיהָ הָיוּ נְפוּלוֹת וַאֲפוֹרוֹת, אוֹמְרוֹת תְּשִׁישׁוּת, תְּבוּסָה גּוּפָנִית, אִם כִּי זוֹ גַּם הֵאִירָה אוֹתָן, כְּאִילּוּ נֶעֶשְׂתָה חַיָּה יוֹתֵר.
הִיא הִזְמִינָה מִילְקְשֵׁיְיק דּוּבְדְּבָנִים וּסְטֵיְיק.
"גַּם אַתְּ צְרִיכָה לֶאֱכוֹל מַשֶּׁהוּ," אָמַרְתִּי.
"אֲנִי אוֹכֶל אֶת הֲתַפּוּחֵי אֲדָמָה."
עַל הַצְּרִיחַ לֹא הָיָה צְלָב, אֲבָל בָּרוּר הָיָה שֶׁזּוֹהִי כְּנֵסִיָּיה. מִישֶׁהוּ אָמַר לִי פַּעַם שֶׁרַק מוֹרְמוֹנִים רַשָּׁאִים לְהִיכָּנֵס לִכְנֵסִיָּיה מוֹרְמוֹנִית. תָּהִיתִי אִם זֶה נָכוֹן, וְאִם כֵּן, מָה יֵשׁ שָׁם בִּפְנִים. צִייַּרְתִּי עַל הַפְּלַיְיסְמֵט שֶׁלִּי אֶת רִיצַ'רְד נִיקְסוֹן בַּיָּרוֹק – כּוּלּוֹ פִּימוֹת זוֹעֲפוֹת.
הַמֶּלְצָרִית הֵבִיאָה אֶת הַשֵּׁיְיק עַל מַגָּשׁ כָּסוּף. עָנָן שֶׁל קַצֶּפֶת רִיחֵף מֵעָלָיו. אֵלִי הִתְרַכְּזָה בּוֹ כָּל-כּוּלָּהּ. גִּידִי צַוּוֹארָהּ נִמְתְּחוּ כְּשֶׁמָּצְצָה אֶת הַקַּשׁ. הָעוֹר עַל כְּתֵפָהּ הַיְּמָנִית הָיָה צָרוּב בְּאָדוֹם עָמוֹק מֵחַלּוֹן הַמְּכוֹנִית.
"לְאַט לְאַט," אָמַרְתִּי. "הַמּוֹחַ יִקְפָּא לְךָ."
כְּשֶׁהַכּוֹס הִתְרוֹקְנָה, קִיפְּלָה אֵלַי אֶת הַקַּשׁ לִמְשׁוּלָּשׁ. אֶת הַמְּשׁוּלָּשׁ מִילְּאָה בְּמֶלַח – פִּירָמִידָה לְבָנָה. סְבִיב צִיפּוֹרְנֶיהָ נִקְרַשׁ דָּם יָבֵשׁ.
"הוּא נִיסָּה לִנְשׁוֹךְ אוֹתִי," אָמַרְתִּי.
הִיא פִּיצְּחָה גַּרְגֵּר שֶׁל מֶלַח בְּצִיפּוֹרָן אֲגוּדָלָהּ. "הוּא פָּצוּעַ וּמְבוֹהָל."
"טוֹב, הֵם יַהַרְגוּ אוֹתוֹ כָּאן. כָּל הַצַּיָּידִים הָאֵלֶּה." נַדְתִּי בְּרֹאשִׁי לְעֵבֶר הָרְחוֹב הָרֵיק.
בָּרֶקַע הִתְנַגְּנָה מוּזִיקַת קַאנְטְרִי חֲרִישִׁית וְהַמֶּלְצָרִית צָלְפָה בְּאֶצְבְּעוֹתֶיהָ פַּעַם אַחַת בִּלְבַד כְּדֵי לַהֲדוֹף אֶת דַּלְתוֹת הַפְּלָדָה הַמִּיטַּלְטְלוֹת וּלְהִיכָּנֵס לַמִּטְבָּח. מְנַת הַהַמְבּוּרְגֵּר שֶׁלִּי הִגִּיעָה מוּפְרֶדֶת לְמַרְכִּיבֶיהָ עַל הַצְלָחַת: חַסָּה, עַגְבָנִיָּה, בְּצֵל, לַחְמָנִיָּה – מְסוּדָּרִים לְיַד הַקְּצִיצָה. אֵלִי הִסְתַּכְּלָה בִּי כְּשֶׁהִרְכַּבְתִּי אֶת הַמָּנָה וְאָז הִסְתַּכְּלָה בִּי כְּשֶׁאָכַלְתִּי. הַסְּטֵיְיק שֶׁלְּפָנֶיהָ הָיָה בְּצוּרַת נָוָואדָה, וְצָחִיחַ לֹא פָּחוֹת מִמֶּנָּה. הָיָה בָּרוּר לִי שֶׁהִיא מוֹנֶה אֶת הַשְּׁנִיּוּת בְּרֹאשָׁהּ – טִיק, טִיק, טִיק. הַמֶּלְצָרִית נִשְׁעֲנָה עַל הַדֶּלְפֵּק לְיַד הַמַּאֲפִים וְגַם הִיא הִסְתַּכְּלָה בִּי. בְּקוֹשִׁי לָעַסְתִּי.
כְּשֶׁהִגִּיעַ הַחֶשְׁבּוֹן, אֵלַי לֹא בִּיקְּשָׁה קוּפְסָה. הִיא פָּשׁוּט עָטְפָה אֶת הַסְּטֵיְיק בְּמַפִּית נְיָיר וְלָקְחָה אוֹתוֹ כְּמוֹת שֶׁהוּא, נוֹטֵף, בְּיָד חֲשׂוּפָה. הִשְׁאַרְתִּי טִיפּ וְהָלַכְתִּי אַחֲרֶיהָ בְּחִיּוּךְ מִתְנַצֵּל.
בַּחוּץ עָמַד בָּאֲוִויר רֵיחַ נְחוּשְׁתֵּי חָרִיף שֶׁל אֵדֵי פְּלִיטָה. צְמַרְמוֹרֶת שֶׁל קוֹר הִתְפַּשְּׁטָה עַל זְרוֹעוֹתֶיהָ הַחֲשׂוּפוֹת. טִיפַּת מִיץ שֶׁל סְטֵיְיק נָזְלָה עַל שׁוֹקָהּ. כְּשֶׁיָּצָאנוּ מִפִינִיקְס הָיָה חַם. עַכְשָׁיו הֵחֵלָּה הַחֲשֵׁיכָה לָרֶדֶת עַל הָרֵי וָוסָאץ'. הָרְכָסִים הַמּוּשְׁלָגִים שִׂרְטְטוּ תַּרְשִׁים אֵקֵ"גֵ וָרוֹד מְשׁוּנָּן שֶׁפָּנָיו צָפוֹנָה. הִנַּחְתִּי אֶת יָדִי עַל כְּתֵפָהּ וְחַשְׁתִּי בְּעַצְמוֹתֶיהָ.
"רוֹד עָשָׂה אֶת זֶה," אָמְרָה וּפָתְחָה אֶת הַדֶּלֶת הָאֲחוֹרִית. "אֲנִי בְּטוּחָה."
נַדְתִּי בְּרֹאשִׁי. "הֲמוֹן אֲנָשִׁים יָכְלוּ לַעֲשׂוֹת אֶת זֶה."
"זֶה הָיָה רוֹד." הִיא הוֹשִׁיטָה אֶת הַסְּטֵיְיק לְלֵיאוֹן. אָמַרְתִּי לָהּ לְהִיזָּהֵר אֲבָל לֹא הָיָה בְּכָךְ צוֹרֶךְ. הוּא אָכַל אֶת הַסְּטֵיְיק בַּעֲדִינוּת וְהִקְפִּיד לְהַרְחִיק אֶת שִׁינָּיו מֵאֶצְבְּעוֹתֶיהָ. אַחֲרֵי כָּל נְגִיסָה הוּא נָד בְּרֹאשׁוֹ וּבָלַע אֶת הַבָּשָׂר. הַמִּיץ דָּבַק לִשְׂפָמוֹ. הוּא הֵעִיף בִּי מַבָּט זָחוּחַ.
"רוֹד הוֹמוֹ," אָמַרְתִּי. "אֵין לָהֶם רוֹבִים."
לֵיאוֹן סִייֵּם לֶאֱכוֹל וְלִיקֵּק אֶת יָדָהּ שֶׁל אֵלִי. "יֵשׁ לָהֶם חֲתוּלִים."
"הָיוּ." צָחַקְתִּי, לֹא יָכוֹלְתִּי לְהִתְאַפֵּק.
אֵלַי נָשְׁפָה נְשִׁיפָה אֲרוּכָּה וְאִיטִּית וְדִמְיַינְתִּי אֶת עַצְמִי כְּמִין טַבְלָה בְּתוֹךְ רֹאשָׁהּ. שְׁנֵי טוּרִים, טוֹב וְרַע, וּלְכָל אֶחָד מֵהֶם מוּצְמָדִים קִטְעֵי שִׂיחָה, דְּבָרִים שֶׁעָשִׂיתִי, זִיכְרוֹנוֹת. הַטּוּר הָרַע הָלַךְ וְהִתְמַלֵּא כָּל הַזְּמַן.
"אֲנִי עוֹשֶׂה אֶת זֶה בִּשְׁבִילְךָ, אַתְּ יוֹדַעַת," אָמַרְתִּי. "מַפְסִיד עֲבוֹדָה, נוֹסֵעַ כָּל כָּךְ רָחוֹק. כְּלוֹמַר, אִכְפַּת לִי מִלֵּיאוֹן."
"בֶּאֱמֶת?" שָׁאֲלָה.
"בָּרוּר." הַכַּעַס הִתְחַמֵּם בְּחָזִי. "אֲבָל הוּא חַיַּית בַּר."
הִיא לָחֲצָה אֶת גּוּלְגּוֹלְתּוֹ וְעִיסְּתָה אֶת בְּסִיסֵי אוֹזְנָיו. "אָז הָיִיתָ נוֹתֵן לוֹ לָמוּת?"
"אַתְּ יוֹדַעַת שֶׁזֶּה לֹא מָה שֶׁהִתְכַּוַּונְתִּי." אֲבָל אוּלַי כֵּן. הוּא עָשָׂה לָנוּ בְּעָיוֹת מֵהַיּוֹם שֶׁהֵבֵאנוּ אוֹתוֹ הַבַּיְתָה. הוּא הִסְרִיחַ אֶת הַמִּיטָּה, כְּרֵסָם אֶת הַפָּנֵלִים, הַשִּׁיר שְׂעָרוֹת בְּכָל מָקוֹם. הָיִיתִי מוֹצֵא חֶלְקֵי חֲתוּלִים זְרוּעִים בַּחֲצַר: כָּפָה תְּקוּעָה בְּשַׁעַר הַכְּנִיסָה, אֵיבָרִים פְּנִימִיִּים עַל צִמְחֵי הָעַגְבָנִיּוֹת, גּוּלְגּוֹלֶת מְכוּרְסֶמֶת לְמֶחֱצָה עַל מַרְבַד הַכְּנִיסָה. הוּא הִתְחִיל לִנְהוֹם בְּכָל פַּעַם שֶׁהֵרַמְתִּי קוֹל עַל אֵלִי.
הוּא טָמַן אֶת סַנְטֵרוֹ הָאָרוֹךְ וְהַזִּיפָנִי בְּתוֹךְ יָדֶיהָ וְלִיקֵּק אֶת פֶּרֶק יָדָהּ. "אֲנַחְנוּ כְּבָר מַגִּיעִים, מוֹתֶק," לָחֲשָׁה. "רַק עוֹד כַּמָּה שָׁעוֹת."
הִפְעַלְתִּי אֶת הַחִימּוּם וְהִמְשַׁכְנוּ צָפוֹנָה. זְמַן-מָה שָׁמַרְתִּי עַל מְהִירוּת קְבוּעָה שֶׁל 120 – לֹא יָדַעְתִּי מָה אַגִּיד אִם שׁוֹטֵר יִדְרוֹשׁ שֶׁנַּעֲצוֹר בַּשּׁוּלַיִים – אֲבָל אֵלַי הִמְשִׁיכָה לְהִסְתַּכֵּל בִּי וְלָכֵן הֶעֱלִיתִי לְ-130. הַמִּישׁוֹרִים הָרֵיקִים הַגְּדוֹלִים סָגְרוּ עָלֵינוּ עַד שֶׁנּוֹתַר רַק מְשׁוּלָּשׁ הָאוֹר שֶׁהֵטִילוּ פָּנָסֵי הָאוֹרוֹת הַגְּבוֹהִים. הָיִיתִי מוּתָּשׁ. רָאשֵׁי כְּאֵב. שְׁרִירֵי יְרֵכִי דַּאֲבוּ מֵהַטִּיפּוּס בֵּין קִירוֹת הֶעָרוּץ כְּשֶׁאֲנִי מוֹעֵד בַּחוֹשֶׁךְ. לֵיאוֹן הִסְתַּתֵּר בַּשּׁוּחָה בֵּין שְׁנֵי סְלָעִים. מָצָאתִי אוֹתוֹ וְסָחַבְתִּי אוֹתוֹ הַחוּצָה. נִרְאֶה שֶׁאֵלִי שָׁכְחָה אֶת כָּל זֶה.
הִיא יָשְׁבָה מִלְּפָנִים כְּשֶׁכַּפּוֹת רַגְלֶיהָ עַל הַמּוֹשָׁב, זְרוֹעוֹתֶיהָ מְחַבְּקוֹת אֶת קַרְסוּלֶּיהָ וִירֵכֶיהָ צְמוּדוֹת לְבִטְנָהּ. סַנְטֵרָהּ רִיחֵף מֵעַל בִּרְכֶּיהָ. אוֹרוֹת הַמַּחְוָונִים זָרְחוּ עַרְפִילִּיִּים וִירוּקִּים עַל פָּנֶיהָ הַנְּפוּלוֹת. עֵינָהּ הַשְּׂמָאלִית קִיפְצְצָה וְהָעוֹר הַמְּכֻוּוֹץ חָשַׂף אֶת דְּפוּס הַקְּמָטִים לְעָתִיד לָבוֹא. הִקְשַׁבְנוּ לָרַדְיוֹ עַד שֶׁהוּא הִתְחִיל לְהִשְׁתַּעֵל וְהָפַךְ לְרַעַשׁ סְטָטִי. יָדַעְתִּי שֶׁלֹּא רָחוֹק מִכָּאן יֵשׁ בָּתֵּי מֶשֶׁק וּשְׂדוֹת מִרְעֶה, אֲבָל נִדְמֶה הָיָה לִי שֶׁאִם הָעוֹלָם יִיגָּמֵר פִּתְאוֹם, לֹא נֵדַע עַל כָּךְ עַד הַבּוֹקֶר.
בְּנִיסָּיוֹן לְהִישָּׁאֵר עֵר דִּמְיַינְתִּי אוֹתָהּ עֵירוּמָּה. כְּמוֹ שֶׁהִיא, בַּמּוֹשָׁב לְיָדִי, אֲבָל בְּלִי שִׂמְלָה וְתַחְתּוֹנִים. זְרוֹעוֹתֶיהָ הַשְּׁרִירִיּוֹת וְהַדַּקּוֹת מְחַבְּקוֹת אֶת בִּרְכֶּיהָ. הָעוֹר מֵעַל צַלְעוֹתֶיהָ שָׂרוּט וְחָבוּל מֵהַטִּיפּוּס בַּעֲרוּץ. גּוּפָהּ מְקוּפָּל מֵעַל עַצְמוֹ, מְהוּדָּק אֶל עַצְמוֹ, צִבְעוֹ כְּצֶבַע הַחִיטָּה.
הִנַּחְתִּי יָד עַל בְּרָכָה. הֶחֱלַקְתִּי אוֹתָהּ מַטֶּה, אֶל הַמָּקוֹם שֶׁבּוֹ מִישַּׁשְׁתִּי אֶת שׁוּלֵי הִתְחָרָה שֶׁל תַּחְתּוֹנֶיהָ. הִיא זָזָה וְהִתְרַחֲקָה מִמֶּנִּי, הָדְפָה אֶת יָדִי וּמָתְחָה אֶת שִׂמְלָתָהּ.
טוֹב, חָשַׁבְתִּי. טוֹב טוֹב טוֹב.
סוֹלְט לַיְיק סִיטִי הָיְיתָה עִיר רְפָאִים מִתַּחַת לַכְּבִישׁ הַמָּהִיר: בִּנְיָינִים אִילְּמִים צִייְּרוֹ גֶּרֶם מַדְרֵגוֹת לֹא אָחִיד שֶׁל קַו הַמִּתְאָר הַלֵּילִי, הַמִּצְמוּץ הָאִיטִּי שֶׁל אוֹרוֹת שְׂדֵה הַתְּעוּפָה. הַמִּקְדָּשׁ, עַל צְרִיחָיו וּמֵעָקוֹתָיו, נִרְאֶה כְּטִירָה אֲבוּדָה שֶׁנִּתְקְעָה בַּיַּבֶּשֶׁת לֹא-לָהּ. בְּרֹאשׁ גִּבְעָה הִתְנוֹסֵס לְלֹא נִיעַ דֶּגֶל אַרְצוֹת הַבְּרִית, מוּאָר מִלְּמַטָּה.
מִחוּץ לִגְבוּלוֹת הָעִיר פִּינּוּ הַבָּתִּים אֶת מְקוֹמָם לִשְׂדוֹת זְרוֹעִי מַמְטֵרוֹת עֲנָק רְכוּנוֹת. אַחַת מֵהֶן פָּעֲלָה וְהֵטִילָה קְשָׁתוֹת שֶׁל אֵדֵי מַיִם אֶל תּוֹךְ הַלַּיְלָה. הַזְּמַן הֵאִיץ אֶת מַהֲלָכוֹ וְדִילֵּג קָדִימָה. חָשַׁבְתִּי עַל הַנָּשִׁים שֶׁיָּדַעְתִּי, עַל הַמְּקוֹמוֹת שֶׁהִכַּרְתִּי, עַל שׁוֹדְדִים, זְאֵבִים. הַמְּכוֹנִית הָיְיתָה חַמָּה כָּל כָּךְ. רָאשֵׁי צָנַח וְאָז נִרְתַּע וְהִתְרוֹמֵם.
"אֲנַחְנוּ חַיָּיבִים לַעֲצוֹר," אָמַרְתִּי. "לָנוּחַ קְצָת."
"אֲנִי אֶנְהַג."
הֶחְלַפְנוּ מְקוֹמוֹת בְּתַחֲנַת דֶּלֶק נוֹסֶפֶת. הַמּוּכָּר צָפָה בְּנוֹ מִבַּעַד לַחַלּוֹן, קֵיסַם שִׁינַּיִים מִתְגַּלְגֵּל בֵּין שְׂפָתָיו. הוּא הָיָה שָׁחוֹר. שָׁחוֹר בְּיוּטָה. בֶּטַח לֹא קַל. הַמּוּטָּל הַסָּמוּךְ הָיָה מִבְנֶה נָמוּךְ שֶׁל עֶשְׂרִים חֲדָרִים שֶׁנִּכְרַךְ סְבִיב מִגְרַשׁ חֲנָיָה. "תֶּ'נְדְּרַבְרָד", צִיפּוֹר הָרַעַם, נִכְתַּב בְּשֶׁלֶט הַנֵּיאוֹן הַכָּחוֹל. הָיָה לִי בָּרוּר שֶׁהַמִּזְרָנִים שָׁם דַּקִּים וְהַסְּדִינִים מוּכְתָּמִים וּצְהַבְהַבִּים וְהַקְּפִיצִים חַדִּים, אֲבָל לֹא הָיָה לִי אִכְפַּת. רָצִיתִי רַק לִשְׁכַּב. עֵינָיו שֶׁל לֵיאוֹן הִבְהִיקוּ בַּמַּרְאָה הַפְּנִימִית. חֵלֶק מִלְּשׁוֹנוֹ הִשְׁתַּלְשֵׁל בֵּין שִׁינָּיו, וְרַדְרַד כְּמַסְטִיק.
אֵלַי נָהֲגָה בִּשְׁתֵּי יָדַיִים עַל הַהֶגֶה, יָד אַחַת בְּשָׁעָה עֶשֶׂר, וּשְׁנִיָּיה בִּשְׁתַּיִים. שְׂפָתֶיהָ נָעוּ מִדֵּי פַּעַם. נִקְמְצוּ לְכִמְעַט נְשִׁיקָה וְאָז נִמְתְּחוּ בַּחֲזָרָה מֵעַל שִׁינֶּיהָ.
"אֵצֶל הַוֵּוטֵרִינָר הַזֶּה יֵשׁ מִיטּוֹת?" שָׁאַלְתִּי.
"אֶצְלוֹ בְּבֵית," אָמְרָה. "לְךָ לִישׁוֹן. אֲנִי אָעִיר אוֹתְךָ."
הִשְׁעַנְתִּי אֶת רָאשֵׁי עַל הַמּוֹשָׁב. הוּא הִדִּיף רֵיחַ שֶׁל פַּרְוָוה וְשֶׁתֶן. הַמָּנוֹעַ הִמְהֵם מִתַּחְתַּי וּבְעֵינֵי רוּחִי רָאִיתִי סוּסֵי עֲנָק וְאִינְדִּיָּאנִים עֲנָקִים, מֵאָה רַגְלַיִים גּוֹבְהָם, גּוֹעֲשִׁים מֵעַל הֶהָרִים הָאֲפֵלִים.
כְּשֶׁהִתְעוֹרַרְתִּי, הַמְּכוֹנִית עָמְדָה. נִמְצֵאנוּ בְּשׁוּלֵי הַדֶּרֶךְ וְסָבִיב סָבִיב לָנוּ מִישׁוֹר רְחַב יָדַיִים. פָּנָסֵי הַמְּכוֹנִית הָיוּ כְּבוּיִים. שָׁחוֹר צָרוּף, וּמֵעָלֵינוּ שָׂדֶה שֶׁל כּוֹכָבִים. מִצְמַצְתִּי וְנִיסִּיתִי לִבְלוֹעַ לַחוּת כָּלְשֶׁהִי אֶל פִּי הַצָּמָא. "תִּרְאֶה," לָחֲשָׁה אֵלַי.
לֵיאוֹן יָשַׁב. כַּפּוֹתָיו הַקִּדְמִיּוֹת הָיוּ תַּחַת גּוּפוֹ, שֶׁעוֹנוֹת בְּחוֹסֶר יַצִּיבוּת אֶל כְּרִיכוֹת הַסְּפָרִים הַמִּתְנוֹעֲעוֹת. חוֹטְמוֹ הָיָה נָעוּץ בַּחַלּוֹן. גּוּפוֹ הַצָּנוּם – בֶּן שְׁנָתַיִים, עֲדַיִין גּוּר – נָטָה בְּזָוִוית מַטָּה, אֶל גַּפָּיו הָאֲחוֹרִיּוֹת הַפְּגוּעוֹת שֶׁנָּחוּ עַל הַמּוֹשָׁב. עֵינָיו נִקְבְּעוּ בַּתְּמוּנָה הַזַּעֲרוּרִית שֶׁל הַיָּרֵחַ הַמִּתְמַעֵט, כְּאִילּוּ בּוֹ נִמְצֵאת הַתְּשׁוּבָה לְכָל הַיִּיסּוּרִים.
גִּבְעוֹת הַדָּרוֹם הָאֲפֵלוֹת עָלוּ וְיָרְדוּ כְּגַלִּים. נְשִׁימָתוֹ עִרְפְּלָה אֶת הַשִּׁמְשָׁה.
הוּא הִצְמִיד אֶת אוֹזְנָיו הָאֲפוֹרוֹת הָאֲרוּכּוֹת אֶל גּוּלְגּוֹלְתּוֹ, פַּעַר אֶת פִּיו וְיִילֵּל. הַצְּלִיל, גָּבוֹהַּ וְחַד, פִּילֵּחַ אֶת הַגַּג וְנִישָּׂא אֶל תּוֹךְ הַלַּיְלָה. נִמְשַׁךְ עוֹד וְעוֹד. נוֹקֵב. נוֹאָשׁ. כֹּה חָזָק הָיָה עַד שֶׁהִכְאִיב לְעוֹר הַתּוֹף שֶׁלִּי.
"לֹא," אָמַרְתִּי. "לֹא לִנְבּוֹחַ."
יְרֵכָיו רָעֲדוּ. הוּא הֶחֱלִיק וְנִשְׁמַט אֶל הַדֶּלֶת.
גֵּוָוהּ שֶׁל אֵלִי, בְּמוֹשַׁב הַנַּהָג, הָיָה מְסוֹבֵב וּמָתוּחַ אֵלָיו, פָּנֶיהָ מְעַוְּותוֹת, צֶבַע עוֹרָהּ כְּצֶבַע הַיָּרֵחַ.
"אֵיפֹה אֲנַחְנוּ?" שָׁאַלְתִּי.
הִיא עָצְרָה לְרֶגַע וְהִסְתַּכְּלָה בִּי. בְּעֵינֶיהָ הַחֲשׂוּפוֹת עָמַד מַשֶּׁהוּ מַפְחִיד: סְלִידָה אוּלַי, אוֹ תְּחִילָּתָהּ שֶׁל שִׂנְאָה.
"צֵא הַחוּצָה," אָמְרָה.
הִבַּטְתִּי בָּהּ בְּקֵהוּת. קְווּצּוֹת אֲחָדוֹת שֶׁל שְׂעָרָהּ דָּבְקוּ לְמִשְׁעֶנֶת הָרֹאשׁ, מַמָּשׁ מֵאֲחוֹרֶיהָ, טְעוּנוֹת חַשְׁמַל.
"בְּבַקָּשָׁה. תַּשְׁאִיר אוֹתָנוּ רֶגַע לְבַד."
גִּישַּׁשְׁתִּי אַחֵר יָדִית הַדֶּלֶת. מָשַׁכְתִּי וּמָשַׁכְתִּי בָּהּ עַד שֶׁאֵלִי רָכְנָה מֵעָלַי, הָדְפָה אוֹתִי אֲחוֹרַנִּית בִּכְתֵפֶיהָ וְשִׁחְרְרָה אֶת הַמַּנְעוּל. פָּתַחְתִּי אֶת הַדֶּלֶת. פְּנֵי עִקְצְצוּ בָּאֲוִויר הַלַּיְלָה הַקַּר. הִזְדַּקַּפְתִּי הָמוּם וְאָז שַׁבְּתַי וְרָכַנְתִּי אֶל הַמְּכוֹנִית. אֵלִי הִסְתַּכְּלָה בִּי בִּשְׂפָתַיִים מְתוּחוֹת, גִּידִי צַוּוֹארָהּ בּוֹלְטִים מְעוֹרָה. צִיפּוֹרְנָיו שֶׁל לֵיאוֹן שָׂרְטוּ אֶת כִּיסּוּי הַפְּלַסְטִיק שֶׁל הַמּוֹשָׁב הָאֲחוֹרִי.
"הוּא הוֹלֵךְ לָמוּת," אָמַרְתִּי וְטָרַקְתִּי אֶת הַדֶּלֶת.
אֲבָנִים קְטַנּוֹת הִתְפַּצְּחוּ תַּחַת נַעֲלֵי הַבַּד שֶׁלִּי. הִתְרַחַקְתִּי מֵהַכְּבִישׁ הַמָּהִיר, יָרַדְתִּי לַתְּעָלָה וָשׁוּב עָלִיתִי. הֵרַחְתִּי שֶׁלֶג, עֵצִים. אִייְּדָהוּ אוּלַי. חָשַׁבְתִּי שֶׁאֵלֵךְ קְצָת עַד שֶׁאֶמְצָא מָקוֹם שֶׁבּוֹ אוֹכֶל לִצְנוֹחַ. חֲגוֹרַת אוֹרְיוֹן וְהַדּוּבָּה הַגְּדוֹלָה נִתְלוּ מִשְּׁנֵי צִדֵּי כִּיפַּת הַשָּׁמַיִם. לֹא הִצְלַחְתִּי לִזְכּוֹר אַף מַעֲרֶכֶת אַחֶרֶת. רַק הֲמוֹנֵי כּוֹכָבִים.




https://www.shortstoryproject.com/he/story/%d7%a7%d7%a5-%d7%94%d7%99%d7%9e%d7%99%d7%9d/
#בַּעֲלִיחַיְיםֵ#יְחָסִים#מַסָּע#תֶּרְבּוֹתָאמֵרִיקָאִית