בְּחַיֵּי הָאֲחֵרִים גַּרְתִּי עִם בַּעֲלֵי פּוֹל-מַארְק וְעִם הַיֶּלֶד בַּפַּרְוָור שֶׁל אוֹהָיוֹ אוֹ שֶׁל מִישִׁיגֶן. הַבָּתִּים הָיוּ נְטוּעִים בַּכְּרִי דֶּשֶׁא גְּזוּמִים שֶׁנִּמְשְׁכוּ לְכָל מְלוֹא הָעַיִן, מְסוּדָּרִים בְּמַעְגָּלִים סְבִיב אֲגַם מְלָאכוּתִי, וְכוּלָּם דּוֹמִים, כִּמְעַט זֵהִים, מִתּוֹצֶרֶת אוֹתוֹ מִפְעָל, עִם אוֹתוֹ חִיפּוּי בְּמַרְאֶה לְבָנִים וְגִמְלוּן אֲפַרְפַּר וּשְׁתֵּי מַדְרֵגוֹת בַּחֲזִית, וְדַלַּת כְּנִיסָה גְּדוֹלָה מֵעֵץ אוֹ מֵאֵיזֶה פְּלַסְטִיק דְּמוּי עֵץ, לֹא הִצְלַחְתִּי לְהַחְלִיט וּמִמֵּילָא בְּשׁוּם בַּיִת אַף אֶחָד לֹא נִכְנַס דַּרְכָּהּ חוּץ מִשְּׁלִיחֵי הַסּוּפֶּרְמַרְקֶט אוֹ הַטֵּיְיק-אִוּוּיַי, כּוּלָּם נִכְנְסוּ הַבַּיְתָה דֶּרֶךְ הַגְּרָאז' שֶׁגַּם הוּא הָיָה זֵהֶה בְּכָל הַבָּתִּים וְהֵכִיל בְּכוּלָּם מְקָרֵר נוֹסָף וְדֶלֶת צְדָדִית שֶׁהוֹבִילָה לַמִּטְבָּח וַחֲפָצִים שֶׁנִּתְקְעוּ בַּלִּימְבּוֹס שֶׁבֵּין שִׁימּוּשׁ לִזְרִיקָה וְנִדְחֲסוּ בּוֹ מִסָּבִיב לִשְׁתֵּי הַמְּכוֹנִיּוֹת.
כָּל כָּךְ דּוֹמִים הָיוּ הַבָּתִּים עַד שֶׁבַּשָּׁבוּעַ הָרִאשׁוֹן אַחֲרֵי שֶׁעָבַרְנוּ לְשָׁם יָצָאתִי לְסִיבּוּב עִם הַיֶּלֶד בַּעֲגָלָה וְאִיבַּדְתִּי אֶת הַדֶּרֶךְ חֲזָרָה, הִצְלַחְתִּי לְזַהוֹת אֶת הַבַּיִת בְּסוֹף בִּזְכוּת שְׁתֵּי זְקֵנוֹת שֶׁיָּצְאוּ לְטַיֵּיל עִם הַכְּלָבִים וַעֲדַיִין עָמְדוּ וְשׂוֹחֲחוּ מוּלוֹ כְּמוֹ בְּשָׁעָה שֶׁיָּצָאתִי. לֹא הָיוּ גְּדֵרוֹת כָּךְ שֶׁהַדֶּשֶׁא הָאֵינְסוֹפִי הָיָה גַּם הַגִּינָּה הַפְּרָטִית שֶׁל כָּל בַּיִת וּמִלִּבְדּוֹ אַף אֶחָד לֹא הוֹסִיף הַרְבֵּה, כְּאִילּוּ כָּל כָּךְ הַרְבֵּה מֶיְילִים שֶׁל דֶּשֶׁא דִּיכְּאוּ אֶת נְטִיּוֹת הַגִּינּוּן אֵצֶל כּוּלָּם, לְכָל הַיּוֹתֵר עֵץ יָחִיד, שִׂיחַ אוֹ שְׁנַיִים, כַּמָּה צִבְעוֹנִים בָּאָבִיב שֶׁהָיָה צָרִיךְ לְרַסֵּס בְּחוֹמֶר מַסְרִיחַ כְּדֵי לְהַרְחִיק אֶת הַצְּבָאִים שֶׁהָיוּ בָּאִים לֶאֱכוֹל אוֹתָם. הַצְּבָאִים הָיוּ מִטְרָד רְצִינִי וּפַעַם פּוֹל-מַארְק כִּמְעַט הִתְנַגֵּשׁ בְּאֶחָד מֵהֶם בַּכְּבִישׁ, אֲבָל הַיֶּלֶד הִתְלַהֵב מֵהֶם וְגַם מֵהַסְּנָאִים וְהָיָה מַצְבִּיעַ וְקוֹרֵא: "!Mamby","!Squiwel" בְּלִי לְאוֹת.
לִפְעָמִים בַּלֵּילוֹת כְּשֶׁשָּׁכַבְתִּי לְיַד פּוֹל-מַארְק הַשָּׁקוּעַ בְּשֵׁינָה דְּמוּיַת עִילָּפוֹן אַחֲרֵי יוֹם הָעֲבוֹדָה הָאָרוֹךְ וְכָל הַנְּסִיעוֹת וְהִקְשַׁבְתִּי לְגֶשֶׁם, הָיִיתִי צְרִיכָה לְהִתְאַפֵּק בְּכָל כּוֹחִי לֹא לְזַנֵּק וְלָגֶשֶׁת לַחַלּוֹן כְּדֵי לִבְדּוֹק אִם הַגֶּשֶׁם אֲמִיתִּי. רַחַשׁ הָעֵצִים בָּרוּחַ הָיָה נִפְלָא עַד שֶׁשַּׂמְתִּי לֵב שֶׁהוּא קוֹרֶה כָּל 2:15 דַּקּוֹת בְּדִיּוּק וְגַם נִזְכַּרְתִּי שֶׁאֵין בַּחוּץ מַסְפִּיק עֵצִים כְּדֵי לְיַיצֵּר רַחַשׁ כָּזֶה, אֲבָל פָּחַדְתִּי לָקוּם וְלִצְעוֹד עַל קוֹרוֹת הַפַּרְקֵט-לְמִינַּצְיָה שֶׁהָיוּ מַשְׁמִיעוֹת שְׁתֵּי חֲרִיקוֹת בִּלְתִּי-נִמְנָעוֹת בַּדֶּרֶךְ לַחַלּוֹן, וּמְעִירוֹת אֶת הַיֶּלֶד, שֶׁהָיָה עָלוּל לְהָעִיר אֶת פּוֹל-מַארְק, שֶׁהָיָה צָרִיךְ לָקוּם בְּחָמֵשׁ וָחֵצִי בַּבּוֹקֶר לַעֲבוֹדָה. הַמַּשְׁכַּנְתָּא גָּדְלָה מִדַּי חוֹדֶשׁ יוֹתֵר מִמָּה שֶׁחִישַּׁבְנוּ, וַאֲנִי לֹא חָזַרְתִּי לַעֲבוֹד אַחֲרֵי הַיֶּלֶד, מִמֵּילָא שְׂכַר הַמְּטַפֶּלֶת הָיָה בּוֹלֵעַ אֶת הַשָּׂכָר שֶׁלִּי וְעָדִיף הָיָה לוֹ בַּשָּׁנִים הָרִאשׁוֹנוֹת לְהִישָּׁאֵר אִתִּי וְלֹא עִם אָדָם זָר.
נִיסִּיתִי לַחֲסוֹךְ בְּאֶמְצָעוּת קוּפּוֹנִים וּמִבְצָעִים וּמְכִירוֹת סוֹף עוֹנֶה וְחַג הַהוֹדָיָה וּפוֹסְט-כְּרִיסְמְס, אַחַת לְכַמָּה זְמַן קָנִיתִי מַשֶּׁהוּ בָּאִינְטֶרְנֵט בְּלִי יְדִיעָתוֹ שֶׁל פּוֹל-מַארְק, בֶּגֶד צַר מִדַּי – קָשֶׁה לִקְלוֹעַ לְמִידָה הַנְּכוֹנָה בַּהַזְמָנוֹת  מֵהָרֶשֶׁת – אוֹ יָפָה מִדַּי שֶׁנִּשְׁאַר תָּלוּי בָּאָרוֹן, אֵיזֶה אֲבִיזָר מְשׁוּכְלָל לָאַמְבַּטְיָה בִּשְׁבִיל הַיֶּלֶד, שֶׁאָמְנָם הָיָה צָרִיךְ לִפְנוֹת בִּשְׁבִילוֹ אֲבִיזָרִים אֲחֵרִים אֲבָל בְּהֶחְלֵט הִלְהִיב אֶת הַיֶּלֶד לְפָחוֹת פַּעֲמַיִים אוֹ שָׁלוֹשׁ, כְּלֵי מִטְבָּח שֶׁרַק חֶלְקָם הִצְטָרְפוּ בְּסוֹף לַעֲרֵימָה בִּגְרָאז' וְכַמּוּבָן הַרְבֵּה קוֹסְמֵטִיקָה שֶׁעוֹלֶה פָּחוֹת בָּאִינְטֶרְנֵט, בְּעִיקָּר אִם קוֹנִים אֶחָד וְעוֹד אֶחָד בַּחֲצִי מְחִיר, אוֹ שְׁנַיִים וְעוֹד אֶחָד חִינָּם וּדְמֵי הַמִּשְׁלוֹחַ כְּלוּלִים. 
הִשְׁתַּדַּלְתִּי לִצְעוֹד עַל הַהֲלִיכוֹן שֶׁהִזְמַנְתִּי מִוּוֹלְמַארְט – הוּא עָלָה לֹא-מְעַט אֲבָל הִסְבַּרְתִּי לְפוֹל-מַארְק (אֶת הַהֲלִיכוֹן לֹא הָיָה אֶפְשָׁר לְהַסְתִּיר) שֶׁזֹּאת הַשְׁקָעָה שֶׁתִּשְׁתַּלֵּם בְּסוֹפוֹ שֶׁל דָּבָר, שֶׁתַּעֲזוֹר לִי לַחֲזוֹר לְכוֹשֶׁר, לְעַצְמִי, לָעֲבוֹדָה – מוּל הַטֵּלֵוִויזְיָה אִם כִּי לָרוֹב יָשַׁבְתִּי עַל הַסַּפָּה הָרַכָּה בְּאוֹפֶן שֶׁהִקְשָׁה לָקוּם מִמֶּנָּה וְנִיעֲנַעְתִּי בְּמֵרְץ אֶת הָעֲגָלָה שֶׁל הַיֶּלֶד גַּם, לְמַעַן הָאֱמֶת, בַּשָּׁעוֹת שֶׁהוּא לֹא הָיָה אָמוּר לִישׁוֹן וְצָפִיתִי בְּתוֹכְנִיּוֹת כּוֹשֶׁר וּתְזוּנָה בְּרִיאָה וְטִיפִּים לְ-'well-being' שֶׁהִשְׁתַּדַּלְתִּי לַחְקוֹק בַּזִּיכָּרוֹן וְשֶׁרוֹב הַפִּרְסוֹמוֹת בָּהֶן אִם לֹא כּוּלָּן הָיוּ לְמוּצְרֵי דִּיאֵטָה וְקוֹסְמֵטִיקָה וְהִצִּיגוּ אֶת הַגּוּף וְאֶת הַפָּנִים כְּמוֹ שְׂדֵה קְרָב שֶׁבּוֹ אֵין סִיכּוּי לְנַצֵּחַ, לְכָל הַיּוֹתֵר לְמַזְעֵר אֶת הַתְּבוּסָה בְּעֶזְרַת אֶחָד וְעוֹד אֶחָד בַּחֲצִי מְחִיר, אוֹ שְׁנַיִים וְעוֹד אֶחָד חִינָּם.
חוּץ מִזֶּה לֹא עָשִׂיתִי הַרְבֵּה בְּמֶשֶׁךְ הַיּוֹם, בְּסוֹפוֹ לִפְעָמִים לֹא הִצְלַחְתִּי לְהִיזָּכֵר בְּשׁוּם דָּבָר מַמָּשִׁי שֶׁעָשִׂיתִי חוּץ מֵהַתְּנוּעָה הַחַדָּה שֶׁל  הֵקִימָה מֵהַסַּפָּה תּוֹךְ כְּדֵי לְחִיצָה עַל off בַּשֶּׁלֶט וּמַאֲמָץ לְהַשְׁתִּיק מַהֵר אֶת הַיֶּלֶד כְּשֶׁשָּׁמַעְתִּי אֶת הַשַּׁעַר הַחַשְׁמַלִּי שֶׁל הַגְּרָאז' נִפְתַּח לִמְכוֹנִית שֶׁל פּוֹל-מַארְק, אֲבָל אֵיכְשֶׁהוּ הַיָּמִים נָזְלוּ לִי בֵּין הָאֶצְבָּעוֹת וּכְשֶׁמֶּזֶג הָאֲוִויר הָיָה סָבִיר הָיִיתִי יוֹצֵאת לְסִיבּוּב עִם הַיֶּלֶד. אַחֲרֵי שֶׁהִתְאַקְלַמְתָּ בַּשְּׁכוּנָה וְצַעֲדַת מֵהַבַּיִת לָאֲגַם הַמְּלָאכוּתִי בְּכָל מַסְלוּל אֶפְשָׁרִי יְכוֹלֶת כְּבָר לְהַבְחִין בְּהֶבְדֵּלִים דַּקִּים בֵּין הַבָּתִּים שֶׁהֵעִידוּ עַל מַעֲמָד כַּלְכָּלִי, לְמָשָׁל לְמִשְׁפָּחוֹת שֶׁהָיוּ יוֹתֵר well-off הָיוּ בְּרֵיכוֹת בְּנוּיוֹת מֵאֲחוֹרֵי הַבַּיִת וְאִילּוּ לַאֲחֵרוֹת הָיוּ בְּרֵיכוֹת פְּלַסְטִיק עֲגוּלּוֹת שֶׁעוֹלוֹת הַרְבֵּה-הַרְבֵּה פָּחוֹת וְיֵשׁ לָהֶן עוֹד יִתְרוֹנוֹת, לְמָשָׁל שֶׁאֶפְשָׁר לָקַחַת אוֹתָן כְּשֶׁעוֹבְרִים דִּירָה. אַתְּ שֶׁלָּנוּ הִזְמַנְתִּי מֵאָמָזוֹן בְּמִבְצָע, ב-$299.99 בִּלְבַד, וּפוֹל-מַארְק הִתְקִין אוֹתָהּ בִּשְׁנֵי סוֹפֵי-שָׁבוּעַ. הָיָה אֶפְשָׁר לִרְכּוֹשׁ גַּם גֶּדֶר הֲגַנָּה לַבְּרֵיכָה בְּתוֹסֶפֶת $59.99 אֲבָל זֶה כְּבָר יִיקַר אֶת הָעֵסֶק וְכָל עוֹד הַיֶּלֶד הָיָה קָטָן לֹא רָאִינוּ צוֹרֶךְ בָּזֶה. 

טוֹב. לֹא צָרִיךְ לִקְרוֹא אֶת הָאִילְיָאדָה אוֹ אֶת 'הַחֵטְא וְעוֹנְשׁוֹ' שֶׁמִּמֵּילָא לֹא קָרָאתִי בְּחַיֵּי הָאֲחֵרִים כְּדֵי לְנַחֵשׁ אֶת הַסּוֹף, לְדַמְיֵין אֵיךְ אֲנִי בּוֹהָה בַּטֵּלֵוִויזְיָה וְקוֹלֶטֶת פִּתְאוֹם אֶת הַשֶּׁקֶט הַמְּשׁוּנֶּה אוֹ אֶת הַקַּלּוּת הַמְּשׁוּנָּה שֶׁל הָעֲגָלָה שֶׁאֲנִי מַמְשִׁיכָה לְנַעְנֵעַ, קָמָה מֵהַסַּפָּה וְרוֹאָה שֶׁהַיֶּלֶד אֵינֶנּוּ, עוֹלֶה בְּרִיצָה בַּמַּדְרֵגוֹת וְהוּא לֹא בַּחֶדֶר שֶׁלָּנוּ וְגַם לֹא בְּשֶׁלּוֹ וְלֹא בְּאַמְבְּטָיוֹת, שׁוּב יוֹרֶדֶת לַסָּלוֹן וּפִתְאוֹם רוֹאָה שֶׁהַדֶּלֶת הַקִּדְמִית פְּתוּחָה, לֹא סָגַרְתִּי אוֹתָהּ אַחֲרֵי הַמִּשְׁלוֹחַ מֵהַסּוּפֶּרְמַרְקֶט, לְרֶגַע אֶחָד קוֹפֵאת בְּאֵימָה וְאָז רָצָה הַחוּצָה, אֶל הַבְּרֵיכָה, כְּבָר מֵרָחוֹק אֲנִי רוֹאָה, צָף בַּמַּיִם, פָּנָיו מַטָּה, הַמַּרְאֶה הֲכִי נוֹרָא שֶׁאֶרְאֶה כָּל חַיַּי וַעֲדַיִין מַמְשִׁיכָה לָרוּץ – וְלִפְעָמִים אֲנִי לֹא יְכוֹלָה לָשֵׂאת גּוֹרָל אַכְזָרִי כָּל כָּךְ בְּחַיֵּי הָאֲחֵרִים וַאֲנִי מַגִּיעָה לַבְּרֵיכָה, הַצְּרָחָה תְּקוּעָה לִי בַּגָּרוֹן, וְרוֹאָה סְנָאִי גָּדוֹל וְטִיפֵּשׁ שֶׁנָּפַל לְתוֹכָהּ וְטֶבַע, עֵינָיו פְּקוּחוֹת וּכְפוּתָיו עוֹד שְׁלוּחוֹת קָדִימָה, וּפוֹל-מַארְק ג'וּנְיוֹר יוֹשֵׁב בַּדֶּשֶׁא וּמִסְתַּכֵּל בִּי בִּפְלִיאָה. 




https://www.shortstoryproject.com/he/story/%d7%95%d7%a2%d7%95%d7%93-%d7%90%d7%97%d7%93-%d7%97%d7%99%d7%a0%d7%9d/
#הוֹרוּת#כְתֶיבְּהַנְשִׁיתְ#מֶתַח#פַּרְבָּרִים#תַּרְבּוּתָאמֵרִיקָאִית#תִרְבּוֹתְהַצְרִיכָה