הַסָּבְתוֹת – עֶשְׂרוֹת סָבְתוֹת – מוֹצְאוֹת אֶת עַצְמָן בְּלֵב יָם. אֵין לָהֶן מוּשָּׂג אֵיךְ הִגִּיעוּ לְשֵׁם. שְׁעַת אַחֵר צָהֳרַיִים כַּנִּרְאֶה, וּבוֹהֵק הַשֶּׁמֶשׁ מְאַלֵּץ אוֹתָן לְכַוֵּוץ אֶת עֵינֵיהֶן. הֵן מְשׁוֹטְטוֹת בִּזְהִירוּת, עִם מַקְלוֹת הֲלִיכָה וּמִדְרָסִים, עַל סִיפּוּן הַמַּתֶּכֶת הַחֲלַקְלַק שֶׁל הַסְּפִינָה, שֶׁלֹּא נִבְנְתָה לַהֲשָׁטַת נוֹסְעִים אֶלָּא לְשִׁינּוּעַ מִטְעָנִים. מְכוּלוֹת עֲנָקִיּוֹת מוּנָחוֹת בַּעֲרִימוּת בְּחַרְטוֹם וּבַיַּרְכָתַיִים. הַסָּבְתוֹת לֹא מְבִינוֹת. אֲנַחְנוּ מֵתוֹת? הֵן שׁוֹאֲלוֹת זוֹ אֶת זוֹ. אֲנַחְנוּ גּוֹסְסוֹת? כָּל חֶלְקֵי הַסְּפִינָה עֲשׂוּיִים מַתֶּכֶת, יְרִיעוֹת עֲצוּמוֹת וּמִסְּמָרוֹת גְּדוֹלוֹת כְּכַף יָד. מְנוֹפִים, מְחִיצּוֹת אֲטוּמוֹת, קוֹרוֹת אוֹרֶךְ וְרוֹחַב – הַכּוֹל עָשׂוּי מַתֶּכֶת. הַכּוֹל צָבוּעַ לָבָן וּמְרוּבָּב עַכְשָׁיו בְּכוֹכָבִים אֲפוֹרִים שֶׁל לְשֶׁלְּשָׁת שְׁחָפִים.
בֵּין הֲמוֹנֵי הַגֵּוִוים הַשְּׁחוּחִים וְהָרַגְלַיִים בְּגַרְבּוּנִים נִמְצֵאת גַּם אִישָּׁה שֶׁשְּׁמָהּ אָלִיס, וְהִיא נִיגֶּשֶׁת אֶל הַסַּפְסָל הַנָּעִים בְּיוֹתֵר וּמִתְיַישֶּׁבֶת עָלָיו. הַסַּפְסָל מַשְׁקִיף אֶל הָאוֹפֶק – אוֹתוֹ קַו שֶׁהָעַיִן מוֹתַחַת כְּדֵי לִיצוֹר סוֹף בְּמָקוֹם שֶׁאֵין בּוֹ סוֹף. אָלִיס אוֹהֶבֶת נוֹפִים, מֶרְחָבִים גְּדוֹלִים, וּכְמוֹ תָּמִיד הִיא שְׂמֵחָה לְהַשְׁקִיף לַמֶּרְחַקִּים. הִיא חוֹשֶׁבֶת עַל יְלָדֶיהָ שֶׁבְּקַצְוֵוי אֶרֶץ. יֵשׁ לָהֶם סְטוּדְיוֹ וּצְבָעִים, כָּרִיּוֹת מֵדִיטַצְיָה, מְכוֹנִית שֶׁזְּקוּקָה לְהַחְלָפַת שְׁמָנִים, רְשִׁימַת קְנִיּוֹת. הִיא חוֹשֶׁבֶת עַל נִינָתָהּ הָאַחַת, הַחֲדָשָׁה, שֶׁאוֹתָהּ לֹא פָּגְשָׁה מֵעוֹלָם, אֲבָל הִיא מְקַוּוֹה שֶׁעָטְפוּ אוֹתָהּ בַּשְּׂמִיכָה הָאֲפוֹרָה שֶׁסָּרְגָה.
סְבִיב אָלִיס שׂוֹרְרוֹת מְהוּמָה וַהֲמוּלָּה בִּדְרָגוֹת שׁוֹנוֹת. לְמִישֶׁהִי יֵשׁ מַצְפֵּן? אַתְּ יוֹדַעַת לְנַוֵּוט סְפִינָה? אֵיפֹה הַמְּטַפֶּלֶת שֶׁלִּי? אֲנִי מֵאֵזוֹר וָושִׁינְגְּטוֹן!
חֵלֶק מֵהַסָּבְתוֹת מְנַסּוֹת מִיָּד לִבְרוֹחַ. הֵן נִכְנָסוֹת לְסִירַת הַצָּלָה שֶׁקְּשׁוּרָה לְדוֹפֶן הַסְּפִינָה, מִתְיַישְּׁבוֹת, מַחֲזִיקוֹת אֶת אַרְנְקֵיהֶן בִּידֵיהֶן וּמְחַכּוֹת בְּסַבְלָנוּת שֶׁיּוֹרִידוּ אוֹתָן אֶל הַכָּחוֹל הַמְּחוּסְפָּס. פְּנֵיהֶן נִרְטָבִים מֵהַמַּשָּׁב הַמֵּימִי, אֲבָל אִישׁ לֹא מוֹרִיד אֶת הַסִּירָה. הַתִּסְרוֹקוֹת שֶׁלָּהֶן מַתְחִילוֹת לִקְמוֹל, אֲבָל הַסִּירָה לֹא יוֹרֶדֶת.
יֵשׁ קְבוּצַת גְּבָרוֹת שֶׁאִיפּוּר הָעֵינַיִים שֶׁלָּהֶן זוֹלֵג בִּנְתִיבִים כֵּהִים בְּמוֹרַד הַלְּחָיַיִם; וְיֵשׁ קְבוּצָה שֶׁל סָבְתוֹת מְלֵאוֹת יוֹזְמָהּ, שֶׁכְּבָר הוֹצִיאוּ מֵאַרְנְקֵיהֶן עֵטִים וּפִיסּוֹת נְיָיר וְעַכְשָׁיו הֵן עוֹרְכוֹת סִיעוּר מוֹחוֹת, מַעֲלוֹת הַצָּעוֹת עַל הַכְּתָב וּמַדְרֵגוֹת אוֹתָן לְפִי מִידַּת הַפּוֹפּוּלָרִיּוּת וְהַהִיתָּכְנוּת שֶׁלָּהֶן. מוּל אָלִיס נִיצֶּבֶת קְבוּצַת גְּבָרוֹת שֶׁמַּעֲלוֹת זִיכְרוֹנוֹת, וּמְתָאֲרוֹת אֶת חַיֵּיהֶן כְּאִילּוּ מֵאוֹת שָׁנִים כְּבָר עָבְרוּ. פַּעַם הָיָה כָּל כָּךְ קַל, הֵן מְסַפְּרוֹת בְּקוֹל רָם מְאוֹד בִּגְלַל אוֹבְדַן הַשְּׁמִיעָה הַמְּשׁוּתָּף לְכוּלָּן. הַכְּבִישִׁים הָיוּ חֲלָקִים וְנֶהֱדָרִים, וִיכוֹלֶת לְהִיכָּנֵס לַמְּכוֹנִית וְלִנְסוֹעַ לְכָל מִינֵי מְקוֹמוֹת שֶׁהָיוּ בָּהֶם פַּנְקֵיְיקִים טְעִימִים בִּמְיוּחָד, וְהַקָּפֶה הִגִּיעַ בְּטִיסָה יָשָׁר מֵאִיטַלְיָה.
אֲבָל אֲפִילּוּ בְּמַצָּב כָּזֶה, שֶׁהוּא חָרִיג וְלֹא מוּכָּר, אֲפִילּוּ כְּשֶׁהָאוֹקְיָינוֹס הַגּוֹעֵשׁ מַקִּיף אוֹתָן מִכָּל עֵבֶר, רַבּוֹת מֵהַסָּבְתוֹת מְנַהֲלוֹת שִׂיחוֹת חוּלִּין. הֵן מַחְמִיאוֹת זוֹ לְזוֹ עַל הָעֲגִילִים. פְּנִינִים אֲמִיתִּיּוֹת? הַצֶּבַע מַזְכִּיר לִי אֶת הַוִּוילוֹנוֹת שֶׁאִמָּא שֶׁלִּי קָנְתָה בְּטִיּוּל בְּבַנְגְּקוֹק. הִיא פָּגְשָׁה שָׁם אֶת הַנְּסִיכָה, תַּאֲמִינוּ אוֹ לֹא.
מִישֶׁהִי מִצְטָרֶפֶת אֶל אָלִיס, אֲבָל הִיא לֹא מְנַסָּה אֲפִילּוּ לִשְׁמוֹעַ אֶת שְׁמָהּ. הָאִישָּׁה אוֹמֶרֶת, "אָז אַתְּ מִשִּׁיקָגוֹ? אֵיךְ מֶזֶג הָאֲוִויר בְּשִׁיקָגוֹ בָּעוֹנָה הַזֹּאת?"
"אָה, יוֹם אֶחָד קַר נוֹרָא, וּלְמָחֳרָת מַמָּשׁ חַמִּים."
"וְהַיְּלָדִים שֶׁלְּךָ, מָה הֵם עוֹשִׂים?"
"יֵשׁ לִי שְׁתֵּי צַיָּירוֹת, נַגָּר וְסוֹפֶרֶת."
"מַמָּשׁ מְעַנְיֵין," אוֹמֶרֶת הָאִישָּׁה. "הַיְּלָדִים שֶׁלִּי כּוּלָּם עוֹרְכֵי דִּין. לִי יֵשׁ שִׁישָּׁה."
"אַבָּא שֶׁלִּי הָיָה עוֹרֵךְ דִּין." אָלִיס מְחַיֶּיכֶת. "לִגְדּוֹל עִם אַבָּא עוֹרֵךְ דִּין זֶה מַמָּשׁ נוֹרָא. אֲנִי שְׂמֵחָה שֶׁאַף אֶחָד מֵהַיְּלָדִים שֶׁלִּי לֹא בָּחַר בַּדֶּרֶךְ הַזֹּאת." שְׁרִירֵי הַפָּנִים שֶׁל הָאִישָּׁה מִתְקַשְּׁחִים כַּנִּרְאֶה, אֲבָל עוֹרָהּ הָרַךְ, הַמִּידַּלְדֵּל, סוֹתֵר אֶת הַבָּעָתָהּ גַּם כְּשֶׁחִיּוּכָהּ אוֹ זָעֲפָה מְתוּחִים בִּמְיוּחָד.
"יָכוֹל לִהְיוֹת שֶׁאֲנִי מֵתָה," אָלִיס אוֹמֶרֶת וּמַבִּיטָה בְּגוֹנֵי הַכָּחוֹל הַשּׁוֹנִים בַּשָּׁמַיִם וּבְמַיִם.
"מִשְׁתַּתֶּפֶת בְּצַעַרְךָ." הָאִישָּׁה מַבִּיטָה בְּאָלִיס אֲבָל נִרְאֶה שֶׁהִיא מִצְטַעֶרֶת בְּעִיקָּר עַל עַצְמָהּ.
אָלִיס מְהַנְהֶנֶת. "כֵּן, כַּנִּרְאֶה אֲנִי מֵתָה. אוֹ גּוֹסֶסֶת." הִיא זוֹכֶרֶת חֲדַר בֵּית חוֹלִים, וּמַעֲבָר לַמִּיטָּה חוֹמַת מַכְשִׁירִים, שֶׁכָּל אֶחָד מֵהֶם פּוֹלֵט צִפְצוּף מוּבְהָק מְאוֹד כְּדֵי לִמְשׁוֹךְ אֵלָיו אָחוֹת אַחֶרֶת עִם מַכְשִׁיר שׁוֹנֶה. אֶחָד הַצִּפְצוּפִים הֵבִיא אֶת לִינְדָּה עִם מַשְׁאֵבָה, וְהִיא הוֹצִיאָה בְּמַאֲמָץ וּבִכְאֵב אֶת הַלֵּיחָה מְרִיאוֹתֶיהָ שֶׁל אָלִיס. צִפְצוּף אַחֵר הֵבִיא אֶת קִירָה עִם שַׂקִּית חֲדָשָׁה שֶׁל מָזוֹן נוֹזְלִי, שֶׁאוֹתָהּ חִיבְּרָה לְצִינּוֹרִית הַהֲזָנָה. הַחֶדֶר הָיָה אַפְלוּלִי כָּל הַזְּמַן, עֶרֶב תְּמִידִי. וְכָל הַזְּמַן שָׁהָה בַּחֶדֶר לְפָחוֹת קְרוֹב מִשְׁפָּחָה אֶחָד.
הָאִישָּׁה מְנַחֶמֶת אוֹתָהּ בָּאִי-נוֹחוּת, "צַר לִי לִשְׁמוֹעַ."
אָלִיס מְהַנְהֶנֶת שׁוּב, מוֹתַחַת אֶת רַגְלֶיהָ בָּעוֹר גַּרְבֵי הַנַּיְילוֹן וּמְנַעְנַעַת אֶת כַּפּוֹת הָרַגְלַיִים בִּקְצוֹתֵיהֶן.
"אָז גַּם אֲנִי מֵתָה?"
"לֹא יוֹדַעַת. גָּסַסְתָּ?" אָלִיס שׁוֹאֶלֶת.
"אֲנִי לֹא זוֹכֶרֶת שֶׁגָּסַסְתִּי."
"טוֹב, אָז אוּלַי אַתְּ לֹא מֵתָה."
תַּחַת קַרְנֵי הַשֶּׁמֶשׁ הַשּׁוֹקַעַת, הַסְּפִינָה מוּכְתֶּמֶת אָדוֹם. הַסִּיפּוּן נִרְאֶה כְּמוֹ חֲדַר אוֹכֶל בְּתִיכוֹן – הַנָּשִׁים מִתְגּוֹדְדוֹת בִּצְבִירִים קְטַנִּים שֶׁפְּזוּרִים עַל פְּנֵי הַשֶּׁטַח. עַכְשָׁיו הֵן נִזְכָּרוֹת לִדְאוֹג לַדְּבָרִים שֶׁבַּהַתְחָלָה שָׁכְחוּ לִדְאוֹג לָהֶם. רַבּוֹת מֵהֶן חוֹשְׁשׁוֹת מֵהַמִּשְׁטָח הַחֲלַקְלַק, פּוֹחֲדוֹת לִשְׁבּוֹר אֶת מִפְרַק הַיָּרֵךְ. הֵן מוּטְרָדוֹת בִּגְלַל הַבַּעַל שֶׁנִּשְׁאַר בַּבַּיִת עִם מְקָרֵר רֵיק, וְהֶחָתוּל שֶׁבְּוַודַּאי מַשְׁחִיז צִיפּוֹרְנַיִים עַל רַגְלַי הַסַּפּוֹת הַכְּבֵדוֹת. הַסַּפּוֹת לֹא יִשְׂרְדוּ אֶת הֵיעָדְרָן שֶׁל הַסָּבְתוֹת. זֶה יִהְיֶה סוֹפָן שֶׁל הַסַּפּוֹת. הֵן מְדַבְּרוֹת עַל כָּךְ. הֵן מִצְטוֹפְפוֹת כְּדֵי לְהִתְגּוֹנֵן מִפְּנֵי הָרוּחַ.
לְחַלֵּק מֵהַסָּבְתוֹת שֶׁשּׁוֹתְקוֹת בְּתוֹךְ הַהִתְגּוֹדְדוּיוֹת אֵין דְּבָרִים כָּאֵלֶּה שֶׁאֶפְשָׁר לַחֲזוֹר אֲלֵיהֶם. חֶלְקָן לֹא כִּיבּוּ אֶת הַטֵּלֵוִויזְיָה כְּבָר שָׁנִים, לֹא בַּיּוֹם וְלֹא בַּלַּיְלָה. תָּאֵי הַהַקְפָּאָה בִּמְקָרְרִים שֶׁלָּהֶן מְלֵאִים מָזוֹן מוּכָן לְחִימּוּם מָהִיר, וּבְכָרִיּוֹת הַסַּפָּה, שֶׁעֲלֵיהֶן הֵן יוֹשְׁבוֹת כָּל הַיּוֹם כְּשֶׁפָּנֵיהֶן מִתְעַמְעֲמִים וּמִתְבַּהֲרִים בְּאוֹר, כְּבָר נוֹצְרוּ שְׁקָעִים עֲמוּקִּים. הַשְּׁקָעִים לֹא שָׁבִים וּמִתְמַלְּאִים. הֵם לֹא מַסְפִּיקִים לְהִתְמַלֵּא כִּי בְּלִי הֶרֶף מוּנָּח עֲלֵיהֶם יַשְׁבָן. הַסָּבְתוֹת הָאֵלֶּה מְעִיפוֹת מַבָּט עַצְבָּנִי בִּשְׁעוֹן הַיָּד שֶׁלָּהֶן, שֶׁעֲדַיִין מַרְאֶה אֶת הַשָּׁעָה בְּבֵית. הֵן יוֹדְעוֹת שֶׁבְּרֶגַע זֶה מַמָּשׁ, בָּרֶגַע שֶׁבּוֹ הַשֶּׁמֶשׁ שׁוֹקַעַת, פט סֶיְיגָ'ק עוֹמֵד לְקַבֵּל אוֹתָן בִּבְרָכָה, בְּעֶזְרַת הַקָּהָל הֶחָבִיב שֶׁבָּאוּלְפָּן, אֶל גַּלְגַּל! הַמַּזָּל! אָמְנָם הָעֶרֶב יַחֲמִיצוּ אֶת תּוֹכְנִיּוֹת הַטֵּלֵוִויזְיָה, אֲבָל הַסָּבְתוֹת הָאֵלֶּה, שֶׁאִישׁ לֹא מְחַכֶּה לָהֶן בְּבֵית, לֹא כָּל כָּךְ מִצְטַעֲרוֹת שֶׁהֵן כָּאן בַּיָּם, בֵּין כָּל כָּךְ הַרְבֵּה גּוּפִים חֲמִימִים.
אַחֲרֵי שֶׁהֶחֱלִיפוּ בֵּינֵיהֶן סִיפּוּרֵי הִישָּׂרְדוּת, הַסָּבְתוֹת הַיּוֹזְמוֹת, שֶׁאֵין לָהֶן זְמַן לִדְאָגוֹת סְרָק, יוֹצְאוֹת לִמְשִׂימָה, לְגַלּוֹת מָה יֵשׁ בִּמְכוּלוֹת שֶׁעַל הַסִּיפּוּן. בַּחֲדַר הַמְּכוֹנוֹת הִתְגַּלּוּ מִסְפָּרַיִים לְחִיתּוּךְ בַּרְזֶל. גַּם הַמְּנוֹעִים הִתְגַּלּוּ שָׁם, אֲבָל מְסוּבָּךְ מִדַּי לְהַפְעִיל אוֹתָם, וְלָכֵן הַסְּפִינָה מַמְשִׁיכָה לָצוּף בְּלִי שׁוּם טִרְטוּר.
הַנָּשִׁים הָאֵלֶּה כְּבָר הִתְנַסּוּ בְּמַצָּבִים מוּזָרִים. "בְּבֶרְמוּדָה," אַחַת מֵהֶן מְסַפֶּרֶת וּמְמוּלֶּלֶת אֶת כַּפְתּוֹרֵי הַזָּהָב בַּקַּרְדִּיגָן שֶׁלָּהּ, "מַמָּשׁ בְּאֶמְצַע הַחוּפְשָׁה הַמּוּשְׁלֶמֶת שֶׁלָּנוּ, פָּרְצָה פִּתְאוֹם סוּפַת הוֹרִיקָן, וְהַיַּלְדּוֹנֶת שֶׁמּוֹכֶרֶת תַּכְשִׁיטִים מִצְּדָפִים – לֹא הָיְתָה לָנוּ בְּרֵירָה וְהִכְנַסְנוּ אוֹתָהּ לַחֶדֶר שֶׁלָּנוּ בִּמְלוֹן לְיוֹמַיִים שְׁלֵמִים. עַד אוֹתוֹ יוֹם הַמִּסְכֵּנָה הַזֹּאת לֹא זָכְתָה לִטְעוֹם פַּפְּסִי קוֹלָהּ," הִיא נִזְכֶּרֶת. "מִי הָיָה מַאֲמִין?" הַסָּבְתוֹת הַיּוֹזְמוֹת מִתְפַּעֲלוֹת.
אָלִיס פּוֹסַעַת בֵּינְתַיִים אֶל קְצֵה הַסְּפִינָה וְעוֹבֶרֶת לְיַד גְּבֶרֶת שֶׁיָּדֶיהָ עֲסוּקוֹת בִּלְפִיתָה. "שָׁלוֹם," הִיא אוֹמֶרֶת וּמְהַנְהֶנֶת אֶל הָאִישָּׁה שֶׁאוֹחֶזֶת בְּמַעֲקֶה. מַבָּט קָצָר נִשְׁלַח אֵלֶיהָ, מַבָּט שֶׁמְּיַיחֵל לִרְאוֹת גֶּבֶר, כָּל גֶּבֶר, אֲבָל בִּמְיוּחָד גֶּבֶר לוֹבֵשׁ מַדִּים. כָּל גֶּבֶר לוֹבֵשׁ מַדִּים שֶׁבְּיָדוֹ רְשִׁימָה כָּלְשֶׁהִי. אַךְ כְּשֶׁהָאוֹחֶזֶת בַּמַּעֲקֶה מְרִימָה אֶת מַבָּטָהּ וְרוֹאֶה עוֹד אִישָּׁה מְדוּלְדֶּלֶת, הִיא מִצְטַמֶּקֶת מֵאַכְזָבָה.
אָלִיס כְּבָר הָיְתָה עַל כְּלֵי שַׁיִט רַבִּים. הִיא מַעֲבִירָה אֶת יָדָהּ לְאוֹרֶךְ הַמַּעֲקֶה וְנִזְכֶּרֶת בַּפַּעַם הָרִאשׁוֹנָה וּבַפַּעַם הָאַחֲרוֹנָה – אַהֲבַת נְעוּרִים וְאַהֲבַת זְקוּנִים. כְּשֶׁהָיְתָה בַּת שְׁבַע-עֶשְׂרֵה, אַחֲרֵי חֲתוּנָּה מְפוֹאֶרֶת בְּבֵית הוֹרֶיהָ שֶׁאַף אַחַת מֵחַבְרוֹתֶיהָ לֹא נָכְחָה בָּהּ, עָשְׂתָה אֶת הַשָּׁבוּעַ הָרִאשׁוֹן שֶׁלָּהּ כְּאֵשֶׁת אִישׁ עַל סִיפּוּן יַאכְטַת מְפָרְשִׁים לְאוֹרֶךְ חוֹפֵי רוֹד אַיְילֵנְד. בַּלַּיְלָה הָרִאשׁוֹן, אַחֲרֵי שֶׁהִצְלִיחַ לְנַוֵּוט אֶת הַיַּאֲכָטָה אֶל מִחוּץ לַמַּעֲגָן מְאַתְגֵּר בִּמְיוּחָד בְּאֶמְצַע סְעָרָה, נִכְנַס בַּעֲלָהּ בִּשְׂמֵחַת נִיצָּחוֹן אֶל הַתָּא שֶׁבּוֹ הָיְתָה אָלִיס מְכוּרְבֶּלֶת בְּתוֹךְ עַצְמָהּ. כְּלֵי הַשַּׁיִט הַקָּטָן הִיטַּלְטֵל בָּרוּחַ הָעַזָּה.
"אֲנִי מַעֲדִיפָה שֶׁנַּחֲזוֹר," הִצְלִיחָה לְהַגִּיד. "אֲנַחְנוּ כָּל כָּךְ רְחוֹקִים מִכָּל מָקוֹם."
"זִרְמֵי הַשֵּׁפֶל נֶגְדֵּנוּ. הֲכִי מְסוּכָּן לַחֲזוֹר," הוּא אָמַר וְנִיגֵּב אֶת מִשְׁקָפָיו בְּמַגֶּבֶת.
הִיא הִתְעַקְּשָׁה, אָמְרָה לוֹ שֶׁהִיא לֹא מְסוּגֶּלֶת לִסְבּוֹל יוֹתֵר. "בְּבַקָּשָׁה," אָמְרָה.
הוּא הָרִים אֶת הַמְּפָרֵשׁ וְהִתְחִיל לָשׁוּט בַּחֲזָרָה. אָלִיס, בְּתוֹךְ הַתָּא, לֹא רָאֲתָה כַּמָּה מַאֲמָץ הִשְׁקִיעַ כְּדֵי לְהַחֲזִיר אוֹתָהּ לַמַּעֲגָן. הִיא לֹא רָאֲתָה אֵיךְ הַסִּירָה נוֹטָה עַל צִדָּהּ וְגוֹרֶפֶת מַיִם עַל רַגְלָיו הַיְּחֵפוֹת.
כְּשֶׁהַמֵּזַח חֶרֶק כְּנֶגֶד גּוּף הַסִּירָה, הֵם שָׁכְבוּ זֶה לְצַד זֶה, הוּא קָרָא בְּאוֹר נֵר, הִיא הָעֲמִידָה פְּנֵי יֶשְׁנָהּ, וְרַק שְׁנֵי חֲבָלִים יִיצְּבוּ אוֹתָם.
בַּבּוֹקֶר נִיסְּתָה לִהְיוֹת אֵשֶׁת אִישׁ. הוֹצִיאָה בֵּיצָה מֵהַצֵּידָנִית הַקְּטַנָּה וְשָׁבְרָה אוֹתָהּ לְתוֹךְ מַחֲבַת, אֲבָל הַחֶלְמוֹן נִקְרַע וְדִימֵּם. לִבּוֹ הַצָּהוֹב הַגִּיר נְהָרוֹת עַל הַלָּבָן. הִיא כִּיבְּתָה אֶת הַלֶּהָבָה וְהוֹתִירָה אוֹתוֹ שָׁם, גּוֹסֵס. אָלִיס קָפְצָה לְמַיִם בִּכְתוֹנֶת הַלַּיְלָה שֶׁלָּהּ, שָׂחֲתָה אֶל סִירַת הַהַצָּלָה שֶׁהָיְתָה מְחוּבֶּרֶת לְגוּף הַיַּאֲכָטָה שֶׁלָּהֶם, עָלְתָה עָלֶיהָ, וְהַכּוּתּוֹנֶת נִצְמְדָה אֶל גּוּפָהּ.
"מָה אַתְּ עוֹשָׂה?" קָרָא בַּעֲלָהּ כְּשֶׁמָּצָא אוֹתָהּ. הִיא לֹא עָנְתָה. הוּא מֶשֶׁךְ בְּחֶבֶל הַסִּירָה שֶׁלָּהּ עַד שֶׁהִתְנַגְּשָׁה בַּיַּאֲכָטָה שֶׁלּוֹ. "שְׁחִית?" שָׁאַל וְהִנִּיחַ אֶת יָדָיו עַל רֹאשָׁהּ הָרָטוֹב. "לְפָחוֹת יְכוֹלֶת לִלְבּוֹשׁ בֶּגֶד יָם."
"אֲנִי לֹא אִישָּׁה טוֹבָה."
"תּוּכְלִי לִלְמוֹד." הֵם יָשְׁבוּ וְשָׁתְקוּ לְקוֹל הַמַּיִם שֶׁנָּטְפוּ מִמֶּנָּה וְנָשְׁרוּ עַל קַרְקָעִית הַסִּירָה. "תִּישָּׁאֲרִי כָּאן, בַּסִּירָה הַקְּטַנָּה שֶׁלְּךָ. כָּאן לֹא תִּצְטָרְכִי לִהְיוֹת אִשְׁתּוֹ שֶׁל אַף אֶחָד. אֲנִי אֶגַּשׁ לְהָכִין לְעַצְמִי מַשֶּׁהוּ לֶאֱכוֹל." הוּא לִיטֵּף אֶת רֹאשָׁהּ וְחָזַר אֶל הַיַּאֲכָטָה שֶׁלּוֹ, וְשִׁחְרֵר אֶת הַחֶבֶל שֶׁלָּהּ עַד שֶׁנִּסְחֲפָה לְמֵרַב הַמֶּרְחָק, שְׁלוֹשָׁה מֶטְרִים. הַיָּם הָיָה יְרִיעָה שְׁטוּחָה שֶׁנִּמְתְּחָה עַד שֶׁלֹּא יָכְלָה עוֹד, עַד שֶׁהַשָּׁמַיִם רִיתְּקוּ אוֹתָהּ לִמְקוֹמָהּ.
כָּךְ הֵחֵלּוּ נִישּׂוּאִים שֶׁנִּמְשְׁכוּ עַד שְׁנוֹת הַחֲמִישִּׁים לְחַיֶּיהָ, וְאָז עָזַב לְתָמִיד כְּדֵי לְהָקִים מִשְׁפָּחָה אַחֶרֶת. הִיא מִצְטַעֶרֶת שֶׁלֹּא הִיא זֹאת שֶׁנִּצְמְדָה אֵלָיו כְּדֵי לְחַמֵּם אוֹתוֹ בִּגְסִיסָתוֹ. בִּמְקוֹם זֶה הֵם שָׁלְחוּ לָזֶה לְזֶה מִכְתָּבִים, וּפַעֲמַיִים יָשְׁבָה אִיתּוֹ עַל נַדְנֵדַת הַמִּרְפֶּסֶת מִחוּץ לְבֵיתוֹ, וְהֵם דִּיבְּרוּ עַל יַלְדֵיהֶם וְנֶכְדֵיהֶם, שֶׁאֶת חַיֵּיהֶם יָצְרוּ יַחַד, בִּזְמַן שֶׁאִשְׁתּוֹ הֶעֱסִיקָה אֶת עַצְמָהּ בְּתוֹךְ הַבַּיִת.
גַּם נִישּׂוּאֶיהָ הַשְּׁנַיִים אָרְכוּ יוֹתֵר מִשְּׁלוֹשִׁים שָׁנָה. הוּא אָמַר, "בְּבַקָּשָׁה, אֵין שׁוּם סִיבָּה שֶׁלֹּא תִּתְחַתְּנִי אִיתִּי. אֲנִי חָכָם וְנֶחְמָד וַאֲנִי אֶרְחַץ אֶת הַכֵּלִים." גַּם הַחֲתוּנָּה הַזֹּאת, בְּדִיּוּק כְּמוֹ הָרִאשׁוֹנָה, הִתְקַיְּימָה בְּבֵית הוֹרֶיהָ, אֶלָּא שֶׁהַפַּעַם נִלְקְחָה מִשָּׁם בְּקַלְנוּעִית גּוֹלְף בַּמָּקוֹם בַּמִּפְרָשִׂית.
כִּמְעַט כָּל זְמַנָּם הַמְּשׁוּתָּף הָיוּ בְּגִמְלָאוֹת, וּבְמֶשֶׁךְ שָׁנִים לִפְנֵי שֶׁמֵּת שָׁטוּ לֹא פַּעַם בַּנָּהָר, בִּסְפִינַת מַשָּׂא שֶׁבָּהּ הָיוּ שְׁנֵיהֶם הַנּוֹסְעִים הַיְּחִידִים בְּתַשְׁלוּם. הֵם יָשְׁבוּ יַחַד עַל הַסִּיפּוּן וּפִתְרוּ חִידוֹן תִּפְזוֹרֶת בִּזְמַן שֶׁאַנְשֵׁי הַצֶּוֶות חִילְּקוּ פְּקוּדּוֹת זֶה לָזֶה. רְאִיָּיתוֹ שֶׁל בַּעֲלָהּ הִידַּרְדְּרָה כְּכָל שֶׁהִזְדַּקֵּן, וְלָכֵן תֵּיאֲרָה לוֹ אֶת הַמַּסָּע. "מִשְּׂמֹאל יֵשׁ בִּקְתַּת דַּיָּיגִים יְשֵׁנָה. הִיא קָרְסָה בְּצַד אֶחָד, וְעַכְשָׁיו מִרְפֶּסֶת הַכְּנִיסָה נוֹטָה לְתוֹךְ הַמַּיִם. צֶמַח מְטַפֵּס מוֹשֵׁךְ אוֹתָהּ לְמַטָּה. שְׁתֵּי צִיפּוֹרִים גְּדוֹלוֹת עוֹמְדוֹת עַל הַגַּג."
"לֶבֶּנִיּוֹת?" בִּיקֵּשׁ לָדַעַת.
"לֹא, אֲנָפוֹת כְּחוּלּוֹת גְּדוֹלוֹת."
"אָה, אֲנִי דִּמְיַינְתִּי לִבְנִיּוֹת."
"כֵּן, אֵלֶּה צִיפּוֹרִים אֲחֵרוֹת. אֲבָל בְּכָל זֹאת הֵן יָפוֹת מְאוֹד."
"אֵין לִי סָפֵק. פָּשׁוּט דִּמְיַינְתִּי לִבְנִיּוֹת."
"טוֹב, זֶה לֹא חָשׁוּב עַכְשָׁיו כִּי הַבִּקְתָּה כְּבָר עָבְרָה. עַכְשָׁיו אֲנַחְנוּ מַגִּיעִים לָעֲיָירָה. שָׁלוֹשׁ יְלָדוֹת עוֹמְדוֹת בַּבּוֹץ, בְּבִגְדֵי יָם, וּמְנוֹפְפוֹת. אַתָּה שׁוֹמֵעַ שֶׁהֵן קוֹרְאוֹת לָנוּ?"
"בְּעֵרֶךְ." שְׁנֵיהֶם הִתְאַמְּצוּ לִשְׁמוֹעַ אֶת הַקּוֹלוֹת הַצְּעִירִים שֶׁעָשׂוּ אֶת דַּרְכָּם עַל פְּנֵי הַמַּיִם.
"יֵשׁ לָהֶן אוֹפַנַּיִים?" שָׁאַל.
"לָמָּה שֶׁיִּהְיוּ לָהֶן אוֹפַנַּיִים?"
"אוֹ חַכּוֹת דַּיִג? מָה הֵן עוֹשׂוֹת שָׁם?"
"יֵשׁ לָהֶן רַק יָדַיִים. הֵן רַק מְנַסּוֹת לְהַגִּיד שָׁלוֹם."
"אָה, אָז שָׁלוֹם!" קָרָא בַּחֲזָרָה. "שָׁלוֹם!" קָרְאוּ שְׁנֵיהֶם יַחַד, וּזְרוֹעוֹתֵיהֶם הִתְנוֹפְפוּ מִצַּד לְצַד כְּמוֹ מִגַּבִּי מְכוֹנִית שֶׁמְּנַסִּים לְנַקּוֹת אֶת שְׂדֵה הָרְאִייָּה.
מַסְלוּל הַהַקָּפָה שֶׁל אָלִיס מֵבִיא אוֹתָהּ אֶל חַרְטוֹם הַסְּפִינָה, שָׁם הִיא רוֹאָה אֶת הַסָּבְתוֹת הַיּוֹזְמוֹת צוֹבְאוֹת עַל הַמְּכוּלוֹת כְּמוֹ זְבוּבִים. הֵן בּוֹעֲרוֹת מִסַּקְרָנוּת לָדַעַת מָה יֵשׁ בְּתוֹכֶן, מָה הֵן נוֹשְׂאוֹת אֵיתָן עַל פְּנֵי הַיָּם הֶעָלוּם הַזֶּה. "אוּלַי יֵשׁ בָּהֶן שְׁעוּעִית יְרוּקָּה נֶהְדֶּרֶת מִסִּין, אוֹ מְעִילֵי עוֹר מֵאִיטַלְיָה," אוֹמֶרֶת אַחַת מֵהֶן. "אוּלַי הֵן מְלֵאוֹת בְּפַרְוָות יְקָרוֹת," מְשַׁעֶרֶת מִישֶׁהִי. "לְדַעְתִּי יֵשׁ בָּהֶן תַּכְשִׁיטִים!" צוֹוַחַת מִישֶׁהִי אַחֶרֶת, אִם כִּי הָאֶפְשָׁרוּת הַזֹּאת נִרְאֵית לְכוּלָּן אוֹפְּטִימִית מִדַּי.
אֲבָל מָה שֶׁהֵן מוֹצְאוֹת שָׁם לֹא דּוֹמֶה לְאַף אֶחָד מֵהַדְּבָרִים הָאֵלֶּה. כְּשֶׁמַּנְעוּלֵי הַמְּכוּלָה הָרִאשׁוֹנָה נִפְרָצִים וְהַדְּלָתוֹת נִפְתָּחוֹת, הֵן רוֹאוֹת בִּפְנִים שׁוּרוֹת-שׁוּרוֹת לִבְנוֹת. מִישֶׁהִי מוֹשֶׁכֶת מַשֶּׁהוּ, וּלְרַגְלֶיהָ נוֹפְלִים חֲמִישָּׁה מוֹשְׁבֵי אַסְלָה, מֵהַסּוּג הַמְּרוּפָּד שֶׁנֶּאֱנָח תַּחַת כּוֹבֶד מִשְׁקָלוֹ שֶׁל הַיּוֹשֵׁב. מֵאוֹת מוֹשָׁבִים כָּאֵלֶּה יֶשְׁנָם שָׁם כַּנִּרְאֶה. הַמְּכוּלָה הַזֹּאת נִנְטֶשֶׁת מַהֵר בְּאַכְזָבָה, אִם כִּי אָלִיס מַשְׁחִילָה עַל רֹאשָׁהּ מוֹשַׁב אַסְלָה וְעוֹנֶדֶת אוֹתוֹ כְּמוֹ מַחְרוֹזֶת, לַהֲנָאַת כּוּלָּן.
בַּמְּכוּלָה הַבָּאָה הֵן מוֹצְאוֹת מַחְבְּטֵי בֶּיְיסְבּוֹל קְטַנִּים מֵעֵץ, מַתְאִימִים לִילָדִים. הַתַּגְלִית הַזֹּאת לֹא מְעַנְיֶינֶת אַף אַחַת מֵהֶן, מִלְּבַד גְּבֶרֶת קְטַנָּה שֶׁשּׁוֹלֶפֶת בִּזְהִירוּת מַחְבֵּט מֵהָאֶמְצַע וּמְנוֹפֶפֶת בּוֹ, נִזְכֶּרֶת אֵיךְ שִׂיחֲקָה עִם אַחְיוֹתֶיהָ בָּרְחוֹב וְנֶהֱנֵית לְהִיוּוֹכַח שֶׁמִּשְׁקָלוֹ שֶׁל הַמַּחְבֵּט מַתְאִים לָהּ.
הַמְּכוּלָה הַשְּׁלִישִׁית מְלֵאָה – מְלֵאָה לְגַמְרֵי! – בִּוְורָדִים צְהוּבִּים. הַסָּבְתוֹת מְאַמְּצוֹת אֶת הַפְּרָחִים אֶל חַזָּן בִּצְרוֹרוֹת גְּדוֹלִים, וּזְרוֹעוֹתֵיהֶן נִדְקָרוֹת מִן הַקּוֹצִים. הֵן מַחְלָקוֹת אֶת הַפְּרָחִים לַסּוֹבְבוֹת אוֹתָן – מְפַזְּרוֹת אֶת הַזָּרִים הַקְּמֵלִים בֵּין חַבְרוֹתֵיהֶן לְהַפְלָגָה, עַד שֶׁכּוּלָּן נִרְאוֹת כְּמוֹ מַלְכוּת נֶשֶׁף הַסִּיּוּם שֶׁמִּתְכּוֹנְנוֹת לְרִיקּוּד הַנִּיצָּחוֹן שֶׁלָּהֶן, וְהַקּוֹצִים מִנִּמְשִׁים אֶת זְרוֹעוֹתֵיהֶן בַּדָּם.
גַּם כָּאן הָעֶרֶב יוֹרֵד וְאַחֲרָיו בָּא לַיְלָה. הַסָּבְתוֹת נִכְנָסוֹת לַמִּטְבָּח הָאוֹנִיָּיה, וְשָׁם הֵן פּוֹתְחוֹת אַרְגַּז אֶחָד מִנִּי רַבִּים שֶׁל שִׁימּוּרֵי אֲפַרְסֵקִים, חוֹלְקוֹת פּוֹתְחַן קוּפְסָאוֹת אֶחָד שֶׁמָּצְאוּ בְּאַחַת הַמְּגֵירוֹת. מִתְבָּרֵר לָהֶן שֶׁמּוֹשְׁבֵי הָאַסְלָה מְשַׁפְּרִים אֶת נוֹחוּת הַיְּשִׁיבָה עַל הַסַּפְסָלִים הַנּוּקְשִׁים. הֵן מַתְחִילוֹת וּמְסַיְּימוֹת מִשְׂחֲקֵי קְלָפִים וּמִשְׂחֲקֵי מִילִּים. הֵן בּוֹחֲנוֹת זוֹ אֶת זוֹ בִּשְׁאֵלוֹת טְרִיוְויָה עַל נְשִׂיאֵי אַרְצוֹת הַבְּרִית. הֵן מַתְחִילוֹת לְהִתְעַיֵּיף. הֵן תְּשׁוּשׁוֹת.
הַוְּורָדִים מוּטָּלִים סְבִיבָן, עַל הָרִצְפָּה, עַל הַדֶּלְפֵּק, עַל שׁוּלְחָנוֹת הָעֵץ הַזּוֹלִים שֶׁשֵּׁמוֹת חֲרוּתִים בָּהֶם – דָּנִי וּפוֹן, רוּקּוֹ – וְגַם צִיּוּר שֶׁל פִּין שֶׁמְּכוּסֶּה עַכְשָׁיו בְּכַמָּה פְּרָחִים. וְרָדִים נִתְחָבִים מֵאֲחוֹרֵי הָאוֹזְנַיִים וְנִנְעָצִים בְּלוּלְאוֹת הַבְּגָדִים. הֵם מַדִּיפִים רֵיחַ בְּהֶתְאֵם.
הַסָּבְתוֹת מַרְגִּישׁוֹת רְחוֹקוֹת יוֹתֵר וְיוֹתֵר.
כְּשֶׁהֵן מִצְטוֹפְפוֹת, אֲפִילּוּ מִתַּחַת לַמַּעֲטֶה שְׂמִיכוֹת הַפּוֹלִיאֶסְטֶר שֶׁלָּקְחוּ מֵהַדַּרְגָּשִׁים, פְּעִילוּת גּוֹפָן כִּמְעַט נִרְאֵית לָעַיִן – גִּידִי שְׁרִירִים הַנַּעֲנִים שׁוּב וָשׁוּב לְעִיקְּשׁוּתוֹ שֶׁל הַלֵּב. עֶשְׂרוֹת עֲשָׁשִׁיּוֹת נֵפְט מַבְלִיחוֹת, וְעֵינֵיהֶן שֶׁל הַסָּבְתוֹת מַתְחִילוֹת לְהֵיעָצֵם, אֲבָל הֵן לֹא רוֹצוֹת לָגֶשֶׁת לְבַדָּן לַתָּאִים שֶׁלָּהֶן, הֵן פּוֹחֲדוֹת שֶׁסּוֹפָן יַגִּיעַ, וְלָכֵן הֵן מַתְחִילוֹת לְהַצִּיג שְׁאֵלוֹת זוֹ לְזוֹ.
"תְּסַפְּרִי לִי אֶת סִיפּוּר חַיֵּי," מִישֶׁהִי מְבַקֶּשֶׁת. "תְּסַפְּרִי לִי אֵיזוֹ מִין תִּינוֹקֶת הָיִיתִי." וְהֵן מְסוּגָּלוֹת לְסַפֵּר. הֵן טוֹעוֹת בִּפְרָטִים – בִּמְקוֹמוֹת הַלֵּידָה, בִּשְׁמוֹת הַהוֹרִים וְהָאַחִים – אֲבָל לְאַף אַחַת מֵהֶן לֹא אִכְפַּת. כּוּלָּן מִצְטָרְפוֹת לְשִׂיחָה, בְּהַדְרָגָה, עוֹנוֹת יַחַד. "אִמָּא שֶׁלְּךָ כָּל כָּךְ שְׂמֵחָה כְּשֶׁנּוֹלֶדֶת," מִישֶׁהִי אוֹמֶרֶת. "אַבָּא שֶׁלְּךָ קֵירֵב אֶת זֵר הַפְּרָחִים אֶל הָאַף הֶחָדָשׁ שֶׁלְּךָ, שֶׁרַק הֵגִיחַ לְעוֹלָם," מִישֶׁהִי מוֹסִיפָה. כּוּלָּן עוֹצְמוֹת אֶת עֵינֵיהֶן. "וְהָיִיתָ תִּינוֹקֶת כָּל כָּךְ טוֹבָה. כִּמְעַט לֹא בָּכִית." הַשְּׂפָתַיִים הָרַבּוֹת מִתְעַקְּלוֹת בְּחִיּוּךְ. הַסָּבְתוֹת נִזְכָּרוֹת, גַּם אִם הֵן לֹא זוֹכְרוֹת.
"וּכְשֶׁהָיִיתִי יַלְדָּה?" הֵן שׁוֹאֲלוֹת יַחַד.
"כְּשֶׁהָיִיתָ יַלְדָּה הָיָה לְךָ שֵׂיעָר שֶׁל מַלְאָךְ."
"לָבַשְׁתָּ סְוֵודֶר שֶׁאִימָּא שֶׁלְּךָ סָרְגָה, עִם צִיּוּר שֶׁל אַרְנָב מִלְּפָנִים."
"הָיִיתָ טוֹבָה מְאוֹד בְּחֶשְׁבּוֹן, וְגַם בִּנְגִינָה בְּחָלִיל יְכוֹלֶת לְהִצְטַיֵּין." הֵן רוֹצוֹת לְדַבֵּר עַל חַיֵּיהֶן עוֹד וְעוֹד.
"רוֹב הַמְּרִיבוֹת הָיוּ בִּגְלַל כֶּסֶף. לֹא בִּגְלָלֵךְ."
"אִימָּא שֶׁלְּךָ לֹא הִתְכַּוְּונָה שֶׁהַמַּגָּשׁ יִפְגַּע לָךְ בְּעַיִן. אַתְּ פָּשׁוּט נִתְקַעַת בּוֹ."
"סַבָּא שֶׁלְּךָ סְלַח לְךָ עַל זֶה שֶׁהָלַכְתָּ אָז לְאִיבּוּד, בְּפוּאֶרְטוֹ וַיַּארְטָה."
"וַאֲחוֹתְךָ נִרְאֲתָה נֶהֱדָר בַּשִּׂמְלָה הַכְּחוּלָּה," קוֹל צָרוּד מוֹסִיף. הַסָּבְתוֹת, וְאָלִיס בֵּינֵיהֶן, רוֹאוֹת אֶת הַשִּׂמְלָה הַכְּחוּלָּה. חֶלְקָן רוֹאוֹת שִׂמְלָה אֲרוּכָּה מַמָּשִׁי, חֶלְקָן רוֹאוֹת שִׂמְלַת כּוּתְנָה צְמוּדָה עִם חֲגוֹרָה סְבִיב הַמּוֹתְנַיִים, חֶלְקָן רוֹאוֹת שִׂמְלַת עֶרֶב קְצַרְצָרָה שֶׁמְּרַפְרֶפֶת מַפְתֵּחַ הַבַּיִת וְנִכְנֶסֶת לִמְכוֹנִית חוֹנָה. הֵן שׁוֹתְקוֹת וְנִזְכָּרוֹת.
"מִי נִמְצָא לִידֵי בָּמוֹתַי?" מִישֶׁהִי שׁוֹאֶלֶת, וְכוּלָּן מֵהַנֶּהֱנוֹת, גַּם הֵן חוֹשְׁבוֹת עַל כָּךְ. אָלִיס מְכַחְכַּחַת בִּגְרוֹנָהּ וְאוֹמֶרֶת בְּבִיטָּחוֹן.
"הַיְּלָדִים שֶׁלְּךָ," הִיא אוֹמֶרֶת לָהֶן. "כּוּלָּם. וְגַם שְׁלוֹשָׁה מֵהַנְּכָדִים שֶׁלְּךָ. כּוּלָּם מַנִּיחִים אֶת כַּפּוֹת הַיָּדַיִים שֶׁלָּהֶם עַל הַגּוּף שֶׁלָּךְ. אַתְּ מַרְגִּישָׁה שֶׁהֵם מַקְרִינִים חוֹם. הַחוֹם לֹא נֶעֱצַר בָּעוֹר אוֹ בַּעֲצָמוֹת – שׁוּם דָּבָר לֹא יָכוֹל לַעֲצוֹר אוֹתוֹ. הֵם שָׂרִים, 'מַיְיקֶל, בַּסִּירָה חָתוּר, הַלְלוּיָהּ!'. מֵעֵבֶר לַחַלּוֹן רוֹאִים אֲגַם שֶׁבְּקָצֵהוּ גַּלְגַּל עֲנָק שֶׁל לוּנָה פַּארְק. לֹא יוֹרֵד גֶּשֶׁם בַּחוּץ אֲבָל נִרְאֶה שֶׁעָלוּל לָרֶדֶת."
עֵינֵיהֶן שֶׁל הַסָּבְתוֹת רְטוּבוֹת. בְּעֵינֵי רוּחָן הֵן רוֹאוֹת אֶת עַצְמָן שׁוֹכְבוֹת וְיָדַיִים רַבּוֹת מְכַסּוֹת אוֹתָן, יָדַיִים רַבּוֹת מִכְּפִי שֶׁאֶפְשָׁר, וְגוֹפָן מוּסְתָּר. רַק גַּב כַּפּוֹת הַיָּדַיִים נִרְאֶה לָעַיִן, הַכַּפּוֹת מוּכָּרוֹת וְקוֹרְנוֹת, וּפְעִימוֹת קְלוּשׁוֹת מְאוֹד נִיכָּרוֹת בָּהֶן. בְּעֵינֵי רוּחָן הַסָּבְתוֹת מִתְמוֹסְסוֹת מִתַּחַת לִכְפּוֹת הַיָּדַיִים הָאֵלֶּה. מִתְאַדּוֹת. כְּבָר אֵין צוֹרֶךְ לִשְׁמוֹר עַל צוּרָה מְסוּיֶּמֶת.
אָלִיס יוֹשֶׁבֶת מוּקֶּפֶת בְּטִרְטוּר נְשִׁימָתָן הַמְּשׁוּתֶּפֶת. רֵיאוֹתֵיהֶן כְּבָר אֵינָן מַנְגְּנוֹנִים חֲרִישִׁיִּים. בְּקִרְבָה הַרְבֵּה הַזֹּאת הֵן מַחֲלִיפוֹת בֵּינֵיהֶן חוֹמָרִים; הַמּוֹלֵקוּלוֹת שֶׁל כָּל אַחַת מֵהֶן נִכְנָסוֹת הַיְישֵׁר לְצִינּוֹרוֹת שֶׁל הָאֲחֵרוֹת. אָלִיס חוֹשֶׁבֶת עַל הָאוֹקְיָינוֹס שֶׁעָלָיו הֵן צָפוֹת, גַּלִּים שֶׁנִּפְרָשִׂים עַל פְּנֵי קִילוֹמֶטְרִים. וּבַגְּלִים הָאֵלֶּה שׂוֹחִים דָּגִים בְּלַהֲקוֹת גְּדוֹלוֹת עַד כְּדֵי כָּךְ שֶׁהֵם מַכְסִיפִים אֶת פְּנֵי הַיָּם.
"אֲנַחְנוּ בְּלֵב יָם," הִיא אוֹמֶרֶת. "לֹא כְּדַאי שֶׁנִּשְׁכַּב לִישׁוֹן. כְּדַאי שֶׁנְּנַסֶּה לָדוּג." הַפַּרְצוּפִים מְהוּסָּסִים בְּאוֹר הָאֵשׁ הֶעָמוּם. "אֲנַחְנוּ צָפוֹת מֵעַל הֲמוֹנֵי יְצוּרִים. בּוֹאוּ נִרְאֶה מָה נָדוּג," הִיא מְנַסָּה לְהַסְבִּיר.
"אֵין לָנוּ חַכּוֹת," קוֹל מֵגִיב.
"נוּכַל לְהָכִין חַכּוֹת," אָלִיס עוֹנָה. "מִי יוֹדֵעַ מָה יֵשׁ שָׁם לְמַטָּה!" קוֹלָהּ דַּק וְנִרְגָּשׁ.
אַף אַחַת לֹא רוֹצָה לְהִישָּׁאֵר לְבַדָּהּ, וְלָכֵן הֵן מֵהַדַּקּוֹת סְבִיבָן אֶת הַשְּׂמִיכוֹת, אִם כִּי לֹא קַר. הַנָּשִׁים נִיגָּשׁוֹת לַעֲבוֹדָה וּפוֹרְמוֹת חוּטִים מִן הַחֲבָלִים הַכְּבֵדִים מִמֶּלַח, שֶׁמְּגוּלְגָּלִים כְּמוֹ נְחָשִׁים עֲנָקִיִּים עַל הַסִּיפּוּן. כָּל אַחַת מְבוּדֶּדֶת חוּט אֶחָד וְקוֹשֶׁרֶת אוֹתוֹ סְבִיב צַוּוֹארוֹ שֶׁל מַחְבֵּט בֶּיְיסְבּוֹל. הַסָּבְתוֹת מִתְפַּזְּרוֹת לְאוֹרֶךְ הַמַּעֲקֶה וּמִשֶּׁלִּשְׁלוֹת אֶת חוּטֵי הַחַכּוֹת הָאֲרוּכִּים. בִּקְצֵה הַחוּטִים אֵין קְרָסִים וְאֵין פִּיתְיוֹנוֹת. הַחוּטִים בְּצִדָּהּ הַשְּׂמָאלִי שֶׁל הַסְּפִינָה, הַפּוֹנָה לְרוּחַ, נִדְבָּקִים לְגוּף הַסְּפִינָה כְּמוֹ לְטָאוֹת שֶׁנֶּאֱחָזוֹת. הַחוּטִים בְּצַד יָמִין נִמְתָּחִים הָלְאָה בְּרוּחַ, כָּךְ שֶׁבְּמַבָּט כּוֹלֵל הֵם נִרְאִים כְּמוֹ צַלְעוֹת לִוְויָיתָן.
הַנָּשִׁים עַצְמָן כִּמְעַט בִּלְתִּי נִרְאוֹת, מִלְּבַד שֶׁמֶץ אוֹר יֶרַח שֶׁבּוֹהַק בִּשְׂעָרָן – אִיֵּי לוֹבֶן קְטַנִּים וּפְלוּמָתִיִּים בַּחֲשֵׁיכָה. הַשְּׁחָפִים הַחַגִּים מֵעַל הֵם בְּעִיקָּר מַשַּׁק כְּנָפַיִים וְצָוְוחָה מִדֵּי פַּעַם.
מִתַּחַת לָהֶן, בַּעֲלָטָה הַסְּמִיכָה הַזֹּאת, הַיְּצוּרִים שֶׁהֵן מְנַסּוֹת לָדוּג לֹא מַבְחִינִים בִּקְצוֹת הַחוּטִים הַמְּלֵאִים תִּקְוָוה. מֵדוּזוֹת חוֹפְזוֹת הָלְאָה, בְּלִי שׁוּם יַעַד, זָזוֹת כְּדֵי לָזוּז. כָּל דָּג שֶׁמְּסוּגָּל לִזְהוֹר זוֹהַר. לְחֶלְקָם יֵשׁ דּוּגְמָאוֹת מוּאָרוֹת עַל הַשִּׁדְרָה. עֵינֵי הַדֶּמֶה שֶׁלָּהֶם נִרְאוֹת כְּמוֹ עֵינַיִים אֲמִיתִּיּוֹת כְּדֵי שֶׁיָּנִיחוּ לָהֶם לְנַפְשָׁם. כְּרִישִׁים מְסִיטִים אֶת הַמַּיִם כְּמוֹ וִילוֹנוֹת, זְרָמִים גּוֹלְשִׁים עַל שִׁינֵּיהֶם הַחֲשׂוּפוֹת.
תָּמִיד יֵשׁ סִיכּוּי שֶׁדְּיוֹנוּן עֲנָק יוֹפִיעַ, וְגַם סְבִירוּת גְּבוֹהָה שֶׁיָּצוּץ דְּיוֹנוּן רָגִיל. הַתְּמָנוּנִים לֹא צְרִיכִים לְפַזֵּר דַּיּוֹ בִּשְׁעַת חֲשֵׁיכָה, וְהַנּוֹזֵל מַמְשִׁיךְ לְהֵיחָבֵץ בִּקְרָבָיו הַצּוֹנְנִים שֶׁל כָּל אֶחָד מִן הַיְּצוּרִים, שֶׁשְּׁמוֹנָה זְרוֹעוֹתָיו נִמְתָּחוֹת, מִתְעַקְּלוֹת וּמִתְכַּנְּסוֹת. דָּגִים זְעִירִים מִתְקַהֲלִים וּמוֹצְצִים אֶת גּוּפָם שֶׁל דָּגִים גְּדוֹלִים מֵהֶם, אוֹכְלִים אֶת הָאַצּוֹת הַצּוֹמְחוֹת. צַבִּים חוֹצִים אוֹקְיָינוֹסִים שְׁלֵמִים כְּדֵי לְהַטִּיל אֶת בֵּיצֵיהֶם בַּחוֹף שֶׁבּוֹ נוֹלְדוּ.
הַסְּפִינָה מִשְׁתַּכְשֶׁכֶת וְהַסָּבְתוֹת מִתְנַדְנְדוֹת. הֵן שׁוֹמְרוֹת עַל יַצִּיבוּת הַחַכּוֹת, רוּבָּן מְאַזְּנוֹת בְּחֵיקָן אֶת מַחְבְּטֵי הַבֶּיְיסְבּוֹל הַקְּטַנִּים. הֵן מְזַמְזְמוֹת. קוֹלוֹתֵיהֶן שְׁבִירִים וְרוֹטְטִים. חֶלְקָן בּוֹחֲרוֹת בִּנְעִימוּת פְּתִיחָה שֶׁל סִדְרוֹת טֵלֵוִויזְיָה. חֶלְקָן מְשַׁבְּשׁוֹת שִׁירֵי עֶרֶשׂ יְשָׁנִים. לֹא מַפְרִיעַ לָהֶן שֶׁהַלְּחָנִים לֹא מִשְׁתַּלְּבִים זֶה בָּזֶה – נָעִים לִשְׁמוֹעַ אֶת הַזִּמְזוּמִים וְנָעִים לְזַמְזֵם, רַק כְּדֵי לְהַשְׁמִיעַ קוֹל. לְהַרְגִּישׁ אֶת הָרֶטֶט בַּגָּרוֹן וְאֶת הָאֲוִויר בְּאַף.
אָלִיס מְזַמְזֶמֶת שִׁיר עֶרֶשׂ שֶׁסָּבָתָהּ חִיבְּרָה בְּעַצְמָהּ, עַל אוֹדוֹת סוּס קָטָן, אַךְ פִּתְאוֹם הִיא מַרְגִּישָׁה מְשִׁיכָה בַּחַכָּה. הַשִּׁיר גּוֹוֵעַ בֶּחָזֶה. הִיא מַמְשִׁיכָה לֶאֱחוֹז בַּחַכָּה בִּשְׁתֵּי יָדֶיהָ, שֶׁעַל כָּל אַחַת מֵהֶן טַבַּעַת נִישּׂוּאִים – עַל הַיְּמָנִית בַּעַל מִסְפַּר אַחַת, וְעַל הַשְּׂמָאלִית בַּעַל מִסְפַּר שְׁתַּיִים. מִפִּרְקֵי אֶצְבְּעוֹתֶיהָ הֵם תִּלִּים חִיוְּורִים, מִתְחַפְּרִים, מוּכָנִים לַכּוֹל. "דָּג!" הִיא קוֹרֵאת. "דָּג!" הַסָּבְתוֹת הָאֲחֵרוֹת צְוָוחוֹת וְחוֹזְרוֹת אַחֲרֶיהָ, "דָּג! דָּג!" הֵן נִיגָּשׁוֹת אֵלֶיהָ, חֶלְקָן מַגִּיעוֹת מַהֵר מִן הָאֲחֵרוֹת.
"קוֹמִי!" צוֹעֶקֶת אַחַת מֵהֶן. "קוֹמִי וּתְנִי לִי לַעֲזוֹר לְךָ לֶאֱחוֹז בְּמַחְבֵּט." אָלִיס קָמָה. הָאִישָּׁה נֶעֱמֶדֶת מֵאֲחוֹרֶיהָ וּמַשְׁחִילָה אֶת זְרוֹעוֹתֶיהָ בֵּין זְרוֹעוֹתֶיהָ שֶׁל אָלִיס. אַרְבַּע יָדַיִים אוֹחֲזוֹת עַכְשָׁיו בַּמַּחְבֵּט, מַמָּשׁ כְּמוֹ בְּאִימּוּן בֶּיִיסְבּוּל, כְּאִילּוּ עוֹד רֶגַע יָנִיעַ הַמְּאַמֵּן בְּהִילּוּךְ אִטִּי אֶת זְרוֹעוֹתֶיהָ שֶׁל אָלִיס בַּחֲבָטָה מוּשְׁלֶמֶת.
אֲבָל בִּמְקוֹם זֶה הֵן פּוֹסְעוֹת אֲחוֹרָה, נִשְׁעָנוֹת לְאָחוֹר כְּדֵי לְהִתְרַחֵק מֵהַמַּעֲקֶה. הַחֶבֶל מְנַסֶּה לְהִתְנַגֵּד. סָבְתוֹת נוֹסָפוֹת מִצְטָרְפוֹת אֲלֵיהֶן, אוֹחֲזוֹת בַּחוּט עַצְמוֹ וּמוֹשְׁכוֹת מַעְלָה. הַזְּרוֹעוֹת מִתְעַיְּיפוֹת בְּקַלּוּת. חֶלְקָן עוֹמְדוֹת מִשְּׁנֵי הַצְּדָדִים, מְרִיעוֹת וּמְעוֹדְדוֹת. זְמַן רַב עוֹבֵר עַד שֶׁהַיָּדַיִים הַמּוֹשְׁכוֹת מַגִּיעוֹת לְחַלֵּק הָרָטוֹב שֶׁל הַחֶבֶל.
כְּשֶׁהַיְּצוּר נִשְׁמַט לְבַסּוֹף בִּכְבֵדוּת עַל הַסִּיפּוּן, הֵן מוּפְתָּעוֹת לִרְאוֹת שֶׁבְּמִצְחוֹ שֶׁל הַדָּג יֵשׁ מוֹט קָטָן וּבְקָצֵהוּ אוֹר בַּשְׂרָנִי, פְּקַעַת מְאִירָה יְרַקְרַקָּה. "כַּנִּרְאֶה בָּאתָ מִמָּקוֹם עָמוֹק מְאוֹד אִם יֵשׁ לְךָ פָּנָס מִשֶּׁלְּךָ," אָלִיס אוֹמֶרֶת לַדָּג. הַסָּבְתוֹת מִתְקַבְּצוֹת מִסָּבִיב, הַכּוֹל חָשׁוּךְ מִלְּבַד הָאוֹר הָעֲגַלְגַּל, שֶׁמֵּאִיר מִנְשָׁךְ שֶׁל שִׁינַּיִים חַדּוֹת וַאֲרוּכּוֹת. הַקַּשְׂקַשִּׂים הַכְּבֵדִים מְשַׁקְּפִים אֶת אוֹר הַיָּרֵחַ בִּקְשָׁתוֹת עֲמוּמוֹת. הַדָּג לֹא מְרוּצֶּה עַל הַסִּיפּוּן. הוּא טוֹפֵחַ בִּזְנָבוֹ, מִתְחַבֵּט.
"אֲנִי יוֹדַעַת אֵיזֶה דָּג זֶה. שֵׁד הַיָּם," אַחַת הַסָּבְתוֹת אוֹמֶרֶת.
"בֶּאֱמֶת יֵשׁ דָּג כָּזֶה?" אַחֶרֶת שׁוֹאֶלֶת.
"אֲנַחְנוּ צְרִיכוֹת לָתֵת לוֹ שָׁם," מִישֶׁהִי אוֹמֶרֶת. "הָיִיתִי רוֹצֶה לִקְרוֹא לוֹ מִרְטִי, עַל שָׁם בַּעֲלֵי." שְׁתִיקָה מִשְׂתָּרֶרֶת.
"אֲנִי רוֹצֶה לִקְרוֹא לוֹ הַרַייְט, עַל שָׁם אִמָּא שֶׁלִּי," מִישֶׁהִי אַחֶרֶת מֵעַזָּה לוֹמַר.
"וַאֲנִי רוֹצֶה לִקְרוֹא לוֹ מַרְצְ'לוֹ." הֵן מוֹסִיפוֹת שֵׁמוֹת: בִּיל, מוֹרֵט, חָזוּס, קָיְילָה, אַלְבֵּרְט, מָרְתָה, סוּזָן, גָ'נֵט, אֵן, נֵד, הָנֵק, כְּאִילּוּ הֵן מַשְׁלִיכוֹת מַטְבְּעוֹת לְתוֹךְ מִזְרָקָה. הַדָּג מִתְחַבֵּט כְּשֶׁהוּא מְקַבֵּל אֶת שְׁמוֹת יַקִּירֵיהֶן.
"הַדָּג הוּא שֶׁלִּי," אָלִיס אוֹמֶרֶת, "וַאֲנִי אֶקְרָא לוֹ דְּגֵי. אֲבָל כָּל הַשֵּׁמוֹת הָאֲחֵרִים יְכוֹלִים לִהְיוֹת הַשֵּׁמוֹת הָאֶמְצָעִיִּים שֶׁלּוֹ." שׁוּם הִתְנַגְּדוּת לֹא נִשְׁמַעַת. הֵן עוֹמְדוֹת סְבִיבוֹ וְלֹא מְדַבְּרוֹת, אֲבָל רָאשֵׁיהֶן מְלֵאִים תְּפִילּוֹת. הֵן מַשְׁלִיכוֹת אוֹתָן עַל הַיְּצוּר הַקַּשְׂקַשִּׂי, עַל גּוּפוֹ הֶעָגוֹל, עַל פָּנָיו הַמְּכוֹעָרִים. הֵן מְקַוּוֹת שֶׁהַטּוֹבִים יָבוֹאוּ עַל שְׂכָרָם. הֵן מְקַוּוֹת שֶׁהָאֲבוּדִים יַגִּיעוּ אֶל מְחוֹז חֶפְצָם, שֶׁהַמְּחִירִים יָרְדוּ, שֶׁכּוּלָּם יִזְכּוּ לִימֵי שֶׁמֶשׁ נוֹסָפִים בַּחֲצַר בֵּיתָם. הָאוֹר שֶׁל דְּגֵי נֶחֱלַשׁ קְצָת, וְעֵינָיו הֵן כַּדּוּרִי נוֹזֵל כֵּהִים עִם רְסִיסֵי יָרֵחַ בְּתוֹכֶן. אָלִיס מִתְכּוֹפֶפֶת וּמְרִימָה אֶת הַדָּג. "שָׁלוֹם, דְּגֵי," הִיא אוֹמֶרֶת. הִיא מְנַשֶּׁקֶת אֶת קְצוֹת אֶצְבְּעוֹתֶיהָ וּמַצְמִידָה אוֹתָן לְרֹאשׁוֹ. "לְדַעְתִּי, עָדִיף שֶׁנַּשְׁלִיךְ אוֹתְךָ בַּחֲזָרָה עַכְשָׁיו." הִיא מִשְׂתָּרֶכֶת אֶל מַעֲקֵה הַסְּפִינָה, עֲיֵיפָה מִן הַמְּשִׁיכָה שֶׁהִתְאָרְכָה, וּקְהַל הַגַּבְרוּת הַקְּשִׁישׁוֹת צוֹפָה בָּהּ. הִיא מְזַמְזֶמֶת תּוֹךְ כְּדֵי הֲלִיכָה, חוֹזֶרֶת אֶל שִׁיר הָעֶרֶשׂ עַל אוֹדוֹת הַסּוּס. כְּשֶׁהִיא מַגִּיעָה אֶל הַמַּעֲקֶה הִיא פּוֹנָה בַּחֲזָרָה אֶל כּוּלָּן וּמְרִימָה אֶת דְּגֵי כְּדֵי שֶׁיִּיפָּרְדוּ מִמֶּנּוּ לְשָׁלוֹם.
"שָׁלוֹם!" "שָׁלוֹם, נִיל!" "שָׁלוֹם, אַלְבֵּרְט!" "שָׁלוֹם, נִיקְסוֹן!" "שָׁלוֹם, בִּיל!" הֵן מִזַּמָּרוֹת. וְהוּא מִתְעוֹפֵף הַחוּצָה. הוּא לֹא נֶחְבַּט בְּגוּף הַסְּפִינָה, אֶלָּא חוֹלֵף בְּמַסְלוּל יָשָׁר וּמָהִיר מְאוֹד בַּחֲזָרָה אֶל הַמַּיִם, שָׁם יַמְשִׁיךְ לְשַׁיֵּיט בַּחֲשֵׁיכָה עִם הַנּוּרָה הַיְּרַקְרַקָּה שֶׁלּוֹ. עַל הַסִּיפּוּן, חֵלֶק מֵהַסָּבְתוֹת כּוֹרְעוֹת בֶּרֶךְ לְיַד שְׁלוּלִית הַמַּיִם שֶׁבָּהּ שָׁכַב דְּגֵי. הֵן טוֹבְלוֹת בָּהּ אֶת אֶצְבְּעוֹתֵיהֶן וְנוֹגְעוֹת בְּמִצְחָן. הֵן טוֹעֲמוֹת אֶת הַמַּיִם, וְהַמֶּלַח צוֹרֵב אֶת לְשׁוֹנָן הַזְּקֵנָה וְהַיְּבֵשָׁה.
הַלַּיְלָה חַמִּים, וּשְׁאָר הַסָּבְתוֹת נִכְנָסוֹת לַתָּאִים שֶׁנִּיכְּסוּ לְעַצְמָן, אֲבָל אָלִיס נִשְׁכֶּבֶת עַל הַסִּיפּוּן. הִיא מִתְכַּסָּה בַּשְּׂמִיכָה שֶׁלָּהּ. "נִדְמֶה לִי שֶׁמָּחָר יוֹם רְבִיעִי," הִיא אוֹמֶרֶת לְעַצְמָהּ, "בְּיוֹם רְבִיעִי אוֹסְפִים אֶת הָאַשְׁפָּה." הִיא שׁוֹמַעַת אֶת קוֹל הַמַּשָּׂאִית, יְרוּקָּה וְחוֹרְקָנִית, טוֹרֶפֶת אֶת הָאַשְׁפָּה וּמוֹחֶצֶת אוֹתָהּ. "בַּיּוֹם הַזֶּה אֲנִי מְלַמֶּדֶת שִׁירָה אַנְגְּלִית, בַּדִּירָה שֶׁלִּי." הַיּוֹם שֶׁלֹּא תַּחֲוֶוה נִפְרַשׂ לְפָנֶיהָ, הָעִיתּוֹן שֶׁלֹּא תִּקְרָא נוֹחֵת עַל סַף בֵּיתָהּ. הַטֵּלֵפוֹן, הַמְּקָרֵר, הֶחָתוּל. יָדֶיהָ אוֹחֲזוֹת זוֹ בָּזוֹ.
בַּחֲדַר בֵּית חוֹלִים אַרְבָּעָה יְלָדִים בּוֹגְרִים מַקִּיפִים אֶת אִמָּם. אֶחָד מֵהֶם אוֹכֶל בְּעַצְבָּנוּת צִ'יפְּס מִשְׁקִית. אַחֶרֶת פּוֹתַחַת סֵפֶר שִׁירָה, מְחַפֶּשֶׂת אֶת הַמִּילִּים הַמַּתְאִימוֹת בְּדִיּוּק. אֲחָיוֹת בֵּית הַחוֹלִים מְכִינוֹת מֵרִפְדֵי סְפִיגָה, מַגָּבוֹת. נְכָדִים נֶאֱסָפִים סְבִיב הַמִּיטָּה. הַחֶדֶר לֹא חָשׁוּךְ אֲבָל גַּם לֹא מוּאָר, וַאֲפִילּוּ הָעִיר שֶׁבַּחוּץ מְלַחֶשֶׁת. מִפְרָשִׂיּוֹת מַחֲלִיקוֹת עַל פְּנֵי הָאֲגַם, חַגּוֹתָ סְבִיב מְצוּפִּים אֲדוּמִּים. קוֹלוֹת הַסַּפָּנִים לֹא נִשְׁמָעִים מִמֶּרְחָק כָּזֶה, מִגּוֹבַהּ כָּזֶה – הָעוֹלָם כּוּלּוֹ חוֹצֵץ בֵּינֵיהֶם – וּבְכָל זֹאת סִירוֹתֵיהֶם הֵן חֵלֶק מֵהַנּוֹף הַגָּדוֹל הַזֶּה. טֵלֵפוֹן מְצַלְצֵל בַּפִּינָּה, הַבֵּן הַיָּחִיד מְדַבֵּר עִם שְׁתַּיִים מֵחַבְרוֹתֶיהָ הַוּוֹתִיקוֹת שֶׁל אִמּוֹ וּלְבַסּוֹף אוֹמֵר, "עוֹמְדִים לְהוֹצִיא לָהּ אֶת הַצִּינּוֹרוֹת מֵהָרֵיאוֹת. בְּעוֹד רֶגַע." אַחַת הַבָּנוֹת מוֹרַחַת קְרֵם עַל יָדֶיהָ שֶׁל אִמָּהּ. "לִשְׁאוֹף וְלִנְשׁוֹף, פָּשׁוּט מְאוֹד," הִיא אוֹמֶרֶת וְנוֹשֶׁמֶת כְּדֵי לְהַדְגִּים נְשִׁימָה, "כַּמָּה שֶׁתִּרְצִי. אֶפְשָׁר שְׁתֵּי דַּקּוֹת, אֶפְשָׁר עֶשֶׂר שָׁנִים."
הַבֵּן סוֹגֵר אֶת הַטֵּלֵפוֹן וְשׁוֹאֵל אֶת אִמּוֹ, "יֵשׁ לְךָ מוּשָּׂג כַּמָּה אֲנָשִׁים אוֹהֲבִים אוֹתְךָ?" וְהָאִישָּׁה הַזֹּאת, הָאִמָּא וְהַסָּבְתָא הַזֹּאת, מְחַיֶּיכֶת חִיּוּךְ רָחָב, וְשִׁינֶּיהָ בּוֹרְקוֹת – אוֹצְרוֹת בַּמְּעָרָה.
הַסְּפִינָה מִיטַּלְטֶלֶת, הַיָּם נִמְתָּח מִכָּל עֵבֶר.
"אָז זֶהוּ זֶה?" אָלִיס שׁוֹאֶלֶת, אֲבָל אֵין תְּשׁוּבָה. "יֵשׁ אֲנָשִׁים שֶׁקִּיוִּויתִי לִרְאוֹת שׁוּב!" הִיא קוֹרֵאת אֶל הַחֲשֵׁיכָה. בִּרְכֶּיהָ אֲסוּפּוֹת, רַגְלֶיהָ מְקוּפָּלוֹת כְּמוֹ כְּנָפַיִים. מִלְּמַטָּה, כָּל כָּךְ הַרְבֵּה מַיִם מִתְנוֹעֲעִים בְּקוֹצֶר רוּחַ. מֵעַל, גַּם הָאֲוִויר מִתְנוֹעֵעַ כָּךְ.
הַשְּׁחָפִים עֲדַיִין חַגִּים, אַף שֶׁחָשׂוּךְ מִדַּי לְצַיִד. "אַתֶּם יוֹדְעִים שֶׁכְּבָר שָׁנִים לֹא שָׁחִיתִי?" אָלִיס צוֹעֶקֶת אֲלֵיהֶם. "לָמָּה אַתֶּם לֹא שׂוֹחִים בָּאוֹקְיָינוֹס הַגָּדוֹל וְהַנֶּהֱדָר הַזֶּה?" כַּעֲבוֹר זְמַן קָצָר הִיא קוֹשֶׁרֶת קְשָׁרִים עֲנָקִיִּים לְאוֹרֶךְ הַחֶבֶל הֶעָצוּם, בִּרְוָוחִים שֶׁל אַרְבָּעִים סֶנְטִימֵטֶר. קְשָׁרִים גְּדוֹלִים כְּמוֹ הָרֹאשׁ שֶׁלָּהּ. הַמְּלָאכָה קָשֶׁה כְּכָל שֶׁהִיא מִתְרַחֶקֶת מִקְּצֵה הַחֶבֶל. כַּפּוֹת יָדֶיהָ כּוֹאֲבוֹת. עִם כָּל קֶשֶׁר שֶׁהִיא קוֹשֶׁרֶת הִיא מְנַסָּה לְהִיזָּכֵר בְּמִישֶׁהוּ שֶׁהִיא אוֹהֶבֶת. הִיא מַעֲלָה לְנֶגֶד עֵינֶיהָ אֶת שְׁמוֹ וּפָנָיו. הַנַּעַר הַיְּהוּדִי שֶׁלֹּא הִרְשׁוּ לָהּ לְהִיפָּגֵשׁ אִיתּוֹ; בֶּן הַדּוֹד שֶׁתָּמִיד הִסְתַּבְּכָה אִיתּוֹ בִּנְעוּרֶיהָ; אָחִיהָ, שֶׁאָהֲבָה אוֹתוֹ יוֹתֵר מֵאֲחֵרִים; אִמָּהּ, שֶׁשָּׂמָה קֵץ לַכּוֹל כְּשֶׁחָשְׁבָה שֶׁהָעֵסֶק נִהְיֶה מְכוֹעָר מִדַּי. שְׁנֵי בְּעָלֶיהָ, שֶׁרֵיחַ צַוּוֹארָם עֲדַיִין עוֹלֶה בְּאַפָּהּ, אֲשֶׁר עָזְבוּ אוֹתָהּ בְּזֶה אַחַר זֶה וְהִשְׁאִירוּ אוֹתָהּ לְבַדָּהּ עַל הָאֲדָמָה הֶחָגָה עַל צִירָהּ. הִיא חוֹשֶׁבֶת בְּלִבָּהּ, עַכְשָׁיו אֲנִי יְכוֹלָה לְהַגִּיד שֶׁאֲנִי אוֹהֶבֶת אֶת כּוּלָּם. אֲנִי זְקֵנָה וְאַף אֶחָד לֹא יְנַסֶּה לֶאֱסוֹר עָלַי. כָּל הַסִּיבִים הַבּוֹדְדִים נִשְׁזָרִים זֶה בָּזֶה לְעֶשְׂרוֹת, הָעֲשָׂרוֹת לְמֵאוֹת, הַמֵּאוֹת לַאֲלָפִים.
הִיא פּוֹשֶׁטֶת אֶת שִׂמְלָתָהּ וְעוֹרֶכֶת אֶת הַמַּסָּע בַּתַּחְתּוֹנִית הַלְּבָנָה. הִיא חָשָׁה אֶת הָרוּחַ עוֹבֶרֶת בְּתוֹךְ תַּחְתּוֹנֵי הַכּוּתְנָה הָרוֹפְפִים שֶׁלָּהּ, אַךְ לְמַעֲשֶׂה הַתַּחְתּוֹנִית שֶׁלָּהּ הִיא שֶׁמֵּרַקֶּדֶת. הִיא מִתְנַפַּחַת וְלִרְגָעִים נִרְאֵית כְּמוֹ שִׂמְלַת חֲתוּנָּה, וְאַחַר כָּךְ הִיא נִדְבֶּקֶת אֶל גּוּפָהּ, וְהַבַּד מְחַקֶּה כָּל צוּרָה מִתַּחְתָּיו, מַדְגִּישׁ אֶת הַמִּרְוָוח בֵּין הָרַגְלַיִים וְגַם אֶת קַו הַמּוֹתְנַיִים. הַחֶבֶל מִתְנַדְנֵד בַּעֲדִינוּת, וְאִיתּוֹ הַגְּבֶרֶת שֶׁנֶּאֱחֶזֶת בּוֹ.
"אֲנִי לֹא יוֹדַעַת אִם אֲנִי אַצְלִיחַ!" אָלִיס קוֹרֵאת אֶל הַשְּׁחָפִים מֵעַל. כְּבָר יָרְדָה יוֹתֵר מִמַּחֲצִית הַדֶּרֶךְ. שׁוּב, כְּשֶׁכַּפּוֹת רַגְלֶיהָ עוֹבְרוֹת אֶל קֶשֶׁר חָדָשׁ, הִיא נִזְכֶּרֶת בְּמִישֶׁהוּ שֶׁהִיא אוֹהֶבֶת.
כַּפּוֹת רַגְלֶיהָ מַחֲלִיקוֹת אֶל הַקֶּשֶׁר הַבָּא וְיָדֶיהָ בָּאוֹת בְּעִקְבוֹתֵיהֶן.
אָלִיס מַגִּיעָה אֶל הַמַּיִם. בְּרֶגַע הַנְּגִיעָה הַמַּיִם מְעַקְצְצִים. "קַר," הִיא מְדַוַּוחַת לָאֲוִויר הַיָּבֵשׁ. אֲבָל הִיא רוֹצֶה לְהַרְפּוֹת מֵהַחֶבֶל. הִיא רוֹצָה לְהִשְׁתַּחְרֵר מֵהַטִּיפּוּס, וְלָכֵן הִיא מַנִּיחָה לְעַצְמָהּ לְהִישָּׁמֵט פְּנִימָה, מַנִּיחָה לְכָל מִשְׁקָלָהּ לְהִתְרַפּוֹת בַּמַּיִם. הַמַּיִם תּוֹפְסִים אוֹתָהּ בְּקַלּוּת, וְהִיא טוֹבֶלֶת בָּהֶם אֶת רֹאשָׁהּ. הִיא צוֹחֶקֶת כְּמוֹ מִישֶׁהוּ שֶׁצֶף בַּמַּיִם וְקַר לוֹ. הִיא מְנוֹפֶפֶת בִּזְרוֹעוֹתֶיהָ וּמְנִיחָה לִצְהָלוֹת לִבְקוֹעַ מִפִּיהָ. הִיא מְצִיצָה לְמַטָּה, מְנַסָּה לִרְאוֹת, אֲבָל רַק רַגְלֶיהָ שָׁם, מוּקָּפוֹת בְּהִילָּה זַרְחָנִית יְרוּקָּה, בּוֹעֲטוֹת, בּוֹעֲטוֹת, בּוֹעֲטוֹת.
"אָז שְׁנֵי הַבְּעָלִים שֶׁלִּי יִהְיוּ שׁוּב שֶׁלִּי?" הִיא קוֹרֵאת אֶל הַצִּיפּוֹרִים, אֶל הַדָּגִים, אוֹ אֶל הַשָּׁמַיִם. "עַכְשָׁיו אוֹכֶל לֶאֱהוֹב אוֹתָם שׁוּב?" הִיא לֹא מְקַבֶּלֶת תְּשׁוּבָה. הַתַּחְתּוֹנִית מִתְרוֹמֶמֶת סְבִיבָהּ כְּמוֹ חֲצָאִית שֶׁל רַקְדָנִית. הִיא נִרְאֵית עַכְשָׁיו כְּמוֹ בָּלֵרִינָה עַל תֵּיבַת נְגִינָה, רַגְלֶיהָ חֲשׂוּפוֹת מִתַּחַת לַחֲצָאִית הַמִּתְעוֹפֶפֶת. הַבַּד רַךְ, וְהוּא מְלַטֵּף אֶת זְרוֹעוֹתֶיהָ שֶׁל אָלִיס. הִיא לֹא מְנַסָּה לְהוֹרִיד בַּחֲזָרָה אֶת הַתַּחְתּוֹנִית. שָׁדֶיהָ צָפִים. מִכָּל עֲבָרֶיהָ אוֹרָם הַיְּרַקְרַק שֶׁל הַמַּיִם הַנִּבְחָשִׁים.
הַסְּפִינָה גּוֹנַחַת, נוֹטָה לַצַּד הַנֶּגְדִּי וּמַתְחִילָה לְהַחֲלִיק עַל פְּנֵי הַיָּם הַשָּׁקֵט. אָלִיס לֹא מַרְגִּישָׁה שֶׁהִיא עַצְמָהּ זָזָה, וְהַסְּפִינָה לֹא מוֹתִירָה שׁוֹבֶל, אֲבָל יֵשׁ בֵּינֵיהֶן הַרְבֵּה מַיִם, קוֹרְנִים מֵאוֹר בּוֹקֶר. הַחֶבֶל שֶׁלָּהּ טוֹפֵחַ עַל גּוּף הַסְּפִינָה, הוֹלֵךְ וּמִשְׁתַּתֵּק, עַד שֶׁהִיא שׁוֹמַעַת רַק אֶת הֵד הַצְּלִיל שֶׁכְּבָר אֵינֶנּוּ, רַק אֶת זִיכְרוֹן הַשִּׁיר בְּאוֹזְנֶיהָ. הַיָּם מָלֵא וְהַשָּׁמַיִם מְלֵאִים – כַּמָּה שׁוֹפְעִים הֵם אֵיתָנֵי הַטֶּבַע! אָלִיס צָפָה עַל גַּבָּהּ בְּדִיּוּק בַּנְּקוּדָּה שֶׁבָּהּ הֵם נִפְגָּשִׁים, מוּחְזֶקֶת כִּתְפִילָּה בֵּין כַּפּוֹת יָדַיִים הַנִּצְמָדוֹת זוֹ אֶל זוֹ.
הִיא צוֹלֶלֶת וּמִסְתַּחְרֶרֶת, מִתְגַּלְגֶּלֶת בַּאֲלַכְסוֹן וּמִגִּיחָה, וּשְׂעָרָהּ נִצְמָד לְפַרְצוּפָהּ. טִיפּוֹת נוֹטְפוֹת מִסַּנְטֵרָהּ בְּשַׁרְשֶׁרֶת זוֹהֶרֶת. הֵן נוֹשְׁרוֹת מִשְּׂעָרָהּ, מֵאוֹזְנֶיהָ וּמִקָּצָה אַפָּהּ. הֵן נוֹשְׁרוֹת מֵרִיסֶיהָ וּמִתְּנוּכֵי אוֹזְנֶיהָ. הַטִּיפּוֹת מִצְטָרְפוֹת בַּחֲזָרָה אֶל הָאוֹקְיָינוֹס כּוּלּוֹ וְנֶעֱלָמוֹת בְּתוֹךְ מַאֲגַר הַמַּיִם הֶעָצוּם הַזֶּה. אָלִיס מְנִיפָה אֶת זְרוֹעוֹתֶיהָ בִּתְנוּעַת נִיצָּחוֹן, וּמַיִם נִיתָּזִים בַּחֲגִיגַת נִיצוֹצוֹת גְּדוֹלָה.



https://www.shortstoryproject.com/he/story/%d7%93%d7%a8%d7%9a-%d7%a6%d7%9c%d7%97%d7%94/
#הִזְדַּקְּנוּת#זְקֵנָה#פְּרֵידָה