הִיא חִיטְּטָה בְּאַף בְּמִין שַׁלְוָוה נְעִימָה בְּעוֹדָהּ מִתְבּוֹנֶנֶת דֶּרֶךְ זְגוּגִית הַחַלּוֹן בְּמַרְאוֹת הַשָּׁרוֹן חוֹלְפִים עַל פָּנֶיהָ. בָּרֶקַע שָׁמְעָה אֶת תַּחֲנוֹת הָרַדְיוֹ מִתְגַּלְגְּלוֹת זוֹ עַל זוֹ בַּזְּמַן שֶׁחִיפֵּשׂ תַּחֲנָה רְאוּיָה לְהַאֲזִין לָהּ. הֵם הָיוּ בַּדֶּרֶךְ צָפוֹנָה, לְחוּפְשָׁה כְּפוּיָה לְמֶחֱצָה שֶׁלֹּא הִצְלִיחוּ לְבַטֵּל, לִכְבוֹד חֲגִיגוֹת הַ-500, שֶׁזֶּה מִסְפַּר הַיָּמִים שֶׁהָיוּ יַחַד. כָּךְ נָהֲגָה לַחְגּוֹג עִם כָּל בְּנֵי זוּגָהּ, בַּסְּפִירָה שֶׁל מֵאוֹת, וְזוֹ הָיְתָה מִבְּחִינָתָהּ דֶּרֶךְ לֹא רָעָה לִשְׁמוֹר עַל אִינְדִּיבִידוּאָלִיזְם גַּם בְּזִירָה מְאוֹד טִקְסִית.
בְּכָל פַּעַם אַחֶרֶת זוֹ הָיְתָה יְכוֹלָה לִהְיוֹת חוּפְשָׁה נֶהְדֶּרֶת, אֲבָל הַפַּעַם הִיא הָיְתָה מַעֲמָסָה. הוּא הֶעֱדִיף לְהַעֲבִיר אֶת סוֹף הַשָּׁבוּעַ בִּמְנוּחָה כְּלָלִית עַל הַסַּפָּה, גְּמוּל עַל הַיָּמִים הַמְּאוּמָּצִים בְּמַעְבָּדָה, שָׁם חָקַר כָּל מִינֵי דְּבָרִים שֶׁקְּשׁוּרִים לַחֶלְבּוֹנִים וּלְאַלְצְהַיְימֶר. לֹא הִתְחַשֵּׁק לוֹ לָשִׂים דְּבָרִים בַּצֵּידָנִית וְלִמְרוֹחַ קְרֵם הֲגַנָּה וּלְהִסְתּוֹבֵב בִּמְקוֹמוֹת עִם רֵיחַ לֹא מוּכָּר. וּבְנוֹסָף, רְאוּבֵן הַשֵּׁנִי, הֶחָתוּל הַשֶּׁמֶן וְהַזָּקֵן שֶׁלָּהֶם, שׁוּב פִּיתֵּחַ אָלֶרְגִּיָּה חֲרִיפָה שֶׁמּוֹפִיעָה אֶצְלוֹ בְּחִילּוּפֵי עוֹנוֹת, וְגֵירֵד אֶת הַלֶּחִי שֶׁלּוֹ כָּל כָּךְ חָזָק עַד שֶׁכִּמְעַט נִתְלְשָׁה. הַוֵּוטֵרִינָר אָמַר שֶׁצָּרִיךְ לְהַזְרִיק לוֹ מוֹרְפְיוּם פַּעַם בְּכַמָּה שָׁעוֹת וּלְהַחֲלִיף לוֹ אֶת הַתַּחְבּוֹשׁוֹת לְפָחוֹת פַּעַם בְּיוֹם, וְלָכֵן הֵם נֶאֶלְצוּ לָקַחַת אוֹתוֹ אִיתָּם לְחוּפְשָׁה. וְגַם זֶה הָיָה עִנְיָין, כִּי הוּא לֹא חָשַׁב שֶׁצָּרִיךְ לְהַמְשִׁיךְ לִתְמוֹךְ כָּכָה בִּרְאוּבֵן, שֶׁכְּבָר הָיָה זָקֵן מְאוֹד וְחוֹלֶה, וְרוֹקֵן לָהֶם בְּאִיטִּיּוּת אֶת כָּל מָה שֶׁנִּיסּוּ לַחֲסוֹךְ, בַּהוֹצָאוֹת עַל הֲסָרַת גִּידּוּלִים מֵהַכָּבֵד וְנִיתּוּחֵי קַטָרַקְט, וְאוֹכֶל מְיוּחָד לַחֲתוּלִים קְשִׁישִׁים. אֲבָל הִיא לֹא קִיבְּלָה אֶת רַעְיוֹן הַבְּרֵירָה הַטִּבְעִית בַּחֲתוּלִים מְבוּיָּתִים וְהִמְשִׁיכָה לִתְמוֹךְ בִּרְאוּבֵן, שֶׁנִּיסָּה לְהִתְחַמֵּק בְּגַמְלוֹנִיּוֹת מִמַּלְאַךְ הַמָּוֶות שֶׁל הַחֲתוּלִים.
וּבִזְמַן שֶׁדָּהֲרוּ צָפוֹנָה עַל כְּבִישׁ מַס' 2, הוּא עָצַר אֶת הַשִּׁיטוּט בֵּין הַתַּחֲנוֹת עַל שִׁיר יָפֶה מֵהָאַייְטִיז, וְהַשִּׁיר הִתְנַגֵּן וְהִיא הִתְחִילָה לְתוֹפֵף קַלּוֹת עַל הַדִּשְׁבּוֹרֵד וְחָשְׁבָה לְעַצְמָהּ שֶׁהִיא מְתוֹפֶפֶת מְצוּיָּן וְלָמָּה אַף פַּעַם לֹא הָלְכָה לִלְמוֹד תִּיפוּף. שְׁנֵיהֶם שָׁרוּ בְּיַחַד אֶת מְעַט הַשּׁוּרוֹת שֶׁהֵם זִכְרוּ מֵהַשִּׁיר וּלְרֶגַע מַשֶּׁהוּ בֵּינֵיהֶם נִרְאֶה נָכוֹן.
לִקְרַאת הַצָּהֳרַיִים הִגִּיעוּ אֶל הַמָּקוֹם, אֲתַר הַנּוֹפֶשׁ "עֵין הָרִים", שֶׁשָּׁכַן בְּמָקוֹם שָׁטוּחַ לַחֲלוּטִין מִצָּפוֹן לְנַהֲרִיָּה. אִישׁ זָקֵן וְזָעוּף קִיבֵּל אֶת פְּנֵיהֶם בַּכְּנִיסָה. "בְּרוּכִים הַבָּאִים לָעַיִן הָרִים," אָמַר בַּעֲיֵיפוּת יַבְשׁוּשִׁית שֶׁנִּשְׁמְעָה כִּמְעַט כְּמוֹ לַעַג, וְהֵצִיץ בְּחַשְׁדָנוּת לְעֵבֶר רְאוּבֵן הַמִּסְכֵּן שֶׁשָּׁכַב מְעוּלָּף בִּכְלוּב. מֵאֲחוֹרָיו נִיצְּבוּ שְׁלוֹשָׁה מִבְנִים נְמוּכִים וּרְחָבִים בְּצֶבַע וָרוֹד בָּהִיר, שֶׁהִתְגּוֹדְדוּ כִּכְנוּפְיָה מִסָּבִיב לַלְּשׁוֹנִית חוֹף צָרָה וְחַסְרַת אוֹנִים. שֶׁמֶשׁ הַצָּהֳרַיִים הַקּוֹפַחַת בְּזָדוֹן לֹא הִשְׁאִירָה צֵל שֶׁל סָפֵק בְּנוֹגֵעַ לְגִילוֹ הַמִּתְקַדֵּם שֶׁל הַמָּקוֹם. הַזָּקֵן הוֹבִיל אוֹתָם לְחַדְרָם וְהֶרְאָה לָהֶם הֵיכָן נִמְצָאִים הַבְּרֵיכָה, שׁוּלְחָנוֹת הַפִּינְג פּוֹנְג וּשְׁאָר הַמִּתְקָנִים בָּאֲתָר. זֶה הָיָה סוֹף הַקַּיִץ וְהַמָּקוֹם נִרְאֶה תָּשׁוּשׁ וּמְבוּלְגָּן, כְּאִילּוּ רַק חִיכָּה לָבוֹא הַחוֹרֶף אָז יוּכַל לְהִצְטַנֵּף לוֹ בְּשֶׁקֶט וּלְהִזְדַּקֵּן בְּנַחַת לְלֹא מַבָּטָם הַבִּיקּוֹרְתִּי שֶׁל הַבָּאִים וְהוֹלְכִים. הֵם חָלְפוּ עַל פְּנֵי מִזְרוֹנִים מְפוּנְצָ'רִים שֶׁל מִשְׁפָּחוֹת סוֹרְרוֹת וְנַיְילוֹנִים מְלֵאֵי אָבָק שֶׁכִּיסּוּ מְתַקְּנִים שֶׁיָּצְאוּ מִכְּלַל שִׁימּוּשׁ, וְהוּא רָטַן בְּלִיבּוֹ עַל כָּךְ שֶׁשָּׁמְעוּ בְּקוֹלוֹ שֶׁל אָבִיהָ שֶׁהִמְלִיץ לָהֶם לָבוֹא לְכָאן. אֵיךְ הֶעֱלָה בְּדַעְתּוֹ לִנְסוֹעַ לְנוֹפֶשׁ עַל סְמַךְ הַמְלָצָה שֶׁל אָדָם שֶׁמַּחְבִּיא אֶת תַּפְרִיטֵי הַיַּיִן בְּמִסְעָדוֹת? הִיא לְעוּמַּת זֹאת דַּוְוקָא רָצְתָה לְהַאֲמִין שֶׁיֵּשׁ קְצָת חֵן בָּעֲזוּבָה הַמְּגוּשֶּׁמֶת הַזּוֹ, בֵּין אִם מִתּוֹךְ נֶאֱמָנוּת לְאָבִיהָ וּבֵין אִם מִתּוֹךְ אֱמוּנָה דּוֹן-קִישּׁוּטִית שֶׁלָּרוֹב שָׁמְרָה לְעַצְמָהּ, בִּדְבַר הָעוֹצְמָה הַחַתְרָנִית הַטְּמוּנָה בְּרִיקָּבוֹן.
אֶת שְׁאֵרִית הַיּוֹם הֵם הֶעֱבִירוּ בַּחֶדֶר. הוּא קָרָא עִיתּוֹנִים וְהִיא וּרְאוּבֵן יָשְׁבוּ בַּמִּרְפֶּסֶת הַגְּדוֹלָה וְהִתְבּוֹנַנּוּ בָּאֲנָשִׁים הַקְּטַנִּים שֶׁשִּׁכְשְׁכוּ בַּיָּם וְנֶאֶבְקוּ בְּגַלִּים. הִיא הִרְגִּישָׁה שֶׁהַנּוֹף הַנִּפְרָשׂ לְפָנֶיהָ, וּשְׁעַת הַדִּמְדּוּמִים שֶׁעָטְפָה אוֹתוֹ, מְחַיְּיבִים מַחֲשָׁבוֹת הָרוֹת גּוֹרָל וְאֵיזוֹ הִתְבּוֹנְנוּת פְּנִימָה עַל הַמָּקוֹם שֶׁהִיא נִמְצֵאת בּוֹ כָּרֶגַע בַּחַיִּים וְעַל הַתּוֹאַר שֶׁזָּנְחָה לִפְנֵי שְׁלוֹשָׁה חוֹדָשִׁים. אֲבָל הַמַּחֲשָׁבוֹת הַמְּכוּבָּדוֹת מֵיאֲנוּ לְהַגִּיעַ וְהִיא רַק הִתְבּוֹנְנָה בַּאֲנָשִׁים שֶׁנֶּאֶבְקוּ בְּמֵרְץ בְּגַלִּים הַמְּנַסִּים לִבְלוֹעַ אוֹתָם פְּנִימָה אֶל הַיָּם הַגָּדוֹל.
בָּעֶרֶב הִגִּיעַ נַעַר מְבוּיָּשׁ לְתַקֵּן לָהֶם אֶת הַסְּתִימָה שֶׁנּוֹצְרָה בַּשֵּׁירוּתִים. לַמְרוֹת קְרִיאוֹת הַתַּדְהֵמָה הַקּוֹלָנִיּוֹת בְּקַבָּלָה, הָיָה נִדְמֶה לָהֶם שֶׁהוּא כְּבָר שִׁיחְרֵר כַּמָּה וְכַמָּה סְתִימוֹת בֶּעָבָר. הוּא הִשְׁאִיר לָהֶם אֶת הַפּוֹמְפָּה, "לְכָל מִקְרֶה" וְהִיא נוֹתְרָה בְּפִינַּת הַשֵּׁירוּתִים לְאוֹרֶךְ כָּל הַחוּפְשָׁה, תִּזְכּוֹרֶת  שְׁקֵטָה לְשַׁבְרִירִיּוּתוֹ שֶׁל הַמָּקוֹם.
וּבַלַּיְלָה הֵם שָׁכְבוּ. לֹא בִּתְשׁוּקָה גְּדוֹלָה אֶלָּא בְּהַשְׁלָמָה עִם הַכְּלָל חוֹבֵק הַתַּרְבּוּיוֹת לְפִיו זוּג צָעִיר שֶׁנּוֹסֵעַ לְחוּפְשָׁה אָמוּר לְקַיֵּים יַחֲסֵי מִין, לְפָחוֹת בַּלַּיְלָה, אִם לֹא גַּם בְּמַהֲלַךְ הַיּוֹם. הֵם לֹא יָכְלוּ לְהַרְשׁוֹת לְעַצְמָם לְהָפֵר אֶת הַכְּלָל הַזֶּה, שֶׁמָּא תְּהֵא זוֹ עוֹד הוֹכָחָה לַמַּשְׁבֵּר הַנִּרְקָם בַּיְּחָסִים בֵּינֵיהֶם.
הוּא הִתְעוֹרֵר מוּקְדָּם. הוּא תִּיכְנֵן לַחֲזוֹר לִישׁוֹן אֲבָל אָז גִּילָּה טִיפּוֹת דָּם בְּכָל רַחֲבֵי הַחֶדֶר. מַצָּבוֹ שֶׁל רְאוּבֵן הֶחֱמִיר וְהַלֶּחִי שֶׁלּוֹ שׁוּב עָמְדָה לִיפּוֹל. הוּא נִיקָּה אֶת הַדָּם, הֶחֱלִיף לוֹ תַּחְבּוֹשׁוֹת וְנָתַן לוֹ עוֹד זְרִיקַת הַרְגָּעָה. אַחֵר כָּךְ הֵכִין לְעַצְמוֹ כּוֹס קָפֶה וְיָצָא אֶל הַמִּרְפֶּסֶת לְהִתְבּוֹנֵן בְּחוֹף הַיָּם. הוּא נִיסָּה לְזַהוֹת צוּרוֹת פְּרַאקְטָלִיּוֹת בַּנּוֹף וְהֶאֱזִין לִנְשִׁימוֹתֶיהָ הַכְּבֵדוֹת שֶׁעָלוּ מֵחֲדַר הַשֵּׁינָה –  מַשֶּׁהוּ עַל הַגְּבוּל שֶׁבֵּין נְשִׁימָה לִנְחִירָה, אֲבָל הוּא כְּבָר דִּמְיֵין כֵּיצַד יְסַפֵּר לָהּ בְּשִׁוְויוֹן נֶפֶשׁ שֶׁהִיא נַחֲרָה כָּל כָּךְ חָזָק שֶׁאֲפִילּוּ רְאוּבֵן נִבְהַל וְהֵטִיחַ נֶשֶׁר מֵהַתִּקְרָה. הוּא יָדַע שֶׁהִיא תַּכְחִישׁ בְּכָל תּוֹקֶף וְתִישָּׁבַע שֶׁהִיא בַּחַיִּים לֹא נַחֲרָה, וְהַמַּחֲשָׁבָה עַל כָּךְ הֶעֶלְתָה עַל פָּנָיו חִיּוּךְ קָטָן בְּלִי שֶׁהִרְגִּישׁ.
בַּאֲרוּחַת הַבּוֹקֶר הֵם נִתְקְלוּ סוֹף סוֹף בְּאוֹרְחֵי הַמָּקוֹם. הָיוּ שָׁם בֶּאֱמֶת הַרְבֵּה אֲנָשִׁים שֶׁנִּרְאוּ כְּמוֹ אַבָּא שֶׁלָּהּ, פֶּנְסְיוֹנֵרִים עִם שֵׂיעָר מַאֲפִיר מְדוּבְלָל, לְבוּשִׁים חוּלְצוֹת טְרִיקוֹ עִם צַוּוֹארוֹן וַחֲמוּשִׁים בַּפֶּלֶאפוֹן שֶׁתָּלוּי עַל חֲגוֹרַת מִכְנְסֵיהֶם כְּמוֹ אֶקְדָּח שֶׁיֵּשׁ לִשְׁלוֹף בְּרֶגַע מַכְרִיעַ. וּנְשׁוֹתֵיהֶם. טִיפּוּסִים חַיְיכָנִים עִם שֵׂיעָר קָצָר, נָעוֹת בֵּין עֶמְדוֹת הַמָּזוֹן בִּתְזָזִיתִיּוֹת שֶׁל דְּבוֹרִים פְּעַלְתָּנִיּוֹת בְּעוֹנַת הַפְּרִיחָה. הַנַּעַר שֶׁתִּיקֵּן אֶמֶשׁ אֶת הַסְּתִימָה עָמַד עַכְשָׁיו בְּעֶמְדַּת הַחֲבִיתוֹת וּבֵירֵךְ אוֹתָם לְשָׁלוֹם. בָּרֶקַע הִתְחוֹלְלָה מְהוּמָה קְטַנָּה מִשּׁוּם שֶׁמַּגַּשׁ הָאָבוֹקָדוֹ וְהַבּוּלְגָּרִית נִלְקַח וְלֹא טָרְחוּ לְמַלֵּא אוֹתוֹ מֵחָדָשׁ.
בְּשָׁלָב זֶה כְּבָר הָיָה לָהֶם בָּרוּר שֶׁהֵם טָעוּ בְּחוּפְשָׁה וְאוֹתוֹ זֶה הֶעֱצִיב. הוּא תָּמִיד צִיפָּה מֵהַחַיִּים שֶׁיִּהְיוּ קְצָת יוֹתֵר יָפִים מִמָּה שֶׁהָיוּ בֶּאֱמֶת וּבַסּוֹף תָּמִיד הָיָה מִתְבַּדֶּה.
אֲבָל הֵם לֹא רָצוּ לוֹמַר נוֹאָשׁ וְעוֹד הָיוּ צְעִירִים מִכְּדֵי לְהָרִים יָדַיִים וְהֶחֱלִיטוּ שֶׁהֵם יוֹרְדִים לְנַסּוֹת אֶת מַזָּלָם בַּבְּרֵיכָה. אוּלַי הַכְלוֹר יְטַהֵר אֶת הָאֲוִוירָה. הַבִּנְיָין הַוּוֹרוֹד הַמֶּרְכָּזִי חָסַם אֶת קַרְנֵי הַשֶּׁמֶשׁ, וּמֵי הַבְּרֵיכָה הָיוּ קְרִירִים וְלָכֵן אַף אֶחָד לֹא נִכְנַס, לְמַעֵט אִישָּׁה מְבוּגֶּרֶת בְּכוֹבַע יָם סָגוֹל שֶׁנִּרְאֲתָה מְרוּצָּה מֵהָעוּבְדָּה שֶׁהַבְּרֵיכָה כּוּלָּהּ לִרְשׁוּתָהּ. הֵם יָשְׁבוּ עַל כִּסְאוֹת הַפְּלַסְטִיק הַצְּהוּבִּים וְהִמְתִּינוּ שֶׁהַמַּיִם יִתְחַמְּמוּ. הַשָּׁעָה הָיְתָה שְׁעַת בּוֹקֶר מְאוּחֶרֶת וְהַמָּקוֹם עוֹד הָיָה שֶׁקֶט. הֵם לֹא בֶּאֱמֶת הִצְלִיחוּ לְדַבֵּר וְהִשְׂתָּרְרוּ בֵּינֵיהֶם שְׁתִיקוֹת אֲרוּכּוֹת שֶׁנָּעוּ בֵּין אִינְטִימִיּוּת נְעִימָה לִמְבוּכָה קַלָּה, עַד  שֶׁכְּבָר קְצָת קִיוּוּ שֶׁיּוֹפִיעוּ יְלָדִים רוֹעֲשִׁים וְאִימָּהוּת צוֹעֲקוֹת, אֲבָל שׁוּם קוֹל לֹא נִשְׁמָע, רַק הָאִישָּׁה בַּכּוֹבַע הַסָּגוֹל נָעָה בְּאִיטִּיּוּת לְאוֹרֶךְ דָּפְנוֹת הַבְּרֵיכָה, בְּאוֹפֶן שֶׁלֹּא הִסְגִּיר חַד מַשְׁמָעִית אִם הִיא שׂוֹחָה אוֹ הוֹלֶכֶת.
מִשֶּׁהֵבִינוּ שֶׁאֵין כָּל נֶחָמָה בַּבְּרֵיכָה כְּבָר רָצוּ לַחֲזוֹר הַבַּיְתָה. לְהוֹדוֹת בְּקוֹל רָם שֶׁהֵם טָעוּ וּלְנַצֵּל אֶת מָה שֶׁנּוֹתַר מִסּוֹף הַשָּׁבוּעַ לִמְנוּחָה בְּבֵית. הִיא כְּבָר הִתְכַּוְּונָה לְהִסְתַּכֵּל לוֹ בָּעֵינַיִים וּלְהַגִּיד לוֹ, תּוֹלַעַת, בּוֹא נַחֲזוֹר, אֲבָל אָז רָאֲתָה אֶת מַבָּטוֹ הַשָּׁפוּף וְעַד כַּמָּה לֹא רָצָה לְהוֹדוֹת בְּכִישָּׁלוֹן שֶׁנִּיבָּט מִכָּל עֵבֶר. הוּא בָּהָה בָּרִצְפָּה וְשִׂיחֵק בְּעַצְבָּנוּת בְּזָקֵן שֶׁלּוֹ, כְּפִי שֶׁעָשָׂה תָּמִיד כְּשֶׁחָשַׁב עַל דְּבָרִים רְצִינִיִּים וְהִיא נִיגְּשָׁה וְחִיבְּקָה אוֹתוֹ. לְרֶגַע הָיוּ בְּיַחַד, מְאוּחָדִים בִּתְבוּסָתָם אֶל מוּל אֲתַר הַנּוֹפֶשׁ עֵין הָרִים, שֶׁסָּגַר עֲלֵיהֶם מִכָּל עֵבֶר.
לְפֶתַע הוּא הִתְרוֹמֵם וְשָׁאַל אוֹתָהּ אִם הִיא רוֹצָה לָלֶכֶת לַיָּם. לַיָּם. כַּמָּה פָּשׁוּט. וְהֵם לָקְחוּ אֶת הַלּוֹנְג וְהָלְכוּ לַיָּם. וְהִנֵּה בָּאָה רוּחַ טוֹבָה, הַשֶּׁמֶשׁ הָיְתָה נֶהְדֶּרֶת וְהַמַּיִם צְלוּלִים וּנְעִימִים. הַחוֹף הָיָה כִּמְעַט רֵיק וְכָל זֶה הָיָה בְּדִיּוּק מָה שֶׁהֵם הָיוּ צְרִיכִים. בֵּין טְבִילָה לִטְבִילָה הִיא סִיפְּרָה לוֹ שֶׁהִיא שׁוֹקֶלֶת לִלְמוֹד דִּיקּוּר סִינִי לְבַעֲלֵי חַיִּים וְשֶׁזֶּה מַמָּשׁ תְּחוּם שֶׁהוֹלֵךְ וּמִתְפַּתֵּחַ. וְהוּא, שֶׁכְּבָר הָיָה לְמוּד רַעֲיוֹנוֹת גְּרַנְדְּיוֹזִיִּים שֶׁנָּפְלוּ בְּאוֹתָהּ הַמְּהִירוּת שֶׁבָּהּ קָמוּ, הָיָה רָגִישׁ מַסְפִּיק לַעֲנוֹת לָהּ בִּרְצִינוּת וְאָמַר שֶׁזֶּה נִשְׁמַע לוֹ רַעְיוֹן מְעַנְיֵין, וְשֶׁאוּלַי הִיא תּוּכַל לְהִתְאַמֵּן עַל רְאוּבֵן. וּבֵין לְבֵין הֵם אָכְלוּ אֲבַטִּיחַ, וְנִמְנְמוּ קְצָת וְחָשְׁבוּ עַל כָּל מִינֵי הַמְצָאוֹת מְטוּפָּשׁוֹת שֶׁיַּעֲשׂוּ אוֹתָם עֲשִׁירִים כְּמוֹ שֶׁהוּא אָהַב, וְהִיא קְצָת פָּחוֹת. וּקְצָת לִפְנֵי שֶׁהַשֶּׁמֶשׁ הֵחֵלָּה לִשְׁקוֹעַ הוּא עָלָה לַחֶדֶר לְהָבִיא עוֹד קְרֵם הֲגַנָּה. הִיא מָחֲתָה וְאָמְרָה לוֹ שֶׁזֶּה מַמָּשׁ מְיוּתָּר בַּשָּׁעָה הַזּוֹ, אֲבָל הוּא הִתְעַקֵּשׁ, כְּמוֹ שֶׁהוּא תָּמִיד מִתְעַקֵּשׁ כְּשֶׁהוּא מֵבִין שֶׁכּוֹחַ הָרָצוֹן שֶׁלּוֹ עוֹמֵד בְּמִבְחָן.
כְּשֶׁחָזַר לַחוֹף הִיא כְּבָר יְשֵׁנָה. הִיא הִרְגִּישָׁה צֵל גָּדוֹל מְכַסָּה אוֹתָהּ וּפָקְחָה אֶת עֵינֶיהָ לְאַט. הוּא עָמַד מֵעָלֶיהָ וְנִרְאֶה אַחֶרֶת. כְּמוֹ בַּפַּעַם הַהִיא שֶׁדָּרַס יוֹנָה בְּאוֹפַנַּיִים וְלֹא יָדַע אֵיךְ לְסַפֵּר לָהּ.
"רוּתִי," הוּא אָמַר לָהּ. "מַשֶּׁהוּ לֹא טוֹב קָרָה." הִיא זִינְּקָה לִישִׁיבָה בִּן רֶגַע.
"מָה קָרָה?"
"רְאוּבֵן נֶעֱלַם."
רְאוּבֵן, שֶׁשָּׁהָה כָּל הָעֵת בַּחֶדֶר, הִצְלִיחַ כַּנִּרְאֶה, חֵרֶף גִּילוֹ הַמִּתְקַדֵּם וּבְרִיאוּתוֹ הָרוֹפֶפֶת, לְטַפֵּס וְלַחֲצוֹת אֶל דִּירַת הַנּוֹפֶשׁ שֶׁל הַשְּׁכֵנִים, וּמִשָּׁם אֶל אֵיזֶה עֵץ וּמִשָּׁם אֱלוֹהִים יוֹדֵעַ לְאָן.
הוּא הִמְשִׁיךְ וְאָמַר שֶׁעָבַר עַל כָּל הַדִּירָה כַּמָּה וְכַמָּה פְּעָמִים וְשֶׁלְּמַעֲשֶׂה הוּא כְּבָר מְחַפֵּשׂ אַחֲרָיו כִּמְעַט שָׁעָה בְּכָל מָקוֹם. הִיא דֵּי הִתְרַגְּזָה שֶׁהוּא לֹא קָרָא לָהּ בַּשְּׁנִיָּיה שֶׁגִּילָּה שֶׁרְאוּבֵן נֶעֱלַם, הֲרֵי שְׁנֵיהֶם יוֹדְעִים אֵיזֶה גֵּיהִינּוֹם בֶּטַח עוֹבֵר עָלָיו עַכְשָׁיו. בְּלִבָּהּ הֶאֱמִינָה שֶׁרְאוּבֵן כְּבָר מִזְּמַן הָיָה חוֹזֵר אִילּוּ רַק הָיָה שׁוֹמֵעַ אֶת קוֹלָהּ, וּבְלִי שֶׁאֲפִילּוּ הֵבִינָה אֶת זֶה כְּבָר הֵחֵלָּה לְפַתֵּחַ כְּלַפָּיו טִינָה כְּאִילּוּ הוּא הָאָשָׁם בְּהֵיעָלְמוּת הֶחָתוּל. חִישׁ קַל הֵם אָסְפוּ אֶת רִגְעֵי הָאוֹשֶׁר שֶׁהָיוּ לָהֶם בַּיָּם וְדָחֲפוּ אוֹתָם עָמוֹק לְתוֹךְ הַתִּיק, וּבַהֲלִיכָה מְהִירָה שֶׁבּוֹ אֶל הַמִּבְצָר הַוּוֹרוֹד.
 כָּל הַלַּיְלָה חִיפְּשׂוּ אַחֲרָיו. עָבְרוּ מִדֶּלֶת לַדֶּלֶת וּבָדְקוּ שׁוּב וָשׁוּב בַּחֶדֶר אוּלַי בְּמִקְרֶה הוּא חָזַר. הִתְבָּרֵר שֶׁבָּעֶרֶב הַהוּא הָיוּ בַּמִּתְחָם לְפָחוֹת שְׁלוֹשָׁה אֲנָשִׁים שֶׁקּוֹרְאִים לָהֶם רְאוּבֵן, וְלֹא הֵבִינוּ עַל מָה כָּל הַמְּהוּמָה.
בַּבּוֹקֶר הֵם קָמוּ מוּקְדָּם וּרְאוּבֵן עוֹד לֹא חָזַר. הִיא נִזְכְּרָה אֵיךְ יוֹם אֶחָד, אַחֲרֵי שֶׁרְאוּבֵן כְּבָר חָצָה בְּבִטְחָה אֶת הַגִּיל הַמְּמוּצָּע שֶׁל חֲתוּלִים מִסּוּגוֹ, הִיא הִתְחִילָה לְהַאֲמִין שֶׁאוּלַי רְאוּבֵן שֶׁלָּהּ הוּא לֹא חָתוּל רָגִיל וְשֶׁהוּא לְעוֹלָם לֹא יָמוּת. הֶחָתוּל הַכִּמְעַט עִיוֵּור, שֶׁצָּלַע בָּרֶגֶל שְׂמֹאל וְעָבַר כָּל נִיתּוּחַ מוּכָּר לִרְפוּאָה הַמּוֹדֶרְנִית, יִישָּׁאֵר פֹּה הַרְבֵּה אַחֲרֵי כּוּלָּם וּבְוַודַּאי אַחֲרֶיהָ, כָּךְ אָמְרָה לְכוּלָּם. וְאַף שֶׁיָּדְעָה שֶׁזֶּה לֹא הֶגְיוֹנִי, בְּכָל זֹאת סֵירְבָה לְהַאֲמִין שֶׁיּוֹם אֶחָד רְאוּבֵן בֶּאֱמֶת עָלוּל לָלֶכֶת וְלֹא לַחֲזוֹר.
הֵם יָשְׁבוּ בַּמִּרְפֶּסֶת בְּעֵינַיִים טְרוּטוֹת, לָגְמוּ קָפֶה וְהִתְבּוֹנַנּוּ בַּיָּם. הוּא נִזְכַּר שֶׁצָּעַק עָלֶיהָ אֶתְמוֹל בַּלַּיְלָה שֶׁרְאוּבֵן הָלַךְ לָמוּת כִּי נִמְאַס לוֹ כְּבָר לִחְיוֹת כָּל כָּךְ הַרְבֵּה שָׁנִים, וְשֶׁהִיא צְרִיכָה לִלְמוֹד לְשַׁחְרֵר כְּשֶׁצָּרִיךְ, וְהִיא בָּכְתָה הָמוֹן וְאָמְרָה שֶׁרְאוּבֵן לֹא הָיָה הוֹלֵךְ כָּכָה בְּלִי לְהַגִּיד שָׁלוֹם.
לִקְרַאת הַצָּהֳרַיִים הֵם נֶאֶלְצוּ לַעֲזוֹב כִּי הִבְטִיחוּ לְהַחֲזִיר אֶת הָאוֹטוֹ שֶׁל דּוֹדָה שֶׁלּוֹ בַּזְּמַן. הֵם נָתְנוּ לַיֶּלֶד עִם הַפּוֹמְפָּה וְהַחֲבִיתָה אֶת מִסְפַּר הַטֵּלֵפוֹן שֶׁלָּהֶם וְגַם תָּלוּ שְׁלָטִים מְאוּלְתָּרִים שֶׁהִבְטִיחוּ  פֶּרֶס לְמוֹצָא הַיָּשָׁר. כְּשֶׁעָלוּ לַכְּבִישׁ הַמָּהִיר הִיא עוֹד בָּכְתָה קְצָת, בְּעִיקָּר כִּי הֵבִינָה שֶׁהִיא כַּנִּרְאֶה לֹא תִּרְאֶה עוֹד אֶת רְאוּבֵן לְעוֹלָם וְגַם כִּי הָיְתָה לָהּ חוּפְשָׁה נוֹרָאִית.
בְּעוֹדָם חוֹלְפִים עַל פְּנֵי  אֲרוּבּוֹת חֲדֵרָה הוּא נִיסָּה לָשִׂים תַּחֲנָה רְאוּיָה בָּרַדְיוֹ וְהִבְטִיחַ שֶׁיָּבִיא לָהּ רְאוּבֵן שְׁלִישִׁי וְשֶׁהַכּוֹל יִהְיֶה בְּסֵדֶר.