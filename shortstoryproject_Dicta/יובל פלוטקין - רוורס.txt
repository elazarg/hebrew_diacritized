בְּסֶפְּטֶמְבֶּר הִגַּעְתִּי לְלִיסְבּוֹן וְתוֹךְ זְמַן קָצָר הִתְחַלְתִּי לְשַׁקֵּר. אוּלַי כִּי הָיָה יוֹם יָפֶה. חֲבָל הָיָה לִי לְקַלְקֵל. בְּכָל נְסִיעָה אֲרוּכָּה דַּיָּה, מוּכֶּה גַּעֲגוּעַ, הָיִיתִי עוֹצֵם עֵינַיִים, נִשְׁעָן אֲחוֹרָה וּמְדַמְיֵין שֶׁהִיא עֲדַיִין אִיתִּי, מוּנַּחַת עָלַיי כִּמְכַסָּה. עַד שֶׁיּוֹם אֶחָד נִגְזְלָה מִמֶּנִּי הָאֶפְשָׁרוּת לְהִיזָּכֵר. בְּדִיּוּק כְּשֶׁנָּתַתִּי לְעַפְעַפַּיי לְהִיטָּרֵק, הָאוֹטוֹבּוּס בָּלַם בִּכְבֵדוּת בְּמֶרְכָּז מִסְחָרִי עַל אֵם הַדֶּרֶךְ. הַנַּהָג הִבְהִיר שֶׁאֲנַחְנוּ צְרִיכִים לָרֶדֶת, הוּא חַיָּיב לְתַדְלֵק. הִתְכַּנַּסְנוּ לְיַד חֲנוּת הַכְּרִיכִים. לְפֶתַע הַכּוֹל הִכָּה אוֹתִי בַּסַּנְוֵורִים. מַרְאוֹת הַמְּכוֹנִיּוֹת. חַלּוֹנוֹת הָרַאֲוָוה. מְכוֹנוֹת הַקָּפֶה שֶׁמֵּעֵבֶר לַזְּגוּגִית. אֲפִילּוּ צַמְּרוֹת הָעֵצִים הִבְהִיקוּ בְּלוֹבֶן. כָּל הָעֲצָמִים בָּעוֹלָם קִיבְּלוּ עַל עַצְמָם אֶת הַדִּין לִהְיוֹת סוֹכְנִים שֶׁל הַשֶּׁמֶשׁ. מִי מִתּוֹךְ כְּנִיעָה, מִי בְּתִקְוָוה לִגְמוֹל. הָרֹאשׁ שֶׁלִּי עוֹד הָיָה שָׁרוּי בִּשְׁאֵרִיּוֹת חֲלוֹם יָם תִּיכוֹנִי.
הַגָּבוֹהַּ, זֶה שֶׁדָּמָה בְּעֵינַיי לְנָסִיךְ שֶׁיְיקְסְפִּירִי, נִיגַּשׁ אֵלַיי בְּכִיפּוּף גְּמָלוּנִי וְכִחְכֵּחַ פַּעֲמַיִים בַּגָּרוֹן, כְּאִילּוּ הוּא עוֹמֵד לִפְצוֹחַ בְּמוֹנוֹלוֹג. הוּא הָיָה גִּבְעוֹלֵי וּבָהִיר, עָטוּי בַּדִּים צִבְעוֹנִיִּים. סְבִיב צַוּוֹארוֹ נִכְרְכוּ שְׁנֵי צְעִיפִים, כָּל אֶחָד דַּק מִמִּשְׁנֵהוּ. הוּא הִבִּיט לִי יָשָׁר בָּאִישׁוֹנִים, בְּאוֹפֶן שֶׁכָּפָה עָלַיי לְהַבִּיט בְּשֶׁלּוֹ. אֲבָל הַמּוֹנוֹלוֹג לֹא בָּא. "אֲנַחְנוּ חוֹשְׁבִים שֶׁאִיבַּדְתָּ אֶת זֶה," אָמַר. סְלִיחָה, עָנִיתִי מְבוּלְבָּל. "אֲנַחְנוּ דֵּי מְשׁוּכְנָעִים שֶׁאִיבַּדְתָּ אֶת זֶה," חָזַר וְאָמַר, וּמִילּוֹתָיו דָּהֲרוּ עַל גַּלֵּי הַמִּבְטָא הָאַנְגְּלִי. חָבֵר שֶׁלּוֹ, שֶׁדָּמָה לִי בְּמִקְצָת, הוֹשִׁיט לְעֶבְרִי אֶת הַיּוֹמָן שֶׁלִּי, שֶׁנִּשְׁמַט כַּנִּרְאֶה מִכִּיס הַחוּלְצָה. הִיא עָמְדָה בַּיָּדַיִים שְׁלוּבוֹת מֵאֲחוֹרֵיהֶם, עִם שִׁיעֲרָה הִבְהִיר, הַלָּבָן כִּמְעַט, וּמִשְׁקְפֵי שֶׁמֶשׁ מַלְבְּנִיִּים, שְׁחוֹרִים. שְׂפַת הַגּוּף שֶׁלָּהּ סִימְּנָה שֶׁהִיא מִתְכַּוֶּונֶת לְהִתְבַּצֵּר בִּגְבוּלוֹתֶיהָ, אֲבָל פָּנֶיהָ הַמְּחוּיָּכוֹת אָמְרוּ דָּבָר אַחֵר, וְהַפָּנִים הֵן שֶׁקּוֹבְעוֹת.
"מֵאֵיפֹה אַתָּה?" שָׁאַל אוֹתִי זֶה שֶׁפָּנָיו הִזְכִּירוּ אֶת שֶׁלִּי. בְּלִי סִיבָּה, בִּמְקוֹם לְהָשִׁיב שֶׁאֲנִי מִיִּשְׂרָאֵל, עָנִיתִי –  בְּעוֹדִי מְדַפְדֵּף בַּיּוֹמָן, מְוַודֵּא שֶׁכָּל הַשּׁוּרוֹת עוֹמְדוֹת בִּמְקוֹמָן וְאַף מִילָּה לֹא נִזְנְחָה עַל הָאַסְפַלְט – "מִשּׁוּם מָקוֹם מְיוּחָד, אֲנִי סְתָם מְטַיֵּיל." "אָז אֵין לְךָ בָּסִיס," תָּהָה הַנָּסִיךְ בְּקוֹל. "רוֹב חַיֵּי הָיִיתִי בְּאֵירוֹפָּה, אוֹ בְּאָמֵרִיקָה, לִפְעָמִים גַּם בַּמִּזְרָח," שִׁיקַּרְתִּי. הַנִּימוּס הָאֵירוֹפִּי מָנַע מֵהֶם לְהַעֲמִיק בַּחֲקִירָה. גַּם אֲנִי הִשְׁתַּתַּקְתִּי. מֵרֶגַע שֶׁאַתָּה מַפְנֶה לָהּ עוֹרֶף, אֲרוּכָּה וּסְבוּכָה הַדֶּרֶךְ חֲזָרָה אֶל הָאֱמֶת.
הִנַּחְתִּי שֶׁלְּעוֹלָם לֹא אַרְאֶה אוֹתָם שׁוּב. חָמְקָה מִדַּעְתִּי הָעוּבְדָּה הַבְּרוּרָה, שֶׁאֲנַחְנוּ חוֹזְרִים אֶל אוֹתוֹ אוֹטוֹבּוּס שֶׁיּוֹבִיל אוֹתָנוּ אֶל אוֹתָהּ נְקוּדָּה. כְּשֶׁיָּרַדְנוּ בַּסִּינְטְרָה הִזְמִינוּ אוֹתִי לְהִתְלַוּוֹת אֲלֵיהֶם וְגוּפֵי נִמְשַׁךְ אַחֲרֵיהֶם בְּהִיסּוּס. נִיסִּיתִי לְהַקְרִין בִּתְנוּעוֹתַיי הַקְּפוּצוֹת שֶׁאֲנִי מַעֲדִיף לְהִישָּׁאֵר עַצְמָאִי, וּבְכָל זֹאת, מַשֶּׁהוּ בָּהֶם קֶסֶם לִי בְּהַרְבֵּה מִבְּדִידוּתִי. הִיא הֶאָטָה, וְהִתְאִימָה אֶת קֶצֶב הֲלִיכָתָהּ לְשֶׁלִּי. בְּשָׂפָה מְשׁוּבֶּשֶׁת שְׁאֵלָה אִם בִּיקַּרְתִּי אֵי פַּעַם בְּהוֹלַנְד, מִשָּׁם הִיא בָּאָה. "לֹא," הֵשַׁבְתִּי, "דַּוְוקָא שָׁם לֹא יָצָא. אֲבָל שָׁמַעְתִּי טוֹבוֹת עַל הִתְעַלּוּת הַיָּפוֹת שֶׁל אַמְסְטֶרְדָּם, וְלֹא פָּחוֹת מִכָּךְ, עַל סְצֵנַת הָאָמָּנוּת וְהַמָּחוֹל בְּהָאג." "אֲנִי לֹא מִשָּׁם אוֹ מִשָּׁם," אָמְרָה, "אֲנִי גָּרָה בְּאֵזוֹר הַכְּפָר, וּמִתְקַשֶּׁה לִמְצוֹא אֶת עַצְמִי בֶּעָרִים הַגְּדוֹלוֹת. אֲנִי צְרִיכָה שָׂדוֹת גְּבוֹהִים וּשְׁקִיעוֹת נְמוּכוֹת." רֶגַע לִפְנֵי שֶׁהַשִּׂיחָה גָּוְועָה הוֹסִיפָה, "אַתָּה יוֹדֵעַ, אֲנִי זוֹ שֶׁמָּצָאתִי אֶת הַיּוֹמָן שֶׁלְּךָ. הַכְּתָב שֶׁלְּךָ מְאוֹד מְסוּדָּר, רַק שֶׁלֹּא הִצְלַחְתִּי לְהָבִין בְּאֵיזוֹ שָׂפָה אַתָּה רוֹשֶׁם. זִיהִיתִי שֶׁהוּא הוֹלֵךְ מִיָּמִין לִשְׂמֹאל, וְנִיסִּיתִי לְהִיזָּכֵר אִילּוּ שָׂפוֹת כָּאֵלֶּה אֲנִי מַכִּירָה, בְּרֵוֵורְס?" "זוֹ מֵחֶבְרַת לִימּוּדֵי הַשָּׂפוֹת שֶׁלִּי," אָמַרְתִּי בֵּטוֹן שֶׁהִתְפַּקֵּעַ מִמַּאֲמָץ לְהִישָּׁמַע אַגָּבִי, "יֵשׁ שָׁם בְּלִיל שֶׁל דְּבָרִים." "אָה," אָמְרָה. "מָה לְמָשָׁל?" עָשִׂיתִי אֶת עַצְמִי לֹא שׁוֹמֵעַ. אַחֲרֵי כַּמָּה שְׁנִיּוֹת שֶׁל דְּמָמָה הִיא זֵירְזָה אֶת צְעָדֶיהָ, בַּחֲצָאֵי דִּילּוּגִים, וְנֶעֶשְׂתָה שׁוּב יְחִידָה אַחַת עִם חֲבֵרֶיהָ. הַיּוֹמָן הַזֶּה, שֶׁלִּיוּוֹה אוֹתִי שָׁלוֹשׁ שָׁנִים לְפָחוֹת, סִיפֵּק הֲצָצָה בִּלְתִּי מְתַוֶּוכֶת אֶל נַפְשִׁי.
סִינְטְרָה מְכוּשֶּׁפֶת, עִיר שֶׁל טַחַב, אַרְמוֹנוֹת וְתַיָּירִים מִתְרוֹצְצִים, רְצוּצִים. מָקוֹם מֵהַהִיסְטוֹרְיָה שֶׁנִּרְאֶה כְּמוֹ אֵזוֹר הִתְכַּנְּסוּת מֵהַמַּעֲשִׂיּוֹת. מָצָאנוּ אֶת עַצְמֵנוּ בְּהוֹסְטֵל תָּמוּהַּ. מִבְנֶה יָשָׁן שֶׁל שָׁלוֹשׁ קוֹמוֹת, אוֹסֶף חֲדָרִים נְטוּלֵי דְּלָתוֹת. רַק וִילוֹנוֹת רְקוּמִים, שֶׁנּוֹתָרִים תָּמִיד פְּעוּרִים לִרְוָוחָה. אֶת חֲפָצֶיךָ הָאִישִׁיִּים אַתָּה מוּזְמָן לְהַשְׁאִיר בְּתָא הָעֵץ שֶׁתַּחַת הַמִּיטָּה, וְאֵין ווּ לַמַּנְעוּל. מִלְּבַדֵּנוּ הָיוּ בַּחֶדֶר עוֹד שְׁתֵּי מִיטּוֹת. אַחַת רֵיקָה, וּבִשְׁנִיָּיהּ שָׁכַב גֶּבֶר קֵירֵחַ וּמְזוּקָּן, לָבוּשׁ בְּגַלָּבֶיהָ כְּחוּלָּה וַאֲרוּכָּה. הוּא נִשְׁעָן עַל הַקִּיר, וְקָשֶׁה הָיָה לוֹמַר הַאִם הוּא עֵר אוֹ יָשֵׁן. כִּמְעַט הִתְפַּתֵּיתִי לְהַגִּיד לָהֶם, בְּעִבְרִית, "זְהִירוּת מֵהַמְּכַשֵּׁף".
יָצָאתִי לְהִתְהַלֵּךְ. מָצָאתִי בַּסִּפְרִיָּיה שֶׁל הַהוֹסְטֵל מַדְרִיךְ טִיּוּלִים וְקָרָאתִי עַל הָעֲיָירָה. לָמַדְתִּי שֶׁהַפֵּירוּשׁ הַמְּקוּבָּל לְשֵׁם סִינְטְרָה הוּא "כּוֹכַב זוֹהַר", מָה שֶׁנִּשְׁמַע מַבְטִיחַ לְמַדַּי, וּלְרֶגַע קָצָר אֲפִילּוּ סִיפֵּק לִי אֵיזוֹ נֶחָמָה. אֲבָל בַּפִּסְקָה הַבָּאָה כְּבָר צוּיַּן שֶׁחוֹקְרִים אֲחֵרִים טוֹעֲנִים שֶׁמַּשְׁמָעוּת הַשֵּׁם הִיא דַּוְוקָא "נִבְלַע בַּעֲרָפֶל". לְעוֹלָם אִי אֶפְשָׁר לְהִישָּׁעֵן עַל הַשָּׂפָה. טִיפַּסְתִּי בְּכִיוּוּן מְצוּדַת הַמּוֹרִים, הָאֲתָר הַמֶּרְכָּזִי שֶׁל הָעִיר, הַנִּיצֶּבֶת בְּרֹאשׁ הַגִּבְעָה הַחוֹלֶשֶׁת עַל הָעֲיָירָה. אֲנִי מַעֲדִיף לְנַפּוֹת מֵהָרְשִׁימָה קוֹדֶם כֹּל אֶת אֲתָרֵי הַחוֹבָה, כְּדֵי לְהִתְפַּנּוֹת לְשׁוֹטְטוּת חַסְרַת מַטָּרָה. הַצְּעִידָה הָיְיתָה אֲרוּכָּה, וּבַדֶּרֶךְ נִיהַלְתִּי שִׂיחוֹת שֶׁדָּחִיתִי זְמַן רַב, עִם חֲבֵרִים, עִם הַהוֹרִים, עִם זוֹ שֶׁנּוֹתְרָה בָּאָרֶץ. שִׂיחוֹת קְטוּעוֹת וּמְפוּזָּרוֹת בֵּינִי לְבֵינִי. כְּשֶׁהִגַּעְתִּי לַפִּסְגָּה עָצַרְתִּי לְהַשְׁקִיף עַל הַשְּׁטָחִים הַיְּרוּקִּים, וְהִתְנַשַּׁפְתִּי נִשְׁעָן עַל שְׁתֵּי בִּרְכַּיי. אֶת אוֹזְנַיי לָכַד דִּיבּוּר מוּכָּר. "אֵיךְ הָיִיתִי מֵת עַכְשָׁיו לַבִּירָה," אָמַר בָּחוּר אֶחָד. "אֵיפֹה?" שָׁאַל הַשֵּׁנִי. "בְּבַר עִם הַמֶּלְצָרִית הַחֲמוּדָה בַּשּׁוּק," עָנָה. "אֵיזֶה שׁוּק וְאֵיזֶה מֶלְצָרִית?" שָׁאַל. "הַגִּ'ינְגִ'ית בְּמַחֲנֵה יְהוּדָה," פֵּירֵט. הֵם הִמְשִׁיכוּ לָדוּן בַּמֶּלְצָרִיּוֹת וּבְמִסְעָדוֹת יְרוּשַׁלְמִיּוֹת, וַאֲנִי הֶאֱזַנְתִּי בְּדוּמִיָּה, מִדֵּי פַּעַם מֵצִיץ בָּהֶם בַּחֲטָף. "קְלוּט אֵיךְ הוּא מַקְשִׁיב," אָמַר אֶחָד מֵהֶם. "לֹא, הוּא לֹא מֵבִין מִילָּה," אָמַר הַשֵּׁנִי, וְקָרָא לְכִיוּוּנִי: "אֲחִי, אַתָּה שׁוֹמֵעַ?" נָעַצְתִּי אֶת מַבָּטִי בַּנְּקוּדָּה בַּנּוֹף וְנִזְהַרְתִּי לֹא לְמַצְמֵץ. אַחֵר כָּךְ דָּעֲכָה הַשִּׂיחָה, וְהֵם הִתְקַדְּמוּ אֶל שַׁעַר הַמְּצוּדָה. הֵרַמְתִּי אֶת הָרֹאשׁ לְהִתְבּוֹנֵן בַּצְּרִיחִים הַגְּבוֹהִים, הַמְּאַיְּימִים, וְאָז בְּתוֹר הַמִּתְפַּתֵּל, הַמְּאַיֵּים לֹא פָּחוֹת.
בַּהוֹסְטֵל פָּגַשְׁתִּי אֶת שׁוּתָּפַיי יוֹשְׁבִים בַּסָּלוֹן עִם בַּקְבּוּקֵי בִּירָה. אִישָּׁה מְבוּגֶּרֶת בְּבִגְדֵי סְפּוֹרְט וּבְנִדְנֶה לְרֹאשָׁהּ הִתְמַקְּמָה בְּפִינַּת הֶחָלָל הַמְּשׁוּתָּף וַעֲמָלָה עַל שְׁזִירַת לוֹכֵד חֲלוֹמוֹת. הַהוֹלַנְדִּית שָׁכְבָה עַל הַסַּפָּה וְהֶאֱזִינָה לְמוּזִיקָה בָּאוֹזְנִיּוֹת. תְּנוּעוֹת כַּף רַגְלָהּ הִסְגִּירוּ אֶת הַקֶּצֶב הָאִיטִּי שֶׁל הַשִּׁיר, וְהָאוֹפֶן שֶׁבּוֹ נֶאֶלְצָה לְהִתְקַפֵּל חָשַׂף אֶת גּוֹבְהָהּ. זֶה שֶׁדָּמָה לִי יָשַׁב עַל הַכִּיסֵּא מוּלָהּ, מַחֲזִיק גִּיטָרָה שֶׁכַּנִּרְאֶה חִיכְּתָה בַּסָּלוֹן לְטוֹבַת אוֹרְחִים מִזְדַּמְּנִים כָּמוֹהוּ, וּפְרָט עַל הַמֵּיתָרִים הַחֲלוּדִים. זִיהִיתִי כַּמָּה מִילִּים בְּצָרְפָתִית. "זֶה מוֹסְטָאקִי אוֹ בֶּרְסֵנְס," נִיסִּיתִי אֶת מַזָּלִי. "לֹא זֶה וְלֹא זֶה, זֶה מַשֶּׁהוּ שֶׁאֲנִי כָּתַבְתִּי, כָּכָה שֶׁאֵין סִיכּוּי שֶׁתַּכִּיר," אָמַר בִּזְחִיחוּת. הַנָּסִיךְ הַשֶּׁיְיקְסְפִּירִי יָשַׁב בֵּינֵיהֶם וּבָהָה בֶּחָלָל. אֲנִי בָּהִיתִי בּוֹ. מֵהַצַּד נִרְאֵינוּ בֶּטַח כְּמוֹ מִשְׁפָּחָה שֶׁל מְדוּכָּאִים. הַהוֹלַנְדִּית הוֹרִידָה אֶת הָאוֹזְנִיּוֹת, נֶעֶמְדָה עַל רַגְלֶיהָ, וְשָׁאֲלָה תּוֹךְ כְּדֵי שֶׁהִיא מִתְמַתַּחַת:" אַף אֶחָד לֹא רָעָב?" אַחֵר כָּךְ, בַּחֶדֶר, כְּשֶׁעָשִׂיתִי סֵדֶר בַּאֲבִיזְרֵי הָרַחֲצָה, נִדְמֶה הָיָה לִי שֶׁהִיא מִתְחַכֶּכֶת בִּי בְּכַוּוֹנָה.
יָצָאנוּ לַבַּר. מַעֲבָר לְדֶלֶת הָעֵץ הַכְּבֵדָה מָצָאנוּ מֶלְצָרִית בִּלְבוּשׁ יְמֵי-בֵּינַיְימִי, וּבָרִמֹּן שֶׁנִּרְאָה כְּמוֹ אַבִּיר, מִלְּבַד הַגּוּף הָרוֹפֵס, הַמַּכְרִיס, וְהַשָּׁעוֹן הֶחָכָם. עַל חִיפּוּי הָאֶבֶן הַזּוֹל נִתְלוּ מִגַּנֵּי עֵץ, חֲרָבוֹת וְשִׁלְטֵי נֵיאוֹן שֶׁל מוֹתְגֵי בִּירָה בֵּינְלְאוּמִּיּוֹת. הַשְּׁלִישִׁיָּיה הָאֵירוֹפִּית הִשְׁתַּעַשְׁעָה בְּהַזְמָנַת מָנוֹת מְקוֹמִיּוֹת, וְרַק אֲנִי, בְּרוֹב זְהִירוּתִי, הִזְמַנְתִּי טוֹסְט. "כַּמָּה זְמַן אַתֶּם כְּבָר מַכִּירִים?" שָׁאַלְתִּי אוֹתָם. "הוּא וַאֲנִי הִכַּרְנוּ לִפְנֵי חֲמִישָּׁה יָמִים, בִּדְרוֹם סְפָרַד," אָמַר הַבָּחוּר הַגִּבְעוֹלִי, וְהִצְבִּיעַ עַל הַצָּרְפָתִי. "אוֹתָהּ הִכַּרְנוּ לִפְנֵי יוֹמַיִים." "מְעַנְיֵין," אָמַרְתִּי, "אֲנִי מַרְגִּישׁ כְּאִילּוּ אַתֶּם מַכָּרִים וָתִיקִים, וַאֲנִי אוֹרַח שֶׁהִצְטָרֵף בְּאִיחוּר." "וּבְכֵן, כּוּלָּנוּ יוֹשְׁבִים עַכְשָׁיו סְבִיב אוֹתוֹ שׁוּלְחָן," אָמַר זֶה שֶׁדּוֹמֶה לִי, בְּלִי קָצֶה שֶׁל חִיּוּךְ, בִּרְצִינוּת שֶׁל שׁוֹפֵט. הַיַּיִן הָאָדוֹם נִמְזַג בִּתְנוּפָה מֵהַקַּנְקַן אֶל הַכּוֹסוֹת. הוּא הִטָּה אֶת רֹאשׁוֹ הַצִּידָּה, וְהִרְגַּשְׁתִּי שֶׁהוּא עוֹמֵד לוֹמַר מַשֶּׁהוּ. וְשֶׁזֶּה לֹא בְּהֶכְרֵחַ יִהְיֶה נָעִים.
"יָצָאתִי קוֹדֶם לְסִיבּוּב קָצָר, וּפָגַשְׁתִּי שְׁנֵי בַּחוּרִים," אָמַר. "לְיֶתֶר דִּיּוּק, פָּגַשְׁתִּי בַּחוּרָה אִירָאנִית נֶחְמָדָה, וְהִתְיַישַּׁבְתִּי לְפַטְפֵּט אִיתָּהּ. זֶה הָיָה בְּאֵיזֶה קָפֶה קָטָן בְּכִיוּוּן הַמְּצוּדָה. הַשִּׂיחָה קָלְחָה, וּפִתְאוֹם הִגִּיעוּ שְׁנֵי הַבַּחוּרִים הָאֵלֶּה, מְיוּזָּעִים וּמִתְנַשְּׁפִים, וְהִזְמִינוּ אֶת עַצְמָם לְהִצְטָרֵף. הֵם אָמְרוּ שֶׁהֵם מִיִּשְׂרָאֵל. שְׁתֵּי דַּקּוֹת אַחַר כָּךְ הֵם כְּבָר הִשְׁתַּלְּטוּ עַל הַשִּׂיחָה, הִתְעַקְּשׁוּ לְדַבֵּר עַל פּוֹלִיטִיקָה, כָּפוּ עַל הָאִירָאנִית לָתֵת דִּין וְחֶשְׁבּוֹן עַל הַמַּעֲשִׂים שֶׁל אַרְצָה. לִכְאוֹרָה פְּנֵיהֶם הָיוּ לְשָׁלוֹם – הֵם לֹא תָּקְפוּ אוֹתָהּ בְּאוֹפֶן יָשִׁיר, וּבְכָל זֹאת, מַשֶּׁהוּ הָיָה נִבְזִי בְּעֶצֶם נוֹכְחוּתָם, הִתְנַהֲלוּתָם, הַצִּדְקָנוּת שֶׁלָּהֶם." הַנָּסִיךְ הִבִּיט בּוֹ וְהֵנִיד בְּרֹאשׁוֹ. לֹא הִצְלַחְתִּי לְהָבִין אִם בְּהִסְתַּיְּיגוּת מִדְּבָרָיו, אוֹ לְהֵיפֶךְ, בְּזַעֲזוּעַ שֶׁל הַסְכָּמָה. הַהוֹלַנְדִּית הִבִּיטָה בִּי וּבְצָרְפָתִי לְסֵירוּגִין, כְּמוֹ מִי שֶׁמְּצַפֶּה לַתְּאוּנָה. הוּא רוֹקֵן אֶת כּוֹסוֹ בִּלְגִימָה אַחֲרוֹנָה, וְסִיכֵּם: "בְּקִיצּוּר, אֲנִי בְּהֶחְלֵט מְקַוֶּוה לֹא לְהִיתָּקֵל בָּהֶם שׁוּב. לְעוֹלָם."
"מָה שֶׁקּוֹרֶה בַּמִּזְרָח הַתִּיכוֹן עָצוּב מְאוֹד," בָּקַע הַנָּסִיךְ מִתּוֹךְ עַצְמוֹ בֵּטוֹן נוֹגַהּ, "מְנַסִּים לְקַרְצֵף דָּם עִם דָּם. אֲבָל הָאֶזְרָחִים לֹא אֲשֵׁמִים, אֵלֶּה הַמַּנְהִיגִים." "אַתָּה נָאִיבִי," אָמַר הַצָּרְפָתִי, "בְּסוֹפוֹ שֶׁל דָּבָר יֵשׁ מִי שֶׁיּוֹרֶה וְיֵשׁ מִי שֶׁנִּטְבַּח. לֹא רָצִיתִי לְהַגִּיד אֶת זֶה, אֲבָל כַּנִּרְאֶה שֶׁאֵין בְּרֵירָה – יֵשׁ כּוֹבֵשׁ וְיֵשׁ נִכְבַּשׁ." וְהַנָּסִיךְ אָמַר, "אֲנִי לֹא בָּטוּחַ שֶׁזֶּה עַד כְּדֵי כָּךְ פָּשׁוּט." כָּעֵת הַצָּרְפָתִי הִבִּיט בִּי יְשִׁירוֹת (תָּהִיתִי בְּאוֹתוֹ רֶגַע הַאִם כּוּלָּם מַבְחִינִים עַד כַּמָּה אֲנַחְנוּ דּוֹמִים, אוֹ שֶׁזֶּה רַק בְּרָאשֵׁי) וְאָמַר: "אִם טַיֶּילֶת כָּל כָּךְ הַרְבֵּה בָּעוֹלָם, כְּמוֹ שֶׁאַתָּה אוֹמֵר, בֶּטַח יָצָא לְךָ לַעֲבוֹר בַּמִּזְרָח הַתִּיכוֹן, לֹא?" הֵשַׁבְתִּי בְּפַשְׁטוּת, "כֵּן." וְאָז הוּא אָמַר, "כָּכָה חָשַׁבְתִּי. אָז בְּתוֹר מִי שֶׁמַּכִּיר אֶת הַדְּבָרִים מִקָּרוֹב, מָה אַתָּה חוֹשֵׁב?" הוּא הֶעֱבִיר שׁוּב וָשׁוּב אֶת שִׁינֵּי הַסַּכִּין עַל שׁוּלֵי הַצַּלַּחַת. נֶאֱלַמְתִּי בִּמְבוּכָה, אַךְ לְבַסּוֹף הִצְלַחְתִּי לוֹמַר – "כָּל מִי שֶׁיֵּשׁ לוֹ דֵּעָה מוּצָקָה לְגַבֵּי הַנַּעֲשֶׂה בַּמִּזְרָח הַתִּיכוֹן, הוּא שַׁרְלָטָן אוֹ נָבָל." הַהוֹלַנְדִּית הִפְתִּיעָה אוֹתִי כְּשֶׁאָמְרָה, "אוֹ שֶׁהוּא אִיבֵּד מִישֶׁהוּ שֶׁהוּא אוֹהֵב."
שָׁמַעְנוּ קוֹל נֶפֶץ וּצְעָקוֹת מִכִּיוּוּן הַמִּטְבָּח, וְקוֹל גַּבְרִי נוֹזֵף בְּקוֹל נָשִׁי מִתְחַנֵּן. נִיסִּינוּ לְהָבִין מָה נֶאֱמַר, אֲבָל אִישׁ מֵאִיתָּנוּ לֹא דִּיבֵּר פּוֹרְטוּגֵזִית. מִיָּד אַחֵר כָּךְ הַמֶּלְצָרִית יָצְאָה בִּסְעָרָה מֵהַמִּטְבָּח, בִּלְבוּשׁ בַּת הָאִיכָּר שֶׁלָּהּ – מְחוֹךְ עוֹר עַל גַּבֵּי חוּלְצָה לְבָנָה עִם שַׁרְווּלִים תַּפּוּחִים, וְעָלְתָה בְּרִיצָה בְּמַעֲלֵה מַדְרֵגוֹת הָעֵץ הַחוֹרְקוֹת. הַבֶּרְמָן הִמְשִׁיךְ לְגַדֵּף, לַמְרוֹת שֶׁכְּבָר לֹא הָיְיתָה בַּסְּבִיבָה, וְנִשְׁמַע שֶׁצַּלָּחַת נוֹסֶפֶת פָּגְשָׁה אֶת הָרִצְפָּה. הִמְשַׁכְנוּ לְהַזְרִים אֶת הַיַּיִן וְנִיסִּינוּ לְחַדֵּשׁ אֶת הַשִּׂיחָה. הַנָּסִיךְ סִיפֵּר שֶׁהוּא עוֹבֵד כִּמְנַהֵל מוּצָר בִּסְטַארְט-אַפְּ קָטָן שֶׁקָּשׁוּר לַמַּדְפָּסוֹת תְּלַת מֵמַד, וְחַי עִם בֶּן זוּגוֹ בְּפַרְבָּר שֶׁל לוֹנְדוֹן. הַצָּרְפָתִי נִיסָּה לִגְרוֹר אוֹתִי לְשִׂיחָה עַל הַגֵּאוֹפּוֹלִיטִיקָה שֶׁל הַמִּזְרָח הַתִּיכוֹן, וַאֲנִי הֶחֱזַרְתִּי בִּשְׁאֵלוֹת שֶׁלֹּא יָדַע לְהָשִׁיב עֲלֵיהֶן עַל הַגַּל הֶחָדָשׁ, טְרִיפוּ וְגוֹדָאר. הַהוֹלַנְדִּית סִיפְּרָה לָנוּ עַל בְּנֵי הַמִּשְׁפָּחָה שֶׁלָּהּ, כְּאִילּוּ אֲנַחְנוּ מַכִּירִים אוֹתָם כְּבָר מִזְּמַן: בִּשְׁמוֹתֵיהֶם הַפְּרָטִיִּים, וּכְשֶׁנְּקוּדַּת הַהַתְחָלָה שֶׁל כָּל סִיפּוּר הָיְיתָה תָּמִיד רֶגַע לִפְנֵי שִׂיאוֹ. הִיא אָמְרָה שֶׁהִיא חוֹלֶמֶת לִכְתּוֹב סִפְרֵי טִיּוּלִים, וְלִפְגּוֹשׁ אֲנָשִׁים מִכַּמָּה שֶׁיּוֹתֵר מְקוֹמוֹת, כִּי בַּכְּפָר שֶׁמִּמֶּנּוּ הִיא בָּאָה, כּוּלָּם מַכִּירִים אֶת כּוּלָּם, עַד שֶׁכְּבָר לֹא נִשְׁאַר מָה לוֹמַר. מִדֵּי פַּעַם הֵגִיחוּ מְבַקְּרִים מִזְדַּמְּנִים שֶׁהִנְהֲנוּ לַבַּרְמֶן לְשָׁלוֹם, וְטִיפְּסוּ בַּמַּדְרֵגוֹת. אַחֵר כָּךְ יָרְדוּ בִּפְנִים קְפוּאוֹת. כְּשֶׁאֵזֶל הַיַּיִן, הֶחְלַטְנוּ לִבְדּוֹק מָה קוֹרֶה. שָׁלַחְנוּ אֶת הַצָּרְפָתִי לְמַעְלָה, וְגַם לְאַחַר דַּקּוֹת אֲרוּכּוֹת וּמְתוּחוֹת, לֹא חָזַר. עָלֵינוּ שְׁלוֹשְׁתֵּנוּ, וְגִילִּינוּ שֶׁבַּקּוֹמָה הַשְּׁנִיָּיה פּוֹעֶלֶת חֲנוּת קְטַנָּה לְמַזְכָּרוֹת, תַּכְשִׁיטִים, פַּסָּלִים קְטַנִּים שֶׁל דְּרָקוֹנִים וְחֶפְצֵי נוֹי מֵהַסּוּג הַזֶּה. הַמֶּלְצָרִית עָמְדָה מֵאֲחוֹרֵי הַקּוּפָּה, וְזֶה שֶׁדָּמָה לִי עָמַד לְצִדָּהּ, וְנִיהֵל אִיתָּהּ שִׂיחָה עֵרָה עַל הַחַיִּים בָּעֲיָירָה. הִיא סִיפְּרָה שֶׁהִיא וְהַבַּרְמֶן נְשׂוּאִים, הוֹרִים לִשְׁתֵּי בָּנוֹת, וּמְנַהֲלִים אֶת הַמָּקוֹם יַחַד. "אֲנִי מוֹדֶה לָכֶם עַל הַדְּאָגָה," אָמְרָה בְּגַבּוֹת מוּרָמוֹת, "אֲבָל מָה שֶׁקּוֹרֶה בֵּינֵינוּ יִישָּׁאֵר בֵּינֵינוּ, בִּרְשׁוּתְכֶם. זֶה סְתָם רִיב שִׁגְרָתִי שֶׁל זוּג."
כְּשֶׁיָּצָאנוּ מִשָּׁם הָרֹאשׁ שֶׁלִּי הָיָה סְחַרְחַר מִיֵּין. פָּנִיתִי לָלֶכֶת בְּכִיוּוּן הַהוֹסְטֵל, אֲבָל הַצָּרְפָתִי מָשַׁךְ לַכִּיוּוּן הֶהָפוּךְ. "אֲנַחְנוּ בַּכִּיוּוּן הַשֵּׁנִי," הֵעַרְתִּי. "אֲנִי לֹא מְמַהֵר לְשׁוּם מָקוֹם," אָמַר, וּפָנָה לִשְׁנֵי הָאֲחֵרִים: "בּוֹאוּ נֵצֵא לְהִסְתּוֹבֵב, הַלַּיְלָה עוֹד צָעִיר." שׁוֹטַטְנוּ בְּרַחֲבֵי סִינְטְרָה. תְּחִילָּה בִּשְׁתִיקָה מְתוּחָה, וּבַהֶמְשֵׁךְ הַהוֹלַנְדִּית הֵחֵלָּה לָשִׁיר, בְּקוֹל עָמוֹק לְהַפְתִּיעַ. שָׁאַלְתִּי אִם זֶה שִׁיר עֶרֶשׂ, וְהִיא עָנְתָה: "לֹא, מָה פִּתְאוֹם, זֶה הַשִּׁיר שֶׁנִּיצַּחְנוּ אִיתּוֹ בְּאֵירוֹוִיזְיוֹן." הַצָּרְפָתִי הוֹבִיל אוֹתָנוּ לִבְרֵיכָה גְּדוֹלָה וְעַתִּיקָה, עֲשׂוּיָה אֶבֶן. "עָבַרְתִּי כָּאן מוּקְדָּם יוֹתֵר הַיּוֹם," אָמַר, "תָּהִיתִי אֵיךְ זֶה יֵירָאֶה בַּלַּיְלָה." טִיפַּסְנוּ מֵעַל שַׁעַר בַּרְזֶל קָטָן, כְּדֵי לַעֲמוֹד עַל שְׂפַת הַבּוֹר. מִבַּעַד לְחוֹשֶׁךְ הִצְלַחְתִּי לְזַהוֹת מַיִם יְרוּקִּים, וּבְתוֹכָם אַדְוָות קְטַנּוֹת. צְפַרְדֵּעַ קִיפְּצָה מַעְלָה-מַעְלָה, כִּמְעַט מָעֲדָה, אַךְ הִתְאַזְּנָה לְבַסּוֹף. "אָז אַתָּה אוֹמֵר שֶׁאֵין לְךָ מַמָּשׁ בֵּית," אָמַר הַצָּרְפָתִי, וּבִמְקוֹם לְהִתְקָרֵב אֵלַיי, הִתְרַחֵק לְצִדָּהּ הַשֵּׁנִי שֶׁל הַבְּרֵיכָה. "כֵּן," אָמַרְתִּי. וְלֹא הִצְלַחְתִּי לִרְאוֹת אֶת פָּנָיו. "וְאִם נַנִּיחַ יִקְרֶה לְךָ מַשֶּׁהוּ, חָס וְחָלִילָה, אַף אֶחָד לֹא יָשִׂים לֵב?" הִבַּטְתִּי לְכִיוּוּנָהּ שֶׁל הַהוֹלַנְדִּית, שֶׁיָּשְׁבָה עַל מַעֲקֵה אֶבֶן גָּדוֹל, וּפָנֶיהָ מוּרָמוֹת לַשָּׁמַיִם, אֶל אוֹר הַיָּרֵחַ. עַכְשָׁיו הָיָה תּוֹרָה לְהַעֲמִיד פָּנִים שֶׁאֵינָהּ שׁוֹמַעַת. "אַתָּה יוֹדֵעַ," אָמַר לִי הַצָּרְפָתִי – הַפַּעַם הִתְקַדֵּם לְכִיוּוּנִי, בְּעוֹדִי מִתְרַחֵק מִמֶּנּוּ – מַקִּיפִים אֶת הַבְּרֵיכָה כְּמוֹ בְּדוּ קְרָב – "מִישֶׁהוּ עָלוּל לְקַבֵּל אֶת הָרוֹשֶׁם שֶׁאַתָּה בּוֹרֵחַ מִמַּשֶּׁהוּ אוֹ מִמִּישֶׁהוּ. וְיוֹם אֶחָד תִּפְגּוֹשׁ אֶת הָאִישׁ הַלֹּא נָכוֹן, שֶׁעָלוּל לְהֵיעָלֵב אוֹ לְהִתְרַגֵּז." מִצִּדִּי הַשֵּׁנִי הִתְקָרֵב אֵלַיי הַנָּסִיךְ וְהִנִּיחַ יָד עַל כְּתֵפִי. זֶה שֶׁדָּמָה לִי אָמַר: "אֲנִי פָּשׁוּט מַצִּיעַ לְךָ לְהִיזָּהֵר, כִּי יֵשׁ אֲנָשִׁים שֶׁמִּבְּחִינָתָם חֲצִי אֱמֶת גְּרוּעָה יוֹתֵר מְשַׁקֵּר." הוּא בָּעַט אֶבֶן לְתוֹךְ הַבְּרֵיכָה, וְהַצְּפַרְדֵּעַ הַמְּבוֹהֶלֶת זִינְּקָה מֵהֶעָלֶה אֶל תּוֹךְ הַמַּיִם. הַנָּסִיךְ אָמַר: "כְּדַאי שֶׁנַּחֲזוֹר, כִּי מַתְחִיל לְהִתְקָרֵר."
בַּלַּיְלָה חִיכִּיתִי שֶׁהֵם יֵרָדְמוּ, וְהִדְלַקְתִּי אֶת פָּנַס הַטֵּלֵפוֹן. שָׁלַפְתִּי מַעֲמַקֵּי הַתִּיק אֶת הַיּוֹמָן וְנִשְׁאַבְתִּי לְתוֹכוֹ, כְּאִילּוּ פָּתַחְתִּי חַלּוֹן שֶׁל מָטוֹס בָּאֲוִויר. כָּתַבְתִּי וְלֹא יָדַעְתִּי מָה אֲנִי כּוֹתֵב. אֲנִי שׁוֹכֵב עַכְשָׁיו בַּסִּינְטְרָה, כָּתַבְתִּי. אֲנִי שׁוֹכֵב עַכְשָׁיו אֶצְלָהּ בַּמִּיטָּה, בָּעִיר בְּמִישׁוֹר הַחוֹף, וְהִיא עָלַיי, חוֹצֶצֶת בֵּינִי לְבֵין הַשָּׁמַיִם. עֵינַיי עֲצוּמוֹת. אֲנִי שׁוֹכֵב עַכְשָׁיו בַּשּׁוּחוֹת, כָּתַבְתִּי, שֶׁל אֵיזוֹשֶׁהִי מִלְחָמָה. אֲנִי לֹא בָּטוּחַ אֵיזוֹ. אֲנִי שׁוֹמֵעַ הַפְגָּזוֹת, אֲנִי שׁוֹמֵעַ צְעָקוֹת, וְיוֹדֵעַ שֶׁאֲנִי אָמוּר לְהִסְתַּעֵר. אֲבָל הַגּוּף שֶׁלִּי לֹא זָז. אִם מְהַרְהֲרִים בָּזֶה חָזָק מַסְפִּיק, אֶפְשָׁר לְהַאֲמִין שֶׁהֶעָבָר אֲמִיתִּי יוֹתֵר מְהַוֶּוה, וְשֶׁהַחוֹשֶׁךְ הוּא שַׁעַר טוֹב מֵהָאוֹר. הַחוֹשֶׁךְ הוּא אוֹתוֹ חוֹשֶׁךְ, תָּמִיד. מִלְּבַד הַלַּחוּת, הָרֵיחוֹת, הַקּוֹלוֹת.
הִתְעוֹרַרְתִּי בַּבּוֹקֶר וְהַחֶדֶר הָיָה רֵיק – לֹא רַק מֵאֲנָשִׁים, גַּם מֵחֲפָצִים. שָׁטַפְתִּי פָּנִים בִּזְרִיזוּת וְטַסְתִּי לְקוֹמַת הַקַּרְקַע, לִבְדּוֹק מָה קוֹרֶה. הָאִישָּׁה בְּבִגְדֵי הַסְּפּוֹרְט שָׁטְפָה אֶת הַלּוֹבִּי בִּסְפּוֹנְגָּ'ה. מָצָאתִי אֶת שְׁלוֹשְׁתָּם יוֹשְׁבִים בַּחוּץ, חִיוְּורִים וּטְרוּטֵי עֵינַיִים, הַתִּיקִים אֲרוּזִים תַּחַת יַשְׁבָנֵיהֶם. "מָה קָרָה?" שָׁאַלְתִּי. "מוּזָר שֶׁלֹּא שָׁמַעְתָּ," אָמְרָה הַבַּחוּרָה בְּהִתְלַהֲבוּת מְעוֹרֶבֶת בִּמְצוּקָה. "שְׁלוֹשְׁתֵּינוּ הֵקֵאנוּ כָּל הַלַּיְלָה, חָטַפְנוּ קִלְקוּל קֵיבָה. רַק אַתָּה יָשַׁנְתָּ כְּמוֹ תִּינוֹק." הַצָּרְפָתִי נִכְנַס בִּדְבָרֶיהָ: "אֲנַחְנוּ הוֹלְכִים לַעֲזוֹב אֶת הַמָּקוֹם הַמְּטוּנָּף הַזֶּה, שֶׁלְּמַעַן הָאֱמֶת, מוֹצִיא אֶת כּוּלָּנוּ מִדַּעְתֵּנוּ. אוּלַי גַּם שָׁתִינוּ אֶתְמוֹל קְצָת יוֹתֵר מִדַּי." הוּא לֹא הִבִּיט לִי בָּעֵינַיִים. זֶה הָיָה יוֹם שִׁמְשִׁי, אֲבָל בַּסִּמְטָאוֹת נִשְׁבּוּ רוּחוֹת קָרוֹת. בַּכִּיכָּר הַמֶּרְכָּזִית צָפִינוּ בְּשִׁחְזוּר שֶׁל קְרָב בֵּין אַבִּירִים, עִם סוּסִים, רְמָחִים וְכָל הַכָּרוּךְ. הַיְּלָדִים בָּהוּ וְהַמְּבוּגָּרִים צִילְּמוּ. כְּשֶׁאֶחָד הָאַבִּירִים נָפַל מֵהַסּוּס, לִכְאוֹרָה אֶל מוֹתוֹ, יֶלֶד אֶחָד נִשְׁכַּב עַל הָרִצְפָּה וְהִתְיַיפֵּחַ בִּמְחָאָה. הָאַבִּיר קָם לִתְחִייָּה כְּדֵי לְהַרְגִּיעוֹ, וְלִיטֵּף אֶת רֹאשׁוֹ. הַהוֹלַנְדִּית סִיפְּרָה לִי שֶׁבַּלַּיְלָה, בְּעוֹדָם מִתְאַסְּפִים לְדַסְקֵס בְּמַצָּבָם הַגַּסְטְרוֹנוֹמִי תַּחַת הָאוֹר הַקָּטָן בַּשֵּׁירוּתִים, נֶחְרְדָה לְהַבְחִין שֶׁהַמְּכַשֵּׁף שׁוֹכֵב בְּמִיטָּתוֹ, בַּמַּנָּח הַקָּבוּעַ, כְּשֶׁעֵינָיו פְּעוּרוֹת לִרְוָוחָה. אֲנַחְנוּ מִצְטַעֲרִים עַל הָרַעַשׁ, אָמְרָה, וְהוּא בִּתְגוּבָה סִימֵּן בְּיָדָיו עַל אוֹזְנָיו. אֲנַחְנוּ מַרְגִּישִׁים נוֹרָא, הִיא הִסְבִּירָה בְּקוֹל רָם. הוּא פָּתַח אֶת פִּיו לְדַבֵּר: מִצְטַעֵר, אֲנִי לֹא שׁוֹמֵעַ כְּלוּם, אֲנִי חֵירֵשׁ. כְּשֶׁפְּנֵיהֶם שֶׁל הַשְּׁלוֹשָׁה הֶחֱוִוירוּ, אָמַר: סְתָם, אֲנִי צוֹחֵק, גַּם אֲנִי לֹא מַצְלִיחַ לְהֵירָדֵם. כְּבָר כַּמָּה לֵילוֹת. כִּמְעַט הִתְעַלַּפְתִּי בַּמָּקוֹם, הִיא אָמְרָה לִי.
בַּדֶּרֶךְ חֲזָרָה לְלִיסְבּוֹן הִיא יָשְׁבָה לִידֵי וְיֶשְׁנָהּ, אוֹ הֶעֱמִידָה פְּנֵי יֶשְׁנָהּ, רֹאשָׁהּ עַל כִּתְפֵי הַשְּׂמָאלִית. הָאַנְגְּלִי וְהַצָּרְפָתִי יָשְׁבוּ צָמוּד, כַּמָּה סַפְסָלִים מֵאֲחוֹרֵינוּ. שָׁלַפְתִּי אֶת הַיּוֹמָן בִּזְהִירוּת, וּבְרֹאשׁ דַּף רֵיק כָּתַבְתִּי אֶת הַמִּילִּים "כּוֹכָב" וְ"עֲרָפֶל". סִימַּנְתִּי תַּחְתֵּיהֶן שְׁנֵי קַוִּוים. בְּזָוִוית הָעַיִן קָלַטְתִּי אוֹתָהּ בּוֹחֶנֶת אֶת כְּתַב הַיָּד שֶׁלִּי, אֶת הַצּוּרוֹת הָאַקְרָאִיּוּת. בְּלִיסְבּוֹן הַבָּנִים הוֹדִיעוּ שֶׁמָּאֲסוּ סוֹפִית בְּפוֹרְטוּגָל, וְהֵם מִתְכַּוְּונִים לִבְדּוֹק מָה הַדֶּרֶךְ הֲכִי מְהִירָה וְזוֹלָה לְהַגִּיעַ לְמָרוֹקוֹ. אַתֶּם מוּזְמָנִים לְהִצְטָרֵף, אָמְרוּ, יוֹתֵר בְּחוֹבָה מֵאֲשֶׁר עִם כַּוּוֹנוֹת, וְהַהוֹלַנְדִּית וַאֲנִי הִשַּׁבְנוּ שֶׁנִּישָּׁאֵר לְעֵת עַתָּה בְּלִיסְבּוֹן. "כָּכָה בְּדִיּוּק חָשַׁבְתִּי," אָמַר לִי הַצָּרְפָתִי, וְחָבַט בִּכְתֵפִי בְּאֶגְרוֹפוֹ, בְּעוֹצְמָה. אֶת הַהוֹלַנְדִּית חִיבֵּק, וְלָחַשׁ מַשֶּׁהוּ עַל אוֹזְנָהּ. הַנָּסִיךְ אָמַר לִי, "אֲנִי מִצְטַעֵר שֶׁלֹּא יָצָא לָנוּ בִּכְלָל לְהַכִּיר. אוּלַי נִפְגַּשׁ שׁוּב, בַּדֶּרֶךְ אֶל מָקוֹם אַחֵר." הֵם נִיגְּשׁוּ אֶל סוֹכְנוּת הַנְּסִיעוֹת בַּתַּחֲנָה הַמֶּרְכָּזִית, וַאֲנַחְנוּ יָצָאנוּ לָעִיר.
הִתְהַלַּכְנוּ בְּלִי כִּיוּוּן וּבְלִי מַטָּרָה, וְנֶעֱצַרְנוּ בְּאֶחָד הַגַּנִּים. שָׁכַבְנוּ עַל הַדֶּשֶׁא וּבְגוּפֵי פָּשְׁטָה תְּחוּשַׁת הַקַּלָּה. הִיא הִתְהַפְּכָה עַל בִּטְנָהּ, וְנִשְׁפֶּה לִי בַּשֵּׂיעָר, לְכִיוּוּן הַפָּנִים. מִצְמַצְתִּי, הִטִּיתִי אֶת הָרֹאשׁ, בִּיקַּשְׁתִּי שֶׁתַּפְסִיק. "אַתָּה יוֹדֵעַ," אָמְרָה לִי, "עָלִיתִי עַל הַסּוֹד שֶׁלְּךָ מִזְּמַן. מֵהָרֶגַע הָרִאשׁוֹן." הִנְהַנְתִּי וְאָמַרְתִּי, "אוֹקֵיי." "אֲנִי יוֹדַעַת מִי אַתָּה," אָמְרָה. לֹא פָּצִיתִי פֹּה. שָׁלַחְתִּי יָד וּמָשַׁכְתִּי אוֹתָהּ לְכִיוּוּנִי. רָמַזְתִּי לָהּ בַּעֲדִינוּת לְטַפֵּס עָלַיי. הִיא הִצְמִידָה אֶת הַלֶּחִי הַשְּׂמָאלִית שֶׁלָּהּ לְלֶחְיִי הַיְּמָנִית, וְהִרְגַּשְׁתִּי אֶת מִשְׁקָלָהּ נִפְרַשׂ בְּאוֹפֶן שָׁוֶוה עַל אֵיבָרַיי. שְׁנֵינוּ הִתְחַלְנוּ לִנְשׁוֹם כָּבֵד. "רַק תַּגִּיד לִי אִם הָרַגְתָּ מִישֶׁהוּ," אָמְרָה, וְחִיכְּכָה אֶת הָאַף שֶׁלָּהּ בְּאוֹזְנֵי. "אֲנִי צְרִיכָה לָדַעַת אִם עָשִׂיתָ מַשֶּׁהוּ רַע." לִיטַּפְתִּי אֶת הַגַּב שֶׁלָּהּ בִּתְנוּעוֹת מַעְגָּלִיּוֹת וְעָצַמְתִּי עֵינַיִים. מִדֵּי פַּעַם הִקְפַּדְתִּי לְשַׁנּוֹת כִּיוּוּן. אֲנִי לֹא בָּטוּחַ כַּמָּה זְמַן הֶעֱבַרְנוּ כָּכָה. הַמַּחֲשָׁבוֹת שֶׁלִּי הָלְכוּ בְּרֵוֵורְס.



https://www.shortstoryproject.com/he/story/%d7%a8%d7%95%d7%95%d7%a8%d7%a1/
#הִרְהוּרִים#יִשְׂרְאֵלִי#כְּתִיבָה#מִלִּנְכוּלֶיהָ#מַסָּע#עַכְשָׁוִוי#פּוֹלִיטִי#שָׁנוּן