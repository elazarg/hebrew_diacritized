הַשִּׂמְלָה שֶׁאֲנִי לוֹבֶשֶׁת בַּתַּצְלוּם הַזֶּה בְּשָׁחוֹר-לָבָן, שֶׁצּוּלַּם כְּשֶׁהָיִיתִי בַּת שְׁנָתַיִים, הָיְתָה שִׂמְלָה צְהוּבָּה מִבַּד פּוֹפְלִין (כּוּתְנָה שֶׁמִּרְקָמָהּ מְחוּסְפָּס מְעַט, שֶׁיּוּצְּרָה לָרִאשׁוֹנָה בָּעֲיָירָה הַצָּרְפָתִית אֲבִינְיוֹן וְהִגִּיעָה לְאַנְגְּלִיָּה עִם הַהוֹגוֹנוֹטִים, אֲבָל אֶת זֶה לֹא יָכוֹלְתִּי לָדַעַת אָז), וְתָפְרָה לִי אוֹתָהּ אִמִּי. גָּוֶון הַצָּהוֹב הַזֶּה, צִבְעָהּ שֶׁל הַשִּׂמְלָה שֶׁאֲנִי לוֹבֶשֶׁת כְּשֶׁהָיִיתִי בַּת שְׁנָתַיִים, הָיָה אוֹתוֹ הַגָּוֶון הַצָּהוֹב שֶׁל קֶמַח תִּירָס מְבוּשָּׁל, מַאֲכָל שֶׁאִמִּי תָּמִיד הָיְתָה לְהוּטָה שֶׁאוּכַל, בְּצוּרָה כָּזֹאת (דַּיְיסָה) אוֹ אַחֶרֶת (פּוֹנְגִּי, מַרְכִּיב הַפַּחְמֵימוֹת בַּאֲרוּחַת הַצָּהֳרַיִים שֶׁלִּי), מִשּׁוּם שֶׁהָיָה זוֹל וְעַל כֵּן נָגִישׁ (אֲבָל אֶת זֶה לֹא יָדַעְתִּי אָז), וּמִשּׁוּם שֶׁחָשְׁבָה שֶׁמְּאַכְּלִים שֶׁצִּבְעָם צָהוֹב, יָרוֹק אוֹ כְּתוֹם עֲשִׁירִים בִּמְיוּחָד בְּוִויטָמִינִים, וְלָכֵן קֶמַח תִּירָס מְבוּשָּׁל יִהְיֶה לִי טוֹב בִּמְיוּחָד. אֲבָל אֲנִי הָיִיתִי אָז (וְלֹא כַּיּוֹם) בַּרְרָנִית בְּיוֹתֵר בְּכָל הַנּוֹגֵעַ לְאוֹכֶל, כִּי לֹא יָדַעְתִּי אָז דָּבָר (אֲבָל אֲנִי יוֹדַעַת כַּיּוֹם) עַל מַחְסוֹר וְשֶׁפַע, כִּי לֹא הָיָה לִי כָּל מוּשָּׂג עַל עוֹשֶׁר וְעוֹנִי (אֲבָל אֲנִי יוֹדַעַת כַּיּוֹם שֶׁהָיִינוּ עֲנִיִּים אָז), וְהָיִיתִי אוֹכֶלֶת רַק בָּקָר מְבוּשָּׁל (שֶׁדָּרַשְׁתִּי מֵאִמִּי לִלְעוֹס לְמַעֲנִי, וּלְאַחַר שֶׁרִיכְּכָה אוֹתוֹ, לְהוֹצִיא אוֹתוֹ מִפִּיהָ וְלָשִׂים בְּפִי), סוּגִים מְסוּיָּמִים שֶׁל דָּג מְבוּשָּׁל (מַלְאָךְ אוֹ נַתְחָן), בֵּיצִים קָשׁוֹת (שֶׁל תַּרְנְגוֹלוֹת, לֹא בַּרְוָוזוֹת), כָּבֵד עֵגֶל שְׁלוּק וְחָלָב פָּרָה, וְלֹא הָיִיתִי מוּכָנָה לְהִסְתַּכֵּל אֲפִילּוּ עַל קֶמַח הַתִּירָס הַמְּבוּשָּׁל (דַּיְיסָה אוֹ פּוֹנְגִי). לֹא הָיָה בְּקֶמַח הַתִּירָס הַמְּבוּשָּׁל (דַּיְיסָה אוֹ פּוֹנְגִּי) וְלוֹ דָּבָר אֶחָד שֶׁיָּדַעְתִּי לְבוֹדֵד וְלוֹמַר שֶׁאֵינוֹ מוֹצֵא חֵן בְּעֵינַי, כִּי לֹא יָדַעְתִּי אָז לְבוֹדֵד חֶלְקֵי דְּבָרִים (אִם כִּי אֲנִי יוֹדַעַת וְנוֹהֶגֶת לַעֲשׂוֹת זֹאת כַּיּוֹם), אֲבָל בְּכָל פַּעַם שֶׁרָאִיתִי מוּלִי אֶת קַעֲרַת הַחוֹמֶר הַצָּהוֹב הָרוֹטֵט הַזֶּה הָיִיתִי קוֹפֵאת עַל מְקוֹמִי וּמִשְׁתַּתֶּקֶת. לֹא בָּכִיתִי, זֶה לֹא מָה שֶׁגָּרַם לִי לִבְכּוֹת. אִמִּי אָמְרָה לִי אָז (הִיא לֹא אוֹמֶרֶת לִי אֶת זֶה כַּיּוֹם, הִיא לֹא זוֹכֶרֶת אֶת זֶה כַּיּוֹם, הִיא לֹא זוֹכֶרֶת כַּיּוֹם שֶׁסִּיפְּרָה לִי אֶת זֶה אָז) שֶׁהִיא הִכִּירָה אָדָם שֶׁאָכַל קֶמַח תִּירָס מְבוּשָּׁל לְפָחוֹת פַּעַם בַּיּוֹם מֵאָז שֶׁהָיָה בְּגִילִי אָז, כְּלוֹמַר שְׁנָתַיִים, וְהוּא חַי הַרְבֵּה מְאוֹד זְמַן וּלְבַסּוֹף מֵת כְּשֶׁהָיָה בֶּן מֵאָה כִּמְעַט, וּכְשֶׁמֵּת נִרְאֶה וְרַדְרַד כּוּלּוֹ וְחָדָשׁ, עִם קְמָטִים גְּמִישִׁים כֶּשֶׁל יְלוּדִים, וְלֹא קִפְלֵי הָעוֹר הָרוֹפְסִים שֶׁל הַזְּקֵנִים; וּלְאַחַר שֶׁמֵּת פָּתְחוּ אֶת הַבֶּטֶן שֶׁלּוֹ וּלְכָל הַקְּרָבַיִים שֶׁלּוֹ הָיָה גָּוֶון יְפֵהפֶה שֶׁל צָהוֹב, הַגָּוֶון הַצָּהוֹב שֶׁל קֶמַח תִּירָס מְבוּשָּׁל. לֹא הָיְתָה לִי שׁוּם יְכוֹלֶת אָז (אַךְ יֵשׁ לִי כַּיּוֹם), לֶאֱהוֹב אוֹ לֹא לֶאֱהוֹב אֶת הַסִּיפּוּר הַזֶּה; מֶשֶׁךְ הַחַיִּים שֶׁלִּי אָז (שְׁנָתַיִים) הָיָה מֵעֵבֶר לִתְפִיסָתִי אָז (אַךְ לֹא כַּיּוֹם), וּמֵעֵבֶר לִתְפִיסָתִי אָז (אַךְ לֹא כַּיּוֹם) הָיָה מֶשֶׁךְ הַזְּמַן הַנִּקְרָא כִּמְעַט בֶּן מֵאָה; לֹא יָדַעְתִּי אָז (אַךְ אֲנִי יוֹדַעַת כַּיּוֹם) שֶׁלַּאֲנָשִׁים יֵשׁ בִּכְלָל קְרָבִיִּים, וְשֶׁלִּקְרָבַיִים הָאֵלֶּה יֵשׁ צֶבַע, וְשֶׁאִם הַקְּרָבִיִּים הֵם בַּגָּוֶון הַצָּהוֹב שֶׁל קֶמַח תִּירָס מְבוּשָּׁל, אִמִּי תִּרְצֶה שֶׁאֵדַע זֹאת.
בַּיּוֹם שֶׁלֹּא יָרַד בּוֹ גֶּשֶׁם (אִילּוּ יָרַד הָיָה חָרִיג, אִילּוּ יָרַד הָיָה דָּבָר שֶׁלֹּא כְּדֶרֶךְ הַשִּׁגְרָה, וְהָיָה הוֹרֵס אֶת מִתְּכוּנָתוֹ הַסְּדוּרָה שֶׁל הַיּוֹם), הֲלָכָה אִמִּי לְאַחַת מֵחֲנוּיוֹת "הָאָרֵנִי" (רַבִּים מִבְּנֵי הָאָרֵנִי הָיוּ בַּעֲלֵי חֲנוּיוֹת, וְהֵם מָכְרוּ אֶת אוֹתָם הַדְּבָרִים, אֲבָל לֹא יָדַעְתִּי אָז וְאֵינֶנִּי יוֹדַעַת כַּיּוֹם אִם הִשְׁתַּיְּיכוּ לְאוֹתָהּ מִשְׁפָּחָה) וְשָׁם קָנְתָה מֶטֶר וָחֵצִי מִבַּד הַפּוֹפְלִין הַצָּהוֹב הַזֶּה כְּדֵי לִתְפּוֹר לִי שִׂמְלָה, שִׂמְלָה שֶׁאֶלְבַּשׁ כְּדֵי לְהִצְטַלֵּם בַּיּוֹם שֶׁבּוֹ יִמְלְאוּ לִי שְׁנָתַיִים. בִּפְנִים הָיְתָה הַחֲנוּת קְרִירָה וַחֲשׁוּכָה, וְזֶה הָיָה טוֹב, כִּי בַּחוּץ הָיָה חַם וּבוֹהֵק מִדַּי. מִישֶׁהוּ בְּשֵׁם הָאָרֵנִי לֹא שֵׁירֵת אֶת אִמָּא שֶׁלִּי, אֲבָל מִישֶׁהִי בְּשֵׁם מִיס וְרֵנֶה שֵׁירְתָה אוֹתָהּ וְהִיא דַּוְוקָא הָיְתָה נֶחְמָדָה מְאוֹד, נֶחְמָדָה כָּל כָּךְ שֶׁדִּגְדְּגָה לִי אֶת הַלֶּחִי כְּשֶׁדִּיבְּרָה עִם אִמָּא שֶׁלִּי וַאֲנִי רָכַנְתִּי לִפְנִים כְּאִילּוּ לְנַשֵּׁק אוֹתָהּ, אֲבָל כְּשֶׁהַלֶּחִי שֶׁלָּהּ פָּגְשָׁה אֶת שִׂפְתֵי פָּתַחְתִּי אֶת פִּי וְנָשַׁכְתִּי אוֹתָהּ חָזָק בְּשֶׁיֵּנֵי הַיַּלְדָּה הַקְּטַנּוֹת שֶׁלִּי. זַעֲקָתָהּ הַמּוּפְתַּעַת לֹא פִּילְּחָה אֶת הָאֲוִויר, אֲבָל הִיא הִסְתַּכְּלָה בִּי בְּמַבָּט נוֹקֵב, כְּאִילּוּ הִיא מַכִּירָה אוֹתִי יָפָה, יָפָה מְאוֹד; וְאַחַר כָּךְ, הַרְבֵּה אַחֵר כָּךְ, כְּשֶׁהָיִיתִי בַּת שְׁתֵּים-עֶשְׂרֵה בְּעֵרֶךְ וְהִיא הָיְתָה מִתְאַשְׁפֶּזֶת שׁוּב וָשׁוּב בְּבֵית מְשׁוּגָּעִים, הָיִיתִי עוֹבֶרֶת עַל פָּנֶיהָ בָּרְחוֹב וּמַשְׁלִיכָה עָלֶיהָ אֲבָנִים וְהִיא הָיְתָה מִסְתּוֹבֶבֶת וּמִסְתַּכֶּלֶת בִּי בְּמַבָּט נוֹקֵב, אֲבָל הִיא לֹא יָדְעָה מִי אֲנִי, הִיא לֹא יָדְעָה בִּכְלָל מִי הוּא מִי, בִּכְלָל לֹא. מִיס וְרֵנֶה הֶרְאֲתָה לְאִמִּי חֲמִישָּׁה גְּלִילִים מְשׁוּטָּחִים וּכְבֵדִים שֶׁל בַּד, לָבָן, כָּחוֹל (יָם), כָּחוֹל (שָׁמַיִם), וָרוֹד וְצָהוֹב, וְאִמָּא שֶׁלִּי בָּחֲרָה בְּצָהוֹב לְאַחַר שֶׁקֵּירְבָה אֶת הַבַּד אֶל צֶבַע הַנְּחוֹשֶׁת הֶעָמוֹק שֶׁל שַׁעֲרֵי אָז (אַךְ לֹא כַּיּוֹם); הִיא שִׁילְּמָה תְּמוּרָתוֹ בִּשְׁטָר שֶׁל לִירָה שֶׁעָלָיו הָיָה תַּחְרִיט שֶׁל הַמֶּלֶךְ ג'וֹרְג' הַחֲמִישִׁי (אִישׁ מְכוֹעָר בַּעַל אַף גַּרְמִי, חַד וְאַכְזָר, שׁוֹנֶה מֵהָאַפִּים הַבַּשְׂרָנִיִּים, הָרַכִּים וְהַחֲבִיבִים שֶׁאֲלֵיהֶם הָיִיתִי רְגִילָה אָז), וְהִיא קִיבְּלָה עוֹדֶף בְּמַטְבְּעוֹת שֶׁל כֶּתֶר, שִׁילִינְג, פְלוֹרִין וּפַארְתֶּינְג.
אִמִּי, וּבִזְרוֹעוֹתֶיהָ אֲנִי וְהַפּוֹפְלִין הַצָּהוֹב שֶׁזֶּה עַתָּה נִקְנֶה וְנֶעֱטַף בִּנְיָיר גַּס בְּצֶבַע חוֹם, יָצְאָה מֵהַחֲנוּת שֶׁל מַר הָאָרֵנִי, הִמְשִׁיכָה מֶרְחָק כַּמָּה דְּלָתוֹת בָּרְחוֹב וְנִכְנְסָה לַחֲנוּת שֶׁנִּקְרְאָה "מַרְדּוּק" (כִּי הַמִּשְׁפָּחָה שֶׁהַחֲנוּת הָיְתָה בְּבַעֲלוּתָהּ הָיְתָה מִשְׁפַּחַת מַרְדּוּק), וְשָׁם קָנְתָה אִמִּי שְׁנֵי סְלִילִים שֶׁל חוּט צָהוֹב, מֵהַסּוּג הַמְּשַׁמֵּשׁ לְרִקְמָה, בַּגָּוֶון צָהוֹב זֵהֶה כִּמְעַט לַפּוֹפְלִין הַצָּהוֹב. אִמִּי לֹא רַק לָקְחָה אוֹתִי אִיתָּהּ לְכָל מָקוֹם שֶׁהָלְכָה אֵלָיו, הִיא נָשְׂאָה אוֹתִי, לְעִיתִּים בִּזְרוֹעוֹתֶיהָ, לְעִתִּים עַל גַּבָּהּ; בַּסִּיבּוּב הַזֶּה נָשְׂאָה אוֹתִי בִּזְרוֹעוֹתֶיהָ; הִיא לֹא הִתְלוֹנְנָה, הִיא לֹא הִתְלוֹנְנָה אַף פַּעַם (אֲבָל מְאוּחָר יוֹתֵר סֵירְבָה לְהַמְשִׁיךְ בָּזֶה וּמֵעוֹלָם לֹא הִצִּיגָה הֶסְבֵּר, לְפָחוֹת לֹא הֶסְבֵּר שֶׁאֲנִי זוֹכֶרֶת כַּיּוֹם); כְּמוֹ תָּמִיד, הִיא דִּיבְּרָה אִיתִּי וְשָׂרָה לִי בִּפְטוּאָה צָרְפָתִי (אֲבָל לֹא הֵבַנְתִּי פְּטוּאָה צָרְפָתִי אָז וַאֲנִי לֹא מְבִינָה אוֹתוֹ כַּיּוֹם, וְלָכֵן לֹא אֵדַע לְעוֹלָם מָה בְּדִיּוּק אָמְרָה לִי אָז). הִיא צָעֲדָה חָזְרָה לַבַּיִת שֶׁלָּנוּ בִּרְחוֹב דְּיִקְנְסוּן בַּיי, עָצְרָה תְּכוּפוֹת לְשׂוֹחֵחַ עִם אֲנָשִׁים (גְּבָרִים וְנָשִׁים) שֶׁהִכִּירָה, דִּיבְּרָה אִיתָּם לִפְעָמִים בְּאַנְגְּלִית, לִפְעָמִים בְּצָרְפָתִית, וְאִם אָמְרוּ אַחֵר כָּךְ כַּמָּה אֲנִי יָפָה (כִּי אֲנָשִׁים אָמְרוּ אֶת זֶה עָלַי תְּכוּפוֹת אָז, אֲבָל הֵם לֹא אוֹמְרִים אֶת זֶה עָלַי כַּיּוֹם), הָיְתָה צוֹחֶקֶת וְאוֹמֶרֶת שֶׁאֲנִי לֹא אוֹהֶבֶת שֶׁמְּנַשְּׁקִים אוֹתִי (וַאֲנִי לֹא יוֹדַעַת אִם זֶה הָיָה נָכוֹן בֶּאֱמֶת אָז, אֲבָל זֶה לֹא נָכוֹן כַּיּוֹם). וְאוֹתוֹ עֶרֶב אַחֲרֵי שֶׁאָכַלְנוּ (דָּג מְבוּשָּׁל בְּרוֹטֶב חֶמְאָה-וּמִיץ-לִימוֹן), וְהַבַּעַל שֶׁלָּהּ (שֶׁלֹּא הָיָה אָבִי, אֲבָל אֲנִי לֹא יָדַעְתִּי אֶת זֶה בְּאוֹתָם יָמִים, אֲנִי יוֹדַעַת אֶת זֶה כַּיּוֹם) יָצָא לַסִּיבּוּב (לַמֵּזַח), הִיא הוֹצִיאָה אֶת הַפּוֹפְלִין הַצָּהוֹב שֶׁלָּהּ מֵהָעֲטִיפָה הַחוֹמָה שֶׁלּוֹ וְקִיפְּלָה אוֹתוֹ וְהִידְּקָה אֶת הַקְּפָלִים וְגָזְרָה בְּמִסְפָּרַיִים חוֹרִים (לִזְרוֹעוֹת וּלְצַוּוֹאר) וַחֲתָכִים (לְפַתֵּחַ בַּגַּב וְלַכְּתֵפַיִים); וְאָז הִנִּיחָה אוֹתוֹ, עִם חוּט רָגִיל (צָהוֹב), חוּט הָרִקְמָה, הַמִּסְפָּרַיִים וּמַחַט, בַּסַּל שֶׁהֵבִיאָה אִיתָּהּ מִבֵּיתָהּ בְּדוֹמִינִיקָה כְּשֶׁקָּמָה וְעָזְבָה אוֹתוֹ, בִּהְיוֹתָהּ בַּת שֵׁשׁ עֶשְׂרֵה.
בְּמֶשֶׁךְ יָמִים רַבִּים אַחֵר כָּךְ, אִמִּי, לְאַחַר שֶׁגָּמְרָה אֶת הַמַּטָּלוֹת הַקְּבוּעוֹת שֶׁלָּהּ (כִּיבּוּס בְּגָדִים, הַדָּחַת כֵּלִים, קִרְצוּף רְצָפוֹת, לִרְחוֹץ אוֹתִי, יַלְדָּתָהּ הַיְּחִידָה, לְהַאֲכִיל אוֹתִי בְּכַפִּית שֶׁמֶן קִיק) יָשְׁבָה עַל הַמִּפְתָּן, חֶצְיָהּ בַּשֶּׁמֶשׁ, חֶצְיָהּ בְּצֵל, וְתָפְרָה וְחִיבְּרָה זֶה לָזֶה אֶת הַחֲלָקִים הַשּׁוֹנִים שֶׁהָיוּ עֲתִידִים לְהַרְכִּיב כּוּלָּם יַחַד אֶת שִׂמְלַת הַפּוֹפְלִין הַצְּהוּבָּה שֶׁלִּי; הִיא קִיבְּצָה וְאָסְפָה וְתָפְרָה אִימְרָה; הִיא רַק הִתְחִילָה לְלַמֵּד אֶת עַצְמָהּ לִרְקוֹם כִּיוּוּצִים וְלָכֵן נֶאֶלְצָה לְהִסְתַּפֵּק בִּתְפָרִים יְשָׁרִים (מֵעַל הַמַּחַט, מִתַּחַת לְמַחַט, מִסְגֶּרֶת, גִּבְעוֹל, שַׁרְשֶׁרֶת); חֶלְקָהּ הָעֶלְיוֹן שֶׁל הַשִּׂמְלָה נִרְאֶה פָּשׁוּט, חֵלֶק, וְאֶת הַפְּרָטִים וְהַדּוּגְמָה אֶפְשָׁר לִרְאוֹת רַק מִקָּרוֹב וּבַחַיִּים הָאֲמִיתִּיִּים, לֹא מֵרָחוֹק וְלֹא בַּתַּצְלוּם; וְהַרְבֵּה אַחֵר כָּךְ, כְּשֶׁגֶּבֶר בִּיטְחוֹנָהּ בַּמְּלָאכָה הַזֹּאת, הִתְמַלְּאוּ הַשְּׂמָלוֹת שֶׁלִּי בְּתִפְרֵי רִקְמָה, שִׁבְרוֹן, סִבְכָּהּ, יַהֲלוֹמִים, וָאן דַּיְיק, וּמִינֵי צִיפּוֹרִים שֶׁמֵּעוֹלָם לֹא רָאֲתָה (בַּרְבּוּר) וּמִינֵי פְּרָחִים שֶׁמֵּעוֹלָם לֹא רָאֲתָה (צִבְעוֹנִי) וּמִינֵי חַיּוֹת שֶׁמֵּעוֹלָם לֹא רָאֲתָה (דּוֹב) בַּחַיִּים הָאֲמִיתִּיִּים, אֶלָּא רַק בַּתְּמוּנָה בְּסֵפֶר.
עוּרִי לֹא הָיָה בְּצֶבַע שַׁמֶּנֶת שֶׁהֵחֵלָּה לְהַחֲמִיץ, מַגָּע שַׁעֲרֵי לֹא הָיָה כַּמֶּשִׁי וְצִבְעוֹ לֹא הָיָה כְּפִשְׁתָּן, עֵינַי לֹא בַּהֲקוּ כְּיַהֲלוֹמִים כְּחוּלִּים בַּכֶּתֶר, שְׁעוֹת אַחַר הַצָּהֳרַיִים שֶׁבָּהֶן יָשַׁבְתִּי וְהִסְתַּכַּלְתִּי בְּאִמִּי כְּשֶׁתִּפְרֶה לִי אֶת הַשִּׂמְלָה הַזֹּאת לֹא הָיוּ קְרִירוּת, לִפְנֵי לֹא נִפְרְשׂוּ מִדְשָׁאוֹת מוֹרִיקוֹת וּשְׂדוֹת מִרְעֶה וּגְבָעוֹת וַעֲמָקִים; אֲבָל תְּמוּנָה שֶׁל יַלְדָּה כָּזוֹ בְּגִיל שְׁנָתַיִים – יָלְדָה שְׂעוֹרָה בְּצֶבַע שַׁמֶּנֶת שֶׁהֵחֵלָּה לְהַחֲמִיץ, שֶׁמַּגַּע שִׁיעֲרָה כַּמֶּשִׁי וְצִבְעוֹ כְּפִשְׁתָּן, יַלְדָּה שֶׁעֵינֶיהָ נָצְצוּ כְּיַהֲלוֹמִים כְּחוּלִּים בַּכֶּתֶר, יַלְדָּה שֶׁשְּׁעוֹת אַחַר הַצָּהֳרַיִים (וְהַבּוֹקֶר וְהָעֶרֶב) שֶׁלָּהּ הָיוּ קְרִירוּת, וְשֶׁלִּפְנִיָּה נִפְרָשׂוֹת מִדְשָׁאוֹת מוֹרִיקוֹת וּשְׂדוֹת מִרְעֶה וּגְבָעוֹת וַעֲמָקִים – הִיא הַיַּלְדָּה שֶׁרָאֲתָה אִמִּי, בַּתְּמוּנָה בְּלוּחַ שָׁנָה לְפִרְסוּם סַבּוֹן מְבוּשָּׂם וּמְשׁוּבָּח בִּמְיוּחָד (סַבּוֹן שֶׁלֹּא יָכְלָה לְהַרְשׁוֹת לְעַצְמָהּ לִקְנוֹת אָז, אֲבָל אֲנִי יְכוֹלָה לִקְנוֹת כַּיּוֹם), וְהַתְּמוּנָה הַזּוֹ שֶׁל הַיַּלְדָּה בְּשִׂמְלָה צְהוּבָּה עִם רִקְמָה בַּחֲזִית עוֹרְרָה אוּלַי בְּאִמִּי אֶת הַמִּשְׁאָלָה שֶׁתִּהְיֶה לָהּ בַּת שֶׁתֵּירָאֶה כָּכָה, אוֹ שֶׁעוֹרְרָה מִשְׁאָלָה בְּאִמִּי לְנַסּוֹת לִגְרוֹם לַיַּלְדָּה שֶׁכְּבָר הָיְתָה לָהּ לְהֵירָאוֹת כָּכָה. אֵינֶנִּי יוֹדַעַת כַּיּוֹם וְלֹא יָדַעְתִּי אָז. וּמִי הָיְתָה הַיַּלְדָּה הַהִיא בְּעֶצֶם? (לֹא שָׁאַלְתִּי אָז, כִּי לֹא יָכוֹלְתִּי לִשְׁאוֹל אָז, אֲבָל אֲנִי שׁוֹאֶלֶת כַּיּוֹם). וּמִי תָּפַר אֶת שִׂמְלָתָהּ? וְלַיַּלְדָּה הַזֹּאת הָיְתָה בְּוַודַּאי אִם, הַאִם הָיוּ לְאֵם חֲבָרוֹת, נָשִׁים אֲחֵרוֹת, הַאִם הֵן יָשְׁבוּ יַחַד תַּחַת עֵץ (אוֹ בִּמְקוֹם אַחֵר) וְהַשְׁווּ אֶת עוֹצְמָתָם שֶׁל שִׁיקּוּיִים שׁוֹנִים לְהַפָּלַת תִּינוֹק, אוֹ בָּחֲנוּ אֶת הַסִּיפּוּקִים שֶׁאֶפְשָׁר לְהָפִיק מִמְּעַרְבּוֹלֶת הַנְּקָמָה אוֹ מֵהֶסְדֵּר הַחֵלֶק שֶׁל הַסְּלִיחָה; וְהַיַּלְדָּה הַזֹּאת שְׂעוֹרָה כְּשַׁמֶּנֶת שֶׁעוֹמֶדֶת לְהַחְמִיץ וּשְׂעָרָהּ בְּצֶבַע פִּשְׁתָּן, אֵיךְ נִרְאוּ הַקְּרָבִיִּים שֶׁלָּהּ, מָה הִיא אֲכַלֶּה? (לֹא שָׁאַלְתִּי אָז כִּי לֹא יָכוֹלְתִּי לִשְׁאוֹל אָז וַאֲנִי שׁוֹאֶלֶת כַּיּוֹם, אַךְ אֵין מִי שֶׁיֵּיעָנֶה לִי, יַעֲנֶה לִי בֶּאֱמֶת).
יוֹם הוּלַּדְתִּי הַשֵּׁנִי לֹא הָיָה מְאוֹרָע חָשׁוּב בְּחַיֵּי אִישׁ, בְּוַודַּאי לֹא בְּחַיַּי שֶׁלִּי (הוּא לֹא הָיָה הָרִאשׁוֹן וְגַם לֹא הָאַחֲרוֹן, אֲנִי כַּיּוֹם בַּת אַרְבָּעִים וְשָׁלוֹשׁ), אֲבָל אִמִּי, אוּלַי בִּגְלַל הַנְּסִיבּוֹת (מִן הַסְּתָם לֹא יָדַעְתִּי אָז וְהַיְּדִיעָה כַּיּוֹם לֹא עוֹזֶרֶת), אוּלַי רַק בִּגְלַל מִנְהָג מוּשְׁרָשׁ (אֲבָל רַק בְּמִשְׁפַּחְתָּהּ, אֲנָשִׁים אֲחֵרִים לֹא נָהֲגוּ כָּךְ), צִייְּנָה אֶת הָעוּבְדָּה שֶׁמָּלְאוּ לִי שְׁנָתַיִים בְּכָךְ שֶׁלָּקְחָה אוֹתִי לְמָקוֹם שֶׁבּוֹ נִיקְּבוּ אֶת אוֹזְנֵי. יוֹם אֶחָד, בִּשְׁעַת דִּמְדּוּמִים (אָז לֹא הָיִיתִי קוֹרֵאת לְזֶה כָּךְ), נִלְקַחְתִּי לְבֵיתָהּ שֶׁל מִישֶׁהִי (אִישָּׁה מִדּוֹמִינִיקָה, אִישָּׁה שֶׁהָיְתָה כֵּהָה כְּשֵׁם שֶׁאִמִּי הָיְתָה בְּהִירָה, וְאַף עַל פִּי כֵּן הָיוּ דּוֹמוֹת כָּל כָּךְ שֶׁאֲנִי בְּטוּחָה כַּיּוֹם כְּשֵׁם שֶׁהָיִיתִי אָז שֶׁדִּיבְּרוּ בְּאוֹתָהּ שָׂפָה), וּתְנוּכִּי אוֹזְנֵי נוּקְּבוּ בִּשְׁנֵי קוֹצִים שֶׁחוּמְּמוּ בְּאֵשׁ. אֵינִי יוֹדַעַת כַּיּוֹם (וְלֹא יָכוֹלְתִּי לָדַעַת אָז) אִם הַכְּאֵב שֶׁחָוִויתִי דָּמָה בְּמִידָּה כָּלְשֶׁהִי לִכְאֵב שֶׁחָוְותָה אִמִּי כְּשֶׁיָּלְדָה אוֹתִי, אוֹ אֲפִילּוּ אִם אִמִּי, שֶׁהִרְשְׁתָה שֶׁיִּקְדְּחוּ בְּאוֹזְנֵי בְּאוֹפֶן כָּזֶה, בְּרֶגַע כָּזֶה, הִתְכַּוְּונָה לְבַטֵּא עוֹיְנוּת אוֹ תּוֹקְפָנוּת כְּלַפֵּי (אַךְ בְּלִי שֶׁהִתְכַּוְּונָה לְכָךְ וּבְלִי שֶׁיָּדְעָה שֶׁאֶפְשָׁר לְהִתְכַּוֵּון). יָמִים אַחַר כָּךְ הָיוּ תְּנוּכֵי הָאוֹזְנַיִים שֶׁלִּי נְפוּחִים וּמְכוּסִּים בִּקְרוּם זָהוֹב (שֶׁאוּלַי נָצַץ לְאוֹרָהּ הָאַכְזָר שֶׁל הַשֶּׁמֶשׁ, אֲבָל אַתְּ זֶה אֲנִי רַק יְכוֹלָה לְתָאֵר לְעַצְמִי כַּיּוֹם), וְהַכְּאֵב בַּתְּנוּכִים שֶׁלִּי גָּדַשׁ מִן הַסְּתָם אֶת כָּל מָה שֶׁהָיָה אָז הֲוָויָיתִי, וְהַכְּאֵב בִּתְנוּכִים שֶׁלִּי הָיָה מִן הַסְּתָם בִּלְתִּי נִסְבָּל, כִּי זוֹ הָיְתָה הַפַּעַם הָרִאשׁוֹנָה שֶׁהִפְרַדְתִּי אֶת עַצְמִי מֵעַצְמִי וְהָפַכְתִּי לִשְׁתַּיִים (שְׁתֵּי יְלָדוֹת קְטַנּוֹת אָז, הָיִיתִי בַּת שְׁנָתַיִים), אַחַת שֶׁחָוָוה, הָאַחֶרֶת צוֹפָה בָּזוֹ שֶׁחָוָוה. וּמִבֵּין הַשְּׁתַּיִים, הַצּוֹפֶה, אוּלַי מִשּׁוּם שֶׁזּוֹ הָיְתָה פְּעוּלָּה שֶׁל רְצוֹנִי שֶׁלִּי (חָזָק אָז, אֲבָל חָזָק יוֹתֵר כַּיּוֹם), פְּעוּלַּת הַהַמְצָאָה הָעַצְמִית הָרִאשׁוֹנָה וְהָאֲמִיתִּית הַיְּחִידָה שֶׁלִּי, הִיא זוֹ שֶׁעָלֶיהָ אֲנִי הֲכִי סוֹמֶכֶת, מִבֵּין הַשְּׁתַּיִים אֲנִי מַאֲמִינָה שְׁקוּלָה הוּא הוּא הַקּוֹל הָאֲמִיתִּי; וּמוּבָן שֶׁהַצּוֹפֶה הִיא זוֹ שֶׁאִי אֶפְשָׁר לִסְמוֹךְ עָלֶיהָ בְּתוֹר הָאֱמֶת הַמּוּחְלֶטֶת שֶׁיֵּשׁ לְהַאֲמִין בָּהּ, כִּי הַצּוֹפֶה אַרְגָּהּ בֵּינִי לְבֵין הָאָדָם שֶׁחָוָוה חֲוָויָה רִקְמַת מָגֵן, שֶׁמְּאַפְשֶׁרֶת לִי לִרְאוֹת, אֲבָל לְהַרְגִּישׁ לֹא יוֹתֵר מִמָּה שֶׁאֲנִי מְסוּגֶּלֶת לְהִתְמוֹדֵד אִיתּוֹ בְּכָל רֶגַע נָתוּן. וּבְכֵן...
...בַּיּוֹם שֶׁבּוֹ מָלְאוּ לִי שְׁנָתַיִים, הָעֶשְׂרִים וַחֲמִישָּׁה בְּמַאי 1951, זוּג עֲגִילִים, חִישּׁוּקִים קְטַנִּים עֲשׂוּיִים זָהָב מִגִּיאָנָה הַבְּרִיטִית (כָּךְ נִקְרְאָה אָז, הִיא לֹא נִקְרֵאת כָּךְ כַּיּוֹם) הוּנְּחוּ בַּחוּרִים שֶׁנִּקְדְּחוּ בִּתְנוּכִים שֶׁלִּי (שֶׁהֶחֱלִימוּ עַד אָז): זוּג צְמִידִים עֲשׂוּיֵי כֶּסֶף מִמָּקוֹם שֶׁאֵינֶנּוּ גִיאָנָה הַבְּרִיטִית (וְהַמָּקוֹם הַזֶּה גַּם הוּא נִקְרָא בְּשֵׁם אֶחָד אָז, וּבְשֵׁם אַחֵר כַּיּוֹם) הוּנְּחוּ כָּל אֶחָד עַל פֶּרֶק יָד אֶחָד; זוּג נַעֲלַיִים חֲדָשׁוֹת שֶׁנִּקְנוּ בְּ"בָּאטָה" הוּנְּחוּ עַל רַגְלַי. אַחֲרֵי הַצָּהֳרַיִים בַּיּוֹם הַהוּא נִרְחַצְתִּי וּפוּדַּרְתִּי, וְשִׂמְלַת הַפּוֹפְלִין הַצְּהוּבָּה, מוּכָנָה לְגַמְרֵי, תְּפָרֶיהָ חֲבוּרִים כּוּלָּם בְּנֶחְרָצוּת שֶׁמְּצוּיָה רַק בְּעוֹלָם הַטֶּבַע (אֲנִי מְבִינָה כַּיּוֹם) הוּנְּחָה מֵעַל רָאשֵׁי, וְיִתָּכֵן בְּהֶחְלֵט שֶׁכָּל הַפְּעוּלָּה הַזֹּאת לֻוְּותָה בִּתְחוּשָׁה שֶׁנֶּעֱטַפְתִּי בַּתַּכְרִיכִים. אִמִּי, שֶׁנָּשְׁאָה אוֹתִי בִּזְרוֹעוֹתֶיהָ (כָּרָגִיל), לָקְחָה אוֹתִי לַסְּטוּדְיוֹ שֶׁל צֶלֶם, אָדָם בְּשֵׁם מַר וָוקֶר, שֶׁיְּצַלְּמוּ אֶת תְּמוּנָתִי. וּכְשֶׁצָּעֲדָה בְּדַרְכָּהּ וַאֲנִי בִּזְרוֹעוֹתֶיהָ (בְּלִי לְהִתְלוֹנֵן), וְחוֹם הַשֶּׁמֶשׁ עֲדַיִין מוֹחֵץ כָּל כָּךְ שֶׁהָיָה נִדְמֶה שֶׁהוּא, וְלֹא כּוֹחַ הַכְּבִידָה, מַצְמִיד אוֹתָנוּ לִפְנֵי כַּדּוּר הָאָרֶץ, הִנַּחְתִּי אֶת שְׂפָתִי עַל צַד אֶחָד שֶׁל רֹאשָׁהּ (הָרַקָּה), וְיָכוֹלְתִּי לָחוּשׁ בְּקֶצֶב הַדָּם הַפּוֹעֵם בְּגוּפָהּ. הִנַּחְתִּי אֶת שְׂפָתִי עַל צַוּוֹארָהּ וְשָׁמַעְתִּי אוֹתָהּ בּוֹלַעַת רוֹק שֶׁנֶּאֱסַף בְּפִיהָ; הִנַּחְתִּי אֶת פְּנֵי עַל צַוּוֹארָהּ וְשָׁאַפְתִּי עָמוֹק לְתוֹכִי נִיחוֹחַ שֶׁלֹּא יָכוֹלְתִּי לְזַהוֹת אָז (אֵיךְ יָכוֹלְתִּי, לֹא הָיָה לָמָּה לְהַשְׁוָות אוֹתוֹ) וְאֵינִי יְכוֹלָה לְזַהוֹתוֹ כַּיּוֹם, כִּי אֵינוֹ שַׁיָּיךְ לְחַיָּה אוֹ לְמָקוֹם אוֹ לְדַבֵּר, הוּא הָיָה (וְעוֹדֶנּוּ) נִיחוֹחַ יִיחוּדִי לָהּ, וְהוּא הוֹתִיר בִּי סִימָן עָמוֹק כָּל כָּךְ שֶׁלְּבַסּוֹף נִטָּמַע בְּחוּשֵׁי הָאֲחֵרִים וְגַם כַּיּוֹם (כֵּן, כַּיּוֹם) הַנִּיחוֹחַ הַזֶּה הוּא גַּם טַעַם, מַגָּע, מַרְאֶה וּצְלִיל.
וּמַר וָוקֶר גָּר בִּרְחוֹב צֵ'רְץ' בְּבַיִת שֶׁהָיָה מִסְתּוֹרִי בְּעֵינַי (אָז, לֹא כַּיּוֹם), כִּי הָיְתָה בּוֹ מִרְפֶּסֶת קִדְמִית פְּתוּחָה (שֶׁלֹּא כְּמוֹ בַּבַּיִת שֶׁלִּי) וְהָיוּ בּוֹ הַרְבֵּה חֲדָרִים (שֶׁלֹּא כְּמוֹ בַּבַּיִת שֶׁלִּי, אֲבָל לְמַעֲשֶׂה הָיוּ בְּבֵיתוֹ שֶׁל מַר וָוקֶר רַק אַרְבָּעָה חֲדָרִים, בַּבַּיִת שֶׁלִּי הָיָה אֶחָד) וְהַחַלּוֹנוֹת הָיוּ סְגוּרִים (הַחַלּוֹנוֹת בַּבַּיִת שֶׁלִּי תָּמִיד הָיוּ פְּתוּחִים). הוּא דִּיבֵּר אֶל אִמִּי, לֹא הֵבַנְתִּי מָה הֵם אוֹמְרִים, הֵם לֹא דִּיבְּרוּ בְּאוֹתָהּ שָׂפָה. יָדַעְתִּי שָׁמַר וָוקֶר הוּא גֶּבֶר, אֲבָל כֵּיצַד יָדַעְתִּי אֶת זֶה אֵינֶנִּי יְכוֹלָה לוֹמַר (כַּיּוֹם, אָז, בֶּעָתִיד הַנִּרְאֶה לָעַיִן). וְאוּלַי מִשּׁוּם שֶׁנָּגַע הַרְבֵּה בְּשֶׁיַּעֲרוֹ, הֶחֱלִיק, שִׁיטַּח, לִיטֵּף וְיִישֵּׁר בְּכוֹחַ קְווּצּוֹת, וּמִשּׁוּם שֶׁהִתְפַּעֵל וְאָמַר שֶׁהוּא מִתְפַּעֵל מִשֶּׁמִּלַּת הַפּוֹפְלִין הַצְּהוּבָּה שֶׁלִּי עִם רִקְמַת הַכִּיוּוּצִים הַפְּשׁוּטָה שֶׁלָּהּ (שֶׁשִּׁיוְּותָה לִי אֲרֶשֶׁת מְזוּיֶּפֶת שֶׁל עֲדִינוֹת), וּמִשּׁוּם שֶׁהִתְפַּעֵל וְאָמַר שֶׁהוּא מִתְפַּעֵל מִסֶּרֶט הַמֶּשִׁי הַקָּלוּעַ בְּשֶׁיַּעֲרִי, חָשַׁבְתִּי שֶׁאוּלַי בִּכְלָל אֵינוֹ גֶּבֶר. מֵעוֹלָם לֹא רָאִיתִי גֶּבֶר עוֹשֶׂה אוֹ אוֹמֵר דָּבָר מֵהַדְּבָרִים הָאֵלֶּה. עַד אָז רָאִיתִי רַק אִישָּׁה עוֹשָׂה אוֹ אוֹמֶרֶת אֶת הַדְּבָרִים הָאֵלֶּה. הוּא (מַר וָוקֶר) עָמַד לְיַד קוּפְסָה שְׁחוֹרָה שֶׁהָיָה לָהּ וִילוֹן מֵאָחוֹר (זֹאת הָיְתָה הַמַּצְלֵמָה שֶׁלּוֹ, אֲבָל לֹא יָדַעְתִּי אֶת זֶה אָז, אֲנִי יוֹדַעַת אֶת זֶה רַק כַּיּוֹם) וְהוּא בִּיקֵּשׁ מֵאִמִּי לְהַעֲמִיד אוֹתִי עַל שׁוּלְחַן, שׁוּלְחָן קָטָן, שׁוּלְחָן שֶׁהִגְבִּיהַּ אוֹתִי, כִּי הַתְּמוּנָה שֶׁבָּרֶקַע, שֶׁלְּפָנֶיהָ הָיִיתִי אֲמוּרָה לְהִצְטַלֵּם, הָיְתָה כַּבִּירָה כָּל כָּךְ שֶׁבָּלְעָה אֶת גּוּפִי בֶּן הַשְּׁנָתַיִים וְגָרְמָה לִי לְהֵירָאוֹת כְּמוֹ סְתָם פִּסְלוֹן, לֹא יַלְדָּה בִּכְלָל; וְכַאֲשֶׁר הֵרִימָה אוֹתִי אִמִּי, וְיָדֶיהָ אוֹחֲזוֹת בְּבָתֵּי שֶׁחַיֵּי, נִדְחָק הָאֲגוּדָל שֶׁלָּהּ בְּטָעוּת (וְאוּלַי בְּכַוּוֹנָה, אֵיךְ יִתָּכֵן שֶׁמִּישֶׁהִי שֶׁאָהֲבָה אוֹתִי תָּסֵב כָּל כָּךְ הַרְבֵּה כְּאֵב סְתָם בְּמִקְרֶה?) עָמוֹק לְתוֹךְ הַכָּתֵף שֶׁלִּי וַאֲנִי זָעַקְתִּי וְהֵרַמְתִּי מַבָּט אֶל פָּנֶיהָ אָז (וְעַד הַיּוֹם) וְלֹא מָצָאתִי בָּהֶן שׁוּם סִיבָּה, וְלֹא מָצָאתִי בָּהֶן שׁוּם זָדוֹן, אֶלָּא שֶׁעֵינֶיהָ הָיוּ מְלֵאוֹת בְּמַשֶּׁהוּ, בַּהַרְגָּשָׁה שֶׁאָז חָשַׁבְתִּי (וְכַיּוֹם אֲנִי בְּטוּחָה) שֶׁאֵין לָהּ כָּל קֶשֶׁר אֵלַי; וְכַמּוּבָן יִתָּכֵן שֶׁדַּוְוקָא בָּרֶגַע הַהוּא הֵבִינָה שֶׁהִיא תְּשׁוּשָׁה, לֹא גּוּפָנִית, פָּשׁוּט תְּשׁוּשָׁה מִכָּל הַתַּהֲלִיךְ הַזֶּה, חֲגִיגַת יוֹם הַהוּלֶּדֶת הַשֵּׁנִי שֶׁלִּי, הַנְצָחַת אֵירוּעַ – לֵידָתִי – שֶׁאוּלַי לֹא רָצְתָה שֶׁיִּקְרֶה מִלְּכַתְּחִילָּה וְאוּלַי נִיסְּתָה שׁוּב וָשׁוּב לִמְנוֹעַ אוֹתוֹ, וְאָז, לְבַסּוֹף, בְּנִיסָּיוֹן לִמְצוֹא בּוֹ אֵיזֶה יוֹפִי, מָצְאָה אֶת עַצְמָהּ עִם מֶטֶר וָחֵצִי פּוֹפְלִין צָהוֹב מְעוּצָּב כְּשִׂמְלָה, מְלַמֶּדֶת אֶת עַצְמָהּ לִרְקוֹם וְקוֹנֶה חִישּׁוּקִים זְהוּבִּים מִמְּקוֹמוֹת שֶׁשְּׁמוֹתֵיהֶם הִשְׁתַּנּוּ בְּלִי הֶרֶף וּצְמִידֵי כֶּסֶף מִמְּקוֹמוֹת שֶׁשְּׁמוֹתֵיהֶם הִשְׁתַּנּוּ בְּלִי הֶרֶף. וּמַר וָוקֶר, שֶׁכְּלָל לֹא הִתְעַנְיֵין בְּמַצְּבֵי רוּחָהּ שֶׁל אִמִּי וּלְעוֹלָם לֹא הָיָה מַעֲלֶה בְּדַעְתּוֹ לִתְפּוֹס בִּכְלָל אֶת הַבָּלָגָן הָאַקְרָאִי שֶׁל חַיֶּיהָ (אֲבָל לֹא הָיָה בָּזֶה שׁוּם דָּבָר חָרִיג כָּל כָּךְ, חַיַּי כּוּלָּם, אֲנִי יוֹדַעַת כַּיּוֹם, הֵם בָּלָגָן אַקְרָאִי), הִסְתַּכֵּל לְרֶגַע כְּשֶׁאִמִּי, בְּנִיגּוּד גָּמוּר לְמַבָּט בְּעֵינֶיהָ, אָמְרָה לִי מִילִּים טוֹבוֹת וְאוֹהֲבוֹת בְּקוֹל טוֹב וְאוֹהֵב, וְאָז הוּא נִיגַּשׁ לְמַרְאֵה שֶׁהָיְתָה תְּלוּיָה עַל קִיר, וּמָחַץ בִּשְׁתַּיִים מֵאֶצְבְּעוֹתָיו גּוּשׁ בְּגוֹדֶל קַמְצוּץ חוֹל שֶׁהָיָה לוֹ עַל לֶחְיוֹ; הַגּוּשׁ הָיָה לָבָן וּבוֹהֵק וְהוּא הִתְפּוֹצֵץ, וְהִשְׁמִיעַ קוֹל פְּלַאפּ זָעִיר, וּמִתּוֹכוֹ עָלָה סֶרֶט אָרוֹךְ שֶׁל מוּגְלָה צְהוּבָּה, סְמִיכָה, שֶׁהִסְתַּלְסְלָה עַל לֶחְיוֹ שֶׁל מַר וָוקֶר כְּחִיקּוּי, כִּמְעַט, לְקִישּׁוּט עַל עוּגַת יוֹם הַהוּלֶּדֶת שֶׁחִיכְּתָה לִי בְּבֵית, וְעוּגַת יוֹם הַהוּלֶּדֶת שֶׁלִּי הָיְתָה מְקוּשֶּׁטֶת בְּשֶׁפַע מִינֵי חַי וְצוֹמֵחַ שֶׁאִמִּי לֹא רָאֲתָה מֵעוֹלָם (וְטֶרֶם רָאֲתָה עַד עֶצֶם הַיּוֹם הַזֶּה, הִיא בַּת שִׁבְעִים וְשָׁלוֹשׁ).
לְאַחַר הַיּוֹם הַהוּא לֹא לָבַשְׁתִּי שׁוּב לְעוֹלָם אֶת שִׂמְלַת הַפּוֹפָּלִין הַצְּהוּבָּה עִם הָרִקְמָה שֶׁאִמִּי זֶה עַתָּה לִימְּדָה אֶת עַצְמָהּ לִרְקוֹם, הִיא אוּפְסְנָה בִּקְפִידָה, נִשְׁמְרָה לִי כְּדֵי שֶׁאֶלְבַּשׁ אוֹתָהּ לְרֶגֶל אֵירוּעַ חֲגִיגִי אַחֵר; אֲבָל עַד שֶׁהִגִּיעַ אֵירוּעַ חֲגִיגִי אַחֵר (יָכוֹלְתִּי לוֹמַר בִּבְהִירוּת מְלֵאָה אָז מֶה הָיָה הָאֵירוּעַ הַחֲגִיגִי וַאֲנִי יְכוֹלָה לוֹמַר בִּבְהִירוּת מְלֵאָה כַּיּוֹם מֶה הָיָה הָאֵירוּעַ הַחֲגִיגִי, אֲבָל אֲנִי לֹא רוֹצָה), הַשִּׂמְלָה כְּבָר לֹא הִתְאִימָה לִי. גָּדַלְתִּי יוֹתֵר מִדַּי.



*Featured image: Ruud Van Empel  via Slate



https://www.shortstoryproject.com/he/story/%d7%91%d7%99%d7%95%d7%92%d7%a8%d7%a4%d7%99%d7%94-%d7%a9%d7%9c-%d7%a9%d7%9e%d7%9c%d7%94/
#אָמֵרִיקָה#יַלְדוּת#כְּתִיבְהַנְשִׁית