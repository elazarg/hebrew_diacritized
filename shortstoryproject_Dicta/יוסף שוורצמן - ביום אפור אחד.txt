בַּבּוֹקֶר אָפוֹר לְמַדַּי, זְמַן-מָה לְאַחַר הַזְּרִיחָה, יָצָאתִי אֶל הָעוֹלָם שֶׁהִתְעוֹרֵר בַּחוּץ. מֵחַלּוֹן הַבִּקְתָּה, מֶזֶג הָאֲוִויר שֶׁבַּחוּץ נִרְאֶה קָרִיר לְמַדַּי אֲבָל כַּאֲשֶׁר נָשַׁמְתִּי אֶת הָאֲוִויר הַחַם וְהַמְּאוּבָּק, פֵּשֶׁר הָעַנְנוּת הִתְבַּהֵר לִי. מִגְדְּלֵי הָעִיר שֶׁצָּמְחוּ בְּמַהֲלַךְ שְׁנוֹת יַלְדוּתִי, נֶעֶלְמוּ בַּחוֹל הַמִּתְעוֹפֵף וְרַק בְּמַאֲמָץ עִילָּאִי יָכוֹלְתִּי לִרְאוֹתָם, וְאוּלַי רַק דִּמְיַינְתִּי אוֹתָם מִבַּעַד לָאָבָק. אָבִי שֶׁהָיָה חֵלֶק בִּלְתִּי נִפְרָד מֵהַנּוֹף הַזֶּה, חָרַשׁ אֶת הַשָּׂדֶה בְּקַפְּדָנוּת אֵינְסוֹפִית, שֶׁלֹּא אוֹפְיָינִית לָאָדָם בְּגִילוֹ הַמּוּפְלָג. "הָאֲדָמָה שֶׁל הַיּוֹם קוֹבַעַת אֶת הַמָּחָר", נָהַג לְדַקְלֵם לִי כְּחַקְלַאי מְדוּפְלָם. צָפִיתִי בּוֹ, בִּדְמוּתוֹ הַקְּשִׁישָׁה מוֹבִילָה אֶת הַסּוּסִים בִּכְבֵדוּת, אַךְ בִּנְחִישׁוּת, לְרוֹחְבּוֹ שֶׁל הַשָּׂדֶה. בְּכָל פַּעַם שֶׁסּוֹבֵב אֶת הַסּוּסִים בַּקָּצֶה, הוּא נִרְאֶה בְּעֵינַיי צָעִיר יוֹתֵר, נִמְרָץ יוֹתֵר, כְּאִילּוּ הָעֲבוֹדָה מְפִיחָה בּוֹ רוּחַ חַיִּים. כָּךְ הִבַּטְתִּי בּוֹ, לְלֹא תְּנוּעָה מְיוּחֶדֶת, אַף לְלֹא מִצְמוּץ קָטָן שֶׁיִּיגָּן עַל עֵינַיי מִפְּנֵי הָאָבָק. הִבַּטְתִּי בָּאִישׁ שֶׁלִּיוּוֹה אוֹתִי כָּל חַיֵּי, עוֹשֶׂה אֶת מָה שֶׁעָשָׂה כָּל חַיָּיו, חוֹרֶשׁ אֶת הָאֲדָמָה שֶׁעָלֶיהָ גָּדַלְתִּי.
כְּבָר עָבַר שָׁבוּעַ מֵאָז הֶחְלַפְנוּ בֵּינֵינוּ מִילִּים, מֵאָז בִּיקּוּרָהּ הָאַחֲרוֹן שֶׁל גְּבֶרֶת אֵירֵיס בְּלוּמְבֵּרְג. "אַלְבֵּרְט יְדִידִי, אֲנִי לְטוֹבַתְכֶם בַּסִּיפּוּר הַזֶּה", אָמְרָה לַאֲבִי לִפְנֵי כַּמָּה יָמִים. "הֵם", הִיא הִצְבִּיעָה עַל הָעִיר שֶׁמּוּלֵנוּ, "הִפְצִירוּ בִּי לְהוֹרִיד אֶת הַהַצָּעָה, אֲבָל אֲנִי עָמַדְתִּי עַל כָּךְ שֶׁתְּקַבְּלוּ אֶת מָה שֶׁהִבְטַחְתִּי לָכֶם", אָמְרָה וְהִבִּיטָה בָּנוּ כְּשֵׁם שֶׁמַּבִּיטִים בְּדַר רְחוֹב לִפְנֵי שֶׁנּוֹתְנִים לוֹ נְדָבָה. הִיא נָאֲמָה לָנוּ עַל אוֹדוֹת הַחוֹק, עַל כָּךְ שֶׁהַחַוּוֹה שֶׁלָּנוּ רְחוֹקָה פָּחוֹת מִמֵּאָה וַחֲמִישִּׁים קִילוֹמֶטְרִים מִמֶּרְכַּז הָעִיר, וְחִישְּׁבָה אֶת הַסִּיכּוּי הָאַפְסִי לִזְכּוֹת בְּרַחֲמֵי הַשּׁוֹפֵט. כְּהֶרְגֵּלָהּ, יָרְתָה צְרוֹר טְעָנוֹת, הָאַחַת מְחַזֶּקֶת אֶת קוֹדַמְתָּהּ. אָבִי הָיָה רָגִיל לְהַבִּיט בָּהּ בְּלִי לְהַקְשִׁיב בֶּאֱמֶת, בּוֹהֶה לְכִיוּוּן רֹאשָׁהּ, עַד שֶׁהָיָה מַחֲלִיט שֶׁבִּזְבְּזָה מַסְפִּיק מֵהָאֲוִויר, וְאָז הָיָה מְסַמֵּן בְּרֹאשׁוֹ לְכִיוּוּן הַמְּכוֹנִית שֶׁלָּהּ, מֵפִיק צְלִיל מַצְחִיק, כָּזֶה שֶׁהִשְׁתַּמֵּשׁ בּוֹ כְּדֵי לְסַמֵּן לַסּוּסִים אֶת הַדֶּרֶךְ. בְּאוֹתוֹ עֶרֶב נִיסִּיתִי לְשַׁכְנֵעַ אוֹתוֹ לִמְכּוֹר. חָזַרְתִּי עַל טִיעוּנֶיהָ שֶׁל הַגְּבֶרֶת מֵהָעִיר וְהוֹסַפְתִּי כַּמָּה מִשְׁלֵי, אַךְ הַזָּקֵן לֹא הִשְׁתַּכְנֵעַ. כְּשֶׁאָמַרְתִּי "יְלָדִים לֹא חוֹלְמִים לְגַדֵּל תַּפּוּחֵי אֲדָמָה", הוּא הִבִּיט בִּי בְּעֵינֵי הַצְּפַרְדֵּעַ הַיְּרוּקּוֹת וְהַגְּדוֹלוֹת שֶׁלּוֹ וְאָמַר: "אַמּוֹת בְּאַדְמַת אֲבוֹתַיי, תוֹמָאס, כָּךְ אִמֵּךְ צִיוְּותָה עָלַיי." וְאֵלֶּה הָיוּ הַמִּילִּים הָאַחֲרוֹנוֹת שֶׁהֶחֱלַפְנוּ בֵּינֵינוּ.
אִימִּי הָלְכָה לְעוֹלָמָהּ בְּיוֹם קַיִץ בָּהִיר, הָיִיתִי אָז רַק בֶּן שֵׁשׁ אֲבָל אֲנִי זוֹכֵר אֶת פָּנֶיהָ, אֶת גּוּפָהּ, אֶת הָרֵיחַ שֶׁנָּדַף מִמֶּנָּה וְאֶת מַנְגִּינַת קוֹלָהּ. אָבִי נָהַג לוֹמַר שֶׁאֲנִי מְעַרְבֵּב זִיכָּרוֹן עִם תְּמוּנוֹת. אֲנִי זוֹכֵר מִסְפָּר לֹא מְבוּטָּל שֶׁל רְגָעִים מֵחַיֵּי שֶׁבָּהֶם הִיא נוֹכַחַת בִּמְלוֹא הֲדָרָה. בְּאֶחָד מֵהֶם, כַּמָּה חוֹדָשִׁים לִפְנֵי שֶׁהִיא מֵתָה, נָסַעְנוּ בּוֹקֶר אֶחָד לָעִיר; אֲנִי, הִיא וְאַרְבַּע מֵאוֹת קִילוֹ תַּפּוּחֵי אֲדָמָה בְּתָא הַמִּטְעָן שֶׁל הַמְּכוֹנִית. הִגַּעְנוּ לְבֵית סֵפֶר בְּאַחַת מִשְּׁכוּנוֹת הַיּוּקְרָה, הַכּוֹל הָיָה יָרוֹק, פִּרְחוֹנִי, נָקִי וּמְסוּדָּר שָׁם. אַחֲרֵי שֶׁהֶרְאֲתָה לָהֶם תַּפּוּחַ אֲדָמָה מוּנְבָּט, הִצְלִיחָה לִמְכּוֹר אֶת כָּל הַסְּחוֹרָה בַּטִּיעוּן שֶׁזֶּה מְלַמֵּד אֶת הַיְּלָדִים עַל הַטֶּבַע. בַּכֶּסֶף שֶׁהִרְוַוחְנוּ נָסַעְנוּ לְחוּפְשָׁה הַמִּשְׁפַּחְתִּית הָרִאשׁוֹנָה בְּחַיֵּי. זֶה הָיָה בֵּית מָלוֹן בְּמֶרְחָק שֶׁל שָׁעָה וָחֵצִי נְסִיעָה דָּרוֹמָה מִבֵּיתֵנוּ. הָיְתָה שָׁם מַגְלֵשָׁה כְּחוּלָּה, עֲנָקִית וּמְפוּתֶּלֶת, וַאֲנִי לֹא יָדַעְתִּי אֶת נַפְשִׁי מֵרוֹב אוֹשֶׁר. אֲבָל אָבִי לֹא הָיָה שָׂמֵחַ כָּמוֹנִי, הוּא חָשַׁב שֶׁהַחוּפְשָׁה מְיוּתֶּרֶת וְשֶׁאֲנַחְנוּ צְרִיכִים לְהַשְׁקִיעַ אֶת הַכֶּסֶף בַּחַוּוֹה. אוּלַי אָז, בְּאוֹתָהּ חוּפְשַׁת יַלְדוּת קְסוּמָה, בֵּין מְנוּחָה לְוִויכּוּחַ קוֹלָנִי, אָמְרָה לוֹ אִימִּי שֶׁמִּצִּידָּהּ הוּא יָכוֹל לָמוּת בַּחַוּוֹה.
בַּיָּמִים שֶׁלְּאַחַר הַוִּויכּוּחַ עִם אָבִי הֶעֱבַרְתִּי אֶת הַזְּמַן בֵּין שִׁיטוּט לְבַטָּלָה, לֹא הָיָה לִי כּוֹחַ נַפְשִׁי לַחֲרוֹשׁ אֶת הַשָּׂדֶה בִּידִיעָה שֶׁרַק בֵּטוֹן יִגְדַּל שָׁם בְּקָרוֹב. בַּעֲרָבִים נָסַעְתִּי לִשְׁכוּנַת קוֹרְדּוֹן בְּחֶלְקָהּ הַדְּרוֹמִי שֶׁל הָעִיר, וְחִיפַּשְׂתִּי שָׁם "הִזְדַּמְּנוּיוֹת עִסְקִיּוֹת", כָּךְ הָיִיתִי מְשַׁקֵּר לְעַצְמִי. בְּפוֹעַל אָרַבְתִּי לִבְנֵי עֲשִׁירִים צִמְאֵי אַלְכּוֹהוֹל, שֶׁמַּגִּיעִים לַחֲלָקִים הָעֲנִיִּים שֶׁל הָעִיר כְּדֵי לַעֲקוֹף אֶת מִגְבֶּלֶת גִּיל הַשְּׁתִיָּיה. לֹא הָיָה צָרִיךְ לִהְיוֹת גָּאוֹן גָּדוֹל לְכַיֵּיס אוֹתָם.
בָּעֶרֶב שֶׁלִּפְנֵי הַבּוֹקֶר הָאָפוֹר, בְּפוּנְדַּק הַשְּׁלוֹשָׁה, בִּיצַּעְתִּי אֶת אֶחָד הַמַּהֲלָכִים הַבָּנָאלִיִּים שֶׁלִּי, שֶׁתָּמִיד הוּפְתַּעְתִּי מֵהַצְלָחָתוֹ. כְּנִיסָה לַבַּר בְּבֶהָלָה, רְמִיזָה עַל שׁוֹטֵר סָמוּי שֶׁעוֹמֵד בַּפֶּתַח, וְכִיּוּס הַיְּלָדִים הַמְּבוֹהָלִים בְּדַרְכָּם הַחוּצָה. הַטְּרִיק הַזֶּה עוֹבֵד כְּמוֹ קֶסֶם, אַךְ הַמַּחֲשָׁבָה שֶׁאֲנִי צָרִיךְ לִגְנוֹב מִטִּיפְּשִׁים קְצָת צָרְמָה לִי. עִם הַשָּׁלָל, נָגַשְׂתִּי לַאֲרִיק, הַבֶּרְמָן הַוּוֹתִיק שֶׁל הַמָּקוֹם שֶׁתָּמִיד חָשַׂף בְּמַבָּטוֹ שֶׁהוּא מֵבִין בְּדִיּוּק מָה עָשִׂיתִי. בִּיקַּשְׁתִּי אֶת הַוִּויסְקִי הַזּוֹל בְּיוֹתֵר וְיָד מְחוּסְפֶּסֶת תָּפְסָה אֶת זְרוֹעִי. "טִיפְּשִׁים קְטַנִּים גּוֹנְבִים כֶּסֶף קָטָן, טִיפְּשִׁים גְּדוֹלִים גּוֹנְבִים כֶּסֶף גָּדוֹל, וַחֲכָמִים גּוֹרְמִים לָאֱנוֹשׁוּת לַחֲשׁוֹב שֶׁהַנְּיָיר שֶׁלָּהֶם הוּא כֶּסֶף, מָה אַתָּה יֶלֶד?", אָמַר לִי בַּעַל הַיָּד הַמְּחוּסְפֶּסֶת שֶׁהָיְיתָה מְחוּבֶּרֶת לָאָדָם בְּסוֹף שְׁנוֹת הָאַרְבָּעִים לְחַיָּיו. הַזָּר הָיָה בַּעַל מִבְנֵה גּוּף מוּצָק, פָּנִים מְצוּלָּקוֹת, שֵׂיעָר פָּרוּעַ בְּמִקְצָת, זָקֵן פָּרוּעַ וְכוֹבַע מִצְחִייָּה שֶׁל קְבוּצַת הַכַּדּוּרְסַל שֶׁדּוֹרְגָה שְׁלִישִׁית בָּעִיר.
שְׁמוֹ הָיָה סוּסוֹ וְהוּא קָנָה מִמֶּנִּי שִׂיחָה בִּמְחִיר שִׁדְרוּג אֵיכוּת הַוִּויסְקִי. דִּיבַּרְנוּ בְּנִימָה פִילוֹסוֹפִית עַל כַּדּוּרְסַל, נָשִׁים וְאַלְכּוֹהוֹל. מַצִּיתוֹת לַשִּׂיחָה הָיָה קָשֶׁה לְנַחֵשׁ שֶׁמַּפְרִידִים בֵּינֵינוּ צֶמֶד עֲשׂוֹרִים. בַּכּוֹס הַשְּׁלִישִׁית כְּבָר חָקַר אוֹתִי סוּסוֹ עַל אוֹדוֹת צָרוֹתַיי. סִיפַּרְתִּי לוֹ עַל הַחַוּוֹה, עַל אָבִי וְעַל הַגְּבֶרֶת. עַל הַחוֹק אָמַר בְּחִיּוּךְ קָטָן: "צַעַד קָטָן לָאָדָם, צַעַד גָּדוֹל לַכֶּסֶף", וַאֲנִי חָשַׁבְתִּי שֶׁזֶּה מִשְׁפָּט טוֹב לְרַסֵּס עַל הַבִּקְתָּה בַּבּוֹקֶר שֶׁלִּפְנֵי הָעֲזִיבָה. שָׁטַחְתִּי בְּפָנָיו אֶת עֶמְדָּתוֹ שֶׁל אָבִי וְאֶת הַמְּחוּיָּבוּת שֶׁלּוֹ לָאֲדָמָה, וְאִילּוּ סוּסוֹ דִּיבֵּר בְּלַהַט עַל מְחוּיָּבוּת הַמִּמְשָׁל לֶאֱכוֹף אֶת הַחוֹק, בִּמְיוּחָד עַכְשָׁיו, לִקְרַאת הַבְּחִירוֹת הַקְּרוֹבוֹת. "הַזָּקֵן עַקְשָׁן, הוּא לֹא יָזוּז מִשָּׁם בַּחַיִּים", חָתַמְתִּי אֶת הַדִּיּוּן.
סוּסוֹ סוֹבֵב אֵלַי אֶת גּוּפוֹ וְאַחֲרֵי כַּמָּה שְׁנִיּוֹת שֶׁל מַחֲשָׁבָה אָמַר: "לִפְנֵי שְׁלוֹשׁ מֵאוֹת שָׁנָה, פָּחוֹת אוֹ יוֹתֵר, הָיָה אָדָם בְּשֵׁם נִיק קִיסַנְזוֹן שֶׁגָּר בְּמֶרְחָק שֶׁל שָׁעָה רְכִיבָה מִפָּרִיז, אַתָּה מַכִּיר אֶת פָּרִיז, כֵּן, יֶלֶד?" הִנְהַנְתִּי לְחִיּוּב וְסוּסוֹ גּוֹלֵל בְּפָנַיי אֶת סִיפּוּר חַיָּיו שֶׁל נִיק, עַל מוֹת הוֹרָיו כְּשֶׁהָיָה יַלְדּוֹן, עַל הַשֶּׁטַח שֶׁיָּרַשׁ מִדּוֹדוֹ הָעֲרִירִי, שֶׁבִּילָּה אִיתּוֹ אֶת נְעוּרָיו. בְּאוֹתָהּ חֶלְקַת אֲדָמָה הֶחֱלִיט נִיק לְהָקִים חַוַּות חֲזִירִים. "כְּמוֹ הֲתַפּוּחֵי אֲדָמָה שֶׁלָּכֶם, תַּעֲשֶׂה מָה שֶׁכָּתוּב בַּסֵּפֶר וְזֶה יַעֲבוֹד". כְּשֶׁהֵחֵל נִיק בַּעֲבוֹדוֹת הַהֲקָמָה, גִּילָּה בַּחַוּוֹה צֶמַח מִסְתּוֹרִי בַּעַל רֵיחַ חָזָק מְאוֹד, וְטַעַם מוּפְלָא עוֹד יוֹתֵר, וְאִם לֹא נָחַת עָלָיו מַזָּל גָּדוֹל מַסְפִּיק, נִיק גִּילָּה גַּם שֶׁהַחֲזִירִים שֶׁלּוֹ מְזַהִים אֶת הַצֶּמַח הַזֶּה לְפִי רֵיחוֹ, "רַק קַמְצוּץ נִינּוֹחַ וְהֵם דּוֹחֲפִים אֶת אַפָּם בַּבּוֹץ, בְּרֶפֶשׁ, בְּחָרָא שֶׁל סוּסִים כַּאֲחוּזֵי אָמוֹק". כְּשֶׁהִגִּיעַ לְפָרִיז לִמְכּוֹר אֶת הַצֶּמַח זָכָה לְהַצְלָחָה מְסַחְרֶרֶת וְהַמְּחִיר הִכְפִּיל אֶת עַצְמוֹ בְּכָל בִּיקּוּר. עַד הַיּוֹם יֵשׁ שֶׁמְּכַנִּים אֶת הַצֶּמַח "הַזָּהָב הַשָּׁחוֹר". לְבַסּוֹף אֵיזֶה שֵׁף בְּפָרִיז הֶחֱלִיט לִקְרוֹא לַצֶּמַח הַזֶּה כְּמֵהִין, וְ"אֶת נִיק שֶׁלָּנוּ הָעוֹלָם שָׁכַח", חָתַם סוּסוֹ אֶת סִיפּוּרוֹ, וְהִפְנָה אֶת גּוּפוֹ בַּחֲזָרָה אֶל הַבַּר.
"אָז לַעֲבוֹר לְגִידּוּל פִּטְרִיּוֹת כְּמֵהִין?", שָׁאַלְתִּי אוֹתוֹ בְּהַתְרָסָה.
"לֹא, לֹא יֶלֶד", הֵנִיד אֶת רֹאשׁוֹ בִּשְׁלִילָה וְעָצַם אֶת עֵינָיו בְּאַכְזָבָה, "מִשְׂרָדִים שָׁוִוים יוֹתֵר, בְּכָל מִקְרֶה יָעִיפוּ אֶתְכֶם מֵהַשֶּׁטַח".
"הַחֲזִירִים יֶלֶד, הַחֲזִירִים", סוּסוֹ נָטַל אֶת כּוֹס הַוִּויסְקִי לְיָדוֹ וְהִבִּיט בִּי, "בִּגְלַל זֶה לָאֲנָשִׁים הָאֵלֶּה בַּחֲלִיפוֹת הַפְּאֵר הַמְּחוּיָּטוֹת, עִם הַכִּיסִים הַמְּלֵאִים בַּכֶּסֶף וְתַאֲוַות הַבֶּצַע בָּעֵינַיִים אֲנַחְנוּ קוֹרְאִים חֲזִירִים. לֹא מְשַׁנֶּה כַּמָּה מְלוּכְלֶכֶת הָעֲבוֹדָה, כַּמָּה חָרָא שֶׁל סוּסִים יֵשׁ בְּדֶרֶךְ, הֵם יִמְצְאוּ אֶת הַזָּהָב". סוּסוֹ לָגַם לְגִימָה אַחַת אֲרוּכָּה מִכּוֹסוֹ, זָרַק כַּמָּה שְׁטָרוֹת עַל הַבַּר. "הֵם מְרִיחִים אֶתְכֶם יֶלֶד, תִּמְכְּרוּ", זָרַק לִי לִפְנֵי שֶׁיָּצָא מֵהַבַּר.
שָׁקַעְתִּי בְּמַשְׁקֵה שֶׁנּוֹתַר בְּכוֹס, הַוִּויסְקִי הָיָה מַר וְעָדִין בְּאוֹתָהּ מִידָּה. טִיפּוֹת עִקְצְצוּ עַל לְשׁוֹנִי בְּדַרְכָּן לְנַחֵם אוֹתִי , בָּהִיתִי בַּזְּמַן הַמִּתְקַדֵּם עַל שְׁעוֹן הַקִּיר. מַחְשְׁבוֹתַיי עַל דְּבָרָיו שֶׁל סוּסוֹ לֹא גָּרְמוּ לִי לְתַכְנֵן מַסַּע שִׁכְנוּעִים נוֹסָף. לְהֶפֶךְ, כְּכָל שֶׁעָבְרוּ הַשָּׁעוֹת הִשְׁתַּכְנַעְתִּי שֶׁהוּא קָשׁוּר לַגְּבֶרֶת הַהִיא, וְכָל הַסִּיפּוּר נוֹעַד לְהַפְחִיד אוֹתִי.
הָרְחוֹב הָיָה רֵיק מֵאָדָם כְּשֶׁיָּצָאתִי מֵהַבַּר, צִרְצָרִים הִתְוַוכְּחוּ בֵּינֵיהֶם עַל סוּגְיוֹת פּוֹלִיטִיּוֹת אוֹ עַל אַהֲבָה, וּבִכְבִישׁ זֶרֶם נָהָר דָּלִיל שֶׁל מֵי בִּיּוּב מַצְחִינִים. הַהֲלִיכָה הַכְּבִידָה עָלַי וּבְכָל צַעַד נֶאֱבַקְתִּי שֶׁלֹּא לִיפּוֹל עַל הַמִּדְרָכָה. נִרְדַּמְתִּי בַּתַּחֲנָה עַל הַסַּפְסָל הַמְּלוּכְלָךְ, עַד שֶׁרַעַשׁ מְנוֹעַ הָאוֹטוֹבּוּס הָעִיר אוֹתִי. גַּם בָּאוֹטוֹבּוּס נַעְתִּי בֵּין חֲלוֹם לַמְּצִיאוּת עַד שֶׁמַּיְיק הַנַּהָג הִכְרִיז בִּצְעָקָה שֶׁהִגַּעְנוּ לַתַּחֲנָה שֶׁלִּי. כְּשֶׁיָּרַדְתִּי מֵהָאוֹטוֹבּוּס אֲוִויר הַלַּיְלָה הַקַּר נֹעַם לְפָנַיי, שֶׁבָּהּ אֵלַיי הַהַכָּרָה וְהָעֲיֵיפוּת חָלְפָה מְעַט, אֲפִילּוּ הִתְחַלְתִּי לְזַמְזֵם שִׁיר יָשָׁן.
וּבַבּוֹקֶר הָאָפוֹר עָמַדְתִּי דַּקּוֹת אֲרוּכּוֹת לְלֹא נִיעַ, הַשֶּׁמֶשׁ שֶׁמּוּל עֵינַיי נֶחֱסֶמֶת בָּאָבָק אֲבָל הַבּוֹקֶר כְּבָר כָּאן. דְּמוּתוֹ שֶׁל אָבִי מַמְשִׁיכָה לְהוֹבִיל אֶת הַסּוּסִים מִקָּצֶה אֶחָד שֶׁל הַשָּׂדֶה אֶל הַקָּצֶה הַשֵּׁנִי. וַאֲנִי נִיצָּב בִּקְצֵה זַרְזִיף דָּם יָבֵשׁ וּדְלִיל, מְכוּסֶּה בְּאָבָק. רַק צַהֲלַת הַסּוּסִים מֵאֲחוֹרַיי גָּרְמָה לִי לְהַבִּיט לְאָחוֹר, מָשְׁכָה אוֹתִי מֵהַחֲלוֹם לַמְּצִיאוּת. מַבָּטִי חָלַף עַל פָּנַיי הַגּוּפָה שֶׁמֵּאֲחוֹרַיי. אָבִי שָׁכַב עַל הָאֲדָמָה בְּאוֹתָהּ תְּנוּחָה שָׁעוֹת אֲרוּכּוֹת. בְּמֶרְכַּז רֹאשׁוֹ חוֹר קָטָן וְלֹא סִימֶטְרִי מְכוּסֶּה בְּדָם קָרוּשׁ, שֶׁחוֹרֵר הַכַּדּוּר שֶׁהָרַג אוֹתוֹ. לְיַד הַגּוּפָה מוּטָּל בַּקְבּוּק וִיסְקִי שָׁבוּר, שׁוֹנֶה מֵהַסּוּג שֶׁאָבִי נָהַג לִקְנוֹת, יָקָר יוֹתֵר. הִתְקָרַבְתִּי אֶל אָבִי בִּזְהִירוּת, רָכַנְתִּי מֵעָלָיו, הִבַּטְתִּי בְּעֵינָיו וְחָשַׁבְתִּי מָה הָיוּ מַחְשְׁבוֹתָיו בַּשְּׁנִיּוֹת הָאַחֲרוֹנוֹת לְחַיָּיו. אוּלַי חָשַׁב "הִנֵּה לְךָ אֲהוּבָתִי הַיְּקָרָה, אֲנִי מֵת עַל הָאֲדָמָה הַזֹּאת", אוֹ אוּלַי חָשַׁב עָלַיי. סָגַרְתִּי אֶת עַפְעַפָּיו בִּזְהִירוּת וְנֶעֱמַדְתִּי מוּל הָעִיר הָרְחוֹקָה, לְבַד בָּעוֹלָם.
 



https://www.shortstoryproject.com/he/story/%d7%91%d7%99%d7%95%d7%9d-%d7%90%d7%a4%d7%95%d7%a8-%d7%90%d7%97%d7%93/
#אַבּוּבָן#אֲוִוירָתִי#אַלִּימוּת#אַפֶּל#אֶקְזֶסְטֶנְצִיָּאלִיסְטִי#גַּבְרִיּוּת#יִשְׂרְאֵלִי#נִיכּוּר