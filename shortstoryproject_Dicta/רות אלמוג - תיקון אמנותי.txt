בְּשִׁיעוּר מוֹלֶדֶת דִּיבֵּר הַמּוֹרֶה לֵוִי עַל הַיַּרְקוֹן, וְזוֹ הָיְתָה הַסִּיבָּה שֶׁחֶפְצִיבָּה הָלְכָה בַּהַפְסָקָה הַגְּדוֹלָה לְהִסְתַּגֵּר בְּבֵית הַשִּׁימּוּשׁ.
בִּתְחִילַּת הַשִּׁיעוּר הוֹדִיעַ הַמּוֹרֶה: "הַיּוֹם נַתְחִיל בְּנוֹשֵׂא הַיַּרְקוֹן וּכְשֶׁנְּסָיִים נֵצֵא לְטִיּוּל קָטָן וְנִרְאֶה אֶת הַדְּבָרִים עַיִן בְּעַיִן בְּרֹאשׁ הָעַיִן," וּבְעוֹד כָּל הַכִּיתָּה צוֹחֶקֶת וְהַמּוֹרָה מוֹסִיף וְאוֹמֵר: "לְמִבְצַר אַנְטִיפֶּטְרוֹס לֹא נוּכַל לָגֶשֶׁת כִּי הָאֵזוֹר עֲדַיִין מִמּוֹקֵשׁ," עָלוּ בְּתוֹדַעְתָּהּ תְּמוּנוֹת מִן הַבִּיקּוּר שֶׁעָרְכָה עִם אִמָּהּ וְעִם אָחִיהָ בְּבֵית חוֹלִים "הַיַּרְקוֹן" בְּתֵל אָבִיב, אַרְבַּע שָׁנִים קוֹדֶם לָכֵן, תְּמוּנוֹת שֶׁנִּמְהַל בָּהֶן טַעַם שֶׁל רִיחוּק וְחוֹסֶר קֶשֶׁר בִּגְלַל אֵיזוֹ עֲכִירוּת שֶׁחָצְצָה בֵּינָהּ לְבֵינָן. אַף עַל פִּי כֵּן חַיּוֹת וּבְרוּרוֹת הָיוּ וְהֵעִיקוּ עָלֶיהָ בְּרֶגֶשׁ מַכְאִיב שֶׁל אַשְׁמָה. אוֹר חָרִיף חָתַר אֶל הַחֶדֶר בְּעַד הַחַלּוֹנוֹת הַפּוֹנִים דָּרוֹמָה – שָׁעָה מוּקְדֶּמֶת שֶׁל אַחֵר צָהֳרַיִים הָיְתָה – וְלוֹבֶן הַקִּירוֹת סִימֵּא אֶת עֵינֶיהָ. וּבִגְלַל זֶה חָזְרָה לְהַבִּיט לְרֶגַע בַּחוֹשֶׁךְ בַּשָּׁעָה הַהִיא, כְּשֶׁהֵקִיצָה בְּבֶהָלָה וְלֹא הֵבִינָה מָה פֵּשֶׁר הַמְּהוּמָה וּמָה עוֹשִׂים בְּבֵית חֲבֵרָיו שֶׁל אָבִיהָ לְמִשְׂחַק הַבְּרִידְג'. אַחֵר כָּךְ הִבְחִינָה בָּרוֹפֵא הַחוֹלֵף עַל פְּנֵי מִיטָּתָהּ שֶׁבַּחֲדַר הַמְּבוֹאָה לְעֵבֶר חֲדַר הוֹרֶיהָ וּבְדֶרֶךְ עֲמוּמָה כָּלְשֶׁהִי הִתְחִילָה לְהָבִין שֶׁקָּרָה דְּבַר מָה חָמוּר. חֶפְצִיבָּה שָׁאֲלָה אֶת עַצְמָהּ אִם שֶׁבָּהּ וְנִרְדְּמָה בַּלַּיְלָה הַהוּא וְזָכְרָה שֶׁלְּמַחֲרָתוֹ הִכְרִיזוּ הַבְּרִיטִים עַל עוֹצֵר שֶׁיִּיכָּנֵס לְתוֹקְפּוֹ בְּשָׁעָה אַרְבַּע אַחֲרֵי הַצָּהֳרַיִים בְּכָל רַחֲבֵי הָאָרֶץ, וְשֶׁקּוֹדֶם שֶׁעָלְתָה אִמָּהּ לָאַמְבּוּלַנְס, אָמְרָה לָהּ שֶׁאוּלַי לֹא תַּסְפִּיק לָשׁוּב הַבַּיְתָה עַד אַרְבַּע וְשֶׁתַּשְׁגִּיחַ עַל אָחִיהָ הַקָּטָן וְתִיתֵּן לוֹ אֲרוּחָה. חֶפְצִיבָּה זָכְרָה אֶת הַמְּתִיחוּת הַנּוֹרָאָה שֶׁבָּהּ הָיְתָה שְׁרוּיָה כָּל אוֹתוֹ יוֹם וּבִגְלַל זֶה שֶׁבּוֹ עֵינֶיהָ לְהַבִּיט בַּחֶדֶר הַלָּבָן, וְהָאוֹר שֶׁסִּימֵּא אוֹתָן מִיקֵּד אֶת מַבָּטָהּ בַּכֶּתֶם הַשָּׁחוֹר שֶׁעַל הַכֵּר: שֵׂיעָר מוּפְרָד בִּפְסוֹקֶת מֵעַל לָרַקָּה הַשְּׂמָאלִית, וְחֵלֶק וּדְלִיל הוּא הוֹלֵךְ נִמְשָׁךְ לְעֵבֶר הָרַקָּה הַיְּמָנִית.
"הַטְּחָנוֹת, חֶפְצִיבָּה!" הִבְקִיעַ אֵלֶיהָ לְפֶתַע קוֹלוֹ שֶׁל הַמּוֹרֶה לֵוִי וְהִיא הֵרִימָה אֵלָיו אֶת עֵינֶיהָ הַבּוֹהוֹת, הַסְּתוּמוֹת בַּתְּמוּנוֹת הָרְחוֹקוֹת הַהֵן, וְשָׁתְקָה.
"אַתְּ שׁוּב לֹא מַקְשִׁיבָה, חֶפְצִיבָּה," גָּעַר בָּהּ. חֶפְצִיבָּה הִשְׁפִּילָה אֶת עֵינֶיהָ וְשָׁבָה לְהַבִּיט בְּמָה שֶׁהָיָה רוֹחֵשׁ בְּתוֹךְ מוֹחֶה. זֶה הָיָה בְּכִיתָּה הֵ"א, זָכְרָה, וְהַמְּחַנֵּךְ שֶׁלָּהּ, ד"ר אַיְיזְנֶר, שֶׁהָיָה שֶׁכֵּן וְיָדִיד לְהוֹרֶיהָ, עָזַב בְּסוֹף אוֹתָהּ שָׁנָה וְעָקַר עִם מִשְׁפַּחְתּוֹ לְשִׁיכּוּן "רַסְקוֹ" הֶחָדָשׁ שֶׁבְּעִיבּוּרֵי תֵּל אָבִיב, מַמָּשׁ לְיַד הַיַּרְקוֹן. בַּחוֹפֶשׁ הַגָּדוֹל כְּשֶׁנִּסְעָה לְבַקֵּר אֶצְלָם עִם אָחִיהָ הַקָּטָן, חָלְפוּ בַּדֶּרֶךְ לְיַד אוֹתוֹ בֵּית חוֹלִים וְהִיא זָכְרָה שֶׁהִיכָּה בָּהּ אֵיזֶה פַּחַד שֶׁל רֶגַע וְהִקְפִּיא אֶת הָעֲלִיצוּת שֶׁפִּיכְּתָה בָּהּ. בְּנֵי הַמִּשְׁפָּחָה שָׂמְחוּ לִקְרָאתָם וד"ר אַיְיזְנֶר, הַמְּחַנֵּךְ שֶׁלָּהּ לְשֶׁעָבַר, לָקַח אוֹתָם וְאֶת יְלָדָיו לָשׁוּט בַּסִּירָה עַל הַיַּרְקוֹן. אָחִיהָ פַּחַד מְאוֹד וְהֶחֱזִיק בָּהּ בְּחוֹזְקָה.
אֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, שֶׁלְּיָדָהּ יָשְׁבָה, דָּחֲפָה אוֹתָהּ פִּתְאוֹם בְּמַרְפְּקָהּ, וְהִיא שָׁמְעָה אֶת הַמּוֹרָה לֵוִי אוֹמֵר: "מִי מִכֶּם שָׁט פַּעַם בַּיַּרְקוֹן?" אֲבָל חֶפְצִיבָּה לֹא הִצְבִּיעָה, מַבָּטָהּ חָזַר אֶל הָאוֹר הֶחָרִיף, אֶל הַלּוֹבֶן הַמְּסַמֵּא, וְהִיא זָכְרָה אֵיךְ פָּחֲדָה לְהַבִּיט בּוֹ, כֹּה זָר וְנוֹכְרִי, מְכוּסֶּה עַד צַוּוֹארוֹ בַּסָּדִין מְעוּמְלָן וְנוּקְשֶׁה, רֹאשׁוֹ עַל הַכֵּר: הַכֶּתֶם הַשָּׁחוֹר שֶׁל הַשֵּׂיעָר וְהַפָּנִים הַלְּבָנִים עִם דּוֹק הַתְּכֵלֶת בִּלְחָיַיִם. חֶפְצִיבָּה זָכְרָה הֵיטֵב, שֶׁהִתְעַנְיְינָה בְּנַעַר יָפֶה הַתּוֹאַר שֶׁשָּׁכַב בַּמִּיטָּה הַסְּמוּכָה יוֹתֵר מִשֶּׁהִתְעַנְיְינָה בְּאָבִיהָ, וְעֶפְרוֹנָהּ צִייֵּר אֶת הַזִּיכָּרוֹן עַל הַדַּף שֶׁלְּפָנֶיהָ: חֶדֶר, שׁוּרַת מִיטּוֹת, רֹאשׁ עַל כַּר, וְרַק הַפָּנִים הִתְחַמְּקוּ מִמֶּנָּה וְהִיא לֹא יָכְלָה לְהָבִין כֵּיצַד כְּבָר שָׁכְחָה, כָּל כָּךְ מַהֵר, וְשָׁאֲלָה אֶת עַצְמָהּ מַדּוּעַ תְּמוּנַת הַפְּנִים כֹּה מְטוּשְׁטֶשֶׁת: הָעֵינַיִים, הָאַף, הַשְּׂפָתַיִים, הַקְּמָטִים, הַכּוֹל נִבְלָע בְּתוֹךְ רֵיק אֵלִיפְּטִי, שֶׁהָיָה דּוֹמֶה לְאֵיזוֹ מַסֶּכֶת תֵּיאַטְרוֹן עַתִּיקָה, אוּלַי יְווֹנִית, שֶׁרָאֲתָה פַּעַם בְּסֵפֶר. בְּאֵיזֶה סֵפֶר לֹא זָכְרָה.
הַמּוֹרֶה לֵוִי אָמַר: "חֶפְצִיבָּה, בִּמְקוֹם לְהַקְשִׁיב אַתְּ מְקַשְׁקֶשֶׁת כָּל הַשִּׁיעוּר."
חֶפְצִיבָּה אָמְרָה: "אֲנִי לֹא מְקַשְׁקֶשֶׁת, הַמּוֹרֶה, אֲנִי מְצַיֶּירֶת." הַמּוֹרֶה לֵוִי הִתְרַגֵּז וְאָמַר: "אַתְּ שׁוּב מִתְחַצֶּפֶת, מָה? אָז לְמָחָר תַּעְתִּיקֵי מֵאָה פַּעַם אֶת פֶּרֶק קיט בִּתְהִילִּים." חֶפְצִיבָּה הֵנִיעָה בְּרֹאשָׁהּ וְחָשְׁבָה שד"ר אַיְיזְנֶר, הַמְּחַנֵּךְ שֶׁלָּהּ בַּכִּיתָּה הֵ"א, הֵבִין אוֹתָהּ וּמֵעוֹלָם לֹא גָּעַר בָּהּ. לְהֵיפֶךְ, הוּא הִתְלוֹצֵץ וְהוֹדִיעַ בַּכִּיתָּה שֶׁחֶפְצִי מְסוּגֶּלֶת לַכּוֹל, גַּם לְהַקְשִׁיב וּלְצַיֵּיר בְּעֵת וּבְעוֹנָה אַחַת, וְעַל כֵּן אֵין זֶה מַפְרִיעַ לוֹ שֶׁהִיא מְצַיֶּירֶת בִּשְׁעַת הַשִּׁיעוּר. וּבִגְלַל זֶה הֶרְאֲתָה לוֹ חֶפְצִיבָּה אֶת הַפִּנְקָס הַסּוֹדִי שֶׁלָּהּ, שֶׁבּוֹ רָשְׁמָה מָה זֶה אִימְפְּרֶסְיוֹנִיזְם וּמַדּוּעַ כָּרַת וַן גּוֹךְ אֶת אוֹזְנוֹ, וְאֵלָיו הָעַתִּיקָה אֶת הַשִּׁירִים שֶׁכָּתְבָה וְגַם אֶת הַסִּיפּוּר הַקָּטָן עַל שְׁלוֹשׁ הַזְּקֵנוֹת בַּבַּיִת הַבּוֹדֵד. אֲבָל, חָשְׁבָה, הַמּוֹרָה לֵוִי בֶּטַח לֹא יוֹדֵעַ שׁוּם דָּבָר עַל כָּל זֶה וְאֵין טַעַם לְהַסְבִּיר לוֹ.
בַּהַפְסָקָה הַגְּדוֹלָה הִסְתַּגְּרָה אֵפוֹא חֶפְצִיבָּה בְּבֵית הַשִּׁימּוּשׁ. הִיא הוֹרִידָה אֶת הַמִּכְסֶה וְיָשְׁבָה עַל הָאַסְלָה וְכָבְשָׁה אֶת פָּנֶיהָ בְּיָדֶיהָ. הִיא הִבִּיטָה בַּזִּיכְרוֹנוֹת שֶׁלָּהּ וְנִיסְּתָה לִלְכּוֹד אֶת הַפָּנִים שֶׁל הָרֹאשׁ הַמּוּטָּל עַל הַכֵּר הַלָּבָן. אִמָּהּ אָמְרָה לָהּ לְהִיכָּנֵס לַחֶדֶר וְלִרְאוֹת אוֹתוֹ בַּפַּעַם הָאַחֲרוֹנָה. אֲבָל עַכְשָׁיו שֶׁחָזְרָה אֶל הַחֶדֶר לֹא יָכְלָה לִרְאוֹת דָּבָר. נַפְשָׁהּ לֹא צִייְּרָה שׁוּם תְּמוּנָה וְהִיא כָּעֲסָה עַל עַצְמָהּ וְהֶחֱלִיטָה שֶׁכַּאֲשֶׁר תָּבוֹא הַבַּיְתָה תִּסְתַּכֵּל בְּאַלְבּוֹם הַתְּמוּנוֹת וְאַחַר כָּךְ תַּעֲצוֹם אֶת עֵינֶיהָ וְתַעֲלֶה אֶת הַתְּמוּנָה בְּזִיכְרוֹנָהּ וְהִיא תַּעֲשֶׂה כָּךְ כַּמָּה וְכַמָּה פְּעָמִים כְּדֵי שֶׁהַתְּמוּנָה שׁוּב לֹא תַּחֲמוֹק מִזִּיכְרוֹנָהּ בְּצוּרָה טִיפְּשִׁית כָּזֹאת. דֶּלֶת חַדְרֵי הַשֵּׁירוּתִים נִפְתְּחָה וְחֶפְצִיבָּה שָׁמְעָה מִישֶׁהוּ נִכְנַס פְּנִימָה וּפוֹתֵחַ אֶת הַבֶּרֶז וּמְדַבֵּר. הִיא הִכִּירָה אֶת קוֹלָהּ שֶׁל בְּרָכָה שֶׁוִּוילִי וְשָׁמְעָה אוֹתָהּ אוֹמֶרֶת: "רָאִיתָ אֵיךְ שֶׁהִיא בָּאָה עִם הַסָּרָפָן מֵהַלְּווֹיָה?"
"כֵּן," אָמַר קוֹלָהּ שֶׁל שׁוּלָה רַיְיסֶר, "אָז מָה?"
בְּרָכָה שֶׁוִּוילִי אָמְרָה: "הִיא תִּיקְּנָה אֶת הַקְּרִיעָה. זֶה לֹא בְּסֵדֶר."
"זֶה אָסוּר?" שָׁאֲלָה שׁוּלָה רַיְיסֶר.
"צָרִיךְ לִבְדּוֹק," אָמְרָה בְּרָכָה, "אֲנִי אֶשְׁאַל אֶת הַמּוֹרָה לַדִּינִים."
בֵּינְתַיִים נִכְנַס עוֹד מִישֶׁהוּ וְעַכְשָׁיו שָׁמְעָה חֶפְצִיבָּה אֶת אֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, אוֹמֶרֶת: "שְׁמַעְתֶּם אֵיךְ שֶׁחֶפְצִי צוֹחֶקֶת בְּקוֹל? אֵיךְ הִיא לֹא מִתְבַּיֶּישֶׁת?"
הַיַּלְדוּת יָצְאוּ מֵחֲדַר הַשֵּׁירוּתִים וְיָדָהּ שֶׁל חֶפְצִיבָּה עָלְתָה, אֶצְבְּעוֹתֶיהָ מִישְּׁשׁוּ אֶת הַמָּקוֹם שֶׁבּוֹ כְּבָר לֹא הָיָה קֶרַע בְּסָרָפָן.
בְּדֶרֶךְ כְּלָל הָיְתָה יוֹשֶׁבֶת לְיַד הַחֶבְרָה הֲכִי טוֹבָה שֶׁלָּהּ, אֶסְתֵּר שְׁטְרָאוּס, אֲבָל בַּשִּׁיעוּר הַבָּא עָבְרָה לָשֶׁבֶת לְיַד אֵלִי וַיְיס. וּבִזְמַן הַשִּׁיעוּר, כְּשֶׁהַמּוֹרֶה לֵוִי הִסְבִּיר מָה זֹאת אִידִילְיָה, כָּתַב לָהּ אֵלַי וַיְיס בְּמַחְבֶּרֶת שֶׁלָּהּ: "שׁוֹפְעוֹת עֵינַיִיךְ אוֹר יָרוֹק וְהֵן כִּשְׁתֵּי אַבְנֵי בַּרְקָת." חֶפְצִיבָּה קָרְאָה וְחִייְּכָה. פִּתְאוֹם אָמַר הַמּוֹרֶה לֵוִי: "חֶפְצִיבָּה! מָה אַתְּ עוֹשָׂה שָׁם? קְחִי אֶת הַיַּלְקוּט שֶׁלְּךָ וּבוֹאִי לָשֶׁבֶת כָּאן." הוּא הִצְבִּיעַ עַל הַמּוֹשָׁב הָרֵיק שֶׁלְּפָנָיו.
חֶפְצִיבָּה הִתְמַהְמְהָה, וְהַמּוֹרֶה לֵוִי צָעַק בְּעַצְבָּנוּת: "נוּ כְּבָר, אַתְּ מְבַזְבֶּזֶת לִי אֶת כָּל הַשִּׁיעוּר." חֶפְצִיבָּה הֵחֵלָּה אוֹסֶפֶת אֶת חֲפָצֶיהָ בְּזַעַף. אֵלַי לָחַשׁ: "לָמָּה הוּא נְטַפֵּל אֵלַיִיךְ כָּל הַזְּמַן?" הִיא קָרְצָה אֵלָיו בַּחֲשַׁאי וְהוּא הֶחֱזִיר לָהּ חִיּוּךְ בַּיְישָׁנִי. כְּשֶׁהִתְיַישְּׁבָה סוֹף סוֹף מוּל הַמּוֹרֶה לֵוִי רָאֲתָה שֶׁהוּא אָדוֹם מִזַּעַם וְשִׂמְחָה.
לִקְרַאת סוֹף הַשִּׁיעוּר קָרְעָה דַּף מִמַּחְבַּרְתָּהּ, כָּתְבָה עָלָיו כַּמָּה מִילִּים, קִיפְּלָה אוֹתוֹ וְהִשְׁלִיכָה לְאָחוֹר. הַמּוֹרֶה לֵוִי צָעַק: "זֶה עוֹבֵר כָּל גְּבוּל! בְּתוֹר עוֹנֶשׁ תִּישָּׁאֲרִי מָחָר שְׁעָתַיִים נוֹסָפוֹת. תּוֹדִיעִי לְהוֹרִים... לְאִמָּא שֶׁלָּךְ, שֶׁלֹּא תִּדְאַג."
חֶפְצִיבָּה חָשְׁבָה: כָּל הַכִּיתָּה שְׁמָהּ לֵב שֶׁהוּא טָעָה. כַּעַס קָשֶׁה רָתַח בָּהּ וְהִיא אָמְרָה: "אֲבָל הַמּוֹרֶה כְּבָר נָתַן לִי עוֹנֶשׁ אֶחָד..."
"בְּלִי אֲבָל," שֶׁיִּסַּע אוֹתָהּ, "גַּם פֶּרֶק קיט מֵאָה פַּעַם, גַּם לְהִישָּׁאֵר שְׁעָתַיִים אַחֲרֵי הַשִּׁיעוּרִים, וְאִם זֶה לֹא יוֹעִיל תָּבִיאִי גַּם אֶת הַהוֹ... הָאִמָּא שֶׁלָּךְ."
חֶפְצִיבָּה חָשְׁבָה עַל ד"ר אַיְיזְנֶר וְעַל כָּךְ שֶׁמֵּאָז עָזַב וְעַד הַיּוֹם לֹא הֵבִין אוֹתָהּ שׁוּם מוֹרֶה. הִיא זָכְרָה שֶׁבַּדֶּרֶךְ אֲלֵיהֶם, כְּשֶׁבָּאָה לְבִיקּוּר עִם אָחִיהָ, חָלַף הָאוֹטוֹבּוּס בֵּין גְּבָעוֹת חוֹמֶר אֲדוּמּוֹת שֶׁהָיוּ חֲתוּכוֹת מִשְּׁנֵי עֶבְרֵי הַדֶּרֶךְ כְּמוֹ בְּסַכִּין. הִיא זָכְרָה שֶׁשָּׁמַר אֶצְלוֹ אֶת הַפִּנְקָס הַסּוֹדִי שֶׁלָּהּ יָמִים אֲחָדִים וְאַחַר כָּךְ בָּא אֲלֵיהֶם הַבַּיְתָה וְהֶחֱזִיר לָהּ אוֹתוֹ וְאָמַר לְאִמָּהּ: "אַתֶּם בִּכְלָל לֹא יוֹדְעִים אֵיזֶה מִין יַלְדָּה יֵשׁ לָכֶם." וְאַחַר כָּךְ חָזְרוּ זִיכְרוֹנוֹתֶיהָ אֶל בֵּית הַחוֹלִים וְאֶל הַחֶדֶר הַלָּבָן עִם הָאוֹר הֶחָרִיף וְאֶל הַנַּעַר שֶׁשָּׁכַב בַּמִּיטָּה הַסְּמוּכָה לְזוֹ שֶׁל אָבִיהָ וְחָשְׁבָה: הִתְעַנְיַינְתִּי בְּנַעַר הַהוּא יוֹתֵר מִשֶּׁהִתְעַנְיַינְתִּי בְּאַבָּא. עַכְשָׁיו אֲנִי אוֹמֶרֶת לְעַצְמִי שֶׁפָּחַדְתִּי לְהַבִּיט בּוֹ. אֲבָל זֶה לֹא נָכוֹן. סְתָם הָיִיתִי אֲדִישָׁה. לֹא רָצִיתִי לָדַעַת.
בַּהַפְסָקָה עָמְדָה חֶפְצִיבָּה בַּמִּרְפֶּסֶת, נִשְׁעֲנָה בְּמַרְפֵּקֶיהָ עַל הַמַּעֲקֶה וְהִסְתַּכְּלָה בִּנְעָרִים וּבַנְּעָרוֹת הַמִּשְׂחָקִים בֶּחָצֵר בְּכַדּוּר אוֹ קוֹפְצִים בְּחֶבֶל. הַמּוֹרֶה מוֹסְקוֹבִיץ', מוֹרֶה לַדִּינִים, הוֹצִיא הַחוּצָה כִּיסֵּא וְיָשַׁב בַּשֶּׁמֶשׁ. חֶפְצִיבָּה רָאֲתָה אֶת בְּרָכָה שֶׁוִּוילִי נִיגֶּשֶׁת אֵלָיו, רוֹכֶנֶת מְעַט, אוֹמֶרֶת לוֹ דָּבָר. יָדָהּ עָלְתָה וְאֶצְבְּעוֹתֶיהָ רִיחֲפוּ עַל מְקוֹם הַקֶּרַע. רַק בְּמַגָּע יָד אֶפְשָׁר הָיָה לְהַרְגִּישׁ בִּפְגִימָה שֶׁבְּאָרִיג.
שׁוּלָה רַיְיסֶר בָּאָה לַעֲמוֹד לֵידָה. "תִּרְאִי אֶת הַזּוּג יוֹנִים הַזֶּה," אָמְרָה וְהֵנִיעָה בְּרֹאשָׁהּ כְּלַפֵּי פִּינָּה בַּחֲצַר. חֶפְצִיבָּה רָאֲתָה אֶת הַמּוֹרָה לֵוִי וְאֶת בְּרָכָה שֶׁוִּוילִי עוֹמְדִים וּמְדַבְּרִים.
"גּוֹעַל נֶפֶשׁ," אָמְרָה לְשׁוּלָה, "קוֹדֶם הָלְכָה לְהִתְחַנֵּף לד"ר מוֹסְקוֹבִיץ' וְעַכְשָׁיו לְמוֹרֵה לֵוִי."
"אֲנִי רוֹאֶה שֶׁתִּיקְּנוּ לְךָ אֶת זֶה," אָמְרָה שׁוּלָה רַיְיסֶר וְהִצְבִּיעָה עַל לִבָּהּ.
"כֵּן, אִמָּא שֶׁלִּי מָסְרָה אֶת זֶה לְתִיקּוּן אָמָּנוּתִי," אָמְרָה חֶפְצִיבָּה.
"זֶה מוּתָּר?" שָׁאֲלָה שׁוּלָה.
"לֹא שָׁאַלְתִּי אֶת הָרַב," אָמְרָה חֶפְצִיבָּה בְּלַעַג, "אֲנִי אוֹהֶבֶת אֶת הַסָּרָפָן הַזֶּה. אוֹ אוּלַי אַתְּ חוֹשֶׁבֶת שֶׁהָיִיתִי צְרִיכָה לָלֶכֶת עִם הַקְּרִיעָה הַזֹּאת עַד קֵץ הַיָּמִים?"
"צָרִיךְ לִבְדּוֹק אִם זֶה מוּתָּר," אָמְרָה שׁוּלָה רַיְיסֶר בְּמוֹרַת רוּחַ.
"וְאִם אָסוּר, אָז מָה? מָה זֶה עִנְיָינְךָ? אוּלַי תַּפְסִיקוּ כְּבָר לַעֲקוֹב אַחֲרֵי כָּל הַזְּמַן!"
"תִּיזָּהֲרִי," אָמְרָה שׁוּלָה, "כּוּלָּם מְדַבְּרִים עָלַיִיךְ. אוֹמְרִים שֶׁאַתְּ צוֹחֶקֶת יוֹתֵר מִדַּי."
חֶפְצִיבָּה הִתְרַחֲקָה מִשָּׁם, וּבְעוֹמְדָּהּ לְבַדָּהּ, נִשְׁעֶנֶת שׁוּב עַל הַמַּעֲקֶה וּמַבִּיטָה בִּילָדִים הַמִּשְׂחָקִים בַּחֲצַר, חָשְׁבָה שֶׁאֵין שׁוּם אָדָם שֶׁעִמּוֹ הִיא יְכוֹלָה לְשׂוֹחֵחַ, שֶׁאֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, הִיא סְתָם טִיפְּשָׁה וְאֵלִי וַיְיס הוּא תִּינוֹק, לֹא מֵבִין שׁוּם דָּבָר.
עַכְשָׁיו נִיגְּשָׁה אֵלֶיהָ בְּרָכָה שֶׁוִּוילִי. הַהִיא נָעֲצָה אֶת עֵינֶיהָ בְּלִבָּהּ וְאָמְרָה: "תִּיקְּנוּ לְךָ אֶת זֶה. לֹא מַרְגִּישִׁים שׁוּם דָּבָר."
"תִּיקּוּן אָמָּנוּתִי," אָמְרָה חֶפְצִיבָּה.
"חֶפְצִי," אָמְרָה בְּרָכָה שֶׁוִּוילִי רַכּוֹת, "אוֹמְרִים שֶׁזֶּה לֹא בְּסֵדֶר. שָׁאַלְתִּי אֶת ד"ר מוֹסְקוֹבִיץ'. הוּא מוֹרֶה לַדִּינִים. הוּא יוֹדֵעַ. הוּא אָמַר שֶׁזֶּה אָסוּר."
"וְזֶה שֶׁאַתְּ כָּכָה עִם הַמּוֹרֶה לֵוִי, זֶה מוּתָּר? הוּא אִישׁ נָשׂוּי וְיֵשׁ לוֹ אִישָּׁה וִילָדִים בִּירוּשָׁלַיִם," קִנְטְרָה אוֹתָהּ חֶפְצִיבָּה.
בְּרָכָה שֶׁוִּוילִי הִסְמִיקָה וְאָמְרָה: "לָמָּה אַתְּ צְרִיכָה תָּמִיד לְהַעֲלִיב?"
"מִי שֶׁמְּדַבֵּר עַל לְהַעֲלִיב!" אָמְרָה חֶפְצִיבָּה.
לְמָחֳרָת מָסְרָה חֶפְצִיבָּה לְמוֹרֵה לֵוִי אֶת הַדַּפִּים שֶׁעֲלֵיהֶם הָעַתִּיקָה מֵאָה פְּעָמִים אֶת פֶּרֶק קיט בִּתְהִילִּים.
"אֲנִי מְקַוֶּוה שֶׁאַתְּ יוֹדַעַת עַכְשָׁיו אֶת הַפֶּרֶק בְּעַל פֶּה," אָמַר לָהּ.
חֶפְצִיבָּה לֹא עָנְתָה, וְהוּא אָמַר: "אַל תִּשְׁכְּחִי. אַתְּ נִשְׁאֶרֶת הַיּוֹם שְׁעָתַיִים נוֹסָפוֹת. אָמַרְתָּ לְאִמָּא?"
"כֵּן," שֶׁיִּקְרֶה חֶפְצִיבָּה וְשָׁאֲלָה, "אֲבָל הַמּוֹרֶה, אֵיךְ תֵּדַע שֶׁאֲנִי לֹא אֶסְתַּלֵּק?"
"אֲנִי אֶשָּׁאֵר אִתְּךָ, כַּמּוּבָן. וְכִי מָה אַתְּ חוֹשֶׁבֶת?"
"אָז הַמּוֹרֶה גַּם כֵּן יְקַבֵּל עוֹנֶשׁ," צָחֲקָה.
"לֹא," אָמַר בְּחִיּוּךְ, "אֲנִי אֲתַקֵּן מַחְבָּרוֹת."
בַּהַתְחָלָה הוֹצִיאָה אֶת הַכְּרִיכִים שֶׁלָּהּ וְאָכְלָה בִּדְמָמָה. אַחֵר כָּךְ הוֹצִיאָה מִתִּיקָהּ נְיָיר צִיּוּר וְצִנְצֶנֶת וְצִבְעֵי גּוּאָשׁ. "אֲנִי רַק הוֹלֶכֶת לְהָבִיא לִי מַיִם," אָמְרָה לְמוֹרֵה לֵוִי. אַחֵר כָּךְ צִייְּרָה בִּשְׁתִיקָה בְּמֶשֶׁךְ שְׁעָתַיִים. הַלֵּב שֶׁלָּהּ חֵירֵף וְגִידֵּף אֶת הַמּוֹרֶה לֵוִי כָּל הַזְּמַן וְאֶת כָּל כַּעֲסָהּ שָׁפְכָה בַּצְּבָעִים הַחֲזָקִים שֶׁהִנִּיחָה בִּפְרָאוּת עַל הַנְּיָיר שִׁכְבָה עַל גַּבֵּי שִׁכְבָה, דַּף אַחֵר דַּף.
פִּתְאוֹם אָמַר הַמּוֹרֶה לֵוִי: "אַתְּ יְכוֹלָה לָלֶכֶת. עָבְרוּ שְׁעָתַיִים."
חֶפְצִיבָּה הִבְרִיגָה אֶת הַמְּכַסִּים עַל שְׁפוֹרְפְרוֹת הַצֶּבַע, נִיקְּתָה וְיִיבְּשָׁה אֶת הַמִּכְחוֹל וְהִנִּיחָה הַכּוֹל בְּיַלְקוּטָהּ. קוֹדֶם שֶׁיָּצְאָה אָמַר הַמּוֹרֶה לֵוִי: "לֹא יָדַעְתִּי שֶׁאַתְּ מְצַיֶּירֶת."
"אֲנִי רַק מְקַשְׁקֶשֶׁת," אָמְרָה לוֹ.
בַּחוּץ רָאֲתָה אֶת בְּרָכָה שֶׁוִּוילִי. הִיא מְחַכָּה לוֹ, חָשְׁבָה וְהִסְתַּתְּרָה מֵאֲחוֹרֵי הַקִּיר לִרְאוֹת מָה יִקְרֶה.
הַמּוֹרֶה לֵוִי יָצָא אֶת הַכִּיתָּה וּבְרָכָה שֶׁוִּוילִי נִיגְּשָׁה אֵלָיו. הֵם הֶחֱלִיפוּ דְּבָרִים וְאַחַר כָּךְ הָלְכוּ בְּיַחַד.
מְשׁוּגַּעַת אַחַת, חָשְׁבָה חֶפְצִיבָּה, מָה מָצְאָה בַּמְּכוֹעָר הַזֶּה? וְהוּא – חָשְׁבָה – אוֹתִי הוּא מַעֲנִישׁ עַל כָּל שְׁטוּת, אֲבָל עִם בְּרָכָה שֶׁוִּוילִי הוּא מְטַיֵּיל בַּלֵּילוֹת כְּשֶׁיֵּשׁ לוֹ בִּירוּשָׁלַיִם אִישָּׁה וִילָדִים.

הַפצִיבָה יָשְׁבָה בַּמִּטְבָּח וּבָרְרָה אֶת הָאוֹרֶז. אֶל צַד אֶחָד הֶעֱבִירָה אֶת הַמּוֹצִים וְאֶת הָאֲבָנִים הַזְּעִירוֹת וְאֶל הַצַּד הַשֵּׁנִי אֶת הָאוֹרֶז, עַד שֶׁנֶּעֶרְמָה תְּלוּלִית לְבָנָה קְטַנָּה. אִמָּהּ נִיצְּבָה לְיַד הַשַּׁיִשׁ וְהָיְתָה מַתְקִינָה פְּתִיל חָדָשׁ בִּפְתִילִיָּיה. סָבָתָהּ שֶׁל חֶפְצִיבָּה, שֶׁסִּייְּמָה אֶת עֲבוֹדַת הַנִּיקָּיוֹן אֵצֶל הַשְּׁכֵנָה הָעֲשִׁירָה – אִמָּהּ הִתְכַּוְּונָה אֲלֵיהֶם כְּשֶׁאָמְרָה שֶׁבְּאֶרֶץ יִשְׂרָאֵל עָלוּ כָּל הַפִילִיסְטְרִים לִגְדוּלָּה בְּשָׁעָה שֶׁאַנְשֵׁי מַדָּע וְתַרְבּוּת גּוֹוְעִים בְּרָעָב – נִכְנְסָה וְשָׁאֲלָה אִם יֵשׁ צוֹרֶךְ בְּעֶזְרָה.
חֶפְצִיבָּה חָשְׁבָה שֶׁאִלְמָלֵא הִיטְלֶר הָיוּ לְסָבָתָהּ מְשָׁרְתִים מִשֶּׁלָּהּ וְלֹא הָיְתָה צְרִיכָה לִהְיוֹת עוֹזֶרֶת בַּיִת וְיָכוֹל לִהְיוֹת שֶׁאֲפִילּוּ אַבָּא שֶׁלָּהּ לֹא הָיָה מֵת. הִיא חָשְׁבָה: זֶה הָאָרֶץ הַזֹּאת שֶׁהָרְגָה אוֹתוֹ וְאוּלַי בֶּאֱמֶת לֹא הָיְתָה אִמָּא צְרִיכָה לָתֵת אֶת הַסָּרָפָן לְתִיקּוּן אָמָּנוּתִי. הִיא אָמְרָה בְּקוֹל: "אַתְּ יוֹדַעַת, הַבָּנוֹת אוֹמְרוֹת שֶׁאָסוּר לְתַקֵּן קְרִיעָה."
"אֲבָל אֵין לְךָ מָה לִלְבּוֹשׁ," עָנְתָה אִמָּהּ, "וּבִגְדֵי הַחוֹרֶף יְקָרִים כָּל כָּךְ."

חֶפְצִיבָּה אִיחֲרָה לִפְגִישָׁה. "אֵיפֹה כּוּלָּם?" שָׁאֲלָה אֶת הַנַּעַר שֶׁהִמְתִּין לָהּ.
"הָלְכוּ," אָמַר.
"לְאָן הָלְכוּ?" שְׁאֵלָה בְּמוֹרַת רוּחַ.
"סְתָם, לְטַיֵּיל. זוּגוֹת זוּגוֹת."
"אֵלִי לֹא בָּא?" שָׁאֲלָה.
"הוּא הָלַךְ עִם רִיקִי," אָמַר הַנַּעַר.
לִבָּהּ שֶׁל חֶפְצִיבָּה שֶׁקַע וְהִיא חָשְׁבָה: בּוֹגֵד שֶׁכְּמוֹתוֹ, אֲפִילּוּ לֹא חִיכָּה לִי.
"בּוֹאִי נֵלֵךְ אֶל הַחוּרְשָׁה," אָמַר הַנַּעַר, "אוּלַי הֵם שְׁמָהּ."
הֵם עָלוּ בְּמַעֲלֵה הַגִּבְעָה שׁוֹתְקִים. הַשְּׁתִיקָה הֵעִיקָה עַל חֶפְצִיבָּה וְהִיא אָמְרָה: "אַתָּה מִיְּרוּשָׁלַיִם?"
"לֹא," עָנָה.
"אָז אֵיפֹה לָמַדְתָּ קוֹדֶם?"
"בַּיְּשִׁיבָה," עָנָה.
"אַתֶּם כָּל כָּךְ דָּתִיִּים?" שָׁאֲלָה אוֹתוֹ בְּתַדְהֵמָה. לֹא נִיכָּר בּוֹ שֶׁבָּא מִשָּׁם, מִבֵּית הַסֵּפֶר שֶׁל הַחֲרֵדִים.
"לֹא," עָנָה.
לְחֶפְצִיבָּה לֹא הָיוּ יוֹתֵר שְׁאֵלוֹת וְהַנַּעַר שָׁתַק. הֵם הִגִּיעוּ לְרֹאשׁ הַגִּבְעָה וְחֶפְצִיבָּה אָמְרָה: "לֹא רוֹאִים אוֹתָם בְּשׁוּם מָקוֹם. אֲנִי רוֹצֶה הַבַּיְתָה."
הַנַּעַר לִיוּוֹה אוֹתָהּ הַבַּיְתָה וּמִיהֵר לְהִיפָּרֵד מֵעָלֶיהָ. בַּפֶּתַח חֲצֵרָם הִשְׂתָּרֵג עַל הַגָּדֵר שִׂיחַ לַנְטָנָה פֶּרֶא וְיָצַר כְּעֵין מֵאוֹרָהּ. בְּיַלְדוּתָהּ הָיְתָה מְשַׂחֶקֶת שָׁם עִם אָחִיהָ. חֶפְצִיבָּה נִיצְּבָה בְּפֶתַח הֶחָצֵר מַבִּיטָה בִּדְמוּת הַשְּׁפוּפָה, גּוּשׁ אָפֵל גָּדוֹל, שֶׁהִסְתַּתְּרָה בִּמְאוּרָה. הִיא פָּתְחָה בְּרִיצָה לְעֵבֶר הַבַּיִת. הַדְּמוּת נִיתְּקָה מִן הַשִּׂיחַ וְרָצָה אַחֲרֶיהָ, כְּבֵדָה וּמִתְנַדְנֶדֶת. "אִמָּא! אִמָּא!" צָעֲקָה חֶפְצִיבָּה.
אִמָּהּ הוֹפִיעָה בַּפֶּתַח. "תִּסְתַּלֵּק מִכָּאן, אַתָּה שׁוֹמֵעַ! אֲנִי אֶקְרָא לַמִּשְׁטָרָה!"
תָּמִיד הָיָה אוֹרֵב לָהּ שָׁם, שָׁלוֹם הַשֶּׁמֶן הַמְּשׁוּגָּע, רָץ אַחֲרֶיהָ לִתְפּוֹס בָּהּ, מְנַסֶּה לְנִשְׁקָהּ. בְּעוֹבְרוֹ עַל פָּנֶיהָ בָּרְחוֹב הָיָה תָּמִיד צוֹעֵק אַחֲרֶיהָ: "חֶפְצֵי הַיָּפָה, הוֹלֶכֶת לַחוּפָּה עִם שָׁלוֹם הַמְּשׁוּגָּע," אוֹ: "שָׁלוֹם הַמְּשׁוּגָּע הוֹלֵךְ לַחֲתוּנָּה עִם חֶפְצֵי הַיָּפָה."
חֶפְצִיבָּה פָּחֲדָה וְסָלְדָה מִמֶּנּוּ. אִמָּהּ תָּמִיד אָמְרָה: "יוֹם אֶחָד תִּיגָּמֵר לִי הַסַּבְלָנוּת וַאֲנִי אֵלֵךְ לַמִּשְׁטָרָה."
אֲבָל הִיא מֵעוֹלָם לֹא עָשְׂתָה זֹאת. הִיא רִיחֲמָה עָלָיו וְעַל הוֹרָיו. "אִם אֵלֵךְ לְהוֹדִיעַ בַּמִּשְׁטָרָה," הָיְתָה אוֹמֶרֶת, "בֶּטַח יִסָּגְרוּ אוֹתוֹ וְאָז יִגְמְרוּ אוֹתוֹ עִם שׁוֹקִים חַשְׁמַלִּיִּים לְגַמְרֵי לְגַמְרֵי."

בְּשַׁבָּת אַחֲרֵי הַצָּהֳרַיִים הָלְכָה חֶפְצִיבָּה לִפְעוּלָּה בַּסְּנִיף. הַמַּדְרִיכָה דִּיבְּרָה וְחֶפְצִיבָּה לֹא הִקְשִׁיבָה. אַחֲרֵי כֵן הִצְטָרְפוּ אֲלֵיהֶן הַבָּנִים וְהֵם שִׂיחֲקוּ יַחַד מִשְׂחֲקֵי חֶבְרָה. חֶפְצִיבָּה יָשְׁבָה בַּצַּד וְלֹא נָטְלָה חֵלֶק בַּמִּשְׂחָקִים. אֵלִי יָשַׁב לְיַד רִיקִי וְלֹא הִבִּיט בָּהּ אֲפִילּוּ פַּעַם אַחַת. כְּשֶׁבָּא הָעֶרֶב וְיָצְאָה הַשַּׁבָּת נִכְנְסוּ אֶל הָאוּלָם לִרְקוֹד. חֶפְצִיבָּה עָמְדָה וְהִתְבּוֹנְנָה. הִיא אָהֲבָה לִרְקוֹד. בְּרָכָה שֶׁוִּוילִי נִיגְּשָׁה אֵלֶיהָ וְעָמְדָה לְיָדָהּ.
"לָמָּה אַתְּ לֹא רוֹקֶדֶת?" שְׁאֵלָה אוֹתָהּ.
"אֵין לִי מַצַּב רוּחַ," אָמְרָה בְּרָכָה שֶׁוִּוילִי.
מִישֶׁהוּ קָרָא בְּקוֹל רָם "קְרָאקוֹבְיָאק" וְחַנְצֶ'ה הוֹצִיא אֶת מַפּוּחִית הַפֶּה שֶׁלּוֹ מִכִּיסוֹ וְהֵחֵל לְנַגֵּן. חֶפְצִיבָּה רָאֲתָה שֶׁאֵלִי הִזְמִין אֶת רִיקִי לְרִיקּוּד הַזּוּגוֹת.
בְּרָכָה שֶׁוִּוילִי אָמְרָה: "אֵלִי וְרִיקִי חֲבֵרִים."
חֶפְצִיבָּה שָׁתְקָה, וּבְרָכָה שֶׁוִּוילִי אָמְרָה: "רָאוּ אוֹתָם מִתְנַשְּׁקִים. עַל הַסַּפְסָל בִּרְחוֹב רוֹטְשִׁילְד. הָרִיקִי הַזֹּאת נוֹתֶנֶת לְכָל אֶחָד."
"הוּא סְתָם תִּינוֹק אֶחָד," אָמְרָה חֶפְצִיבָּה. לְנֶגֶד עֵינֶיהָ נִסְתַּחְרְרוּ הַזּוּגוֹת הַמְּחוֹלְלִים. הִיא חָשְׁבָה שֶׁהִיא צְרִיכָה לָלֶכֶת הַבַּיְתָה וְלִלְמוֹד בְּעַל פֶּה אֶת הַפֶּרֶק בְּיִרְמְיָהוּ, אַחֶרֶת הַמּוֹרָה מוֹסְקוֹבִיץ' יַעֲנִישׁ אוֹתָהּ. אֲבָל לֹא הָיָה לָהּ חֵשֶׁק לָלֶכֶת הַבַּיְתָה לְבַד. הִיא פָּחֲדָה שֶׁשָּׁלוֹם הַמְּשׁוּגָּע אוֹרֵב לָהּ בַּמְּאוּרָה שֶׁל שִׂיחַ הַלַּנְטָנָה שֶׁבְּפֶתַח הֶחָצֵר שֶׁלָּהֶם. הִיא חָשְׁבָה שֶׁאִם תַּמְתִּין עַד תּוֹם הָרִיקּוּדִים יִימָּצֵא מִישֶׁהוּ שֶׁיְּלַוֶּוה אוֹתָהּ הַבַּיְתָה.
אֶת הָאוּלָם הִקִּיף מִלְּעֹלָה, בְּמַחֲצִית גּוֹבַהּ הַקִּיר, יַצִּיעַ. חֶפְצִיבָּה הֶחְלִיטָה לַעֲלוֹת לְשֵׁם וְלָשֶׁבֶת בַּחוֹשֶׁךְ לְבַד. כְּשֶׁנִּכְנְסָה אֶל הַיָּצִיעַ הָאָפֵל לְמֶחֱצָה רָאֲתָה לְהַפְתָּעָתָהּ דְּמוּת יוֹשֶׁבֶת עַל אַחַד הַסַּפְסָלִים. הִיא עָצְרָה, מִתְכַּוֶּונֶת לָסֶגֶת וְלַחֲזוֹר עַל עֲקַבְיָה, אֲבָל קוֹלָהּ שֶׁל בְּרָכָה שֶׁוִּוילִי, חָנוּק וְצָרוּד בְּמִקְצָת, קָרָא: "בּוֹאִי הִנֵּה, חֶפְצִי."
"לָמָּה אַתְּ יוֹשֶׁבֶת פֹּה לְבַד בַּחוֹשֶׁךְ?" אָמְרָה לָהּ חֶפְצִיבָּה בְּהִשְׁתּוֹמְמוּת.
"בּוֹאִי, שֶׁבִּי," אָמְרָה בְּרָכָה שֶׁוִּוילִי וְחֶפְצִיבָּה שֶׁהִתְיַישְּׁבָה לְיָדָהּ שְׁאֵלָה: "מָה יֵשׁ לְךָ? לָמָּה אַתְּ בּוֹכָה?"
אֲבָל בְּרָכָה שֶׁוִּוילִי לֹא הֵשִׁיבָה. קוֹלוֹת יְבָבָה חֲנוּקִים עָלוּ מִגְּרוֹנָהּ.
"דַּי, תַּפְסִיקִי!" אָמְרָה חֶפְצִיבָּה שֶׁנִּבְהֲלָה קְצָת, סוֹלֶדֶת מִן הַגִּילּוּי חֲסַר הָרֶסֶן שֶׁל הַצַּעַר.
"אֲנִי כָּל כָּךְ אוֹהֶבֶת אוֹתוֹ," הִתְיַיפְּחָה בְּרָכָה שֶׁוִּוילִי, "אֲנִי מַמָּשׁ לֹא יוֹדַעַת מָה לַעֲשׂוֹת. כְּשֶׁהוּא נוֹסֵעַ הַבַּיְתָה אֶל אִשְׁתּוֹ וְהַיְּלָדִים שֶׁלּוֹ אֲנִי מַרְגִּישָׁה אֲבוּדָה לְגַמְרֵי."
"אֲבָל אֵיךְ אַתְּ יְכוֹלָה? הוּא זָקֵן. אֲנִי לֹא מְבִינָה מָה אַתְּ מוֹצֵאת בּוֹ," אָמְרָה חֶפְצִיבָּה.
בְּרָכָה שֶׁוִּוילִי נָטְלָה אֶת יָדָהּ שֶׁל חֶפְצִיבָּה וְהֵחֵלָּה מְלַטֶּפֶת אוֹתָהּ. "אֲנִי לֹא יְכוֹלָה יוֹתֵר," גָּנְחָה, "אַתְּ לֹא יְכוֹלָה לְתָאֵר לָךְ כַּמָּה אֲנִי מְשׁוּגַּעַת אַחֲרָיו."
וְאָז, לְנֶגֶד עֵינֶיהָ הַקָּמוֹת שֶׁל חֶפְצִיבָּה, הֵחֵלָּה בְּרָכָה שֶׁוִּוילִי לְהִתְנוֹדֵד אֵילָךְ וְאֵילָךְ בְּעֵינַיִים עֲצוּמוֹת וְתוֹךְ כְּדֵי כָּךְ הָיְתָה מְלַחֶשֶׁת: "אֲנִי אוֹהֶבֶת אוֹתְךָ, אֲנִי אוֹהֶבֶת אוֹתְךָ כָּל כָּךְ. אֲנִי לֹא יְכוֹלָה לִחְיוֹת בִּלְעָדֶיךָ."
חֶפְצִיבָּה הִתְבּוֹנְנָה בָּהּ בִּבְעָתָה, חוֹכֶכֶת בְּדַעְתָּהּ מָה לַעֲשׂוֹת. פִּתְאוֹם חִיבְּקָה אוֹתָהּ בְּרָכָה שֶׁוִּוילִי וְלָחֲשָׁה בְּאוֹזְנָהּ: "אַתָּה שֶׁלִּי, רַק שֶׁלִּי."
חֶפְצִיבָּה לֹא יָדְעָה אֶת נַפְשָׁהּ מֵאִימָּה וְנִיסְּתָה לְהִשְׁתַּחְרֵר מֵחִיבּוּקָהּ שֶׁל הַנַּעֲרָה, אֲבָל זוֹ לֹא הִנִּיחָה לָהּ וְלָחֲשָׁה: "אַתָּה לֹא תֵּלֵךְ מִמֶּנִּי. אַתָּה רַק שֶׁלִּי," וְאָז נִשְׁקָהּ לָהּ בְּלַהַט עַל פִּיהָ. חֶפְצִיבָּה הָדְפָה אוֹתָהּ מֵעַל פָּנֶיהָ בְּגַסּוּת וּבְתִיעוּב. "אַתְּ מְטוֹרֶפֶת לְגַמְרֵי!" לָחֲשָׁה וְקָמָה וְיָרְדָה בַּמַּדְרֵגוֹת בְּרִיצָה.
"חֶפְצִי! חֶפְצִי! חַכִּי לִי!" רָדַף אַחֲרֶיהָ הַקּוֹל, אֲבָל חֶפְצִיבָּה לֹא עָצְרָה וּבְהִיכָּנְסָה אֶל הָאוּלָם הִצְטָרְפָה מִיָּד לְמַעְגַּל הָרוֹקְדָם, שֶׁרָקְדוּ עַתָּה הוֹרָה סוֹעֶרֶת. הַדִּילּוּגִים הַנִּמְרָצִים, מְחִיאוֹת הַכַּפַּיִים הַקְּצוּבוֹת – "הֵי יוּ יָהּ! הֵי יוּ יָהּ!" – הַשִּׁירָה הָרָמָה – "אַבָּא מְגָרֵשׁ אֶת אִמָּא, הַיְּלָדִים צוֹעֲקִים קָדִימָה" – וְאַחַר כָּךְ – "לְפֵטִי בְּפֵטִי בְּלֶבֶּלְבֶּפְּטִי צִ'ינְגָּלֶה מִינְגְּלָה לוּף לוּף לוּף" – הִיסּוּ אֶת תְּחוּשַׁת הַקֶּבֶס הַקָּשָׁה שֶׁהָמְתָה בְּמֵעֶיהָ וְהִיא נִסְחֲפָה, שׁוֹכַחַת הַכּוֹל. רַק לְאַחַר זְמַן, מִשֶּׁנִּתְפָּרֵק הַמַּעְגָּל, קְרִיאוֹת "הֵי יוּ יָהּ" שָׁכְכוּ בְּתוֹדַעְתָּהּ, הֵבִינָה מֶה עָשְׂתָה. אָז לֹא הִמְתִּינָה עוֹד וְהִסְתַּלְּקָה בִּמְהִירוּת. חֶפְצִיבָּה הֲלָכָה הַבַּיְתָה בְּצַעַד חָפוּז, בֶּרֶכְיָה רוֹעֲדוֹת וְהִיא מִשְׁתַּדֶּלֶת לִדְחוֹק מִמּוֹחָה אֶת כָּל מָה שֶׁאֵירַע, וּבְכָל זֹאת הִתְחַבְּטָה בָּהּ כָּל הַדֶּרֶךְ הַשְּׁאֵלָה הַנּוֹרָאָה: "מָה יַגִּידוּ? מָה יַגִּידוּ?" מִפַּעַם לְפַעַם הָיְתָה נוֹשֶׁמֶת עָמוֹק, מְחַזֶּקֶת בְּתוֹכָהּ אֶת כָּל נִימּוּקֵי הַנֶּגֶד, כְּגוֹן "זֶה עִנְיָינִי הַפְּרָטִי, וְזֶה לֹא עָסַק שֶׁל אַף אֶחָד", אֲבָל הַשְּׁאֵלָה הָיְתָה מַבְקִיעָה בַּעֲדָם, תּוֹקֶפֶת אוֹתָהּ בַּמִּשְׁנָה עוֹצְמָה.
כְּשֶׁהִגִּיעָה אֶל חֲצַר בֵּיתָהּ הִבִּיטָה כֹּה וָכֹה וּמִשֶּׁלֹּא רָאֲתָה אִישׁ פָּסְעָה פְּנִימָה בְּשֶׁקֶט, עוֹשֶׂה דַּרְכָּהּ בַּחֲשַׁאי בַּחֲשַׁאי אֶל מֵעֵבֶר לְשִׂיחַ הַלַּנְטָנָה הֶעָבוֹת, נִצְמֶדֶת אֶל הַשִּׂיחַ שֶׁמִּמּוּלָהּ, רֹאשָׁהּ מוּרְכָּן מְעַט, נִלְחֶמֶת בַּפִּיתּוּי לְהַבִּיט לְאָחוֹר בַּצְּלָלִית הָאֲפֵלָה שֶׁל הַשִּׂיחַ הַסָּבוּךְ הֲגָדַל פֶּרֶא. אֲבָל בְּמַחֲצִית הַדֶּרֶךְ אֶל הַבַּיִת הֵגִיחַ מִשָּׁם שׁוֹעֵט גּוּף שֶׁמֶן וְכָבֵד כְּעֵין דּוֹב מְגוּשָּׁם מִתְנוֹדֵד וְהִתְנַפֵּל עָלֶיהָ וְתָפַס בָּהּ בְּכַפּוֹת יָדַיִים כְּבֵדוֹת וְגַסּוֹת וְהָיָה מְלַחֵשׁ: "חֶפְצֵי יָפָתִי, מְשׂוֹשׂ חַיֵּי, תָּפַסְתִּי אוֹתְךָ." אִמָּא! אִמָּא! צָרְחָה חֶפְצִיבָּה, אֲבָל כְּבָר שְׂפָתָיו הַלַּחוּת מְרַחֲפוֹת עַל פָּנֶיהָ וְיָדָיו כְּמוֹ צְבָתוֹת מְלוּבָּנוֹת בִּבְשַׂר זְרוֹעוֹתֶיהָ.
בָּרִיבּוּעַ הָאוֹר שֶׁל דֶּלֶת הַבַּיִת שֶׁנִּפְתְּחָה רָאֲתָה אֶת אִמָּהּ לְהֶרֶף עַיִן, נִיצֶּבֶת מַבִּיטָה וּמִיָּד יָרְדָה בַּמַּדְרֵגוֹת בְּרִיצָה, מַטְאֲטֵא מִתְנוֹפֵף בְּיָדָהּ וְהִיא צוֹעֶקֶת: "תִּסְתַּלֵּק! תִּסְתַּלֵּק! אֲנִי אֶקְרָא לַמִּשְׁטָרָה!" הַמְּשׁוּגָּע הִרְפָּה מֵחֶפְצִיבָּה וְנֶעֱלָם בִּמְאוּרָה שֶׁל שִׂיחַ הַלַּנְטָנָה, גּוּשׁ אַפֶּל קוּרְס בְּתוֹךְ הַלּוֹעַ הַשָּׁחוֹר. חֶפְצִיבָּה פָּרְצָה בִּבְכִי קוֹלָנִי וְאִמָּהּ אָסְפָה אוֹתָהּ בִּזְרוֹעוֹתֶיהָ וְהוֹבִילָה אוֹתָהּ פְּנִימָה אֶל הַבַּיִת. בַּחֲדַר הַמָּבוֹא עוֹד הֶחֱזִיקָה בָּהּ רְגָעִים אֲחָדִים וְהָיְתָה מְלַטֶּפֶת אֶת רֹאשָׁהּ וְאוֹמֶרֶת: "אַבָּא הָיָה שׁוֹבֵר לוֹ אֶת כָּל הָעֲצָמוֹת, אֲבָל אֵין לָנוּ אַבָּא. מָחָר אֲנִי אַגִּיד לְבַעַל הַבַּיִת שֶׁיּוֹצִיא אֶת כָּל הַשִּׂיחַ וַאֲנִי אֵלֵךְ לַהוֹרִים שֶׁל הַמְּשׁוּגָּע לְדָבָר אִתָּם."

בְּיוֹם רִאשׁוֹן שׁוּב הָיָה הַכִּיסֵּא שֶׁלְּיַד אֵלִי וַיְיס פָּנוּי וְחֶפְצִיבָּה עָבְרָה לָשֶׁבֶת לְיָדוֹ. אֵלִי וַיְיס כָּתַב לָהּ בְּמַהֲלַךְ הַשִּׁיעוּר מִכְתַּב הִתְנַצְּלוּת. הוּא הִסְבִּיר לָהּ שֶׁהוּא אוֹהֵב אוֹתָהּ וְרַק אוֹתָהּ, אֲבָל רִיקִי פִּיתְּתָה אוֹתוֹ וְיָצְרוּ תֶּכֶף עָלָיו.
עַל הַדַּף שֶׁהֶעֱבִיר לָהּ כַּתָּבָה: "שֶׁיְּבוּשַּׂם לָךְ." וְזֶה הַכּוֹל.
בְּעוֹדָהּ מַחֲזִירָה לְאֵלִי אֶת הַדַּף הִרְגִּישָׁה שֶׁעֵינֵי הַמּוֹרֶה לֵוִי נְעוּצוֹת בָּהּ בְּאִיּוּם וְהִיא חָשְׁבָה שֶׁאִם לֹא תִּיזָּהֵר שׁוּב יַעֲנִישׁ אוֹתָהּ. בְּהִישָּׁמֵעַ הַצִּלְצוּל קָם אֵלַי וַיְיס מִמְּקוֹמוֹ, אֲבָל חֶפְצִיבָּה נִשְׁאֲרָה לָשֶׁבֶת. הִיא הוֹצִיאָה אֶת סֵפֶר יִרְמְיָהוּ מִן הַיַּלְקוּט, פָּתְחָה אוֹתוֹ וְהֵחֵלָּה מְשַׁנֶּנֶת עַל פֶּה אֶת הַפֶּרֶק שֶׁנִּתְבַּקְּשׁוּ הַתַּלְמִידִים לְהָכִין. הַכִּיתָּה הִתְרוֹקְנָה לְאַט וּלְבַסּוֹף נִשְׁאֲרוּ בָּהּ רַק כַּמָּה יַלְדוּת, בֵּינֵיהֶן אֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, וּבְרָכָה שֶׁוִּוילִי וְשׁוּלָה רַיְיסֶר וְלֵאָה כ"ץ. חֶפְצִיבָּה קָרְאָה בְּלַחַשׁ וְשִׂפְתוֹתֶיהָ נָעוּ: "צַדִּיק אַתָּה ה' כִּי אָרִיב אֵלֶיךָ אַךְ מִשְׁפָּטִים אֲדַבֵּר אוֹתָךְ מַדּוּעַ דֶּרֶךְ רְשָׁעִים צָלֵחָה שָׁלוּ כָּל בּוֹגְדֵי בָגֶד נְטַעְתֶּם גַּם שׁוֹרְשׁוֹ..." וּבְעוֹדָהּ שְׁקוּעָה בְּסֵפֶר הַתָּנָ"ךְ, מְמַלְמֶלֶת אֶת הַפְּסוּקִים, קָמָה בָּהּ בֶּהָלָה, כְּמוֹ קְרַב עֲדָיָה אֵיזֶה אִיּוּם וְהָיָה מְרַחֵף בָּאֲוִויר מְחוֹלֵל לִקְרָאתָהּ צוֹעֵק "הֵי יוּ-יָהּ! הֵי יוּ-יָהּ!" וְהִיא דָּחֲתָה אֶת הַתְּחוּשָׁה הַמְּצִיקָה מֵעָלֶיהָ וְהִמְשִׁיכָה: "קָרוֹב אַתָּה בְּפִיהֶם וְרָחוֹק מִכִּלְיוֹתֵיהֶם וְאַתָּה ה' יְדַעְתָּנִי, תִּרְאֵנִי וּבָחַנְתָּ לִבִּי אִתָּךְ..." אֲבָל אֵיזֶה רַחַשׁ הַתִּיק אֶת עֵינֶיהָ מִן הַסֵּפֶר וְהִיא רָאֲתָה אֶת חַבְרוֹתֶיהָ מַקִּיפוֹת אוֹתָהּ בְּמֵעֵין מִבְנֶה מִקְרֵי שֶׁל חֲצִי סַהַר וְאָז, לְפֶתַע, כִּבְתַעֲתוּעַ חוּשִׁים, רָאֲתָה אֶת בְּרָכָה שֶׁוִּוילִי מְחוֹלֶלֶת לִקְרָאתָהּ בְּיָדַיִים פְּשׁוּטוֹת וְטֶרֶם תִּקְלוֹט אֶת הַנַּעֲשֶׂה פָּגְעָה בְּפָנֶיהָ כַּף יָד פְּתוּחָה. יָדָהּ שֶׁל חֶפְצִיבָּה נִשְׁלְחָה אֶל לְחַיֶּיהָ בְּתַדְהֵמָה וְהִיא שָׁמְעָה אֶת בְּרָכָה שֶׁוִּוילִי אוֹמֶרֶת: "אָסוּר לְתַקֵּן קְרִיעָה. ד"ר מוֹסְקוֹבִיץ' אָמַר שֶׁזֶּה חֵטְא גָּדוֹל."
אֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, קִרְבָה אֵלֶיהָ וְצָעֲקָה תּוֹךְ שֶׁהִיא מַצְבִּיעָה עָלֶיהָ בְּאֶצְבָּעָהּ: "אֶת רָקַדְתָּ אֶתְמוֹל הוֹרָה בִּסְנִיף!" וּבְרָכָה שֶׁוִּוילִי הֶחֶרְתָה אַחֲרֶיהָ: "אֵיךְ אַתְּ לֹא מִתְבַּיֶּישֶׁת! פְּרוּצָה אַחַת!"
"הִשְׁתַּגַּעְתֶּם?" אָמְרָה לֵאָה כ"ץ, "תַּעַזְבוּ אוֹתָהּ! מָה אַתֶּם רוֹצִים מִמֶּנָּה!"
"אַתְּ תִּשְׁתְּקִי, פַּחְדָנִית אַחַת," אָמְרָה שׁוּלָה רַיְיסֶר.
חֶפְצִיבָּה הִרְכִּינָה אֶת רֹאשָׁהּ אֶל סֵפֶר הַתָּנָ"ךְ שֶׁלְּפָנֶיהָ וְהָאוֹתִיּוֹת הַקְּטַנּוֹת גָּדְלוּ לְנֶגֶד עֵינֶיהָ שְׁחוֹרוֹת וְצוֹעֲקוֹת: "נְטַעְתָּם גַּם שׁוֹרָשׁוּ יֵלְכוּ גַּם עָשׂוּ פֶרִי..." אָמְרָה בְּקוֹל.
אֲבָל בְּרָכָה שֶׁוִּוילִי הֵנִיפָה אֶת יָדָהּ בַּשֵּׁנִית וְהַנְּחִיתָה אוֹתָהּ עַל הַלֶּחִי הַשְּׁנִיָּיה.
"תַּפְסִיקוּ! אֲנִי אֶקְרָא לַמּוֹרֶה!" צָעֲקָה לֵאָה כ"ץ, אֲבָל שׁוּלָה רַיְיסֶר תָּפְסָה אוֹתָהּ בְּחוֹזְקָה וְאָמְרָה: "תִּשְׁתְּקִי! אַתְּ לֹא תֵּלְכִי עַכְשָׁיו לְשׁוּם מָקוֹם. אֲנַחְנוּ נִרְאֶה לָהּ מָה זֶה. מָה הִיא חוֹשֶׁבֶת לָהּ? כָּל הַיּוֹם צוֹחֶקֶת. רוֹקֶדֶת הוֹרָה. עוֹשֶׂה תִּיקּוּן אָמָּנוּתִי."
"עוֹנֶשׁ!" קָרְאָה בְּרָכָה שֶׁוִּוילִי, אֲבָל אֶסְתֵּר שְׁטְרָאוּס אָמְרָה לָהּ: "מַסְפִּיק."
"עוֹנֶשׁ!" צָעֲקָה בְּרָכָה שֶׁוִּוילִי וְתָפְסָה בְּשַׂעֲרוֹתֶיהָ שֶׁל חֶפְצִיבָּה וּמָשְׁכָה. אֶסְתֵּר שְׁטְרָאוּס הָדְפָה אוֹתָהּ וְאָמְרָה שׁוּב: "זֶה מַסְפִּיק. דַּי," אֲבָל בֵּינְתַיִים קִרְבָה שׁוּלָה רַיְיסֶר וּבְיָדָהּ מִסְפָּרַיִים.
"תְּנִי תְּ'מִסְפָּרַיִים!" צְעָקָה בְּרָכָה שֶׁוִּוילִי, וְאֶל חֶפְצִיבָּה אָמְרָה: "תִּיקּוּן אָמָּנוּתִי, מָה? אֲנַחְנוּ נִרְאֶה לְךָ מָה זֶה תִּיקּוּן אָמָּנוּתִי, חַפְּצִי'לָה."
הִיא תָּפְסָה בְּסָרָפָן שֶׁל חֶפְצִיבָּה, סָמוּךְ לֶחָזֶה. חֶפְצִיבָּה נֶאֶבְקָה בָּהּ. מֵאָחוֹר תָּפְסָה אֶסְתֵּר שְׁטְרָאוּס בִּבְרָכָה שֶׁוִּוילִי וּמָשְׁכָה אוֹתָהּ. בָּרֶגַע שֶׁנִּשְׁתַּחְרְרָה חֶפְצִיבָּה מִמֶּנָּה רָצָה אֶל הַדֶּלֶת. אֲבָל בְּרָכָה שֶׁוִּוילִי, הַמִּסְפָּרַיִים עֲדַיִין בְּיָדָהּ, רָצָה אַחֲרֶיהָ וְתָפְסָה בָּהּ מֵאָחוֹר.
לֵאָה כ"ץ צָעֲקָה: "הִיא עוֹד תַּהֲרוֹג אוֹתָהּ!"
אָז הָפְכָה הָפְכָה חֶפְצִיבָּה אֶת פָּנֶיהָ וְשִׁילְּחָה בְּפַרְצוּפָהּ שֶׁל בְּרָכָה שֶׁוִּוילִי אֶת אֶגְרוֹפָהּ הַקָּפוּץ בְּכָל הַכּוֹחַ שֶׁהִצְלִיחָה לֶאֱסוֹף.
"הִיא שָׁבְרָה לִי אֶת הָאַף," צָרְחָה בְּרָכָה שֶׁוִּוילִי.
"טוֹב לֵךְ!" אָמְרָה חֶפְצִיבָּה, וְאֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, חָטְפָה מִידָּה שֶׁל בְּרָכָה אֶת הַמִּסְפָּרַיִים. קוֹל צִלְצוּל הַפַּעֲמוֹן הָלַם בָּהֶן מַתַּכְתִּי וְכָבֵד וְהֵן הִבִּיטוּ זוֹ בָּזוֹ, פְּנֵיהֶן הֲלוּמוֹת סוֹמֶק וְחֵימָה, וְחֶפְצִיבָּה חָשָׁה אֵיךְ קוֹל הַצִּלְצוּל הַמִּתְמַשֵּׁךְ חוֹתֵךְ בָּהּ כַּסַּכִּין הַהִיא שֶׁחָתְכָה בְּאָרִיג הַסָּרָפָן שֶׁלָּהּ, לִפְנֵי יָמִים לֹא רַבִּים, בַּמָּקוֹם הַהוּא הַזָּר וְהָרָחוֹק, לִפְנֵי שֶׁהִתְכּוֹפְפָה לֶאֱסוֹף בְּכַפָּהּ גּוּשׁ אֲדָמָה אָדוֹם וְלַח.
אוֹר-פִּתְאוֹם הֵצִיף אֶת הַחֶדֶר. נְעָרִים וּנְעָרוֹת פָּרְצוּ פְּנִימָה וְעַל הַסַּף נִיצָּב ד"ר מוֹסְקוֹבִיץ'. הוּא הִמְתִּין עַד שֶׁיִּתְיַיצְּבוּ הַכּוֹל בִּמְקוֹמָם וְאָז פָּסַע אֶל הַדּוּכָן וְאָמַר: "לָשֶׁבֶת."
הוּא קָרָא אֶת הַשֵּׁמוֹת מִתּוֹךְ הַיּוֹמָן וּכְשֶׁסִּייֵּם אָמַר: "אֲנִי מְקַוֶּוה שֶׁכּוּלָּם לָמְדוּ יָפֶה אֶת הַפֶּרֶק בְּעַל פֶּה. חֶפְצִיבָּה, הַתְחִילִי בְּבַקָּשָׁה."
חֶפְצִיבָּה יָשְׁבָה בִּמְקוֹמָהּ, יָדֶיהָ טְמוּנוֹת בְּחֵיקָהּ רוֹעֲדוֹת וְהַכִּיסֵּא מִתַּחְתֶּיהָ חַם וְדָבִיק. לְרֶגַע לֹא הֵבִינָה מָה הַדָּבָר, אֲבָל אֵלַי שֶׁיָּשַׁב לְיָדָהּ הִכָּה בָּהּ בְּלָאט בְּמַרְפְּקוֹ וְהִיא אָמְרָה: "צַדִּיק אַתָּה ה' כִּי אָרִיב אֵלֶיךָ אַךְ מִשְׁפָּטִים אֲדַבֵּר אוֹתָךְ מַדּוּעַ דֶּרֶךְ רְשָׁעִים צָלֵחָה שָׁלוּ כָּל בּוֹגְדֵי בָגֶד," וְאֵלִי הִמְשִׁיךְ: "נְטַעְתָּם גַּם שׁוֹרָשׁוּ יֵלְכוּ גַּם עָשׂוּ פֶרִי..."
חֶפְצִיבָּה הִצְבִּיעָה וְשָׁאֲלָה אִם תּוּכַל לְהִתְפַּנּוֹת, וְהַמּוֹרֶה הִרְשָׁה לָהּ לָצֵאת. בְּלֶכְתָּהּ חָשָׁה דָּם זָב בֵּין יְרֵכֶיהָ. "אֵיזֶה מַזָּל שֶׁהַסָּרָפָן כֵּהֶה וְעָבֶה," חָשְׁבָה. בַּחוּץ הִתִּירָה אֶת אוֹפַנֶּיהָ בַּיָּדַיִים רוֹעֲדוֹת, הָדְפָה אוֹתָם לְפָנֶיהָ וּבַתְּנוּפָה עָלְתָה עֲלֵיהֶם וְרָכְבָה הַבַּיְתָה. הַבַּיִת הָיָה רֵיק וְדוֹמֵם. חֶפְצִיבָּה הִתְרַחֲצָה וְהֶחֱלִיפָה בְּגָדִים וְנָתְנָה בְּתַחְתּוֹנֶיהָ פִּיסָּה שֶׁל צֶמֶר גֶּפֶן. "לָמָּה זֶה בָּא קוֹדֶם זְמַנּוֹ?" שָׁאֲלָה אֶת עַצְמָהּ וְאָמְרָה בְּקוֹל בְּלֹא שֶׁתֵּדַע מַדּוּעַ: "כִּי אֶת רַגְלִים רַצְתָּה וַיַּלְאוּךָ וְאֵיךְ תְּתַחֲרֶה אֶת הַסּוּסִים..."
הִיא קִיפְּלָה אֶת הַסָּרָפָן הַמּוּכְתָּם בַּדָּם, עָטְפָה אוֹתוֹ בִּנְיָיר עִיתּוֹן וְיָצְאָה לֶחָצֵר וְתָחֲבָה אוֹתוֹ בְּפַח הָאַשְׁפָּה.
כְּשֶׁעָלְתָה, רְכוּבָה עַל אוֹפָנֶיהָ, בְּמַעֲלֵה הָרְחוֹב, חוֹזֶרֶת לֶאֱסוֹף אֶת יַלְקוּטָהּ מִבֵּית הַסֵּפֶר, בָּא שָׁלוֹם הַמְּשׁוּגָּע מִמּוּלָה. הוּא צָעַק: "חֶפְצֵי הַיָּפָה, הוֹלֶכֶת לַחוּפָּה, עִם שָׁלוֹם הַמְּשׁוּגָּע!"
חֶפְצִיבָּה הִגִּיעָה לְבֵית הַסֵּפֶר בִּשְׁעַת הַהַפְסָקָה וּבְלֹא לָשִׂים לֵב לְמַבָּטִים הַנְּעוּצִים בָּהּ נִכְנְסָה לַכִּיתָּה מִיָּד. יַלְקוּטָהּ הָיָה מוּנָּח בִּמְקוֹמוֹ מִתַּחַת לַשּׁוּלְחָן וְהִיא הוֹצִיאָה מִתּוֹכוֹ אֶת מֵחֶבְרַת הָאַנְגְּלִית לְשַׁנֵּן אֶת הַמִּלִּים הַחֲדָשׁוֹת. אֶסְתֵּר שְׁטְרָאוּס, הַחֶבְרָה הֲכִי טוֹבָה שֶׁלָּהּ, נִיגְּשָׁה אֵלֶיהָ וְאָמְרָה בְּקוֹל רָפֶה: "טוֹב שֶׁהַחְלָפַת בְּגָדִים. זֶה לֹא הָיָה בְּסֵדֶר הַתִּיקּוּן הָאָמָּנוּתִי הַזֶּה. זֶה אָסוּר."
חֶפְצִיבָּה נָעֲצָה אֶת עֵינֶיהָ בְּמַחְבֶּרֶת שֶׁלְּפָנֶיהָ עַל הַשּׁוּלְחָן וְאָמְרָה: "הָיְתָה לִּי נַחֲלָתִי כְּאַרְיֵה בַיָּעַר, נָתְנָה עָלַי בְּקוֹלָהּ, עַל כֵּן שְׂנֵאתִיהָ."







https://www.shortstoryproject.com/he/story/%d7%aa%d7%99%d7%a7%d7%95%d7%9f-%d7%90%d7%9e%d7%a0%d7%95%d7%aa%d7%99/
#אהבהצעירה#אַלִּימוּת#חֲבֵרוֹת#ימיבית-סֵפֶר#יִשְׂרְאֵלִי#מָוֶות