לֹא הָיָה יוֹם מַחֲרִיד יוֹתֵר מֵאֲשֶׁר הָאֶחָד בְּאוֹגוּסְט. חֲצִי חוֹפֶשׁ עָבַר. אֵיךְ עָבַר? כְּמוֹ שֶׁעוֹבְרִים אַרְבָּעָה שָׁבוּעוֹת בְּטֶרֶם נְעוּרִים. שַׁיֶּירֶת אוֹפַנַּיִים שֶׁל יַלְדֵי הַשְּׁכֵנִים, כְּלָבִים קְטַנִּים רָצִים אַחֲרֵיהֶם. הַסָּלוֹן אַפֶּל כִּי הַמִּרְפֶּסֶת סְכוּרָה וְקַעֲרִיּוֹת הָעֲנָבִים הַיְּרוּקִּים נִתְמַלְּאוּ מֵאֲלֵיהֶן בְּיָד נֶעֶלְמָה, קְרִירוּת וְנָקִיּוֹת. מִדֵּי בּוֹקֶר מוּל הַנּוֹף מַרְחִיב הַלֵּב שֶׁל הַטֵּלֵוִיזְיָה, שֶׁשִּׁידְּרָה סִדְרָה אַחַת אוֹסְטְרָלִית עַל מְחַפְּשֵׂי זָהָב וְסִדְרָה שְׁנִיָּיה אוֹסְטְרָלִית עַל הַפּוּנְדָּק בַּעֲרוּץ חֲמֵשֶׁת הֲמֵיְיל. אֶת הַסְּדָרוֹת פָּתְחוּ מַנְגִּינוֹת עֲצוּבוֹת בְּלִיוּוּי גִּיטָרָה אָקוּסְטִית. הִבִּיטוּ בִּמְטִילֵי הַזָּהָב הַקְּטַנִּים, הַנּוֹצְצִים בַּנָּהָר. הִבִּיטוּ בַּחוֹפֶשׁ שֶׁזְּכִיתֶם לוֹ. מִדֵּי בּוֹקֶר עִם הַתְּחוּשָׁה הַטִּבְעִית שֶׁל תַּלְמִידִים הָיִינוּ וְעַתָּה בְּנֵי חוֹרִין. מִדֵּי עֶרֶב בַּמִּרְפֶּסֶת הַפְּתוּחָה. חֲרָקִים מִסּוּג שֶׁקָּרְאוּ לוֹ חוּמֶיְינִי כִּיסּוּ אֶת נוּרוֹת הַנֵּיאוֹן. אִישׁ לֹא חָשַׁב בֶּאֱמֶת עַל אִירָאן, אִישׁ לֹא פָּחַד בֶּאֱמֶת מֵאִירָאן. הֵם הָיוּ חוּמִים וְהַמִּילָּה אָיָיתוֹלְלָה נִשְׁפְּכָה לְאָזְנַיִים כִּבְלִילַת שׁוֹקוֹלָד חַמָּה. הַחֶבְרָה הֲכִי טוֹבָה שֶׁל דּוֹרִית טָסָה לְאַרְצוֹת הַבְּרִית, וּלְדוֹרִית הָיָה מָנוּי לִבְרֵיכַת "בֵּית דָּוִד" וָחֵצִי חוֹפֶשׁ כְּבָר עָבַר. שִׂיחַ יַסְמִין קָטָן נָשָׂא אֶת רֵיחוֹ בְּכָל הַגִּינָּה, וְהַצֶּאֱלוֹן הֶעָצוּם כְּבָר גָּמַר לְהַשִּׁיל אֶת פְּרָחָיו הַמְּשׁוּנִּים וְהוֹתִיר רֵיחַ הָבִיל שֶׁל זֵר שֶׁנָּבָל. בְּאוֹתוֹ הַבּוֹקֶר יַלְדָּה צַיְיתָנִית אַחַת הִתְבּוֹנְנָה בְּטַבְלַת הַיֵּיאוּשׁ שֶׁלָּהּ עַד לְאֶחָד בְּסֶפְּטֶמְבֶּר וְנֶאֶנְחָה.
עַל הַשּׁוּלְחָן נֶעֶרְמוּ חוֹבְרוֹת עֲבוֹדָה דַּקּוֹת וּמַבְרִיקוֹת, וְעַל הַכְּרִיכוֹת צִיּוּרִים צִבְעוֹנִיִּים שֶׁל סִפְרוּת שְׁמַנְמַנּוֹת בְּצִבְעֵי גְּלִידָה. וָרוֹד מַסְטִיק, יָרוֹק פִּיסְטוֹק, כָּתוֹם פּוּנְץ' וְצָהוֹב בָּנָנָה. מִישֶׁהוּ שׂוֹחֵחַ עִם יְלָדִים עֲיֵיפִים בְּקוֹל מִתְיַילֵּד, גָּבוֹהַּ, מְעוּוָּת. דּוֹרִית לֹא קָנְתָה אֶת הַשְּׁקָרִים. בְּכָל עַמּוּד נִדְפְּסוּ תַּרְגִּילִים אוֹ בְּעָיוֹת, וְאֶת כּוּלָּם עָלֶיהָ לִפְתּוֹר בְּטֶרֶם יוֹם הַדִּין. הָאֶחָד בְּסֶפְּטֶמְבֶּר הָיָה תַּחֲזִית לְסוֹפָהּ. אָז נִתְבַּקְּשׁוּ הַיְּלָדִים לָגֶשֶׁת בְּרִיצָה, סַנְדָּלִים חֲבוּטִים עַל מַרְצְפוֹת שׂוּמְשׂוּם מְאוּבָּקוֹת, וּלְהַנִּיחַ אֶת הַחוֹבְרוֹת בְּיָדֶיהָ שֶׁל הַמּוֹרֶה. כָּל חוֹבֶרֶת מְלֵאָה תִּזְכֶּה אֶת הַמְּמַלֵּא בְּסִימַן א-סִימֶטְרִי שֶׁל וִי כָּחוֹל לְצַד שְׁמוֹ הַמָּלֵא בִּרְשִׁימוֹתֶיהָ, טוּרִים-טוּרִים. וּמָה אִם חֶשְׁבּוֹן הַזֶּה הוּא לֹא בִּשְׁבִילֵנוּ, מָה אִם לֹא נוּכַל לְדַבֵּר בּוֹ, מָה אִם לֹא נוּכַל עָלָיו? תְּפִילּוֹת תִּילָּחַשְׁנָה לֶאֱלוֹהִים שֶׁל אַבְרָהָם. אַתָּה שֶׁיּוֹדֵעַ שָׂפוֹת בֵּין הַכּוֹכָבִים, הָעִבְרִית שֶׁלִּי נְקִיָּיהּ וְהַחֶשְׁבּוֹן שֶׁלִּי לֹא נָקִי. אֱלוֹהִים לֹא יָגִיב. תִּהְיֶה זוֹ אוֹתָהּ מוֹרָה מֵהַשָּׁנָה שֶׁעָבְרָה, גִ'ינְגִ'ית מְתוּלְתֶּלֶת, מְנוּמֶּסֶת וּמְאַיֶּימֶת בְּהוֹרָאוֹתֶיהָ הַפְּשׁוּטוֹת שֶׁנָּהֲגוּ לְאַט וּבְשֶׁקֶט. שִׁיעוּרֵי בַּיִת לְחוֹפֶשׁ, תִּלְבּוֹשֶׁת סְפּוֹרְט, אַטְלָס עָטוּף בַּעֲטִיפָה שְׁקוּפָה, מַד זָוִוית. וְעַד אוֹתוֹ הַיּוֹם – חוֹדֶשׁ יָמִים. אוֹתָהּ מוֹרֶה לִשְׁבָרִים וְלִשְׁלָמִים, שֶׁתָּחֲבָה בִּשְׁלוֹשִׁים בְּיוּלִי קַלֶּטֶת אֶל מַכְשִׁיר הַהַגְבָּרָה וְשִׁידְּרָה לֶחָצֵר אֶת הַמַּנְגִּינָה הַצּוֹהֶלֶת שֶׁל הַשִּׁיר "הַכֹּל אֲנִי יָכוֹל, בַּחוֹפֶשׁ הַגָּדוֹל". וּבְאֶחָד בְּאוֹגוּסְט שׁוּלְחַן הַכְּתִיבָה הָיָה מַחֲנֵה עֲבוֹדָה, וְהִיא עֲדַיִין לֹא פָּתְרָה תַּרְגִּיל אֶחָד.
שְׁתֵּי נְקוּדּוֹת תַּצְפִּית טוֹבוֹת מִסָּבִיב לַבַּיִת שֶׁל דְּבוֹרָה, בְּמִלְּעֵיל. הָאַחַת, בַּכְּנִיסָה לַמִּקְלָט הַשְּׁכוּנָתִי, בְּמַעֲלֵה מַדְרֵגוֹת הַבֵּטוֹן. הַשְּׁנִיָּיה, מֵאֲחוֹרֵי הַמַּכּוֹלֶת, אֵזוֹר הַסֵּפֶר שֶׁל הַסְּבִיבָה הַקְּרוֹבָה, בֵּין אַרְגְּזֵי פְּלַסְטִיק וְרֵיחַ פְּסוֹלֶת. שְׁתֵּי עֲמָדוֹת לְהִתְבַּצֵּר בֶּן מִבְּלִי לְהִתְגַּלּוֹת. הַמְּשַׁקֶּפֶת הַיְּשָׁנָה וְהַשְּׁחוֹרָה תְּאַפְשֵׁר מַבָּט מְמוּקָּד מִקָּרוֹב, וְתוּחְבָּא בְּשַׂקִּיק בַּד. אֶת הַתַּצְפִּית יֵשׁ לַעֲרוֹךְ מִדֵּי שָׁבוּעַ, פַּעֲמַיִים בְּשָׁבוּעַ. בְּשַׁבָּת אַחַר הַצָּהֳרַיִם, לִפְנֵי שֶׁיָּקוּמוּ מִמְּנוּחַת הַצָּהֳרַיִם הַהוֹלְכִים לְבֵית הַכְּנֶסֶת, וּבְיוֹם רִאשׁוֹן בַּצָּהֳרַיִם. שָׁעוֹת שֶׁבָּהֶן הָרְחוֹב רוֹבֵץ עַל הָאַסְפַלְט, חוֹלְמָנִי, תַּחַת פִּיקּוּסִים וְסִיסָם הוֹדִּי. בַּשַּׁבָּת הָאַחֲרוֹנָה שָׁמְעָה אֶת הָאִישׁ מְדַבֵּר אַנְגְּלִית שֶׁל מַעַרְבוֹנִים, מְחַלֵּק הוֹרָאוֹת וּמַעֲנִיק שְׁבָחִים. הֵיר קֵיטִי קֵיטִי. גּוּד דּוּג. וָשׁוּב, בְּעוֹדוֹ מַאֲרִיךְ אֶת הַתְּנוּעוֹת. גּוּוּוּד. דּוּוּוּגִי. הַיּוֹם, בְּרִאשׁוֹן, שֶׁקֶט לְמַדַּי. קוֹלוֹת גִּרְגּוּר וְשִׁקְשׁוּק בַּרְזֶל מִדֵּי פַּעַם בְּפַעַם, וְקוֹלוֹת כִּרְסוּם אַקְרָאִי, וּקְרִיאָה דְּבָרָהּ אָר יוּ תָּ'ר? אֶת כָּל הַפְּעוּלּוֹת יֵשׁ לִרְשׁוֹם בִּקְפִידָה בְּמַחְבֶּרֶת וּלְהַנִּיחַ בַּשַּׂקִּיק. אַחֵר כָּךְ לְנַתֵּחַ פְּעוּלָּה אַחֲרֵי פְּעוּלָּה.
בַּבַּיִת מִסְפַּר חָמֵשׁ מִתְגּוֹרְרִים דְּבוֹרָה וְהָאִישׁ שֶׁלָּהּ. גַּג הָרְעָפִים שֶׁלָּהֶם מְלוּכְלָךְ וְיָשֵׁן, וְעַל הַקִּירוֹת הַחִיצוֹנִיִּים דּוּגְמַת שְׁפְּרִיץ דּוֹקְרָנִית שֶׁמִּזְּמַן לֹא נִצְבְּעָה. דְּבוֹרָה שְׁמֵנָה מְאוֹד וּבַעֲלַת שֵׂיעָר שָׁחוֹר. חֵלֶק, מְשׁוּמָּן וּמְדוּבְלָל. הִיא לְבוּשָׁה תָּמִיד בְּגָלַבִּיּוֹת עֲנָק פִּרְחוֹנִיּוֹת, וְאִילּוּ הוּא רָזֶה מְאוֹד, מְזוּקָּן וְלוֹבֵשׁ תָּמִיד כְּתֵפִיּוֹת חוֹמוֹת. אֵין לָהֶם יְלָדִים. יֵשׁ לָהֶם בֵּית סוֹהַר לַחֲתוּלִים וְלִכְלָבִים. לֹא בָּרוּר כַּמָּה חַיּוֹת הֵם מַחֲזִיקִים. הֵם אוֹהֲבִים אֶת הַחַיּוֹת שֶׁלָּהֶם בִּכְלוּב גָּדוֹל שֶׁרוֹחְבּוֹ כְּרוֹחַב הַגִּינָּה שֶׁלָּהֶם וְאוֹרְכּוֹ עַד לְפַתֵּחַ בֵּיתָם. הֵם מְדַבְּרִים אֲלֵיהֶן בְּאַנְגְּלִית. דְּבוֹרָה נִשְׁעֶנֶת עַל שַׁעַר הַבַּרְזֶל, שְׁמֵנָה כְּמוֹ לִוְויָתָן, מְסַפֶּרֶת לְאִישׁ סִיפּוּרִים בְּרֵי"שׁ גְּבוֹהָה וְצוֹרְמָנִית כֶּשֶׁל צְוִויחַת סִירֵנוֹת מִשְׁטָרָה, וְזוֹרֶקֶת לְתוֹךְ הַכְּלוּב חֲתִיכוֹת קְטַנּוֹת שֶׁל עוֹף. הַחֲתוּלִים אֵינָם מַשְׁמִינִים. הַכְּלָבִים רוֹצִים לָצֵאת.
אַחֵר הַצָּהֳרַיִים נִפְתַּחַת אַחַת הַחוֹבְרוֹת. בְּעָיוֹת בִּתְמִיסָּה. עִרְבְּבוּ תְּמִיסַּת מֶלַח שֶׁרִיכּוּזָהּ עֶשְׂרִים אָחוּז עִם תְּמִיסַּת מֶלַח שֶׁרִיכּוּזָהּ שְׁלוֹשִׁים אָחוּז וְקִיבְּלוּ שְׁמוֹנָה מֵאוֹת גָּרַם תְּמִיסַּת מֶלַח שֶׁרִיכּוּזָהּ עֶשְׂרִים וְאַרְבָּעָה אָחוּז. כַּמָּה גָּרַם תְּמִיסָּה לָקְחוּ מִכָּל סוּג? הַחוֹבֶרֶת נִסְגֶּרֶת.
מֵאֲחוֹרֵי הַמַּחְסָן זוּג אוֹפַנַּיִים בְּצֶבַע כָּתוֹם. יֵשׁ לָהֶם גַּלְגַּל עֵזֶר אֶחָד וְאֶפְשָׁר לִרְכּוֹב עֲלֵיהֶם בְּלִי לְפַחֵד, אֲבָל זֶה עוֹשֶׂה רַעַשׁ. דּוֹרִית מַחֲלִיטָה לַעֲרוֹךְ סִיּוּר דּוּ גַּלְגַּלֵּי. אַף נְבִיחָה לֹא נִשְׁמַעַת, אַף לֹא יִלְלַת חָתוּל אַחַת. אֲפִילּוּ לֹא נְשִׁיפַת אַף, חֲרִיקַת לֶסֶת בְּלָשׁוֹן אוֹ גֵּירוּד אוֹזֶן בְּצִיפּוֹרָן. הַחַיּוֹת אֵינָן מְפַחֲדוֹת מֵאוֹפַנַּיִים. הַסִּיּוּר כִּמְעַט הוּשְׁלַם בְּהַצְלָחָה, אִלְמָלֵא דְּבוֹרָה, שֶׁאִיתְּרָה אֶת דּוֹרִית בָּעֵינֶיָּיה הַקְּטַנּוֹת, שֶׁאוּלַי לֹא הָיוּ קְטַנּוֹת כְּלָל, וְרַק נִדְמוּ כָּאֵלֶּה בִּגְלַל קִפְלֵי הַשּׁוּמָּן שֶׁנִּתְלוּ, נְפוּחִים, עַל פְּנֵי כָּל שֶׁטַח פָּנֶיהָ. הָלוֹ דִּירְסְט. דִּירְסְט הִיא דּוֹרִית הַחַקְרָנִית, שֶׁרוֹצָה לְהַבִּיט בְּעֵינֵי הַחַיּוֹת וְלָתֵת מַשְׁמָעוּת. הִיא נִתְפְּסָה בְּאֶמְצַע סִיּוּר. שָׁלוֹם. דּוֹרִית עוֹנָה וּמְוַודֵּאת שֶׁהַמִּשְׁקֶפֶת נֶחְבֵּאת עֲטוּפָה בְּשַׂקִּיק הַבַּד. דְּבוֹרָה עוֹבֶרֶת לְעִבְרִית בְּמִבְטָא גַּס. אַתְּ לֹא יוֹדַעַת לִרְכּוֹב בְּאוֹפַנַּיִים? לֹא. דּוֹרִית מְנַסָּה לְהַבִּיט אֶל מֵעֵבֶר לַגּוּף הֶעָצוּם וְלִקְלוֹט זוּג עֵינַיִים יְרוּקּוֹת שֶׁל חָתוּל סִיאָמִי, חֲתִיכַת זָנָב פַּרְוָונֵי שֶׁל פּוּדֶל, אֲבָל אִי אֶפְשָׁר לִקְלוֹט שׁוּם דָּבָר אֶל מֵעֵבֶר לְגָלַבִּיַּית הַמֶּשִׁי הַוְּורוּדָּה שֶׁל דְּבוֹרָה. צָרִיךְ לְהוֹרִיד אֶת הַגַּלְגַּל קָטָן זֶה וְזֶהוּ זֶה. לֹא לְפַחֵד, דִּירְסְט. הִיא אוֹמֶרֶת בְּחִיּוּךְ. אֲנִי לֹא מְפַחֶדֶת, דּוֹרִית מְשַׁקֶּרֶת וּבְטוּחָה לְעַצְמָהּ וְלִדְבוֹרָה. זֶה רַק בֵּינְתַיִים. בְּסוֹף הַחוֹפֶשׁ אֲנִי אוֹרִיד אֶת הַגַּלְגַּל. וַויְיט א סְקַנְד, דִּיר. דְּבוֹרָה נֶעֱלֶמֶת לְתוֹךְ הַבַּיִת, פּוֹתַחַת אֶת דֶּלֶת הָרֶשֶׁת שֶׁנִּטְרֶקֶת אַחֲרֶיהָ בְּקוֹל חֲבָטָה, וְאַחֲרֶיהָ אֶת דֶּלֶת הָעֵץ הַכְּבֵדָה, וְנֶעֱלֶמֶת בְּצַעֲדֵי דֹּב. זֶה הַזְּמַן לְהוֹצִיא אֶת הַמְּשַׁקֶּפֶת וְלִבְדּוֹק מָה קוֹרֶה שָׁם בִּכְלוּב בֶּחָצֵר הָאֲחוֹרִית, אֲבָל כַּמָּה זְמַן יֵשׁ בִּכְלָל? דְּבוֹרָה חוֹזֶרֶת עִם צְבָת גְּדוֹלָה בְּיָדָהּ וּמוֹשִׁיטָה אוֹתָהּ קָדִימָה. תָּ'ר יוּ גֵּו, הִיא אוֹמֶרֶת בְּחִיּוּךְ, וּמִתְכּוֹפֶפֶת מַטָּה, מְנַתֶּקֶת אֶת גַּלְגַּל הָעֵזֶר מֵהָאוֹפַנַּיִים וּמְנִיחָה לוֹ לְהִישָּׁמֵט אֶל הַכְּבִישׁ בַּחֲבָטָה קְטַנָּה, שֶׁמְּטַלְטֶלֶת אוֹתוֹ אֶל הַשּׁוּלַיִים. וָול גּוּד לָאק, דִּירְסְט. הִיא מְחַיֶּיכֶת, מַפְנָה אֶת גַּבָּהּ לְדוֹרִית, נִשְׁעֶנֶת עַל שַׁעַר הַבַּרְזֶל וּמַבִּיטָה לְעֵבֶר הַגִּינָּה שֶׁלָּהּ בְּסִיפּוּק. דּוֹרִית מַבִּיטָה בָּהּ בְּאִישׁוֹנִים מְרַצְּדִים כְּשֶׁזּוֹ מְאַבֶּדֶת אַט-אַט אֲחִיזָה בִּצְבָת הַגְּדוֹלָה. כָּבֵד לָהּ. הַצְּבָת מוּנַּחַת עַל אֶחָד הָעֲצִיצִים הַשּׁוֹמְמִים, הַמְּלֵאִים חוֹל וְאָבָק, שֶׁדָּבָר אֵינוֹ צוֹמֵחַ בָּהֶם פְּרָט לְיַבְּלִית. דּוֹרִית יוֹרֶדֶת מִמּוֹשַׁב הָאוֹפַנַּיִים, תּוֹפֶסֶת אֶת הַכִּידוֹן וּמוֹשֶׁכֶת אֶת הָאוֹפַנַּיִים לִימִינָהּ בְּמַעֲלֵה הַשְּׁבִיל חָזְרָה הַבַּיְתָה.
עֶרֶב אוֹרֵב מִתּוֹךְ שׁוּלְחַן הַכְּתִיבָה. שְׁאֵלוֹת יַחַס. סְכוּם שְׁנֵי מִסְפָּרִים הוּא אַרְבָּעִים. הַיַּחַס בֵּין הַמִּסְפָּר הַגָּדוֹל לַמִּסְפָּר הַקָּטָן הוּא שְׁתַּיִים לְשָׁלוֹשׁ. מַהוּ הַמִּסְפָּר הַקָּטָן? דּוֹרִית אוֹחֶזֶת חֲבִילָה שֶׁל עֶפְרוֹנוֹת צִבְעוֹנִיִּים. הִיא כּוֹתֶבֶת בְּתוֹךְ הַחוֹבֶרֶת, בְּרֹאשׁ הָדַף, אֶת הַמִּילִּים "הַמִּסְפָּר הַקָּטָן הוּא" בְּצֶבַע אָדוֹם, וּמְקַשֶּׁטֶת סְבִיבוֹ בְּצִיּוּר חָתוּל אֲפַרְפַּר יוֹשֵׁב עַל חוֹמָה, זְנָבוֹ מִתְנוֹדֵד יָמִינָה בִּתְנוּחָה שֶׁמַּזְכִּירָה סִימַן נִיצָּחוֹן. לְיַד הֶחָתוּל הִיא מִצִּירַת אֶת סְנוּפִי, נָח עַל גַּג מְלוּנָה.
כִּבְכָל עֶרֶב, הַטֵּלֵוִיזְיָה הוּצְּבָה בַּמִּרְפֶּסֶת וְהִיא מְשַׁדֶּרֶת אוֹלִימְפִּיָּאדָה. שָׁלוֹשׁ מִתְעַמְּלוֹת מְרַחֲפוֹת בָּזוֹ אַחַר זוֹ בֵּין מַקְבִּילִים, נְתוּנוֹת בְּבֶגֶד גּוּף לָבָן, שַׂעֲרוֹתֵיהֶן אֲסוּפּוֹת הֵיטֵב לִפְקַעַת קְטַנָּה, מְחוּזֶּקֶת בְּסִיכּוֹת אָלוּמִינְיוּם. עַל חַזָּן מוּצְמֶדֶת בְּסִיכָּה תָּוִוית בַּד עִם דֶּגֶל הַמְּדִינָה שֶׁלָּהֶן וְסֵמֶל מִסְחָרִי דְּמוּי כָּנָף שֶׁל חֶבְרָה לְמוּצְרֵי סְפּוֹרְט. גִּלְגּוּל וּתְעוּפָה, גִּלְגּוּל וּנְחִיתָה בִּשְׁתֵּי רַגְלַיִים יְשָׁרוֹת עַל קַו הַנְּחִיתָה. הַשּׁוֹפְטִים מְרִימִים שְׁלָטִים וּמְחַלְּקִים צִיּוּנִים. הַמִּתְעַמְּלוֹת קַדּוֹת קִידָּה וְרַצּוֹת אֶל מֵאֲחוֹרֵי הַקְּלָעִים. קִרְקוּר צְפַרְדֵּעַ מִן הַדֶּשֶׁא. דּוֹרִית מִתְרוֹמֶמֶת מֵהַכִּיסֵּא הַנּוֹחַ, מִתְבּוֹנֶנֶת בְּיָדִיּוֹת הָאֲלוּמִינְיוּם שֶׁלּוֹ, בַּמּוֹשָׁב הֶעָשׂוּי שְׁתִי וָעֵרֶב שֶׁל בַּד בְּרֵזֵנְט בְּצִבְעֵי יָרוֹק וְצָהוֹב. הִיא מִסְתַּלֶּקֶת אֶל הַמִּקְלָט הַשְּׁכוּנָתִי, עוֹלֶה בַּמַּדְרֵגוֹת, צוֹפֶה בַּחֲשֵׁכָה אֶל הַבַּיִת שֶׁל דְּבוֹרָה.
הַצָּבַת עֲדַיִין שָׁם, בֶּעָצִיץ. זֶה זְמַן לְרַחֵף. הִיא נִדְחֶקֶת בְּקוֹשִׁי בְּזָוִוית הַחַדָּה שֶׁל הַפֶּתַח הַצַּר שֶׁהַשַּׁעַר הַנָּעוּל בְּשַׁרְשֶׁרֶת מְאַפְשֵׁר, כְּשֶׁמְּזִיזִים אוֹתוֹ חֶרֶשׁ בְּיָדַיִים קְטַנּוֹת וּמְנַסִּים לִפְתּוֹחַ. הִיא תּוֹפֶסֶת אֶת הַצָּבַת מִתּוֹךְ הֶעָצִיץ וְחוֹמֶקֶת אֶל הַגִּינָּה הָאֲחוֹרִית, מָקוֹם שֶׁמֵּעוֹלָם לֹא בִּיקֵּר בּוֹ אִישׁ, וְשׁוֹמַעַת מִתּוֹךְ הַבַּיִת אֶת שִׁידּוּרֵי הָאוֹלִימְפִּיָּאדָה וְאֶת הָאִישׁ שֶׁל דְּבוֹרָה גּוֹרֵר כִּיסֵּא. דּוֹרִית רוֹאָה אֶת הַקּוֹלוֹת. לְשׁוֹנוֹת חֲתוּלִים שֶׁשּׁוֹתִים חָלָב חָמוּץ, עֵינֵי כְּלָבִים נוֹצְצוֹת מִקֶּרֶן אוֹר שֶׁהִבְלִיחָה מִפָּנַס הָרְחוֹב הַקָּרוֹב. הִיא מַחֲלִיטָה לִתְקוֹף בִּשְׁנֵי מְקוֹמוֹת אֶת הַכְּלוּב, אֲבָל גַּם קְלִיק אֶחָד מַסְפִּיק, בְּכוֹחַ, בְּלִי לְפַחֵד. הַחַיּוֹת מְבִינוֹת אֶת גּוֹדֶל הַמַּעֲמָד וְשׁוֹתְקוֹת. חֲתוּלִים מְנַעֲרִים אֶת גּוּפָם מִחוּץ לַכְּלוּב, מְפַהֲקִים, כְּלָבִים מְדַלְּגִים קָדִימָה וַאֲחוֹרָה. וְהִנֵּה חָתוּל לֹא נִזְדַּעְזַע, כֶּלֶב לֹא פֶּרַח, הַבְּרִיּוֹת לֹא דִּיבְּרוּ, אֶלָּא הָעוֹלָם שָׁתַק וְהֶחֱרִישׁ. וְיָצָא הַקּוֹל מִתּוֹךְ מִקְלָט הַטֵּלֵוִיזְיָה בַּסָּלוֹן שֶׁל דְּבוֹרָה וְהָאִישׁ שֶׁלָּהּ וְאָמַר הַקַּרְיָין "שִׂיא עוֹלָם חָדָשׁ" וְאַף חַיָּה לֹא בָּרְחָה יַחַד עִם דּוֹרִית. אֲבָל הַלַּיְלָה בָּהִיר וְהַחוֹפֶשׁ גָּדוֹל וְיֵשׁ עוֹד חוֹדֶשׁ שָׁלֵם עַד שֶׁהוּא יִיגָּמֵר.


*




https://www.shortstoryproject.com/he/story/%d7%91%d7%a2%d7%99%d7%95%d7%aa-%d7%91%d7%97%d7%a9%d7%91%d7%95%d7%9f/
#אִירוֹנְיָה#הִתְבַּגְּרוּת#יַלְדוּת#יִשְׂרְאֵלִי