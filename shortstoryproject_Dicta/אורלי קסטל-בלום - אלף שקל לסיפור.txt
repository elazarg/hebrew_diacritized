לֹא הִגַּעְתִּי לְחֶרְפַּת רָעָב, אִם כִּי גַּם זוֹ שְׁאֵלָה שֶׁל נִיסּוּחַ – כִּי בֵּיתִי נִרְאֶה כְּמוֹ חוּרְבָּה, חַלּוֹנוֹת עֲקוּרִים, מַטָּח יְרִיּוֹת עַל כּוּרְסַת הַסָּלוֹן, קִיר סָדוּק, מִטְבָּח רָעוּעַ, אֲרוֹנוֹת מִתְפָּרְקִים, רָהִיטִים שֶׁמִּזְּמַן אִיבְּדוּ עַצְמָם לָדַעַת – אֲבָל הֵרַחְתִּי אֶת זֶה מַגִּיעַ.
בְּנוֹסָף בַּעֲלִי אָמַר לִי: אֶת שֶׁבֶר כְּלִי. אִי לְכָךְ צִילְצַלְתִּי בְּבוֹקֶר רִאשׁוֹן וּבִיקַּשְׁתִּי לְדַבֵּר עִם הַמְּנַהֵל הֲכִי הֲכִי עוֹרֵךְ הֲכִי גָּבוֹהַּ שֶׁיֵּשׁ, וְנָקַבְתִּי בִּשְׁמִי הַמָּלֵא, הָאָרוֹךְ כָּל כָּךְ, הַמְּגוּחָךְ.
סִיפַּרְתִּי עַל עַצְמִי, וְאָמַרְתִּי שֶׁיֵּשׁ לִי הַצָּעָה חַסְרַת תַּקְדִּים שֶׁעֲבוּרָהּ אֲנִי דּוֹרֶשֶׁת סְכוּם חוֹדְשִׁי שֶׁל אַרְבַּע סְפָרוֹת.
קָבַעְתִּי עִם הָאִישׁ פְּגִישָׁה בְּבֵית קָפֶה מְמוּזָּג, וּפִילַּסְתִּי לְשֵׁם אֶת דַּרְכִּי בֵּין הֲמוֹנֵי אֲנָשִׁים שֶׁאֵינֶנִּי מַכִּירָה, וְשֶׁמִּשּׁוּם מָה הֵבִיכוּ אוֹתִי מְאוֹד. עִם בּוֹא הַקָּפֶה פֵּירַטְתִּי בְּפָנָיו אֶת הַצָּעָתִי.
"תַּקְשִׁיב לִי," אָמַרְתִּי לוֹ, "וְאַחַר כָּךְ תַּגִּיד אֶת מָה שֶׁיֵּשׁ לְךָ לְהַגִּיד לִי – אֲנִי מִמֵּילָא לֹא מַקְשִׁיבָה. רַק אֶקְלוֹט אֶת נִימַת הַדִּיבּוּר שֶׁלָּךְ, מְשׁוֹשִׁים יְחַפְּשׂוּ אַחֵר מַהוּת הַתְּשׁוּבָה – כֵּן אוֹ לֹא, וְאַחַר כָּךְ, אֲדוֹנִי, נִיפָּרֵד אִם לְעוֹלָם וְאִם לֹא."
"כּוּלִּי אוֹזֶן," אָמַר.
"תֵּן לִי מְכוֹנִית, תֵּן לִי כֶּסֶף, תֵּן לִי לֹא מְעַט וְלֹא הַרְבֵּה – תִּקְצֵב אוֹתִי – תֵּן לִי לִנְסוֹעַ בָּאָרֶץ. כֵּן, נַתְחִיל מִבְּאֶרֶץ. תֵּן לִי לִרְאוֹת מָה מִתְרַחֵשׁ. תַּאֲמִין לִי, אֲנִי לֹא יוֹצֵאת מֵהַבַּיִת שָׁנִים, נָחוּץ דָּחוּף מַגָּע עִם הָעוֹלָם הַחִיצוֹן, וְגַם אֶגְמוֹל לוֹ, לְעוֹלָם הַחִיצוֹן, בְּכָךְ שֶׁאֲתָאֲרוֹ בְּדִיּוּק מַפְלִיא, בְּנִיצוֹץ מַבְהִיק. תֵּן לִי לְטַיֵּיל, לִנְדּוֹד, וַאֲנִי אָבִיא לְךָ סִיפּוּר שְׁבוּעִי, אֶלֶף שֶׁקֶל לַסִּיפּוּר."
"כֵּן?" מָתַח גַּבּוֹתָיו כְּלַפֵּי מַעְלָה שְׁתֵּי גְּבָעוֹת.
"אַתָּה מוּכָן לִהְיוֹת יוֹתֵר מְמוּקָּד?"
"זֶה הַצַּד שֶׁאֲנִי נוֹתֵן לְךָ, וּמָה אַתְּ נוֹתֶנֶת לִי בִּתְמוּרָה."
"סִיפּוּר שְׁבוּעִי, לֹא הִקְשַׁבְתָּ לִי?"
"מוּבָן שֶׁהִקְשַׁבְתִּי, וְלָכֵן אֲנִי שׁוֹאֵל אוֹתְךָ מָה אַתְּ נוֹתֶנֶת לִי בִּתְמוּרָה."
"אֲנִי לֹא מְבִינָה אוֹתְךָ."
"הַסִּיפּוּר הַזֶּה הוּא בִּשְׁבִילְךָ – פּוּרְקָן, תֵּרַפְּיָה, אוֹטוֹתֵרַפְּיָה, מָה אַתְּ רוֹצָה מִמֶּנִּי?"
"אֵיזֶה מִין דִּיבּוּרִים אֵלֶּה?"
"מִצְטַעֵר," אָמַר. "אֵין לָנוּ צוֹרֶךְ בְּסִיפּוּר שְׁבוּעִי. כָּל יוֹם מִתְפַּרְסְמִים בָּעִיתּוֹנִים מֵאוֹת סִיפּוּרִים, קִטְעֵי סִיפּוּרִים. יֵשׁ לִי עִיתּוֹנָאִים שֶׁרָצִים בִּשְׁבִילִי לְכָל כִּיס שֶׁל שַׂר. אֲנִי לֹא צָרִיךְ זָוִוית סִפְרוּתִית שֶׁל מְצִיאוּת בְּרוּרָה."
צִילְצַלְתִּי לָעִיתּוֹן שֵׁנִי וְחָזַרְתִּי עַל הַהַצָּעָה בַּטֵּלֵפוֹן, וְאַחַר כָּךְ, פָּנִים אֶל פָּנִים הִרְחַבְתִּי אוֹתָהּ. אֲשֶׁר עַל כֵּן קְטַנָּה הָיְתָה וְהַסֵּירוּב צָרַב לִי. אָמַרְתִּי: "תֵּן לִי לִנְסוֹעַ בָּעוֹלָם, עִם בִּתִּי, עִם בַּעֲלֵי. אֲנִי אוֹרְלִי, אֲנִי שֶׁבֶר כְּלִי. אֲבָל יֵשׁ לִי עֵינַיִים, אֲדוֹנִי. אֶלֶף שֶׁקֶל לַסִּיפּוּר. וְלֹא גָּרוּשׁ פָּחוֹת. לֹא, לֹא יוֹרֶדֶת."
אָמַר: "הַבִּי לִי דּוּגְמָה. צְאִי לְבָתֵּי הַזִּיקּוּק עַל חֶשְׁבּוֹנְךָ הַפְּרָטִי וְהָבִיאִי לִי דּוּגְמָה. אוֹ לֹא. צְאִי לְאָן שֶׁמִּתְחַשֵּׁק לְךָ. צְאִי לְבִקְעַת הַיַּרְדֵּן, לִמְצָדָהּ, לַעֲרָד, לָעַיִן פָּשְׁחָה. לְאָן שֶׁאַתְּ רוֹצֶה."
"תַּגִּיד לִי, מָה זֶה בִּכְלָל? אֲנִי לֹא מוּכָנָה שֶׁתַּעֲשֶׂה לִי טֶסְטִים. אוֹ שֶׁאַתָּה לוֹקֵחַ אוֹתִי עַכְשָׁיו כְּמוֹ שֶׁאֲנִי, אוֹ שֶׁאֲנִי הוֹלֶכֶת לַאֲבִיגְדוֹר – מֵהָעִיתּוֹן הַמִּתְחָרֶה שֶׁלְּךָ, אוֹ שֶׁאֲנִי אֵלֵךְ לְמָקוֹם אַחֵר. אוֹ שֶׁאַתָּה חוֹתֵם אִיתִּי עַל חוֹזֵה בְּלַנְקוֹ," וְהוֹצֵאתִי פַּטִּישׁ וּמֵעָרוּךְ וְדָפַקְתִּי עַל הַשּׁוּלְחָן.
"טוֹב טוֹב," אָמַר. "מֶלְצֶר, חֶשְׁבּוֹן."
הַמֶּלְצַר בָּא וְאָסַף אֶת קְלִיפּוֹת הַמָּלוֹן וּשְׁיָירֵי הַסָּלָט.
הָאִישׁ אֲשֶׁר יָשַׁב מוּלִי הִצִּית סִיגַרְיָה וְחָשַׁב. בֵּינְתַיִים, חָלְפוּ בְּמוֹחִי כַּמָּה מַחֲשָׁבוֹת שֶׁחָשַׁבְתִּי שֶׁהֵן זְרִיזוֹת, אֲבָל הַיּוֹם אֲנִי יוֹדַעַת שֶׁהֵן הָיוּ בְּעוֹכְרֵי.
"תִּשְׁמַע," אָמַרְתִּי לוֹ, "כָּל מָה שֶׁאֲנִי רוֹצֶה זֶה עַמּוּד בָּעִיתּוֹן שֶׁלְּךָ, וְאֶלֶף שֶׁקֶל לַסִּיפּוּר. תֵּן לִי, תֵּן לִי, תֵּן לִי, נוּ."
הוּא הוֹסִיף לִשְׁתּוֹק וְהִסְתַּכֵּל עַל הַיָּם. קִמְטֵי הֶעֱמִיקוּ. חָמֵשׁ אַחֲרֵי הַצָּהֳרַיִים, הַשֶּׁמֶשׁ בְּדִיּוּק מוּל הַפַּרְצוּף שֶׁלִּי. מָחִיתִי אֶת זֵיעָתִי בְּמַפִּית נְיָיר.
"וּבְכֵן," אָמַרְתִּי.
הוּא מָשַׁךְ בִּכְתֵפוֹ. 
"מָה אֲנִי יוֹדֵעַ."
אֲשֶׁר יָגוֹרְתִּי בָּא לִי. דִּיכְדַּכְתִּי אֶת הָאִישׁ. דִּיכֵּאתִי אוֹתוֹ. כָּל הָרַעֲיוֹן כּוּלּוֹ מִתְּחִילָּתוֹ וְעַד סוֹפוֹ נִרְאֶה לִי לְפֶתַע תָּפֵל, בִּיקַּשְׁתִּי מִמֶּנּוּ שֶׁיַּפְרִיחַ מֵרֹאשׁוֹ אֶת פִּרְטֵי הַשִּׂיחָה הַזֹּאת. הוּא דַּוְוקָא אָמַר שֶׁהַהַצָּעָה שֶׁלִּי מוֹצֵאת חֵן בְּעֵינָיו, שֶׁנְּדַבֵּר עָלֶיהָ בְּעוֹד יוֹמַיִים.
עָלִיתִי בַּמַּדְרֵגוֹת לְמַעְלָה, לִרְחוֹב הַיַּרְקוֹן, וְהִתְחַלְתִּי לָרֶדֶת לְמַטָּה דֶּרֶךְ כָּל הָרְחוֹבוֹת הָאֲנָכִיִּים לַיָּם, לְכַיּוֹן רְחוֹב אִבְּן גַּבִּירוֹל, הָרְחוֹב הַמַּשְׁמִים, שָׁם נִמְצֵאת ה.ת.ח.נ.ה. עָמַדְתִּי בַּתַּחֲנָה וְחִיכִּיתִי לָאוֹטוֹבּוּס. כְּשֶׁנִּכְנַסְתִּי הַבַּיְתָה רָאִיתִי אֶת בַּעֲלֵי רוֹאֶה סֶרֶט וִידֵאוֹ חָמֵשׁ עַל חָמֵשׁ.
"הֵיכָן יַלְדָּתֵנוּ?" שָׁאַלְתִּי.
"יֶשְׁנָהּ לָהּ," עָנָה. וְתָבַע בְּמַפְגִּיעַ דִּיוּוּחַ מַקִּיף עַל תּוֹכֶן הַשִּׂיחָה. "וּמָה הוּא אָמַר, וּמָה אַתְּ אָמַרְתָּ, וְאָז מָה הוּא אָמַר, וְאָז מָה אַתְּ אָמַרְתָּ."
סִילַּפְתִּי בְּמִתְכַּוֵּון הַכּוֹל, כִּי כְּבָר שָׁכַחְתִּי מֶה הָיָה, וְשָׁקַעְתִּי בַּטֵּלֵוִויזְיָה. בַּעֲלֵי עִידְכֵּן אוֹתִי לְגַבֵּי הָעֲלִילָה וַאֲנִי שָׁאַלְתִּי וְהוּא עָנָה. עָבְרוּ כַּמָּה יָמִים וְאִישׁ לֹא צִילְצֵל. אֲנִי אִישִׁית לֹא חִיכִּיתִי לְשׁוּם צִלְצוּל, אֲבָל הַמַּצָּב הַכַּלְכָּלִי חִיכָּה.
פְּקִידַת הַבַּנְק בָּאָה לְכוֹס קָפֶה בְּשֵׁשׁ בְּעֶרֶב בְּיוֹם רְבִיעִי וְשָׁאֲלָה מָתַי אֲנַחְנוּ מִתְכַּוְּונִים לְכַסּוֹת אֶת הָאוֹבֶרְדְּרַפְט.
"לְעוֹלָם לֹא," הֵשִׁיב בַּעֲלֵי וְלִיטֵּף אֶת לֶחְיוֹ.
"לָמָּה אַתָּה לֹא מִתְגַּלֵּחַ?" שְׁאֵלָה הַפְּקִידָה.
"אֲנִי לֹא אוֹהֵב."
"אַתָּה יוֹדֵעַ," פָּנְתָה אֵלָיו, "הַקָּפֶה שֶׁאַתָּה מֵכִין נוֹרָא טָעִים."
הוּא הִבִּיט בִּי, כִּי הֲרֵי אֲנִי עָשִׂיתִי אֶת הַקָּפֶה.
"זֶה הִיא עָשְׂתָה," אָמַר.
"טָעִים, אָז מָה? אָמְרָה.
"מָה?" אָמַרְתִּי.
"אִם יֵשׁ מַשֶּׁהוּ שֶׁאַתְּ רוֹצֶה מִכָּאן," אָמַר בַּעֲלִי בְּחִיּוּךְ, "תִּקְּחִי – אַל תִּתְבַּיְּישִׁי."
"בֶּאֱמֶת?" אָמְרָה הַפְּקִידָה.
"קְחִי מָה שֶׁאַתְּ רוֹצָה".
"יֵשׁ לָכֶם אוּלַי כַּמָּה אַרְגָּזִים?" שְׁאֵלָה.
"אוּלַי לַשְּׁכֵנִים יֵשׁ," אָמַרְתִּי.
"מַדּוּעַ אַתֶּם לֹא מַכְנִיסִים מַשְׂכּוֹרוֹת לַבַּנְק מִדֵּי חוֹדֶשׁ בְּחוֹדְשׁוֹ, כְּמוֹ כָּל אֶחָד?" שָׁאֲלָה.
"אֲנִי אַגִּיד לָךְ," פֶּתַח בַּעֲלֵי אֶת פִּיו וְדִיבֵּר, וְרָמַז לִי שֶׁכְּדַאי שֶׁאֵלֵךְ. לָקַחְתִּי אֶת בָּתֵּי וְיָרַדְנוּ לַחוּרְשָׁה. מִשָּׁם הִמְשַׁכְתִּי אִיתָּהּ לְבֵית קָפֶה, וּמִשָּׁם לְבֵית הַמַּרְזֵחַ. הַשְּׁתִיָּיה חִימְּמָה אֶת לִבִּי וּכְבָר לֹא בִּיקַּשְׁתִּי יוֹתֵר אֶת נַפְשִׁי לָמוּת. יִיסּוּרֵי שָׁכְכוּ, שׁוּב הָיִיתִי רְגוּעָה וְחִיבַּקְתִּיהָ וְנִישַּׁקְתִּיהָ וְהִסְבַּרְתִּי לָהּ כַּמָּה דְּבָרִים מִנְּקוּדַּת מַבָּטִי הָאוֹבְּיֶיקְטִיבִית. הִיא הִבִּיטָה בִּי וַאֲנִי כָּל הַזְּמַן אָמַרְתִּי לְעַצְמִי שֶׁאִי אֶפְשָׁר אַחֶרֶת, אֵיךְ אֶפְשָׁר אַחֶרֶת. הַלֵּב שֶׁלִּי הוּא כְּמוֹ עוֹר שֶׁל גָּמָל שָׁטוּחַ כְּשֶׁטִּיחַ.
כְּשֶׁחָזַרְתִּי לְבֵיתִי רָאִיתִי אֶת מְכוֹנִיתָהּ שֶׁל הַפְּקִידָה, פִיאָט אוֹנוֹ 86' מִתְרַחֶקֶת לְעֵבֶר הַכְּבִישׁ הָרָאשִׁי.
"סאלאמאת," אָמַרְתִּי לָהּ.
"סָאלָאמַטְק," אָמַרְתִּי לָהּ שׁוּב.
"תִּיסְלָם, הַיי שָׁלוֹם גְּבֶרֶת."
נִכְנַסְתִּי לַבַּיִת וְרָאִיתִי אֶת בַּעֲלֵי עוֹמֵד לְיַד שְׁלוֹשֶׁת אָחִיו וּמִשְׂחָק סְנוּקֶר.
"קִיבַּלְתִּי אָרְכָה שֶׁל שְׁמוֹנֶה שָׁנִים," אָמַר בַּעֲלֵי. "בֵּינְתַיִים הָרִיבִּית תִּתְפַּח, אֲבָל לְמִי אִכְפַּת. בְּעוֹד שְׁמוֹנֶה שָׁנִים נִסְתַּלֵּק מִפֹּה לְאֶרֶץ אַחֶרֶת."
אָחִיו שָׁלְחוּ בִּי חִצִּים, הֶאֱשִׁימוּ אוֹתִי בִּצְבִיעוּת, בְּהִתְחַסְּדוּת, בְּשַׁחְצָנוּת, בְּסִפְרוּת גְּרוּעָה, בִּתְפִיסָה עֲקוּמָּה.
שִׁילַּחְתִּי לָהֶם בַּחֲזָרָה מִשְׁפָּטִים אֲרוּכִּים, מוּרְכָּבִים וּמְחוּבָּרִים עִם עֲשָׂרוֹת תְּפֵלִים בְּדֶרֶךְ, מְנוּגָּנִים כַּהֲלָכָה עִם מִשְׁקָל וּפוּאֶנְטָה, לֹא הִתְכַּוַּונְתִּי לָמָּה שֶׁאָמַרְתִּי, אֲבָל הֵם נֶעֶלְבוּ וְהָלְכוּ. בַּעֲלֵי בִּיקֵּשׁ מִמֶּנִּי לְהַפְסִיק לְהִתְוַוכֵּחַ עִם אֶחָיו הַשַּׂחְקָנִים, הַנֶּחְמָדִים.
"הֵם הִתְחִילוּ," עָנִיתִי וְנִכְנַסְתִּי לַמִּטְבָּח לִמְזוֹג לְעַצְמִי מַשְׁקֶה.
הַלַּיְלָה הָיָה אָרוֹךְ, בַּעֲלֵי רָשַׁם רְשִׁימוֹת לְתוֹךְ מַחְשֵׁב יְרַקְרַק, וְאִילּוּ אֲנִי הִסְתַּכַּלְתִּי בַּכּוֹכָבִים. יִיחַלְתִּי לִגְאוּלָּה, לַמָּשִׁיחַ. מָה מִתְרַחֵשׁ מִסְּבִיבִי? תָּהִיתִי. אֲנִי לֹא אִישָּׁה, בַּעֲלֵי אֵינוֹ גֶּבֶר. בְּקָרוֹב – אַמּוֹת, אֶהֱפוֹךְ לַצִּיּוּר. כּוּלָּם יִשְׁכְּחוּ אוֹתִי וַאֲנִי אוֹתָם. אֵלֵךְ, אֵיעָלֵם, אֶסְתַּלֵּק לִי, אֶתְנַדֵּף. אַמּוֹת, זֶהוּ זֶה. לְהִתְרָאוֹת שָׁלוֹם. לֹא עוֹד. פִינִיטוֹ לָהּ קוֹמֶדְיָה.
אֲנִי אוֹהֶבֶת רִגְעֵי אַחְוָוה בֵּין אֲנָשִׁים, הֵם מְרַגְּשִׁים אוֹתִי עַד דְּמָעוֹת. אֲבָל רְגָעִים פְּתוּחִים כָּאֵלֶּה, רְחָבִים, כְּמוֹ הַיְּשִׁיבָה שֶׁלִּי בַּמִּרְפֶּסֶת, מַקְפִּיצִים אוֹתִי גָּבוֹהַּ. אֲנִי אוֹהֶבֶת רְגָעִים פְּתוּחִים כָּאֵלֶּה כְּשֶׁכְּיַפְתְּ הַשָּׁמַיִם בֶּאֱמֶת מְתַפְקֶדֶת כְּכִיפָּה.
 






https://www.shortstoryproject.com/he/story/%d7%90%d7%9c%d7%a3-%d7%a9%d7%a7%d7%9c-%d7%9c%d7%a1%d7%99%d7%a4%d7%95%d7%a8/
#אַבְּסוּרְד#הוּמוֹרִיסְטִי#יִשְׂרְאֵלִי#כְּתִיבָה