זֶה הָיָה הַלַּיְלָה הָאָרוֹךְ בְּיוֹתֵר בַּחוֹרֶף. בְּקַרְקָעִית הַיָּם אָסְפָה דָּגָה זְקֵנָה סְבִיבָה אֶת שְׁנֵים עָשָׂר אֶלֶף יְלָדֶיהָ וּנְכָדֶיהָ וְסִיפְּרָה לָהֶם סִיפּוּר:
הָיָה הָיָה דָּג שָׁחוֹר קָטָן שֶׁחַי עִם אִמּוֹ בַּנַּחַל שֶׁנָּבַע לְמַרְגְּלוֹתָיו שֶׁל הַר וְזֶרֶם בְּתַחְתִּית עֵמֶק. בֵּיתָם שֶׁכֵּן מֵאֲחוֹרֵי אֶבֶן שְׁחוֹרָה, מְכוּסֶּה טַחַב. בַּלֵּילוֹת הָיוּ שְׁנֵיהֶם יְשָׁנִים מִתַּחַת לְטַחַב. הַדָּג הַקָּטָן רָצָה בְּכָל מְאוֹדוֹ לִרְאוֹת וְלוּ פַּעַם אַחַת אֶת הַיָּרֵחַ בְּתוֹךְ בֵּיתָם.
מֵהַבּוֹקֶר וְעַד הָעֶרֶב שָׂחוּ הַדָּגִיג וְאִמּוֹ זֶה בְּעִקְבוֹת זֶה וְלִפְעָמִים חָבְרוּ לַדָּגִים אֲחֵרִים וְשָׂחוּ אָנֶה וָאָנָה בִּמְהִירוּת בְּשֶׁטַח קָטָן. הַדָּגִיג הָיָה בֵּן יָחִיד, מִכָּל עֲשֶׂרֶת אֲלָפִים הַבֵּיצִים שֶׁהֵטִילָה אִמּוֹ, הַדָּגִיג הָיָה הַיָּחִיד שֶׁשָּׂרַד.
מִזֶּה כַּמָּה יָמִים הָיָה הַדָּג הַקָּטָן שָׁקוּעַ בְּמַחֲשָׁבוֹת, וּמִיעֵט לְדַבֵּר. הוּא שָׂחָה בְּעַצְלוּת וּבְחוֹסֶר חֵשֶׁק מִכָּאן לְשֵׁם וְלָרוֹב פִּיגֵּר בְּעִקְבוֹת אִמּוֹ. הַאִם חָשְׁבָה שֶׁבָּנָה חוֹלֶה מְעַט וְיַחֲלִים בִּמְהֵרָה, אֶלָּא שֶׁהַבְּעָיָה שֶׁל הַדָּג הַשָּׁחוֹר הָיְיתָה אַחֶרֶת.
יוֹם אֶחָד בִּשְׁעַת בּוֹקֶר מוּקְדֶּמֶת, לִפְנֵי זְרִיחַת הַשֶּׁמֶשׁ, הָעִיר הַדָּג הַקָּטָן אֶת אִמּוֹ וְאָמַר: "אִמָּא! אֲנִי רוֹצֶה לוֹמַר לְךָ מַשֶּׁהוּ."
אִמּוֹ עָנְתָה בְּיַשְׁנוּנִיּוֹת: "יֶלֶד שֶׁלִּי! מָצָאתָ לְךָ זְמַן עַכְשָׁיו! שָׁמוּר אֶת הַשִּׂיחָה לְאַחַר כָּךְ, לֹא עָדִיף שֶׁנֵּצֵא לְסִיבּוּב?"
עָנָה הַדָּג הַשָּׁחוֹר: "לֹא אִמָּא, אֲנִי לֹא יָכוֹל יוֹתֵר לָצֵאת לְסִיבּוּב, אֲנִי צָרִיךְ לִשְׂחוֹת מִפֹּה."
"אַתָּה חַיָּיב?" שְׁאֵלָה הַאִם.
עָנָה הַדָּג הַקָּטָן: "כֵּן אִמָּא, אֲנִי חַיָּיב."
אָמְרָה: "בֶּאֱמֶת, לְאָן אַתָּה רוֹצֶה לִשְׂחוֹת כָּל כָּךְ מוּקְדָּם בַּבּוֹקֶר?"
הַדָּג הַשָּׁחוֹר הַקָּטָן עָנָה: "אֲנִי רוֹצֶה לִשְׂחוֹת וְלִרְאוֹת אֵיפֹה נִגְמַר הַנַּחַל. אַתְּ יוֹדַעַת, אִמָּא, כְּבָר חוֹדָשִׁים אֲנִי חוֹשֵׁב וְחוֹשֵׁב הֵיכָן נִגְמָר הַנַּחַל, וְזֶה לֹא יוֹצֵא לִי מֵהָרֹאשׁ. מֵאֶתְמוֹל וְעַד עַכְשָׁיו לֹא עָצַמְתִּי עַיִן וְרַק חָשַׁבְתִּי. בְּסוֹפוֹ שֶׁל דָּבָר הֶחְלַטְתִּי לִשְׂחוֹת בְּעַצְמִי וְלִמְצוֹא אֶת סוֹף הַנַּחַל. אֲנִי רוֹצֶה לָדַעַת מָה קוֹרֶה בִּמְקוֹמוֹת אֲחֵרִים."
אִמּוֹ צָחֲקָה וְאָמְרָה: "גַּם כְּשֶׁאֲנִי הָיִיתִי דְּגִיגָהּ חָשַׁבְתִּי מַחֲשָׁבוֹת רַבּוֹת כָּאֵלֶּה. בֶּאֱמֶת, חָמוּד! לַנַּחַל אֵין הַתְחָלָה וְאֵין סוֹף, וְזֶהוּ זֶה! הַנַּחַל תָּמִיד זוֹרֵם וְלֹא מַגִּיעַ לְשׁוּם מָקוֹם."
אָמַר הַדָּג הַשָּׁחוֹר הַקָּטָן: "אֲבָל אִמָּא'לֶה, הָאֵין זֶה נָכוֹן שֶׁלְּכָל דָּבָר יֵשׁ סוֹף? לַלַּיְלָה יֵשׁ סוֹף, לַיּוֹם יֵשׁ סוֹף, לְשָׁבוּעַ, לְחוֹדֶשׁ, לְשָׁנָה..."
אִמּוֹ קָטְעָה אֶת דְּבָרָיו וְאָמְרָה: "עֲזוֹב אֶת הַמִּילִּים הַגְּדוֹלוֹת הָאֵלֶּה, בּוֹא נֵצֵא לְסִיבּוּב. עַכְשָׁיו זֶה זְמַן לְטִיּוּל וְלֹא לְמִילִּים כָּאֵלֶּה!"
הַדָּג הַשָּׁחוֹר הַקָּטָן אָמַר: "לֹא אִמָּא, נִמְאַס לִי כְּבָר מֵהַסִּיבּוּבִים הָאֵלֶּה, אֲנִי רוֹצֶה לָצֵאת לַדֶּרֶךְ וְלִשְׂחוֹת לִרְאוֹת מָה יֵשׁ בִּמְקוֹמוֹת אֲחֵרִים. אוּלַי אַתְּ חוֹשֶׁבֶת שֶׁמִּישֶׁהוּ הִכְנִיס לַדָּגִיג שֶׁלְּךָ רַעֲיוֹנוֹת לְרֹאשׁ, אֲבָל דְּעִי לְךָ שֶׁאֲנִי בְּעַצְמִי חוֹשֵׁב עֲלֵיהֶם כְּבָר הַרְבֵּה זְמַן. כַּמּוּבָן שֶׁלָּמַדְתִּי הַרְבֵּה גַּם מִפֹּה וּמִשָּׁם: לְמָשָׁל הֵבַנְתִּי שֶׁרוֹב הַדָּגִים, כְּשֶׁהֵם מִזְדַּקְּנִים, הֵם מִתְלוֹנְנִים עַל כָּךְ שֶׁבִּזְבְּזוּ אֶת חַיֵּיהֶם לָרִיק. הֵם כָּל הַזְּמַן נֶאֱנָחִים וּמְקַלְּלִים וּמִתְלוֹנְנִים עַל הַכּוֹל. אֲנִי רוֹצֶה לָדַעַת בֶּאֱמֶת בֶּאֱמֶת – הַאִם הַחַיִּים הֵם רַק שְׂחִיָּיה בְּשֶׁטַח קָטָן לְפֹה וּלְשֵׁם עַד שֶׁמִּזְדַּקְּנִים, אוֹ שֶׁיֵּשׁ דֶּרֶךְ אַחֶרֶת לִחְיוֹת בָּעוֹלָם הַזֶּה?"
כַּאֲשֶׁר הַדָּג הַקָּטָן סִייֵּם אֶת דְּבָרָיו, אָמְרָה אִמּוֹ: "יֶלֶד מָתוֹק שֶׁלִּי, אַתָּה נָפַלְתָּ עַל הָרֹאשׁ? הָעוֹלָם!... הָעוֹלָם! אֵיזֶה עוֹד עוֹלָם יֵשׁ חוּץ מִזֶּה? הָעוֹלָם הוּא הַמָּקוֹם שֶׁבּוֹ אֲנַחְנוּ נִמְצָאִים, הַחַיִּים הֵם הַחַיִּים הָאֵלֶּה שֶׁיֵּשׁ לָנוּ..."
בְּאוֹתוֹ רֶגַע הִתְקָרְבָה דָּגָה גְּדוֹלָה לְבֵיתָם וְאָמְרָה: "שָׁכְנָה! עַל מָה אַתְּ מִתְוַוכַּחַת עִם הַיֶּלֶד שֶׁלְּךָ? אַתֶּם לֹא חוֹשְׁבִים לָצֵאת לְסִיבּוּב הַיּוֹם?"
כְּשֶׁשָּׁמְעָה אֶת הַשְּׁכֵנָה, יָצְאָה אִמּוֹ שֶׁל הַדָּג מֵהַבַּיִת וְאָמְרָה: "לְאֵילּוּ זְמַנִּים הִגַּעְנוּ! הַיְּלָדִים שֶׁל הַיּוֹם רוֹצִים לְלַמֵּד אֶת אִמָּא שֶׁלָּהֶם!"
"לָמָּה אַתְּ מִתְכַּוֶּונֶת?" שְׁאֵלָה הַשְּׁכֵנָה.
אִמּוֹ שֶׁל הַדָּג עָנְתָה: "תִּרְאִי אֶת הַצּוּצִיק הַזֶּה, לְאֵילּוּ מְקוֹמוֹת הוּא רוֹצֶה לִשְׂחוֹת! כָּל הַזְּמַן הוּא אוֹמֵר לִי שֶׁהוּא רוֹצֶה לִשְׂחוֹת וְלִרְאוֹת מָה קוֹרֶה בָּעוֹלָם! מָה זֶה הַמִּילִּים הַגְּדוֹלוֹת הָאֵלֶּה?"
אָמְרָה הַשְּׁכֵנָה: "קָטַנְצִ'יק! אֲנִי רוֹאֶה שֶׁנִּהְיֵיתָ מַדְּעָן וּפִילוֹסוֹף וְלֹא סִיפַּרְתָּ לָנוּ?!"
הַדָּג הַקָּטָן עָנָה: "גְּבֶרֶת שָׁכְנָה, אֲנִי לֹא יוֹדֵעַ לָמָּה אַתְּ מִתְכַּוֶּונֶת כְּשֶׁאַתְּ אוֹמֶרֶת "מַדְּעָן וּפִילוֹסוֹף". פָּשׁוּט נִמְאַס לִי מֵהַסִּיבּוּבִים הָאֵלֶּה וַאֲנִי לֹא רוֹצֶה לְהַמְשִׁיךְ עִם הַשִּׁעֲמוּם הַזֶּה וְהַשִּׂמְחָה סְתָם כָּכָה, וּפִתְאוֹם לִפְקוֹחַ אֶת עֵינַיי וְלִרְאוֹת שֶׁכְּמוֹכָם, הִזְדַּקַּנְתִּי אֲבָל לְמַעֲשֶׂה נִשְׁאַרְתִּי בְּדִיּוּק אוֹתוֹ דָּג עִיוֵּור וְחֵירֵשׁ שֶׁהָיִיתִי."
אָמְרָה הַשְּׁכֵנָה: "שֶׁכָּכָה יִהְיֶה לִי טוֹב!... אֵיזֶה דִּיבּוּרִים!"
אָמְרָה אִמּוֹ: "מֵעוֹלָם לֹא חָשַׁבְתִּי שֶׁבְּנֵי יְחִידִי יִגְדַּל לִהְיוֹת כָּזֶה, אֲנִי לֹא יוֹדַעַת אֵיזֶה טִיפּוּס מְפוּקְפָּק הִכְנִיס כָּאֵלֶּה רַעֲיוֹנוֹת לָרֹאשׁ שֶׁל הַבֵּן הַמָּתוֹק שֶׁלִּי!"
אָמַר הַדָּג הַקָּטָן: "אַף אֶחָד לֹא הִכְנִיס לִי רַעֲיוֹנוֹת לְרֹאשׁ. יֵשׁ לִי שֶׁכָּל וְיֵשׁ לִי הֲבָנָה, יֵשׁ לִי עֵינַיִים וַאֲנִי רוֹאֶה."
אָמְרָה הַשְּׁכֵנָה לְאִמּוֹ שֶׁל הַדָּג הַקָּטָן: "אֲחוֹתִי, אַתְּ זוֹכֶרֶת אֶת הַחִילָּזוֹן הַמִּתְפַּתֵּל הַהוּא?"
עָנְתָה אִמּוֹ: "כֵּן, אַתְּ צוֹדֶקֶת, הוּא נִטְפַּל הַרְבֵּה לָבָן שֶׁלִּי. שֶׁאֱלוֹהִים יַעֲנִישׁ אוֹתוֹ!"
אָמַר הַדָּג הַקָּטָן: "אִמָּא, דַּי! הוּא הָיָה חָבֵר שֶׁלִּי."
אָמְרָה אִמּוֹ: "מִי שָׁמַע עַל חֲבֵרוֹת בֵּין דָּג לְחִילָּזוֹן?!"
עָנָה הַדָּג הַקָּטָן: " לֹא שָׁמַעְתִּי גַּם עַל אֵיבָה בֵּין דָּגִים לְחֶלְזוֹנוֹת, אֲבָל אַתֶּם הִטְבַּעְתֶּם אֶת הַמִּסְכֵּן."
אָמְרָה הַשְּׁכֵנָה: "הַדְּבָרִים הָאֵלֶּה שַׁיָּיכִים לְעֵבֶר."
"אֶתֵּן בְּעַצְמְכֶן הֶעֱלִיתֶן אֶת הֶעָבָר הַזֶּה." אָמַר הַדָּג הַקָּטָן.
אָמְרָה אִמּוֹ: "בְּצֶדֶק הָרַגְנוּ אוֹתוֹ, כְּבָר שָׁכַחְתָּ אֵיזֶה דְּבָרִים הוּא אָמַר בְּכָל מָקוֹם בּוֹ יָשַׁב?"
עָנָה הַדָּג הַקָּטָן: "אָז תַּהַרְגוּ גַּם אוֹתִי, כִּי גַּם אֲנִי אוֹמֵר הַדְּבָרִים כָּאֵלֶּה."
מָה נֶאֱמַר וּמָה נְסַפֵּר! קוֹלוֹת הַוִּויכּוּחַ מָשְׁכוּ לְשָׁם גַּם אֶת הַדָּגִים הָאֲחֵרִים. הַדְּבָרִים שֶׁאָמַר הַדָּג הַקָּטָן עִצַּבְנוּ אֶת כּוּלָּם. אֶחָד הַדָּגִים הַזְּקֵנִים אָמַר: "אַתָּה חוֹשֵׁב שֶׁנִּרְחַם עָלֶיךָ?"
אַחֵר אָמַר: "הַקָּטַנְצִ'יק הַזֶּה דּוֹרֵשׁ פְלִיק עַל הָאוֹזֶן!"
אִמּוֹ שֶׁל הַדָּג הַשָּׁחוֹר אָמְרָה: "זוּזוּ הַצִּידָּה! אַל תִּגְּעוּ בְּבֵן שֶׁלִּי!"
דָּג אַחֵר אָמַר: "גְּבֶרֶת! כְּשֶׁאַתְּ לֹא מְחַנֶּכֶת אֶת הַיֶּלֶד שֶׁלְּךָ כְּמוֹ שֶׁצָּרִיךְ, תִּצְטָרְכִי לִצְפּוֹת בָּעוֹנֶשׁ שֶׁלּוֹ!"
הַשְּׁכֵנָה אָמְרָה: "אֲנִי מִתְבַּיֶּישֶׁת לִהְיוֹת הַשְּׁכֵנָה שֶׁלָּךְ."
אַחֵר אָמַר: "בּוֹאוּ נִשְׁלַח אוֹתוֹ בְּעִקְבוֹת הַחִילָּזוֹן הַזָּקֵן, לִפְנֵי שֶׁיַּכְנִיס אֶת עַצְמוֹ לְצָרוֹת."
בָּרֶגַע שֶׁבָּאוּ הַדָּגִים לִתְפּוֹס אֶת הַדָּג הַשָּׁחוֹר הַקָּטָן, הִקִּיפוּ אוֹתוֹ חֲבֵרָיו וְחִילְּצוּ אוֹתוֹ מִן הַמַּעֲרָכָה. אִמּוֹ שֶׁל הַדָּג הַשָּׁחוֹר הִכְּתָה עַל רֹאשָׁהּ וְחָזֶה, בָּכְתָה וְקָרְאָה: "אוֹי לִי! הַיֶּלֶד שֶׁלִּי הוֹלֵךְ לִי לְאִיבּוּד, מָה אֶעֱשֶׂה! אוֹי לִי וַאֲבוֹי לִי!"
הַדָּג הַקָּטָן אָמַר: "אִמָּא! אַל תִּבְכִּי עָלַיי, בְּכִי עַל הַדָּגִים הַזְּקֵנִים הָאֵלֶּה, זְמַנָּם עָבַר."
אֶחָד מֵהַדָּגִים קָרָא מֵרָחוֹק: "אַל תַּעֲלִיב, צוּצִיק!"
שָׁנִי אָמַר: "אִם תֵּלֵךְ וְאַחַר כָּךְ תִּתְחָרֵט – לֹא נַרְשֶׁה לְךָ לַחֲזוֹר!"
שְׁלִישִׁי אָמַר: "אֵלֶּה רַק גְּחָמוֹת נְעוּרִים, אַל תֵּלֵךְ!"
רְבִיעִי אָמַר: "מָה רַע לְךָ פֹּה?"
חֲמִישִׁי אָמַר: "לֹא קַיָּים עוֹלָם אַחֵר, הָעוֹלָם נִמְצָא פֹּה. חֲזוֹר!"
שִׁישִּׁי אָמַר: "אִם יְכַנֵּס לְךָ שֶׁכָּל לָרֹאשׁ וְתִסְתּוֹבֵב, אָז נַאֲמִין שֶׁאַתָּה בֶּאֱמֶת דָּג נָבוֹן."
שְׁבִיעִי אָמַר: "הֲרֵי הִתְרַגַּלְנוּ כְּבָר לִרְאוֹת אוֹתְךָ..."
אִמּוֹ אָמְרָה: "רַחֵם עָלַי, אַל תֵּלֵךְ, אַל תֵּלֵךְ!"
לַדָּג הַקָּטָן לֹא הָיָה עוֹד מָה לוֹמַר לָהֶם. כַּמָּה מֵחֲבֵרָיו בְּנֵי גִּילוֹ לִיוּוּ אוֹתוֹ עַד לְמַפָּל וְחָזְרוּ מִשָּׁם. כַּאֲשֶׁר נִפְרָד מֵהֶם אָמַר הַדָּג הַקָּטָן: "חֲבֵרִים, אֲנִי מְקַוֶּוה שֶׁנִּתְרָאָה שׁוּב! אַל תִּשְׁכְּחוּ אוֹתִי."
עָנוּ לוֹ חֲבֵרָיו: "אֵיךְ נִשְׁכַּח אוֹתְךָ, הֲרֵי אַתָּה הֶעָרַת אוֹתָנוּ מִשְּׁנָתֵנוּ הָעֲמוּקָּה, וְלִימַּדְתָּ אוֹתָנוּ דְּבָרִים שֶׁקּוֹדֶם לָכֵן אֲפִילּוּ לֹא חָשַׁבְנוּ עֲלֵיהֶם. אָנוּ מְקַוִּוים שֶׁנִּיפָּגֵשׁ שׁוּב, חָבֵר חָכָם וְאַמִּיץ!"
הַדָּג הַקָּטָן שָׁחָה מִתַּחַת לְמַפָּל, וְנָפַל לְתוֹךְ בְּרֵיכָה מְלֵאַת מַיִם. בַּתְּחִילָּה אִיבֵּד אֶת עֶשְׁתּוֹנוֹתָיו. אֲבָל אַחֵר כָּךְ הֵחֵל לִשְׂחוֹת וּלְהַקִּיף אֶת הַבְּרֵיכָה. עַד אוֹתוֹ רֶגַע לֹא רָאָה מֵעוֹלָם כָּל כָּךְ הַרְבֵּה מַיִם אֵגוֹרִים בְּמָקוֹם אֶחָד. אַלְפֵי רֹאשָׁנִים הִתְנוֹעֲעוּ בְּתוֹךְ הַמַּיִם. כַּאֲשֶׁר רָאוּ אֶת הַדָּג הַשָּׁחוֹר הַקָּטָן לָעֲגוּ לוֹ וְאָמְרוּ: "אֵיזוֹ צוּרָה מְשׁוּנֶּה! אֵיזֶה מִין יְצוּר אַתָּה?"
הַדָּג בָּחַן אוֹתָם הֵיטֵב וְאָמַר: "בְּבַקָּשָׁה אֶל תַּעֲלִיבוּ. שְׁמִי דָּג שָׁחוֹר קָטָן. אָמְרוּ לִי גַּם אַתֶּם אֶת שַׁמּוֹתֵיכֶם כְּדֵי שֶׁנַּעֲשָׂה הֶיכֵּרוּת."
אֶחָד הָרִאשֹׁנִים אָמַר: "אֲנַחְנוּ קוֹרְאִים לְעַצְמֵנוּ רֹאשָׁנִים."
שָׁנִי אָמַר: "בַּעֲלֵי יִיחוּס וּמוֹצֵא אֲצִילִי."
אַחֵר אָמַר: "לֹא תִּמְצָא יָפִים מֵאִיתָּנוּ בָּעוֹלָם."
אַחֵר אָמַר: "אֲנַחְנוּ לֹא כָּמוֹךָ, חַסְרֵי צוּרָה וּמְכוֹעָרִים."
הַדָּג אָמַר: "לֹא חָשַׁבְתִּי שֶׁתִּהְיוּ כָּל כָּךְ גַּאַוְותָנִים. בְּסֵדֶר, אֲנִי סוֹלֵחַ לָכֶם כִּי הַדְּבָרִים שֶׁאַתֶּם אוֹמְרִים נוֹבְעִים מִבּוּרוּת."
הָרִאשֹׁנִים אָמְרוּ בְּקוֹל אֶחָד: "אַתָּה קוֹרֵא לָנוּ בּוּרִים?"
הַדָּג אָמַר: "אִלְמָלֵא הֱיִיתֶם בּוּרִים, הֱיִיתֶם יוֹדְעִים כִּי בָּעוֹלָם יֵשׁ הַרְבֵּה יְצוּרִים אֲחֵרִים, שֶׁבְּעֵינֵי עַצְמָם הֵם יָפִים מְאוֹד! לָכֶם אֵין אֲפִילּוּ שֵׁמוֹת מִשֶּׁלָּכֶם."
הָרִאשֹׁנִים הִתְרַגְּזוּ מְאוֹד, אֲבָל מִכֵּיווֹן שֶׁרָאוּ שֶׁהַדָּג הַקָּטָן צוֹדֵק, תָּקְפוּ מִכֵּיווֹן אַחֵר: "אַתָּה סְתָם מְקַשְׁקֵשׁ! אֲנַחְנוּ מַקִּיפִים אֶת הָעוֹלָם מְבוּקָּר וְעַד לַיְלָה, וּמֵעוֹלָם לֹא רָאִינוּ כָּאן מִישֶׁהוּ פְּרָט לָנוּ וּלְאִמָּא וְאַבָּא שֶׁלָּנוּ, כְּלוֹמַר חוּץ מִתּוֹלָעִים קְטַנְטַנּוֹת, אֲבָל הֵן לֹא נֶחֱשָׁבוֹת!"
הַדָּג אָמַר: "אֵיךְ אַתֶּם אוֹמְרִים שֶׁאַתֶּם מַקִּיפִים אֶת הָעוֹלָם אִם אֵינְכֶם יְכוֹלִים לָצֵאת מֵהַבְּרֵיכָה?"
הָרִאשֹׁנִים עָנוּ: "הַאִם יֵשׁ בִּכְלָל עוֹלָם מִחוּץ לַבְּרֵיכָה הָאֲהוּבָה שֶׁלָּנוּ?"
הַדָּג עָנָה: "אַתֶּם חַיָּיבִים לְפָחוֹת לַחֲשׁוֹב מֵאֵין וּלְאֵין זוֹרְמִים הַמַּיִם הָאֵלֶּה, וְאֵיזֶה דְּבָרִים יֵשׁ מִחוּץ לַמַּיִם."
אָמְרוּ הָרִאשֹׁנִים: "יֵשׁ מָקוֹם מִחוּץ לַמַּיִם? אֲנַחְנוּ הֲרֵי לֹא רָאִינוּ אַף פַּעַם מָה יֵשׁ מִחוּץ לַמַּיִם! חָה חָה... חָה חָה... נָפַלְתָּ עַל הָרֹאשׁ חֲבִיבִי!"
הַדָּג הַשָּׁחוֹר הַקָּטָן פָּרַץ גַּם הוּא בִּצְחוֹק וְחָשַׁב שֶׁעָדִיף לוֹ לַעֲזוֹב אֶת הָרִאשֹׁנִים לְנַפְשָׁם וְלָלֶכֶת. אַחֵר כָּךְ חָשַׁב שֶׁיִּהְיֶה עָדִיף לְהַחֲלִיף כַּמָּה מִלִּים עִם אִמָּם וְשָׁאַל: "אֵיפֹה אִמָּא שֶׁלָּכֶם עַכְשָׁיו?"
לְפֶתַע הִקְפִּיץ אוֹתוֹ מִמְּקוֹמוֹ קִרְקוּר עָמוֹק שֶׁל צְפַרְדֵּעַ.
הַצְּפַרְדֵּעַ יָשְׁבָה עַל סֶלַע לְצַד הַבְּרֵיכָה, הִיא קָפְצָה אֶל תּוֹךְ הַבְּרֵיכָה וְהִתְיַיצְּבָה לִפְנֵי הַדָּג וְשָׁאֲלָה: "אֲנִי כָּאן, מָה אַתָּה רוֹצֶה?"
הַדָּג אָמַר: "הַשָּׁלוֹם וְהַבְּרָכָה גְּבִרְתִּי הַמְּכוּבֶּדֶת!"
אָמְרָה הַצְּפַרְדֵּעַ: "זֶה לֹא הַזְּמַן לְהַשְׁוִויץ, יְצוּר חֲסַר יִיחוּס וְשָׁם שֶׁכָּמוֹךְ! תָּפַסְתָּ לְךָ כַּמָּה יְלָדִים וְאַתָּה מְדַבֵּר אִיתָּם גְּבוֹהָה גְּבוֹהָה. אֲנִי חַיָּה כְּבָר מַסְפִּיק זְמַן כְּדֵי לָדַעַת שֶׁהָעוֹלָם הוּא הַבְּרֵיכָה הַזֹּאת. עָדִיף שֶׁתֵּלֵךְ לְעִנְיָינֶיךָ וְלֹא תִּתְעֶה אֶת הַיְּלָדִים שֶׁלִּי."
הַדָּג הַקָּטָן אָמַר: "גַּם אִם תִּחְיִי כַּמָּה מֵאוֹת יְמֵי חַיִּים כָּאֵלֶּה, עֲדַיִין תִּישָּׁאֲרִי צְפַרְדֵּעַ בּוּרָה שֶׁעָבַר זְמַנָּהּ וְזֶהוּ."
הַצְּפַרְדֵּעַ הִתְרַגְּזָה וְקָפְצָה לְכִיוּוּן הַדָּג הַשָּׁחוֹר הַקָּטָן. הַדָּג זִינֵּק מַהֵר וְשָׂחָה מָהִיר כְּבָרָק כְּשֶׁהוּא מְעַרְבֵּל בּוֹץ וְתוֹלָעִים מִתַּחְתִּית הַבְּרֵיכָה.
הָעֵמֶק הִתְפַּתֵּל וְהִתְעַקֵּל. הַנַּחַל הָלַךְ וְהִתְרַחֵב, אַךְ לוֹ הֱיִיתֶם מַבִּיטִים מִפִּסְגַּת הָהָר אֶל תַּחְתִּית הָעֵמֶק, הַנַּחַל הָיָה נִרְאֶה לָכֶם כְּחוּט לָבָן. בְּמָקוֹם אֶחָד, סֶלַע גָּדוֹל הִתְנַתֵּק מֵהָהָר וְנָפַל אֶל תַּחְתִּית הָעֵמֶק וְחָצָה אֶת הַמַּיִם לִשְׁנַיִים. לְטָאָה גְּדוֹלָה כְּכַף יָד שִׁיטְחָהּ אֶת בִּטְנָהּ עַל הַסֶּלַע וְנֶהֶנְתָה מֵחוֹם הַשֶּׁמֶשׁ. הִיא הִבִּיטָה בְּסַרְטָן עָגוֹל וְגָדוֹל שֶׁיָּשַׁב עַל הַחוֹל בְּתוֹךְ הַמַּיִם, בַּמָּקוֹם בּוֹ הַמַּיִם הָיוּ רְדוּדִים, וְאָכַל צְפַרְדֵּעַ שֶׁצָּד לְעַצְמוֹ. הַדָּג הַקָּטָן רָאָה אוֹתוֹ לְפֶתַע וְנִבְהַל. הוּא בֵּירֵךְ אוֹתוֹ לְשָׁלוֹם מֵרָחוֹק. הַסַּרְטָן הֵצִיץ בּוֹ מִזָּוִוית עֵינוֹ וְאָמַר: "אֵיזֶה דָּג אָדִיב! בּוֹא וְהִתְקָרֵב קְטַנְטַן, בּוֹא!"
הַדָּג הַקָּטָן אָמַר: "אֲנִי שׂוֹחֶה לְהַקִּיף אֶת הָעוֹלָם, אֲנִי לֹא רוֹצֶה לַהֲפוֹךְ  לְטֶרֶף שֶׁל כְּבוֹדוֹ!"
אָמַר הַסַּרְטָן: "מַדּוּעַ אַתָּה כָּל כָּךְ חַשְׁדָן וּפַחְדָן, דָּג קָטָן?"
עָנָה הַדָּג: "אֲנִי לֹא חַשְׁדָן וְלֹא פַּחְדָן. אֲנִי אוֹמֵר מָה שֶׁרוֹאוֹת עֵינַי וּמָה שֶׁאוֹמֵר שִׂכְלִי."
אָמַר הַסַּרְטָן: "טוֹב, אָז אָנָּא בְּטוּבְךָ הֶסְבֵּר לִי מָה רָאוּ עֵינֶיךָ וּמָה אָמַר שִׂכְלְךָ שֶׁגָּרַם לְךָ לַחֲשׁוֹב כִּי בִּרְצוֹנִי לָצוּד אוֹתְךָ?"
אָמַר הַדָּג: "אַל תְּנַסֶּה לַעֲבוֹד עָלַי!"
אָמַר הַסַּרְטָן: "כַּוּוֹנָתְךָ לִצְפַרְדֵּעַ? כַּמָּה שֶׁאַתָּה תָּמִים, יַלְדֵי הֶחָבִיב! אֲנִי מְתַעֵב צְפַרְדֵּעִים וְלָכֵן צַד אוֹתָן. דַּע לְךָ, הֵן חוֹשְׁבוֹת שֶׁהֵן הַיְּצוּרִים הַיְּחִידִים בָּעוֹלָם וְשֶׁהֵן מְאוּשָּׁרוֹת. אֲנִי רוֹצֶה לִגְרוֹם לָהֶן לְהָבִין בְּיָדָיו שֶׁל מִי נִמְצָא הָעוֹלָם בֶּאֱמֶת, אָז אֵין לְךָ מָה לְפַחֵד, חָמוּד, בּוֹא הִנֵּה."
הַסַּרְטָן אָמַר אֶת הַדְּבָרִים הַלָּלוּ וְהִתְקָרֵב בְּקִרְטוּעַ לְכִיוּוּן הַדָּג הַקָּטָן. הוּא הָלַךְ בְּצוּרָה כָּל כָּךְ מַצְחִיקָה שֶׁהַדָּג פָּרַץ בִּצְחוֹק בְּלִי שְׁלִיטָה וְאָמַר: "מְסַכֵּן אֶחָד, אַתָּה, שֶׁעוֹד לֹא לָמַדְתָּ לָלֶכֶת כְּמוֹ שֶׁצָּרִיךְ, מֵאֵיפֹה אַתָּה יוֹדֵעַ בִּידֵי מִי נִמְצָא הָעוֹלָם?"
הַדָּג הַשָּׁחוֹר הִתְרַחֵק מֵהַסַּרְטָן. צֵל נָפַל עַל הַמַּיִם וּלְפֶתַע מַכָּה חֲזָקָה הִפִּילָה אֶת הַסַּרְטָן עַל הַחוֹל. הַלְּטָאָה צָחֲקָה כָּל כָּךְ לְמַרְאֵה פָּנָיו שֶׁל הַסַּרְטָן עַד שֶׁהֶחֱלִיקָה וְכִמְעַט נָפְלָה אֶל תּוֹךְ הַמַּיִם. הַסַּרְטָן לֹא הִצְלִיחַ לָקוּם שׁוּב. הַדָּג הַקָּטָן רָאָה נַעַר רוֹעֶה עוֹמֵד לְצַד הַמַּיִם וּמַבִּיט עָלָיו וְעַל הַסַּרְטָן. עֵדֶר שֶׁל כְּבָשִׂים וְעִזִּים הִתְקָרֵב אֶל הַמַּיִם וְהֵן דָּחֲפוּ אֶת חַרְטוּמָּן אֶל הַמַּיִם. קוֹלוֹת גְּעִיָּיה וּפְעִיֶּיהָ מִילְּאוּ אֶת הָעֵמֶק.
הַדָּג הַשָּׁחוֹר הַקָּטָן חִיכָּה בְּסַבְלָנוּת עַד שֶׁהַכְּבָשִׂים וְהָעִזִּים סִייְּמוּ לִשְׁתּוֹת וְהָלְכוּ. וְאָז קָרָא לִלְטָאָה: "לְטָאָה יְקָרָה, אֲנִי דָּג שָׁחוֹר קָטָן שֶׁהוֹלֵךְ לִמְצוֹא אֶת סוֹף הַנַּחַל. אֲנִי חוֹשֵׁב שֶׁאַתְּ חַיָּה נְבוֹנָה וּפַקָּחִית. אֲנִי רוֹצָה לִשְׁאוֹל אוֹתְךָ מַשֶּׁהוּ."
אָמְרָה הַלְּטָאָה: "שָׁאַל אוֹתִי כָּל מָה שֶׁתִּרְצֶה."
אָמַר הַדָּג: "בְּדַרְכִּי הִזְהִירוּ אוֹתִי רַבּוֹת מֵהַשַּׂקְנַאי, מִדַּג הַחֶרֶב, וּמֵהָאֲנָפָה. אִם אַתְּ יוֹדַעַת מַשֶּׁהוּ עַל הַיְּצוּרִים הָאֵלֶּה – סִפְרֵי לִי."
עָנְתָה הַלְּטָאָה: "דַּג הַחֶרֶב וְהָאֲנָפָה לֹא מְצוּיִים בַּאֲזוֹרֵנוּ, בִּמְיוּחָד דַּג הַחֶרֶב שֶׁחַי בַּיָּם, אַךְ לְגַבֵּי הַשַּׂקְנַאי, יִתָּכֵן וְאֶחָד מֵהֶם מָצוּי בְּמוֹרַד הַנַּחַל. אַל תִּיפּוֹל בַּפַּח שֶׁהוּא טוֹמֵן וְאַל תִּשְׁחֶה אֶל הַשַּׂק שֶׁלּוֹ."
"אֵיזֶה שַׂק?" שָׁאַל הַדָּג.
עָנְתָה הַלְּטָאָה: "לְשַׂקְנָאֵי יֵשׁ שַׂק מִתַּחַת לִגְרוֹנוֹ, הַמֵּכִיל מַיִם רַבִּים. הוּא שׂוֹחֶה בְּמַיִם וְלִפְעָמִים דָּגִים נִכְנָסִים לְתוֹךְ הַשַּׂק שֶׁלּוֹ בְּלִי לָדַעַת זֹאת, וּבְבַת אַחַת נִבְלָעִים בְּבִטְנוֹ. כַּמּוּבָן, אִם הַשַּׂקְנַאי לֹא רָעֵב בְּאוֹתוֹ הָרֶגַע, הוּא מְאַחְסֵן אֶת הַדָּגִים בַּשַּׂק שֶׁלּוֹ וְאוֹכֵל אוֹתָם אַחֵר כָּךְ."
"אָז אִם דָּג נִכְנָס לְתוֹךְ הַשַּׂק, שׁוּב אֵין לוֹ דֶּרֶךְ לָצֵאת הַחוּצָה?" שָׁאַל הַדָּג.
הַלְּטָאָה עָנְתָה: "אֵין כָּל דֶּרֶךְ לָצֵאת, אֶלָּא אִם תַּחְתּוֹךְ אֶת הַשַּׂק. אֶתֵּן לְךָ פִּגְיוֹן, כְּדֵי שֶׁאִם תִּילָּכֵד עַל יְדֵי הַשַּׂקְנַאי, תּוּכַל לַעֲשׂוֹת זֹאת."
הַלְּטָאָה זָחֲלָה לְתוֹךְ סֶדֶק בְּסֶלַע, וְשָׁבָה עִם פִּגְיוֹן קָטָן מְאוֹד. הַדָּג הַקָּטָן לָקַח אֶת הַפִּגְיוֹן וְאָמַר: "לְטָאָה יְקָרָה! אַתְּ מְאוֹד נֶחְמָדָה, אֲנִי לֹא יוֹדֵעַ אֵיךְ לְהוֹדוֹת לְךָ."
אָמְרָה הַלְּטָאָה: "אֵין צוֹרֶךְ לְהוֹדוֹת לִי, יַקִּירֵי! יֵשׁ לִי הַרְבֵּה פִּגְיוֹנוֹת כָּאֵלֶּה. כַּאֲשֶׁר אֵינֶנִּי עֲסוּקָה אֲנִי יוֹשֶׁבֶת וּמְכִינָה פִּגְיוֹנוֹת מִגִּבְעוֹלֵי צְמָחִים וְנוֹתֶנֶת אוֹתָם לַדָּגִים חֲכָמִים כָּמוֹךָ."
"הַאִם עָבְרוּ כָּאן דָּגִים אֲחֵרִים לְפָנַיי?" שָׁאַל הַדָּג.
עָנְתָה הַלְּטָאָה: "רַבִּים עָבְרוּ! הֵם יָצְרוּ לְעַצְמָם לַהֲקָה עַכְשָׁיו, וְעוֹשִׂים לְדַיָּיג חַיִּים קָשִׁים."
הַדָּג הַשָּׁחוֹר אָמַר: "סִלְחִי לִי שֶׁאֲנִי מְדַבֵּר כָּל כָּךְ הַרְבֵּה. אִם זוֹ לֹא חוּצְפָּה בְּעֵינֶיךָ, הַסְבִּירִי לִי בְּבַקָּשָׁה אֵיךְ הֵם עוֹשִׂים לְדַיָּיג חַיִּים קָשִׁים?"
"כְּלָל וּכְלָל לֹא!"  אָמְרָה הַלְּטָאָה "כַּאֲשֶׁר הֵם מִתְקַבְּצִים יַחַד, וְהַדַּיָּיג מַשְׁלִיךְ אֶת רִשְׁתּוֹ, הֵם נִכְנָסִים כּוּלָּם יַחַד אֶל הָרֶשֶׁת וּמוֹשְׁכִים אוֹתָהּ עִמָּם עַד לִמְצוּלוֹת הַיָּם."
הַלְּטָאָה הִנִּיחָה אֶת אֲזֵנָהּ עַל הַסֶּדֶק בְּסֶלַע וְהֶאֱזִינָה. וְאָז אָמְרָה: "בִּרְשׁוּתְךָ, עָלַי לָלֶכֶת, אֲבָל יְלָדַיי הִתְעוֹרְרוּ."
הַלְּטָאָה נִכְנְסָה אֶל הַסֶּדֶק בַּסֶּלַע וְהַדָּג הַקָּטָן, בְּלֵית בְּרֵירָה, הִמְשִׁיךְ בְּדַרְכּוֹ, אַךְ שְׁאֵלָה רָדְפָה שְׁאֵלָה בְּרֹאשׁוֹ וְלֹא הִנִּיחָה לוֹ: "הַאִם הֵבַנְתִּי נָכוֹן וְהַנַּחַל נִשְׁפָּךְ אֶל הַיָּם? מָה יִקְרֶה אִם הַשַּׂקְנַאי יִתְפּוֹס אוֹתִי? הַאִם נָכוֹן הַדָּבָר שֶׁדַּג הַחֶרֶב נֶהֱנֶה לַהֲרוֹג וְלֶאֱכוֹל אֶת בְּנֵי מִינוֹ? מַדּוּעַ הָאֲנָפָה שׂוֹנֵאת אוֹתָנוּ?"
הַדָּג הַקָּטָן שָׂחָה וְחָשַׁב. בְּכָל כִּבְרַת דֶּרֶךְ רָאָה וְלָמַד מַשֶּׁהוּ חָדָשׁ. עַכְשָׁיו כְּבָר שָׂמֵחַ לְקַפֵּץ וּלְהִתְהַפֵּךְ בַּמַּפָּלִים, לִיפּוֹל לְמַטָּה וּלְהַמְשִׁיךְ לִשְׂחוֹת. הוּא הִרְגִּישׁ אֶת חוֹם הַשֶּׁמֶשׁ עַל גַּבּוֹ וְהִתְחַזֵּק. בַּמָּקוֹם אֶחָד, אַיָּילָה יָרְדָה אֶל הַמַּיִם לִשְׁתּוֹת בְּחָפְזָה. הַדָּג הַקָּטָן בֵּירֵךְ אוֹתָהּ לְשָׁלוֹם וְאָמַר: "אַיָּילָה יָפָה, מַדּוּעַ אַתְּ נֶחְפֶּזֶת?"
עָנְתָה הָאַיָּילָה: "הַצַּיָּיד רוֹדֵף אַחֲרֵי, וּכְבָר פָּגַע בִּי בְּכַדּוּרוֹ. הִנֵּה הוּא!"
הַדָּג הַקָּטָן לֹא רָאָה אֶת מְקוֹם פְּגִיעַת הַכַּדּוּר, אֲבָל מִצְּלִיעָתָהּ שֶׁל הָאַיָּילָה בִּזְמַן רִיצָתָהּ הַבֵּין שֶׁדִּיבְּרָה אֱמֶת. בְּמָקוֹם אֶחָד צַבִּים הִתְנַמְנְמוּ בְּחוֹם הַשֶּׁמֶשׁ וּבִמְקוֹם אַחֵר צִחְקוּק חוֹגְלוֹת הִדְהֵד בְּעֵמֶק. בּוֹשֶׂם עִשְׂבֵי הָהָר הַתְגַבֶּה כְּגַל בָּאֲוִויר וְהִתְעַרְבֵּב בְּמַיִם.
אַחֲרֵי הַצָּהֳרַיִם הִגִּיעַ לַמָּקוֹם שֶׁבּוֹ הָעֵמֶק הִתְרַחֵב וְהַמַּיִם עָבְרוּ דֶּרֶךְ חוּרְשָׁה. הַמַּיִם הִתְרַבּוּ כָּל כָּךְ וְהַדָּג הַשָּׁחוֹר נֶהֱנֶה מְאוֹד. אַחֵר כָּךְ פָּגַשׁ דָּגִים רַבִּים. מֵאָז שֶׁנִּפְרַד מֵאִמּוֹ, לֹא פָּגַשׁ עֲדַיִין דָּגִים. כַּמָּה דָּגִים זְעִירִים הִקִּיפוּ אוֹתוֹ וְאָמְרוּ "נִרְאֶה שֶׁאַתָּה זָר פֹּה, נָכוֹן?"
הַדָּג הַשָּׁחוֹר עָנָה: "כֵּן, אֲנִי זָר. אֲנִי מַגִּיעַ מֵרָחוֹק."
הַדָּגִים הַזְּעִירִים שָׁאֲלוּ: "לְאָן אַתָּה רוֹצֶה לְהַגִּיעַ?"
הַדָּג הַשָּׁחוֹר עָנָה: "אֲנִי הוֹלֵךְ לִמְצוֹא אֶת סוֹף הַנַּחַל."
"אֵיזֶה נַחַל?" שָׁאֲלוּ הַדָּגִים הַזְּעִירִים.
"הַנַּחַל הַזֶּה שֶׁבּוֹ אָנוּ שׂוֹחִים" עָנָה הַדָּג הַשָּׁחוֹר.
"אֲנַחְנוּ קוֹרְאִים לוֹ נְהַר" אָמְרוּ הַדָּגִים הַזְּעִירִים.
הַדָּג הַשָּׁחוֹר לֹא אָמַר דָּבָר. אֶחָד הַדָּגִים הַזְּעִירִים אָמַר:
"הַאִם אֵינְךָ יוֹדֵעַ שֶׁשַּׂקְנָאֵי אוֹרֵב בְּהֶמְשֵׁךְ הַדֶּרֶךְ?"
"כֵּן, אֲנִי יוֹדֵעַ." עָנָה הַדָּג הַשָּׁחוֹר.
"וְהָאִם אַתָּה יוֹדֵעַ שֶׁלְּשֶׁקַּנָּאֵי יֵשׁ שַׂק רָחָב וְגָדוֹל?" שָׁאַל דָּג אַחֵר.
"כֵּן, אֲנִי יוֹדֵעַ גַּם אֶת זֶה" עָנָה הַדָּג הַשָּׁחוֹר.
"וְלַמְרוֹת זֹאת אַתָּה רוֹצֶה לָלֶכֶת?" שָׁאַל הַדָּג הַזָּעִיר.
"כֵּן" אָמַר הַדָּג הַשָּׁחוֹר "יִהְיֶה מָה שֶׁיִּהְיֶה, אֲנִי חַיָּיב לָלֶכֶת."
בִּמְהֵרָה נָפוֹצָה הַשְּׁמוּעָה בֵּין הַדָּגִים כִּי הִגִּיעַ דָּג שָׁחוֹר קָטָן מִמֶּרְחַקִּים, וְכִי הוּא שׂוֹחֶה לְחַפֵּשׂ אֶת סוֹף הַנָּהָר, וְאֵינוֹ מְפַחֵד כְּלָל מֵהַשַּׂקְנַאי! כַּמָּה מֵהַדָּגִים הַזְּעִירִים הִתְפַּתּוּ לְהִצְטָרֵף לַדָּג הַשָּׁחוֹר, אַךְ בְּשֶׁל הַחֲשָׁשׁ מֵהַגְּדוֹלִים, קוֹלָם לֹא נִשְׁמָע. כַּמָּה גַּם אָמְרוּ: "אִלְמָלֵא הָיָה שָׁם שַׂקְנַאי, הָיִינוּ בָּאִים אִיתְּךָ, אֲבָל אֲנַחְנוּ מְפַחֲדִים מֵהַשֶּׁק שֶׁלּוֹ."
לְצַד הַנָּהָר שֶׁכֵּן כְּפַר. הַנָּשִׁים וְהַנְּעָרוֹת הַכַּפְרִיּוֹת הָיוּ מִכְבָּסוֹת וְשׁוֹטְפוֹת כֵּלִים בְּמֵימֵי הַנָּהָר. הַדָּג הַקָּטָן הֶאֱזִין לַהֲמוּלָּתָן זְמַן מָה, וּזְמַן מָה הִבִּיט בַּיְּלָדִים הַמִּתְרַחֲצִים וְהִמְשִׁיךְ בְּדַרְכּוֹ. הוּא שָׂחָה וְשָׂחָה וְשָׂחָה, וְהִמְשִׁיךְ עוֹד לִשְׂחוֹת עַד שֶׁהָעֶרֶב יָרַד וְהוּא נֶעֱצַר וְהָלַךְ לִישׁוֹן מִתַּחַת לַסֶּלַע. בְּאֶמְצַע הַלַּיְלָה הִתְעוֹרֵר וְרָאָה אֶת הַיָּרֵחַ זוֹרֵחַ עַל הַמַּיִם וּמֵאִיר הַכּוֹל בְּזוֹהֳרוֹ.
הַדָּג הַשָּׁחוֹר הַקָּטָן אָהַב מְאוֹד אֶת הַיָּרֵחַ. בַּלֵּילוֹת בָּהֶם הַיָּרֵחַ זֶרַח עַל הַמַּיִם רָצָה הַדָּג לְזַנֵּק מִתַּחַת לְטַחַב וּלְהַחֲלִיף עִמּוֹ כַּמָּה מִלִּים. אַךְ בְּכָל פַּעַם הָיְיתָה אִמּוֹ מִתְעוֹרֶרֶת, וּמוֹשֶׁכֶת אוֹתוֹ בַּחֲזָרָה אֶל מִתַּחַת לְטַחַב וְהֵם הָיוּ חוֹזְרִים לִישׁוֹן.
הַדָּג הַקָּטָן שָׁחָה לְמוּל הַיָּרֵחַ וְאָמַר: "שָׁלוֹם, יָרֵחַ יָפֶה שֶׁלִּי!"
"שָׁלוֹם דָּג קָטָן! מָה מֵבִיא אוֹתְךָ לְפֹה?" שָׁאַל הַיָּרֵחַ.
"אֲנִי מַקִּיף אֶת הָעוֹלָם." אָמַר הַדָּג.
"הָעוֹלָם גָּדוֹל מְאוֹד" אָמַר הַיָּרֵחַ "אַתָּה לֹא יָכוֹל לְהַקִּיף אֶת כּוּלּוֹ."
"בְּסֵדֶר, אָז אַגִּיעַ לְאָן שֶׁאוּכַל" אָמַר הַדָּג.
"הָיִיתִי רוֹצֶה לְהִישָּׁאֵר אִיתְּךָ עַד הַבּוֹקֶר" אָמַר הַיָּרֵחַ "אֲבָל עָנָן שָׁחוֹר גָּדוֹל מַגִּיעַ, וְהוּא יְכַסֶּה אוֹתִי וְאֶת הָאוֹר שֶׁלִּי."
הַדָּג אָמַר: "יָרֵחַ יְפֵהפֶה! אֲנִי מְאוֹד אוֹהֵב אֶת הָאוֹר שֶׁלְּךָ. הָיִיתִי רוֹצֶה שֶׁתִּזְרַח עָלַיי תָּמִיד."
"דָּג יָקָר" אָמַר הַיָּרֵחַ "הָאֱמֶת הִיא שֶׁלִּי עַצְמִי אֵין אוֹר. הַשֶּׁמֶשׁ מַעֲנִיקָה לִי אוֹר וַאֲנִי מַקְרִין אוֹתוֹ עַל הָאֲדָמָה. הַאִם שָׁמַעְתָּ שֶׁבְּנֵי הָאָדָם רוֹצִים לָטוּס עוֹד כַּמָּה שָׁנִים עַד אֵלַיי וְלִנְחוֹת עָלַיי?"
"זֶה בִּלְתִּי אֶפְשָׁרִי" אָמַר הַדָּג.
"זֶה קָשֶׁה" אָמַר הַיָּרֵחַ "אֲבָל כָּל דָּבָר שֶׁבְּנֵי הָאָדָם רוֹצִים לַעֲשׂוֹת..." הַיָּרֵחַ לֹא הִסְפִּיק לְסַיֵּים אֶת דְּבָרָיו. עָנָן שָׁחוֹר הִגִּיעַ וְכִיסָּה אֶת פָּנָיו, וְהַלַּיְלָה הֶחֱשִׁיךְ שׁוּב, מוֹתִיר אֶת הַדָּג הַשָּׁחוֹר לְבַדּוֹ. בְּמֶשֶׁךְ כַּמָּה דַּקּוֹת הִבִּיט בַּחוֹשֶׁךְ מִתְפַּלֵּא וְנִדְהַם, וּלְאַחַר מִכֵּן הִתְגַּנֵּב אֶל מִתַּחַת לַסֶּלַע וְנִרְדַּם.
הוּא הִתְעוֹרֵר מוּקְדָּם בַּבּוֹקֶר. מֵעַל רֹאשׁוֹ רָאָה כַּמָּה דָּגִים זְעִירִים שֶׁפִּטְפְּטוּ בֵּינֵיהֶם. כַּאֲשֶׁר רָאוּ שֶׁהַדָּג הַשָּׁחוֹר הִתְעוֹרֵר קָרְאוּ כְּדָג אֶחָד: "בּוֹקֶר טוֹב!"
הַדָּג הַשָּׁחוֹר הִכִּיר אוֹתָם מִיָּד וְהֵשִׁיב: "בּוֹקֶר טוֹב! אַתֶּם מִצְטָרְפִים אֵלַי בְּסוֹף?"
אֶחָד הַדָּגִים הַזְּעִירִים הֵשִׁיב: "כֵּן, אֲבָל אֲנַחְנוּ עֲדַיִין חוֹשְׁשִׁים."
דָּג אַחֵר אָמַר: "הַמַּחֲשָׁבָה עַל הַשַּׂקְנַאי לֹא מַנִּיחָה לָנוּ."
הַדָּג הַשָּׁחוֹר אָמַר: "אַתֶּם חוֹשְׁבִים יוֹתֵר מִדַּי. לֹא צָרִיךְ לַחֲשׁוֹב כָּל כָּךְ הַרְבֵּה. כְּשֶׁנֵּצֵא לְדֶרֶךְ, פְּחָדֵינוּ יֵיעָלְמוּ כָּלִיל."
אַךְ בָּרֶגַע שֶׁיָּצְאוּ לַדֶּרֶךְ רָאוּ שֶׁהַמַּיִם סְבִיבָם גָּאוּ וּמֵעֲלֵיהֶם נִסְגַּר מְכַסָּה, וְהַכּוֹל הֶחֱשִׁיךְ וְלֹא הָיְיתָה דֶּרֶךְ מִילּוּט. הַדָּג הַשָּׁחוֹר הֵבִין מִיָּד כִּי הֵם נִלְכְּדוּ בַּשַּׂק שֶׁל הַשַּׂקְנַאי.
הַדָּג הַשָּׁחוֹר הַקָּטָן אָמַר: "חֲבֵרִים! נִלְכַּדְנוּ בְּתוֹךְ הַשַּׂק שֶׁל הַשַּׂקְנַאי. אֲבָל לֹא הַכּוֹל אָבוּד, יֵשׁ מוֹצֵא."
הַדָּגִים הַזְּעִירִים הִתְחִילוּ לִבְכּוֹת וּלְהִתְיַיפֵּחַ. אֶחָד מֵהֶם אָמַר: "עַכְשָׁיו לְעוֹלָם לֹא נִימָּלֵט! זוֹ אַשְׁמָתְךָ שֶׁהַכְּנֶסֶת לָנוּ רַעֲיוֹנוֹת לָרֹאשׁ וְהוֹלֶכֶת אוֹתָנוּ לַאֲבַדּוֹן!"
אֶחָד אַחֵר אָמַר: "עַכְשָׁיו הוּא יִבְלַע אוֹתָנוּ וְזֶה הַסּוֹף שֶׁלָּנוּ!"
לְפֶתַע הִתְגַּלְגֵּל בְּמַיִם קוֹל צְחוֹק מַפְחִיד. זֶה הָיָה הַשַּׂקְנַאי שֶׁצָּחַק, צָחַק, וְאָמַר: "אֵיזֶה דָּגִים זְעִירִים תָּפַסְתִּי, חָה חָה חָהּ!... אֲנִי בֶּאֱמֶת מְרַחֵם עֲלֵיכֶם! אֲנִי בִּכְלָל לֹא רוֹצָה לִבְלוֹעַ אֶתְכֶם! חָה חָה חָהּ!"
הַדָּגִים הַזְּעִירִים הֵחֵלּוּ לְהִתְחַנֵּן וְאָמְרוּ: "אָדוֹן שַׂקְנַאי הַנִּכְבָּד! כְּבָר מִזְּמַן שָׁמַעְנוּ אֶת שְׁבָחֶיךָ, וְאִם הָאָדוֹן יוֹאִיל בְּטוּבוֹ לִפְתּוֹחַ אֶת מְקוֹרוֹ הַמְּבוֹרָךְ רַק מְעַט כְּדֵי שֶׁנֵּצֵא, נִתְפַּלֵּל תָּמִיד לִשְׁלוֹמוֹ הַטּוֹב שֶׁל כְּבוֹדוֹ!"
הַשַּׂקְנַאי אָמַר: "אֲנִי לֹא מְעוּנְיָין לֶאֱכוֹל אֶתְכֶם בְּרֶגַע זֶה. יֵשׁ לִי אַסְפָּקָה שֶׁל דָּגִים, הִבִּיטוּ שָׁם לְמַטָּה..."
כַּמָּה דָּגִים גְּדוֹלִים וּקְטַנִּים הָיוּ מוּטָּלִים בְּתַחְתִּית הַשַּׂק. הַדָּגִים הַזְּעִירִים אָמְרוּ: "כְּבוֹדוֹ הַשַּׂקְנַאי! לֹא עָשִׂינוּ דָּבָר, אֲנַחְנוּ חַפִּים מִפֶּשַׁע. זֶה הַדָּג הַשָּׁחוֹר הַקָּטָן הַזֶּה שֶׁהוֹלִיךְ אוֹתָנוּ שׁוֹלָל..."
הַדָּג הַקָּטָן אָמַר: "פַּחְדָנִים! הַאִם אַתֶּם חוֹשְׁבִים שֶׁהָעוֹף הָעַרְמוּמִי הַזֶּה הוּא מָקוֹר שֶׁל סַלְחָנוּת שֶׁאַתֶּם מִתְחַנְּנִים כָּכָה?"
אָמְרוּ הַדָּגִים הַזְּעִירִים: "אַתָּה לֹא יוֹדֵעַ עַל מָה אַתָּה מְדַבֵּר. מִיָּד תִּרְאֶה אֵיךְ הָאָדוֹן שַׂקְנַאי הַמְּכוּבָּד יִסְלַח לָנוּ וְיִבְלַע אוֹתְךָ!"
הַשַּׂקְנַאי אָמַר: "אָכֵן, אֲנִי מוֹחֵל לָכֶם, בִּתְנַאי אֶחָד."
"אָנָּא, הַעֲמֵד בְּפָנֵינוּ אֶת הַתְּנַאי הַזֶּה, שַׂקְנַאי יָקָר," אָמְרוּ הַדָּגִים הַזְּעִירִים.
אָמַר הַשַּׂקְנַאי: "חָנְקוּ אֶת הַדָּג הַחַטְטָן הַזֶּה כְּדֵי שֶׁאֲשַׁחְרֵר אֶתְכֶם!"
הַדָּג הַשָּׁחוֹר הַקָּטָן זָז הַצִּדָּה וְאָמַר לַדָּגִים הַזְּעִירִים: "אֶל תְּצַיְּיתוּ! הָעוֹף הָעַרְמוּמִי הַזֶּה רוֹצֶה לְסַכְסֵךְ בֵּינֵינוּ. יֵשׁ לִי תָּכְנִית..."  
אֲבָל הַדָּגִים הַזְּעִירִים חָשְׁבוּ רַק עַל שִׁחְרוּרָם, וְלֹא יָכְלוּ לַחֲשׁוֹב עַל כָּל דָּבָר אַחֵר, וְהֵם הִתְקָרְבוּ אֶל עֵבֶר הַדָּג הַשָּׁחוֹר הַקָּטָן. הַדָּג הַקָּטָן יָשַׁב בַּאֲחוֹרֵי הַשַּׂק וְאָמַר בְּאִיטִּיּוּת: "פַּחְדָנִים! בְּכָל מִקְרֶה נִלְכַּדְתֶּם וְאֵין לָכֶם מוֹצֵא, וְגַם לֹא תִּגְבְּרוּ עָלַיי."
הַדָּגִים הַזְּעִירִים אָמְרוּ: "אֲנַחְנוּ חַיָּיבִים לַחֲנוֹק אוֹתְךָ. אֲנַחְנוּ רוֹצִים חוֹפֶשׁ."
הַדָּג הַשָּׁחוֹר אָמַר: "בָּרַח לָכֶם הַשֵּׂכֶל! גַּם אִם תְּחַנְּקוּ אוֹתִי לֹא תִּמְצְאוּ דֶּרֶךְ לִבְרוֹחַ. אֶל תִּתְפַּתּוּ לַתַּחְבּוּלוֹת שֶׁלּוֹ!"
הַדָּגִים הַזְּעִירִים אָמְרוּ: "אַתָּה אוֹמֵר אֶת זֶה רַק כְּדֵי לְהַצִּיל אֶת עוֹרֵךְ, כִּי אַחֶרֶת... אַתָּה לֹא חוֹשֵׁב עָלֵינוּ בִּכְלָל!"
הַדָּג הַשָּׁחוֹר אָמַר: "אָז הִקְשִׁיבוּ וְאַרְאֶה לָכֶם דֶּרֶךְ. אֲנִי אַשְׁחֶה אֶל בֵּין הַדָּגִים הַמֵּתִים הָאֵלֶּה, וְאַעֲמִיד פְּנֵי מֵת, וְאָז תִּרְאוּ אִם הַשַּׂקְנַאי יְשַׁחְרֵר אֶתְכֶם אוֹ לֹא. אִם לֹא תְּקַבְּלוּ אֶת דְּבָרַי, אֶהֱרוֹג אֶת כּוּלְּכֶם בַּפִּגְיוֹן הַזֶּה, אוֹ שֶׁאֶחְתּוֹךְ אֶת הַשַּׂק וְאֵצֵא וְאַתֶּם..."
אֶחָד הַדָּגִים הִתְפָּרֵץ בְּאֶמְצַע דְּבָרָיו וְצָעַק: "שְׁתוֹק. אֵינִי יָכוֹל לָשֵׂאת אֶת הַדִּיבּוּרִים הָאֵלֶּה... אוֹי.... אוֹי...אוֹי."
הַדָּג הַשָּׁחוֹר רָאָה אֶת דִּמְעוֹתָיו וְשָׁאַל: "לָמָּה הֲבֵאתֶם אִתְּכֶם אֶת הַבַּכְיָין הַמְּפוּנָּק הַזֶּה?"
אָז הוֹצִיא אֶת הַפִּגְיוֹן וְאָחַז בּוֹ לְעֵינֵי הַדָּגִים הַזְּעִירִים. בְּלֵית בְּרֵירָה הֵם קִיבְּלוּ אֶת הַצָּעָתוֹ שֶׁל הַדָּג הַקָּטָן. הֵם הֶעֱמִידוּ פָּנִים שֶׁהֵם נֶאֱבָקִים, הַדָּג הַשָּׁחוֹר הֶעֱמִיד פְּנֵי מֵת, וְהֵם שָׂחוּ לְמַעְלָה וְאָמְרוּ: "אָדוֹן שַׂקְנַאי הַנִּכְבָּד! חָנַקְנוּ אֶת הַדָּג הַשָּׁחוֹר הַחַטְטָן..."
הַשַּׂקְנַאי צָחַק וְאָמַר: "עֲבוֹדָה טוֹבָה. וְעַכְשָׁיו בִּתְמוּרָה לָעֲבוֹדָה הַזּוֹ אֶבָּלַע אֶת כּוּלְּכֶם חַיִּים כְּדֵי שֶׁתּוּכְלוּ לְהִסְתּוֹבֵב אֶצְלִי טוֹב טוֹב בַּבֶּטֶן!"
לִפְנֵי שֶׁהָיְיתָה לַדָּגִים הַזְּעִירִים הִזְדַּמְּנוּת, הֵם יָרְדוּ בִּמְהִירוּת הַבָּרָק בְּלוֹעוֹ שֶׁל הַשַּׂקְנַאי, וְאָבְדוּ כּוּלָּם.
אַךְ בְּאוֹתוֹ הַזְּמַן שָׁלַף הַדָּג הַשָּׁחוֹר אֶת הַפִּגְיוֹן וּבְהַינֵּף אֶחָד חָתַךְ אֶת הַשַּׂק וְנִמְלַט. הַשַּׂקְנַאי צָרַח בִּכְאֵבִים וְהַכֵּה בְּרֹאשׁוֹ בַּמַּיִם אַךְ לֹא הִצְלִיחַ לִתְפּוֹס אֶת הַדָּג הַקָּטָן.
הַדָּג הַקָּטָן שָׂחָה וְשָׂחָה, וְשָׂחָה עוֹד, עַד הַצָּהֳרַיִים. הָהָר וְהָעֵמֶק הִגִּיעוּ לְקִצָּם וְהַנָּהָר זֶרֶם עַתָּה בְּחֶבֶל אֶרֶץ מִישׁוֹרִי. מִיָּמִין וּמִשְּׂמֹאל הִצְטָרְפוּ אֵלָיו עוֹד נְהָרוֹת קְטַנִּים וּמֵימָיו הִתְרַבּוּ פִּי כַּמָּה. הַדָּג הַשָּׁחוֹר הִתְעַנֵּג עַל רִיבּוּי הַמַּיִם. לְפֶתַע נֶעֱצַר וְרָאָה כִּי לַמַּיִם אֵין קַרְקָעִית. הוּא שָׂחָה לְפֹה וּלְשֵׁם וְלֹא הִגִּיעַ לְשׁוּם מָקוֹם. הָיוּ כָּל כָּךְ הַרְבֵּה מַיִם שֶׁהַדָּג הַקָּטָן אִיבֵּד בָּהֶם אֶת עַצְמוֹ. הוּא שָׂחָה לְכָל כִּיוּוּן שֶׁרָצָה וַעֲדַיִין לֹא הִגִּיעַ לְשׁוּם מָקוֹם.
לְפֶתַע רָאָה חַיָּה אֲרוּכָּה וּגְדוֹלָה מִתְקַדֶּמֶת לְעֶבְרוֹ בִּמְהִירוּת הַבָּרָק. מוּל פִּיהָ הָיְיתָה לָהּ חֶרֶב פִּיפִיּוֹת. הַדָּג הַקָּטָן חָשַׁב, "דַּג הַחֶרֶב! תֶּכֶף וּמִיָּד הוּא יַחְתּוֹךְ אוֹתִי לַחֲתִיכוֹת!" הוּא זָז מַהֵר הַצִּידָּה וְשָׂחָה אֶל פְּנֵי הַמַּיִם. לְאַחַר זְמַן מָה צָלַל שׁוּב מִתַּחַת לִפְנֵי הַמַּיִם כְּדֵי לִרְאוֹת אֶת קַרְקָעִית הַיָּם. בְּאֶמְצַע הַדֶּרֶךְ פָּגַשׁ בְּלַהֲקַת דָּגִים – אַלְפֵי וְאַלְפֵי דָּגִים!  הוּא שָׁאַל אֶחָד מֵהֶם: "חָבֵר! אֲנִי זָר וְהִגַּעְתִּי מֵרָחוֹק. מַהוּ הַמָּקוֹם הַזֶּה?"
הַדָּג קָרָא לַחֲבֵרָיו וְאָמַר: "תִּרְאוּ! עוֹד אֶחָד..." אַחֵר כָּךְ אָמַר לַדָּג הַשָּׁחוֹר: "בָּרוּךְ הַבָּא לַיָּם, חָבֵר!"
דָּג אַחֵר אָמַר: "כָּל הַנְּהָרוֹת וְהַנְּחָלִים נִשְׁפָּכִים לְכָאן, כַּמּוּבָן שֶׁחֶלְקָם שׁוֹקְעִים בַּבִּיצָּה."
אֶחָד אַחֵר אָמַר: "אַתָּה יָכוֹל לְהִצְטָרֵף לַחֲבוּרָה שֶׁלָּנוּ מָתַי שֶׁתִּרְצֶה."
הַדָּג הַשָּׁחוֹר הַקָּטָן שָׂמֵחַ שֶׁהִגִּיעַ לַיָּם, וְאָמַר: "עָדִיף שֶׁתְּחִילָּה אֶעֱשֶׂה סִיבּוּב וְאַחַר כָּךְ אֶצְטָרֵף לַחֲבוּרָה שֶׁלָּכֶם. בַּפַּעַם הַבָּאָה שֶׁתִּמְשְׁכוּ אֶת הָרֶשֶׁת שֶׁל הַדַּיָּיג גַּם אֲנִי רוֹצֶה לְהִשְׁתַּתֵּף."  
אֶחָד הַדָּגִים אָמַר: "מִשְׁאַלְתְּךָ תִּתְגַּשֵּׁם בְּקָרוֹב. עַכְשָׁיו לְךָ וְתַעֲשֶׂה סִיבּוּב, אֲבָל אִם אַתָּה עוֹלֶה אֶל פְּנֵי הַמַּיִם הִיזָּהֵר מֵהָאֲנָפָה שֶׁבַּיָּמִים הָאַחֲרוֹנִים לֹא מְפַחֶדֶת מֵאִישׁ. בְּכָל יוֹם שֶׁבּוֹ הִיא לֹא צָדָה אַרְבָּעָה אוֹ חֲמִישָּׁה דָּגִים, הִיא לֹא מַנִּיחָה לָנוּ." הַדָּג הַשָּׁחוֹר נִפְרָד מִלַּהֲקַת דְּגֵי הַיָּם וְשָׂחָה לְבַדּוֹ. לְאַחַר זְמַן, הִגִּיעַ אֶל פְּנֵי הַיָּם. הַשֶּׁמֶשׁ הַחַמָּה זָרְחָה. הַדָּג הַשָּׁחוֹר הַקָּטָן חָשׁ אֶת חוֹם הַשֶּׁמֶשׁ עַל עוֹרוֹ וְנֶהֱנֶה. רָגוּעַ וְטוֹב לֵב שָׂחָה עַל פְּנֵי הַיָּם וְאָמַר לְעַצְמוֹ: "יִתָּכֵן מְאוֹד שֶׁהַמָּוֶות מְחַפֵּשׂ אוֹתִי עַכְשָׁיו, אֲבָל כָּל עוֹד אֲנִי חַי, אֵינִי יָכוֹל לְבַקֵּשׁ אֶת הַמָּוֶות. כַּמּוּבָן שֶׁאִם אֲאַלֵּץ לְהִתְמוֹדֵד עִם הַמָּוֶות יוֹם אֶחָד – וְזֶה יִקְרֶה – זֶה לֹא חָשׁוּב. מָה שֶׁחָשׁוּב הוּא הַהַשְׁפָּעָה שֶׁתִּהְיֶה לְחַיֵּי אוֹ לְמוֹתִי עַל חַיֵּיהֶם שֶׁל אֲחֵרִים..."
הַדָּג הַשָּׁחוֹר הַקָּטָן לֹא הִסְפִּיק לִשְׁקוֹעַ בְּמַחֲשָׁבוֹת וְהִרְהוּרִים אֵלֶּה. הָאֲנָפָה בָּאָה, תָּפְסָה אוֹתוֹ וְנָשְׂאָה אוֹתוֹ מִשָּׁם. הַדָּג הַקָּטָן הִתְפַּתֵּל בִּמְקוֹרָהּ הָאָרוֹךְ שֶׁל הָאֲנָפָה, אַךְ לֹא הִצְלִיחַ לְהִשְׁתַּחְרֵר. הָאֲנָפָה אָחֲזָה בּוֹ כֹּה חָזָק סְבִיב מָתְנָיו עַד כִּי נִשְׁמָתוֹ כִּמְעַט פָּרְחָה. בְּסוֹפוֹ שֶׁל דָּבָר, כַּמָּה זְמַן יָכוֹל דָּג קָטָן לִשְׂרוֹד מִחוּץ לַמַּיִם? הַדָּג חָשַׁב שֶׁהַלְוַואי וְהָאֲנָפָה תִּבְלַע אוֹתוֹ מִיָּד, כְּדֵי שֶׁמְּעַט הַנּוֹזְלִים וְהַלַּחוּת שֶׁבְּתוֹךְ גּוּפָהּ יַדְחוּ אֶת מוֹתוֹ בְּכַמָּה דַּקּוֹת. מִתּוֹךְ מַחְשָׁבָה זוֹ אָמַר לַאֲנָפָה: "מַדּוּעַ אֵינְךָ בּוֹלַעַת אוֹתִי בַּחַיִּים? אֲנִי אֶחָד מֵהַדָּגִים הַלָּלוּ שֶׁלְּאַחַר מוֹתָם גּוּפָם מִתְמַלֵּא בְּאֶרֶס."
הָאֲנָפָה לֹא אָמְרָה דָּבָר, הִיא חָשְׁבָה: "הוֹי, עַרְמוּמִי שֶׁכָּמוֹךְ! אֵיזֶה מִין תַּעֲלוּל אַתָּה מְתַכְנֵן? אַתָּה רוֹצֶה שֶׁאַתְחִיל לְדָבָר כְּדֵי שֶׁתּוּכַל לְהִימָּלֵט?" הַיַּבָּשָׁה נִרְאֲתָה מֵרָחוֹק וְהִתְקָרְבָה עוֹד וְעוֹד. הַדָּג הַשָּׁחוֹר חָשַׁב: "אִם נַגִּיעַ לְיַבָּשָׁה, הָעֵסֶק אָבוּד." וְאָז אָמַר: "אֲנִי יוֹדֵעַ שֶׁאַתְּ רוֹצָה לְהָבִיא אוֹתִי לִילָדַיִיךְ, אֲבָל עַד שֶׁנַּגִּיעַ לַיַּבָּשָׁה אֲנִי כְּבָר אַמּוֹת וְגוּפִי יַהֲפוֹךְ לְשַׂק מָלֵא בְּאֶרֶס. מַדּוּעַ אֵינְךָ מְרַחֶמֶת עַל יְלָדַיִיךְ?"
חָשְׁבָה הָאֲנָפָה: "זְהִירוּת הִיא מַעֲלָה חִיּוּבִית! אוֹכֶל אוֹתְךָ בְּעַצְמִי וְאָצוּד דָּג אַחֵר עֲבוּר יְלָדַיי... אֲבָל אוּלַי זוֹ תַּחְבּוּלָה? לֹא, לֹא תַּצְלִיחַ לַעֲשׂוֹת דָּבָר!" בְּעוֹד הָאֲנָפָה חוֹשֶׁבֶת זֹאת, הִיא רָאֲתָה אֶת גּוּפוֹ שֶׁל הַדָּג הַשָּׁחוֹר מִתְרַפֶּה וְחָדַל לָנוּעַ. חָשְׁבָה לְעַצְמָהּ: "כְּלוֹמַר הוּא מֵת? עַכְשָׁיו גַּם אֲנִי בְּעַצְמִי לֹא יְכוֹלָה לֶאֱכוֹל אוֹתוֹ. סְתָם בִּזְבַּזְתִּי דָּג כָּל כָּךְ רַךְ וְנֶחְמָד!"
אָז הִיא קָרְאָה לַדָּג הַשָּׁחוֹר וְאָמְרָה: "הֵי, קָטַנְצִ'יק! אַתָּה עוֹד בַּחַיִּים? אֶפְשָׁר לֶאֱכוֹל אוֹתְךָ?"
אֶלָּא שֶׁבְּטֶרֶם הִסְפִּיקָה לְסַיֵּים אֶת דְּבָרֶיהָ, בָּרֶגַע שֶׁבּוֹ פָּתְחָה אֶת מְקוֹרָהּ, קָפַץ הַדָּג הַשָּׁחוֹר וְנָפַל לְמַטָּה. הָאֲנָפָה רָאֲתָה שֶׁהֶעָרִים עָלֶיהָ, וְצָלְלָה בְּעִקְבוֹת הַדָּג הַשָּׁחוֹר הַקָּטָן. הַדָּג צָנַח מָהִיר כְּבָרָק בָּאֲוִויר. הוּא אִיבֵּד אֶת עֶשְׁתּוֹנוֹתָיו מֵרוֹב תְּשׁוּקָה לְמֵי הַיָּם, וּפַעַר אֶת פִּיו הַיָּבֵשׁ לְעֵבֶר הָרוּחַ הָרְטוּבָּה שֶׁעָלְתָה מֵהַיָּם. אַךְ עַד שֶׁהִגִּיעַ לַמַּיִם וְהִתְחִיל לִנְשׁוֹם שׁוּב, הִגִּיעָה הָאֲנָפָה בִּמְהִירוּת הַבָּזָק וּבְפַעַם זוֹ צָדָה אֶת הַדָּג וּבָלְעָה אוֹתוֹ בִּמְהִירוּת כָּזוֹ, שֶׁבְּמֶשֶׁךְ זְמַן מָה לֹא הֵבִין אֵיזוֹ צָרָה נָחֲתָה עַל רֹאשׁוֹ, וְרַק חָשׁ שֶׁלַח וְחָשׁוּךְ סְבִיבוֹ וְאֵין כָּל דֶּרֶךְ מִילּוּט. קוֹל בֶּכִי נִשְׁמָע בְּקִרְבָתוֹ. כַּאֲשֶׁר הִתְרַגְּלוּ עֵינָיו לַעֲלָטָה, רָאָה דְּגִיגוֹן קָטָן נֶחְבָּא בַּפִּינָּה, בּוֹכָה וְקוֹרֵא לְאִמָּא. הַדָּג הַשָּׁחוֹר הִתְקָרֵב אֵלָיו וְאָמַר: "קָטַנְצִ'יק! אַתָּה צָרִיךְ לַחֲשׁוֹב עַל דֶּרֶךְ לְהֵיחָלֵץ. מָה יַעֲזוֹר לְךָ לִבְכּוֹת וְלִקְרוֹא לְאִמָּא?"
הַדְּגִיגוֹן אָמַר: "אַתָּה... מִי אַתָּה? הַאִם אֵינְךָ רוֹאֶה?... שֶׁאֲנִי... אֲנִי... אָבוּד?... אוֹי... אוֹי...אוֹי... אִמָּאלֶה... שׁוּב לֹא אוֹכֶל לָבוֹא אִיתְּךָ לִמְשׁוֹךְ לִמְצוּלוֹת הַיָּם אֶת רִשְׁתּוֹ שֶׁל הַדַּיָּיג... אוֹי.... אוֹי....!"
הַדָּג הַקָּטָן אָמַר: "תַּפְסִיק לִבְכּוֹת, חָבֵר, אַתָּה כֶּתֶם עַל כְּבוֹדוֹ שֶׁל כָּל גֶּזַע הַדָּגִים!"
כַּאֲשֶׁר הַדְּגִיגוֹן הִשְׁתַּלֵּט עַל בִּכְיוֹ, אָמַר הַדָּג הַקָּטָן: "אֲנִי רוֹצָה לַהֲרוֹג אֶת הָאֲנָפָה וּלְהָבִיא שַׁלְווֹה לַדָּגִים, אֲבָל לִפְנֵי כֵן אֲנִי חַיָּיב לִשְׁלוֹחַ אוֹתְךָ הַחוּצָה כְּדֵי שֶׁלֹּא תַּעֲשֶׂה לִי בְּעָיוֹת."
הַדְּגִיגוֹן אָמַר: "הֲרֵי גַּם אַתָּה עוֹמֵד לָמוּת, אֵיךְ אַתָּה רוֹצֶה לַהֲרוֹג אֶת הָאֲנָפָה?"
הַדָּג הַקָּטָן הוֹצִיא אֶת פִּגְיוֹנוֹ, הֶרְאָה לוֹ וְאָמַר: "עִם זֶה אֶחְתּוֹךְ אֶת בִּטְנָהּ. עַכְשָׁיו הַקֶּשֶׁב לִי. אֲנִי אַתְחִיל לְהִתְפַּתֵּל וְלִשְׂחוֹת מִפֹּה לְשָׁם כְּדֵי לְדַגְדֵּג אֶת הָאֲנָפָה, וְכַאֲשֶׁר הִיא תְּפַעֵר אֶת פִּיהָ וְתַתְחִיל לִצְחוֹק, אַתָּה תִּקְפּוֹץ הַחוּצָה."
"וּמָה אִיתְּךָ?" שָׁאַל הַדְּגִיגוֹן.
הַדָּג הַקָּטָן הֵשִׁיב: "אַל תַּחֲשׁוֹב עָלַיי. עַד שֶׁלֹּא אֶהֱרוֹג אֶת הַמְּנוּוֶּלֶת הַזֹּאת, לֹא אֵצֵא."
הַדָּג הַשָּׁחוֹר אָמַר זֹאת וְהֵחֵל לְהִתְפַּתֵּל וְלִשְׂחוֹת מִפֹּה לְשָׁם וּלְדַגְדֵּג אֶת בִּטְנָהּ שֶׁל הָאֲנָפָה. הַדְּגִיגוֹן עָמַד בְּמַצַּב הָכֵן בַּיְּצִיאָה מִקֵּיבָתָהּ שֶׁל הָאֲנָפָה. כַּאֲשֶׁר הָאֲנָפָה פָּעֲרָה בִּצְחוֹק אֶת פִּיהָ, קָפַץ הַדְּגִיגוֹן מִמְּקוֹרָהּ, יָצָא וּזְמַן קָצָר לְאַחַר מִכֵּן נָחַת בַּמַּיִם, הוּא חִיכָּה וְחִיכָּה, אַךְ לֹא הָיָה סִימָן לַדָּג הַשָּׁחוֹר. לְפֶתַע רָאָה אֶת הָאֲנָפָה מִתְפַּתֶּלֶת וּמִתְקַפֶּלֶת וְצוֹרַחַת, מַכָּה בִּכְנָפֶיהָ וּבְרַגְלֶיהָ וְצוֹנַחַת בְּרַעַשׁ אֶל תּוֹךְ הַמַּיִם, אַחֵר כָּךְ הִמְשִׁיכָה לְפַרְפֵּר עַד שֶׁפָּסְקָה מִלְּנוֹעַ, אַךְ עֲדַיִין לֹא הָיָה כָּל סִימָן לַדָּג הַשָּׁחוֹר הַקָּטָן, וְעַד עֶצֶם הַיּוֹם הַזֶּה לֹא נוֹדַע גּוֹרָלוֹ...
הַדָּגָה הַזְּקֵנָה סִייְּמָה אֶת סִיפּוּרָהּ וְאָמְרָה לִשְׁנֵים עָשָׂר אֶלֶף יְלָדֶיהָ וּנְכָדֶיהָ: "עַכְשָׁיו זְמַן לִישׁוֹן, יְלָדִים, לְכוּ לִישׁוֹן."
"אֲבָל סָבְתָא!" אָמְרוּ הַיְּלָדִים וְהַנְּכָדִים "לֹא תְּסַפְּרִי לָנוּ מָה קָרָה לַדְּגִיגוֹן הַהוּא?"
הַדָּגָה הַזְּקֵנָה הַשִּׁיבָה: "גַּם זֶה יְחַכֶּה לְמָחָר בָּעֶרֶב. עַכְשָׁיו זְמַן לִישׁוֹן. לַיְלָה טוֹב!"
אַחַד עָשָׂר אֶלֶף תְּשַׁע מֵאוֹת תִּשְׁעִים וְתִשְׁעָה דָּגִים קְטַנִּים אָמְרוּ "לַיְלָה טוֹב", שָׁכְבוּ וְנִרְדְּמוּ. גַּם סָבְתָא הָלְכָה לִישׁוֹן, אֲבָל דָּגָה אֲדוּמָּה קְטַנָּה אַחַת, לֹא הִצְלִיחָה לְהֵירָדֵם בְּשׁוּם פָּנִים וָאוֹפֶן. וְכָל הַלַּיְלָה עַד הַבּוֹקֶר חָשְׁבָה עַל הַיָּם...



https://www.shortstoryproject.com/he/story/%d7%94%d7%93%d7%92-%d7%94%d7%a9%d7%97%d7%95%d7%a8-%d7%94%d7%a7%d7%98%d7%9f/
#יְלָדִים-הַרְפַּתְקָאוֹת#יְלָדִים-הִתְבַּגְּרוּת#יְלָדִים-בַּעֲלִיחַיִים#יְלָדִים-מַסַּע#יְלָדִים-מָשָׁל