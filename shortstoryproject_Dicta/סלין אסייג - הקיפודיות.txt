רְחוֹב הֶרְבֵּרְט סָמוּאֶל בְּתֵל אָבִיב. יוֹם שִׁישִּׁי חָמֵשׁ אַחֵר הַצָּהֳרַיִים. עָצַרְתִּי בַּשּׁוּלַיִים. אֵין לִי לְאָן לְמַהֵר.
עָלִים הִתְעַרְבְּלוּ. עֲנָנִים רָדְפוּ. גַּלִּים גְּבוֹהִים הִגִּיעוּ לָאַסְפַלְט. הַגֶּשֶׁם לֹא פָּסַק.
הִסְתַּכַּלְתִּי עַל הַיָּם. חָשַׁבְתִּי, הָרְחוֹב רֵיק, אַף אֶחָד לֹא מְמַהֵר עַכְשָׁיו לְשׁוּם מָקוֹם. כּוּלָּם בְּבָתִּים מְחוּמָּמִים, בַּמִּטְבָּחִים רוֹחֲשִׁים, וַאֲנִי לְבַד. הוֹצֵאתִי אֶת הַטֵּלֵפוֹן וְצִילַּמְתִּי מִתּוֹךְ הַמְּכוֹנִית עֵץ דֶּקֶל מְכוֹפֵף. דִּפְדַּפְתִּי בְּאַלְבּוֹם הַתְּמוּנוֹת שֶׁבַּמַּכְשִׁיר. חֲבֵרִים, מִשְׁפָּחָה, תְּמוּנָה סְרוּקָה שֶׁל אִמִּי בִּצְעִירוּתָהּ, שְׂפָתֶיהָ צְבוּעוֹת בְּאָדוֹם. תָּמִיד אֲנִי חֲסֵרָה בַּתְּמוּנוֹת. פִּתְאוֹם רָאִיתִי אִישָּׁה. הִיא עָלְתָה מֵהַחוֹף. הִתְקָרְבָה. עֲטוּפָה בִּמְעִיל אַךְ רְטוּבָּה כּוּלָּהּ. פָּתְחָה אֶת דֶּלֶת הַמְּכוֹנִית וְאָמְרָה "אַתְּ חַיֶּיבֶת לָקַחַת אוֹתִי מִכָּאן". לֹא בְּבֶהָלָה אָמְרָה. בְּהֶחְלֵטִיּוּת גַּם פָּשְׁטָה אֶת הַמְּעִיל וְנִכְנְסָה. מַיִם טַפְטְפוּ עַל כְּתֵפֶיהָ שֶׁהָיוּ חֲשׂוּפוֹת. שָׁאַלְתִּי אוֹתָהּ מֵאֵיפֹה הִיא בָּאָה, לְאָן הִיא צְרִיכָה לְהַגִּיעַ, מָה הִיא עוֹשָׂה בַּחוּץ בַּגֶּשֶׁם הַזֶּה. הִיא לֹא עָנְתָה. רַק צָחֲקָה.
כְּשֶׁעָמַדְנוּ בָּרַמְזוֹר הִבְחַנְתִּי שֶׁיֵּשׁ לָהּ מַשֶּׁהוּ עַל הַגַּב, בֵּין הַשְּׁכָמוֹת. הִתְקָרַבְתִּי, נִיסִּיתִי לִרְאוֹת מִקָּרוֹב. תּוֹלָעִים. תּוֹלָעִים בְּקוֹטֶר שֶׁל שִׁבְעָה מִילִימֶטְרִים. הֵן הִתְאָרְכוּ וְנָעוּ לַכִּיוּוּן שֶׁלִּי וְרָאִיתִי שֶׁיֵּשׁ לָהֶן בִּקְצֵה שְׂפָתַיִים קְטַנּוֹת אֲדוּמּוֹת, שֶׁנִּפְתָּחוֹת וְנִסְגָּרוֹת כְּמוֹ מַפְרִיחוֹת בָּאֲוִויר נְשִׁיקוֹת. אוֹ שֶׁאוּלַי כָּךְ הִיא נוֹשֶׁמֶת. הָרַמְזוֹר הִתְחַלֵּף לִירוֹק. "אָז לְאָן לָקַחַת אוֹתְךָ?" שָׁאַלְתִּי. "אֲנִי אָרָד בְּדֶרֶךְ" אָמְרָה. "בְּדֶרֶךְ" חָזַרְתִּי אַחֲרֶיהָ "בַּדֶּרֶךְ לְאָן?" תּוֹלַעַת אַחַת הִתְאָרְכָה, הִגִּיעָה עַד אֵלַי וְלִיחֲכָה אֶת עוֹרְפִּי. הִרְגַּשְׁתִּי צְרִיבָה. "בְּדֶרֶךְ לְאָן?" שָׁאַלְתִּי שׁוּב כְּשֶׁאֲנִי מְנַסֶּה לְסַלֵּק אוֹתָהּ מֵעָלַי. הֶעֱבַרְתִּי אֶת יָדִי בִּמְקוֹם הַצְּרִיבָה וְהִרְגַּשְׁתִּי גַּבְשׁוּשִׁית קְטַנָּה וְלַחָה. הַתּוֹלָעִים הִפְסִיקוּ לְהִתְפַּתֵּל, הִתְיַישְּׁרוּ וְהִתְחַדְּדוּ, הַשְּׂפָתַיִים שֶׁבְּקָצוֹתֵיהֶן נִקְפְּצוּ לִנְקוּדָּה קְטַנָּה וַאֲדוּמָּה. הִיא נִרְאֲתָה כְּעוּסָה. רָצִיתִי לַעֲצוֹר וּלְסַלֵּק אוֹתָהּ מֵהַמְּכוֹנִית שֶׁלִּי. אֲבָל עוֹר הַפָּנִים שֶׁלָּהּ הִתְמַצֵּק וְעֵינֶיהָ הִתְרַחֲבוּ. זוֹ אִישָּׁה קִיפּוֹדִית חָשַׁבְתִּי לְעַצְמִי, עָלַי לְהִיזָּהֵר. "תַּעַצְרִי" הִיא אָמְרָה לִי כְּשֶׁהִגַּעְנוּ לַשָּׁעוֹן שֶׁל יָפוֹ, "אֲנִי צְרִיכָה בְּגָדִים יְבֵשִׁים" אָמְרָה "בּוֹאִי אִיתִּי" צִיוְּותָה עָלַי. הַמַּרְאֶה הַקִּיפּוֹדִי שֶׁלָּהּ לֹא אִיפְשֵׁר לִי לִבְחוֹר. צָעַדְנוּ בָּרְחוֹב. מִסְּבִיבֵנוּ הָיוּ רַק נָשִׁים. קִיוִּויתִי לִרְאוֹת פָּנִים מוּכָּרוֹת. שַׂמְתִּי לֵב שֶׁלְּכוּלָּן קוֹצִים עַל הַגַּב כְּמוֹ שֶׁלָּהּ. אוּלַי כָּךְ הֵן הָיוּ תָּמִיד. מִישַּׁשְׁתִּי אֶת גַּבֵּי הַחֵלֶק.
נִכְנַסְנוּ לַחֲנוּת. הַמּוּכֶּרֶת וְהַלָּקוֹחוֹת הָיוּ כּוּלָּן קִיפּוֹדִיּוֹת. הָאִישָּׁה מִן הַיָּם הוֹבִילָה אוֹתִי לַחֲדַר הַהַלְבָּשָׁה. הִסְתּוֹבַבְתִּי לָצֵאת, נִיסִּיתִי לְהִתְנַגֵּד. הִיא חָסְמָה אֶת דַּרְכִּי, שָׁלְחָה יָד אֶל עוֹרְפִּי, הִתְעַכְּבָה בַּמָּקוֹם הַצְּרִיבָה וְאָמְרָה "תִּהְיִי כְּמוֹ כּוּלָּם" וְחִייְּכָה.
בַּחֲדַר הַהַלְבָּשָׁה דֶּלֶת נִפְתְּחָה. בְּאוּלָם רָטוֹב וְחַם הִשְׁכִּיבוּ אוֹתִי עַל שׁוּלְחָן גָּדוֹל מִשֶּׁיֵּשׁ. שְׁתֵּי נָשִׁים פָּשְׁטוּ מִמֶּנִּי אֶת בִּגְדֵי הָעֶלְיוֹנִים. "זֶה לֹא יִכְאַב" אָמְרָה לִי הָאִישָּׁה מֵהַיָּם, "רַק קְצָת".
"שִׁישִּׁים וְשֶׁבַע" הִיא לָחֲשָׁה, שִׁישִּׁים וְשֶׁבַע תּוֹלָעִים נִתְפְּרוּ לִי בַּגַּב. כְּאֵב.
כְּשֶׁאֲנִי רְצִינִית אוֹ כּוֹעֶסֶת הֵן הוֹפְכוֹת לַקּוֹצִים.
אֲנִי אוֹהֶבֶת אוֹתָן.
אֲנִי מַחֲלִיקָה עֲלֵיהֶן יָד, מְחַדֶּדֶת אֶת הַכְּעָסִים וְדוֹקֶרֶת אֶת קְצוֹת אֶצְבְּעוֹתַי עַד זוֹב דָּם.




https://www.shortstoryproject.com/he/story/%d7%94%d7%a7%d7%99%d7%a4%d7%95%d7%93%d7%99%d7%95%d7%aa/
#אַבְּסוּרְד#חֲלוֹמוֹת#כְּתִיבְהַנְשִׁית