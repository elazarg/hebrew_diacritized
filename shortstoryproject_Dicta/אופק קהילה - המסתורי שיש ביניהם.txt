הַעֲרָמָה שֶׁל הַבּוּבּוֹת הִיא לְבָנָה בְּתוֹךְ הַחוֹשֶׁךְ. אִם מִתְקָרְבִים אֶפְשָׁר לִרְאוֹת רַגְלַיִים וְיָדַיִים וְגוּפִים מְפוֹרָקִים. אֵין לָהֶן רָאשִׁים. אֲבָל אֶפְשָׁר לִרְאוֹת מֵהַפְּלַסְטִיק שֶׁל הָאֵיבָרִים הָאֲחֵרִים שֶׁמְּדוּבָּר בְּבוּבּוֹת אֵיכוּתִיּוֹת, בּוּבּוֹת מַלְאָכִיּוֹת שֶׁשָּׂמִים בְּחַלּוֹן רַאֲוָוה וּמִלְּבִישִׁים אוֹתָן בַּקּוֹלֶקְצִיָּה הַשְּׁחוֹרָה שֶׁל הַחוֹרֶף. אוֹ בְּגוּפִיָּה לְבָנָה עִם סֶרֶט אָדוֹם. נַגִּיד לְמָשָׁל הַיָּד הַמְּפוֹרֶקֶת הַזֹּאת. אֵיךְ שֶׁמְּרִימִים אוֹתָהּ רוֹאִים שֶׁהִיא הָיְיתָה שַׁיֶּיכֶת לְבוּבָּה עֲדִינָה. זֶה אֲפִילּוּ לֹא נִרְאֶה כְּמוֹ פְּלַסְטִיק אֲבָל סִילִיקוֹן גָּמִישׁ. זֶה אֲפִילּוּ נִרְאֶה כְּמוֹ יָד שֶׁל בַּחוּרָה מֵרוֹב שֶׁזֶּה אֵיכוּתִי הַדָּבָר הַזֶּה. הַזְּרוֹעַ הַלְּבָנָה שֶׁמַּגִּיעָה עַד הַמַּרְפֵּק. מַרְפֵּק שֶׁמִּתְקַפֵּל בְּאֵלֵגַנְטִיּוּת לְאִמָּהּ. הַיָּד הִיא מַמְשִׁיכָה וְתִרְאוּ אֶת הַחִיבּוּר בֵּין הַיָּד לְבֵין הַכַּף שֶׁל הַיָּד וְהָאֶצְבָּעוֹת שֶׁכָּל אַחַת הֵן מִתְקַפְּלוֹת בְּצוּרָה מוּשְׁלֶמֶת, אֵלֶּה הַדְּבָרִים הֲכִי יָפִים שֶׁל הַבּוּבּוֹת, הַחִיבּוּרִים שֶׁל הַפְּלַסְטִיק בֵּין הַיָּדַיִים וְהָרַגְלַיִים לַגּוּף, בֵּין הַטּוֹרְסוֹ לַצַּוּוֹאר, אֵיבָרִים שֶׁמִּתְחַבְּרִים בְּלִי נִיתּוּחַ וּמִתְנַתְּקִים בְּלִי כְּרִיתָה וְהַפַּס הַשָּׁחוֹר הַמִּסְתּוֹרִי שֶׁיֵּשׁ בֵּינֵיהֶם. אֲנִי לוֹקַחַת אֶת הַיָּד וּמַכְנִיסָה אוֹתָהּ לַתִּיק וְיוֹצֵאת מֵהַשַּׁעַר הַיָּרוֹק הַגָּדוֹל. הוֹלֶכֶת דֶּרֶךְ צִמְחִיָּה וּפָחִים לְעֵמֶק רְפָאִים וְלוֹקַחַת אֶת אַרְבַּע אֶלֶף שֶׁעוֹשֶׂה אֶת הָעֲלִיָּה שֶׁל הַגַּן. בְּאוֹטוֹבּוּס חֲצִי רֵיק שֶׁל עֶשֶׂר בַּלַּיְלָה מִלְּנַתְלְפִים אוֹרוֹת בְּכָל הַצְּבָעִים שֶׁל פָּנָסִים צְהוּבִּים וְאוֹרוֹת אֲדוּמִּים שֶׁל בִּרְקָסִים וְאִיתוּתִים וּשְׁלָטִים וְחִצִּים וְאוֹרוֹת יְרוּקִּים שֶׁל רַמְזוֹרִים וּבִנְיָינִים שְׁלֵמִים שֶׁמּוּאָרִים בְּלָבָן זֶה הוֹרֵס אֶת הָעֵינַיִים, הַיָּד עִם הָאֶצְבָּעוֹת הַלְּבָנוֹת שֶׁלָּהּ הִיא מְבַצְבֶּצֶת בִּקְטַנָּה מֵהַבְּתוֹךְ שֶׁל הַתִּיק וְהָאֲנָשִׁים הַמְּעַטִּים שֶׁיּוֹשְׁבִים מִסְּבִיבִי רוֹאִים אוֹתָהּ עוֹשֶׂה שָׁלוֹם אוֹ כָּל תַּחֲנָה הִיא עוֹשָׂה תְּנוּעָה אַחֶרֶת. בַּתַּחֲנָה מוּל הַגַּן הִיא עוֹשָׂה שָׁלוֹם לְמִי שֶׁיּוֹרֵד שָׁם. בְּקֶרֶן הַיְּסוֹד הִיא מְשַׂחֶקֶת לִי בַּשֵּׂיעָר. לְיַד כִּיכַּר פָּרִיז הִיא מַתְחִילָה לְהִשְׁתּוֹלֵל וְלַעֲשׂוֹת תְּנוּעוֹת שֶׁל עֲצַבִּים לַכִּיוּוּן שֶׁל הַמִּזְרָקָה. כְּשֶׁאֲנִי יוֹרֶדֶת בְּקִינְג ג'וֹרְג' הַיָּד קְצָת נִרְגַּעַת וְנִכְנֶסֶת בַּחֲזָרָה לַתִּיק כָּכָה שֶׁאִי אֶפְשָׁר לִרְאוֹת אוֹתָהּ. אֲנִי חוֹצֶה אֶת הַכְּבִישׁ וְרוֹאֶה אֶת הַבִּנְיָין הַמּוּאָר שֶׁל הַמַּשְׁבִּיר. עוֹבֶרֶת דֶּרֶךְ הַגִּינָּה שֶׁל הַסּוּס. רוֹאֶה אֶת הָעֲלִיָּה וּפוֹנֶה יָמִינָה. קוֹטֶפֶת אֶחָד מֵהַפְּרָחִים הַוְּרוּדִּים שֶׁצּוֹמְחִים לְיַד אֵיזֶה בֵּית וְזוֹרֶקֶת אוֹתוֹ לַתִּיק וְהַיָּד יָשָׁר תּוֹפֶסֶת אוֹתוֹ וּמְרִיחָה אוֹתוֹ וּמְשַׂחֶקֶת אִיתּוֹ. אֲנִי חוֹשֶׁבֶת שֶׁחָלַמְתִּי עַל הַבַּיִת הַזֶּה פַּעַם שֶׁזֶּה הָיָה הַבַּיִת שֶׁלִּי אֲבָל רַק שֶׁל הַחֲלוֹם וּבַסּוֹף נִיסִּיתִי לְהִכָּנֵס אֵלָיו אֲבָל כְּבָר הָיְיתָה בְּתוֹכוֹ מִשְׁפָּחָה חֲרֵדִית וְהֵם בִּיקְּשׁוּ מִמֶּנִּי בְּנִימוּס לָצֵאת אָז יָצָאתִי וָשׁוּב חִיפַּשְׂתִּי אֶת הַבַּיִת הָאֲמִיתִּי שֶׁלִּי. קַטְנוֹעַ כָּתוֹם וְעָלֶיהָ שֶׁל עַמּוּדִים. שֶׁלֶט שֶׁל פֶסְטִיבַל גְּוָונִים בִּירוּשָׁלַיִם. הַגָּלֶרְיָה לְסִפְרוּת. שְׁנֵי בָּתֵּי קָפֶה מְפוֹצְצִים בַּאֲנָשִׁים. יְצִיאָה לַכְּבִישׁ עִם הָרַמְזוֹר הֲכִי אִיטִּי בָּעוֹלָם וָשׁוּב בְּעָלֶיהָ אֲבָל הַפַּעַם שֶׁל בְּצַלְאֵל. בָּתֵּי קָפֶה עִם כִּיסְאוֹת מַקָּשׁ. בַּקְבּוּקִים עִם פְּלָחִים שֶׁל תַּפּוּזִים עַל הַשּׁוּלְחָנוֹת. אֲנָשִׁים מְדַבְּרִים וּמְעַשְּׁנִים הָמוֹן וְעוֹשִׂים רַעַשׁ וְחוֹפְרִים וְהַכְּלָבִים שֶׁלָּהֶם נוֹבְחִים שָׁם. בֵּינְתַיִים בְּתִיק הַיָּד מְשַׂחֶקֶת עִם הַפֶּרַח וְאָז הִיא קוֹרַעַת אוֹתוֹ לַחֲלוּטִין, מְפוֹרֶרֶת אֶת הֶעָלִים הַיְּרוּקִּים וְהַוְּרוּדִּים בֵּין מַחְבָּרוֹת וְעֵטִים וּמִסְּרָק וּדְבָרִים לָאוּנִיבֶרְסִיטָה. מִצַּד אֶחָד קָפֶה קָפֶה. בַּצַּד הַשֵּׁנִי חוֹמָה שֶׁל הָאֶבֶן עִם דֶּלֶת מֵעֵץ וּזְרִיקוֹת שֶׁל הַשָּׁרָךְ עַל כָּל הַחוֹמָה עַל כָּל הָאֲבָנִים, זֶה נִרְאֶה כְּמוֹ בַּיִת שֶׁרוֹאִים בָּאַגָּדוֹת וַאֲפִילּוּ הָאֲרוֹן חַשְׁמַל בַּסִּגְנוֹן שֶׁל הַקּוּבִּיזְם וְהַחַלּוֹנוֹת שֶׁמְּבִיאִים לַגָּלֶרְיוֹת שֶׁל תְּמוּנוֹת וְהַפְּסֵיפָסִים עַל הַקִּיר שֶׁל הַנָּשִׁים עִם הַכְּנָפַיִים. הַתַּחֲנָה שֶׁל הָאוֹטוֹבּוּס וְקָפֶה גָּלֶרְיָה. הַשֶּׁלֶט לְאֵירוּעַ שֶׁל מְעַצְּבִים בָּעִיר. שְׂמֹאלָה לַכְּנִיסָה שֶׁל הַבִּנְיָין, מַעֲלִית לְקוֹמָה שִׁישִּׁית, הַחֶדֶר מַדְרֵגוֹת הוּא חָשׁוּךְ בָּאֲפֵלָה אֲבָל אֵיךְ שֶׁמַּגִּיעִים אֵלָיו הַדֶּלֶת. בַּלַּיְלָה כַּנִּרְאֶה שֶׁיָּשַׁנְתִּי עַל הַיָּד כִּי הִרְגַּשְׁתִּי אוֹתָהּ מִנּוֹמְלֶלֶת, כְּאִילּוּ שֶׁהִיא נִרְדְּמָה. בַּבּוֹקֶר הִתְעוֹרַרְתִּי וְרָאִיתִי אֶת הַיָּד שֶׁל הַבּוּבָּה שֶׁהִיא יָצְאָה לִי מֵהַתִּיק בַּלַּיְלָה וְזָחֲלָה לִי מִתַּחַת לַגּוּף. קַמְתִּי וְהִסְתַּכַּלְתִּי עָלֶיהָ. הִיא הָיְיתָה עִם הַרְבֵּה פָּחוֹת מֶרֶץ מֵאֶתְמוֹל. אוּלַי כְּמוֹ הַמּוֹחַ הָעַתִּיק שֶׁל זוֹחֲלִים הִיא עָשְׂתָה כְּאִילּוּ הִיא מֵתָה כְּדֵי שֶׁאֲנִי אֶעֱזוֹב אוֹתָהּ בְּשֶׁקֶט מִתַּחַת לַגַּב שֶׁלִּי בַּמִּיטָּה. אוּלַי הִיא פָּשׁוּט רָצְתָה לִהְיוֹת שָׁם אֲבָל לֹא רָצְתָה לְהַפְרִיעַ לִי לִישׁוֹן. אֲנִי מִסְתַּכֶּלֶת עָלֶיהָ. הִיא מַמָּשׁ לְבָנָה. לְבָנָה וּגְמִישָׁה כְּמוֹ דֶּבֶק פְּלַסְטִי. הָאֶצְבָּעוֹת עַכְשָׁיו שֶׁאֲנִי רוֹאֶה אֶת זֶה פִּתְאוֹם אֲנִי מְבִינָה שֶׁאֵין לָהֶן מְפָרְקִים. הֵן גְּמִישׁוֹת לַחֲלוּטִין, יוֹתֵר מִבְּנֵי אָדָם. תְּשַׁע עֶשְׂרֵה אֶלֶף מַגִּיעַ לַתַּחֲנָה. אֲנִי עוֹלֶה עָלָיו עִם הַיָּד מְצִיצָה מִתּוֹךְ הַתִּיק. אֲנַחְנוּ יוֹרְדוֹת בִּבְצַלְאֵל וְעוֹשׂוֹת אֶת הַסִּיבּוּב שֶׁל הַגַּן וְנוֹסְעוֹת עַל קִינְג ג'וֹרְג' וְנֶעֱלָמוֹת בַּנְּבִיאִים. כָּל הַדֶּרֶךְ לְהַר הַצּוֹפִים הַיָּד הִיא לֹא זָזָה. אוּלַי הִיא פָּשׁוּט כְּבָר מַרְגִּישָׁה יוֹתֵר בַּבַּיִת וְלֹא מַמָּשׁ מַרְגִּישָׁה שֶׁהִיא צְרִיכָה לַעֲשׂוֹת עָלַי פּוֹזוֹת, לִגְרוֹם לִי לִדְאוֹג. חָשַׁבְתִּי שֶׁהִיא תַּהֲרוֹס לִי אֶת הָעֵטִים וְהַמַּחְבָּרוֹת אֲבָל הִיא רַק שִׂיחֲקָה אִיתָּם קְצָת בְּתוֹךְ הַתִּיק וְקַשְׂקַשָּׂהּ כָּל מִינֵי דְּבָרִים שֶׁלֹּא נִרְאִים חֲשׁוּבִים יוֹתֵר מִמַּשֶּׁהוּ. צִיּוּרִים שֶׁל לְבָבוֹת אֲדוּמִּים עִם חִצִּים בְּתוֹכָם. כָּל מִינֵי טה קִייְּרוּ. כָּאֵלֶּה דְּבָרִים. הָאוֹטוֹבּוּס מֵאִיץ בַּנְּבִיאִים. אֲנַחְנוּ עוֹבְרוֹת בֵּין חוֹמוֹת עַתִּיקוֹת שֶׁל כָּל מִינֵי בָּתֵּי חוֹלִים וּמִנְזָרִים מֵהַמֵּאָה הַתְּשַׁע עֶשְׂרֵה. גְּדֵרוֹת יְרוּקּוֹת מְקוּלָּפוֹת עִם בְּרוֹשִׁים כִּמְעַט מֵתִים. שֶׁלֶט שֶׁל דִּירוֹת יוּקְרָה, אֲתַר בְּנִיָּה עִם כָּל הַפִּיגּוּמִים. מִיָּמִין הַתַּחֲנוֹת שֶׁל הָאוֹטוֹבּוּסִים וּמֵאֲחוֹרָה הַחַנְיוֹן, הַכִּיכָּר הַזְּעִירָה בְּפָנֶיהָ לָרַב קוּק, שְׂמֹאלָה הַיְּרִידָה שֶׁמַּמְשִׁיכָה בַּנְּבִיאִים עַד שֶׁהָאוֹטוֹבּוּס מַגִּיעַ מוּל הָעִיר הָעַתִּיקָה וּפוֹנֶה שָׁם שׁוּב שְׂמֹאלָה. הַיָּד הִיא יְשֵׁנָה אוֹ מְקַשְׁקֶשֶׁת שְׁטוּיוֹת. לִפְעָמִים הִיא כּוֹתֶבֶת מַשֶּׁהוּ שֶׁהִיא חוֹשֶׁבֶת שֶׁהוּא מְקוֹרִי. וְאָז הִיא מוֹצִיאָה חֲצִי יָד מֵהַתִּיק וְנוֹגַעַת בִּי מֵאֲחוֹרָה בַּכָּתֵף. עַכְשָׁיו אֲנַחְנוּ עוֹבְרוֹת אֶת שִׁמְעוֹן הַצַּדִּיק. אֲנִי שׁוֹמַעַת אֶת הָרַעַשׁ שֶׁל הָעֵט עַל הַמְּחַבֶּרֶת. יָמִינָה לְיַד הַמַּטֶּה הָאַרְצִי וּשְׂמֹאלָה לְיַד הַמַּטֶּה הָאַרְצִי וְיָשָׁר אֲנַחְנוּ עוֹלוֹת וְעוֹבְרוֹת אֶת לֶרְנֶר וְיָמִינָה בַּכִּיכָּר שֶׁל הַמְּעוֹנוֹת. הָעֲלִיָּה שֶׁל צֶ'רְצִ'יל עִם בְּרוֹשִׁים וָאוֹרָנִים. הַשּׁוּרוֹת הַלְּבָנוֹת שֶׁל מַצֵּבוֹת עַל הַדֶּשֶׁא. יָשָׁר עַד הַסּוֹף בֵּין רֶזְנִיק לַהֲדַסָּה. יָמִינָה וּשְׂמֹאלָה לַמִּנְהָרָה. אֲנִי יוֹרֶדֶת עִם כּוּלָּם בַּמָּסוֹף שֶׁל הָאוֹטוֹבּוּסִים. מַעֲבִירָה אֶת הַתִּיק לְאֶחָד הַשּׁוֹמְרִים. עוֹבֶרֶת בְּגַלָּאֵי מַתָּכוֹת וְלוֹקַחַת בַּחֲזָרָה אֶת הַתִּיק וְעוֹלֶה בַּמַּדְרֵגוֹת הַנָּעוֹת. הַיָּד פֹּה וָשָׁם הִיא בּוֹדֶקֶת אֶת הַשֶּׁטַח כְּשֶׁאֲנִי קוֹנֶה קָפֶה בְּרָחֵל אוֹ עוֹבֶרֶת בְּדֶשֶׁא רוּחַ. כְּבָר עֶשֶׂר וְרֶבַע וְיֵשׁ שָׁם אֲנָשִׁים אֲבָל אֵין שָׁם אוֹתְךָ וְאֵין שָׁם אַף אֶחָד אַחֵר שֶׁאֲנִי מַכִּירָה. יִיצּוּגִים שֶׁל אִימָּהוֹת בְּאוֹמָּנוּת. חוֹשֶׁךְ בַּכִּיתָּה. הַמַּקְרֵן עִם הַתְּמוּנוֹת. הוּא מַרְאֶה אֶת אֵיךְ שֶׁבְּלַיְיק מְצַיֵּיר אֶת הַשְּׁנִיָּה שֶׁל הָאֲכִילָה מֵעֵץ הַדַּעַת. הָעֵץ הוּא נִמְצָא בַּמֶּרְכָּז שֶׁל הַתְּמוּנָה. אָדָם בְּפִינָּה מְבוֹעָת מֵאָסוֹן עֲתִידִי. מֵאֲחוֹרָיו הַנָּחָשׁ הַלָּבָן מִתְפַּתֵּל בַּגְּמִישׁוּת עַל חַוּוֹה וּמַאֲכִיל אוֹתָהּ מִפֹּה לְפֹה בְּאֶחָד מֵהַפֵּירוֹת. הַבְּרָקִים שֶׁיּוֹרְדִים מֵהָעֵץ וּמְבַקְּעִים בָּאֲדָמָה. הַמִּשְׁקָפַיִים שֶׁל גַּל שֶׁמַּבְרִיקוֹת כְּשֶׁהִיא מְדַבֶּרֶת. אַחֲרֵי גַּל יֵשׁ לִי בּוֹטִיצֶ'לִי וּתְקוּפָתוֹ. אַחֵר כָּךְ חַלּוֹן וְאָז אוֹמָּנוּת יְהוּדִית. בְּסוֹף אֲנִי יוֹצֵאת מֵהַשִּׁיעוּר הָאַחֲרוֹן בְּשֵׁשׁ בָּעֶרֶב. הָאוּנִיבֶרְסִיטָה כְּבָר רֵיקָה בַּשָּׁעָה הַזֹּאת בַּחוֹרֶף. הַכֹּל חָשׁוּךְ וְקַר. יֵשׁ פִּינּוֹת בַּדֶּשֶׁא רוּחַ שֶׁאִי אֶפְשָׁר לִרְאוֹת לְאָן הוֹלְכִים. אֲנִי חוֹתֶכֶת דֶּרֶךְ הַשְּׁבִיל שֶׁל הַדֶּשֶׁא לְתוֹךְ הַבִּנְיָין בַּצַּד שֶׁל הַסִּפְרִיָּה. הַיָּד קְצָת זָזָה בַּעֲדִינוּת בְּתוֹךְ הַתִּיק. אֲנַחְנוּ יוֹרְדוֹת בַּמַּדְרֵגוֹת הַנָּעוֹת לִמְסוֹף שֶׁל הָאוֹטוֹבּוּסִים וְלוֹקְחוֹת מִשָּׁם אֶת שְׁבַע עֶשְׂרֵה הַבַּיְתָה. הַיָּד מַתְחִילָה לְהִתְעַצְבֵּן בְּכָל הַנְּסִיעָה. זֹאת כַּנִּרְאֶה הַשָּׁעָה הַזֹּאת בַּיּוֹם שֶׁהִיא מְאַבֶּדֶת אֶת זֶה לַחֲלוּטִין. הִיא רוֹצָה לָצֵאת מֵהַתִּיק וּלְהִסְתַּכֵּל מֵהַחַלּוֹן אָז הַפַּעַם אֲנִי פָּשׁוּט נוֹתֶנֶת לָהּ וְזֶהוּ. וְאֵיךְ שָׁם עִם כָּל הָאוֹרוֹת. אֲנִי וְהַיָּד מִסְתַּכְּלוֹת עַל הַלַּיְלָה. עַל כָּל הַמְּכוֹנִיּוֹת שֶׁעוֹבְרוֹת בִּמְהִירוּת. פָּנָסִים אֲדוּמִּים אִיתָּנוּ. פָּנָסִים לְבָנִים בַּכִּיוּוּן הַשֵּׁנִי. בַּחוּרָה עִם חוּלְצָה נֶחְמָדָה בַּמּוֹשָׁב הַנֶּגְדִּי. סָרִיג עִם פַּסִּים בְּסָגוֹל וּכְתוֹם וְצָהוֹב. הַיָּד הִיא מַצְבִּיעָה לָהּ עַל הַסָּרִיג. הַבַּחוּרָה הִיא אוֹמֶרֶת תּוֹדָה עִם חִיּוּךְ וּתְנוּעָה שֶׁל הָרֹאשׁ. וְאָז אֲנַחְנוּ מַמְשִׁיכוֹת בַּנְּסִיעָה. הָאֱמֶת שֶׁכְּבָר הִגַּעְנוּ לְאֵיזוֹר שֶׁל הָעִיר וְהַיָּד וְהַבַּחוּרָה כְּבָר עָמוֹק בַּשִּׂיחָה. הַיָּד לֹא מַמָּשׁ יְכוֹלָה לְדַבֵּר אָז הֵן מְדַבְּרוֹת וּמְבִינוֹת עִם תְּנוּעוֹת שֶׁל הַיָּדַיִים וְהָאֱמֶת שֶׁזֶּה נִרְאֶה שֶׁהֵן מַמָּשׁ מְבִינוֹת אַחַת אֶת הַשְּׁנִיָּה כָּכָה, בְּאֵיזֶשֶׁהוּ שְׁלַב הַיָּד נוֹגַעַת בִּי בְּטָעוּת וַאֲנִי מִסְתַּכֶּלֶת עֲלֵיהֶן אֲבָל הֵן עָמוֹק בְּתוֹךְ הַשִּׂיחָה אָז אֲנִי חוֹזֶרֶת לַנָּהָר שֶׁל הָאוֹרוֹת. בְּסוֹף אֲנַחְנוּ צְרִיכוֹת לָרֶדֶת. אֲנִי מְהַנְהֶנֶת עִם הָרֹאשׁ לְבַחוּרָה. וְלוֹקַחַת אֶת הַיָּד שֶׁעוֹשָׂה לָהּ שָׁלוֹם עִם תְּנוּעוֹת נִמְרָצוֹת וְיוֹרֶדֶת מֵהָאוֹטוֹבּוּס וְעוֹלֶה הַבַּיְתָה. בַּלַּיְלָה אֲנִי יֶשְׁנָהּ אֲבָל הַיָּד הִיא לֹא יוּשַּׁנְתָּ. הִיא כּוֹתֶבֶת הָמוֹן. הִיא כּוֹתֶבֶת הָמוֹן דְּבָרִים. כָּל מִינֵי שְׁטוּיוֹת שֶׁבֶּטַח יֵשׁ לָהּ בְּרֹאשׁ וּבַבּוֹקֶר הִיא עֲיֵיפָה מִידַּי וְלֹא רוֹצָה לָלֶכֶת אִיתִּי לָאוּנִיבֶרְסִיטָה. מָה שֶׁהִיא כֵּן עוֹשָׂה זֶה מִתְקָרֶבֶת לִי לַבֶּטֶן וּמְנַסָּה לְהַרְכִּיב אֶת עַצְמָהּ עַל הַיָּרֵךְ שֶׁלִּי. כְּשֶׁהִיא לֹא מַצְלִיחָה הִיא מְנַסָּה יָשָׁר עַל הַכָּתֵף. בְּסוֹף גַּם זֶה לֹא הוֹלֵךְ אָז הִיא מְנַסָּה בְּעוֹד כַּמָּה מְקוֹמוֹת אֲבָל בְּסוֹף הִיא מְוַותֶּרֶת וַאֲנִי אוֹמֶרֶת לָהּ שָׁלוֹם וְיוֹצֵאת. בִּזְמַן שֶׁאֲנִי בִּמְבוֹא לְאוֹמָּנוּת יְמֵי הַבֵּינַיִים הַיָּד הִיא נִשְׁאֶרֶת בַּבַּיִת וְיֶשְׁנָהּ עַד מְאוּחָר. בְּסוֹף הִיא מִתְעוֹרֶרֶת וְשׁוֹטֶפֶת אֶת הַיָּדַיִים וּמִתְיַישֶּׁבֶת לִכְתּוֹב בִּמְחַבְּרוֹת שֶׁקָּנִיתִי לָהּ. הִיא יוֹשֶׁבֶת וְכוֹתֶבֶת. הִיא כּוֹתֶבֶת הָמוֹן. אֲבָל אַף אֶחָד לֹא נִמְצָא בַּדִּירָה כְּדֵי לִרְאוֹת אוֹתָהּ. הֲשׁוּתָּפָהּ שֶׁלִּי עָזְבָה אֶת הַלִּימּוּדִים בְּהַפְתָּעָה וְנָסְעָה לִפְנֵי כַּמָּה זְמַן לִדְרוֹם אָמֵרִיקָה. בֵּינְתַיִים אֲנִי גָּרָה לְבַד בַּדִּירָה וּצְרִיכָה לְשַׁלֵּם כָּפוּל אֲבָל זֶה לֹא נוֹרָא, דַּוְוקָא בָּא לִי בְּטוֹב הַשֶּׁקֶט. וְעַכְשָׁיו עִם כָּל הַסִּיפּוּר שֶׁל הַיָּד שֶׁל הַבּוּבָּה אָז הָאֱמֶת שֶׁזֶּה עָדִיף כִּי אִם הָיִיתָ פֹּה כְּבָר הָיִיתָ מִתְחַרְפֶנֶת מֵהַשְּׁטוּיוֹת שֶׁלָּהּ. אוֹ שֶׁאוּלַי דַּוְוקָא הֱיִיתֶן מִסְתַּדְּרוֹת מְצוּיָּן. הַיָּדַיִים שֶׁלָּכֶן הֵן נִרְאוֹת דֵּי דּוֹמוֹת. לִבְנוֹת כָּאֵלֶּה. גְּמִישׁוּת. גַּם אַתְּ לִפְעָמִים כּוֹתֶבֶת בַּמַּחְבָּרוֹת הַצְּהוּבּוֹת שֶׁלָּךְ. גַּם אַתְּ לִפְעָמִים מַתְחִילָה עִם בַּחוּרוֹת. אָז בּוֹאוּ נְדַמְיֵין שֶׁיֵּשׁ מָסָךְ מְפוּצָּל וּבַצַּד הַיְּמָנִי רוֹאִים אוֹתִי יוֹשֶׁבֶת בַּשִּׁיעוּר וּבַצַּד הַשְּׂמָאלִי זֶה הַדִּירָה וְרוֹאִים אֶת הַיָּד כְּשֶׁהִיא כּוֹתֶבֶת. אֲנִי לוֹמֶדֶת הָמוֹן. הַיָּד כּוֹתֶבֶת. אֲנִי יוֹצֵאת מִשִּׁיעוּרִים וְעוֹבֶרֶת בַּדֶּשֶׁא. אֲנִי כּוֹתֶבֶת סִיכּוּמִים. הַיָּד כּוֹתֶבֶת הָמוֹן. וְכָכָה זֶה מַמְשִׁיךְ עַד אַחֵר הַצָּהֳרַיִים עֶרֶב. בְּסוֹף זֶה סוּג שֶׁל מַפְסִיק אֲבָל הַמָּסָךְ הַמְּפוּצָּל עֲדַיִין מַמְשִׁיךְ עִם הַסִּידּוּר שֶׁלּוֹ. בַּצַּד הַשְּׂמָאלִי הַיָּד כּוֹתֶבֶת וּבַצַּד הַיְּמָנִי אֲנִי נִמְצֵאת בַּנְּסִיעָה. אֲנִי לֹא מְדַבֶּרֶת עִם אַף אֶחָד לַמְרוֹת שֶׁיֵּשׁ מִישֶׁהִי עִם מְעִיל אָדוֹם נֶחְמָד כַּמָּה מוֹשָׁבִים לִפְנֵי בַּצַּד הַשֵּׁנִי. בַּצַּד הַשְּׂמָאלִי הַיָּד כּוֹתֶבֶת. בַּצַּד הַיְּמָנִי אֲנִי יוֹרֶדֶת בִּבְצַלְאֵל. עוֹבֶרֶת אֲנָשִׁים בְּבָתֵּי קָפֶה וּפָאבִּים. נִכְנֶסֶת לַבִּנְיָין. עוֹלֶה בַּמַּעֲלִית. אֲנִי תּוֹלֶה אֶת הַמְּעִיל וְאוֹמֶרֶת שָׁלוֹם. הַיָּד מַמְשִׁיכָה לִכְתּוֹב וּמִתְעַלֶּמֶת מֵהַקִּיּוּם שֶׁלִּי. בְּסוֹף הִיא כְּאִילּוּ שְׁמָהּ לֵב שֶׁאֲנִי שָׁם בִּכְלָל וּבְלִי לְהַגִּיד שָׁלוֹם הִיא פָּשׁוּט נִדְבֶּקֶת לִי לַבֶּטֶן, מְנַסָּה לְהִתְחַבֵּר. אַתְּ כְּמוֹ גּוּר קָטָן שֶׁל חֲתוּלִים יָד. אַתְּ כְּמוֹ חָתוּל קָטָן שֶׁמְּנַסֶּה לִינוֹק לִי מֵהַבֶּטֶן. מְחַפֶּשֶׂת אֶת הַקְּלִיק שֶׁל הַחִיבּוּר בְּכָל צוּרָה אֶפְשָׁרִית וְלַמְרוֹת שֶׁאֲנִי מַסְבִּירָה לָהּ שֶׁזֶּה לֹא יַעֲבוֹד הִיא מַמְשִׁיכָה וּמַמְשִׁיכָה עַד שֶׁבְּסוֹף הִיא מִתְעַיֶּיפֶת וְהוֹלֶכֶת בַּחֲזָרָה לְמָקוֹם שֶׁלָּהּ. יֵשׁ בָּזֶה מַשֶּׁהוּ מְעַצְבֵּן, זֶה נָכוֹן. אֲבָל בְּסָךְ שֶׁל הַכֹּל זֶה בְּסֵדֶר. זֶה יוֹתֵר טוֹב מִלְּחַיּוֹת לְבַד אֶת כָּל הַחַיִּים שֶׁלִּי. בַּלַּיְלָה קוֹרִים לִי דְּבָרִים. בַּבּוֹקֶר אֲנִי קָמָה וָשׁוּב זֶה מַרְגִּישׁ כְּאִילּוּ נִרְדַּמְתִּי עַל הַיָּד. אֲנִי זָזָה בַּמִּיטָּה וּקְצָת מִתְעוֹרֶרֶת וְזֶה שׁוּב פַּעַם הַגּוֹרָה הַמַּצְחִיקָה הַזֹּאת. אֲנִי קָמָה וּמִסְתַּכֶּלֶת עַל הַיָּד הַלְּבָנָה, עַל הָאֶצְבָּעוֹת הַגְּמִישׁוּת, הַחֲסֵרוֹת מְפָרְקִים. וְאָז אֲנִי מְבִינָה שֶׁבַּלַּיְלָה הִיא אֵיכְשֶׁהוּ הִצְלִיחָה לְהִתְחַבֵּר אֵלַי וְעַכְשָׁיו הִיא מְחוּבֶּרֶת כְּמוֹ דָּבַק לַגּוּף שֶׁלִּי וְלֹא מְשַׁנֶּה כַּמָּה אֲנִי מוֹשֶׁכֶת הִיא לֹא מַצְלִיחָה לְהִשְׁתַּחְרֵר. מַזָּל שֶׁזֶּה יוֹם חֲמִישִׁי וְאֵין לִי שִׁיעוּרִים. אֲנִי נִשְׁאֶרֶת בַּבַּיִת וּמְנַסָּה לַחֲשׁוֹב מָה לַעֲשׂוֹת. צָרִיךְ לָלֶכֶת לַסּוֹפֵר כִּי אֵין אוֹכֶל בַּבַּיִת אֲבָל אֵיךְ אֲנִי אֵלֵךְ עִם שָׁלוֹשׁ יָדַיִים. הַיָּד הִיא מַצְבִּיעָה עַל סָרִיג עִם כַּפְתּוֹרִים שֶׁיֵּשׁ לִי בָּאָרוֹן. אֲנִי מְבִיאָה לָהּ אוֹתוֹ וְהִיא גּוֹזֶרֶת לוֹ עִיגּוּל וְתוֹפֶרֶת שָׁם שַׁרְווּל מִסָּרִיג יָשָׁן בְּצֶבַע דּוֹמֶה. הָאֱמֶת שֶׁהִיא עוֹשָׂה אֶת זֶה לֹא רַע בִּכְלָל. יָד לֹא יָדַעְתִּי שֶׁאַתְּ כָּזֹאת כִּשְׁרוֹנִית. גַּם כּוֹתֶבֶת וְגַם מַתְחִילָה עִם בַּחוּרוֹת וְעַכְשָׁיו גַּם תּוֹפֶרֶת בְּגָדִים שֶׁיַּתְאִימוּ לַסִּידּוּר שֶׁלָּנוּ. בַּלַּיְלָה, אַחֲרֵי יוֹם שָׁלֵם שֶׁבִּילִּינוּ בִּתְפִירוֹת וְאַחַר כָּךְ בַּשּׁוּק, אֲנַחְנוּ יוֹשְׁבוֹת עַל הַכּוּרְסָא בַּמִּרְפֶּסֶת וְשׁוּתוֹת תֵּה עִם נַעְנַע. רוֹאִים קְצָת אֶת בְּצַלְאֵל מֵהַחַלּוֹן שֶׁל הַמִּרְפֶּסֶת. רַעַשׁ וְאוֹרוֹת. קוֹלוֹת שֶׁל אֲנָשִׁים. צְפִיפוּת שֶׁל צִמְחִיָּה בֵּין הַבָּתִּים וַחֲצֵרוֹת. מִסְתַּבֵּר שֶׁהַיָּד הִיא כּוֹתֶבֶת יוֹמָן. הִיא עוֹשָׂה הַפְסָקָה וּמַצִּיעָה לִי לִקְרוֹא. אֲנִי לוֹקַחַת אֶת הַמְּחַבֶּרֶת שֶׁל הַיָּד שֶׁל הַבּוּבָּה וּפוֹתַחַת אֶת הַכְּרִיכָה וּמְדַפְדֶּפֶת בַּדַּפִּים, שְׁלוֹשִׁים בְּסֶפְּטֶמְבֶּר אַלְפַּיִים וּשְׁתַּיִים עֶשְׂרֵה. נָחַתְנוּ בְּאַרְגֶּנְטִינָה. לָקַחְנוּ מוֹנִית מֵאַסַּיְיסָה וְהִגַּעְנוּ לְבוּאֵנוֹס אַייְרֶס תּוֹךְ בְּעֵרֶךְ אַרְבָּעִים דַּקּוֹת. הַכֹּל פֹּה חָדָשׁ. הָאֲוִויר מוּזָר. הַרְבֵּה יוֹתֵר קָרִיר וְעִם בָּשָׂר כְּאִילּוּ אֶפְשָׁר לֶאֱכוֹל אוֹתוֹ. עַכְשָׁיו זֶה סוֹף הַחוֹרֶף בַּזְּמַן שֶׁבָּאָרֶץ הוּא עֲדַיִין לֹא הִתְחִיל. הָעֵצִים מִתְכַּסִּים בְּעָלִים יְרוּקִּים. הַשָּׁמַיִים אֲפוֹרִים אֲבָל הַכֹּל מָלֵא בְּאוֹר. קַלָּאוֹ כָּל כָּךְ טוֹבָה אֵלַי, הִיא עוֹזֶרֶת לְהִתְרַגֵּל וּמַסְבִּירָה לִי דְּבָרִים שֶׁאֲנִי לֹא מְבִינָה בִּסְפָרַדִּית. אֲנַחְנוּ מַגִּיעוֹת עִם הַמּוֹנִית הַשְּׁחוֹרָה צְהוּבָּה לַדִּירָה שֶׁלָּהּ וְעַכְשָׁיו הִגִּיעַ הַזְּמַן לִישׁוֹן כִּי אֲנִי עוֹד שְׁנִיָּה מִתְמוֹטֶטֶת. אַרְבַּע בְּאוֹקְטוֹבֶּר. טו דִּיסְקוֹ אֵס מָיָה, טו פֵּאָה. הָאַרְגֶּנְטִינָאִים הֵם צוֹחֲקִים עַל הַסְּפָרַדִּית הַגְּרוּעָה שֶׁלִּי. אֲבָל זֶה לֹא נוֹרָאִי כִּי קַלָּאוֹ מַכִּירָה לִי אֶת כָּל הַחֲבֵרִים שֶׁלָּהּ וַאֲנַחְנוּ יוֹצְאִים לְהִסְתּוֹבֵב וְלִשְׁתּוֹת בְּעֵרֶךְ כָּל הַשָּׁבוּעַ. עַכְשָׁיו זֶה הַזְּמַן שֶׁל לִהְיוֹת תַּיָּירִים. עַכְשָׁיו זֶה הַזְּמַן הֲכִי יָפֶה בַּחַיִּים שֶׁלָּנוּ. אַחֵר כָּךְ נִשְׁבּוֹר אֶת הָרֹאשׁ בְּלִמְצוֹא עֲבוֹדָה אֲבָל כָּרֶגַע הֲכִי חָשׁוּב זֶה שֶׁנִּשְׁפַּר אֶת הַסְּפָרַדִּית שֶׁלָּךְ אֵמוֹרָסִיטוֹ. שֶׁבַע בְּאוֹקְטוֹבֶּר. אֵיךְ שֶׁיּוֹצְאִים מִלִּיבֶּרְרִיָּה הֵרֶנְנְדֶּס הַקּוֹר שֶׁל הַלַּיְלָה הוּא בָּא בִּנְחָשִׁים, אֲנַחְנוּ הוֹלְכוֹת עַל קוֹרְיֵינֶטֶס בֵּין הַבִּנְיָינִים הָעֲצוּמִים שֶׁל קֵיסָרִים, בָּנֶיהָ צָרְפָתִית שֶׁל הַמֵּאָה הַתְּשַׁע עֶשְׂרֵה, חַלּוֹנוֹת מוּאָרִים וּמַלְאָכִים עַל הַגַּגּוֹת וְהַכְּבִישׁ כָּל כָּךְ רָחָב וְהַתְּנוּעָה. הַשִּׁיעוּרִי סְפָרַדִּית מַתְחִילִים לְהִתְקַדֵּם. כְּדַאי כִּי לְאַט לְאַט נִגְמַר לָנוּ הַכֶּסֶף. מָה שֶׁכֵּן זֶה לֹא מַפְרִיעַ לִי לִקְנוֹת בַּקְבּוּקִים שֶׁל הַיַּיִן הֲכִי יְקָרִים וְאוֹכֶל טוֹב וְאֶת הַפּוֹאַסְיָה קוֹמְפְּלָטָה שֶׁל אֶלְחַנְדְּרָה פִיסֶרְנִיק לַמְרוֹת שֶׁאֵין לִי אֵיךְ לִקְרוֹא אֶת הַדָּבָר הַזֶּה. אֲנַחְנוּ עוֹבְרוֹת אֶת הַכְּבִישׁ וּפוֹנוֹת לְטַלְקְוָואֵנוּ כְּמוֹ מֵאוֹקְיָינוֹס עָצוּם לָרְחוֹב עִם בִּנְיָינִים כִּמְעַט צְמוּדִים, עַל מִדְרָכוֹת כָּל כָּךְ צָרוֹת שֶׁאֲנִי קְצָת מַרְגִּישָׁה שֶׁאֲנִי שׁוּב בִּירוּשָׁלַיִם אֲבָל הָאוֹטוֹבּוּסִים עִם הַשְּׁרִיקוֹת שֶׁלָּהֶם זֶה דָּבָר שֶׁקַּיָּים רַק פֹּה, רַק בְּמִפְלֶצֶת שֶׁל עִיר שֶׁל שִׁישָּׁה מִילְיוֹן אִישׁ וּבְטַלְקְוָואנוֹ יֵשׁ עוֹד חֲנוּיוֹת סְפָרִים וְגַם הֵן פְּתוּחוֹת, כִּמְעַט אַחַת עֶשְׂרֵה בַּלַּיְלָה וְכָל הָרְחוֹב חַי וְצוֹעֵק כְּאִילּוּ שֶׁעַכְשָׁיו זֶה רַק הָאֶמְצַע שֶׁל הַבּוֹקֶר. אֲנִי שְׁמָהּ אֶת הַסֵּפֶר בַּתִּיק וּמַחֲזִיקָה לְקַלָּאוֹ בְּיָד וַאֲנַחְנוּ הוֹלְכוֹת בִּטְרִיבּוֹנְלֵס וּמִסְתַּכְּלוֹת עַל הָאוֹרוֹת. הַכֹּל כָּל כָּךְ גָּדוֹל, הַבָּתִּים הַכְּנֵסִיּוֹת הַפַּסָּלִים הַכֹּל מְפוֹאָר, עַמּוּדִים עֲצוּמִים וְקַלָּאוֹ אוֹמֶרֶת כָּאן זֶה הֲבֵית מִשְׁפָּט הָעֶלְיוֹן, שָׁם מֵרָחוֹק זֶה תֵּאָטְרוּ קוֹלוֹן וְהִיא לוֹקַחַת לִי אֶת הַיָּד וַאֲנַחְנוּ הוֹלְכוֹת לְאוֹבְלִיסְקוֹ וְרוֹאוֹת אֶת הַגּוֹדֶל הַמּוּפְרָע שֶׁלּוֹ וְחוֹזְרוֹת לִטְרִיבּוּנְלָס. הָרוּחַ בְּעָלִים הִיא עוֹשָׂה אֶת הַלַּיְלָה. הַכַּמּוּיוֹת שֶׁל אֲנָשִׁים. הָאוֹרוֹת. הַכֹּל מַדְהִים. אֲנַחְנוּ הוֹלְכוֹת עַד סַנְטָה פֶה וּפוֹנוֹת שָׁם שְׂמֹאלָה וְהוֹלְכוֹת וּמַמְשִׁיכוֹת לָלֶכֶת שָׁם אֵיזֶה שָׁעָה וְעוֹבְרוֹת בַּנְקִים וּכְנֵסִיּוֹת וְעוֹבְרוֹת לְיַד הָאַטְנָאוּ וְקַלָּאוֹ צוֹחֶקֶת כָּל מָה שֶׁאַתְּ רוֹצָה לַעֲשׂוֹת זֶה לְחַפֵּשׂ פֹּה עוֹד סְפָרִים וְהִיא לוֹקַחַת לִי אֶת הַיָּד וַאֲנַחְנוּ הוֹלְכוֹת בְּמֶשֶׁךְ שָׁעוֹת וּבַסּוֹף מִתְעַיְּיפוֹת וְלוֹקְחוֹת מוֹנִית הַבַּיְתָה. עֶשְׂרִים וְשָׁלוֹשׁ בְּאוֹקְטוֹבֶּר. הַחֲגִיגָה נִגְמְרָה. קַלָּאוֹ אוֹמֶרֶת שֶׁאֲנִי צְרִיכָה לְחַפֵּשׂ מֵאֵיפֹה לְהַכְנִיס כֶּסֶף. הַכֹּל בִּשְׁבִילְךָ אֵמוֹרֵסִיטוֹ. אֲנִי פּוֹתַחַת עִיתּוֹן אֲבָל לֹא מְבִינָה אֶת הַחֵצִי מֵהַמִּילִּים שֶׁיֵּשׁ שָׁם. לֹא נוֹרָא. חָתוּל לָבָן הוֹלֵךְ עַל הַמַּעֲקֶה הַצַּר מִחוּץ לַחַלּוֹן. מְעַנְיֵין אִם הוּא לֹא יוֹדֵעַ שֶׁיֵּשׁ לוֹ שָׁם נְפִילָה שֶׁל מֵאָה מֶטֶר. בְּסוֹף הִיא נִכְנֶסֶת וּמַצְבִּיעָה לִי עִם הָעֵט עַל פִּרְסוֹמֶת שֶׁל מַשֶּׁהוּ עִם שָׁם צָרְפָתִי. הִיא אוֹמֶרֶת שֶׁכָּרֶגַע הֵם מְחַפְּשִׂים קוּפָּאִיּוֹת וְשֶׁזֶּה מָקוֹם הוֹגֵן וְשֶׁאֲנִי אֶשְׁלַח לָהֶם אֵימַיְיל. הִיא תַּעֲשֶׂה בִּשְׁבִילִי אֶת הַדִּיבּוּרִים הַכְּבֵדִים. זֶה מַשֶּׁהוּ שֶׁיִּהְיֶה לָנוּ בְּסֵדֶר לְבֵינְתַיִים. עֶשְׂרִים וְחָמֵשׁ בְּאוֹקְטוֹבֶּר. הֶחָתוּל הַלָּבָן כְּבָר לֹא אִיתָּנוּ לְיַד הַחַלּוֹן. אוּלַי הוּא חָזַר לַמָּקוֹם שֶׁמִּמֶּנּוּ הוּא הִגִּיעַ, אֵיזֶה בַּיִת שֶׁל שְׁכֵנִים שֶׁהַמַּעֲקֶה מְחַבֵּר בֵּין הַדִּירוֹת. אוּלַי הוּא בֶּאֱמֶת נָפַל. אֲנִי לֹא יוֹדַעַת. קַלָּאוֹ לֹא בַּבַּיִת וְאֵין לִי מָה לַעֲשׂוֹת אָז אֲנִי יוֹרֶדֶת לְמַטָּה לְחַפֵּשׂ אֶת הַגּוּפָה. הַבִּנְיָין הוּא מְמוּקָּם עַל קוֹרְייֹנְטֵס וְגַסְקוֹן. אֲנִי יוֹרֶדֶת וּמַתְחִילָה לְחַפֵּשׂ בַּפָּחִים. אוּלַי הוּא נָפַל יָשָׁר עַל הַמִּדְרָכָה וּמִישֶׁהוּ גֵּירֵד אוֹתוֹ מִשָּׁם עִם שְׁפַּכְטֵל וְזָרַק אוֹתוֹ לַפַּח. אִם זֶה הָיָה כָּכָה אֲנִי אוֹכֶל עוֹד לִמְצוֹא אוֹתוֹ. אֲבָל אִם הוּא קָפַץ מַמָּשׁ רָחוֹק וְהִתְרַסֵּק עַל הַכְּבִישׁ בֵּין מְכוֹנִיּוֹת בִּתְנוּעָה סָבִיר לְהַנִּיחַ שֶׁהוּא הִתְאַיֵּיד מֵהַמְּהִירוּת לְבַדָּהּ וְשֶׁכְּלוֹם זֶה מָה שֶׁנִּשְׁאַר מֵהַגּוּפָה שֶׁלּוֹ. אִישָּׁה מְבוּגֶּרֶת מִסְתַּכֶּלֶת עָלַי מְחַטֶּטֶת בַּפַּח עִם הַיָּד. הִיא לֹא אוֹמֶרֶת לִי שׁוּם דָּבָר וּמַמְשִׁיכָה לָלֶכֶת. אֲנִי מְחַפֶּשֶׂת בֵּין שַׂקִּיּוֹת שְׁחוֹרוֹת שֶׁל זֶבֶל אֲבָל לֹא מוֹצֵאת שָׁם כְּלוּם וּבַסּוֹף אֲנִי חוֹזֶרֶת הַבַּיְתָה. עֶשְׂרִים וְחָמֵשׁ בְּאוֹקְטוֹבֶּר. לַיְלָה. יֵשׁ אֶת הַתְּחוּשָׁה שֶׁל מַשֶּׁהוּ קָסוּם כְּשֶׁפּוֹתְחִים אֶת הַחַלּוֹן וְרוֹאִים אֶת הֶעָלִים. אֵיךְ הֵם זָזִים וְזָזִים עִם הָרוּחַ. אֵיךְ הֵם עוֹשִׂים אֶת הָרִיקּוּד שֶׁל הַצְּלָלִים הַזֶּה. יֵשׁ שָׁעוֹת מְסוּיָּמוֹת בַּלַּיְלָה שֶׁאֲפִילּוּ קַפִּיטָל בְּסוֹף נִרְגַּעַת וְהוֹלֶכֶת לִישׁוֹן. יֵשׁ מְעַט מְכוֹנִיּוֹת. אֶפְשָׁר לִשְׁמוֹעַ צִרְצָרִים שֶׁעוֹשִׂים אֶת הַהֲמוּלָּה שֶׁל הַחִיזּוּרִים שֶׁלָּהֶם בְּאֵיזֶה גִּינָּה. עַל הַשּׁוּלְחָן שְׁאֵרִיּוֹת שֶׁל אֲרוּחָה בְּסִיסִית וּבַקְבּוּק יַיִן מֵהַהֲכִי זוֹלִים. קַלָּאוֹ עֲדַיִין לֹא חָזְרָה. אוּלַי כְּבָר נִמְאַס לָהּ מִמֶּנִּי. אוּלַי הִיא הִתְחִילָה לְתַעֵב אֶת הַפַּרְצוּף הַבַּכְיָינִי שֶׁלִּי. שְׁלִישִׁי בְּנוֹבֶמְבֶּר. הִתְחַלְתִּי לַעֲבוֹד כְּקוּפָּאִית בְּקַרְפוּר. זֹאת רֶשֶׁת שֶׁל סוֹפְרִים כְּמוֹ שׁוּפֶרְסַל אוֹ רָמִי לֵוִי. הַיּוֹם זֶה הַיּוֹם הַשֵּׁנִי שֶׁלִּי בָּעֲבוֹדָה וּכְבָר בָּא לִי לָמוּת מֵהַחַיִּים הַמַּגְעִילִים הָאֵלֶּה. אֲנִי עוֹבֶדֶת בִּסְנִיף קָטָן גַּם עַל קוֹרְיַינְטֵס אֲבָל בְּמֶרְחָק שֶׁל אֵיזֶה עֶשֶׂר קוֹאֲדְרוֹת מֵהַדִּירָה, דֵּי קָרוֹב לַבַּיִת שֶׁל קַרְלוֹס גֶּרְדֶּל שֶׁהָיִיתִי שָׁם כְּמוֹ תַּיֶּירֶת מְאוּשֶּׁרֶת בַּיָּמִים הָרִאשׁוֹנִים שֶׁהַכֹּל הָיָה טוֹב וְעַכְשָׁיו זֶה נִרְאֶה לִי כְּמוֹ חַרְטָא בְּפִיתָּה, כְּמוֹ שֶׁקֶר גָּדוֹל שֶׁסִּיפַּרְתִּי לְעַצְמִי אֲבָל הֲכִי בִּרְצִינוּת. הָעֲבוֹדָה הִיא סִיּוּט. הַצִּפְצוּף וְהַעֲבָרָה הָאֵינְסוֹפִית שֶׁל מוּצָרִים. הָאַרְגֶּנְטִינָאִים שֶׁבַּהַתְחָלָה נִרְאוּ לִי יְצוּרִים אֱלוֹהִיִּים הֵם בְּעֶצֶם לֹא יוֹתֵר טוֹבִים וְלִפְעָמִים זֶה נִדְמֶה לִי שֶׁהֵם הַרְבֵּה יוֹתֵר גְּרוּעִים מֵהַיִּשְׂרְאֵלִים בִּירוּשָׁלַיִם. הַדָּבָר הַיָּחִיד שֶׁטּוֹב בָּעֲבוֹדָה הַזֹּאת זֶה דַּוְוקָא הַמַּדִּים. גַּם אֲנִי לֹא צִיפִּיתִי אֲבָל הֵם יוֹתֵר יָפִים מִכָּל הָאָרוֹן הֶהָרוּס שֶׁנִּשְׁאַר לִי. הֵם כְּמוֹ שֶׁל דַּיֶּילֶת. אֵלֵגַנְטִיִּים כָּאֵלֶּה. חוּלְצָה מְכוּפְתֶּרֶת בְּצֶבַע תְּכֵלֶת וַחֲצָאִית קְצָרָה צְמוּדָה. מִטְפַּחַת כְּחוּלָּה מַמָּשִׁי לְהַדֵּק וְלִקְשׁוֹר מִסָּבִיב לְחִיבּוּר שֶׁל הַצַּוּוֹאר. חֲמִישִׁי לְנוֹבֶמְבֶּר. אֲנִי וְקַלָּאוֹ כְּבָר בְּקוֹשִׁי מְדַבְּרוֹת. לְפָחוֹת הִיא הִפְסִיקָה לָתֵת לִי מַבָּטִים מֶהָגַהֲנוֹם בְּפַעַם אַחַר פַּעַם שֶׁאֲנִי מְבַקֶּשֶׁת מִמֶּנָּה כֶּסֶף. אֲנִי אַחֲזִיר לָךְ הַכֹּל בְּסוֹף שֶׁל הַחוֹדֶשׁ כְּשֶׁאֲנִי אֲקַבֵּל אֶת הַמַּשְׂכּוֹרֶת, אַתְּ יוֹדַעַת שֶׁאֲנִי אַחֲזִיר. וְהִיא מִסְתַּכֶּלֶת עִם הַמַּבָּט שֶׁל הַהֲכִי רְשָׁעִים וּמַסְתִּירָה אֶת הַפָּנִים עִם אֵיזֶה סֵפֶר. שִׁישִּׁי לְנוֹבֶמְבֶּר. לַיְלָה. אֶתְמוֹל לֹא סִיפַּרְתִּי עַל מַשֶּׁהוּ גָּרוּעַ שֶׁקָּרָה לִי. זֶה הָיָה אַחֲרֵי שֶׁסִּייַּמְתִּי מִשְׁמֶרֶת עֶרֶב בַּקָּרָפוֹר. אֲנִי הָלַכְתִּי וְהִרְגַּשְׁתִּי אוֹתוֹ מִסְתַּכֵּל לִי עַל הָעוֹרֶף וְחָשַׁבְתִּי שֶׁהוּא רוֹצֶה לַהֲרוֹג אוֹתִי. הָלַכְתִּי יוֹתֵר מַהֵר בָּרְחוֹב. גַּם הוּא הָלַךְ יוֹתֵר מַהֵר. הָיוּ שָׁם קְצָת אֲנָשִׁים, זֶה לֹא שֶׁהָיָה שָׁם רֵיק, אֲבָל מִמִּי אֲנִי אֲבַקֵּשׁ עֶזְרָה שֶׁכּוּלָּם נִרְאִים כָּמוֹהוּ לִפְעָמִים יוֹתֵר גָּרוּעַ, שֶׁכּוּלָּם מִסְתַּכְּלִים עָלַי בְּזַעַם כְּאִילּוּ הֵם רוֹצִים שֶׁאֲנִי אַמּוֹת. בַּסּוֹף הוּא מִתְקָרֵב וְתוֹפֵס לִי אֶת הַיָּד. הַקּוֹר שֶׁל נְחָשִׁים. אֲנִי לֹא מַצְלִיחָה לְהָזִיז אֶת הָרַגְלַיִים. הוּא דּוֹחֵף אֶת עַצְמוֹ עָלַי וְהוּא מַתְחִיל לְמַשֵּׁשׁ אוֹתִי וְלֹא יוֹדַעַת מָה קָרָה לִי אֲבָל בְּסוֹף הִצְלַחְתִּי לִלְחוֹשׁ שֶׁאֲנִי אִימָּא לְבַת. סַוִּי מִדָּרָה אָה אוּנָה אִיחָה. לֹא יוֹדַעַת מָה בְּדִיּוּק חָשַׁבְתִּי כְּשֶׁאָמַרְתִּי אֶת זֶה. הָיִיתִי צְרִיכָה לִדְפּוֹק לוֹ בְּעִיטָה בַּבֵּיצִים וְלָעוּף מִשָּׁם. אֲבָל זֶה עָשָׂה שָׁם מַשֶּׁהוּ וְהוּא שִׁחְרֵר מִמֶּנִּי לַשְּׁנִיָּה וּבַשְּׁנִיָּה הַזֹּאת הָלַכְתִּי אֲחוֹרָה יוֹתֵר וְיוֹתֵר. הוּא רָצָה לְהִתְקַדֵּם אֲבָל הָיָה שָׁם שׁוֹטֵר בַּפִּינָּה וְנִיצַּלְתִּי אֶת הַהִזְדַּמְּנוּת לִשְׁאוֹל אוֹתוֹ אֵיזֶה שְׁטוּת נַגִּיד אֵיפֹה נִמְצָא הַבַּיִת שֶׁלִּי לַמְרוֹת שֶׁכַּמּוּבָן שֶׁיָּדַעְתִּי. הוּא הֶרְאָה לִי בְּנִימוּס וְאָמַרְתִּי לוֹ תּוֹדָה וְהָלַכְתִּי וְאָז הִתְחַלְתִּי לָרוּץ אֶת כָּל הַדֶּרֶךְ בְּלִי נְשִׁימָה הַבַּיְתָה. קַלָּאוֹ לֹא יוֹדַעַת. אֲנִי בְּסָפֵק אִם יִהְיֶה לָהּ אִכְפַּת כְּשֶׁאֲנִי אֲסַפֵּר. בֵּינְתַיִים זֶה מַסְפִּיק לִכְתּוֹב אֶת זֶה כָּאן. אַף אֶחָד לֹא צָרִיךְ לָדַעַת מִזֶּה. אַחַד עֶשְׂרֵה בְּנוֹבֶמְבֶּר. לֹא יוֹדַעַת אֵיךְ אֲבָל הִצְלַחְתִּי לְשַׁכְנֵעַ אֶת הַמְּנַהֵל שֶׁלִּי לָתֵת לִי מִקְדָּמָה. בָּאתִי כּוּלִּי שִׂמְחָה לְקַלָּאוֹ וְנָתַתִּי לָהּ נְשִׁיקָה וְנִדְמֶה לִי שֶׁהַפַּעַם הִיא לֹא נִגְעֲלָה מִמֶּנִּי יוֹתֵר מִמַּשֶּׁהוּ. קָנִיתִי יַיִן יַחֲסִית סַבַּבָּה וְהִיא עָשְׂתָה לִי פַּרְצוּף אֲבָל בְּסוֹף שָׁתִינוּ אוֹתוֹ בְּיַחַד. אֲפִילּוּ דִּיבַּרְנוּ קְצָת בַּחוֹשֶׁךְ בַּסָּלוֹן. נִרְאֶה לִי שֶׁיִּהְיֶה לָנוּ בְּסֵדֶר. שְׁלוֹשׁ עֶשְׂרֵה בְּנוֹבֶמְבֶּר. הִצְלַחְתִּי לִקְרוֹא שִׁיר שֶׁל פִיסֶרְנִיק! כַּמּוּבָן עִם הַרְבֵּה עֶזְרָה מֵהַמִּילּוֹן אֲבָל הִצְלַחְתִּי, זֶה גּוֹרֵם לִי לְהַרְגִּישׁ כָּל כָּךְ שִׂמְחָה. קוֹרְאִים לָשִׁיר לָאס פרומסס דֶּה לָה מוּסִיקָה שֶׁזֶּה אוֹמֵר הַהַבְטָחוֹת שֶׁל הַמּוּזִיקָה בְּעִבְרִית. הוּא מְדַבֵּר עַל הַמִּגְוָון שֶׁל הַצְּבָעִים שֶׁיֵּשׁ לַקֶּשֶׁת וְעַל בּוּבָּה בְּתוֹךְ הַכְּלוּב שֶׁאֲנִי לֹא בְּטוּחָה מָה הִיא עוֹשָׂה. יֵשׁ אֶת הֶעָלִים הַנּוֹפְלִים שֶׁל הַסְּתָיו. יֵשׁ אֶת הַגַּן שֶׁהָרֶגַע נוֹצַר. יֵשׁ אֶת הַדְּמָעוֹת וּמֵאֲחוֹרֵי הַדְּמָעוֹת יֵשׁ אֶת הַמּוּזִיקָה. רַק אֶת הַמִּילָּה הָאַחֲרוֹנָה לֹא הִכַּרְתִּי וּכְבָר הִתְעַיַּיפְתִּי לְחַפֵּשׂ בַּמִּילּוֹן. אֲנִי אֶרְשׁוֹם אוֹתָהּ בַּצַּד וְאֶבְדּוֹק אוֹתָהּ אַחֵר כָּךְ. שְׁבַע עֶשְׂרֵה בְּנוֹבֶמְבֶּר. קְלָאוּדְיָה עָזְבָה. תְּשַׁע עֶשְׂרֵה בְּנוֹבֶמְבֶּר. מָה הִיא קְשׁוּרָה עַכְשָׁיו הֲשׁוּתָּפָהּ הַמְּטוּמְטֶמֶת הַזֹּאת, מָה הִיא שׁוֹלַחַת לִי אֶלֶף הוֹדָעוֹת, שָׁמַעְתִּי שֶׁאַתְּ בְּבוּאֵנוֹס וְשָׁמַעְתִּי שֶׁאַתְּ בָּזֶה וְעָשִׂיתָ שָׁם טִרְקִים וְאָכַלְתָּ צ'וּרִיסוּס דֵּי מְטוּמְטֶמֶת תִּסְתְּמִי. וְעַכְשָׁיו הִיא כּוֹתֶבֶת אֲנִי בָּאָה לְבוּאֵנוֹס. אִם עַכְשָׁיו הָיוּ לִי אֶת הָעֲצַבִּים לִכְתּוֹב לָהּ הָיִיתִי כּוֹתֶבֶת יא מְטוּמְטֶמֶת לֹא אוֹמְרִים פֹּה בּוּאֵנוֹס אוֹמְרִים קַפִּיטָל בּוּאֵנוֹס זֶה רַק יִשְׂרְאֵלִים מְטוּמְטָמִים שֶׁחוֹשְׁבִים שֶׁהֵם חַיִּים פֹּה אֲבָל הֵם בְּעֶצֶם לֹא יוֹדְעִים שׁוּם דָּבָר מֵהַחַיִּים שֶׁלָּהֶם. קְלָאוּדְיָה לֹא עוֹנָה כְּשֶׁאֲנִי מְנַסֶּה לְהַשִּׂיג אוֹתָהּ בַּטֵּלֵפוֹן. מָתַי שֶׁאֲנִי מִתְקַשֶּׁרֶת הַקַּו שָׁם מְנוּתָּק. נִרְאֶה לִי שֶׁהִיא חָסְמָה אוֹתִי. אוּלַי אֲנִי אֶתְקַשֵּׁר לְאֶחָד הַחֲבֵרִים שֶׁלָּךְ. אוּלַי הוּא יַסְבִּיר לָךְ עַד כַּמָּה אַתְּ חֲסֵרָה לִי. עֶשְׂרִים וְשָׁלוֹשׁ לְנוֹבֶמְבֶּר. זֶה לֹא מְשַׁנֶּה. עַכְשָׁיו זֶה אֲנִי וּפִיסֶרְנִיק. בְּיָמִים אֲנִי עוֹבֶדֶת עִם הַמַּדִּים שֶׁל הַדַּיֶּילֶת. בַּלֵּילוֹת אֲנִי יוֹשֶׁבֶת עִם מִילּוֹן וְעִם הַשִּׁירִים הָאֲבוּדִים הָאֵלֶּה. נִגְמַר לִי כְּבָר הַכֶּסֶף שֶׁבִּיקַּשְׁתִּי שֶׁל הַמִּקְדָּמָה. עַכְשָׁיו נִשְׁאַר בְּדִיּוּק לַחֲבִילוֹת שֶׁל אִטְרִיּוֹת שֶׁאֲנִי אַרְתִּיחַ וְאוֹכֶל יְבֵשׁוֹת כְּדֵי לְרַמּוֹת אֶת הָרָעָב כְּמוֹ שֶׁאוֹמְרִים פֹּה. צָרִיךְ פָּשׁוּט לִשְׂרוֹד כָּכָה עוֹד אֵיזֶה שְׁבוּעַיִים עַד שֶׁתִּיכָּנֵס הַמַּשְׂכּוֹרֶת. עֶשְׂרִים וְחָמֵשׁ לְנוֹבֶמְבֶּר. הַבַּעַל בֵּית הָאִידְיוֹט הַזֶּה. לָמָּה אַתָּה חוֹשֵׁב שֶׁאַתָּה יָכוֹל לְהַרְשׁוֹת לְעַצְמְךָ לְדַבֵּר אֵלַי כָּכָה רַק בִּגְלַל שֶׁאֲנִי חַיֶּיבֶת לְךָ כֶּסֶף. שְׁלִישִׁי לְדֵצֶמְבֶּר. הָלַכְתִּי לְקַרְפּוֹר וְהִתְחַנַּנְתִּי לַמְּנַהֵל עַל הַבִּרְכַּיִים. הוּא נָתַן לִי אֶת מָה שֶׁנִּשְׁאַר מֵהַמַּשְׂכּוֹרֶת אַחֲרֵי שֶׁהוּא קִיזֵּז מִמֶּנָּה אֶת הַמִּקְדָּמָה וְשָׁם לִי אֶת הַכֶּסֶף בַּיָּד וְשָׁלַח אוֹתִי לְקִיבִּינִימָט הַחוּצָה. לֹא נוֹרָא. לְפָחוֹת נִשְׁאֲרוּ לִי הַמַּדִּים. וּמַזָּל שֶׁכְּבָר הַרְבֵּה פָּחוֹת קַר כִּי מַמָּשׁ אֵין לִי כֶּסֶף לִסְרִיגִים וּמְעִילֵי גֶּשֶׁם. יֵשׁ פֹּה מַסְפִּיק לִלְקֵנוּת אוֹכֶל וְלִשְׂרוֹד עַד שֶׁאֲנִי אַצְלִיחַ לִמְצוֹא עֲבוֹדָה. טָרַס דֶּה דִּיסִימְבֵּרָה. נוֹצֶ'ה. עִם מַשְׂכּוֹרֶת שֶׁל חוֹדֶשׁ אוֹ לְפָחוֹת מָה שֶׁנִּשְׁאַר מִמֶּנָּה אֲנִי מַכְנִיסָה אֶת הַחַיִּים שֶׁלִּי לְתוֹךְ מִזְוָודָה וּבוֹרַחַת מֵהַדִּירָה הַמְּזוּיֶּנֶת הַזֹּאת וְלֹא מִתְכַּוֶּונֶת לַחֲזוֹר לְפֹה יוֹתֵר בַּחַיִּים שֶׁלִּי. הַלַּיְלָה שֶׁל קוֹרְייֹנְטֵס כְּאִילּוּ יֶלֶד בָּא לַגַּן וְעִרְבֵּב שָׁם יוֹתֵר מִידַּי צְבָעִים שֶׁל הַגּוּאָשׁ, יֵשׁ מָלֵא דְּבָרִים אֲבָל כּוּלָּם מִתְעַרְבְּבִים וְהוֹפְכִים לַשְּׁחוֹרִים וְלֹא בְּרוּרִים בֵּינֵיהֶם. הָרְחוֹבוֹת עִם הַבִּנְיָינִים הָעֲצוּמִים נִהְיִים כָּל כָּךְ צָרִים כְּשֶׁאֲנִי הוֹלֶכֶת בִּפְרִינְגֵּלְס וְלוֹקַחַת יָמִינָה בְּקִזָּ'ה פָּרוּן וְהָעֵצִים הֵם פּוֹתְחִים עֲנָפִים כְּמוֹ יָדַיִים שְׁקוּפוֹת שֶׁרוֹאִים אֶת הַוְּרִידִים וְהַנִּימִים שֶׁלָּהֶן בַּלַּיְלָה. אֲנִי הוֹלֶכֶת בְּפַרְוָן וְעוֹבֶרֶת בִּשְׁכוּנוֹת שֶׁל בָּתִּים נְמוּכִים וְהַרְבֵּה פָּחוֹת מַרְשִׁימִים מִמָּה שֶׁיֵּשׁ בְּקוֹרְיֵינְטְס, הַרְבֵּה יוֹתֵר קְטַנִּים, כִּמְעַט עֲנִיִּים, חֵלֶק צְבוּעִים יָפֶה עִם הָאָדוֹם שֶׁל הָרוֹזֶנֶת. אֲנִי עוֹבֶרֶת כַּמָּה כְּבִישִׁים וּמַגִּיעָה לִסְבִיבָה שֶׁל פָּארְקֵהּ סַנְטְנָארָיו. הַפָּארְקֵהּ בַּלַּיְלָה הוּא סִיבּוּב שֶׁל עַצְמוֹת כָּל פָּנָס כָּל עֵץ כָּל שׁוּלַיִים שֶׁל מִדְרָכָה הֵם עֲצָמוֹת יָפוֹת שֶׁעוֹשׂוֹת שָׁם סִיבּוּבִים שֶׁל הַמָּוֶות, זֶה כְּמוֹ הַקָּרוּסֵלָה שֶׁכּוּלָּם יוֹדְעִים שֶׁהִיא מְקוּלְקֶלֶת, שֶׁיֵּשׁ לָהּ קָצָר בְּחַשְׁמַל וְשֶׁהִיא לֹא מַפְסִיקָה לָעוּף מַהֵר בַּסִּיבּוּבִים וְשֶׁכּוּלָּם מִסְתַּכְּלִים עַל הַקָּרוּסֵלָה וְיוֹדְעִים שֶׁיּוֹם אֶחָד יַלְדָּה אַחַת בְּסוֹף תִּיפּוֹל וְתֵהָרֵג. אֲנִי נִכְנֶסֶת לִרְחוֹבוֹת שֶׁיּוֹרְדִים מִדִּיאַס וַלְס וְעוֹבֶרֶת קִירוֹת עִם לְבָנִים אֲדוּמּוֹת שֶׁכּוּלָּם מְקוּשְׁקָשִׁים וּבָתִּים עִם פִּיגּוּמִים וּכְנִיסוֹת לַחֲנָיוֹת שֶׁאִי אֶפְשָׁר לִרְאוֹת פֹּה חֲצֵרוֹת רַק קִירוֹת מִבֵּטוֹן אוֹ מִמַּתֶּכֶת. הוֹלֶכֶת עִם מִזְוָודָה קְרוּעָה וְעִם הַמַּדִּים הַיָּפִים שֶׁל הַקַּרְפּוּר שֶׁל הַדַּיֶּילֶת. עַכְשָׁיו הֵם קְצָת מְלוּכְלָכִים מֵפִיחַ וְהַחֲצָאִית קְצָת מְקוּמֶּטֶת וְהַמִּטְפַּחַת שֶׁל הַמֶּשִׁי דֵּי קְרוּעָה אֲבָל מָה זֶה כְּבָר אִכְפַּת לִי, מִי שֶׁמַּמְשִׁיכָה לָלֶכֶת וְלָלֶכֶת בַּמָּבוֹךְ שֶׁל רְחוֹבוֹת שֶׁכְּבָר אֵין לָהֶם שֵׁמוֹת, שֶׁכְּבָר יָצָאתִי מִזְּמַן מֵהַמַּסְלוּל שֶׁל הַתַּיֶּירֶת שֶׁאֲנִי אֲפִילּוּ לֹא יוֹדַעַת אִם אֲנִי עֲדַיִין בַּקַּפִּיטָל וְשֶׁכָּל מָה שֶׁנִּשְׁאַר לִי זֶה לָשִׂים רֶגֶל אַחַת אַחֲרֵי הַשְּׁנִיָּה וּלְהִיזָּהֵר מֵחוֹשְׂכִים שֶׁל הַפִּינּוֹת וּלְהַמְשִׁיךְ. אֵין לִי הַבַּיְתָה לְאָן שֶׁלַּחֲזוֹר. מִישֶׁהוּ בִּכְלָל שָׁמַע עַל הַדָּבָר הַזֶּה. אֵין לְאָן לַחֲזוֹר וְהַבָּתִּים דַּוְוקָא יָפִים הֵם נִרְאִים כְּמוֹ מַצֵּבוֹת לִבְנוֹת שֶׁל הַשַּׁיִשׁ. בְּפִינָּה הֲבֵית קָפֶה הוּא פָּתוּחַ כָּל הַלַּיְלָה אֲבָל אֵין שָׁם אַף אֶחָד שֶׁיִּרְאֶה שֶׁנִּשְׁאֲרוּ פֹּה עוֹד חַיִּים. פִּיצָה סְגוּרָה. צִ'ינוּס סָגוּר. יַרְקָנֶיהָ שֶׁל פֵּרוּאָנִים סְגוּרָה עִם סוֹרְגִים. עוֹד סְנִיף שֶׁל קַרְפּוּר אוֹ אוּלַי זֶה בְּעֶצֶם דִּיאָה אֲנִי לוֹקַחַת יָמִינָה וּשְׂמֹאלָה. עַכְשָׁיו אֲנִי בֶּאֱמֶת בְּיַעַר אֲבוּדוֹת, לַבָּתִּים כְּבָר אֵין כְּנִיסוֹת זֶה פָּשׁוּט מִסְדְּרוֹנוֹת שֶׁלֹּא נִגְמָרִים וְהַכֹּל נִהְיֶה יוֹתֵר שָׁחוֹר וְיֵשׁ פָּחוֹת וּפָחוֹת פָּנָסִים וַאֲנִי מַמְשִׁיכָה לָלֶכֶת הֲכִי רָחוֹק לְמַטָּה וְעוֹבֶרֶת מָקוֹם שֶׁאֲנִי דַּוְוקָא כֵּן מַכִּירָה כִּי אֲנִי וּקְלָאוּדְיָה הִתְחַבַּקְנוּ בּוֹ פַּעַם, אֲנִי עוֹבֶרֶת לְיַד הַדּוּכָנִים שֶׁל הַסְּפָרִים, יוֹצֵאת מֵהַגָּדֵר שֶׁמַּקִּיפָה אֶת הַפַּארְק וּמַמְשִׁיכָה לָלֶכֶת. קואטרו דֶּה דִּיסִימְבֵּרָה. נוֹצֶ'ה. זֶה מַרְגִּישׁ כְּאִילּוּ הַלַּיְלָה הִיא הִפְסִיקָה לְהִגָּמֵר. אֵין עוֹד יוֹם אַחֵר. עַכְשָׁיו זֶה הַנֶּצַח שֶׁל הַמָּוֶות. סַיָּיס דֶּה דִּיסִימְבֵּרָה. נוֹצֶ'ה. מָה שֶׁפִּיסֶרְנִיק אָמְרָה עַל הַלַּיְלָה שֶׁהוּא כְּמוֹ אִישָּׁה זְקֵנָה עִם הָרֹאשׁ מָלֵא פְּרָחִים. סִייְּטָה דֶּה דִּיסִימְבֵּרָה. נוֹצֶ'ה. עַכְשָׁיו אֲנִי חוֹשֶׁבֶת שֶׁאֲנִי נִמְצֵאת בְּקַבָּשִׁיטוֹ. יֵשׁ פֹּה כַּמָּה שׁוּרוֹת שֶׁל בָּתִּים הַרְבֵּה יוֹתֵר קְטַנִּים מֵהַקּוֹאֲדֵרוֹת הָאֲחֵרוֹת. הֵם נִרְאִים כְּמוֹ בָּתִּים שֶׁל בּוּבּוֹת אֲנִי אוֹמֶרֶת וְחוֹשֶׁבֶת אֲבָל מָה שֶׁאֲנִי לֹא יוֹדַעַת אֲבָל אַחֵר כָּךְ מְבִינָה כְּשֶׁאֲנִי מַמְשִׁיכָה לָלֶכֶת בֵּין חַלּוֹנוֹת מְלֵאִים בְּקוּרִים וַחֲצֵרוֹת שֶׁל הָאֲבַדּוֹן זֶה שֶׁזֹּאת בֶּאֱמֶת שְׁכוּנָה עִם בָּתִּים שֶׁל בּוּבּוֹת אֲבָל זֹאת גַּם שְׁכוּנָה שֶׁל בֵּית קְבָרוֹת שֶׁל כָּל הַהוֹמְלֵסִים בָּעִיר. הַפַּחִים הֵם פַּחִים שֶׁשָּׂמִים בְּבֵית קְבָרוֹת. הַבְּרוֹשִׁים שֶׁשּׁוֹתְלִים אוֹתָם לְיַד הַקְּבָרִים. הַבְּרָזִים שֶׁל בֵּית קְבָרוֹת שֶׁל בְּאֶמְצַע הַמִּדְבָּר בִּבְאֵר שֶׁבַע וְהַבָּתִּים הֵם הַקְּבָרִים שֶׁל בֵּין עֶשְׂרִים לִשְׁלוֹשִׁים אֲנָשִׁים שֶׁיּוֹשְׁבִים שָׁם. הַכֹּל תָּמִיד אַחֲרֵי שְׂרֵפָה, כּוּלָּם תָּמִיד מְרוּחִים שָׁם בְּפִיחַ, כּוּלָּם שָׁם הוֹמְלֵסִים שְׁחוֹרִים שֶׁעַכְשָׁיו הֵם יוֹצְאִים מֵהַבָּתִּים וּמְפַיְּיחִים גַּם אוֹתִי, וּמְלַכְלְכִים אֶת הַמַּדִּים הַיָּפִים שֶׁל הַתְּכֵלֶת וּמְנַסִּים לִתְלוֹשׁ לִי אֶת הַמִּטְפַּחַת וְלִקְרוֹעַ אוֹתָהּ מֵהַצַּוּוֹאר וְהֵם מוֹשְׁכִים אוֹתִי וּמוֹשְׁכִים אוֹתִי לֶהָמוֹן שֶׁל הַקְּבָרוֹת, לְעָמוֹק שֶׁל הַקּוּרִים שֶׁנִּכְנָסִים יָשָׁר בַּפֶּה וְסוֹתְמִים אֶת הַמֵּעַיִים וַאֲנִי אוֹמֶרֶת שֶׁזֶּה לֹא אֲנִי, זֶה לֹא אֲנִי אֶת מִי שֶׁאַתֶּם צְרִיכִים לַהֲרוֹג אֲבָל אֲנִי נִמְשֶׁכֶת וְנִמְשֶׁכֶת לְאֶחָד מֵהַבָּתִּים וְנִקְבַּרְתָּ בַּחַיִּים בְּתוֹךְ הַבַּיִת. בֶּיְינְטִיאוֹצ'וֹ דֶּה דִּיסִימְבֵּרָה. נוֹצֶ'ה. עַכְשָׁיו זֶה הַחַיִּים שֶׁל הַמָּוֶות בַּקְּבָרוֹת. מִי הָיָה מַאֲמִין שֶׁאֲנִי אַגִּיעַ לַמַּצָּב הַזֶּה. כָּל יוֹם אֲנִי מִתְעוֹרֶרֶת וְזֶה לַיְלָה וַאֲנִי נִלְעֶסֶת כְּמוֹ מַסְטִיק מְלוּכְלָךְ בְּתוֹךְ עֲרֵמָה שֶׁל הַהוֹמְלֵסִים. אִי אֶפְשָׁר לָצֵאת מֵהַשְּׁכוּנָה שֶׁל בֵּית קְבָרוֹת. אֲנִי מְנַסֶּה לִשְׁלוֹחַ מֶיְילִים לִקְלָאוּדְיָה וְלַהוֹרִים. אֲבָל הַכֹּל חוֹזֵר בַּחֲזָרָה כְּאִילּוּ שֶׁשּׁוּם דָּבָר כְּבָר לֹא קַיָּים יוֹתֵר חוּץ מֵהָאַרְבַּע קוֹאַדְרוֹת הַשְּׂרוּפוֹת הָאֵלֶּה. לִפְעָמִים אֵיזֶה זָקֵן נִכְנַס לְפֹה בְּטָעוּת אַחֲרֵי שֶׁהוּא עָשָׂה סִיבּוּב בקבשׁיטו אוֹ נַגִּיד סְטוּדֵנְט חָדָשׁ שֶׁחִיפֵּשׂ וְלֹא מָצָא אֶת הפקולטד דֶּה פִילוֹסוֹפְיָה אִי לִטְרֹס. בְּדֶרֶךְ כְּלָל אֲנַחְנוּ נוֹתְנִים לוֹ אֶת הַכַּמָּה דַּקּוֹת לְהַתְחִיל לְפַחֵד וְאָז אֲנַחְנוּ בָּאִים לוֹ בְּמַכָּה וְגוֹרְרִים אוֹתוֹ בְּיַחַד לְאֶחָד הַבָּתִּים. לֹא כִּי אֲנַחְנוּ רוֹצִים. כִּי הַהוּא זֶה מִי שֶׁגּוֹרֵם לָנוּ לַעֲשׂוֹת אֶת זֶה. בַּבּוֹקֶר הַסְּטוּדֵנְט הוּא מִתְעוֹרֵר וְזֶה גַּלְגַּל שֶׁל הַסִּיּוּטִים אֲבָל אַחֲרֵי כַּמָּה זְמַן הוּא מִתְרַגֵּל וְהוּא כְּבָר שַׂר כָּאן עִם כּוּלָּנוּ. בְּאוֹפֶן לֹא מַפְתִּיעַ מִי שֶׁמְּנַהֵל אֶת הַמָּקוֹם הַזֶּה הוּא גַּם יִשְׂרְאֵלִי. לֹא יָצָא לִי לְדַבֵּר אִיתּוֹ כִּי הוּא דֵּי מַפְחִיד אֲבָל לִפְעָמִים אֶפְשָׁר לִרְאוֹת אוֹתוֹ מִסְתּוֹבֵב לְיַד הַבַּיִת. הוּא כָּל הַזְּמַן מִשְׁתַּעֵל. הוּא נִרְאָה מְבוּגָּר. עִם חֲלִיפָה וּמִשְׁקָפַיִים עָבוֹת שֶׁל פְּרוֹפֵסוֹרִים. לִפְעָמִים הוּא עוֹבֵר לְיַד הֲבֵית קְבָרוֹת שֶׁלִּי וַאֲנִי סוֹגֶרֶת אֶת הַתְּרִיסִים וּמִתְכַּנֶּסֶת בְּשֶׁקֶט בַּפִּינָּה שֶׁל הַחֶדֶר. לִפְעָמִים הָיָה לִי אוֹמֶץ וְהִסְתַּכַּלְתִּי עָלָיו עוֹבֵר בַּקָּצֶה שֶׁל הַחַלּוֹן וְהוּא הִשְׁתַּעֵל מַמָּשׁ רַע וְהִתְכּוֹפֵף עַל הָרִצְפָּה וְהֵקִיא מָלֵא קוֹרִים וְאָז הִסְתּוֹבֵב בְּפִתְאוֹמִיּוּת כְּאִילּוּ הוּא מַרְגִּישׁ שֶׁמִּישֶׁהוּ רוֹאֶה אוֹתוֹ. בַּסּוֹף הוּא בָּדַק בַּצְּדָדִים וְלֹא רָאָה שָׁם אַף אֶחָד אָז הוּא הִמְשִׁיךְ בַּמַּסְלוּל הָרָגִיל שֶׁהוּא עוֹשֶׂה. אֲבָל מִי שֶׁחוֹשֵׁב שֶׁהַמָּקוֹם הַזֶּה הוּא כְּמוֹ הַפִּיאַסְטָה אוֹ הַחַוּוֹה הוּא טוֹעֶה וּבְגָדוֹל. זֶה לֹא סְתָם אֵיזֶה זוֹלָה שֶׁל יִשְׂרְאֵלִים סַטְלָנִים שֶׁבָּאוּ לְבוּאֵנוֹס וְנִשְׁאֲרוּ פֹּה. פַּעַם עוֹד חָשַׁבְתִּי שֶׁיֵּשׁ לִי תִּקְוָוה. עַכְשָׁיו אֲנִי יוֹדַעַת שֶׁלֹּא. הַדָּבָר הַיָּחִיד שֶׁאֲנִי יְכוֹלָה לְנַסּוֹת זֶה לֹא לְהִתָּקֵל יוֹתֵר לְעוֹלָם בְּזָקֵן הַמַּגְעִיל הַזֶּה. טֵרָסָה דֶּה אַנְרוֹ דּוֹס מִיל טֵרָסָה. נוֹצֶ'ה. עוֹד צָ'בוּן שֶׁחָשַׁב שֶׁהוּא הוֹלֵךְ לִלְמוֹד עַל אָרֵנְס וְרוֹלְפוֹ וּבַסּוֹף מָה שֶׁהוּא מָצָא זֶה אֶת הַדֶּרֶךְ לְכָאן. עַכְשָׁיו לְפָחוֹת מַתְחִילִים לִהְיוֹת פֹּה אֲנָשִׁים שֶׁאֶפְשָׁר לְדַבֵּר אִיתָּם עַל סְפָרִים, לְפָחוֹת אַחֲרֵי אוֹ לִפְנֵי שֶׁהֵם מִשְׁתַּגְּעִים לַחֲלוּטִין וּמְנַסִּים לַהֲרוֹג אֶת עַצְמָם בַּמָּוֶות. הַסְּפָרַדִּית שֶׁלִּי דַּוְוקָא מִתְקַדֶּמֶת בְּסֵדֶר. אֶתְמוֹל הִתְחַלְתִּי לִקְרוֹא קְצָת שִׁירִים מֶהַגַּהֲנוֹם הַמּוּזִיקָלִי. יֵשׁ שָׁם אֵיזֶה שִׁיר אָרוֹךְ שֶׁמְּתָאֵר דֵּי טוֹב אֶת הַמַּצָּב שֶׁבּוֹ אֲנַחְנוּ נִמְצָאִים. זֶה כְּמוֹ שֶׁנּוֹסְעִים עִם הָאוֹטוֹ בְּמִנְהֲרוֹת שֶׁל הֶהָרִים וְשֶׁנּוֹסְעִים וְנוֹסְעִים אֲבָל אַף פַּעַם לֹא מַגִּיעִים וְאַף אֶחָד בָּאוֹטוֹ לֹא יַצְלִיחַ לְהָבִין שֶׁאֲנַחְנוּ לֹא נֵצֵא אַף פַּעַם מֵהָרִיצָה הַחֲשׁוּכָה הַזֹּאת. יֵשׁ שָׁם אֶת הַכֹּל. יֵשׁ אֶת הַדְּמָמָה שֶׁעוֹטֶפֶת אֶת כּוּלָּנוּ. יֵשׁ שָׁם אֶת הַלַּיְלָה הַגָּדוֹל וְהַמַּחֲרִיד שֶׁל צְעָדִים שֶׁלְּעוֹלָם הֵם אֲבוּדִים. וַהֲכִי חָשׁוּב שֶׁיֵּשׁ שָׁם אֶת הַבּוּבּוֹת שֶׁפּוֹתְחִים אוֹתָן רוֹאִים שֶׁהֵן רֵיקוֹת בַּמֵּעַיִים וְיֵשׁ שָׁם אֶת הַיָּדַיִים שֶׁלִּי שֶׁל בּוּבָּה מְפוֹרֶקֶת שֶׁכָּל דָּבָר הֵן מְלַטְּפוֹת אֲבָל שֶׁשּׁוּם דָּבָר לֹא בָּא אוֹ אֲפִילּוּ מִתְקָרֵב. בֶּיְינְטִיסַיְיטָה דֶּה אַנְרוֹ. נוֹצֶ'ה. אֲנִי לֹא מְבִינָה אֵיךְ הַמְּטוּמְטֶמֶת הַזֹּאת עָשְׂתָה אֶת כָּל הַדֶּרֶךְ מִיְּרוּשָׁלַיִם וְעוֹד מָצְאָה אוֹתִי בַּמָּקוֹם הַזֶּה. הִיא עֲדַיִין בַּחוּץ וּמִסְתַּכֶּלֶת עַל הַבַּרְזִלִּים שֶׁמְּגַדְּרִים אֶת הַשְּׁכוּנָה, אַל תִּיכָּנְסִי, אַל תִּיכָּנְסִי! אֲנִי עוֹשֶׂה לָהּ תְּנוּעוֹת שֶׁל לֹא מֵהַבַּיִת וְהִיא רוֹאָה אוֹתִי אֲבָל הַמְּטוּמְטֶמֶת הִיא לֹא מְבִינָה שְׁאַל תִּיכָּנְסִי, אוּלַי הִיא אֲפִילּוּ חוֹשֶׁבֶת שֶׁאֲנִי אוֹמֶרֶת לָהּ לָבוֹא כִּי הִיא פּוֹתַחַת אֶת הַשַּׁעַר וְנִכְנֶסֶת בֵּין הַקּוֹאֲדֵרוֹת, וְהוֹלֶכֶת בָּאֲגַם שֶׁל אֲבוּדִים שֶׁל הַקְּבָרוֹת בַּהֲלִיכָה הַמְּפַגֶּרֶת שֶׁל כְּאִילּוּ יְרוּשַׁלְמִית שֶׁיֵּשׁ לָהּ וּמִסְתַּכֶּלֶת עַל הוֹמְלֵסִים שֶׁמַּרְאִים לָהּ אֶת הַשִּׁינַּיִים אֲבָל הִיא יוֹתֵר מִידַּי סְתוּמָה בִּשְׁבִיל לְהָבִין בֶּאֱמֶת לְאָן הִיא נִכְנְסָה. הִיא מִתְקָרֶבֶת לַבַּיִת שֶׁל הַקְּבָרוֹת שֶׁלִּי וְשֶׁל הָעוֹד שְׁלוֹשִׁים אֲנָשִׁים וּפוֹתַחַת אֶת הַדֶּלֶת אָז מַהֵר לִפְנֵי שֶׁכּוּלָּם יִקְפְּצוּ עָלֶיהָ אֲנִי תּוֹפֶסֶת אוֹתָהּ בַּיָּד וְנִנְעֶלֶת אִיתָּהּ בַּשֵּׁירוּתִים. אַחֲרֵי כַּמָּה דַּקּוֹת שֶׁאֲנִי צוֹעֶקֶת עָלֶיהָ בְּהִיסְטֶרְיָה וּבוֹכָה בְּלִי הַפְסָקָה אֲנִי מְרִימָה אֶת הָרֹאשׁ. אֲנִי לֹא מַאֲמִינָה לְמָה שֶׁאֲנִי רוֹאֶה. הִיא פָּשׁוּט מִסְתַּכֶּלֶת עָלַי קוֹרֶנֶת מְאוּשָּׁר. מַנִּיחָה אֶת הַעֲרָמָה שֶׁל מַחְבָּרוֹת בִּצְבָעִים לְיַד הַכִּיּוֹר. שׁוֹלֶפֶת בִּשְׁתֵּי הַיָּדַיִים שֶׁלָּהּ אֶת הַיָּד הַשְּׁלִישִׁית שֶׁתְּקוּעָה לָהּ בַּבֶּטֶן. הַיָּד הִיא מִתְפַּתֶּלֶת כְּמוֹ נָחָשׁ עַל הָרִצְפָּה וְכוֹתֶבֶת בְּלִי הַפְסָקָה. וְאָז הִיא מְנַתֶּרֶת וּמִתְחַבֶּרֶת בְּמַכָּה לַכָּתֵף שֶׁל הַבּוּבָּה הֶכֵּרוּתָהּ שֶׁלִּי.
 



https://www.shortstoryproject.com/he/story/%d7%94%d6%b8%d7%9e%d6%b4%d7%a1%d6%b0%d7%aa%d7%95%d6%b9%d7%a8%d6%b4%d7%99-%d7%a9%d6%b6%d7%99%d6%b6%d7%a9-%d7%91%d6%bc%d6%b6%d7%99%d7%a0%d6%b6%d7%99%d7%94%d6%b6%d7%9d/
#אַבְּסוּרְד#אֲוִוירָתִי#אוּרְבָּנִי#אַפֶּל#הִרְהוּרִים#כְּתִיבָה