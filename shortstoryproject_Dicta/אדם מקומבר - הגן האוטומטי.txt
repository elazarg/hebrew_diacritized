בִּשְׁנוֹתָיו הַמְּאוּחָרוֹת שֶׁל טוּמָאסוֹ פָּרַנְצִ'ינִי, הַמְּהַנְדֵּס הָאַחְרַאי לְרַבּוֹת מִן הַמִּזְרָקוֹת הַנֶּהֱדָרוֹת בְּוֶורְסַאי, וּמִי שֶׁנּוֹדַע לִגְנַאי בְּתַאֲוָותוֹ לִשְׁלִיטָה, הוּא נָשָׂא לְאִישָּׁה אֶת בִּתּוֹ בַּת הַשֵּׁשׁ-עֶשְׂרֵה שֶׁל הַדּוּכָּס מִפְּרוֹנְטַנְק, יַלְדָּה תַּמָּה שֶׁכָּעֵת הוּלְבְּשָׁה בַּקְּטִיפָה וּבְסִרְטֵי בַּד בְּצִבְעֵי טוֹפִי וְהוּצְעֲדָה לְרַאֲוָוה בְּרַחֲבֵי וִילָה דֶּה פֶּרְטוֹלִינוֹ שֶׁלְּיַד פִּירֶנְצֶה. בַּחֲנוּיוֹת מוּאָרוֹת בְּאוֹר לַפִּידִים קָנָה פָּרַנְצִ'ינִי לְאִשְׁתּוֹ הַצְּעִירָה כָּל מָה שֶׁחָשְׁקָה בּוֹ, וּמָה שֶׁלֹּא הִצְלִיחָה לִמְצוֹא, הוּא הִמְצִיא בִּשְׁבִילָהּ, וְיִיצֵּר מִגְוַון צַעֲצוּעִים מוּזָרִים מְצוּיָּדִים בְּמַנְגְּנוֹנֵי קְפִיץ נִמְתָּחִים. הָיָה בִּרְשׁוּתָהּ שָׁעוֹן בְּצוּרַת תּוּכּוֹן מְגוּדָּל בַּעַל עֵינֵי פְּנִינִים וְנוֹצוֹת מֵאֶבֶן יַרְקָן, שֶׁכֻּוַּון לְסַלְסֵל בְּקוֹלוֹ בַּשָּׁעוֹת אֲרוּחַת הַצָּהֳרַיִים וַאֲרוּחַת הָעֶרֶב. הָיְתָה גַּם בּוּבָּה כַּסּוּפָה שֶׁל אִישׁ קָטָן שֶׁבָּכָה כְּתִינוֹק בֶּן יוֹמוֹ עַד שֶׁאָחֲזוּ בּוֹ, וְאָז הָיָה מִתְחַמֵּם וְהוֹלֵךְ בִּתְגוּבָה לְמַגָּע. לְבַסּוֹף, גּוּלַּת הַכּוֹתֶרֶת שֶׁל הָאוֹסֶף שֶׁלָּהּ, מָדוֹנָה זְעִירָה שֶׁבִּטְנָהּ נִפְתְּחָה לִרְוָוחָה וְהִתְגַּלָּה בָּהּ שִׁילּוּשׁ – אֵל הַנְּקָמוֹת הַסְּטוֹאִי וְהַיּוֹנָה הַיּוֹקֶדֶת שֶׁל רוּחַ הַקּוֹדֶשׁ, מוּכָנִים לְהִיוּוֹלֵד לְצִדּוֹ שֶׁל יֵשׁוּ הַתִּינוֹק.
כְּשֶׁנִּשְׁאֲלָה הַיַּלְדָּה הַכַּלָּה, פְּלוֹרְט שְׁמָהּ, עַל אוֹדוֹת בַּעֲלָהּ, הִיא אָמְרָה כִּי נִדְמֶה שֶׁאֱלוֹהִים שָׁלַח אֶת הֶחָבִיב בְּמַלְאָכָיו לִדְאוֹג לָהּ וְלִשְׁמוֹר אֶת לִבָּהּ בְּקוּפְסַת אוֹצְרוֹת, מוּגָן מִפְּנֵי כָּל מָה שֶׁעָלוּל לְהָרַע לוֹ. לְעוֹלָם לֹא יִיתָּכֵן שֶׁתֵּיחָבֵל אוֹ שֶׁתִּינָּזֵק כָּל עוֹד הַמַּמְצִיא הַדָּגוּל לְצִדָּהּ. אַךְ עַד מְהֵרָה הִיא לָמְדָה שֶׁאֲפִילּוּ בִּיכוֹלְתּוֹ שֶׁל פָּרַנְצִ'ינִי אֵין כְּדֵי לַעֲצוֹר אֶת הַזְּמַן וְאֶת כּוֹחַ הַהַתְמָדָה הָעִיקֶּשֶׁת שֶׁל מַחֲלָה. כִּתְמֵי פְּרִיחָה שֶׁל דָּבָר הִתְפַּשְּׁטוּ עַל עוֹר צַוּוֹארָהּ, וְהוּא נֶאֱלַץ לָשֶׁבֶת לְצַד מִיטָּתָהּ וְלִמְחוֹת פְּצָעִים דַּלַּקְתִּיִּים בִּרְטִיּוֹת עַד שֶׁהַמַּנְגָּנוֹן הָאוֹרְגָּנִי שֶׁל לִבָּהּ וְרֵיאוֹתֶיהָ שֶׁל פְּלוֹרְט עָמַד מִלֶּכֶת. הוּא הִכְרִיז שֶׁלֹּא יִתְחַתֵּן שׁוּב, וְעָנַד לְצַוּוֹארוֹ תִּלְיוֹן מַשְׂכִּית מְנַגֵּן וּבוֹ דְּיוֹקָנָהּ שֶׁל הַיַּלְדָּה, שֶׁהִנְעִים בִּצְלִילִים מִתּוֹךְ "בּוֹאִי, שֵׁינָה עֲמוּקָּה" בַּהֲפוּגוֹת שֶׁתּוּזְמְנוּ בְּהַתְאָמָה לַצְּלִילִים שֶׁבָּקְעוּ מֵאֲרוֹן הַקְּבוּרָה הַמַּכְאֵנִי שֶׁל פְּלוֹרְט. זְמַן לֹא רַב אַחֲרֵי הַלְוָויָיתָהּ שֶׁל הַנַּעֲרָה קָנָה פָּרַנְצִ'ינִי חֶלְקַת אֲדָמָה וְהוֹדִיעַ כִּי יִבְנֶה שָׁם אֶת הַמְצָאָתוֹ הַגְּדוֹלָה הָאַחֲרוֹנָה, מַצֶּבֶת זִיכָּרוֹן לַצַּעַר שֶׁתּוּצַּג לְעֵינֵי כּוֹל – הַגַּן הָאוֹטוֹמָטִי בְּסַן זֶ'רְמֶן אֵן לִייָ.
כְּתָבָיו שֶׁל קְלוּדְיוֹ סְבָאט, וִיקָאר בְּדִימוֹס וּמְשָׁרְתוֹ שֶׁל יוֹרֵשׁ הָעֶצֶר, מְסַפְּקִים לָנוּ הֲצָצָה חֲטוּפָה אֶל הַגַּן שֶׁל פָּרַנְצִ'ינִי, וְהֵד לִתְחוּשַׁת אִי-הַנּוֹחוּת בְּקֶרֶב הָאָרִיסְטוֹקְרַטְיָה הַצָּרְפָתִית וְהָאִיטַלְקִית בַּמֵּאָה הַשְּׁבַע-עֶשְׂרֵה בַּאֲשֶׁר לַמָּקוֹם: "עַל אַף שֶׁעָבַר כִּמְעַט חוֹדֶשׁ מֵאָז עָלִיתִי לְרֶגֶל לְסַן זֶ'רְמֶן אֵן לִייָ, עֲדַיִין אֵינִי מַצְלִיחַ לִמְחוֹת מִזִּיכְרוֹנִי אֶת עֵינֵיהֶם הַמּוּצְהָבוֹת שֶׁל אַנְשֵׁי הַמַּתֶּכֶת וְחַיּוֹת הַמַּתֶּכֶת שֶׁל טוּמָאסוֹ פָּרַנְצִ'ינִי, וְאֵינִי מְסוּגָּל לִשְׁכּוֹחַ אֶת מַרְאֵהוּ שֶׁל פָּרַנְצִ'ינִי עַצְמוֹ, מְשׁוֹטֵט כְּרוּחַ רָעָה בִּשְׂדֵה פִּרְחֵי הַזְּכוּכִית שֶׁלּוֹ, גּוֹרֵר אַחֲרָיו מָה שֶׁנִּרְאֶה כְּמַעְדֵּר גַּנָּנִים פָּשׁוּט. הַאִם סָבוּר פָּרַנְצִ'ינִי כִּי צָרִיךְ לְכוֹנֵן שׁוּב אֶת מִפְעָלָיו הַטּוֹבִים שֶׁל הָאֵל, וְכִי הוּא, מְהַנְדֵּס חַדְּשָׁן כְּכָל שֶׁיִּהְיֶה, אָכֵן יָכוֹל לְשַׁכְלֵל אוֹתָם? וְאֵיזוֹ הִיא הַנְּשָׁמָה הַמְּנִיעָה אֶת הַיְּצוּרִים הַחֲדִישִׁים הָאֵלֶּה? הוּא מַבְטִיחַ לָנוּ שֶׁאֵין מְדוּבָּר אֶלָּא בְּמַיִם וּבְקִיטוֹר, וְאוּלָם, קוֹרֵא יָקָר, הָאָמָּן לִי שֶׁמְּדוּבָּר בְּיוֹתֵר מִכָּךְ."
לְמַרְבֵּה הַשִּׂמְחָה, לֹא כָּל הַמְּטַיְּילִים קִימְּצוּ בַּמִּילִּים כְּמוֹ הַוִּויקָאר בְּדִימוֹס, וְלֹא הָיָה הַגַּן הָאוֹטוֹמָטִי, שֶׁנִּשְׂרַף עַד הַיְּסוֹד קָרוֹב לְשָׁנָה לְאַחַר שֶׁנִּפְתַּח, עָלוּל לִטְבּוֹעַ בִּתְהוֹם הַנְּשִׁייָּה. "הַבּוּבּוֹת הַמַּכָּאנִיּוֹת שֶׁל מָאֶסְטְרוֹ פָּרַנְצִ'ינִי, הַמּוֹנְעוֹת בְּכוֹחַ הַמַּיִם וְהַקִּיטוֹר," כָּתְבָה הַדּוּכָּסִית מִלְּנַגָּרָהּ בְּיוֹמָנָהּ הָאִישִׁי לְאַחַר טִיּוּל בַּגַּן, "מִשְׁתַּיְּיכוֹת לְגֶזַע חָדָשׁ וּבִלְתִּי נִיתָּן לְחִיזּוּי. בֶּן לְוִויָּיתִי הִזְהִיר אוֹתִי כִּי דִּמְיוֹנָם הָעַל-טִבְעִי שֶׁל הַיְּצוּרִים הַמְּזוּיָּפִים הָאֵלֶּה לִיצוּרִים חַיִּים עָלוּל לְהַחֲרִיד אֶת שַׁלְוָותִי, אַךְ תַּחַת זֹאת נוֹכַחְתִּי כִּי נֵיעוֹרָה סַקְרָנוּתִי. יְכוֹלְתָּם לְהֵירָאוֹת כְּשׁוֹפְעֵי רְגָשׁוֹת אָמְנָם מְעוֹרֶרֶת הִשְׁתָּאוּת, אַךְ לֹא מַפְחִידָה. מִיָּמַי לֹא שִׁיוִּויתִי בְּנַפְשִׁי כִּי אַרְאֶה נָמֵר שְׁטוּף עַצְבוּת רוֹבֵץ בִּסְבַךְ שֶׁל שִׂיחִים וּמַבִּיט בִּי בְּעֵינֵי עִנְבָּר, אוֹ אֶת פּוֹסֵידוֹן עַצְמוֹ, בּוֹכֶה וּמַזִּיל דְּמָעוֹת אֶל תּוֹךְ הַיָּם שֶׁהוּא שַׁלִּיטוֹ – דְּמָעוֹת שֶׁמִּיָּד נִבְלְעוּ בְּמַלְתְּעוֹת מִפְלֶצֶת עֲבוּתָּה הַשּׁוֹכֶנֶת בְּמַעֲמַקֵּי הַיָּם. בְּשֶׁל כָּךְ אָמַרְתִּי בְּלִבִּי לִקְבּוֹעַ פְּגִישָׁה אִישִׁית עִם מָאֶסְטְרוֹ פָּרַנְצִ'ינִי, מִתּוֹךְ רָצוֹן לְהִתְעַמֵּק בְּמָבוֹךְ הַסּוֹדוֹת שֶׁל הַמְצָאוֹתָיו. וּבְכָל זֹאת, לַמְרוֹת מַעֲמָדִי וְלַמְרוֹת הָעוּבְדָּה שֶׁנָּכַחְתִּי בְּהַלְוָויָיתָהּ שֶׁל כַּלָּתוֹ, פלורט, נִנְזַפְתִּי בִּידֵי מִי שֶׁנִּרְאָה כְּנַעַר מְשָׁרֵת בְּכוּתּוֹנֶת אֲדוּמָּה, שֶׁאָמַר לִי כִּי הַמְּאַסְטֵר חַלָּשׁ וְלֹא סוֹבֵל עוֹד חֶבְרַת אֲנָשִׁים. רַק לְאַחַר שֶׁנָּסוֹג הַנַּעַר אֶל תּוֹךְ יַעַר שֶׁל אוֹרְנֵי מַתֶּכֶת, שָׁאַל בֶּן לִוְויָיתִי, בְּנִימָה מְשׁוּעֲשַׁעַת כְּדַרְכּוֹ, אִם הִבְחַנְתִּי בַּהִתְנוֹצְצוּת הַמּוּזָרָה שֶׁל הַשֶּׁמֶשׁ עַל עוֹרוֹ שֶׁל הַבָּחוּר, אוֹ אִם רָאִיתִי עַד כַּמָּה זְכוּכִיתִיּוֹת עֵינָיו.
"הִידַּקְתִּי אֶל גֵּוֵוי אֶת הָרְדִיד שֶׁעָטִיתִי, וְהִפְצַרְתִּי בְּחַבְרֵי לְהַבְטִיחַ לִי כִּי אֵינוֹ מְרַמֵּז לְכָךְ שֶׁהַנַּעַר הוּא אֵיזוֹ גִּרְסָה מִתְקַדֶּמֶת שֶׁל הַפַּסָּלִים הַנָּעִים שֶׁל פָּרַנְצִ'ינִי. הוּא הֵשִׁיב בִּצְחוֹק, וְאָמַר כִּי נִיסָּה בְּסַךְ הַכּוֹל לְהַבְהִיל אוֹתִי, אֲבָל עַד שֶׁהִגַּעְתִּי אֶל הַמִּפְלָס הַשְּׁלִישִׁי בַּגַּן, לֹא נִזְקַקְתִּי לְהוּמוֹר מֵעֵין זֶה כְּדֵי לָחוּשׁ צְמַרְמוֹרֶת עַזָּה בְּגוּפִי. שָׁם רָאִיתִי מָה שֶׁאוּכַל לְתָאֵר רַק כִּ"דְּרָקוֹן" מִתְרוֹמֵם מִתּוֹךְ אַגַּן אֶבֶן, וְאָז מְשׁוּסָּף בִּידֵי אַבִּיר חַי לְמַרְאֵה, עָטוּי שִׁרְיוֹן לָבָן, שֶׁהִשְׁתַּלְשֵׁל עַל חֶבֶל מוּזְהָב מִתִּקְרָה הַנִּתְמֶכֶת בְּעַמּוּדִים. דָּמוֹ שֶׁל הַדְּרָקוֹן הָיָה אָדוֹם וּמַמָּשִׁי כְּמוֹ דְּמֵי שֶׁלִּי, וְאַף עַל פִּי כֵּן נִיתַּז עַל אַבְנֵי הָרִיצּוּף בְּקָלִיגְרַפְיָה מְעוּדֶּנֶת שֶׁכְּמוֹ הוּתְוְותָה בְּיַד אָמָּן. נֶאֱלַצְתִּי לְבַקֵּשׁ מֵחַבְרֵי לִמְצוֹא סַפְסָל שֶׁעָלָיו אוֹכֶל לַחֲזוֹר לְעֶשְׁתּוֹנוֹתַיי. "לֹא הָיִינוּ צְרִיכִים לָבוֹא הִנֵּה, דּוּכָּסִית," הוּא אָמַר, אַךְ הֵשַׁבְתִּי כִּי אֲנִי דַּוְוקָא שִׂמְחָה שֶׁבָּאנוּ, לַמְרוֹת תְּגוּבָתִי הַקָּשָׁה. הַגַּן הָאוֹטוֹמָטִי שֶׁל פָּרַנְצִ'ינִי הֶרְאָה לִי כִּי מַחֲלָה מְסוּיֶּמֶת – הֲטָלַת סָפֵק בָּעוֹלָם הַסּוֹבֵב אוֹתָנוּ – עֲשׂוּיָה לְשַׁמֵּשׁ לְמֵעֵין הֶאָרָה.
בְּדוֹמֶה לַגַּן הָאוֹטוֹמָטִי, הַתְּשׁוּבָה לַשְּׁאֵלָה אִם מוֹת אִשְׁתּוֹ שֶׁל פָּרַנְצִ'ינִי, פְּלוֹרְט, הוּא שֶׁהֵבִיא לַהֲקָמָתָהּ שֶׁל מַצֵּבַת הַזִּיכָּרוֹן לְצַעַר שֶׁבְּנָהּ, נִידּוֹנָה בְּמִידָּה רַבָּה לְשִׁכְחָה גְּמוּרָה. הַמְּנִיעִים לְהַמְצָאָתוֹ הָאַחֲרוֹנָה שֶׁל פָּרַנְצִ'ינִי הָיוּ נוֹשֵׂא לְמַחֲלוֹקֶת בְּחוּגִים אוֹפְנָתִיִּים, וְרַבִּים טָעֲנוּ כִּי יְגוֹנוֹ שֶׁל הַמַּמְצִיא אֵינוֹ רַק עַל מוֹתָהּ שֶׁל פְלוֹרְט הַפְּתַיָּה וְהָאוּמְלָלָה. לִרְכִילוּת עַל פְּרָטִים שֶׁכָּאֵלֶּה יוּחֲסָה לְעִתִּים קְרוֹבוֹת הַסִּיבָּה לְגָלוּת שֶׁגָּזַר עַל עַצְמוֹ הַמַּמְצִיא בְּסַן זֶ'רְמֶן אֵן לִייָ, וּלְעוּבְדָּה שֶׁהִרְחִיק אֶת עַצְמוֹ מֵחוּגֵי הָאָרִיסְטוֹקְרַטְיָה. בְּסוֹפוֹ שֶׁל דָּבָר, לֹא פְּלוֹרְט הַמִּיטָּה עָלָיו חֶרְפָּה, אֶלָּא הַמּוּשָּׂא הַקּוֹדֵם שֶׁל תְּשׁוּקוֹתָיו, שֶׁכִּמְעַט גָּרַם מְבוּכָה צִיבּוּרִית וְאוּלַי אַף חֵטְא פָּעוּט.
אַנְטוֹנְיוֹ קוֹרֶנְצְאֵנוּ הָיָה רַקְדָן בָּלֵט וְשַׂחְקָן עַל בִּימוֹת פִּירֶנְצֶה, וּפָגַשׁ אֶת הַמְּהַנְדֵּס הַדָּגוּל כְּשֶׁהוּזְמַן פָּרַנְצִ'ינִי לִבְנוֹת תַּפְאוּרָה מִסְתּוֹבֶבֶת לְ-"La Ballet de la Deliverance de Renaud". פָּרַנְצִ'ינִי, שֶׁאָז עוֹד נִיתָּן הָיָה לְכַנּוֹת אוֹתוֹ גֶּבֶר צָעִיר, הִתְפַּעֵל מִן הָרַקְדָן, וְהַחִיבָּה נֶעֶנְתָה כְּכָל הַנִּרְאֶה בִּרְגָשׁוֹת דּוֹמִים. לְעִתִּים קְרוֹבוֹת נִרְאוּ הַשְּׁנַיִים מִסְתּוֹדְדִים לָאוֹר נֵר בְּפוּנְדָּקִים אַפְלוּלִיִּים בְּפִירֶנְצֶה, שׁוֹתִים בִּירָה שְׁחוֹרָה וּמְשׂוֹחֲחִים בְּקוֹלוֹת מְהוּסִּים עַד שֶׁאִישׁ לֹא הָיָה יָכוֹל לִשְׁמוֹעַ אוֹתָם. לַמְרוֹת כּוֹבֶד הָרֹאשׁ לִכְאוֹרָה שֶׁל הַשִּׂיחוֹת הָאֵלֶּה, מִפַּעַם לְפַעַם הָיוּ פָּרַנְצִ'ינִי וְקוֹרֶנְצֵאנוּ פּוֹרְצִים בִּצְחוֹק גָּדוֹל, וְלָקוֹחוֹת בַּפּוּנְדָּק דִּיוְּוחוּ עַל מְשִׁיכָה מַגְנֵטִית שֶׁלֹּא כְּדֶרֶךְ הַטֶּבַע בֵּין שְׁנֵי הַגְּבָרִים. הָיוּ אֲפִילּוּ שְׁמוּעוֹת עַל כִּישּׁוּף, אִם כִּי אֶנְדְּרָהּ פָּלִיבֵּיְין, הִיסְטוֹרְיוֹן הֶחָצֵר שֶׁל לוּאִי הָאַרְבָּעָה-עָשָׂר, דּוֹחֶה הַשְׁעָרוֹת מֵעֵין אֵלֶּה וְרוֹאֶה בָּהֶן דְּבָרִים בְּטֵלִים. "אִם לוֹמַר זֹאת בְּפַשְׁטוּת," הוּא כּוֹתֵב, "טוּמָאסוֹ פְרַנְצִ'ינִי וְאַנְטוֹנְיוֹ קוּרְנְצָאנוֹ נָהֲגוּ כְּפִי שֶׁנּוֹהֲגִים אָמָּנִים, וְגַם אִם הִתְנַהֲגוּת מֵעֵין זוֹ נִרְאֵית, לִפְעָמִים, כִּמְנוּגֶּדֶת לַטֶּבַע, עָלֵינוּ לִלְמוֹד לְקַבֵּל זֹאת וְלִחְיוֹת עִם הַדָּבָר אִם חֲפָצִים אָנוּ בְּקִיּוּמוֹ שֶׁל הַתֵּיאַטְרוֹן."
עַל תַּפְאוּרַת הַבָּמָה הַמִּסְתּוֹבֶבֶת שֶׁל פָּרַנְצִ'ינִי לַבָּלֵט אָמְרוּ שֶׁהָיְתָה פֶּלֶא – הֶעְתֵּק מְדוּיָּק שֶׁל הָעִיר פִּירֶנְצֶה עַצְמָהּ. וְתִשְׁעִים וּשְׁנַיִים הָרַקְדָנִים וְהַזַּמָּרִים שֶׁאִייְּשׁוּ אֶת הָרְחוֹבוֹת הַמְּדוּמִּים וְאֶת חַדְרֵי הַשֵּׁינָה וְאֶת הַבָּתִּים הַפְּשׁוּטִים, עָשׂוּ כֵּן בִּתְצוּגָה מַתִּישָׁה שֶׁל "הַחַיִּים בָּעִיר", שֶׁלֹּא נֶעֶדְרוּ גַּם מֵימַד רוּחָנִי, שֶׁכֵּן בִּמְרוֹמֵי הַבָּמָה הַמֶּרְכָּזִית נִבְנְתָה תַּפְאוּרָה שֶׁיִּיצְּגָה אֶת הָרָקִיעַ הָעֶלְיוֹן הַבִּלְתִּי מוֹנֵעַ. מַלְאָכִים וְשָׂדִים בְּמַסֵּכוֹת מָשְׁכוּ בְּחֶבְלֵי מֶשִׁי מְחוּבָּרִים לַפְּתָחִים וְתִמְרְנוּ אֶת חַיֵּיהֶם שֶׁל הָרַקְדָנִים הָאֱנוֹשִׁיִּים. קוֹרֶנְצָאנוּ שִׁימֵּשׁ כּוֹרֵיאוֹגְרָף בַּהֲפָקָה, וְעָבַד בִּצְמִידוּת לְפָרַנְצִ'ינִי כְּדֵי לִיצוֹר מָה שֶׁרַבִּים כִּינּוּ "אִיּוּם עַל תְּחוּשַׁת הַפַנְטַזְיָה".
הָרְגָשׁוֹת שֶׁחֶלְקוֹ פָּרַנְצִ'ינִי הַשְּׁחַרְחַר וְקוֹרֶנְצֵאנוּ הַגָּמִישׁ וְהָעֵרָנִי הָיוּ לִדְחָפִים טְעוּנִים שֶׁאֵינָם בְּנֵי כִּיבּוּשׁ. הַשְּׁנַיִים לֹא הִצְלִיחוּ לִמְשׁוֹל בְּרוּחָם גַּם כְּשֶׁעָבְדוּ עִם הָרַקְדָנִים, וּלְעִתִּים קְרוֹבוֹת נִרְאוּ מִתְפַּקְּעִים מִצְּחוֹק וּמוֹשְׁכִים זֶה אֶת זֶה אֶל הַסִּמְטָה שֶׁמֵּאֲחוֹרֵי הַתֵּיאַטְרוֹן כְּדֵי לְהֵירָגַע בְּשִׂיחָה מְפוּכַּחַת. רַק לְאַחַר שֶׁבְּאֶחָד הַלֵּילוֹת, כְּשֶׁהָיוּ בְּגִילּוּפִין וְכָשְׁלוּ בְּדַרְכָּם חֲזָרָה אֶל הַוִּוילָה הַשְּׂכוּרָה שֶׁל פָּרַנְצִ'ינִי, הוּתְקְפוּ שְׁנֵי הַגְּבָרִים בִּידֵי כְּנוּפְיָה מִתּוֹשָׁבֵי פִּירֶנְצֶה, סָפְגוּ חֲבָטוֹת וְהִשְׁלִיכוּ אוֹתָם אֶל אַבְנֵי הָרִיצּוּף, הֵם הֵחֵלּוּ לְהַקְפִּיד וּלְהִיזָּהֵר יוֹתֵר.
אֵינֶנּוּ יוֹדְעִים מָתַי בְּדִיּוּק הֶחֱלִיטוּ הַשְּׁנַיִים לָגוּר בְּתוֹךְ הַתַּפְאוּרָה הַמִּסְתּוֹבֶבֶת שֶׁל פָּרַנְצִ'ינִי לַבָּלֵט, אֲבָל מִסְפַּר מְקוֹרוֹת מְסַפְּרִים כִּי פָּרַנְצִ'ינִי, שֶׁעָשָׂה הוֹן רַב בְּוֶורְסַאי, הִתְחִיל לְצַיֵּיד אֶת הַפּוּנְדָּקִים וְהַחֲנוּיוֹת שֶׁבְּתַפְאוּרָה בִּסְחוֹרוֹת שֶׁל מַמָּשׁ, וְאַף הֶעֱסִיק בָּלֵרִינוֹת בְּטֵלוֹת מֵעֲבוֹדָה שֶׁבִּיצְּעוּ תַּפְקִידֵי מוֹזְגוֹת וְזַבָּנִיּוֹת. הוּא וְקוּרְנְצָאנוּ גָּרוּ בִּיחִידוֹת עַל הַבָּמָה, סִידְּרוּ לָהֶם בַּיִת בְּכָל לַיְלָה בְּתוֹם הַהוֹפָעָה, וְנֶהֱנוּ מִן הָעִיר הַמְּלָאכוּתִית כְּפִי שֶׁנֶּהֱנוּ לִפְנֵי כֵן מֵרְחוֹבוֹתֶיהָ הַמַּמָּשִׁיִּים שֶׁל פִּירֶנְצֶה. הָיוּ פּוּנְדָּקִים שֶׁבָּהֶם יָכְלוּ הַשְּׁנַיִים לִשְׁתּוֹת בִּירָה כֵּהֶה לָאוֹר נֵר בְּלֹא הַפְרָעָה מִצַּד לָקוֹחוֹת מַרְעִישִׁים, וְהָיְתָה סִפְרִיָּיה מְלֵאָה סִפְרֵי דָּמָה. טֶקְסְטִים מַמָּשִׁיִּים, הִתְבָּרֵר, לֹא הָיוּ נְחוּצִים מִכֵּיוָון שֶׁפָּרַנְצִ'ינִי יָדַע לְצַטֵּט בְּעַל-פֹּה חֲטִיבוֹת שְׁלֵמוֹת מִתּוֹךְ "מוֹת אַרְתוּר", כְּמוֹ גַּם מִתּוֹךְ "גֶּרְגֶּנְטוּאָה וּפַנְטְגְרוֹאֵל". לִפְעָמִים הָיוּ שְׁנֵי הַגְּבָרִים מְטַפְּסִים אֶל הַמָּחוֹז הַשְּׁמֵימִי, מַדְלִיקִים אֶת פְּתִילֵי הַכּוֹכָבִים וּמְרַחֲפִים בְּמֶרְחֲבֵי הָרָקִיעַ הָעֶלְיוֹן עַל גַּבֵּי מִשְׁטְחֵי הָעֵץ הַמּוּסְוִוים בִּתְבוּנָה שֶׁל פָּרַנְצִ'ינִי.
אַחַת הַבָּלֵרִינוֹת הִצְלִיחָה לִגְנוֹב מִכְתָּב שֶׁהִשְׁאִיר פָּרַנְצִ'ינִי לְקוּרְנְצָאנוּ עַל כָּרִית בְּאַחַת הַדִּירוֹת הַקְּטַנּוֹת. הַמִּכְתָּב הִסְתַּיֵּים בְּשׁוּרָה שֶׁעָשְׂתָה לָהּ כְּנָפַיִים בְּפִירֶנְצֶה וְהָיְתָה לְבִיטּוּי כְּפִירָה אוֹפְנָתִי: "אֵינִי אוֹהֵב אֶת אֱלוֹהִים, יַקִּירֵי, טוֹנְיוֹ. כִּי מַהוּ אֱלוֹהִים לְעוּמָּתְךָ?" תְּשׁוּבָתוֹ שֶׁל קוּרְנְצָאנוּ לַמִּילִּים הָאֵלֶּה הוּשְׁמְטָה. צְפוּנוֹת לִבּוֹ שֶׁל הַצָּעִיר בְּמִידָּה רַבָּה אֵינָן יְדוּעוֹת. רַק שָׁנִים רַבּוֹת לְאַחַר מִכֵּן אָנוּ שׁוֹמְעִים עֲלֵיהֶן בְּמִילּוֹתָיו שֶׁלּוֹ. עַד אָז כְּבָר הִתְחַתֵּן וְחָזֶה בְּלֵידָתָם שֶׁל שְׁלוֹשָׁה יְלָדִים עִם אִשְׁתּוֹ, מָארִי, וְיַחַד הֵם הָיוּ בַּעֲלֵיהֶם שֶׁל תֵּיאַטְרוֹן קָטָן בְּשַׂרְלְוִויל. קוֹרֶנְצֵאנוּ הֶעֱלָה אֶת מַחְשְׁבוֹתָיו עַל הַכְּתָב בְּיוֹמַן עוֹר קָשִׁיחַ שֶׁהוּחְבָּא בְּאֶחָד הַקִּירוֹת בְּבֵיתוֹ. זֶה לֹא כְּבָר צָץ וְהוֹפִיעַ הַיּוֹמָן בָּרַבִּים, וּלְצַד גִּילּוּי סוֹפוֹ עוֹכֵר הַשַּׁלְוָוה שֶׁל הַסִּיפּוּר בֵּין שְׁנֵי הַגְּבָרִים, הוּא מֵבִיא פְּרָטִים מַפְעִימִים עַל הַגַּן הָאוֹטוֹמָטִי עַצְמוֹ, אֲשֶׁר קוּרְנְצָאנוּ הוּזְמַן לְבַקֵּר בּוֹ בִּידֵי הַמַּמְצִיא הַדָּגוּל חוֹדֶשׁ יָמִים לִפְנֵי שֶׁהָיָה לְמַאֲכוֹלֶת אֵשׁ.
קוּרְנְצָאנוּ פּוֹתֵחַ אֶת הַיּוֹמָן בִּרְמָזִים עַל הִתְעוֹרְרוּת הַתְּשׁוּקָה בֵּינוֹ לְבֵין פָּרַנְצִ'ינִי שָׁנִים לִפְנֵי כֵן.
כְּכָל הַנִּרְאֶה נָטְשׁוּ אֶת בֵּיתָם שֶׁבְּתַפְאוּרָה הַמִּסְתּוֹבֶבֶת הַרְבֵּה לִפְנֵי רֶדֶת הַמָּסָךְ עַל "הַבָּלֵט שֶׁל רנו". "עָבְרוּ שָׁנִים," הוּא כּוֹתֵב בִּכְתַב יָד מוּקְפָּד, גַּם אִם בִּלְתִּי מְיוּמָּן, "וְכָעֵת תּוֹהֶה אֲנִי אִם נָקַטְתִּי זְהִירוּת מוּפְלֶגֶת אוֹ שֶׁמָּא נָהַגְתִּי בְּאַכְזָרִיּוּת כְּשֶׁהִצַּעְתִּי לְהִיפָּגֵשׁ בַּגַּן עַצְמוֹ, וְלֹא בְּבֵיתוֹ שֶׁל פָּרַנְצִ'ינִי. אֵינִי רוֹצֶה לְהִתְעַכֵּב עַל עִנְיָינֵינוּ הָאִישִׁיִּים אוֹ עַל הָעוֹלָם הַמּוּמְצָא שֶׁחָלַקְנוּ. לֹא הָיְתָה זוֹ רַק הַבָּמָה – הָעִיר הַמְּזוּיֶּפֶת שֶׁלָּנוּ. הִמְצֵאנוּ גַּם מְקוֹמוֹת בְּמַחְשְׁבוֹתֵינוּ, וְיָכוֹלְנוּ לַחֲמוֹק אֲלֵיהֶם אֲפִילּוּ בְּקֶרֶב קָהָל. אֲנִי זוֹכֵר מָה שֶׁטּוֹמָאסוֹ אָמַר לִי – שְׁנֵי גְּבָרִים שֶׁגָּרִים יַחַד הֵם כְּשֶׁלְּעַצְמָם סוּג שֶׁל הַמְצָאָה, מֶשֶׁק בַּיִת שֶׁל רָהִיטֵי חֲלוֹם וְשֶׁל מְשָׁרְתֵי צְלָלִים. הַאִם יֵשׁ טַעַם לִפְגָם בְּכָךְ שֶׁאֵינִי רוֹצֶה וְלוּ לְהִתְקָרֵב שׁוּב לַחֲלוֹם הַזֶּה? אֵיךְ אַסְבִּיר דָּבָר שֶׁכְּזֶה לְמֵאָרִי הַיְּקָרָה שֶׁלִּי אוֹ לִילָדַי, שֶׁהַבְּכוֹר בָּהֶם כְּבָר כִּמְעַט בְּגִילָהּ שֶׁל הַכַּלָּה הַמְּנוּחָה וְהַחֲרִיגָה שֶׁל טוּמָאסוֹ? בְּבִיקּוּרִי בַּגַּן הָאוֹטוֹמָטִי אֲנִי מְקַוֶּוה לְפַיֵּיס אוֹתוֹ, כָּךְ שֶׁיִּיפָּסְקוּ הַמִּכְתָּבִים מִמֶּנּוּ. אֲנִי מוֹדֶה שֶׁעַצְבִּי נִמְרָטִים לְמַרְאֵה מָה שֶׁהוּא מְכַנֶּה 'הַהַתְרָסָה הַגְּדוֹלָה' שֶׁלּוֹ, הָאַרְמוֹן הַנִּיצָּב לָאוֹר הַיּוֹם."
קוּרְנְצָאנוּ כּוֹתֵב כִּי בְּשַׁעַר הָעַמּוּדִים שֶׁל הַגַּן קִידֵּם אֶת פָּנָיו מְשָׁרֵת נַעַר עָטוּי בִּגְלִימָה כְּתוּמָּה-צְהוּבָּה, שֶׁאָמַר לוֹ כִּי מְאַסְטֵר פָּרַנְצִ'ינִי לֹא חָשׁ בְּטוֹב וּמִתְנַצֵּל עַל שֶׁלֹּא יוּכַל לְהִצְטָרֵף אֶל קוּרְנְצָאנוּ בְּסִיּוּר. הַדָּבָר הִפְתִּיעַ לְמַדַּי אֶת קוֹרְנְצֵאנוּ, שֶׁסָּבַר כִּי הַסִּיבָּה הַיְּחִידָה לְטִיּוּל הִיא לְאַפְשֵׁר לִפְרַנְצִ'ינִי לִרְאוֹת אוֹתוֹ שׁוּב, וְאוּלַי לְשַׁכְנֵעַ אוֹתוֹ שֶׁהַמָּקוֹם הַזֶּה כָּמוֹהוּ כַּפַנְטַזְיָה הָאַחֶרֶת שֶׁבָּהּ חָיוּ – תַּפְאוּרָה חֲדָשָׁה לַבָּלֵט חָדָשׁ וּמְסוּכָּן.
הוּא נִיסָּה לְהִשְׁתַּמֵּט, אָמַר שֶׁהוּא אָדָם עָסוּק, טָרוּד בְּנִיהוּל תֵּיאַטְרוֹן, וְכִי אֵין לוֹ זְמַן לְהִתְהַלֵּךְ בַּגַּן אִם פָּרַנְצִ'ינִי אֵינוֹ יָכוֹל לִטְרוֹחַ וּלְלַוּוֹת אוֹתוֹ, אֲבָל הַנַּעַר הִתְעַקֵּשׁ, לְפַת אֶת זְרוֹעוֹ שֶׁל קוּרְנְצָאנוּ וּמָשַׁךְ אוֹתוֹ אֶל תּוֹךְ הַגַּן וּלְעֵבֶר יַעַר הָאֵלִים. "בְּבַקָּשָׁה, מִסֶּיהָ. תִּגְרוֹם עוֹגְמַת נֶפֶשׁ רַבָּה לִמְאַסְטֵר אִם לֹא תֹּאמַר לִי לְפָחוֹת כַּמָּה דִּבְרֵי שֶׁבַח עַל הַהַמְצָאוֹת שֶׁלּוֹ." לְבַסּוֹף הִסְכִּים קוֹרֶנְצָאֵנוּ לְהַמְשִׁיךְ וּלְסַיֵּיר קְצָרוֹת בַּמָּקוֹם, וְכָתַב, "יָדוֹ שֶׁל הַנַּעַר הָיְתָה קָרָה – לֹא כָּשַׁל מֵת אֶלָּא כָּשַׁל מִי שֶׁמֵּעוֹלָם לֹא חַי. נִרְתַּעְתִּי מִדִּין וּדְבָרִים, וְעַל כֵּן הִנַּחְתִּי לוֹ לְהוֹבִיל אוֹתִי." הַסִּיּוּר הָפַךְ לְמִשְׂחָק שֶׁל הַקָּפוֹת טְרוּפוֹת דַּעַת בַּמִּפְלָסִים הַמְּרוּבִּים שֶׁל הַגַּן, עַד שֶׁנֶּעֱלַם הַנַּעַר בְּאוֹר הַמְּעוּמְעָם בַּמִּשְׁעוֹל שֶׁבְּיַעַר, וְקוּרֶנְצָאֵנוּ נִשְׁאַר לְבַדּוֹ עִם הַיְּצוּרִים הַמָּכָאנִיִּים הַזְּעוּפִים שֶׁל פָּרַנְצִ'ינִי.
עֲרוּגָה שֶׁל כְּרִיזַנְטְמוֹת מִזְּכוּכִית עוֹרְרָה אֶת סַקְרָנוּתוֹ – פֶּרַח מִן הַמִּזְרָח, שֶׁרוֹאִים כְּמוֹתוֹ אַךְ לְעִתִּים נְדִירוֹת בְּפִירֶנְצֶה. גִּבְעוֹל הַכָּרִיזַנְטְמָה הַמָּכָאנִית הָיָה עָשׂוּי נְחוֹשֶׁת יְרוּקָּה שֶׁבָּלְטוּ מִמֶּנָּה עָלִים בַּעֲלֵי שׁוּלַיִים חַדִּים, וְעָלַי הַכּוֹתֶרֶת שֶׁל הַפֶּרַח עַצְמוֹ הָיוּ עֲשׂוּיִים פִּיסּוֹת דְּקִיקוֹת שֶׁל זְכוּכִית צִבְעוֹנִית. בְּתוֹךְ הַגִּבְעוֹל הָיָה מָה שֶׁנִּרְאֶה כְּשַׁלְהֶבֶת קְטַנָּה מִן הַסּוּג הַמָּצוּי בִּמְנוֹרוֹת, שֶׁהוּזְרַם לָהּ חַמְצָן בַּהֲפוּגוֹת סְדִירוֹת, מָה שֶׁגָּרַם לְכָרִיזַנְטְמָה לִפְעוֹם בְּאוֹר שֶׁרִימֵּז אֶל תַּהֲלִיךְ שֶׁל פְּרִיחָה. בּוֹהַק הַפֶּרַח הָיָה מְעוּדָּן, כִּמְעַט לֹא מוּחָשׁ, וְקוּרְנְצָאנוּ כּוֹתֵב כִּי גַּם לְאַחַר שֶׁבָּחַן אֶת הַכָּרִיזַנְטְמָה רְגָעִים אֲחָדִים, הוּא הִתְקַשָּׁה לוֹמַר אִם קְרִינָתָהּ מִתְחַזֶּקֶת אוֹ מִתְעַמְעֶמֶת. נִדְמֶה הָיָה שֶׁהָאוֹר מִתְקַיֵּים בְּמָקוֹם כָּלְשֶׁהוּ בְּתוֹךְ גּוּפוֹ שֶׁלּוֹ, בְּעֶצֶם, תְּחוּשַׁת חֲמִימוּת בְּתוֹךְ-תּוֹכוֹ. "חֲמִימוּתָהּ שֶׁל הַכָּרִיזְנֶטְמָה הַמָּכָאנִית מְעוֹרֶרֶת סְחַרְחוֹרֶת רִגְעִית," הוּא מוֹסִיף, "תְּחוּשָׁה לֹא בִּלְתִּי נְעִימָה לַחֲלוּטִין."
בֶּהֱיוֹתוֹ מוּקְסָם כָּךְ, לֹא הִבְחִין קוֹרֶנְצָאנוּ בְּהִתְקָרְבוּתָהּ שֶׁל הַדְּמוּת בְּשָׁחוֹר, וּכְשֶׁקָּלַט אוֹתָהּ בַּחֲטָף עוֹמֶדֶת בְּשׁוּלֵי הָאֶבֶן שֶׁל הַשְּׁבִיל שֶׁבַּגַּן, הוּא לֹא תָּפַס בִּמְלוֹאוֹ אֶת אֲשֶׁר רָאָה. עַל פִּי עֵדוּתוֹ, הוּא הוּפְתַּע וְנִבְהַל כְּפִי שֶׁעָשׂוּי אָדָם לְהִיבָּהֵל לְנוֹכַח מַרְאֶה שֶׁלֹּא צִיפָּה לָהּ הַתְּלוּיָה בִּקְצֵה מִסְדְּרוֹן צַר. הַדְּמוּת שֶׁעָמְדָה עַל הַדֶּשֶׁא וְצָפְתָה בּוֹ לֹא הָיְתָה בּוּבָּה מִכָּאֳנִיַּת רְגִילָה. שֶׁלֹּא כְּמוֹ הַפֶּסֶל הַנָּע שֶׁל פּוֹסֵידוֹן, שֶׁבָּכָה בִּדְמָעוֹת אֶל מֵי הַיָּם הַזָּעִיר שֶׁלּוֹ, אוֹ הַצַּיֶּידֶת, דָּיָאנָה, שֶׁדַּרְכָּהּ אֶת קָשְׁתָה בַּאֲפֵלַת הַיַּעַר, לַדְּמוּת הַזֹּאת הָיָה טְוַוח תְּנוּעָה גָּמִישׁ לְמַדַּי. הִיא הָיְתָה מְסוּגֶּלֶת לִכְרוֹעַ, וְאָז לַעֲמוֹד, וְאָז לְכַרְכֵּר לָהּ בִּקְצֵה הַשְּׁבִיל, כְּמוֹ מַפְצִירָה בְּקוּרְנְצָאנוּ שֶׁיִּתְקָרֵב.  
רוֹשֶׁם הָעִתִּים שֶׁלָּנוּ מַשְׁוֶוה אֶת הַדְּמוּת לְאֶחָד מְפַסְּלֵי הַפָּאונוּס שֶׁבַּגָּלֶרְיָה הַדּוֹרִית בַּגַּן, אַךְ בְּגוֹדֶל טִבְעִי וּבִלְבוּשׁ שֶׁנִּרְאֶה כִּגְלִימַת סוֹחֲרִים וְלָהּ צַוְּוארוֹן תַּחֲרָה נוּקְשָׁה וּבַעַל קְפָלִים מְרוּבִּים. צַוּוֹארוֹן זֶה הָיָה מְעוּצָּב בְּדוּגְמַת שִׁינִּיּוֹת, וְנָתַן אֶת הָרוֹשֶׁם שֶׁרֹאשׁ הַבּוּבָּה הַמְּכָאנִית, הַנּוֹשֵׂא אֶת פָּנֶיהָ הַחִיוְּורוֹת, הַזּוֹהֲרוֹת כִּמְעַט, מוּצָּג עַל גַּבֵּי צַלַּחַת שְׁחוֹרָה. פִּיהָ הָיָה פָּתוּחַ בְּמָה שֶׁלֹּא נִיתָּן לְכַנּוֹתוֹ חִיּוּךְ, וְהַיְּצוּר הָיָה מַפְתִּיעַ כָּל כָּךְ עַד שֶׁקּוֹרַנְצַאנוּ לֹא זִיהָה בַּתְּחִילָּה שֶׁהוּא הֶעְתֵּק מְדוּיָּק שֶׁלּוֹ עַצְמוֹ. "אֵיזֶה הוּא הָאָדָם שֶׁהָיָה מַכִּיר אֶת עַצְמוֹ לָבוּשׁ בִּבְגָדִים כֹּה מְשׁוּנִּים," הוּא כָּתַב, "וּמִכִּרְכָּר וְנוֹעֵץ מַבָּטִי תַּאֲוָוה כְּמוֹ שֵׁד?"
הַבּוּבָּה הַמָּכָאנִית פָּנְתָה מִן הַשְּׁבִיל, וּתְנוּעוֹתֶיהָ הַגְּמִישׁוּת, לְרֶגַע, עוֹרְרוּ בְּקוּרְנְצָאנוּ אֶת הַמַּחֲשָׁבָה שֶׁבְּוַודַּאי מְדוּבָּר בְּשַׂחְקָן מְאוּפָּר בִּכְבֵדוּת אוֹ עוֹטֶה מַסֵּכָה, שֶׁפָּשׁוּט מַעֲמִיד פָּנִים שֶׁהוּא מְכוּנֶּה. אֲבָל בְּמַחֲוָותֶיהָ נִיכְּרוּ גִּילּוּיִים דַּקִּים לְהֶעְדֵּר אֱנוֹשִׁיּוֹת אֲשֶׁר עַד מְהֵרָה שִׁכְנְעוּ אוֹתוֹ שֶׁאֵין זֶה כָּךְ. בְּדִיּוּק כְּפִי שֶׁאִישׁ לֹא הָיָה טוֹעֶה וְחוֹשֵׁב אֶת הַכָּרִיזַנְטְמָה הַמְּכָאנִית לְפֶרַח אֲמִיתִּי, כָּךְ לֹא הָיָה אֶפְשָׁר לַחֲשׁוֹב אֶת הָעֶצֶם הַזֶּה לָאָדָם.
הַיְּצוּר נִמְלַט אֶל תּוֹכְכֵי הַגַּן, מַגָּפַיִים שְׁחוֹרִים מְהַבְהֲבִים עַל פְּנֵי הַדֶּשֶׁא, וְלֹא יִיפָּלֵא  שֶׁקּוֹרֶנְצָאנוּ פָּנָה מִן הַשְּׁבִיל הַבָּטוּחַ וְהֵחֵל לִרְדּוֹף אַחֲרֵי הִכְפִּיל שֶׁלּוֹ, מִשְׁתּוֹקֵק לְמַבָּט נוֹסָף. הַבּוּבָּה הַמְּכָאֵנִית הִתְרוֹצְצָה בִּמְשׁוּבָה תַּחַת שְׁמֵי עֶרֶב כֵּהִים כְּבַרְזֶל. הִיא רָצָה דֶּרֶךְ בֵּיצָה שֶׁל קָנִים שֶׁהִמְהֲמוּ שִׁיר-חָלִיל עָצוּב, וְאָז עַל מִישׁוֹרֶת שֶׁל דֶּשֶׁא שֶׁחָלְפָה בּוֹ אַדְוָוה, אִם כִּי לֹא נִשְׁבָּה שׁוּם רוּחַ.
קוֹרְנְצֵאנוּ רָאָה אֶת בֶּן דְּמוּתוֹ מַחֲלִיק לְתוֹךְ אַחַת הַמְּעָרוֹת הַצִּיּוּרִיּוֹת הָרַבּוֹת, הַמְּלוּטָּשׁוֹת מִכְּדֵי לִהְיוֹת טִבְעִיּוֹת. אַךְ הֱיוֹת שֶׁלֹּא הָיָה עוֹד רַקְדָן הַבָּלֵט קַל הַתְּנוּעָה שֶׁהָיָה לִפְנִים, הוּא מָצָא אֶת עַצְמוֹ נְטוּל נְשִׁימָה בְּפֶתַח הַמְּעָרָה, וְעָצַר, חוֹכֵךְ בְּדַעְתּוֹ אִם עָלָיו לְהַמְשִׁיךְ לַעֲקוֹב אַחַר הַיְּצוּר. שְׂעָרוֹ הִבְהִיר נָפַל רָטוּב עַל מִצְחוֹ. הוּא הִתְנַשֵּׁם וְנֶאֱנַח. הוּא יָדַע שֶׁעָלָיו לָלֶכֶת מִשָּׁם – לְהוֹתִיר אֶת פָּרַנְצִ'ינִי לְטֵירוּפוֹ. וּבְכָל זֹאת, אֵיזֶשֶׁהוּ חֵלֶק בּוֹ רָצָה לְפַקְפֵּק בִּרְשָׁמִים שֶׁקָּלְטוּ עֵינָיו. לֹא יִיתָּכֵן שֶׁפָּרַנְצִ'ינִי בָּנָה לוֹ קוֹרֶנְצָאֵנוּ מִשֶּׁלּוֹ שֶׁגָּר בַּגַּן הָאֵלִים שֶׁלּוֹ.
קוֹרֶנְצָאנוּ כּוֹתֵב, הִזְדַּחַלְתִּי אֶל תּוֹךְ הַמְּעָרָה וּמָצָאתִי אֶת הַיְּצוּר לֹא רוֹקֵד עוֹד אֶלָּא כּוֹרֵעַ לְיַד אֶחָד הַקִּירוֹת, מִצּוֹנֵף וּמִתְעַטֵּף בְּכוּתּוֹנְתּוֹ כְּמוֹ עַל מְנַת לְהִתְחַמֵּם. בִּרְאוֹתִי אֶת תָּוֵוי הַפָּנִים שֶׁלִּי עַצְמִי – אוֹ לְיֶתֶר דִּיּוּק, אֶת תָּוֵוי הַפָּנִים שֶׁהָיוּ לִי בֶּעָבָר, בִּהְיוֹתִי בָּחוּר צָעִיר וְקַל דַּעַת – הוּפְתַּעְתִּי וְנִתְקַפְתִּי כַּעַס עַז. תָּהִיתִי אִם פָּרַנְצִ'ינִי לוֹעֵג לִי, אוֹ גָּרוּעַ מִזֶּה, שֶׁמָּא הוּא מִשְׁתַּמֵּשׁ בְּאִישׁ הַמַּתֶּכֶת הַזֶּה לְשֵׁם עִינּוּגִים כָּלְשֶׁהֵם. וּמָצָאתִי אֶת עַצְמִי לוֹפֵת אֶת פָּנָיו הַלְּבַנְבַּנּוֹת שֶׁל הַדָּבָר, מְמַשֵּׁשׁ אֶת קַוֵּוי הַמִּתְאָר שֶׁל סַנְטֵרוֹ וּלְחַיָּיו. מָשַׁכְתִּי אֶת אַפּוֹ, שֶׁהָיָה עָשׂוּי מֵאֵיזוֹ מַתֶּכֶת רַכָּה, דָּחַפְתִּי אֶת עֵינָיו עַד שֶׁבּוּלְבּוּסֵי הַזְּכוּכִית נִסְדְּקוּ תַּחַת אֲגוּדָלִי. הַבּוּבָּה לֹא נֶאֶבְקָה. הִיא הִנִּיחָה לִי לַהֲרוֹס אוֹתָהּ. אֶפְשָׁר אֲפִילּוּ שֶׁזּוֹ הַסִּיבָּה שֶׁהוֹבִילָה אוֹתִי אֶל הַמְּעָרָה. וּכְשֶׁהִגַּעְתִּי אֶל פִּיו שֶׁל הַיְּצוּר וְנִיסִּיתִי לִמְצוֹא בּוֹ לָשׁוֹן כָּלְשֶׁהִי וְלַעֲקוֹר אוֹתָהּ, שָׁמַעְתִּי מֵאֲחוֹרֵי דִּשְׁדּוּשׁ שֶׁל מַגָּף עוֹר עַל רִצְפַּת הַחוֹל שֶׁל הַמְּעָרָה.
פָּנִיתִי וְרָאִיתִי אֶת פְּרַנְצִ'ינִי עַצְמוֹ – אֲנִיצֵי כֶּסֶף בְּשַׁעֲרוֹ, עֵינָיו שְׁקוּעוֹת עָמוֹק בְּגוּלְגּוֹלְתּוֹ, עוֹמֵד וּמַבִּיט בִּי בְּאוֹר הַנָּמוֹג. לֹא הָיָה זֶה חַבְרֵי הַצַּחְקָן מִפִּירֶנְצֶה, הוּא שֶׁעֵינָיו בּוֹרְקוֹת וּשְׂפָתָיו מוּכְתָּמוֹת מִיֵּין. זֶה הָיָה הֶעְתֵּק עָלוּב – אִישׁ זָקֵן – רָצוּץ וְעָצוּב.
"מֶה עָשִׂיתָ?" הוּא שָׁאַל בְּקוֹל רַךְ. עַד אָז כְּבָר הִצְלַחְתִּי לִקְרוֹעַ אֶת לִסְתָּהּ הַתַּחְתּוֹנָה שֶׁל הַבּוּבָּה מֵרֹאשָׁהּ, וְהֵטַלְתִּי אוֹתָהּ לְרַגְלָיו שֶׁל פָּרַנְצִ'ינִי. "אֶת הַשְּׁאֵלָה הַזֹּאת," אָמַרְתִּי, "מוּטָב לְהַפְנוֹת אֵלֶיךָ, מָאֶסְטְרוֹ."
"חָשַׁבְתִּי שֶׁהוּא יִמְצָא חֵן בְּעֵינֶיךָ, טוֹנְיוֹ," לָחַשׁ פָּרַנְצִ'ינִי. הוּא רָכַן וְהֵרִים אֶת הַלֶּסֶת מֵרִצְפַּת הַמְּעָרָה, וּבְעוֹדִי מְחַפֵּשׂ מִילּוֹת תּוֹכָחָה כָּלְשֶׁהֵן, בְּהַרְגִּישִׁי אֶת הַסַּכָּנוֹת וְהַתְּשׁוּקוֹת הַיְּשָׁנוֹת חוֹזְרוֹת בִּשְׁעָטָה וּמְמַלְּאוֹת אֶת חַדְרֵי לִבִּי, הֵבַנְתִּי שֶׁמַּשֶּׁהוּ אֵינוֹ כַּשּׁוּרָה. אֶצְבְּעוֹתָיו שֶׁל פָּרַנְצִ'ינִי נָחוּ סְבִיב עֶצֶם הַלֶּסֶת, אֲבָל הוּא לֹא תָּפַס בָּהּ, גַּם לֹא נִיסָּה לְהִזְדַּקֵּף. הוּא הָלַךְ וְדָמָם בִּתְנוּחַת רְכִינָה מְגוּשֶּׁמֶת, וְרַק אָז קָלַטְתִּי – זֶה לֹא הָיָה פָּרַנְצִ'ינִי. זֶה כְּלָל לֹא הָיָה יְצוּר חַי.
חַשְׁתִּי אֵימָה שֶׁאֵין דּוֹמֶה לָהּ. לֹא הִצְלַחְתִּי לְהָנִיעַ אֶת זְרוֹעוֹתַי אוֹ אֶת רַגְלַי, לֹא הִצְלַחְתִּי לְהַבִּיט בְּפַרְנָצִ'ינִי הַמְּלָאכוּתִי הַזֶּה עִם הַשֵּׂיעָר הָאָפוֹר הָרָפֶה הַמִּשְׁתַּלְשֵׁל עַל מִצְחוֹ. תָּהִיתִי אִם חַבְרֵי הַוּוֹתִיק עוֹדֶנּוּ קַיָּים. רָצִיתִי לִקְרוֹא לוֹ. רָצִיתִי שֶׁפָּרַנְצִ'ינִי יִתְיַיצֵּב מוּלִי בָּשָׂר וָדָם, אֲבָל נָצַרְתִּי אֶת לְשׁוֹנִי. אֵינִי יוֹדֵעַ אֵיךְ בָּרַחְתִּי מִן הַגַּן הָאוֹטוֹמָטִי. דּוֹמֶה שֶׁהָאֵלִים קָרְאוּ אֵלַי בִּזְמַן שֶׁרַצְתִּי – בַּתְּחִילָּה הִפְצִירוּ בִּי לְהִישָּׁאֵר, וְאָז לָעֲגוּ לִי עַל טִיפְּשׁוּתִי. וַאֲפִילּוּ בִּזְמַן כְּתִיבָתָן שֶׁל שׁוּרוֹת אֵלֶּה, בְּיוֹשְׁבֵי אֶל שׁוּלְחַן הָעֵץ בְּבֵיתִי, בְּעוֹדִי שׁוֹמֵעַ אֶת צְלִיל קוֹלָהּ שֶׁל אִשְׁתִּי הַטּוֹבָה מְדַבֶּרֶת אֶל יַלְדֵי בַּחֲדָרִים שֶׁבַּקּוֹמָה הָעֶלְיוֹנָה, תּוֹהֶה אֲנִי שֶׁמָּא עוֹדֶנִּי בַּגַּן הַהוּא, שָׂרוּעַ עַל רִצְפַּת הַמְּעָרָה, שָׁבוּר וּמְפוֹרָק לְגוֹרְמִים.

 



https://www.shortstoryproject.com/he/story/%d7%94%d7%92%d7%9f-%d7%94%d7%90%d7%95%d7%98%d7%95%d7%9e%d7%98%d7%99/
#אֲהַבְהַטְרְגִית#אָלֵגוֹרְיָה#הוֹמוֹסֶקְסוּאָלִיּוּת#הִיסְטוֹרִיהָאלְטְרַנְטִיבִית#סְפֵּקוּלָטִיבִי#סְפְּרוֹתָאמֵרִיקָאִית