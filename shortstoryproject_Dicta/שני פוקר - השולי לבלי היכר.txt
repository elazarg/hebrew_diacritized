יִתָּכֵן שֶׁכְּמוֹ שֶׁכָּל טָעוּת מְעִידָה עַל עַצְמָהּ מִבְּעוֹד מוֹעֵד, גַּם זוֹ אוֹתְתָה לְפִתְחִי. כְּכָל טָעוּת אָמְרָה לִי: אֲנִי מַזְהִירָה אוֹתְךָ, אַל תֵּלְכִי בִּי, אֶלָּא אִם כֵּן אַתְּ רוֹצָה לָשׁוּב אֶל מְעוֹנוֹת הַלְקָאָה עַצְמִית, וְאַתְּ רוֹצֶה – (אֲנִי יוֹדַעַת) – כִּי בְּסוֹפָם הֲרֵי חִיבּוּק חָדָשׁ. (חַמְדָנִית).
אֲבָל לַהֲגַנָּתִי אוֹמֵר שֶׁאִם לֹא הָיְתָה לִידֵי רָעָה לְהוּטָה (שֶׁיָּדְעָה גַּם לְהַלְהִיט בְּרוֹב חֵן), לֹא הָיִיתִי עוֹשָׂה אֶת הַטָּעוּת הַזּוֹ. וְכִי טָעוּיוֹת גְּדוֹלוֹת, יוֹדְעוֹת הַטּוֹעוֹת לְהַכְאִיב, נַעֲשׂוֹת בְּצַוְותָּא. וְלִי הָיְתָה שׁוּתָּפָהּ לְהִתְפָּרֵעַ. בְּמַצַּב רוּחַ נָכוֹן הָיִינוּ, כְּמוֹ אֱלוֹהִים, עוֹשׂוֹת כִּמְעַט בְּלִי חֲשָׁשׁ אֶת מָה שֶׁלְּאַחַר הָיָה נִשְׁמָע כְּמוֹ פְּשִׁיעָה. זוֹ הָיְתָה בְּאֵר הַחֲבֵרוֹת שֶׁלָּנוּ. אוֹתָהּ בְּאֵר שֶׁשְּׁכֵנִים לֹא יָכְלוּ לִנְחֻשָׁה. אִם הִתְלַחְשְׁשׁוּ הָיָה זֶה בִּגְלַל פַּעַר הַגִּילָאִים בֵּינֵנוּ שֶׁעָלָה עַל יוֹתֵר מִשְּׁלוֹשִׁים שָׁנִים. אִם הִתְלַחְשְׁשׁוּ עוֹד יוֹתֵר, קָרוֹב לְוַודַּאי שֶׁחֶשְׁבּוֹנוֹ לַזּוּג. אֲבָל אִישׁ לֹא יָכוֹל הָיָה לְנַחֵשׁ שְׁמָהּ שֶׁמְּאַחֵד בֵּינֵנוּ הָיָה אוֹתוֹ צָמֵא לְשַׁטּוֹת בְּמַעְגְּלֵי הַקְּהִילָּה שֶׁלָּנוּ. אוֹתָהּ שְׁטוּת שֶׁאֶפְשָׁרִית רַק בִּשְׁתַּיִים, שֶׁכָּל אַחַת מֵאִיתָּנוּ בִּיקְּשָׁה בָּהּ מִסִּיבּוֹת שׁוֹנוֹת: אֲנִי לֹא הִצְלַחְתִּי לְשַׁקֵּם אֶת הַיְּכוֹלֶת לְהַעֲנִיק וְלִדְרוֹשׁ אַהֲבָה, וְהִיא הִתְקַשְּׁתָה עִם הַוִּויתּוּרִים שֶׁנִּכְרְכוּ עִם גִּילָּה הַגּוֹבֵר. עַל כֵּן הָיְתָה תּוֹפֶסֶת בְּגַחֲמוֹתַיי בְּרָצוֹן. וַאֲנִי רַק שִׁיוַּועְתִּי לַנֶּפֶשׁ שֶׁתִּתְמַסֵּר לִי כְּכַדּוּר. הָיִיתִי בָּעֵדָה שֶׁל הַשְּׁטוּת, כִּי יָדַעְתִּי שֶׁבְּחוֹבָה נִמְצֵאת לְעִתִּים גַּם הַהֲנָאָה. אֲבָל יוֹתֵר מִכָּךְ בִּיקַּשְׁתִּי לִסְפּוֹג אֶת חוֹמָה שֶׁל הַפַנְטַזְיָה. לִדְאוֹת בְּצִילּוֹ שֶׁל הַבִּלְתִּי סָבִיר, וּכְבָר מַמָּשׁ שֶׁנִּשְׁבַּעְתִּי בְּשֵׁם אֲהָבוֹת בִּלְתִּי אֶפְשָׁרִיּוֹת שֶׁמִּילְּאוּ אוֹתִי, בְּשָׁעָה שֶׁבְּתוֹךְ-תּוֹכִי – כְּמוֹ שׁוֹבֶתֶת – הִתְרַעַמְתִּי עַל גּוֹרָל שֶׁהִתְגַּלָּה כְּאַרְעַי-מִדַּי.
חַדֵּי הַלֵּב יוּכְלוּ לְנַחֵשׁ שֶׁנִּמְצֵאתִי בָּאֵזוֹר בּוֹ לֹא לַחֲלוּטִין אָחַזְתִּי אַבְחָנָה בֵּין מָה אֲנִי בּוֹדֶה וּמָה שָׁרִיר וְקַיָּים, אוֹ מָה מִמָּה שֶׁבְּדַיָּתִי כְּבָר רָקַם, בְּעִקְבוֹת גַּחֲמוֹתַיי, עוֹר וְגִידִים. הָיָה בָּרוּר שֶׁשּׁוּב נִמְצֵאתִי קְרוֹבָה, כִּבְיַלְדוּתִי, אֶל הַקּוּנְדָּס. וְהַקּוּנְדָּסוּת כְּבָר לֹא הָלְמָה אֶת מִידּוֹתַיי. אֲבָל חֶבְרָתִי, כְּמוֹ חֶבְרָה לַמְּדוּרָה, לִיבְּתָה כָּל הִרְהוּר מְסוּפָּק שֶׁלִּי לְעוּבְדָּה נֶחֱרֶצֶת. זֶה הָיָה מַסְלוּל הַמְרָאָתִי. אוֹ מוּטָב לוֹמַר: הַמְרָאָתֵנוּ.
אֲנִי הִגַּעְתִּי אֵלֶיהָ כָּל עֶרֶב, וּבִתְמוּרָה – עַל סַפָּתָהּ, עִם כּוֹס מַשְׁקֶה – הֶעֱנִיקָה לִי מְעַטָּה שֶׁל קַפִּיטָן. הַכּוֹל הָיָה מוּנָּח לְרַגְלֵינוּ. הָיְתָה רַק צְרִיכָה לְהִישָּׁאֵל הַשְּׁאֵלָה אֵיךְ לְסַדֵּר אֶת הַדְּבָרִים. וָשָׁם – הוֹ שָׁם – צָבַרְנוּ הוֹן שֶׁל זְמַן. מִתְפַּקְּעוֹת מֵרוֹב צְחוֹק וְרֶשַׁע. כָּל קְרוֹבֵינוּ הָיוּ מִשְׁתַּטְּחִים כְּנִיצָּבִים, נִכְנָסִים וְיוֹצְאִים מִן הַבִּימָה. וְכָכָה בִּמְגַלּוֹמְנֶיהָ הָאִינְטִימִית שֶׁלָּנוּ, הָיִינוּ מְהַלְּכוֹת עַל חֶבֶל דַּק מְאוֹד בֵּין הַדִּיבּוּר לְמַעֲשֶׂה. הַמַּעֲשֶׂה הָיָה קָרוֹב וּמְפַתֶּה. הַצְלָחָתוֹ נִדְמְתָה כִּגְאוּלָּה. וְיוֹתֵר מִכָּל: כְּאֶפְשָׁרִית. וְהַלֹּא אֵין דָּבָר מְלַבֵּב יוֹתֵר מִן הָאֶפְשָׁרוּת. (שֶׁהַלֹּא אֵין דָּבָר מְלַבֵּב יוֹתֵר מִלְּעַלְעֵל בָּאֶפְשָׁרוּת), וְאִם כֵּן, נָכוֹן הַדָּבָר, שֶׁסִּלּוֹנָהּ שֶׁל חֶבְרָתִי נַעֲשָׂה קֵן-חַם לָאוֹבְּסֶסְיוֹת שֶׁלִּי. שָׁם הָיִיתִי מַשְׁמִיעָה אֶת מַעֲלָלַיי בְּלִי רִגְשֵׁי אַשְׁמָה. וְהַהוֹכָחָה לְכָךְ שְׁמָהּ שֶׁדִּיבַּרְתִּי אִיתָּהּ לֹא דִּיבַּרְתִּי עִם אִישׁ. לְאַט-לְאַט הִצְטַבְּרָה הַתְּשׁוּקָה הַמְּעוּרְבֶּבֶת: הָעוֹנֶג שֶׁל הַדִּיבּוּר עִם הַזּוּלָת עַל הָאַחֵר.
בָּאתִי אֵלֶיהָ, כִּפְשׁוּטוֹ: אֲחוּזַּת דִּיבּוּק בְּמִנְהֶלֶת שֶׁלִּי. אִשָּׁה דַּקָּה וּנְשׂוּאָה, שֶׁהֶיכֵּרוּתֵנוּ כַּיָּאֶה לְבוֹסִית וְעוֹבֶדֶת, הָיְתָה דְּחוּסָה אַךְ מִזְעָרִית. רָצִיתִי אוֹתָהּ לְעַצְמִי, וּרְצוֹנִי, כְּמוֹ כָּל הֲלָצָה שֶׁמַּתְמִידִים בָּהּ, גַּבָּהּ וְהִכְבִּיד מִשְׁקָלוֹ. "מָה יֵשׁ בָּהּ?" הַפְּטִירָה בִּי כִּמְאוּכְזֶבֶת רָעָתִי הַנֶּאֱמָנָה, "אַף פָּחוּס וְתוּ לֹא". הֲגַנָּתִי עַל מוּשָּׂא דִּיבּוּקֵי וְהִיא שִׁינְּתָה כִּיוּוּן: "אוֹקֵיי, אוֹקֵיי, זוֹ בִּכְלָל לֹא בְּעָיָה, אִם אוֹתָהּ אַתְּ רוֹצָה, זוֹ בִּכְלָל לֹא בְּעָיָה". חָשְׁבָה רֶגַע וְאָמְרָה, "תִּרְאִי, הַדֶּרֶךְ שֶׁלָּנוּ אֵלֶיהָ הִיא דֶּרֶךְ..." וְאָז הָגְתָה רַעְיוֹן אוֹ אָדָם אוֹ מָקוֹם שֶׁיָּכְלוּ אוּלַי לְקָרֵב אֶת דְּרָכֵינוּ – בְּאוֹפֶן אַסְטְרָטֵגִי אַךְ לֹא רִשְׁמִי. הַכּוֹל אָמְרָה בְּהֶחְלֵטִיּוּת. אִם הָיִיתִי מְעִיזָּה בְּאֵיזֶה רֶגַע לְהִתְעַשֵּׁת וּלְעַמֵּת אוֹתָנוּ עִם הַמְּצִיאוּת, בָּהּ מוּשָּׂא-דִּיבּוּקִי, כִּכְלוֹת הַכּוֹל, הִיא אֵשֶׁת אִישׁ, הִיא הָיְתָה חוֹתֶכֶת אוֹתִי: "עוֹד יוֹתֵר טוֹב, הִיא צְמֵאָה לָרִיגּוּשׁ".
"זֶה לֹא אֶפְשָׁרִי" הָיִיתִי אוֹמֶרֶת בְּיֵיאוּשׁ, לְאַחַר שֶׁכָּבְתָה בִּי אֵשׁ הַשִּׂיחָה. "אֶפְשָׁרִי בָּרִיבּוּעַ" אָמְרָה, "הַשְּׁאֵלָה הַיְּחִידָה אִם אַתְּ בֶּאֱמֶת רוֹצָה". זוֹ הָיְתָה הַמּוּמְחִיּוּת שֶׁלָּהּ, לְהַעֲבִיר אֶת הַכַּדּוּר לַיָּדַיִים שֶׁלִּי, לְדַבֵּר כְּאִילּוּ לֹא הָיוּ מִשְׁתַּנִּים בָּעוֹלָם מֵעוֹלָם. כָּךְ הִתְפַּתְּחָה הֲלָצָתִי, שֶׁנֶּעֶשְׂתָה בִּמְתִינוּת אַךְ בִּנְחִישׁוּת: הֲלָצָתֵנוּ. וַאֲנִי כְּמוֹ דְּלִי מְחוֹרָר, לֹא רָוִויתִי. מֵרוֹב צְחוֹק הַנְּשָׁמָה שֶׁלִּי רָצְתָה יוֹתֵר וְיוֹתֵר. נִדְהַמְתִּי מִן הַשְּׁלִיטָה שֶׁקִּיבַּלְתִּי בְּלִי מַאֲמָץ. מִן הַשּׁוּתָּפוּת הַבִּלְתִּי מִתְפַּשֶּׁרֶת לִרְצוֹנִי הַנַּעֲרִי. הַבּוֹסִית שֶׁלִּי – אֲדוֹנִיתִי –  נֶעֶשְׂתָה מוּשָּׂא הַדִּיבּוּק שֶׁל שְׁתֵּינוּ, עַד שֶׁהָיְתָה לָנוּ שָׂפָה פְּרָטִית שְׁלֵמָה עָלֶיהָ וְגַם עַל בַּעֲלָהּ. אֲנִי חָשַׁבְתִּי אוֹתָהּ מִכָּל הַכִּיוּוּנִים וְחֶבְרָתִי הָיְתָה מְגִיבָה לִדְבָרַיי בְּרוֹב קֶשֶׁב.
אֲבָל רְצוֹנִי לֹא הָיָה רַק הֲלָצָה; הֲלוֹא רָצִיתִי בֶּאֱמֶת, כְּכוּלָּם, לִכְבּוֹשׁ אֶת הַבִּלְתִּי-נִכְבָּשׁ. וּמֶה הָיָה רְצוֹנָהּ שֶׁל חֶבְרָתִי? אֵין לָדַעַת. אוּלַי נִשְׁבְּעָה אֱמוּנִים, מִן הַסְּפָרִים, לְתַפְקִיד חֶבְרַת הָאֱמֶת. וְאוּלַי גַּם יָדְעָה הֲנָאָה מִשֶּׁכִּינָּה לְצַד בַּקָּשָׁתִי הַיְּצִיבָה אַךְ הַטּוֹרֶפֶת – זוֹ שֶׁנִּכְבְּשָׁה בִּידֵי רָצוֹן בִּלְתִּי מִתְכַּלֶּה.
הִמְשַׁכְתִּי לְהִידָּלֵק אַחֵר הַבּוֹסִית וּמֵרוֹב שֶׁבִּיקַּשְׁתִּיהָ כְּבָר סָלַדְתִּי מִמֶּנָּה לְהַכְאִיב. יָכוֹלְתִּי כָּעֵת אוֹ לְדַבֵּר בְּשִׁבְחָהּ אוֹ לְדַבֵּר בִּגְנוּתָהּ. וְיוֹתֵר וְיוֹתֵר מָצָאתִי אֶת עַצְמִי מְלַכְלֶכֶת עַל מִי שֶׁתָּבְעָה מָקוֹם כֹּה נִרְחָב בֵּין עִנְיָינַיי. כְּבָר לֹא הִצְלַחְתִּי לוֹמַר עָלֶיהָ מִשְׁפָּטִים בְּשִׁוְויוֹן נֶפֶשׁ. הַזְּמַן שֶׁעָבַר כִּמְכַבֵּשׁ בַּמָּקוֹם לְהַרְגִּיעֵנִי – לִבְנֵי. חִישַּׁבְנוּ אַלְפֵי חִישּׁוּבִים כֵּיצַד אֶחֱמוֹד אֶת הַגְּבֶרֶת. מוֹחִי עָסַק אֶלֶף לַיְלָה וְלַיְלָה בְּתוֹכְנִיּוֹת בִּלְתִּי-יְשִׂימוֹת. אֲבָל לְחַשֵּׁב אוֹתָן הָיָה כְּמוֹ לְאַפְשֵׁר לָהֶן וְרִידִים. אִם הַכּוֹל הָיָה בִּכְדֵי לְהָפִיג אֶת הַשִּׁעֲמוּם זֶה הָיָה מִפְּנֵי שֶׁהַשִּׁעֲמוּם חַיָּב בִּפְעוּלָּה. וַאֲנִי, יוֹתֵר מִכָּל, רָצִיתִי לֹא לִפְעוֹל. אֲבָל אָז אָמְרָה לִי חֶבְרָתִי, בּוֹאִי נִיסַּע אֶל הַמָּקוֹם שֶׁבּוֹ נִמְצֵאת הַבּוֹסִית שֶׁלְּךָ, וְהַהַצָּעָה לְהַרְפַּתְקָה הַזּוֹ נָחֲתָה עָלַיי כִּבְלָטַת אוּשַּׁר עַל הָרֹאשׁ, וְזוֹ הָיְתָה, כַּמּוּבָן, תְּחִילָּתָהּ שֶׁל הַטָּעוּת. וְרוֹב הַסִּיכּוּיִים, כְּשֶׁאֲנִי מְנַסֶּה לְהִיזָּכֵר, שֶׁיָּדַעְתִּי שֶׁכִּיוֵונֵנוּ אֶחָד – וְהוּא טָעוּת. אֲבָל זֶה לֹא מָנַע מִמֶּנִּי לְהַסְכִּים. כְּלוֹמַר, לֹא לְהַצְלִיחַ לְסָרֵב. וְעוֹד לִדְחוֹף בְּאִצְטְלָה שֶׁל נִדְחֶפֶת.   
מָה הָיָה מְקוֹמָהּ שֶׁל הָאִישָּׁה? אַתְּ זֹאת מוּרְכָּב לִי לְסַפֵּר. מִפְּנֵי שֶׁהַמִּיקּוּם יַסְגִּיר אֶת הַיִּכְרוֹתֵינוּ, שֶׁאֲנִי כִּמְסַפֶּרֶת, לֹא מוּכָנָה לָשֵׂאת. וְכִי בִּשְׁבִיל אֲהוּבָתִי הַסּוֹדִית, הַחַדָּה לְהַבְהִיל, נִשְׁבַּעְתִּי לַחֲשָׁאִיּוּת. אֲבָל נֶאֱמַר שֶׁדָּפַקְנוּ בַּבַּיִת בְּלֹא הַתְרָאָה. בִּפְנִים הִתְגַּלָּה לָנוּ כָּךְ: מוּשָּׂא-דִּיבּוּקֵי הָיְתָה בְּרֹאשׁוֹ שֶׁל מַעְגָּל, כְּשֶׁמֵּאֻנִּית, וּבְמַעְגָּל יָשְׁבוּ נָשִׁים שׁוֹנוֹת שֶׁהִקְשִׁיבוּ לָהּ. נִכְנַסְנוּ וְאַף יוֹשֶׁבֶת, כְּפִי שֶׁנִּיתָּן לְנַחֵשׁ, לֹא צִיפְּתָה לְבוֹאֵנוּ. מֵרוֹב תַּדְהֵמָה וּתְהִיָּיה מָה לַעֲשׂוֹת בְּנוֹ: הוּצַּע לָנוּ תֶּה. לֹא הָיָה אֶפְשָׁר לָסוֹב לְאָחוֹר. אַחֲרֵי אִי-נְעִימוּת שֶׁנְּסוּבָהּ סְבִיב הַשְּׁאֵלָה מִי תֵּלֵךְ לַעֲשׂוֹת אֶת הַתֶּה, חֶבְרָתִי הֲלָכָה לְשַׁבָּת בְּמַעְגָּל, כִּבְנוֹנַשְׁלֵנְט, תּוֹךְ כְּדֵי שֶׁהִיא אוֹמֶרֶת "תַּמְשִׁיכוּ, תַּמְשִׁיכוּ" כְּדֵי לְנַסּוֹת לְהָשִׁיב אֶת מָה שֶׁאָבַד עִם כְּנִיסָתֵנוּ, שֶׁכְּפִי שֶׁנִּיתָּן לְנַחֵשׁ, לֹא יָשׁוּב. אֲנִי הָלַכְתִּי לָשֶׁבֶת בְּקָצֵהוּ הַשֵּׁנִי שֶׁל הַמַּעְגָּל, לִימִינָהּ שֶׁל הַשְּׁמָאנִית, אַךְ מְעַט מֵאָחוֹר; מוּפְקַעַת מַעֲדַנֹּת הָעִיגּוּל. זֶה הָיָה כְּתַב הַהֲגָנָה שֶׁלִּי לַשְּׁאֵלָה שֶׁשָּׁאַל אוֹתִי מַבָּטָהּ הַתּוֹהֶה: "אֵיזֶה סוּג שֶׁל חַבָּלָה אַתְּ מְנַהֶלֶת?" כְּלוֹמַר: "בִּשְׁבִיל מָה בָּאתָ?" כְּלוֹמַר: "בִּשְׁבִיל מָה בָּאֹתָן?" לִשְׁאֵלוֹתֶיהָ הַסְּמוּיוֹת הֶחְלַטְתִּי נוֹאָשׁ שֶׁלֹּא יְרֵאוּנִי מָה שׁוֹתֵת פְּנִימָה, אוּלָם בְּתוֹכִי הֵרַמְתִּי יָדַיִים כְּחֻפָּה מִפֶּשַׁע: "אֲנִי לֹא נִכְנֶסֶת לְךָ לְמַעְגָּל".
הִרְגַּשְׁתִּי אֲצִילִית וְעוֹד הוֹסַפְתִּי: "גַּם שִׁיעֲרָה מֵרֹאשְׁךָ לֹא אַפִּיל". אֲבָל גַּם אִם נִשְׁמַרְתִּי כַּהֲגוּנָה מְעַט מֵאָחוֹר, הַקּוֹמְפּוֹזִיצְיָה רַעֲמָה, וּמִבְּלִי תִּכְנוּן יָצָא שֶׁאִיגַּפְנוּ אוֹתָהּ. חֶבְרָתִי מִשְּׂמֹאל, אֲנִי מִיָּמִין, וְהָאֲוִויר כּוּלּוֹ קָפָא בִּצְרִימָתוֹ. מוּשָּׂא-דִּיבּוּקֵי הַטְּרוּדָה, נִרְאֲתָה לִי שַׁבְרִירִית מֵאֵי פַּעַם. זוֹ הָיְתָה הַפַּעַם הָרִאשׁוֹנָה שֶׁשַּׂמְתִּי לֵב שֶׁכִּיסּוּ אֶת כַּפּוֹת יָדֶיהָ נְמָשִׁים. הִיא נִיסְּתָה לְהַמְשִׁיךְ לְדַבֵּר, אוּלַי, עַל קִצְבֵי גִּידּוּל בְּפַאֲתֵי הַנֶּגֶב, וְאוּלַי, עַל סוּגֵי טַפִּילִים בָּעִשְׂבִּיָּיה יָם תִּיכוֹנִית נְמוּכָה וּנְמוּכָה מְאוֹד, אַךְ נֶאֶחְזָה בְּקוֹשִׁי לִתְפּוֹס אֶת הַשִּׂיחָה, כִּי מֵהַכּוֹל שָׂרַר הַשֶּׁקֶט שׁוֹאֵל: לָמָּה הִגַּעְנוּ. (לָמָּה בְּלִי לְהוֹדִיעַ. לָמָּה לִקְרַאת סִיּוּם. לָמָּה חַסְרוֹת סִיבָּה.) אֲנִי חוֹזֶרֶת בִּי, כִּי הַשֶּׁקֶט הַשּׂוֹרֵר לֹא אֵלֶם מֵרוֹב שְׁאֵלָה, אֶלָּא דַּוְוקָא מִמַּאֲכֶלֶת הַתְּשׁוּבָה, שֶׁלְּהַכִּיר בָּהּ הָיָה לִיפּוֹל טְרֵפָה: כְּלוֹמַר לְהֵיאָלֵץ לָקַחַת עָלֶיהָ אַחְרָיוּת. וּמִי מִי תִּיקַּח אַחְרָיוּת עַל שְׁתֵּי הַתְּמוּהוֹת הַבָּאוֹת בַּדֶּלֶת. עַל כֵּן נֶחְנַט הַקִּיפָּאוֹן הַזֶּה. וְאָז, נִיבָּט הָרֶגַע. שֶׁאוּכַל לְכַנּוֹתוֹ: הַנְּדִיבוּת הַפִיזִיקָלִית שֶׁל הַמַּעְגָּל. אוֹ: הַהוֹכָחָה שֶׁהַסִּפְרוּת יְכוֹלָה לְהָבִיא אֶת הַשּׁוּלִי לִבְלִי הֶיכֵּר אֶל הַמֶּרְכָּז.
אֲבָל לָתֵת לוֹ כּוֹתֶרֶת יַפְחִית מִכּוֹחוֹ. זוֹ הָיְתָה הִיא, (אֵיךְ אֶקְרָאֶה? הַבּוֹסִית שֶׁלִּי?) שֶׁמְּבַלֵּי שֶׁהִסְתַּכְּלָה בִּי, וְתוֹךְ כְּדֵי שֶׁעוֹד נִיסְּתָה לֶאֱסוֹף אֶת רִיכּוּזָהּ – וְאוּלַי מִפְּנֵי שֶׁלְּשֵׁם אִיסּוּף הָרִיכּוּז מֵחָדָשׁ הָיָה צָרִיךְ לַעֲשׂוֹת מַעֲשֶׂה – מָשְׁכָה עִם שְׁתֵּי רַגְלֶיהָ בִּתְנוּעָה נְחוּשָׁה אֶת כּוּרְסָתָהּ אֲחוֹרַנִּית, פַּעֲמַיִים, בִּנְחִישׁוּת גּוּפָנִית לְעֵילָּא, וְהִתְיַישְּׁרָה עִם קַו-כִּסְאִי. אֶת הַמֶּחֱוָוה לֹא נִיתָּן הָיָה לְהַצְנִיעַ. הַתְּנוּעָה הָאַקְרָאִית אַךְ הָאִישִׁית לְהַחֲרִיד הַזּוֹ, שֶׁהִכְנַסְתַּנִי, כִּבְדֶרֶךְ-אַגַּב, אֶל הָעִיגּוּל, הֶעֶלְתָה אוֹתִי כַּחֲדָשָׁה אֶל מְרַגֵּשׁ-חָדָשׁ שֶׁל הִכַּרְתִּי. אֲלָלִי, אֵיךְ לְהַסְבִּיר, זֶה הָיָה חוּמּוֹ הַמַּאֲגִי, הַכִּמְעַט מְחַרְמֵן, שֶׁל הָעִיגּוּל; זוֹ הָיְתָה כּוֹחָהּ שֶׁל הִתְרַחֲבוּת, זוֹ הָיְתָה כּוֹחָהּ שֶׁל הִתְרַחֲבוּת מֵחֲמַת הַהִתְרַחֲבוּת. לֹא אֲשַׁקֵּר שֶׁכִּמְעַט שֶׁלֹּא יָדַעְתִּי אֶת נַפְשִׁי מֵרוֹב עֶדְנַת הַחֶסֶד. הָעִיגּוּל שֶׁהִתְרַחֵב עֲבוּרִי, הַתִּימְהוֹנִית חַסְרַת הָעוֹז, בִּמְשִׁיכַת כִּיסֵּא אָחוֹר כְּפוּלָה, מַעֲשֵׂה-מֶחְוָות-אֲהוּבָתִי, כִּמְעַט עָמַד לִי, בְּלֵב מַכְבֵּשׁ הַמְּבוּכָה, כְּגוּשׁ בְּכִי בַּגָּרוֹן. וְלֹא רַק בִּגְלַל הַמְּזֹ'ורֵי הַנֶּחְבָּא בְּמִינוֹרִי, הַמֶּחֱוָוה הָעֲנָוָוה, הָאַבִּירִית, הַשְּׁקֵטָה, אֶלָּא בִּגְלַל מָה שֶׁשָּׁמַעְתִּי שֶׁנֶּאֱמַר אִילּוּ יָכוֹל הָיָה לְהֵיאָמֵר, (אֲנִי, הַשּׁוֹמַעַת עֲדָנוֹת לְמַפְרֵעַ):
"בָּאתָ לְשַׂחֵק אִיתִּי? אָז קָדִימָה, כַּנְּסִי לְמִשְׂחָק".
זוֹ לֹא הָיְתָה הִתְגָּרוּת, זוֹ הָיְתָה הֵירָקְמוּת שֶׁל בְּרִית. זוֹ הָיְתָה הַהַכָּרָה שֶׁנּוֹלַדְנוּ לְהַאֲמִין לִמְגִיחָה בְּהַפְתָּעָה בְּדֶלֶת הַבַּיִת. נוֹתַרְתִּי זְקוּפָה בְּכוּרְסָתִי מִבִּקְעַת אֶת הָרַעְיוֹן שֶׁמִּיְּקוּמִי לֹא הִשְׁתַּנָּה אֶלָּא בִּגְלַל תְּזוּזָתָהּ שֶׁל הָאַחֶרֶת. נִיסִּיתִי לִלְכּוֹד אֶת מַבָּט חֶבְרָתִי, לְסִימָן אַחֲרוֹן שֶׁל פְּרֵידָה, שֶׁהַלֹּא תֶּכֶף נְטַשְׁתִּיהָ לְעוֹלְמֵי-עַד, וְשֶׁכְּחַתֶיהָ כְּמִי אֲשֶׁר לִיוְותֵנִי עַד הֲלוֹם. עִיסִּיתִי יָד בְּיָד, לֹא רָאוּ עָלַיי שֶׁכְּבָר זָנַחְתִּי חֶבְרָתִי לְמַפְרֵעַ, וּכְבָר נִדְרַכְתִּי לְהִישָּׁבַע, לְהִישָּׁבַע אֱמוּנִים לַאֲדוֹנִיתִי, לְזוֹ שֶׁמֵּרוֹב שֶׁהִסְתַּרְבַּלְתִּי בְּאַהֲבָתִי אֵלֶיהָ יָכוֹלְתִּי רַק לְחַבֵּל לָהּ בִּתְנוּעָה, וּבְאוֹתוֹ רֶגַע אָמַרְתִּי לָהּ: לֹא אֶפְגַּע בְּךָ לְעוֹלָם. לְעוֹלָם לֹא אֶפְגַּע בְּךָ. וְהִיא, תּוֹךְ כְּדֵי שֶׁהִמְשִׁיכָה אֶת דִּיבּוּרָהּ, אָמְרָה לִי, אֲנִי יוֹדַעַת מוֹתֶק שֶׁלִּי, אֲנִי יוֹדַעַת. וְאָז הוֹסִיפָה, (וְאִם נִמְלְאָה רַחֲמִים קָשֶׁה לָדַעַת): מִי שֶׁתִּיפָּגַע לֹא תִּהְיֶה אֲנִי. טִיפְּשׁוֹנֶת.
 



https://www.shortstoryproject.com/he/story/%d7%94%d7%a9%d7%95%d7%9c%d7%99-%d7%9c%d7%91%d7%9c%d7%99-%d7%94%d7%99%d7%9b%d7%a8/
#אַהֲבָה#אַהַבְהַבָּלָתִי-מוּשֶּׂגֶת#אִירוֹנְיָה#יְחָסִים#יִשְׂרְאֵלִי#נָשִׁים#עַכְשָׁוִוי#שָׁנוּן