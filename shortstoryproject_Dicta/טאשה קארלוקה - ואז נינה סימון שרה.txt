הָעִיר הַזֹּאת הִיא כָּל כָּךְ יִקְרֶה כּוֹסָאמוֹ, שֶׁנִּגְמַר לִי הַכּוֹחַ. אֲבָל גַּם נִפְלָאָה כָּל כָּךְ, שֶׁלֹּא תָּמִיד קַל לִמְצוֹא בִּשְׁבִילָהּ כּוֹחוֹת. הָיָה עָדִיף שֶׁתִּהְיֶה יִקְרֶה וְנוֹרָאָה. כְּדֵי לֵיהָנוֹת מִמֶּנָּה, צָרִיךְ כֶּסֶף; כְּדֵי שֶׁיִּהְיֶה כֶּסֶף, צָרִיךְ לַעֲבוֹד הַרְבֵּה; אֲבָל כְּשֶׁאַתְּ עוֹבֶדֶת הַרְבֵּה, אֵין לְךָ לֹא כּוֹחַ, לֹא זְמַן וְלֹא רָצוֹן לֵיהָנוֹת מִמֶּנָּה.
שַׁרְשֶׁרֶת אֵין-סוֹפִית שֶׁל חֶשְׁבּוֹנוֹת שֶׁלֹּא שׁוּלְּמוּ תְּלוּיָה כְּמוֹ חֲבָל עַל צַוּוֹארִי. חוֹבוֹת לַחֲבֵרִים וְלַאֲנָשִׁים שֶׁאֲנִי בְּקוֹשִׁי מַכִּירָה. בִּסְבִיבוֹת עֲשֶׂרֶת אֲלָפִים.
כָּל זֶה – חוֹבוֹת, פְּחָדִים, עֲיֵיפוּת – הִצְטַבֵּר בְּמֶשֶׁךְ חֲצִי שָׁנָה, עַד שֶׁהִתְחַלְתִּי לְבַסּוֹף לַחֲשׁוֹב עַל שִׁחְרוּר – עַל הִתְאַבְּדוּת. שְׁלַב הַהִרְהוּרִים הִתְחַלֵּף בִּשְׁלַב הַתִּכְנוּן.
לִפְנֵי זֶה עִיכְּבוּ אוֹתִי שְׁלוֹשָׁה דְּבָרִים – הַפַּחְדָנוּת שֶׁלִּי, תִּקְוָוה לְעָתִיד טוֹב יוֹתֵר ו... אִמָּא. אַךְ הִנֵּה אֲנִי כְּבָר בַּנְּקוּדָּה, וּבִנְקוּדָּה הַזֹּאת אֲנִי לְבַדִּי עִם עָנָן שֶׁל חָרָא שֶׁמִּתְקָרֵב אֵלַיי. אֲנִי יוֹדַעַת שֶׁאִם אֶשָּׁאֵר בָּהּ, הֶחָרָא יִפּוֹל עָלַיי מִלְּמַעְלָה, וְלֹא אַצְלִיחַ לָצֵאת מִמֶּנּוּ. לָמָּה לְחַכּוֹת? עָדִיף לְהִשְׁתַּחְרֵר. נִשְׁאַר רַק לִבְחוֹר אֵיךְ לָלֶכֶת.
קָרָאתִי הַרְבֵּה בַּנּוֹשֵׂא. הָאֶפְשָׁרוּיוֹת שֶׁל לְהִתְאַבֵּד בִּטְבִיעָה, בִּתְלִיָּיה אוֹ בִּירִיָּיה – כּוּלָּן כּוֹאֲבוֹת. גַּם כָּכָה כּוֹאֵב, לֹא הִתְחַשֵּׁק לִי לִגְמוֹר בְּאוֹתוֹ הָאוֹפֶן. נִשְׁאֲרוּ הַכַּדּוּרִים. לִבְלוֹעַ כַּמּוּת גְּדוֹלָה, לְהֵירָדֵם, וְלֹא לְהִתְעוֹרֵר.
אִם יֵשׁ לָכֶם חַיִּים, אָז בֶּטַח חֲשַׁבְתֶּם, וְלוּ רַק פַּעַם אַחַת, לָשִׂים קֵץ לְשַׁלִּיטָתָם בָּכֶם. אַל תַּגִּידוּ שֶׁלֹּא. בְּכָל מִקְרֶה, לֹא אַאֲמִין לָכֶם.
אֲבָל לֹא הָיָה לִי מַסְפִּיק כֶּסֶף לְכַדּוּרִים, לָכֵן הָלַכְתִּי לַחֲבֵר הֲכִי טוֹב שֶׁלִּי, שֶׁנָּכוֹן לְאוֹתוֹ רֶגַע, הָיִיתִי חַיֶּיבֶת לוֹ שֵׁשֶׁת אַלְפַּיִם שְׁבַע מֵאוֹת וַחֲמִישִּׁים.
"לֹא נָעִים לִי, אֲבָל אֲנִי מַמָּשׁ צְרִיכָה. מַבְטִיחָה, בַּפַּעַם הָאַחֲרוֹנָה." לֹא שִׁיקַּרְתִּי, הֲרֵי זֹאת בֶּאֱמֶת הָיְיתָה הַפַּעַם הָאַחֲרוֹנָה.
"כַּמָּה?"
"מָאתַיִים."
הוּא הֶאֱכִיל אוֹתִי בְּאוֹרֶז, בְּסָלַט עִם טְחִינָה, הוֹשִׁיב אוֹתִי בַּמּוֹנִית, נָתַן כֶּסֶף לַנַּהָג, וְנָסַעְתִּי.
כָּל הָעֵסֶק יָצָא עָקוֹם – אֲנִי רוֹאֶה אֶת הֶחָבֵר הֲכִי טוֹב שֶׁלִּי בַּפַּעַם הָאַחֲרוֹנָה, וַאֲפִילּוּ לֹא חִיבַּקְתִּי אוֹתוֹ כְּמוֹ שֶׁצָּרִיךְ. הֲמוֹנִית שֶׁלִּי עָצְרָה אֶת תְּנוּעַת הַמְּכוֹנִיּוֹת הָאֲחֵרוֹת. הֵן צָפְרוּ בְּטֵירוּף, וּבְכָל הַלַּחַץ הַזֶּה לֹא הִסְפַּקְתִּי אֲפִילּוּ לוֹמַר לוֹ מַשֶּׁהוּ בֶּאֱמֶת.
בַּחֲפִיסָה אַחַת לֹא הָיוּ מַסְפִּיק כַּדּוּרִים בִּשְׁבִיל לָמוּת – הֵם כַּנִּרְאֶה זוֹכִים לְהַצְלָחָה בְּקֶרֶב מִתְאַבְּדִים, וְלָכֵן שָׂמִים מֵהֶם כָּל כָּךְ מְעַט. כָּכָה נִרְאֶה לִי. כְּדֵי לָמוּת, הָיִיתִי צְרִיכָה לִקְנוֹת אַרְבַּע חֲפִיסוֹת. לִקְנוֹת אֶת כָּל הָאַרְבַּע בְּאוֹתוֹ הַסּוּפֶּר-פַארְם לֹא נִרְאֶה לִי לָעִנְיָין, חָשַׁשְׁתִּי מִמַּבָּטִים חַשְׁדָנִיִּים, וְלָכֵן הֶחְלַטְתִּי לַעֲבוֹר בְּאַרְבַּע חֲנוּיוֹת שׁוֹנוֹת וּבְכָל אַחַת לִקְנוֹת חֲפִיסָה אַחַת.
הִתְכּוֹפַפְתִּי כְּדֵי לִקְשׁוֹר שְׂרוֹךְ, זֶה קוֹרֶה לִי הַרְבֵּה – שְׂרוֹכִים פְּרוּמִים, וּכְשֶׁהִתְרוֹמַמְתִּי וְשָׁלַחְתִּי יָד לַפָּאוּץ' שֶׁלִּי, שֶׁבּוֹ הָיוּ סִיגַרְיוֹת, מַצִּית, שְׂפָתוֹן לְיוֹבֶשׁ וּמָאתַיִים שֶׁקֶל, רָאִיתִי שֶׁהַפָּאוּץ' שֶׁלִּי נֶעֱלַם. הִתְחַלְתִּי לְהִסְתּוֹבֵב כְּמוֹ סְבִיבוֹן, וְרָאִיתִי נַעַר אָרִיתְרָאִי בֶּן שְׁלוֹשׁ-עֶשְׂרֵה בְּעֵרֶךְ בּוֹרֵחַ עִם הַפָּאוּץ' שֶׁלִּי. זִינַּקְתִּי לְעֶבְרוֹ, הוּא רָאָה אוֹתִי אֲבָל הָיָה מָהִיר כְּפַנְתֵּר... הוּא דָּהַר. לֹא הָיָה לִי שׁוּם סִיכּוּי הַיּוֹם...
לֹא לְהַשִּׂיג וְלֹא לָמוּת.
חֲרִיקַת בְּלָמִים – עַד הַיּוֹם הַצְּלִיל הַזֶּה נִתְקַע לִי בָּאוֹזְנַיִים בִּפְנִיּוֹת. הִתְאַסְּפוּ הָמוֹן סַקְרְנִים, הַנַּהָג בְּפָאנִיקָה, הַנַּעַר צוֹרֵחַ, וּלְיָדוֹ מוּטָּל הַפָּאוּץ' שֶׁלִּי וּבוֹ הַשִּׁחְרוּר שֶׁלִּי, וְאִילּוּ אֲנִי עוֹמֶדֶת קְפוּאָה בִּמְקוֹמִי.
הִגִּיעַ אַמְבּוּלַנְס, אֲלוּנְקוֹת, רוֹפְאִים. בְּקִיצּוּר, הֵם נָסְעוּ, וְאָז נִזְכַּרְתִּי שֶׁהַמָּאתַיִים שֶׁקֶל שֶׁנָּתַן לִי הֶחָבֵר, הֵם לֹא בְּפָאוּץ', הֵם בַּכִּיס שֶׁל הַמִּכְנָסַיִים. הֵרַמְתִּי אֶת יָדִי, מוֹנִית עָצְרָה עַל הַמָּקוֹם:
"סַע אַחֲרֵי הָאַמְבּוּלַנְס!"
אֶת הַיֶּלֶד הוֹבִילוּ לְאִיכִילוֹב, וַאֲנִי כְּמוֹ חוּלְדָּה מְבוֹהֶלֶת הִסְתַּתַּרְתִּי מֵאֲחוֹרֵי עַמּוּדִים וַאֲנָשִׁים, וְהָלַכְתִּי בְּעִקְבוֹתֵיהֶם – הָרוֹפְאִים, הָאֲלוּנְקָה וְהַנַּעַר.
הוּא שִׂיחֵק בַּטֵּלֵפוֹן כְּשֶׁנִּכְנַסְתִּי לְחַדְרוֹ וְהִתְיַישַּׁבְתִּי בַּכִּיסֵּא שֶׁלְּיַד מִיטָּתוֹ. הוּא כְּבָר הִרְגִּישׁ טוֹב יוֹתֵר, הָאָחוֹת סִיפְּרָה לִי עַל הַכָּתֵף הַפְּרוּקָה. הַנַּעַר הָרִים אֶת עֵינָיו, מַבָּטֵינוּ נִפְגְּשׁוּ, הוּא הִתְכַּוֵּוץ. הוֹשַׁטְתִּי לוֹ שַׂקִּית צִ'יפְּס, תַּפּוּחַ וְקִינְדֶּר:
"לֹא יָדַעְתִּי מָה אַתָּה אוֹהֵב."
"אֲנִי אוֹהֵב צִ'יפְּס," הוּא לָקַח אֶת הַצִּ'יפְּס.
שָׁתַקְנוּ, הוּא גָּרַס. אִמּוֹ – אִשָּׁה שְׁחוֹרָה רָזָה – נִכְנְסָה לַחֶדֶר בִּסְעָרָה, הִתְחִילָה לְחַבֵּק אוֹתוֹ, וְאָז רָאֲתָה מַשֶּׁהוּ וְצָרְחָה:
"שׁוּב אַתָּה עוֹשֶׂה אֶת זֶה!" וְהִיא תָּפְסָה אֶת הַפָּאוּץ' שֶׁלִּי, שֶׁהָיָה מוּנָּח עַל הָאֲרוֹנִית כָּל הַזְּמַן הַזֶּה, "שׁוּב אַתָּה גּוֹנֵב!!! הֲרֵי אָמַרְתִּי לְךָ, אֲנִי אֶסְתַּדֵּר! אַצִּיל אַתְּ אֲחוֹתְךָ! שׁוֹמֵעַ!? הִיא תִּחְיֶה!!!"
לְבַסּוֹף הִיא רָאֲתָה אוֹתִי וְהִשְׁתַּתְּקָה.
יָצָאתִי מֵהַחֶדֶר בְּלִי לוֹמַר מִילָּה. שָׁכַחְתִּי כְּבָר אֵיךְ זֶה – אֵיךְ זֶה כְּשֶׁרוֹצִים לִחְיוֹת. צִלְצַלְתִּי לְאִמִּי, אָמַרְתִּי לָהּ שֶׁאֲנִי אוֹהֶבֶת אוֹתָהּ, וְאַחֲרֵי זֶה צִלְצַלְתִּי לְחַבְרֵי הַטּוֹב בְּיוֹתֵר וְהִזְמַנְתִּי אוֹתוֹ לַבִּירָה. לֹא אָמַרְתִּי לָאִישׁ דָּבָר – הִתְבַּיַּישְׁתִּי, אַתֶּם מְבִינִים?
אֲבָל כָּל הָעִנְיָין לֹא הִתְפּוֹגֵג כָּל כָּךְ מַהֵר, לֹא עָבְרוּ כַּמָּה יָמִים וָשׁוּב הִתְקָרֵב אֵלַיי עָנָן הֶחָרָא. רַק שֶׁהַפַּעַם זֶה הָיָה אֲפִילּוּ גָּרוּעַ יוֹתֵר.
"לֹא נָעִים לִי, אֲבָל אֲנִי מַמָּשׁ צְרִיכָה. מַבְטִיחָה, בַּפַּעַם הָאַחֲרוֹנָה."
"כַּמָּה?"
"מָאתַיִים."
הַפַּעַם חִיבַּקְתִּי אוֹתוֹ וְאָמַרְתִּי לוֹ שֶׁאֵין כָּמוֹהוּ.
"הַיּוֹם בָּעֶרֶב יֵשׁ הוֹפָעָה טוֹבָה בְּ'כּוּלִּי עָלְמָא'. שִׁירִים שֶׁל נִינָה סִימוֹן. צָרִיךְ לָלֶכֶת," אָמַר לִי לְפֶתַע חֲבֵרַי.
כִּמְעַט פָּרַצְתִּי בִּבְכִי, וְלָכֵן זִינַּקְתִּי עַל אוֹפַנַּיי בִּמְהִירוּת וְנָסַעְתִּי. כְּשֶׁקָּשַׁרְתִּי אֶת הָאוֹפַנַּיִים לְיַד הַסּוּפֶּר-פַארְם בְּאָלֶנְבִּי, רָאִיתִי שֶׁהַשְּׂרוֹךְ פָּתוּחַ. אַתֶּם יוֹדְעִים, זֶה קוֹרֶה לִי הַרְבֵּה – שְׂרוֹכִים פְּרוּמִים, וּכְשֶׁהִתְרוֹמַמְתִּי הוֹשַׁטְתִּי אֶת הַיָּד לְפָאוּץ', שֶׁבּוֹ הָיוּ סִיגַרְיוֹת, מַצִּית, שְׂפָתוֹן לְיוֹבֶשׁ וּמָאתַיִים שֶׁקֶל, וְרָאִיתִי שֶׁהַפָּאוּץ' שֶׁלִּי נֶעֱלַם. הוּא דָּהַר כְּמוֹ פַּנְתֵּר:
"חֲתִיכַת חָרָא!"
אֲבָל תָּמִיד רוֹעֵשׁ בְּאָלֶנְבִּי, קָשֶׁה לְהַאֲמִין שֶׁהַנַּעַר שָׁמַע אוֹתִי. לְיֶתֶר בִּיטָּחוֹן בָּדַקְתִּי אֶת הַכִּיסִים שֶׁלִּי, הָיָה בָּהֶם רַק טֵלֵפוֹן. הוּא צִלְצֵל:
"אַתְּ זוֹכֶרֶת? הַיּוֹם. 'כּוּלִּי עָלְמָא'. נִינָה סִימוֹן. בְּעֶשֶׂר."
נִרְאֶה שֶׁגַּם הַיּוֹם אֲנִי לֹא אַמּוֹת.
 



https://www.shortstoryproject.com/he/story/%d7%95%d7%90%d7%96-%d7%a0%d7%99%d7%a0%d7%94-%d7%a1%d7%99%d7%9e%d7%95%d7%9f-%d7%a9%d7%a8%d7%94/
#אוּרְבָּנִי#הוּמוֹרִיסְטִי#יִשְׂרְאֵלִי#כֶּסֶף#מִלִּנְכוּלֶיהָ#תֵּל-אָבִיב