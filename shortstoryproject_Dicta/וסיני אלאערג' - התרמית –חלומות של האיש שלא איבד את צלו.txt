הַתַּרְמִית – חֲלוֹמוֹת שֶׁל הָאִישׁ שֶׁלֹּא אִיבֵּד אֶת צִלּוֹ 

1
 
הַאִם זוֹ הָיְתָה רַק תֶּרְמִית אוֹ יוֹתֵר מִזֶּה?
הָהּ, כַּמָּה מֵעֲיֵיפוּת הָיוּ הַדְּרָכִים וְכַמָּה קָשִׁים הַיָּמִים!
הַאִם לֹא מוּטָב הָיָה לִבְחוֹר בְּקִיצּוּרֵי דֶּרֶךְ?
שׁוּם דָּבָר לֹא יוֹעִיל עַכְשָׁיו. מָה שֶׁחָשׁוּב, שֶׁהוּא הִגִּיעַ הַבַּיְתָה לְבַסּוֹף וְעֵינָיו חָבְקוּ אֶת הַיָּם הַזֶּה אַחֲרֵי מַסַּע תְּלָאוֹת שֶׁאֵין הוּא זוֹכֵר מִמֶּנּוּ הַרְבֵּה וְשֶׁאֶרֶךְ שְׁנֵי עִידָּנִים מֵחַיָּיו.
שׁוּם דָּבָר לֹא הִשְׁתַּנָּה. הַכּוֹל נִשְׁאַר כְּמוֹ שֶׁהָיָה כַּאֲשֶׁר סָחֲבוּ אוֹתְךָ מִן הָעוֹלָם הַזֶּה.
 הַקַּשׁ עַל הַדֶּלֶת עַכְשָׁיו. הַכּוֹל נִגְמַר. הַקַּשׁ.
 
2
 
כְּשֶׁנִּפְגְּשׁוּ בַּפַּעַם הָרִאשׁוֹנָה, כָּל הַמְּחִיצּוֹת וְהַגְּבוּלוֹת נִמְסוּ. וְנָמָס הַכְּפוֹר שֶׁל עִידַּן הַפְּרֵידָה. אֲבָל הַמּוֹלֶדֶת, הַחֲלוֹם, הָיְתָה לָשִׁיר בּוֹעֵר בֶּחָזֶה וּבְרֹאשׁ.
הִיא נָתְנָה מְנוּחָה לְעֵינֶיהָ עַל עֵינָיו, וְנֶעֶרְמָה לִשְׁכּוֹן בְּגוּפוֹ. רִיסֶיהָ צִייְּרוּהוּ יָפֶה לְהַפְלִיא לַמְרוֹת רֵיחַ הַדִּימּוּם שֶׁנָּדַף מֵאֵיבָרָיו הַמְּכוּסִּים בְּמֶלַח הַיָּמִים.
פָּקַח הֵיטֵב אֶת עֵינֶיךָ. אַתָּה רוֹאֶה אוֹתָהּ? אַתְּ אִשְׁתְּךָ, שֶׁאַתָּה רוֹשֵׁם עַכְשָׁיו אֶת מַפַּת תָּוֶויהָ כְּדֵי שֶׁתִּזְכּוֹר הֵיטֵב. הִיא יְשֵׁנָה כְּפֶצַע הַשּׁוֹכֵן בֵּין פְּרָקֶיךָ הַמְּקוּעְקָעִים בְּצַלָּקוֹת הַכֶּלֶא. אָהַבְתָּ אוֹתָהּ. לֹא הָיִיתָ גִּיבּוֹר רוֹמַנְטִי שֶׁכָּבַשׁ אֶת לָבָן שֶׁל יְפֵהפִיּוֹת הַשְּׁכוּנָה, אֲבָל כָּל אֶחָד מִכֶּם הִתְיַישֵּׁב בַּדִּימּוּם שֶׁל הָאַחֵר, מוֹלֶדֶת שֶׁמְּסַדֶּרֶת אֶת פָּנֶיהָ מֵחָדָשׁ. בַּפַּעַם הָרִאשׁוֹנָה שֶׁרָאִיתָ אוֹתָהּ הָיִיתָ יַמַּאי שֶׁמִּתְפַּרְנֵס בַּמְּקוֹמוֹת הֲכִי מְטוּנָּפִים וְכָל רְכוּשׁוֹ רָעָב וַחֲלוֹמוֹת לְהֵיאָבֵק לְמַעֲנָם, וּבְלִבּוֹ הוּא מְטַפֵּחַ תִּקְוָוה לִמְצוֹא לוֹ אִישָּׁה שֶׁתְּחַמֵּם אֶת לֵילוֹתָיו.
הוּא עָמַד וְהִרְהֵר וְהַיָּם קוֹפֵץ לִפְנֵי עֵינָיו בְּעוֹצְמָה שֶׁאֵין לָהּ שִׁיעוּר. הוּא גִּילָּה בַּפַּעַם הָרִאשׁוֹנָה אֶת הָעוֹלָמוֹת הַכְּחוּלִּים הָאֵלֶּה. הוּא שָׁם אֶת יָדוֹ עַל הַדֶּלֶת הַסְּגוּרָה שֶׁעֲדַיִין לֹא הֵעֵז לְהַקִּישׁ עָלֶיהָ.
"אֱלוֹהִים! בֵּין הַיָּם וּבֵין תָּא הָאֲסִירִים לֹא מַפְרִיד אֶלָּא טָפַח, וּבְכָל זֹאת הוּא רָחוֹק." 
הַאֵינְךָ יוֹדֵעַ? הֲרֵי כְּבָר עָבַרְתָּ אֶת הֶעָשׂוֹר הַשְּׁלִישִׁי שֶׁלָּךְ, וְעַכְשָׁיו אַתָּה מְפַחֵד שֶׁזּוֹ אֲשֶׁר אָהֲבָה בְּךָ אֶת רֵיחַ הָרָעָב וְהַיָּם וְחֶלְקָהּ אִתְּךָ אֶת הַחֲלוֹם לֹא תַּכִּיר אוֹתְךָ! שֵׁשׁ שָׁנִים, שׁוֹשָׁלוֹת מְלָכִים שְׁלֵמוֹת נָפְלוּ וְקָמוּ בָּהֶן. אַתָּה שָׁב אֵלֶיהָ מִבֶּטֶן הַגָּלוּת שֶׁל מַרְתְּפֵי הַכֶּלֶא הַקָּרִים. בְּעֵינֶיךָ הָרוֹעֲדוֹת רָשׁוּם הַנֶּצַח. אֵיךְ יָצָאתָ מִשָּׁם וְאֵיבָרֶיךָ מְחוּבָּרִים לְגוּפְךָ. הָעִינּוּיִים הָיוּ אַכְזָרִיִּים. בָּעִיר, הַיְּלָדִים רָצוּ אַחֲרֶיךָ וְצָעֲקוּ. בָּתֵּי הַקָּפֶה וְהָרְחוֹבוֹת וְהַסִּמְטָאוֹת הַמְּלוּכְלָכוֹת יִידּוּ בְּךָ אֲבָנִים. כְּאֶחָד הַמְּשׁוּגָּעִים נֶחֱשֶׁבֶת, כִּי בַּזְּמַן הַזֶּה לָבְשׁוּ תָּוֵוי פָּנֶיךָ עָרֶיהָ וּפַחַד.
"כָּל שְׁאֵלוֹתֶיךָ הַמַּתִּישׁוֹת נִשְׁאֲרוּ בְּלִי מַעֲנֶה."
הַפַּעַם הָיִיתָ זָ'אן וּלְזָ'אן  שֶׁנִּקְבַּר חַי בִּגְלַל פְּרוּסַת לֶחֶם שֶׁגָּנַב כַּאֲשֶׁר הָרָעָב צַר עַל אַרְבַּעַת הָרְבָעִים, וְהַמָּוֶות שָׁכַב עִם אַלְפֵי הַפִּיּוֹת הַמִּתְמָרְדִים.
זְאֵבִים. זְאֵבִים. זְאֵבִים.
 
3
 
אַתָּה זוֹכֵר אוֹתָם הֵיטֵב. הֵם הָיוּ לַיְלָה שֶׁל חִיפּוּשִׁיּוֹת שְׁחוֹרוֹת. הֵם הוֹלִיכוּ אוֹתְךָ, שָׁטוּף זֵיעָה, כְּחַיּוֹת פֶּרֶא מְטוֹרָפוֹת. וְאָז חֲבֵרֶיךָ נָשְׂאוּ אוֹתְךָ, כְּנוֹשְׂאִים סֶדֶק בְּרֹאשׁ וּמוּקַּשׁ בְּלֵב. הֵבַנְתָּ הֵיטֵב שֶׁיּוֹלִיכוּ אוֹתְךָ אֶל מָקוֹם שֶׁמִּי שֶׁפּוֹקֵד אוֹתוֹ לֹא יָשׁוּב לְעוֹלָם, כִּי גּוּפְךָ הִדִּיף אֶת רֵיחַ הַלַּיִל, וְהֵם שׂוֹנְאִים אֲנָשִׁים מִן הַזַּן הַזֶּה. עֶמְדַּת מוּל הַיָּם בְּפַעַם הָעֶשְׂרִים וְחִיפַּשְׂתָּ עֲבוֹדָה וְעֵינֶיךָ רוֹחֲצוֹת בְּעֶצֶב. הַסְכָּמַת בָּאִי-רָצוֹן תְּמוּרַת כַּמָּה פְרַנְקִים רְעֵבִים.. כַּעֲבוֹר שָׁנִים הֵצִיפוּ אוֹתְךָ שִׁיטְפוֹנוֹת אַדִּירִים שֶׁל אַזְהָרוֹת כִּי יָצָאתָ מָחוֹג הַשְּׁתִיקָה וְהִטְעַנְתָּ אֶת תּוֹדַעְתְּךָ בְּחוֹמֶר נֶפֶץ.
אַתָּה חָשׁוּד.  
בִּיקְּשׁוּ אֶת רֹאשְׁךָ בְּאַשְׁמַת הֲפָרַת הַסֵּדֶר בָּעִיר וַהֲפָצַת עֲלוֹנִים מַחְתַּרְתִּיִּים.
הָאֲזִיקִּים פָּצְעוּ אֶת פִּרְקֵי יָדֶיךָ בַּכְּמִיהָה מְשׁוּנֶּה. חֲלוֹמוֹת הַיְּלָדוֹת הַקְּטַנִּים שֶׁלְּךָ נִקְרְעוּ עַל גַּבֵּי סוּסֵי הַפַּחַד וְחִיפּוּשִׁיּוֹת הַלַּיְלָה, מִשְׁטֶרֶת הַמַּזָּל הֹבִישׁ. הֶעֱלוּ אוֹתְךָ עַל גִ'יפּ שֶׁסָּבַב בְּכָל הָרְחוֹבוֹת וְהַשְּׁכוּנוֹת הַצָּרוֹת בָּעִיר הַנְּגוּעָה הַזֹּאת. חֲבֵרֶיךָ מֵהַיָּם לִיוּוּ אוֹתְךָ לְדַרְכְּךָ הָאַחֲרוֹנָה בִּשְׁתִיקָה. הַפֶּצַע בַּחֲזוֹתֵיהֶם חֲדַר וְהִגִּיעַ עַד הַלֵּב.
פָּרְקוּ אוֹתְךָ אֶל צִינוֹק חָשׁוּךְ וְצָרְחוּ לְךָ בְּפַרְצוּף כְּשֶׁהוּפְקַרְתָּ כָּל כּוּלְּךָ לְהִימָּכֵר לְחַדְרֵי הָעִינּוּיִים.  
"מָחַק מִזִּיכְרוֹנְךָ אֶת כָּחוֹל הַיָּם."
"אֲבָל הַיָּם הוּא נִשְׁמַת עִירִי הָרְעֵבָה."
"אֵינְךָ מִשָּׁם עוֹד, אֵין לְךָ עִיר."
עַל תָּוֵוי פָּנֶיךָ הָרְחָבִים הוֹפִיעוּ נִיצָּנִים שֶׁל עַקְשָׁנוּת, וּמִכָּל עֵבֶר נִיתְּכוּ עָלֶיךָ בְּעִיטוֹת וְצָרוּ עָלֶיךָ שׁוֹטִים. הַדָּם נִיגָּר בְּשֶׁטֶף מַגָּפֶיךָ הָרְצוּחִים בְּעִיצּוּמוֹ שֶׁל הַיּוֹם. לֹא הָיִיתָ גִּיבּוֹר אַגָּדִי וְלַשָּׁוְוא נִיסִּיתָ לִמְחוֹת אֶת צֶבַע הַיָּם מֵעֵינֶיךָ. 
אָמַרְתָּ בְּלִבְּךָ:
"זְהִירוּת, הַצְּבָעִים הֵם עַצְמְךָ וּבְשָׂרְךָ, יִימָּחוּ, תֵּיעָלֵם אִיתָּם גַּם אַתָּה."
פִּתְאוֹם נִזְכֶּרֶת שֶׁאֵינְךָ אֶלָּא צֶבַע כָּחוֹל וְתוּ לֹא.
 
4
 
בְּמֶרְחָק לֹא גָּדוֹל פָּרְצָה הָרַכֶּבֶת בִּצְוָוחָה חַדָּה. הוּא יָדַע הֵיטֵב שֶׁבֵּין רַכֶּבֶת שֶׁבָּאָה וְרַכֶּבֶת שֶׁנּוֹסַעַת יֵשׁ עִידָּנִים שֶׁל מַאֲבָק בַּמָּוֶות. הַחֲלוֹם יָצָא מֵהַזִּיכָּרוֹן שֶׁלּוֹ מְעוּוָּת וּמְשׁוּתָּק. עַל מַפַּת פָּנָיו וְגוּפוֹ הָרוֹעֵד הִצְטַיְּירָה טְרָגֶדְיָה שֶׁנִּזְכְּרָה בְּכָל רֶגַע וְרֶגַע שֶׁלָּהּ עַל אַנְחוֹתָיו וּגְנִיחוֹתָיו. וְהַכּוֹל, צְפִירַת הָרַכֶּבֶת וּצְעָקוֹת הָאֲסִירִים, הִתְעַרְבֵּב וְהִתְלַכֵּד יַחַד לַתְּמוּנָה טְעוּנָה בַּמָּוֶות וּבַהֶרֶס וּבִרְגָעִים שֶׁל אֵימָה שֶׁאֵין לַעֲמוֹד בְּפָנֶיהָ.
כְּשֶׁהִשְׁלִיכוּ אוֹתְךָ אֶל מַעְגַּל הַחֲקִירוֹת וְהָעִינּוּיִים הָיָה הַקּוֹר כִּידוֹן שֶׁהִשְׁתַּכֵּן בְּגוּפְךָ. הָיִיתָ שֶׁקֶט לַמְרוֹת הַצְּרָחוֹת שֶׁהֶחֱרִישׁוּ אֶת אוֹזְנֶיךָ, שָׁתַקְתָּ שְׁתִיקַת שְׁלָגִים, אֲבָל הֵם הָיוּ חֲזָקִים מִמֵּךְ.
"לוֹוֶה אֶת עַצְמְךָ לִמְנוּחוֹת בַּצִּינוֹק הַזֶּה."
אֶחָד מֵהֶם הָיָה בְּפָנֶיךָ. עֵינָיו עֵינֵי חָתוּל, פָּנָיו מְצוּלָּקוֹת מֵאֲבַעְבּוּעוֹת. הַפַּחַד רַעַד בְּעֵינֶיךָ כְּאַיָּילָה שֶׁבּוֹרַחַת מִפְּנֵי זְאֵבָה זְקֵנָה.
הֵם צָחֲקוּ זֶה עִם זֶה כְּשֶׁקֵּירְבוּ אֶל אַפְּךָ בַּקְבּוּק יַיִן. אָמַרְתָּ:
"אֲנִי שׁוֹתֶה רַק בִּנְסִיבּוֹת מְיוּחָדוֹת וּבְחֶבְרַת יְדִידִים."
אֶחָד מֵהֶם צָחַק:
"גַּם אֲנַחְנוּ יְדִידִים."
כַּאֲשֶׁר גִּילִּיתָ בְּעֵינֶיךָ הַקְּרוּעוֹת לִרְוָוחָה שֶׁהַבַּקְבּוּק רֵיק, יָדַעְתָּ אֶת הַסּוֹד.
הֵם הוֹשִׁיבוּ אוֹתְךָ עַל בַּקְבּוּק הַיַּיִן עֵירוֹם כְּעַכְבָּר שֶׁעוֹד לֹא פָּקַח אֶת עֵינָיו.   
לְפָנֶיךָ נְבָלָה אִישָּׁה... חֲבֵרָה לְמַאֲבָק... מְעוּלֶּפֶת כִּסְחָבָה בְּלוּיָה. הִיא נֶאֶחְזָה בְּאֶחָד מֵהֶם אֲבָל הוּא לֹא רִיחֵם עָלֶיהָ. הוּא דָּחַף אוֹתָהּ וְהִיא נָפְלָה וְהָאָרֶץ הַקְּפוּאָה שִׁימְּשָׁה לָהּ יְצוּעַ. בֵּין שׁוֹקֶיהָ הַמְּפוּשָּׂקוֹת צַיָּיר הַדָּם צוּרוֹת סוּרֵיאָלִיסְטִיּוֹת. וְאַתָּה, הַגִּיבּוֹר הַמּוּבָס, הֲסָבַת אֶת עֵינֶיךָ מִגּוּפָהּ הַשָּׁסוּעַ וְעָצַמְתָּ אוֹתָן בְּכוֹחַ רַב. וְנִיסִּיתָ לַשָּׁוְוא לִמְחוֹק אֶת הַתְּמוּנָה מִזִּיכְרוֹנְךָ.
קִילַּלְתָּ וּפָחַדְתָּ שֶׁהֵם שָׁמְעוּ אוֹתְךָ:
"בְּנֵי כַּלְבָּה, הֵם יוֹדְעִים מָה הֲכִי מַכְאִיב וַהֲכִי אַכְזָרִי."  
אֶחָד מֵהֶם, יָדוֹ מְגוֹאֶלֶת בְּדָמָהּ, הָעִיר אוֹתְךָ. 
"כּוּלְּכֶם דּוֹמִים כְּשֶׁהַשְּׁתִיקָה חוֹפֶרֶת בָּכֶם. יְדִידְךָ מֵת. הַחֶבְרָה לְמַאֲבָק נָפְלָה. וְאַתָּה, מְלֵאָה סְאַת יִיסּוּרֶיךָ. אַתָּה יוֹדֵעַ שֶׁגַּם אַתָּה תִּנְבּוֹל, כָּמוֹךְ כְּמוֹ כּוּלָּם. דָּבָר, וּמִיַּד נַחֲזִיר אוֹתְךָ לְחַיִּים."
כּוּשִׁי מְרוּמֶּה אָכַל אֶת אֵיבָרֶיךָ, וְעוֹד דְּבָרִים. תּוֹלָעִים בּוֹקְעִים מִכַּפּוֹת יָדֶיךָ וּבְגוּף הַקָּרוּעַ נוֹבְטִים סַכִּינִים.
מַלְמֶלֶת מִילִּים שֶׁשָּׁבוּ אָחוֹר אֶל גּוּפְךָ. הָיִיתָ בֵּין מָוֶות קָרוֹב וְחַיִּים שֶׁהִתְרַחֲקוּ.
"הָהּ, הַלְּוַואי שֶׁאֶפְגּוֹשׁ אוֹתוֹ בְּיַעַר שׁוֹמֵם..."
"וּמָה תַּעֲשֶׂה בּוֹ?"
"אִסְלֵק אוֹתוֹ מִן הַחַיִּים לְעוֹלָם וָעֶד. אֶהֱרוֹג אוֹתוֹ בְּלִי שֶׁמֶץ שֶׁל חֲרָטָה. גּוּף הָאִישָּׁה קָדוֹשׁ, אָז אֵיךְ זֶה נֹעַם לוֹ לִקְרוֹעַ אוֹתוֹ וּלְהַטִּיל בּוֹ מוּם? בְּוַודַּאי הָיָה חוֹלֶה וּמוּבָס."
הַשּׁוֹט הִצְלִיף שׁוּב עַל כַּפּוֹת יָדֶיךָ וְהַסַּכִּין חֵפֶר חֲרִיצִים עֲמוּקִּים בְּחָזְךָ.
"אִם לֹא נְקַבֵּל אֶת הָרְשִׁימָה, אַתָּה תָּמוּת פֹּה. אֱמוֹר לָנוּ וּנְשַׁחְרֵר אוֹתְךָ מֵאִתָּנוּ."
"עַל אֵיזוֹ רְשִׁימָה אַתֶּם מְדַבְּרִים?"
"זוֹ שֶׁיֵּשׁ לָךְ בְּרֹאשׁ."
"בְּרֹאשׁ שֶׁלִּי אֵין כְּלוּם. הַאִם עוֹד יֵשׁ לִי רֹאשׁ?"
לִפְנֵי שֶׁסִּייַּמְתָּ אֶת הַמִּשְׁפָּט הִתְפַּתֵּל הַשּׁוֹט עַל גּוּפְךָ כְּנָחָשׁ. הַטְמָנַת אֶת רֹאשֵׁךְ בֵּין יָדֶיךָ וְהַנָּחַת לוֹ לֶאֱכוֹל אוֹתְךָ פִּיסָּה-פִּיסָּה וּלְהִתְעַנֵּג עַל קְרִיעָתְךָ לַחֲתִיכוֹת.
 
5
 
הָיָה יוֹם שָׁחוֹר  מִשָּׁחוֹר כְּשֶׁקִּיבַּלְתָּ אֶת הַמִּבְרָק שֶׁאָמַר:
הַבּוֹקֶר נֶעֶקְרוּ הָרְחוֹבוֹת מִשּׁוֹרְשֵׁיהֶם וְהִסְתַּלְּקוּ, אֲבָל אֶת הַהַפְגָּנָה הֵם נִיצְּחוּ וְהַיַּמָּאִים נָסוֹגוּ. הַמּוֹשֵׁל צוֹפֶה שֶׁהָאֵירוּעִים יִישָּׁנוּ וְלָכֵן, בַּיָּמִים הַבָּאִים הִתְפַּרְסְמוּ הוֹדָעוֹת וְנִתְלוּ כָּל מִינֵי כְּרָזוֹת. רֹאשׁוֹ שֶׁל חַ'אבְרָא נִתְלָה בִּמְכִירָה פּוּמְבִּית. כ.ס., מוּחַמַּד אֲלֵהֶם, קֶרֶס תַּחַת הָעִינּוּיִים כִּי לֹא הִסְכִּים לְדַבֵּר, עַרְבִי הַנָּמוּךְ נִתְפַּס בַּיָּם מְחַלֵּק עֲלוֹנִים מַחְתַּרְתִּיִּים וְנוֹרָה. חוּסֵיין בּוֹסְפָאיָא נִמְצָא בּוֹקֶר אֶחָד נָפוּחַ עַל חוֹף הַיָּם וּבְבִטְנוֹ מוּנָּחִים מִסְמָכִים מְסוּכָּנִים. הַחֲבֵרִים לֹא שָׁכְחוּ אֶת הַפְּקוּדָּה.
הָעִיר קִיבְּלָה עָלֶיהָ לִפְלוֹט אֶת הַחֲדָשׁוֹת בְּאֶמְצָעוּת מִבְרָקִים וּמַכְשִׁירֵי רַדְיוֹ שֶׁהָיוּ קְבוּעִים בִּקְצוֹת הָרְחוֹב.
זֶה קָרָה כְּשֶׁהָיִיתָ בַּכֶּלֶא וְשֵׁמוֹת שֶׁל אֲנָשִׁים שֶׁחָלְקוּ אִתְּךָ אֶת שִׂמְחַת הַיָּם וְאֶת אֵימָתוֹ נָשְׁרוּ מִן הָרְשִׁימָה שֶׁל הָאֲנָשִׁים שֶׁעוֹרְרוּ עֲלֵיהֶם זַעַם. מִסְפָּרִים שֶׁכַּאֲשֶׁר שׁוּב הִתְפָּרְצָה הַהַפְגָּנָה הִיא הָיְתָה עַזָּה מִקּוֹדְמוֹתֶיהָ.
 
6
 
עַכְשָׁיו אַתָּה עוֹמֵד כְּחַיָּיל וְאֵינְךָ מֵעֵז לְהַקִּישׁ עַל הַדֶּלֶת
רַק הַקַּשׁ עַל הַדֶּלֶת וְתִרְאֶה.
הַנֵּכָר הוֹרֵג אוֹתְךָ. הַיָּם נִמְצָא כְּטֶפַח מִמְּךָ. אַתָּה יָכוֹל לְהַתְחִיל לַחְדּוֹר אֶל חֲלוֹמֵךְ דֶּרֶךְ שְׁעָרָיו הַפְּתוּחִים לִרְוָוחָה. לִקְפּוֹץ פְּנִימָה וְלִרְחוֹץ אֶת גּוּפְךָ וּלְאַחוֹת אֶת צַלְּקוֹתֶיךָ הַמְּדַמְּמוֹת בְּמֵימָיו הַמְּלוּחִים. אַתָּה יָכוֹל לַעֲשׂוֹת הַכּוֹל בְּלִי פַּחַד. הָיָה בָּטוּחַ שֶׁזֶּה נָכוֹן.   
אוֹף. אַל תִּפְחַד, כִּי עֵינֵי הַכְּלָבִים שֶׁהוּרְשׁוּ לָשׁוּב אֶל עָרֵיהֶם הָרְחוֹקוֹת לֹא יַעְקְבוּ אַחֲרֶיךָ. אֲבָל דְּבָרִים רַבִּים קְבוּעִים וּדְחוּקִים בְּתוֹךְ הַזִּיכָּרוֹן. 
כָּל דָּבָר נִרְאֶה מוּזָר בְּעֵינָיו. הַבַּיִת הָרוֹבֵץ עַל יַד הַיָּם שֶׁהֵקִיא אוֹתוֹ, וְתִקְרָתוֹ וּכְתָלָיו מְכוּרְסָמִים. מִלְחֵי הַיָּם כִּילּוּ אֶת קִירוֹת הָעֵץ שֶׁלּוֹ וְהוּא הֵחֵל מִתְמוֹסֵס בְּהַדְרָגָה.    
"מִן הַבְּקָתוֹת הָאֵלֶּה יָצָא בִּנְךָ שֶׁחוֹף מִן הָרְטִיבוּת וּמְחַבֵּק אֶת יְרָקוֹת הַיַּעַר וְנוֹשֵׂא עִמּוֹ אֶת אוֹתָם הַמִּבְרָקִים וְהַפְּקוּדּוֹת שֶׁנָּמִים עַכְשָׁיו בְּמוֹחֲךָ."
הוּא מִישֵּׁשׁ אֶת הַדֶּלֶת בְּשֶׁקֶט. הִיא הָיְתָה כְּבֵדָה כְּעַצְבוּתוֹ שֶׁל מִי שֶׁגִּילֵּף אוֹתָהּ.
אֶלֶף פַּעַם וּפַעַם אָמַר לְךָ לִבְּךָ לִבְרוֹחַ, וְאַפְּךָ נֶחְבָּט בְּדֶלֶת הַבַּרְזֶל הַקָּשָׁה וְנִשְׁבַּר. כַּמָּה פְּעָמִים נִיגְּרוּ הַמַּכּוֹת עַל רַקּוֹתֶיךָ וְהַשּׁוֹט פִּילֵּחַ אֶת גַּבְּךָ. הַשּׁוֹמְרִים אִייְּמוּ שֶׁיַּהַרְגוּ אוֹתְךָ כְּדֵי שֶׁיִּרְאוּ וְיִירָאוּ, כִּי הֶפְקֵר אַתָּה וְדָמַךְ מוּתָּר.
 
7
 
כְּשֶׁהִשְׁלִיכוּ אוֹתְךָ לַצִּינוֹק שָׂמוּ אוֹתְךָ בֵּין אַרְבַּע קִירוֹת צָרִים דּוֹלְפִים וְהִכְרִיחוּ אוֹתְךָ לְנַקּוֹת אֶת הַבִּיּוּב הַמְּקוּלְקָל וְאֶת בָּתֵּי הַשִּׁימּוּשׁ וְלֶאֱסוֹף אֶת בַּדְּלִי הַסִּיגַרְיוֹת בִּזְמַן שֶׁעַל גַּבְּךָ מְפַהֲקִים מְנוֹת הַהַצְלָפוֹת.
"כְּלָבִים וְאָבוֹת שֶׁל כְּלָבִים זֶה מָה שֶׁהֵם. מִנַּיִין בָּאוּ וְאֵיךְ גָּזְלוּ אֶת הָאָרֶץ וְהָפְכוּ אוֹתָהּ לַזִּירָה שֶׁל הֶרֶג יוֹמְיוֹמִי סוֹדִי? מִנַּיִין בָּאוּ וְהֵיכָן הָיוּ קוֹדֶם לָכֵן?"
כָּל הַמִּשְׁאָלוֹת מְסוֹרָבוֹת.
פַּעַם קָרָה שֶׁהַסָּחַת אֶת דַּעְתְּךָ וַחֲלָמַת חֲלוֹם אַחֵר שֶׁגּוֹדְלוֹ הָיָה כְּגוֹדֶל הַיָּרֵחַ הַקָּבוּר. וְהִנֵּה נָחַת עַל רֹאשְׁךָ רוֹבֵהוּ שֶׁל שׁוֹמֵר הַלַּיְלָה וְהוּא גָּרַר אוֹתְךָ כַּפֶּגֶר וְנָעַל אֶת דֶּלֶת הַצִּינוֹק שֶׁלְּךָ. וְאָז נִרְדֶּמֶת בַּעַל כּוֹרְחֲךָ בִּגְלַל הַחֲבָטָה הַמְּרוּשַּׁעַת. 
"אָסוּר לַחֲלוֹם... לַחֲלוֹם אָסוּר." 
אֵלֶּה הַמִּילִּים הַיְּחִידוֹת שֶׁשָּׁמַעְתָּ לִפְנֵי שֶׁנָּפַלְתָּ.
בְּגָדֶיךָ הִתְקַשּׁוּ עַל עוֹרֵךְ. שֵׁשׁ שָׁנִים שֶׁל שִׁגְרַת הַתָּשָׁה אֵינָן דָּבָר פָּשׁוּט. בַּשָּׁנִים הָאֵלֶּה חָלַמְתָּ עַד שֶׁאָפְסוּ כּוֹחוֹתֶיךָ. וְהִתְחָרַטְתָּ בְּרִפְיוֹן עַל דְּבָרִים אֲחֵרִים.
וְהָרְחוֹבוֹת הַשּׁוֹמְמִים שֶׁל עִירְךָ, שֶׁלִּיוּוּ אֶת כָּל עִתּוֹתֶיךָ וּפָרָשַׁת עֲלֵיהֶם אֶת לֵילוֹתֶיךָ הַקָּרִים, זוֹכְרִים הֵיטֵב אֶת תָּוֵוי פָּנֶיךָ שֶׁעִיצֵּב הַיָּם.
הוּא נֶעֱרַם בְּגוּפוֹ כְּחִילָּזוֹן נָטוּשׁ.
אַתָּה מִתְמוֹסֵס בְּדָמֵךְ עַכְשָׁיו. בְּבִטְנְךָ מְיַילְּלוֹת חָבִיּוֹת הַמַּיִם וְהַסַּבּוֹן שֶׁהִשְׁקוּ אוֹתְךָ בְּכוֹחַ כְּדֵי שֶׁתְּגַלֶּה אֶת הָרְשִׁימָה שֶׁבְּרֹאשְׁךָ. וּכְשֶׁנִּיגֵּר הַדָּם מִכָּל חֶלְקֵי גּוּפְךָ הֵבַנְתָּ שֶׁאַתָּה עוֹמֵד לָמוּת בְּתוֹךְ הַטִּינּוֹפֶת הַזֹּאת.
וְאִם תָּמוּת, אָז מָה? הַאִם תִּיסּוֹב הָאָרֶץ בְּכִיוּוּן אַחֵר? הַכֶּלֶב טוֹב מִמְּךָ. וְהַחוֹק לֹא יוּבַס אַחֲרֶיךָ כִּי הוּא קַיָּים כְּדֵי לְהָגֵן עַל חֲשׁוּבִים וּגְדוֹלִים מִמְּךָ.
 
8
 
הוּא מִישֵּׁשׁ שׁוּב אֶת הַקִּיר. הַבַּיִת נִהְיֶה זָקֵן יָשִׁישׁ רָדוּף יָמִים, וּתְלָאוֹת הַיּוֹם-יוֹם חָרְשׁוּ בּוֹ אֶת חֲרִישָׁם.
"אוֹף. אֵזוֹר אוֹמֶץ. הַקַּשׁ עַל הַדֶּלֶת. הַקַּשׁ וְלֹא תַּפְסִיד מְאוּמָה. מֵאֲחוֹרֵי הַלּוּחוֹת הָאֵלֶּה שֶׁתּוֹלָעִי הַיָּם הָעִיוְּורוֹת אָכְלוּ אוֹתָם נִמְצָאוֹת הַפְּנִים הָאֲחֵרוֹת שֶׁלְּךָ, שָׁם שׁוֹכֵן זוֹהַר הַנֵּזֶר שֶׁמִּידָּתוֹ כְּמִידַּת הַיִּיסּוּרִים הָאֵלֶּה וְהַזִּיכָּרוֹן הַזֶּה. הַקַּשׁ, הַקַּשׁ, כִּי לֹא תַּפְסִיד מְאוּמָה.    
טוֹק. טוֹק. טוֹק.
אֵינְךָ יוֹדֵעַ אֵיךְ נָחֲתָה יָדְךָ בִּכְבֵדוּת עַל הַדֶּלֶת.
פִּתְאוֹם נִדְמֶה לְךָ שֶׁאַתָּה שׁוֹמֵעַ מִזְמוֹר שֶׁל הַיָּם מְקָרֶבֶת מָקוֹם. עֵינֶיךָ מַחֲלִיקוֹת אֶל הָאוֹר הַשּׁוֹכֵן בַּיָּם. נִדְמֶה לְךָ שֶׁמִּנְּגִינוֹת עֲמָמִיּוֹת מִתְנַגְּנוֹת, מַנְגִּינוֹת שֶׁהִשְׁמִיעוּ אֲנָשִׁים כְּחוּלִּים שֶׁשָּׁכְנוּ בַּיָּם וּבַסְּפִינוֹת.
אַחֵר כָּךְ הִשְׂתָּרֵר שֶׁקֶט גָּדוֹל. הוּא הִרְגִּישׁ שֶׁצַּעַר עָמוֹק מְעוּוָּת אֶת מָה שֶׁנִּשְׁאַר מִתָּוֵוי פָּנָיו. הָעִידָּן הָרִאשׁוֹן מֵת  וְהוֹתִיר אַחֲרָיו עִידָּן מוּשְׁחָת וְנָגוּעַ.
"אֱלוֹהִים! הַבּוֹס הַשֶּׁמֶן אוּלַי יִתְאַוֶּוה בַּחוֹשֶׁךְ הַזֶּה לְצָרֵף אֶל הַצִּי שֶׁלּוֹ אֶת סִירוֹת הַדַּיָּיגִים הָאַחֲרוֹנִים וְלִמְכּוֹר אֶת עֲמָלָם בַּשּׁוּק. לִפְנֵי שָׁנִים הִתְנַבֵּא מַגִּיד הָעֲתִידוֹת וְאָמַר: 
"כַּאֲשֶׁר יֵלֵךְ זָ'אק, הַבּוֹס הַשֶּׁמֶן עוֹד יִהְיֶה כָּאן."
הַהוֹלְכִים הוֹלְכִים וְכָךְ יִהְיֶה לְעוֹלָם וָעֶד.
(הִסְתּוֹבַבְתָּ קְצָת. נִדְמֶה לְךָ שֶׁהַחֲלוֹם מִתְפַּשֵּׁט וְלוֹבֵשׁ צוּרָה שֶׁל מַפָּה חֲדָשָׁה כְּצוּרַת הַיָּם.)
הָרְחוֹבוֹת הַמִּסְתַּלְּקִים עִם צַעֲקוֹתֵיהֶם הָיוּ סְגוּרִים וּמְסוּגָּרִים בַּגְּוִויּוֹת הַמְּבוּקָּעוֹת בְּתוֹךְ דּוֹחֵק הַלַּיְלָה. יְדֵי הַדַּיָּיגִים הָיוּ מְשׁוּלָּבוֹת זוֹ בָּזוֹ בְּצוּרָה מוּפְלָאָה בִּלְשׁוֹן הַמְעָטָה. הֵן הֶחֱזִירוּ אֶת הַסִּירוֹת וְאֶת צֶבַע הַיָּם וְאֶת הַשִּׁירִים הַיָּפִים.
סַבָּא, שְׁלִילָה אֶחָד בָּלַע אוֹתוֹ הַיָּם, הָיָה חוֹזֵר וְאוֹמֵר מֵימְרָה עַתִּיקָה:
"הַנָּהָר הוּא חֲלוֹמָם שֶׁל הָעֲנִיִּים. הַיָּם הוּא חֲלוֹמָם שֶׁל הַזָּרִים. וְהַלַּיְלָה הוּא זִיכְרוֹנָם שֶׁל הָאוֹהֲבִים."
"לָמַדְתָּ אֶת זֶה הֵיטֵב וַחֲזָרַת עַל זֶה בְּמִקְשָׁה אַחַת כִּי חוֹבְרִים בְּךָ הַגָּלוּת וְהָעוֹנִי. וְאֵין בֵּין הַבְּרוּאִים מִי שֶׁיַּשְׁוֶוה לְךָ בְּאַהֲבַת הַחַיִּים."
 
9
 
טוֹק. טוֹק. טוֹק.
הַקֶּשֶׁת שׁוּב מַהֵר יוֹתֵר.
"אֲדוֹנִי?" 
שְׁתִיקָה.
"אֲדוֹנִי? אַתָּה זָקוּק לְמַשֶּׁהוּ? אֲנַחְנוּ כָּמוֹךְ, אֵין לָנוּ שׁוּם דָּבָר לָתֵת לָךְ חוּץ מִקְּצָת חוֹם, אִם קַר לְךָ וְאַתָּה מְפַחֵד מֵהָרְעָמִים וְהַגְּשָׁמִים."
בְּפֶתַח הַדֶּלֶת דִּיבְּרָה אִישָּׁה יְגֵעָה, יָמֶיהָ מוּתָּשִׁים וְהַשָּׁנִים כַּרְסְמוּהָ כְּתוֹלָעִים. בֵּין קְמָטֶיהָ הַשְּׁחוּמִים שָׁכְנוּ עִידָּנִים שֶׁל מַאֲבָק בַּמָּוֶות. אוֹר הַנֵּר וְשָׁחוֹר הַלַּיִל רָשְׁמוּ אֶת תָּוֵוי דְּמוּתָהּ. 
"אֲדוֹנִי."
הִיא. הִיא הִשְׁתַּנְּתָה מְעַט מְאוֹד.
הוּא נָפַל עַל פְּנֵי עֵינֶיהָ כְּכוֹכַב לוֹהֵט. כָּל הַחֲלוֹמוֹת וְהֶעָרִים הַכְּחוּלּוֹת זָרְחוּ מִכּוֹחַ רוֹשְׁמָהּ.  
 
10
 
לַשָּׁוְוא נִיסִּיתָ לִמְחוֹת אֶת זִיכְרוֹנְךָ.
פִּתְאוֹם הִיא פָּתְחָה אֶת עֵינֶיהָ. וְרָאֲתָה אוֹתְךָ מֵאֲחוֹרֵי הַזָּקֵן הֶעָבוֹת שֶׁגָּנַב אֶת אוֹר פָּנֶיךָ, וּמֵעֵבֶר לִקְמָטֶיךָ הָרַבִּים. הִיא חִיבְּקָה אוֹתְךָ בְּעוֹצְמָה וְהִתְכַּדְּרָה בְּחָזְךָ וְשָׁכְנָה בּוֹ כְּקַעֲקוּעַ יָרוֹק. הִיא קָרְסָה עַל גּוּפְךָ כְּמוֹ יָם וּמְפָרְשִׁים בָּרוּחַ.
כְּשֶׁנִּפְגְּשׁוּ בַּפַּעַם הַשְּׁנִיָּיה, וְכָל אֶחָד מֵהֶם גּוֹרֵר עִמּוֹ רַכָּבוֹת שֶׁל שָׁנִים עֲיֵיפוֹת, נֶעֶלְמוּ כָּל הַמְּחִיצּוֹת וְהַגְּבוּלוֹת. וְכָל אֶחָד מֵהֶם סִידֵּר אֶת פְּנֵי הָאַחֵר וְעִיצֵּב אֶת עֵינָיו כַּיָּם וּמִפֹּה שֶׁל הַמּוֹלֶדֶת הַבּוֹרַחַת.    
"הַהוֹלְכִים הוֹלְכִים וְכָךְ יִהְיֶה לְעוֹלָם וָעֶד."
זֶה הָיָה הָעִידָּן הָרִאשׁוֹן. וְזֶה הָעִידָּן הַשֵּׁנִי. הָעִידָּן הַיָּפֶה עָתִיד לִצְמוֹחַ.
עַפְעַפֵּי הַיָּם שֶׁלָּהֶם הִתְרַחֲבוּ בְּנִיסָּיוֹן לִשְׁכּוֹחַ אֶת שְׁנוֹת הָאוֹבְדָן וְהַתַּרְמִית.
הַאִם הִיא רַק חֲלוֹם בַּלָּהוֹת שֶׁדּוֹמֶה לַתַּרְמִית אוֹ יוֹתֵר מִזֶּה?
וְאוּלַי הִיא הָיְתָה מַשֶּׁהוּ אַחֵר. הֵם גָּזְלוּ מִמְּךָ הַכּוֹל. אֶת הַמּוֹלֶדֶת. אֶת חַיֶּיךָ. אַתְּ אִשְׁתְּךָ. אֶת בָּנֶיךָ, שֶׁמֵּתוּ בְּהֵעָדֶרְךָ. גָּזְלוּ מִמְּךָ אֶת הָאֶפְשָׁרוּת לֶאֱהוֹב.
עַכְשָׁיו עָלֶיךָ לִלְמוֹד כָּל דָּבָר מֵחָדָשׁ. עָלֶיךָ לְלַמֵּד אֶת הוֹרֶגְךָ אֵיךְ לִהְיוֹת בֶּן אָדָם. תַּגִּיד לוֹ שֶׁהַמִּלְחָמָה הִסְתַּיְּימָה וְעָלָיו לְהִתְמַסֵּר לְבִנְיַין אֶרֶץ שֶׁהָיְתָה לְאֵפֶר וְהַיּוֹרְשִׁים הָפְכוּ אוֹתָהּ לְאַלְמָנָה.
הַיּוֹרְשִׁים? הִיזָּהֵר מִלּוֹמַר אֶת הַמִּילָּה הַזֹּאת. יַאֲשִׁימוּ אוֹתְךָ שֶׁאַתָּה קוֹמוּנִיסְט, כּוֹפֵר, אָתֵיאִיסְט, לְאוּמָּן, מִתְחַזֶּה לְמַאֲמִין, בּוֹגֵד... לֹא חָשׁוּב. אַל תֹּאמַר כְּלוּם וְלָמַד אֶת הוֹרְגֵךְ לִרְאוֹת בְּךָ בֶּן אָדָם כָּמוֹהוּ.
שָׁמַעְתָּ אוֹתָהּ מְמַלְמֶלֶת:
"חָזַרְתָּ וְזֶה כָּל מָה שֶׁחָשׁוּב לִי. עִם הַזְּמַן נִשְׁקָם אֶת עַצְמֵנוּ."
עָצְמַת אֶת עֵינֶיךָ וְהִיא שָׁקְעָה בִּמְעַרְבּוֹלֶת שֶׁל בְּכִי מַר שֶׁלֹּא יָדַעְתָּ מִנַּיִין הוּא נוֹבֵעַ. 
 

 

 

 בַּטֵּקְסְט הַזֶּה יֵשׁ תֵּיאוּר שֶׁל תְּקוּפַת הָעִינּוּיִים בְּבָתֵּי הַכֶּלֶא בְּאַלְגִ'ירְיָה בִּזְמַן שֶׁבּוֹ הָיְיתָה תַּחַת הַכִּיבּוּשׁ הַצָּרְפָתִי וְהַמַּאֲבָק לְמַעַן שִׁחְרוּר אַלְגִ'ירְיָה מִיְּדֵי הַפּוֹלְשִׁים הַצָּרְפָתִיִּים והמשת"פים הָאַלְגִ'ירִים הָיָה בְּשִׂיאוֹ.  גִּיבּוֹר הָרוֹמָן "עֲלוּבֵי הַחַיִּים" מֵאֵת וִיקְטוֹר הוּגוֹ.  

https://www.shortstoryproject.com/he/story/%d7%94%d7%aa%d7%a8%d7%9e%d7%99%d7%aa-%d7%97%d7%9c%d7%95%d7%9e%d7%95%d7%aa-%d7%a9%d7%9c-%d7%94%d7%90%d7%99%d7%a9-%d7%a9%d7%9c%d7%90-%d7%90%d7%99%d7%91%d7%93-%d7%90%d7%aa-%d7%a6%d7%9c%d7%95/
#אֵימָה#אַלִּימוּת#הִיסְטוֹרְיָה#פּוֹלִיטִי#רֵיאָלִיזְם