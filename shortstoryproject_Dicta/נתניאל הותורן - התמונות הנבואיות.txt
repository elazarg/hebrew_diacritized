"הַצַּיָּיר הַזֶּה!" קָרָא ווֹלְטֶר לְדַלָּאוֹ בְּהִתְרַגְּשׁוּת. "לֹא זוֹ בִּלְבַד שֶׁהוּא עִילּוּי בְּאָמָּנוּתוֹ, אֶלָּא שֶׁגְּדוֹלָה וַעֲצוּמָה בְּקִיאוּתוֹ בְּכָל שְׁאָר הַלִּימּוּדִים וְהַחוֹכְמוֹת. עִם הַדּוֹקְטוֹר מֵאַדָּר הוּא מְשׂוֹחֵחַ בְּעִבְרִית וּבְאוֹזְנֵי הַדּוֹקְטוֹר בָּוִילְסְטוֹן הוּא מַרְצֶה הַרְצָאוֹת בְּאָנָטוֹמְיָה. הַקִּיצּוּר, כְּשָׁוֶוה מוּל שָׁוֶוה הוּא מִתְיַיצֵּב נוֹכֵחַ טוֹבֵי הַמַּשְׂכִּילִים אֲשֶׁר בְּקִירְבֵּנוּ. יֶתֶר עַל כֵּן, גֶ'נְטֶלְמֶן מְהוּקְצָע הוּא – אֶזְרַח הָעוֹלָם – אָכֵן, קוֹסְמוֹפּוֹלִיטְן אֲמִיתִּי; שֶׁכֵּן בְּכוֹחוֹ לְדַבֵּר מַמָּשׁ כְּבֶן הַמָּקוֹם בְּכָל אַקְלִים וּבְכָל אֶרֶץ בְּרַחֲבֵי תֵּבֵל, זוּלַת יַעֲרוֹתֵינוּ שֶׁלָּנוּ, שְׁמָהּ מוּעָדוֹת פָּנָיו עַתָּה. אֲבָל לֹא עַל אֵלֶּה בִּלְבַד נְתוּנָה לוֹ הַעֲרָצָתִי."
"הָאוֹמְנָם?" אָמְרָה אֱלִינוֹר, שֶׁהֶאֱזִינָה בַּקֶּשֶׁב שֶׁל אִשָּׁה לְתֵיאוּרוֹ שֶׁל אָדָם שֶׁכְּזֶה. "וַהֲרֵי הַדְּבָרִים הַלָּלוּ לְבַדָּם רְאוּיִים לְהַעֲרָצָה."
"בְּוַודַּאי," הֵשִׁיב אוֹהֲבָהּ, "אַךְ בְּמִידָּה פְּחוּתָה בְּהַרְבֵּה מִשֶּׁרָאוּי לָהּ כִּשְׁרוֹנוֹ הַטִּבְעִי לְסֶגֶל עַצְמוֹ לְכָל סוּגֵי הָאוֹפִי שֶׁבָּעוֹלָם, עַד כְּדֵי כָּךְ שֶׁאֵין אִישׁ – וְאַף לֹא אִשָּׁה, אֱלִינוֹר – שֶׁלֹּא יִמְצָא לְעַצְמוֹ אַסְפַּקְלַרְיָה בַּצַּיָּיר הַנִּפְלָא הַזֶּה. וְאוּלָם הַפֶּלֶא הַגָּדוֹל מִכּוּלָּם טֶרֶם נֶאֱמַר."
"הוֹ, אִם הוּא נַיְּחֵן עוֹד בִּסְגוּלּוֹת נִפְלָאוֹת מֵאֵלֶּה," אָמְרָה אֱלִינוֹר וְצָחֲקָה, "הֲרֵי שֶׁבּוֹסְטוֹן הִיא מִישְׁכָּן מְסוּכָּן לְגֶ'נְטֶלְמֵן הֲמִיסְּכֶן. הַאִם עַל צַיָּיר אַתָּה מְסַפֵּר לִי, אוֹ עַל מְכַשֵּׁף?"
"לַאֲמִיתּוֹ שֶׁל דָּבָר," הֶחֱזִיר הַלָּה, "אֶפְשָׁר לִשְׁאוֹל שְׁאֵלָה זוֹ אַף בְּיֶתֶר רְצִינוּת מִשֶּׁהִינְךָ מַעְלָה בְּדַעְתְּךָ. אוֹמְרִים שֶׁלֹּא רַק אֶת תָּווֹיו שֶׁל הָאָדָם הוּא מְצַיֵּיר, כִּי אִם גַּם אֶת רוּחוֹ וְאֶת לִבּוֹ. תְּשׁוּקוֹת וּמַאֲוַויִּים כְּמוּסִים הוּא לוֹכֵד וּמֵטִיל אוֹתָם עַל הַבַּד כְּמוֹ אֶת אוֹר הַחַמָּה, אוֹ שֶׁמָּא – בְּדִיּוּקַנְאוֹתֵיהֶם שֶׁל בְּרִיּוֹת שֶׁנִּשְׁמָתָן שְׁחוֹרָה – כְּמוֹ נִיצוֹץ שֶׁל אֵשׁ הַגֵּיהִינּוֹם. סְגוּלָּה נוֹרָאָה הִיא זוֹ," הוֹסִיף וְאָמַר ווֹלְטֶר, מַנְמִיךְ אֶת קוֹלוֹ שֶׁנִּישָּׂא בְּהִתְלַהֲבוּת. "כִּמְעַט וְאֶתְיָירֵא לָשֶׁבֶת לְפָנָיו."
"ווֹלְטֶר, אַתָּה מִתְלוֹצֵץ?" קָרְאָה אֱלִינוֹר.
"לְמַעַן הַשֵּׁם, אֱלִינוֹר יַקִּירָתִי, אַל נָא תַּנִּיחִי לוֹ לְצַיֵּיר אֶת אֲרֶשֶׁת הַפָּנִים הַזּוֹ," אָמַר אוֹהֲבָהּ, מְחַיֵּיךְ, אִם גַּם נָבוֹךְ קִימְּעָה. "הִנֵּה, עַכְשָׁיו נָגוֹזָה, אֲבָל בִּדְבָרֶךָ שָׁרְתָה אֵימַת מָוֶות עַל פָּנַיִיךְ, וְגַם עֶצֶב גָּדוֹל. עַל מָה חָשַׁבְתָּ?"
"לֹא כְּלוּם, לֹא כְּלוּם," עָנְתָה אֱלִינוֹר בְּחוֹפְזָה. "הַדִּמְיוֹנוֹת שֶׁלְּךָ הֵם שֶׁצּוֹבְעִים אֶת פָּנַי. וּבְכֵן, בּוֹא אֵלַי מָחָר וְנֵלֵךְ לְבַקֵּר אֵצֶל הָאָמָּן הַנִּפְלָא הַזֶּה."
אוּלָם מִשֶּׁהָלַךְ לוֹ הָאִישׁ הַצָּעִיר לְדַרְכּוֹ, אֵין לְכַחֵד שֶׁהַבָּעָה יְחִידָה בְּמִינָהּ שֶׁבָּהּ וְנִרְאֲתָה עַל פָּנֶיהָ הַנָּאווֹת וְהַצְּעִירוֹת שֶׁל אֲהוּבָתוֹ. אֲרֶשֶׁת נוֹגַהּ וּדְאוּגָה הָיְתָה זוֹ, שֶׁאֵינָהּ הוֹלֶמֶת בְּיוֹתֵר אֶת הָרְגָשׁוֹת הָרְאוּיִים לְעַלְמָה עֶרֶב כְּלוּלוֹתֶיהָ. וְאַף-עַל-פִּי-כֵּן הָיָה ווֹלְטֶר לְדַלָּאוֹ בְּחִיר לִבָּהּ.
"אֲרֶשֶׁת פָּנִים!" אָמְרָה אֱלִינוֹר בְּלִבָּהּ. "אֵין תֵּימָה שֶׁכֹּה הִרְעִישָׁה אוֹתוֹ, אִם הִבִּיעָה אֶת מָה שֶׁאֲנִי חָשָׁה לִפְעָמִים. מִנִּסְיוֹנִי אֲנִי יוֹדַעַת מָה מַחֲרִידָה עֲלוּלָה אֲרֶשֶׁת פָּנִים לִהְיוֹת. אַךְ כָּל זֶה לֹא הָיָה אֶלָּא תַּעְתּוּעַ. כְּאַיִן הָיָה הַדָּבָר בְּעֵינֵי בִּשְׁעָתוֹ – מֵאָז לֹא רְאִיתִיו כְּלָל – לֹא הָיָה זֶה אֶלָּא חֲלוֹם."
וְאָז הַשְּׁקִיעָה עַצְמָהּ בִּרְקִימַת צַוְּוארוֹן הַמַּלְמָלָה הַמְּסוּלְסָל שֶׁאָמְרָה לַעֲנוֹד לִכְשֶׁיְּצוּיַּיר דְּיוֹקָנָהּ.
הַצַּיָּיר שֶׁדִּיבְּרוּ בּוֹ לֹא הָיָה מֵאוֹתָם אָמָּנִים יְלִידֵי הַמָּקוֹם, שֶׁבִּתְקוּפָה מְאוּחֶרֶת יוֹתֵר נָטְלוּ אֶת צִבְעֵיהֶם מֵהָאִינְדִּיָּאנִים וְאֶת מִכְחוֹלֵיהֶם הִתְקִינוּ מִפַּרְווֹתֵיהֶן שֶׁל חַיּוֹת הַבַּר. לוּ יָכוֹל הָיָה לְבַטֵּל אֶת חַיָּיו כְּלֹא הָיוּ וּלְהַתְווֹת אֶת גּוֹרָלוֹ מֵרֹאשׁ, הָיָה בּוֹחֵר אוּלַי לְהִימָּנוֹת עִם אוֹתָהּ אַסְכּוֹלָה שֶׁאֵין לָהּ רַב-אָמָּן בְּרֹאשָׁהּ, בְּתִקְווֹה לִהְיוֹת לְכָל הַפָּחוֹת מְקוֹרִי, מֵאֵין בְּנִמְצָא יְצִירוֹת לְחַקּוֹתָן וְלֹא כְּלָלִים לְצַיֵּית לָהֶם. אֲבָל הוּא נוֹלַד בְּאֵירוֹפָּה וְשָׁם גַּם חוֹנֵךְ. הַבְּרִיּוֹת אָמְרוּ שֶׁהִתְעַמֵּק בִּגְדוּלָּה אוֹ בְּיוֹפִי שֶׁל הַתְּפִיסָה הָאָמָּנוּתִית, וּבְכָל נְגִיעָה שֶׁל יָד הָאָמָּן בַּנּוֹדָעוֹת שֶׁבַּתְּמוּנוֹת בָּאוֹסָפִים פְּרָטִיִּים, וּבְגָלֶרְיוֹת, וְעַל כּוֹתְלֵי כְּנֵסִיּוֹת, עַד כִּי לֹא נוֹתַר לְרוּחוֹ רַבַּת הַתַּעֲצוּמוֹת דָּבָר לְלַמְּדוֹ. הָאָמָּנוּת לֹא יָכְלָה לְהוֹסִיף לוֹ עוֹד מְאוּם עַל לְקָחֶיהָ, אַךְ אֶפְשָׁר שֶׁהַטֶּבַע יוּכַל. לְפִיכָךְ תַּיָּיר בָּעוֹלָם שֶׁאִישׁ מַעֲמִיתָיו לֹא פָּקְדוּ לְפָנָיו, לְהַשְׁבִּיעַ אֶת עֵינָיו בַּמַּרְאוֹת הַנִּגְלִים לָעַיִן, שֶׁגַּם אִם הָיוּ נֶאֱצָלִים וְצִיּוּרִיִּים, מֵעוֹלָם לֹא הוֹעֳלוּ עַל הַבַּד. אָמֵרִיקָה הָיְתָה דַּלָּה מִלְּהַצִּיעַ פִּיתּוּיִים אֲחֵרִים לְאָמָּן בַּעַל שִׁיעוּר-קוֹמָה, אַף כִּי תֶּיכֶף לְבוֹאוֹ שֶׁל הַצַּיָּיר הִבִּיעוּ רַבִּים מִבְּנֵי הָעִילִּית הַקּוֹלוֹנְיָאלִית אֶת רְצוֹנָם לְהַנְחִיל אֶת קַוֵּוי תּוֹאֳרָם לַדּוֹרוֹת הַבָּאִים בְּאֶמְצָעוּת כִּשְׁרוֹנוֹ. כָּל אֵימַת שֶׁהוֹעָלְתָה הַצָּעָה שֶׁכָּזוֹ, הָיָה קוֹבֵעַ אֶת עֵינָיו הַחוֹדְרוֹת בְּפוֹנָה אֵלָיו, וּכְמוֹ הִתְבּוֹנֵן בּוֹ לִפְנַי וְלִפְנִים. אִם רָאָה לְפָנָיו אַךְ קְלַסְתֵּר חֵלֶק וְנִינּוֹחַ, הַגַּם שֶׁהִצְטָרְפוּ אֵלָיו מִקְטוֹרֶן רָקוּם-זָהָב לְקִישּׁוּט הַתְּמוּנָה וְגִינִיאוּת שֶׁל זָהָב לְשַׁלֵּם בַּעֲבוּרָהּ, הָיָה דּוֹחֶה בְּנִימוּס אֶת הַהַזְמָנָה וְאֶת שְׂכָרָהּ. אֲבָל אִם רִימְּזוּ הַפָּנִים עַל דְּבַר-מָה בִּלְתִּי-שָׁכִיחַ בְּמַחֲשָׁבָה, בְּרֶגֶשׁ אוֹ בְּנִסָּיוֹן-הַחַיִּים; אוֹ אִם נִקְרֶה לוֹ בִּרְחוֹב קַבְּצָן שָׁב-זָקֵן וּקְמוּט-מֵצַח; אוֹ אִם אֵירַע לִפְעָמִים שֶׁיֶּלֶד נָשָׂא אֶת מַבָּטוֹ וְחִייֵּךְ; אוֹ אָז הָיָה מַרְעִיף עֲלֵיהֶם עַד תּוֹם אֶת כָּל הָאָמָּנוּת שֶׁמָּנַע מִבַּעֲלֵי הַמֵּאָה.
כֵּיווֹן שֶׁמְּיוּמָּנוּת הַצִּיּוּר הָיְתָה חָזוֹן לֹא נִפְרַץ בַּמּוֹשָׁבוֹת, נַעֲשָׂה הַצַּיָּיר מַטָּרָה לְסַקְרָנוּת הַכְּלָל. הָיוּ אוֹמְנָם אַךְ מְתֵי מְעַט, אִם בִּכְלָל, שֶׁהָיָה לָאֵל יָדָם לְהַעֲרִיךְ נְכוֹנָה אֶת טִיב הָעֲבוֹדָה בִּיצִירוֹתָיו, אוּלָם בְּעִנְיָינִים מְסוּיָּימִים לֹא נָפְלָה דַּעַת הֶהָמוֹן בִּמְאוּמָה מִמִּישְׁפָּטוֹ הַמְּעוּדָּן שֶׁל הַיַּדְעָן. הָאָמָּן הָיָה קַשּׁוּב לָרוֹשֶׁם שֶׁהֵעִירָה כָּל תְּמוּנָה וּתְמוּנָה אֵצֶל הַצּוֹפִים הַהֶדְיוֹטוֹת, וְהֵפִיק לֶקַח מֵהֶעָרוֹתֵיהֶם, אַף כִּי הֵם עַצְמָם לֹא הֶעֱלוּ בְּדַעְתָּם לְהוֹרוֹת הֲלָכָה לוֹ, הַשּׁוּרָה, כִּמְדוּמֶּה, עִם הַטֶּבַע, כְּשֵׁם שֶׁלֹּא הָיוּ מֵהִינִים לְהַשִּׂיא עֵצָה לַטֶּבַע עַצְמוֹ. הִתְפַּעֲלוּתָם, יֵשׁ לְהוֹדוֹת, נִצְבְּעָה בְּדֵיעוֹת-הַקְּדוּמוֹת שֶׁל הַמָּקוֹם וְהַזְּמַן. הָיוּ מִי שֶׁרָאוּ כְּפִירָה בְּתוֹרַת מֹשֶׁה, וַאֲפִילּוּ לַעַג גְּבַהּ-לֵב לַבּוֹרֵא, בְּעֶצֶם הֲבָאָתָן לְעוֹלָם שֶׁל תְּמוּנוֹת כֹּה חַיּוֹת שֶׁל בְּרוּאָיו. אֲחֵרִים, אֲחוּזֵי מוֹרָא מִפְּנֵי אָמָּנוּת שֶׁבְּכוֹחָהּ לְהַעֲלוֹת רוּחוֹת בָּאוֹב וּלְשַׁמֵּר אֶת צוּרַת הַמֵּתִים בְּקֶרֶב הַחַיִּים, נָטוּ לִרְאוֹת בְּצַיָּיר רַב-מָג, וְאוּלַי אַף אֶת הָאִישׁ-הַשָּׁחוֹר מֵעִידַּן הַמְּכַשֵּׁפוֹת, הָרוֹקֵם עַכְשָׁיו אֶת מְזִימּוֹתָיו בְּמַסְוֶוה חָדָשׁ. דִּמְיוֹנוֹת נוֹאָלִים אֵלּוּ זָכוּ לְיוֹתֵר מִשֶּׁמֶץ שֶׁל אֱמוּנָה בְּקֶרֶב הָאֲסַפְסוּף. אֲפִילּוּ בְּקֶרֶב חוּגִים נִכְבָּדִים יוֹתֵר עָטְתָה אִישִׁיּוּתוֹ מִין הַדְרַת-קוֹדֶשׁ עֲמוּמָה, שֶׁבְּחֶלְקָה הִיתַּמְּרָה כְּעָשָׁן מִנִּבְכֵי הָאֱמוּנוֹת-הַתְּפִלּוֹת שֶׁרָוְוחוּ בְּקֶרֶב הַעַם, אַךְ בְּעִיקָּרָהּ נָבְעָה מִשְּׁלַל הַכִּשְׁרוֹנוֹת וְהַיֶּדַע שֶׁגִּייֵּס הָאָמָּן לְשֵׁירוּת עֲבוֹדָתוֹ.
כֵּיווֹן שֶׁעָמְדוּ עֶרֶב כְּלוּלוֹתֵיהֶם, הָיוּ ווֹלְטֶר לְדַלָּאוֹ וֶאֱלִינוֹר לְהוּטִים לִרְכּוֹשׁ לְעַצְמָם אֶת דְּיוֹקְנְאוֹתֵיהֶם, הָעֲתִידִים לִהְיוֹת, כָּךְ קִיוּוּ מִן הַסְּתָם, הָרִאשׁוֹנִים בְּסִידְרָה אֲרוּכָּה שֶׁל תְּמוּנוֹת מִשְׁפַּחְתִּיּוֹת. לְמָחֳרָת הַשִּׂיחָה שֶׁנִּרְשְׁמָה לְעֵיל, עָרְכוּ אֵיפוֹא בִּיקּוּר בַּחֲדָרָיו שֶׁל הַצַּיָּיר. מְשָׁרֵת הִכְנִיס אוֹתָם לַדִּירָה, שֶׁהָאָמָּן עַצְמוֹ אוֹמְנָם לֹא נִרְאֶה בָּהּ, אַךְ נָכְחוּ בָּהּ אַנְשֵׁי-שֵׁם שֶׁהַשְּׁנַיִים הִתְאַפְּקוּ אַךְ בְּקוֹשִׁי מִלְּבִרְכָּם בְּכָבוֹד רַב. אָכֵן, הֵיטֵב יָדְעוּ כִּי אֵין הַהִתְכַּנְּסוּת כּוּלָּהּ אֶלָּא תְּמוּנוֹת, אַךְ נִבְצַר מֵהֶם שֶׁלֹּא לִמְצוֹא חַיִּים וּתְבוּנָה בְּחִיקּוּיִים מַרְשִׁימִים כָּל-כָּךְ. אֲחָדִים מֵהַדְּיוּקְנָאוֹת הָיוּ מוּכָּרִים לָהֶם, מִי כְּאִישִׁיּוּת רָמַת דֶּרֶג בְּאוֹתָהּ תְּקוּפָה, מִי מֵהֶיכֵּרוּת אִישִׁית. הַמּוֹשֵׁל בַּרְנֶט הָיָה שָׁם, וּמַרְאֵהוּ כְּאִילּוּ קִיבֵּל זֶה עַתָּה מֶסֶר לֹא-רָאוּי מִבֵּית-הַנִּבְחָרִים וְהוּא מְנַסֵּחַ מַעֲנֶה חָרִיף בְּיוֹתֵר. מַר קוּק הִתְנוֹסֵס לְצַד הַשַּׁלִּיט שֶׁהָיָה יְרִיבוֹ, מוּצָק, פּוּרִיטָנִי מַשֶּׁהוּ, כָּרָאוּי לְמַנְהִיג עֲמָמִי. רַעְיָיתוֹ הַיְּשִׁישָׁה שֶׁל סֵר וִילְיָאם פִיפָּס לָטְשָׁה בָּהֶם עֵינַיִים מִן הַקִּיר, עֲדוּיָה צַוּוֹארוֹן נוֹי וְשִׂימְלַת חִישּׁוּקִים, גְּבִירָה זְקֵנָה וּשְׁתַלְּטָנִית, לֹא חַפָּה מֵחֲשָׁד כִּישּׁוּף. ג'וֹן וִינְסְלוֹ, עוֹדֶנּוּ אִישׁ צָעִיר לְיָמִים, עָטָה הַבָּעָה שֶׁל תְּעוּזַת לוֹחֵם, זוֹ שֶׁכַּעֲבוֹר זְמַן רַב תַּעֲשֶׂה אוֹתוֹ לַמַּצְבִּיא דָּגוּל. אֶת יְדִידֵיהֶם הָאִישִׁיִּים זִיהוּ מִייָּד. בְּמַרְבִּית הַתְּמוּנוֹת נוֹצְקוּ כָּל רוּחוֹ וְאִישִׁיּוּתוֹ שֶׁל הַמְּצוּיָּיר אֶל קְלַסְתֵּר הַפָּנִים וְרוּכְּזוּ בַּאֲרֶשֶׁת אַחַת וִיחִידָה, וְכָךְ, אִם לִנְקוֹט לְשׁוֹן פָּרָדוֹקְס, הַמָּקוֹר דָּמָה לִדְיוֹקָן יוֹתֵר מִשֶּׁדָּמָה לְעַצְמוֹ.
בֵּין נִכְבְּדֵי הַהוֹוֶה הָיוּ שְׁנֵי קְדוֹשִׁים עַבְדְּקָנִים מִיְּמֵי קֶדֶם, שֶׁכִּמְעַט נָמוֹגוּ אֶל תּוֹךְ הַבַּד הַמַּאֲפִיל. הָיְתָה שָׁם גַּם מָדוֹנָה, חִיוֶּורֶת אַךְ לֹא דְּהוּיָה, שֶׁסָּגְדוּ לָהּ אוּלַי פַּעַם בְּרוֹמָא, וְעַתָּה הִבִּיטָה אֶל הַנֶּאֱהָבִים בְּמַבָּט כֹּה רַךְ וְחָסוּד, עַד שֶׁעָלָה אַף בָּהֶם הָרָצוֹן לִסְגּוֹד לָהּ.
"כַּמָּה מוּזָר לַחֲשׁוֹב," הָעִיר ווֹלְטֶר לְדַלָּאוֹ, "שֶׁהַפָּנִים הַיְּפֵהפִיִּים הַלָּלוּ יְפֵהפִיִּים זֶה לְמַעְלָה מִמָּאתַיִים שָׁנָה! הוֹ, אִילּוּ הָיָה כָּל יוֹפִי מֵיטִיב כֹּה לְהִשְׁתַּמֵּר! הַאִם אֵינְךָ מְקַנְּאָה בָּהּ, אֱלִינוֹר?"
"לוֹ הָיְתָה הָאֲדָמָה שָׁמַיִים, אוּלַי," הַשִּׁיבָה. "אַךְ בְּמָקוֹם שֶׁכָּל הַדְּבָרִים קְמֵלִים, מַר גּוֹרָלוֹ שֶׁל זֶה אֲשֶׁר לֹא יוּכַל לִקְמוֹל!"
"פֶּטְרוּס-הַקָּדוֹשׁ הַזָּקֵן וְהָאָפֵל הַזֶּה מְעַוֶּוה אֶת פָּנָיו בְּזַעַף, לַמְרוֹת קְדוּשָּׁתוֹ," הוֹסִיף וְאָמַר ווֹלְטֶר. "הוּא טוֹרֵד אֶת מְנוּחָתִי. וְאוּלָם הַבְּתוּלָה מַבִּיטָה בָּנוּ בְּטוֹב-לֵב."
"כֵּן; אֲבָל בְּצַעַר רַב, נִדְמֶה לִי," אָמְרָה אֱלִינוֹר.
כֵּן הַצִּיּוּר נִיצָּב מִתַּחַת לִשְׁלוֹשׁ הַתְּמוּנוֹת הַיְּשָׁנוֹת, וְעָלָיו תְּמוּנָה שֶׁהוּחַל בָּהּ זֶה לֹא כְּבָר. לְאַחַר בְּדִיקָה קְצָרָה, הֵחֵלּוּ מְזַהִים אֶת תָּווֹיו שֶׁל כּוֹהֵן קְהִילָּתָם, הַכּוֹמֶר דּוֹקְטוֹר קוֹלְמָן, וְהִנֵּה הוּא הוֹלֵךְ וְלוֹבֵשׁ צוּרָה וְחַיִּים, כִּבְיָכוֹל, מִתּוֹךְ עָנָן.
"זָקֵן טוֹב-לֵב!" קָרְאָה אֱלִינוֹר. "הוּא מַבִּיט בִּי כִּמְבַקֵּשׁ לָתֵת אֵיזוֹ עֵצָה אַבָּהִית."
"וּבִי," אָמַר ווֹלְטֶר, "כִּמְבַקֵּשׁ לְנַעְנֵעַ בְּרֹאשׁוֹ וּלְהוֹכִיחֵנִי עַל אֵיזֶה עָוֶול שֶׁנֶּחְשַׁדְתִּי בּוֹ. אֲבָל כָּךְ נוֹהֵג גַּם הַמָּקוֹר. לְעוֹלָם לֹא אֶהְיֶה נִינּוֹחַ תַּחַת מַבָּטוֹ, עַד אֲשֶׁר נִתְיַיצֵּב לְפָנָיו שֶׁיְּבִיאֶנּוּ בִּבְרִית הַנִּישּׂוּאִים."
וְהִנֵּה שָׁמְעוּ קוֹל צְעָדִים, וּבְפִנּוֹתָם רָאוּ אֶת הַצַּיָּיר, שֶׁנִּמְצָא בַּחֶדֶר זֶה רְגָעִים אֲחָדִים וְהֶאֱזִין לְחַלֵּק מִדִּבְרֵיהֶם. הָיָה זֶה אִישׁ בְּגִיל הָעֲמִידָה, בַּעַל קְלַסְתֵּר פָּנִים הָרָאוּי בְּהֶחְלֵט לְמִכְחוֹלוֹ שֶׁלּוֹ. אָכֵן, בִּגְלַל מַלְבּוּשָׁיו הַהֲדוּרִים, שֶׁהָיוּ עֲרוּכִים בְּסֵדֶר צִיּוּרֵי אַף כִּי מְרוּשָּׁל, וְאוּלַי כֵּיווֹן שֶׁנִּשְׁמָתוֹ הָיְתָה שְׁרוּיָה תָּמִיד בֵּין דְּמוּיוֹת מְצוּיָּירוֹת, נִיכָּר בְּאָמָן עַצְמוֹ דִּמְיוֹן מָה לִתְמוּנַת דְּיוֹקָן. אוֹרְחָיו קָלְטוּ בְּחוּשֵׁיהֶם מֵעֵין קִירְבַת מִשְׁפָּחָה בֵּין הָאָמָּן לְבֵין יְצִירוֹתָיו, וְדָמָה עֲלֵיהֶם כְּאִילּוּ יָרְדָה אַחַת הַתְּמוּנוֹת מֵעַל הַבַּד לְהַקְדִּים לָהֶם שָׁלוֹם.
ווֹלְטֶר לְדַלָּאוֹ, שֶׁהָיָה מוּכָּר מְעַט לְאַמֵּן, הִסְבִּיר לוֹ אֶת מַטְּרַת בִּיקּוּרָם. בְּעוֹדוֹ מְדַבֵּר נָפְלָה קֶרֶן שֶׁמֶשׁ אֲלַכְסוֹנִית עַל פְּנֵי דְּמוּתוֹ וּדְמוּתָהּ שֶׁל אֱלִינוֹר, וְכֹה צָלַח הָרוֹשֶׁם שֶׁנּוֹצַר, שֶׁאַף הֵם נִרְאוּ כִּתְמוּנוֹת חַיּוֹת שֶׁל נְעוּרִים וְיוֹפִי. נִיכָּר בְּבֵירוּר שֶׁהָאָמָּן הִתְרַשֵּׁם עֲמוּקּוֹת.
"הָכֵן שֶׁלִּי תָּפוּס בַּיָּמִים הַקְּרוֹבִים, וּשְׁהוּתִי בְּבוֹסְטוֹן לֹא תֶּאֱרַךְ," אָמַר, מְהוּרְהָר; וְאַחֲרֵי מַבָּט מַעֲמִיק, הוֹסִיף: "אֲבָל מִישְׁאַלְתְּכֶם תִּתְמַלֵּא, גַּם אִם אֲאַכְזֵב אֶת בֵּית-הַדִּין וְאֶת מָרַת אוֹלִיבֶר. אָסוּר לִי לְבַזְבֵּז אֶת הַהִזְדַּמְּנוּת הַזּוֹ בַּעֲבוּר צִיּוּר אִי-אֵילּוּ אַמּוֹת שֶׁל אֲרִיגֵי צֶמֶר וּבְרוּקְאָד."
הַצַּיָּיר הִבִּיעַ אֶת רְצוֹנוֹ לִכְלוֹל אֶת דְּיוּקְנָאוֹת שְׁנֵיהֶם בִּתְמוּנָה אַחַת, וּלְהַצִּיג אוֹתָם כְּשֶׁהֵם עֲסוּקִים בִּפְעוּלָּה הוֹלֶמֶת. תּוֹכְנִית זוֹ הָיְתָה מְסִבָּה עוֹנֶג רַב לָאוֹהֲבִים, אֶלָּא שֶׁמֶן הַהֶכְרֵחַ הָיָה לִדְחוֹתָהּ, כֵּיווֹן שֶׁיְּרִיעַת בַּד כֹּה רְחָבָה לֹא הִתְאִימָה לַחֶדֶר שֶׁאוֹתוֹ נוֹעֲדָה הַתְּמוּנָה לְקַשֵּׁט. הוּחְלַט אֵיפוֹא עַל שְׁנֵי דְּיוּקְנָאוֹת שֶׁל חֲצִי-גּוּף. לְאַחַר שֶׁיָּצְאוּ, שָׁאַל ווֹלְטֶר לְדַלָּאוֹ אֶת אֱלִינוֹר בְּחִיּוּךְ, הַאִם יָדוּעַ לָהּ אֵיזוֹ הַשְׁפָּעָה עַל גּוֹרְלוֹתֵיהֶם עֲתִיד הַצַּיָּיר לִקְנוֹת לוֹ.
"זִיקְנוּת בּוֹסְטוֹן טוֹעֲנוֹת," הִמְשִׁיךְ וְאָמַר, "כִּי מִשָּׁעָה שֶׁקָּנָה לוֹ שְׁלִיטָה עַל פָּנָיו וְעַל דְּמוּתוֹ שֶׁל אָדָם, הוּא מְסוּגָּל לְצַיֵּיר אוֹתוֹ בְּכָל מַעֲשֶׂה וּבְכָל מַצָּב – וְהַתְּמוּנָה תִּהְיֶה נְבוּאִית. הַתָּאֲמֵינִי?"
"לֹא לְגַמְרֵי," אָמְרָה אֱלִינוֹר וְחִייְּכָה. "וְאוּלָם, גַּם אִם יֵשׁ בְּיָדוֹ כּוֹחַ-קֶסֶם שֶׁכְּזֶה, הֲרֵי יֵשׁ מַשֶּׁהוּ כֹּה חָבִיב בַּהֲלִיכוֹתָיו, שֶׁאֲנִי סְמוּכָה וּבְטוּחָה כִּי יִשְׁתַּמֵּשׁ בּוֹ לְטוֹבָה."
הָיְתָה זוֹ בְּחִירָתוֹ שֶׁל הַצַּיָּיר לַעֲסוֹק בִּשְׁנֵי הַדְּיוּקְנָאוֹת בְּעֵת וּבְעוֹנָה אַחַת, וְהַטַּעַם שֶׁנָּתַן לְדַבֵּר, בְּלָשׁוֹן הַמִּיסְטִית שֶׁהָיָה נוֹקֵט לִפְעָמִים, הוּא שֶׁקְּלַסְתֵּרֵי הַפָּנִים מְאִירִים זֶה אֶת זֶה. אֲשֶׁר עַל כֵּן, הֶעֱנִיק פַּעַם קַו לְווֹלְטֶר וּפַעַם לֶאֱלִינוֹר, וְתוֹוֵיהֶם הֵחֵלּוּ מִתְבַּלְּטִים בְּחַיּוּת כֹּה רַבָּה, עַד כִּי דּוֹמֶה הָיָה שֶׁאָמָּנוּתוֹ הַכַּבִּירָה תַּעֲקוֹר וְתוֹצִיא אוֹתָם מִן הַבַּד בְּפוֹעַל. בֵּינוֹת לָאוֹר הַשּׁוֹפֵעַ וְלַצֵּל הֶעָמוֹק, הֵם חָזוּ בְּרוּחוֹת-הָרְפָאִים שֶׁל עַצְמָם. וְאוּלָם, לַמְרוֹת הַהַבְטָחָה לְדִמְיוֹן מוּשְׁלָם, לֹא רוֹוּ נַחַת מֵהַבָּעַת הַפָּנִים; זוֹ נִרְאֲתָה עֲמוּמָה יוֹתֵר מֵאֲשֶׁר בְּרוֹב יְצִירוֹתָיו שֶׁל הַצַּיָּיר. הוּא, לְעוּמַּת זֹאת, הָיָה מְרוּצֶּה מִסִּיכּוּיֵי הַהַצְלָחָה, וְכֵיווֹן שֶׁמָּצָא עִנְיָין רַב בָּאוֹהֲבִים, נִיצֵּל רְגָעִים שֶׁל פְּנַאי, בְּלִי יְדִיעָתָם, לְרִישּׁוּם שֶׁל דְּמוּיוֹת שְׁנֵיהֶם. בְּמַהֲלַךְ הַיְּשִׁיבוֹת שֶׁיָּשְׁבוּ לְפָנָיו קֶשֶׁר עִמָּם שִׂיחָה, וְהַלָּהִיט בִּפְנֵיהֶם תָּוִוים שֶׁל אוֹפִי, שֶׁאַף כִּי פָּשְׁטוּ וְלָבְשׁוּ צוּרָה בְּלִי הֶרֶף, הָיָה בְּכַוּוֹנָתוֹ לְשֶׁלְּבָם יַחְדָּיו וּלְקִבְעָם. לְבַסּוֹף הוֹדִיעַ כִּי בְּבִיקּוּרָם הַבָּא יִהְיוּ שְׁנֵי הַדְּיוּקְנָאוֹת מוּכָנִים לִמְסִירָה.
"לוֹ רַק יִשְׁמוֹר עֶפְרוֹנִי אֱמוּנִים לִתְפִיסָתִי בַּקַּוִּוים הַמְּעַטִּים הָאַחֲרוֹנִים שֶׁאֲנִי הוֹגֶה בָּהֶם," הָעִיר, "תִּהְיֶינָה שְׁתֵּי הַתְּמוּנוֹת הָאֵלֶּה הַמְּעוּלּוֹת שֶׁבְּכָל מַעֲשֵׂי יָדִי. אָכֵן נָדִיר הוּא שֶׁמִּזְדַּמְּנִים לְאַמֵּן נוֹשְׂאִים שֶׁכָּאֵלֶּה."
בִּדְבָרוֹ הוֹסִיף וְנָעַץ בָּהֶם אֶת עֵינוֹ הַחוֹדֶרֶת, וְלֹא הֵסִירָה מֵעֲלֵיהֶם עַד שֶׁהִגִּיעוּ לְתַחְתִּית גֶּרֶם הַמַּעֲלוֹת.
אֵין לְךָ דָּבָר, בִּמְלוֹא חוּגָם שֶׁל הַבְלֵי אֱנוֹשׁ, הַקּוֹנֶה לוֹ אֲחִיזָה כֹּה עַזָּה עַל כּוֹחַ הַמְּדַמֶּה כְּעִנְיָין זֶה שֶׁל צִיּוּר דְּיוֹקָן. וְאוּלָם, עַל שׁוּם מָה זֶה? הֲלוֹא הָאַסְפַּקְלַרְיָה, גּוֹלוֹת הַנְּחוֹשֶׁת הַמְּלוּטָּשׁוֹת, פְּנֵי הַמַּיִם הַחֲלָקִים כִּרְאִי וְכָל שְׁאָר הַמִּישְׁטָחִים הַמְּשַׁקְּפִים, כּוּלָּם מַצִּיגִים לְפָנֵינוּ, חֲזוֹר וְהַצֵּג, דְּיוּקְנָאוֹת, אוֹ שֶׁמָּא רוּחוֹת-רְפָאִים, שֶׁל עַצְמֵנוּ, שֶׁאָנוּ מְצִיצִים בָּהֶם וְשׁוֹכְחִים אוֹתָם מִייָּד. אֲבָל רַק מִשּׁוּם שֶׁהֵם נְמוֹגִים הֵם מִשְׁתַּכְּחִים מֵאִיתָּנוּ. מוּשַּׂג הַקִּיּוּם הַמִּתְמַשֵּׁךְ – הָאַלְמָוֶות עֲלֵי אֲדָמוֹת – הוּא הַמַּשְׁוֶוה עִנְיָין כֹּה מִיסְתּוֹרִי לַדְּיוּקְנָאוֹת שֶׁלָּנוּ. הַרְגָּשָׁה זוֹ לֹא הָיְתָה זָרָה לְווֹלְטֶר וְלֶאֱלִינוֹר, וְהֵם מִיהֲרוּ אֶל חַדְרוֹ שֶׁל הַצַּיָּיר, בְּדִיּוּק בַּשָּׁעָה הַיְּעוּדָה, לִפְגּוֹשׁ בְּאוֹתָן צוּרוֹת מְצוּיָּירוֹת, שֶׁנּוֹעֲדוּ לְיַיצְּגָם לִפְנֵי הַדּוֹרוֹת הַבָּאִים. הַבָּזָק שֶׁל אוֹר שֶׁמֶשׁ חֶדֶר אֶל הַדִּירָה בְּעִקְבוֹתֵיהֶם, אַךְ הוֹתִירָה קוֹדֶרֶת מַשֶּׁהוּ מִשֶּׁסָּגְרוּ אֶת הַדֶּלֶת.
עֵינֵיהֶם נִמְשְׁכוּ מִייָּד אֶל הַדְּיוּקְנָאוֹת, שֶׁנִּשְׁעֲנוּ עַל הַקִּיר הַמְּרוּחָק שֶׁל הַחֶדֶר. בְּמַבָּט רִאשׁוֹן, מִבַּעַד לָאוֹר הַקָּלוּשׁ וְלַמֶּרְחָק, כְּשֶׁרָאוּ אֶת עַצְמָם בִּתְנוּחָה טִבְעִית כֹּה מְדוּיֶּיקֶת, עִם אוֹתָהּ אֲרֶשֶׁת שֶׁהֵיטִיבוּ כָּל-כָּךְ לְהַכִּיר, פָּלְטוּ שְׁנֵיהֶם כְּאִישׁ אֶחָד קְרִיאָה שֶׁל קוֹרַת-רוּחַ.
"הִנֵּה אֲנַחְנוּ," צָעַק ווֹלְטֶר בְּהִתְלַהֲבוּת, "נִיצָּבִים לְנַצֵּחַ בְּאוֹר הַשֶּׁמֶשׁ! שׁוּם יֵצֶר אָפֵל לֹא יוּכַל לְהָעִיב עַל פָּנֵינוּ!"
"לֹא," אָמְרָה אֱלִינוֹר, בְּיֶתֶר שַׁלְווֹה; "שׁוּם שִׁינּוּי עָגוּם לֹא יוּכַל לְהַעֲצִיבֵנוּ."
הַדְּבָרִים נֶאֶמְרוּ בְּעוֹדָם קְרֵבִים וְהוֹלְכִים, קוֹדֶם שֶׁרָאוּ אֶת הַתְּמוּנוֹת בִּשְׁלֵמוּתָן. הַצַּיָּיר, לְאַחַר שֶׁקִּידֵּם אֶת פְּנֵיהֶם בִּבְרָכָה, הִתְעַסֵּק לוֹ אֵצֶל אֶחָד הַשּׁוּלְחָנוֹת בְּהַשְׁלָמַת רִישּׁוּם גִּיר וְהִנִּיחַ לְאוֹרְחָיו שֶׁיִּקְבְּעוּ לָהֶם דֵּיעָה מִשֶּׁלָּהֶם עַל פְּרִי עָמְלוּ. לִפְרָקִים הָיָה מְשַׁגֵּר מַבָּט חָטוּף מִתַּחַת לִגְבִינָיו הָעֲבוֹתִים, בּוֹחֵן אֶת קְלַסְתֵּרֵיהֶם בִּצְדוּדִית, כְּשֶׁעֶפְרוֹנוֹ מוּשְׁהֶה מֵעַל הָרִישּׁוּם. כָּעֵת עָמְדוּ כְּבָר רְגָעִים אֲחָדִים, אִישׁ נוֹכֵחַ דְּיוֹקַן חֲבֵרוֹ, מִתְבּוֹנְנִים בִּתְשׂוּמֶת-לֵב נִלְהֶבֶת, אַךְ בְּלִי לְהוֹצִיא אַף הֶגֶה. כַּעֲבוֹר זְמַן מָה פָּסַע ווֹלְטֶר פְּסִיעָה לִפְנִים, וָשׁוּב פְּסִיעָה לְאָחוֹר, צָפָה בִּדְיוֹקָנָהּ שֶׁל אֱלִינוֹר פַּעַם בְּאוֹר זֶה וּפַעַם בְּאַחֵר, וּלְבַסּוֹף דִּיבֵּר.
"הַאִם לֹא חָל שׁוּם שִׁינּוּי?" אָמַר, בְּנִימָה מְהוּסֶּסֶת וּמְהוּרְהֶרֶת. "כֵּן; הַתְּחוּשָׁה מִתְחַזֶּקֶת וְהוֹלֶכֶת כְּכָל שֶׁאֲנִי מַאֲרִיךְ לְהַבִּיט. וַדַּאי שֶׁהַתְּמוּנָה אוֹתָהּ תְּמוּנָה שֶׁרָאִיתִי אֶתְמוֹל; הַשִּׂימְלָה – תָּוֵוי הַפָּנִים – כּוּלָּם זֵהִים; וְאַף-עַל-פִּי-כֵּן, דְּבַר-מָה הִשְׁתַּנָּה."
"הַאִם דּוֹמֶה הַתְּמוּנָה אֵיפוֹא פָּחוֹת מִשֶּׁדָּמְתָה אֶתְמוֹל?" הַקָּשָׁה הַצַּיָּיר, שֶׁקְּרָב אֲלֵיהֶם עַכְשָׁיו, בְּהִתְעַנְיְינוּת שֶׁלֹּא נִיתָּן לְכוֹבְשָׁהּ.
"הַתָּוִוים מוּשְׁלָמִים, אֱלִינוֹר," הֵשִׁיב ווֹלְטֶר, "וּבְמַבָּט רִאשׁוֹן דּוֹמֶה כִּי גַּם הַהַבָּעָה הִיא הַבָּעָתָהּ. וְאוּלָם דּוֹמְנֵי כְּמוֹ הִשְׁתַּנָּה תּוֹאַר הַדְּיוֹקָן בְּעוֹדִי מַבִּיט בּוֹ. הָעֵינַיִים נְעוּצוֹת בְּעֵינֵי בְּהַבָּעָה שֶׁל עֶצֶב מוּזָר וַחֲרָדָה. לֹא, כִּי יָגוֹן וְאֵימָה יֵשׁ בָּהֶן! כְּלוּם זֶה דּוֹמֶה לֶאֱלִינוֹר?"
"הִשְׁווֹה אֶת הַפָּנִים הַחַיּוֹת לִמְצוּיָּירוֹת," אָמַר הַצַּיָּיר.
ווֹלְטֶר לִיכְסֵן מַבָּט חָטוּף אֶל אֲהוּבָתוֹ וְנִרְתַּע בְּבֶהָלָה. דּוֹמְמוֹת וּמְרוּכָּזוֹת – מְרוּתָּקוֹת, כִּבְיָכוֹל – בְּהִתְבּוֹנְנוּת בִּדְיוֹקָנוֹ שֶׁל ווֹלְטֶר, לָבְשׁוּ פָּנֶיהָ שֶׁל אֱלִינוֹר בְּדִיּוּק אוֹתָהּ אֲרֶשֶׁת שֶׁעָלֶיהָ הֵלִין זֶה עַתָּה. גַּם אִילּוּ הִתְאַמְּנָה שָׁעוֹת תְּמִימוֹת לִפְנֵי הַמְרָאָה, לֹא הָיְתָה מַצְלִיחָה לְסַגֵּל לְעַצְמָהּ אֶת הָאֲרֶשֶׁת בְּמִידָּה כָּזוֹ שֶׁל הַצְלָחָה. אִילּוּ הָיְתָה הַתְּמוּנָה עַצְמָהּ מַרְאֶה, לֹא הָיָה בָּהּ כְּדֵי לְהַחֲזִיר לָהּ אֶת חָזוּתָהּ הַנּוֹכְחִית בְּמִידָּה עַזָּה וַעֲגוּמָה יוֹתֵר שֶׁל אֱמֶת. דּוֹמֶה הָיָה שֶׁכְּלָל אֵינָהּ מִבְּחִינָה בְּדוּ-שִׂיחַ בֵּין הָאָמָּן לְאוֹהֲבָהּ.
"אֱלִינוֹר," קָרָא ווֹלְטֶר בְּתַדְהֵמָה, "אֵיזוֹ תְּמוּרָה הִתְחוֹלְלָה בְּךָ?"
הִיא לֹא שָׁמְעָה אוֹתוֹ, אַף לֹא חָדְלָה מִלִּנְעוֹץ אֶת מַבָּטָהּ, עַד אֲשֶׁר אָחַז בְּיָדָהּ כְּדֵי לִמְשׁוֹךְ אֶת תְּשׂוּמַת-לִבָּהּ; וְאָז, בְּרַעַד פִּתְאוֹמִי, הֵסִיטָה אֶת מַבָּטָהּ מֵהַתְּמוּנָה אֶל קְלַסְתֵּרוֹ שֶׁל הַמָּקוֹר.
"כְּלוּם אֵינְךָ רוֹאֶה שׁוּם תְּמוּרָה בִּדְיוֹקָנְךָ?" שְׁאֵלָה.
"בִּדְיוֹקָנִי? – לֹא וְלֹא!" עָנָה ווֹלְטֶר וּבָחַן אֶת הַצִּיּוּר. "אֲבָל הָבָה נִרְאֶה! כֵּן; יֵשׁ תְּמוּרָה קַלָּה – שִׁיפּוּר, לְדַעְתִּי, בַּתְּמוּנָה, אַף כִּי לֹא בְּדוֹמוֹת. הַהַבָּעָה עֵרָנִית יוֹתֵר מִשֶּׁהָיְתָה אֶתְמוֹל, כְּאִילּוּ בּוֹרֶקֶת אֵיזוֹ מַחְשָׁבָה בְּהִירָה בָּעֵינַיִים, כִּמְעַט עוֹלֶה עַל דַּל הַשְּׂפָתַיִים. עַכְשָׁיו שֶׁתָּפַסְתִּי אֶת הַמַּבָּט, הַדָּבָר נִיכָּר מַמָּשׁ בְּבֵירוּר."
בְּעוֹד הוּא מַפְלִיג כָּכָה בְּהֶעָרוֹתָיו, פָּנְתָה אֱלִינוֹר אֶל הַצַּיָּיר. הִיא הִתְבּוֹנְנָה בּוֹ בִּיגוֹן וּבְיִרְאַת-כָּבוֹד, וְחָשָׁה שֶׁהוּא גּוֹמֵל לָהּ בְּאַהֲדָה וּבְחֶמְלָה, בְּרַם עַל מָה וְלָמָּה לֹא יָכְלָה לְנַחֵשׁ אֶלָּא בִּמְעוּרְפָּל.
"הַמַּבָּט הַזֶּה!" לָחֲשָׁה וּצְמַרְמוֹרֶת חָלְפָה בָּהּ. "מִנַּיִין בָּא לְשֵׁם?"
"גְּבִירְתִּי," אָמַר הַצַּיָּיר בְּצַעַר, נוֹטֵל אֶת יָדָהּ וּמוֹלִיכָה הַצִּידָּה, "בִּשְׁתֵּי הַתְּמוּנוֹת צִייַּרְתִּי אֶת אֲשֶׁר רָאִיתִי. הָאָמָּן – הָאָמָּן הָאֲמִיתִּי – חַיָּיב לְהִסְתַּכֵּל מַעֲבָר לַחִיצוֹנִיּוּת. סְגוּלָּה יֵשׁ לוֹ – סְגוּלָּה שֶׁהוּא גֵּאֶה בָּהּ יוֹתֵר מִכָּל, אַךְ תָּדִיר יִסְבּוֹל צַעַר בְּעֶטְיָהּ – לִרְאוֹת אֶל הַנֶּפֶשׁ פְּנִימָה, וּבִזְכוּת כּוֹחַ שֶׁנִּבְצַר אַף מִמֶּנּוּ עַצְמוֹ לְהַגְדִּירוֹ, לִגְרוֹם לָהּ שֶׁתָּגֶיהָ אוֹר עַל פְּנֵי הַבַּד אוֹ תַּאֲפִיל אוֹתוֹ, בְּמַבָּטִים הַמַּבִּיעִים מַחֲשָׁבָה וְרֶגֶשׁ פְּרִי שָׁנִים רַבּוֹת. וּלְוַואי וְהָיִיתִי מִשְׁתַּכְנֵעַ כִּי טָעוּת בִּידֵי בְּמִיקְרֶה הַנּוֹכְחִי!"
עַכְשָׁיו קָרְבוּ אֶל הַשּׁוּלְחָן, שֶׁהָיוּ מוּנָּחִים עָלָיו רָאשִׁים רְשׁוּמִים בָּגִיר, יָדַיִים רַבּוֹת הַבָּעָה לֹא פָּחוֹת מְפַנִּים מְצוּיוֹת, מִיגְדְּלֵי-כְּנֵסִיָּה עֲטוּרֵי קִיסוֹס, בְּקָתוֹת מְכוּסּוֹת סָכַךְ, עֵצִים עַתִּיקִים מוּכֵּי בָּרָק, מַחְלָצוֹת מִזְרָחִיּוֹת וּמַלְבּוּשִׁים עַתִּיקִים, וּשְׁאַר גְּחָמוֹת צִיּוּרִיּוּת פְּרִי שְׁעוֹתָיו הַבְּטֵלוֹת שֶׁל אָמָּן. מִשֶּׁהָפַךְ בָּהֶם, כְּמוֹ בְּהֶיסַּח-הַדַּעַת, נִגְלֶה רִישּׁוּם גִּיר שֶׁל שְׁתֵּי דְּמוּיוֹת.
"אִם נִכְשַׁלְתִּי הַפַּעַם," הוֹסִיף וְאָמַר, "אִם אֵין לִבְּךָ מַכִּיר אֶת בָּבוּאָתוֹ בִּדְיוֹקָנְךָ, אִם אֵין עִמְּךָ טַעַם נִסְתָּר לָתֵת אֵמוּן בְּמִיתְוֶוה שֶׁל הָאַחֵר – עֲדַיִין לֹא מְאוּחָר לְשַׁנּוֹתָם. גַּם אֶת פְּעוּלַּת הַדְּמוּיוֹת הָיִיתִי יָכוֹל לְשַׁנּוֹת. אַךְ כְּלוּם יִהְיֶה בְּכָךְ כְּדֵי לְהַשְׁפִּיעַ עַל הַמְּצִיאוּת?"
הוּא הִפְנָה אוֹתָהּ אֶל הָרִישּׁוּם. רֶטֶט עָבַר בְּגוּפָהּ שֶׁל אֱלִינוֹר; זְעָקָה הִתְמַלְּטָה אֶל שְׂפָתֶיהָ, אַךְ הִיא כָּבְשָׁה אוֹתָהּ, בְּאוֹתָהּ שְׁלִיטָה עַצְמִית הַנַּעֲשֵׂית הָרֶגֶל לְכָל הַכּוֹמְסִים מַחֲשָׁבוֹת שֶׁל פַּחַד וּמְצוּקָה בְּעוֹמֶק לִבָּם. בִּפְנוֹתָהּ מִן הַשּׁוּלְחָן הַבְּחִינָה בְּוַולְטֶר שֶׁקְּרָב דֵּי הַצּוֹרֶךְ לִרְאוֹת אֶת הָרִישּׁוּם, אַף כִּי לֹא יָדְעָה בְּבֵירוּר אִם אָכֵן נִקְלַט בְּעֵינוֹ.
"לֹא נְבַקֵּשׁ לַעֲרוֹךְ שׁוּם שִׁינּוּי בַּתְּמוּנוֹת," אָמְרָה בְּחוֹפְזָה. "אִם תְּמוּנָתִי עֲצוּבָה, הֲרֵי אֲנִי עַצְמִי אֵירָאֶה אַךְ עַלִּיזָה שִׁבְעָתַיִים בִּזְכוּת הַנִּיגּוּד."
"כֹּה יְהִי," עָנָה הַצַּיָּיר וְקַד לְפָנֶיהָ. "מִי יִתֵּן וְיִהְיוּ יְגוֹנַיִיךְ כֹּה מְדוּמִּים, שֶׁרַק תְּמוּנָתְךָ לְבַדָּהּ תְּהֵא מְצֵרָה בְּעֶטְיָים! וְשִׂימְחוֹתַיִיךְ מִי יִתֵּן וְתִהְיֶינָה אֲמִיתִּיּוֹת וַעֲמוּקּוֹת, מִי יִתֵּן וְתִצְטַיֵּירְנָה עַל פָּנַיִיךְ עַד שֶׁתִּפְכְּרֶנָּה אֶת אָמָּנוּתִי מִכָּל וְכָל!"
לְאַחַר כְּלוּלוֹתֵיהֶם שֶׁל ווֹלְטֶר וֶאֱלִינוֹר הָיוּ הַתְּמוּנוֹת שְׂכִיּוֹת הַחֶמְדָּה הַמַּרְהִיבוֹת בְּיוֹתֵר בִּמְעוֹנָם. זוֹ לְצַד זוֹ הָיוּ תְּלוּיוֹת, רַק לוּחַ צַר מַפְרִיד בֵּינֵיהֶן, וְנִדְמֶה שֶׁהֵן מִתְבּוֹנְנוֹת זוֹ בָּזוֹ בְּלִי הֶרֶף, וְעִם זֹאת תָּמִיד הֵן מַחֲזִירוֹת מַבָּט אֶל הַצּוֹפֶה. אֲדוֹנִים לְמוּדֵי מַסָּעוֹת, שֶׁהֶחֱזִיקוּ עַצְמָם בְּקִיאִים בִּכְגוֹן אֵלֶּה, הֶחְשִׁיבוּ אוֹתָן בֵּין הַדּוּגְמָאוֹת הַנִּפְלָאוֹת בְּיוֹתֵר שֶׁל אָמָּנוּת הַדְּיוֹקָן בָּעֵת הַחֲדָשָׁה; וְאִילּוּ צוֹפִים מִן הַשּׁוּרָה הִשְׁווּ אוֹתָן לְמָקוֹר, תָּו מוּל תָּו, וְהִפְלִיגוּ בְּשֶׁבַח הַדּוֹמוֹת. וְאוּלָם, עַל סוּג שְׁלִישִׁי שֶׁל אֲנָשִׁים – לֹא הַמּוּמְחִים לְמוּדֵי הַמַּסָּעוֹת אַף לֹא הַצּוֹפִים מִן הַשּׁוּרָה, כִּי אִם מִי שֶׁנִּיַּחְנוּ בִּרְגִישׁוּת טִבְעִית – עַל סוּג זֶה שֶׁל אֲנָשִׁים נוֹדְעָה לִתְמוּנוֹת הַהַשְׁפָּעָה הָעַזָּה בְּיוֹתֵר. אֲנָשִׁים כָּאֵלֶּה, גַּם אִם תְּחִילָּה נָתְנוּ בִּתְמוּנוֹת אַךְ מַבָּט סְתָמִי, הֲרֵי מִשֶּׁנִּיעוּרָהּ בָּהֶם הַהִתְעַנְיְינוּת, הָיוּ שָׁבִים יוֹם אַחַר יוֹם וּמְעַיְּינִים בִּפְנִים הַמְּצוּיָּירוֹת כְּמִי שֶׁמְּעַיֵּין בְּדַפֵּי סֵפֶר שֶׁל תּוֹרַת הַסּוֹד. דְּיוֹקָנוֹ שֶׁל ווֹלְטֶר לְדַלָּאוֹ הוּא שֶׁמָּשַׁךְ אֶת תְּשׂוּמַת-לִבָּם תְּחִילָּה. בְּהֶעְדֵּרוֹ וּבְהֶעְדֵּר כַּלָּתוֹ, הָיוּ מִתְפַּלְמְסִים לְעִיתִּים בַּאֲשֶׁר לַהַבָּעָה שֶׁבִּיקֵּשׁ הַצַּיָּיר לְשַׁוּוֹת לְתָוֵוי הַפָּנִים; וְאַף כִּי הַכֹּל הִסְכִּימוּ כִּי אֲרֶשֶׁת הֲרַת מַשְׁמָעוּת נְסוּכָה עֲלֵיהֶם, לֹא נִמְצְאוּ גַּם שְׁנַיִים שֶׁפֵּירְשׁוּהָ בְּאוֹתוֹ הָאוֹפֶן. חִילּוּקֵי-דֵּיעוֹת פְּחוּתִים מֵאֵלֶּה שָׂרְרוּ לְגַבֵּי תְּמוּנָתָהּ שֶׁל אֱלִינוֹר. אוֹמְנָם חֶלְקוֹ אִישׁ עַל רֵעֵהוּ כְּשֶׁנִּיסּוּ לַעֲמוֹד עַל תְּכוּנָתָהּ שֶׁל הַקַּדָּרוּת הַשּׁוּרָה עַל פָּנֶיהָ וְעַל עוֹמְקָהּ, אֲבָל כּוּלָּם הִסְכִּימוּ כִּי קַדְרוּת הִיא, הַזָּרָה כָּל-כָּךְ לְמִזְגָּהּ הַטִּבְעִי שֶׁל יְדִידָתָם הַצְּעִירָה. בַּעַל-חֲלוֹמוֹת אֶחָד הִכְרִיז, בְּעִקְבוֹת בְּחִינָה מְמוּשֶּׁכֶת, כִּי שְׁתֵּי הַתְּמוּנוֹת אֵינָן אֶלָּא חֵלֶק מִקּוֹמְפּוֹזִיצְיָה אַחַת, וְכִי עוֹצְמַת הָרֶגֶשׁ הַמֵּלַנְכּוֹלִי בִּקְלַסְתֵּרָהּ שֶׁל אֱלִינוֹר מִתְיַיחֶסֶת לָרוּחַ הַיּוֹתֵר סוֹעֶרֶת, אוֹ כִּלְשׁוֹנוֹ, לַיֵּצֶר הַפִּרְאִי, בִּקְלַסְתֵּרוֹ שֶׁל ווֹלְטֶר. וְאַף שֶׁקָּצְרָה יָדוֹ בָּאָמָּנוּת, פֶּתַח אֲפִילּוּ בְּשֶׁיִּרְטוֹט, שֶׁנּוֹעַד לְהַפְגִּין אֶת הַתּוֹאֵם בֵּין פְּעוּלַּת שְׁתֵּי הַדְּמוּיוֹת וּבֵין הַבָּעוֹתֵיהֶן הַהֲדָדִיּוֹת.
מִפֹּה לְאוֹזֶן לָחֲשׁוּ יְדִידִים, כִּי מִיּוֹם לְיוֹם הוֹלְכוֹת פָּנֶיהָ שֶׁל אֱלִינוֹר וְלוֹבְשׁוֹת גּוֹן אַפֶּל יוֹתֵר שֶׁל כּוֹבֶד-רֹאשׁ, הַמְּאַיֵּים לְהוֹפְכָהּ עַד מְהֵרָה לַבָּבוּאָה נֶאֱמָנָה מִדַּי שֶׁל תְּמוּנָתָהּ הַקּוֹדֶרֶת. ווֹלְטֶר, לְעוּמַּת זֹאת, תַּחַת שֶׁיְּזַכֶּה בַּאֲרֶשֶׁת הַחַיּוֹת שֶׁהֶעֱנִיק לוֹ הַצַּיָּיר עַל פְּנֵי הַבַּד, נַעֲשָׂה מְסוּיָּיג וְשֶׁחוֹחַ, בְּלֹא שׁוּם הַבָּזָק שֶׁל רֶגֶשׁ גָּלוּי לָעַיִן, יִהְיוּ אֲשֶׁר יִהְיוּ הָרְגָשׁוֹת הָעֲשׂוּיִים לִבְעוֹר בְּקִירְבּוֹ. בִּמְרוּצַת הַזְּמַן תָּלְתָה אֱלִינוֹר לִפְנֵי הַתְּמוּנוֹת וִילוֹן מְפוֹאָר עָשׂוּי מֶשִׁי סָגוֹל, מְקוּשָּׁט בִּפְרָחִים וּמְצוּיָּיץ בִּגְדִילֵי זָהָב שׁוֹפְעִים, בְּתוֹאֲנָה כִּי הָאָבָק עָלוּל לְטַשְׁטֵשׁ אֶת צִבְעֵיהֶן, אוֹ הָאוֹר לְהַדְהוֹתָן. בְּכָךְ הָיָה דַּי. הַמְּבַקְּרִים בְּבֵיתָהּ חָשׁוּ כִּי אַל לָהֶם לְהַפְשִׁיל אֶת קִפְלֵי הַמֶּשִׁי הַכְּבֵדִים, אַף לֹא לְהַעֲלוֹת עוֹד אֶת זֵכֶר הַדְּיוּקְנָאוֹת לְפָנֶיהָ.
הַזְּמַן חָלַף; וְהִנֵּה שָׁב הַצַּיָּיר. בְּמִסְּעוֹתָיו הִרְחִיק לְיַרְכָּתִי צָפוֹן עַד שֶׁרָאָה אֶת הָאֶשֶׁד הַכָּסוּף בְּגִיבְּעוֹת הַבְּדוֹלַח וְעַד שֶׁהִשְׁקִיף סָבִיב-סָבִיב עַל הַמַּעְגָּל הֶעָצוּם שֶׁל עָנָן וְיַעַר מֵעַל פִּיסַּגְתּוֹ שֶׁל הַנִּישָּׂא בְּהָרֵי נְיוּ-אִינְגְּלַנְד. בְּרַם, הוּא לֹא חִילֵּל אֶת הַמָּקוֹם בַּחִיקּוּי הַנִּלְעָג שֶׁל אָמָּנוּתוֹ. הוּא הִשְׂתָּרֵעַ לוֹ פְּרַקְדָּן בְּתוֹךְ קֵאֵנוּ בְּלֵב יַמַּת ג'וֹרְג', נִשְׁמָתוֹ אַסְפַּקְלַרְיָה לַחַן הַיַּמָּה וְתִפְאַרְתָּהּ, עַד כִּי שׁוּם תְּמוּנָה בְּווֹתִיקָן לֹא הִשְׁתַּוְּותָה בְּחַיּוּתָהּ, לְזִכְרוֹנוֹתָיו מִשָּׁם. עִם הַצַּיָּידִים הָאִינְדִּיָּאנִים יָצָא אֶל הַנִּיאָגָרָה, וְשָׁם, שׁוּב, שָׁמַט אֶל הַתְּהוֹם אֶת עֶפְרוֹנוֹ חֲסַר הַתּוֹחֶלֶת, חָשׁ כִּי כּוֹחוֹ לְצַיֵּיר מַשֶּׁהוּ מִן הַמַּפָּל הַמּוּפְלָא כָּמוֹהוּ כְּכוֹחוֹ לְצַיֵּיר אֶת שַׁאֲגַת הַמַּיִם. לַאֲמִיתּוֹ שֶׁל דָּבָר, אַךְ לְעִיתִּים נְדִירוֹת חָשׁ דָּחַף לְהַעְתִּיק אֶת מַרְאוֹת הַטֶּבַע, אֶלָּא אִם כֵּן שִׁימְּשׁוּ לוֹ רֶקַע לְהַתְווֹיַית צֶלֶם הָאָדָם עִם פָּנָיו הַמְּלֵאוֹת מַחְשָׁבָה, תְּשׁוּקָה אוֹ סֵבֶל. וּבְאוֹצָר שֶׁל רְשָׁמִים כָּאֵלֶּה אָכֵן הֶעָשִׁיר אוֹתוֹ סִיּוּרוֹ רַב הַהַרְפַּתְקָאוֹת: הַדְרַת-הַפָּנִים הַחֲמוּרָה שֶׁל רָאשֵׁי-שֵׁבֶט אִינְדִּיָּאנִים; חָנָן הַכֵּהֶה שֶׁל נְעָרוֹת אִינְדְּיָאנִיּוֹת; חַיֵּי הַיּוֹמְיוֹם בֹּוִיגּוּאָם; הַהִילּוּךְ הַמִּתְגַּנֵּב; הַלְּחִימָה בְּצֶלֶם הָאַפְלוּלִי שֶׁל עֲצֵי הַמַּחַט; מְצוּדַת הַסֵּפֶר וְחֵיל-הַמִּישְׁמָר שֶׁלָּהּ; מוּזָרוּתוֹ שֶׁל הַפַּרְטִיזָן הַצָּרְפָתִי הַוּוֹתִיק, שֶׁהִתְחַנֵּךְ בְּחַצְרוֹת מְלָכִים, אַךְ הֶאֱפִיר בַּיְּשִׁימוֹן גַּס וְנִידָּח; כָּאֵלֶּה הָיוּ הַמַּרְאוֹת וְהַדְּיוּקְנָאוֹת שֶׁרָשַׁם. הָרִיגּוּשׁ שֶׁבְּרִגְעֵי סַכָּנָה; פִּרְצֵי רֶגֶשׁ עַז; מַאַבְקֵי כּוֹחַ פִּרְאִיִּים – אַהֲבָה, מַשְׂטֵמָה, יָגוֹן, הִשְׁתּוֹלְלוּת יְצָרִים – בִּקְצָרָה, כָּל לִבָּהּ הַבָּלֶה שֶׁל הָאֲדָמָה הַקַּדְמוֹנִית נִתְגַּלָּה לְפָנָיו בְּצוּרָה חֲדָשָׁה. תֵּיקוֹ הִתְמַלֵּא אִיּוּרִים לִכְרַךְ עַב-הַכָּרֵס שֶׁל זִכְרוֹנוֹ, שֶׁהַגְּאוֹנוּת עֲתִידָה לְהַתְמִירָם לְמַהוּתָהּ שֶׁלָּהּ וּלְהָפִיחַ בָּהֶם אַלְמָוֶות. הוּא סָבַר כִּי הִנֵּה נִמְצְאָה לוֹ חוֹכְמַת הָאָמָּנוּת הָעֲמוּקָּה שֶׁאַחֲרֶיהָ בִּיקֵּשׁ כָּל יָמָיו.
וְאוּלָם, בְּלֵב הַטֶּבַע הָאַכְזָר אוֹ רַב הַיּוֹפִי, בְּתוֹכְכֵי סַכָּנוֹת הַיַּעַר אוֹ שַׁלְווֹתוֹ הַמְּהַמֶּמֶת, לִיוּוּ אוֹתוֹ כָּל הָעֵת שְׁתֵּי רוּחוֹת-רְפָאִים בְּכָל אֲשֶׁר הָלַךְ. כְּכָל אָדָם הַנָּתוּן כָּל כּוּלּוֹ לְתַכְלִית אַחַת שֶׁאֵין בִּלְתָּהּ הָיָה אַף הוּא מְבוּדָּד מִכְּלַל הָאֱנוֹשׁוּת. לֹא הָיְתָה לוֹ מַטָּרָה – לֹא הֲנָאָה – לֹא נְטִיָּה – שֶׁלֹּא נִתְקַשְּׁרוּ בְּסוֹפוֹ שֶׁל דָּבָר אֶל אָמָּנוּתוֹ. אַף שֶׁהָיָה נְעִים הֲלִיכוֹת, הָגוּן בְּכַוּוֹנָה וּבְמַעֲשֶׂה – בִּרְגָשׁוֹת נְדִיבִים לֹא הִתְבָּרֵךְ; קַר הָיָה לִבּוֹ; שׁוּם יְצוּר חַי לֹא יָכוֹל לְקָרֵב אֵלָיו שֶׁיִּיחֵם לוֹ. וְאוּלָם כְּלַפֵּי שְׁתֵּי הַנְּפָשׁוֹת הַלָּלוּ חָשׁ בִּשְׁעָתוֹ, בְּעוֹצְמָה רַבָּה, מְשִׁיכָה כָּזוֹ שֶׁקָּשְׁרָה אוֹתוֹ אֶל הַדְּבָרִים שֶׁצִּייֵּר. בִּשְׁעָתוֹ הֵצִיץ אֶל תּוֹךְ נִשְׁמָתָם, וְאֶת הַתּוֹבָנָה הַחוֹדֶרֶת שֶׁהֵפִיק צַיָּיר בְּתָוֵוי פְּנֵיהֶם בְּמֵיטַב כִּשְׁרוֹנוֹ, עַד כִּי רָחַק אַךְ כְּחוּט הַשְׁעָרָה מִן הַמַּעֲלָה שֶׁשּׁוּם גָּאוֹן עוֹד לֹא הִגִּיעַ עֲדָיָה – מִתְּפִיסָתוֹ הַמַּחְמִירָה שֶׁלּוֹ עַצְמוֹ אֶת הָאָמָּנוּת. מִתּוֹךְ אַפְלוּלִית הֶעָתִיד – לְפָחוֹת כָּךְ דִּימָּה בְּנַפְשׁוֹ – חִילֵּץ סוֹד נוֹרָא, וּבְאוֹרַח סָתוּם חָשַׂף אוֹתוֹ עַל פְּנֵי הַדְּיוּקְנָאוֹת. כָּל-כָּךְ הַרְבֵּה מֵעַצְמוֹ – מִדִּמְיוֹנוֹ וּמִשְּׁאָר סְגוּלּוֹתָיו – הִקְדִּישׁ לַחֲקִירַת ווֹלְטֶר וֶאֱלִינוֹר, עַד שֶׁרָאָה בָּהֶם כִּמְעַט בָּרוֹאִים מַעֲשֵׂה-יָדָיו, בְּדוֹמֶה לַאֲלָפִים אֲחֵרִים שֶׁכְּבָר אִיכְלֵס בָּהֶם אֶת מְחוֹזוֹת הַצִּיּוּר. וְעַל כֵּן רִיפְרְפוּ לְפָנָיו מִבַּעַד לְדִימְדּוּמֵי הַחוֹרֶשׁ, רִיחֲפוּ עַל פְּנֵי עַרְפִילֵּי הָאֲשֵׁדוֹת, נִיבְּטוּ אֵלָיו מֵאַסְפֶּקְלַרְיַית הַיַּמָּה, וְאַף בַּשֶּׁמֶשׁ הַצָּהֳרַיִים לֹא נָמוֹגוּ. לֹא כְּחִיקּוּי לַחַיִּים רָדְפוּ אֶת דִּמְיוֹן הַצַּיָּיר שֶׁלּוֹ, אַף לֹא כְּצִלְלֵיהֶם הַחִיוְּורִים שֶׁל הַמֵּתִים, אֶלָּא בִּדְמוּת דְּיוּקְנָאוֹת, כָּל דְּיוֹקָן עִם הַבָּעָתוֹ שֶׁאֵין לְשַׁנּוֹתָהּ, הַהַבָּעָה שֶׁהֶעֱלָה הוּא בִּלְהָטָיו מִנִּבְכֵי נִשְׁמָתָם. נִבְצַר מִמֶּנּוּ לָשׁוּב וְלַחֲצוֹת אֶת הָאוֹקְיָינוֹס הָאַטְלַנְטִי בְּטֶרֶם יֶחֱזֶה פַּעַם נוֹסֶפֶת בַּמָּקוֹר לַתְּמוּנוֹת הָעַרְטִילָאִיּוֹת הַלָּלוּ.
"הוֹ, אָמָּנוּת רַבַּת תִּפְאֶרֶת!" כֹּה הָגָה הַצַּיָּיר הַנִּלְהָב בְּלֶכְתּוֹ בָּרְחוֹב. "אֶת הִינְּךָ צַלְמוֹ שֶׁל בּוֹרֵא עוֹלָם. הַצּוּרוֹת לְאֵין מִיסְפָּר הַתּוֹעוֹת לָהֶן בְּרַחֲבֵי הָאֵין, הֲלוֹא דֵּי שֶׁתִּרְמְזִי – וְהֵן בָּאוֹת לִכְלַל קִיּוּם. הַמֵּתִים קָמִים מֵעֲפָרָם. אַתְּ מְשִׁיבָה אוֹתָם אֶל מִישְׁכָּנָם מִשֶּׁכְּבָר, וּמַעֲנִיקָה לְצַלֵּם הֶעָמוּם אֶת בְּרַק הַחַיִּים הָרְאוּיִים, חַיִּים עֲלֵי אֲדָמוֹת עִם חַיֵּי נֶצַח. אַתְּ גּוֹאֶלֶת אֶת הָרְגָעִים בְּנֵי-הַחֲלוֹף שֶׁל הַהִיסְטוֹרְיָה. בִּמְחוֹזוֹתַיִיךְ הֶעָבָר אֵינוֹ עָבַר; כִּי לְמַגָּעֲךָ, כָּל שֶׁיֵּשׁ עִמּוֹ גְּדוֹלָה נַעֲשֶׂה הוֹוֶה נִצְחִי; וְאַנְשֵׁי-שֵׁם חַיִּים לְדוֹרֵי דּוֹרוֹת, מְחוֹלְלִים לְנֶגֶד עֵינֵינוּ אֶת הַמִּיפְעָלוֹת שֶׁבִּזְכוּתָם קָנוּ לָהֶם אֶת שְׁמָם. הוֹ, אָמָּנוּת כַּבִּירָה! אַתְּ שֶׁיֵּשׁ לָאֵל יָדְךָ לְהַצִּיב אֶת הֶעָבָר, הַמִּתְגַּלֶּה אַךְ בִּמְעוּרְפָּל, בִּרְצוּעַת הָאוֹר הַצָּרָה הַקְּרוּיָה בְּפִינוּ 'עַכְשָׁיו', הַאִם תּוּכְלִי לְצַוּוֹת גַּם עַל הֶעָתִיד הַכָּמוּס מֵעֵין שֶׁיָּבוֹא וִיפַגְּשֶׁנּוּ שָׁם? וַאֲנִי, כְּלוּם לֹא חוֹלַלְתִּי זֹאת? הָאֵין אֲנִי נְבִיאֲךָ?"
כָּךְ, בְּלַהַט גֵּא אַךְ נוֹגַהּ, הִזְדַּעֵק כִּמְעַט בְּקוֹל רָם, בְּעוֹדוֹ עוֹבֵר בָּרְחוֹב הַמַּשְׁמִים, בְּקֶרֶב בְּרִיּוֹת שֶׁאֵין לָהֶן וְלֹא כְּלוּם עִם חֶזְיוֹנוֹתָיו, וּנְבַצֵּר מֵהֶן אַף לִמְצוֹא בָּהֶם טַעַם אוֹ לַהֲבִינָם. לֹא טוֹב לוֹ לָאָדָם לְטַפֵּחַ בְּלִבּוֹ שְׁאִיפָה עֲרִירִית. אִם לֹא יִימָּצֵא לְצִדּוֹ מִי שֶׁיְּשַׁמֵּשׁ לוֹ מוֹפֵת לְהַתְקִין עַל-פִּיו אֶת דְּרָכָיו, עֲלוּלִים הִירְהוּרָיו, תְּשׁוּקוֹתָיו וְתִקְווֹתָיו לַחֲרוֹג מִכָּל מִידָּה, וְהוּא עַצְמוֹ – לְהִידָּמוֹת, וְשֶׁמָּא אַף לִהְיוֹת מַמָּשׁ, לְמִטּוֹרֶף. בְּעוֹדוֹ קוֹרֵא בְּנֶפֶשׁ הַזּוּלָת לִפְנַי וְלִפְנִים, כִּמְעַט שֶׁלֹּא כְּדֶרֶךְ הַטֶּבַע, לֹא רָאָה הַצַּיָּיר אֶת הָאַנְדַּרְלָמוּסְיָה בְּתוֹךְ נַפְשׁוֹ שֶׁלּוֹ.
"וְהִנֵּה, כִּמְדוּמָּנִי, הַבַּיִת," אָמַר, סוֹקֵר אֶת הַחֲזִית מִמְסָד וְעַד טְפָחוֹת, קוֹדֶם שֶׁהִקִּישׁ בַּדֶּלֶת. "שָׁמַיִים, הוֹשִׁיעוּ אֶת מוֹחִי! הַתְּמוּנָה הַזֹּאת! הֲרֵי נִדְמֶה כִּי לְעוֹלְמֵי-עַד לֹא תִּימָּחֶה. בֵּין אִם אַבִּיט בַּחַלּוֹנוֹת אוֹ בַּדֶּלֶת, הִנֵּה הִיא שָׁם, קְבוּעָה וּמְמוּסְגֶּרֶת בֵּינֵיהֶם, מְצוּיֶּירֶת בִּתְנוּפָה, מַזְהִירָה בִּשְׁלַל צְבָעִים – פְּנֵיהֶם שֶׁל הַדְּיוּקְנָאוֹת – הַדְּמוּיוֹת וְהַפְּעוּלָּה שֶׁבְּרִישּׁוּם!"
הוּא הִקִּישׁ.
"הַדְּיוּקְנָאוֹת! הֵם שָׁם?" שָׁאַל אֶת הַמְּשָׁרֵת; וְאָז הִתְעַשֵּׁת וְאָמַר: "אֲדוֹנְךָ וּגְבִירָתְךָ! הַאִם הֵם בְּבֵית?"
"הֵם בְּבֵית, אֲדוֹנִי," אָמַר הַמְּשָׁרֵת, וְהוֹסִיף, כְּשֶׁהִבְחִין בְּחָזוּתוֹ הַצִּיּוּרִית, שֶׁמֵּעוֹלָם לֹא עָלָה בִּידֵי הַצַּיָּיר לְהִיפָּטֵר מִמֶּנָּה: "וְגַם הַדְּיוּקְנָאוֹת!"
הָאוֹרֵחַ הוּכְנַס לַטְּרַקְלִין שֶׁדֶּלֶת מֵחֶבְרַת בֵּינוֹ לְבֵין חֶדֶר פְּנִימִי בְּגוֹדֶל דּוֹמֶה. הַחֶדֶר הָרִאשׁוֹן הָיָה רֵיק, וְהוּא נִכְנַס אֶל הַחֶדֶר הַשֵּׁנִי, שָׁם פָּגַשׁ מַבָּטוֹ אֶת הַדְּמוּיוֹת עַצְמָן, וְעִמָּן יִיצּוּגֵיהֶן הַמְּצוּיָּירִים, שֶׁזֶּה כְּבָר רִיתְּקוּ אֲלֵיהֶם אֶת כָּל מַעְיָינָיו בְּאוֹרַח כֹּה מוּזָר. בְּעַל כּוֹרְחוֹ הִשְׁתַּהָה עַל הַסַּף.
הֵם לֹא הִבְחִינוּ בִּכְנִיסָתוֹ. ווֹלְטֶר וֶאֱלִינוֹר נִיצְּבוּ נוֹכֵחַ הַדְּיוּקְנָאוֹת, ווֹלְטֶר הֵסִיט זֶה עַתָּה אֶת קְפָלָיו הַשּׁוֹפְעִים שֶׁל מָסַךְ הַמֶּשִׁי הַמְּפוֹאָר, פְּתִיל הַזָּהָב בְּיָדוֹ הָאַחַת, וְיָדוֹ הַשְּׁנִיָּה לוֹפֶתֶת אֶת יַד רַעְיָיתוֹ. הַתְּמוּנוֹת, שֶׁהוּסְתְּרוּ מֵעֵין רוֹאָה זֶה חוֹדָשִׁים רַבִּים, חָזְרוּ עַתָּה וְקַרְנוֹ בְּזוֹהֳרָן שֶׁלֹּא הוּעַם, אַךְ דּוֹמֶה שֶׁלֹּא בִּזְכוּת אוֹר שָׁאוּל הֵן נִגְלוֹת לָעַיִן, אֶלָּא אַדְּרַבָּה, הֵן עַצְמָן מְפִיצוֹת אוֹר קְדוֹרָנִי עַל סְבִיבוּתָן. תְּמוּנָתָהּ שֶׁל אֱלִינוֹר הָיְתָה נְבוּאִית כִּמְעַט. אֲרֶשֶׁת מְהוּרְהֶרֶת, וּלְאַחֲרֶיהָ עַצְבוּת רַכָּה, שָׁרוּ בָּזוֹ אַחַר זוֹ עַל קְלַסְתֵּרָהּ, וְהֶעֱמִיקוּ בִּמְרוּצַת הַזְּמַן עַד שֶׁהָיוּ לַעֲנוֹת חֲרִישִׁית. נוֹפֶךְ שֶׁל אֵימָה הָיָה מְשַׁוֶּוה לָהּ עַתָּה אֶת אֲרֶשֶׁת הַדְּיוֹקָן כְּפִי שֶׁהוּא. פָּנָיו שֶׁל ווֹלְטֶר הָיוּ מְדוּכְדָּכוֹת וּמִשֶּׁמֵּימוֹת, וְרַק הֶבְזֵקֵי חַיּוֹת חֲטוּפִים פִּיעֲמוּ בָּהֶן מִדֵּי פַּעַם, אֲבָל אוֹרָם הָרִגְעִי רַק הוֹתִיר אַחֲרָיו אֲפֵילָה כְּבֵדָה עוֹד יוֹתֵר. הוּא הִסִּיעַ אֶת מַבָּטוֹ מֵאֱלִינוֹר אֶל דְּיוֹקָנָהּ וּמִשָּׁם אֶל דְּיוֹקָנוֹ שֶׁלּוֹ, וּלְבַסּוֹף הִשְׁתַּקֵּעַ בְּהִתְבּוֹנְנוּת בּוֹ.
הַצַּיָּיר דִּימָּה לִשְׁמוֹעַ אֶת פַּעֲמִי הַגּוֹרָל קְרָב וּבָא מֵאֲחוֹרָיו, נָע לְעֵבֶר קוֹרְבְּנוֹתָיו. מַחְשָׁבָה מוּזָרָה צָצָה בְּמוֹחוֹ. כְּלוּם לֹא בִּדְמוּתוֹ-הוּא נִתְגַּלֵּם אוֹתוֹ גּוֹרָל, וְכִי אֵין זֶה הוּא שֶׁבְּפוֹעֳלוֹ הֵמִיט אֶת הַפּוּרְעָנוּת הַמִּתְרַגֶּשֶׁת וּבָאָה, שֶׁאֶת קַוִּויהָ הִתְווֹה מֵרֹאשׁ?
כָּל אוֹתָהּ הָעֵת נִיצָּב ווֹלְטֶר דּוֹמֵם נוֹכֵחַ הַתְּמוּנָה, מִתְיַיחֵד עִמָּהּ בִּשְׁתִיקָה, מִתְיַיחֵד גַּם עִם לִבּוֹ, מַפְקִיר עַצְמוֹ לְקִסְמוֹ שֶׁל הַכּוֹחַ הָרַע שֶׁיָּצַק הַצַּיָּיר בְּתָוֵוי הַפָּנִים. אַט אַט נִיצְּתָה אֵשׁ בְּעֵינָיו; בְּעוֹדָהּ מִתְבּוֹנֶנֶת בִּפְרָאוּת הַחוֹמֶרֶת וְגוֹאָה בְּפָנָיו, לָבְשׁוּ פָּנֶיהָ שֶׁל אֱלִינוֹר אֲרֶשֶׁת בְּעָתָה; וּכְשֶׁפָּנָה ווֹלְטֶר לְעֶבְרָהּ לְבַסּוֹף דָּמוֹ הַשְּׁנַיִים לִדְיוּקְנָאוֹתֵיהֶם תַּכְלִית דִּמְיוֹן.
"גּוֹרָלֵנוּ הִשִּׂיגָנוּ!" נָהַם ווֹלְטֶר. "מוֹתִי!"
בְּעוֹדוֹ אוֹחֵז בֶּאֱלִינוֹר הַצּוֹנַחַת אַרְצָה שָׁלַף סַכִּין וְכֵיווֹן אוֹתוֹ אֶל חָזֶה. בְּמַעֲשֶׂה, בַּמַּבָּע וּבַתְּנוּחָה רָאָה הַצַּיָּיר אֶת הַדְּמוּיוֹת כְּפִי שֶׁהוֹפִיעוּ בְּרִישּׁוּם. הַתְּמוּנָה, עַל כָּל צִבְעוֹנִיּוּתָהּ הַמְּהַמֶּמֶת, הוּשְׁלְמָה.
"הֶרֶף, מְטוֹרָף!" קָרָא הַלָּה בְּתַקִּיפוּת.
הוּא נִכְנַס פְּנִימָה וְהִתְיַיצֵּב בַּתָּוֶוךְ בֵּין שְׁנֵי הָאוּמְלָלִים, בִּתְחוּשָׁה שֶׁבְּכוֹחוֹ לְכַוֵּון אֶת גּוֹרָלָם כְּשֵׁם שֶׁבִּיכוֹלְתּוֹ לְשַׁנּוֹת תְּמוּנָה עַל פְּנֵי הַבַּד. כִּמְכַשֵּׁף עָמַד שָׁם, מְנַצֵּחַ עַל רוּחוֹת-הָרְפָאִים שֶׁהֶעֱלָה בָּאוֹב.
"מָה!" מִילְמֵל ווֹלְטֶר לְדַלָּאוֹ, חוֹזֵר וְשׁוֹקֵעַ מֵרִיגּוּשׁ אֵלִים לַדְּמָמָה קוֹדֶרֶת. "כְּלוּם יַחֲזוֹר בּוֹ הַגּוֹרָל מִן הַגִּזְרָה שֶׁגָּזַר?"
"גְּבֶרֶת אוּמְלָלָה!" אָמַר הַצַּיָּיר. "כְּלוּם לֹא הִזְהַרְתִּיךְ?"
"אָכֵן הִזְהַרְתָּ," הֵשִׁיבָה אֱלִינוֹר בְּשַׁלְווֹה, יְגוּנֶּה הַשֶּׁקֶט חוֹזֵר וְתוֹפֵס אֶת מְקוֹם הָאֵימָה שֶׁהֵפֵרָה אוֹתוֹ. "אֲבָל אֲנִי – אֲהַבְתִּיו!"
כְּלוּם לֹא טָמוּן מוּסַר הַשְׂכֵּל עָמוֹק בְּמַעֲשֶׂיהָ הַזֹּאת? לוֹ פִּרְיוֹ שֶׁל מַעֲשֶׂה מִמַּעֲשֵׂינוּ, אוֹ פֵּירוֹת מַעֲשֵׂינוּ כּוּלָּם, הָיוּ לוֹבְשִׁים צוּרָה וּמוּצָּגִים לְפָנֵינוּ, הָיוּ מִי שֶׁמְּכַנִּים זֹאת 'גּוֹרָל' וְאָצִים הָלְאָה בְּדַרְכָּם, אֲחֵרִים הָיוּ נִסְחָפִים עַל גַּלֵּי תְּשׁוּקוֹתֵיהֶם הַסּוֹעֲרוֹת, וְאִישׁ לֹא הָיָה סוֹטֶה מִמְּהַלְּכוֹ בְּשֶׁל הַתְּמוּנוֹת הַנְּבוּאִיּוֹת.





*דִּימּוּי: דְּבָרָהּ סְטַיְיר


סִיפּוּר זֶה מְקוֹרוֹ בְּאָנֶקְדּוֹטָה עַל סְטְיוּאַרְט, הַמְּסוּפֶּרֶת בְּ'תּוֹלְדוֹת אָמָּנוּת הָעִיצּוּב' לְדַאנְלְפ – סֵפֶר מְהַנֶּה בְּיוֹתֵר לַקּוֹרֵא הַמָּצוּי, וּבַעַל עִנְיָין עָמוֹק, לְדַעְתֵּנוּ, לְאָמָּן. (הֶעָרַת הַמְּחַבֵּר) גִּילְבֵּרְט סְטְיוּאַרְט (1755-1828), הַמּוּזְכָּר בְּהֶעָרַת הַמְּחַבֵּר, הָיָה צַיָּיר אָמֵרִיקָאִי הַיָּדוּעַ בְּעִיקָּר בִּזְכוּת לְמַעְלָה מִמֵּאָה הַדְּיוּקְנָאוֹת שֶׁל ג'וֹרְג' ווֹשִׁינְגְּטוֹן שֶׁצִּייֵּר (הֶעָרַת הַמְּתַרְגֵּם, כְּמוֹ יֶתֶר הַהֶעָרוֹת שֶׁלְּהַלָּן).קוּטוּן מֵאַדָּר (Mather) (1663-1728): כּוֹהֵן דָּת פּוּרִיטָנִי, תֵּיאוֹלוֹג וּמַטִּיף, בַּעַל מֵאוֹת חִיבּוּרִים בְּנוֹשְׂאִים דָּתִיִּים וּפוֹלִיטִיִּים שׁוֹנִים. בִּימֵי צֵיד הַמְּכַשֵּׁפוֹת בְּסֶיְילֶם צִידֵּד בֶּאֱמוּנָה בְּמַמָּשׁוּתָם שֶׁל דִּיבּוּקִים שְׂטָנִיִּים.זַבְדִּיאֵל בָּוִילְסְטוֹן (1677-1761): רוֹפֵא בּוֹסְטוֹנִי שֶׁהָיָה הָרִאשׁוֹן שֶׁהִשְׁתַּמֵּשׁ בְּאָמֵרִיקָה בַּחִיסּוּן נֶגֶד אֲבַעְבּוּעוֹת שְׁחוֹרוֹת. 

https://www.shortstoryproject.com/he/story/%d7%94%d7%aa%d7%9e%d7%95%d7%a0%d7%95%d7%aa-%d7%94%d7%a0%d7%91%d7%95%d7%90%d7%99%d7%95%d7%aa/
#מִסְתּוֹרִין#נִישּׂוּאִין