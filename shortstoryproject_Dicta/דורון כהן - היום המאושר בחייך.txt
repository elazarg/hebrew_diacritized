אֲנִי הוֹלֵךְ לְגַלּוֹת לָכֶם סוֹד כָּמוּס: אִי-כָּאן, מַמָּשׁ בְּלֵב לִבָּהּ שֶׁל הָעִיר, יֵשׁ מָקוֹם, יוֹתֵר נָכוֹן בִּנְיָין, שֶׁבָּנוּי בְּצוּרָה הֲפוּכָה. כֵּן, כֵּן, אֲנִי לֹא מַמְצִיא. הַקּוֹמָה הָרִאשׁוֹנָה הִיא אָמְנָם עַל הַקַּרְקַע, כְּמוֹ בְּכָל מִבְנֶה אַחֵר בְּכָל עִיר אַחֶרֶת בָּעוֹלָם, אֲבָל מָה שֶׁנִּדְהַמְתִּי לְגַלּוֹת כְּשֶׁהִגַּעְתִּי לְשָׁם הוּא שֶׁהַקּוֹמָה הָרְבִיעִית נִמְצֵאת כַּמָּה עֲשָׂרוֹת מֶטְרִים מִתַּחַת לִפְנֵי הָאֲדָמָה. זֹאת אוֹמֶרֶת שֶׁכְּדֵי לְהַגִּיעַ מֵהַקּוֹמָה הָרִאשׁוֹנָה לַשְּׁלִישִׁית, לְמָשָׁל, צָרִיךְ לְהַזְמִין אֶת הַמַּעֲלִית הַיּוֹרֶדֶת. זֹאת אוֹמֶרֶת שֶׁכְּדֵי לְהַגִּיעַ מֵהַקּוֹמָה הָרְבִיעִית לְקוֹמַת הַקַּרְקַע – לוֹחֲצִים עַל הַחֵץ שֶׁמַּצְבִּיעַ מַעְלָה. הַכּוֹל הָפוּךְ.
וְזֶה לֹא הַפֶּלֶא הַיָּחִיד שָׁם, תַּאֲמִינוּ לִי: בְּתוֹךְ הַבִּנְיָין הֶהָפוּךְ מִסְתּוֹבְבוֹת מֵאוֹת נָשִׁים יָפוֹת וּצְעִירוֹת, וְרַק כַּמָּה בַּחוּרִים בָּרֵי מַזָּל, שֶׁלֹּא מְבִינִים מֵאֵיפֹה כָּל הַטּוֹב הַזֶּה נָחַת עֲלֵיהֶם. רַק מְעַטִּים מְאוֹד בָּעִיר וּבַמְּדִינָה בִּכְלָל, יוֹדְעִים עַל קִיּוּמוֹ שֶׁל הַהַרְמוֹן הַתַּת-קַרְקָעִי הַזֶּה. לִפְנֵי שֶׁמְּגַלִּים לְךָ אֶת הַסּוֹד הַגָּדוֹל עַל קִיּוּמוֹ שׁוֹלְחִים אוֹתְךָ לַתַּחְקִירִים מָרָתוֹנִיִּים, מַחְתִּימִים אוֹתְךָ עַל אֵינְסְפוֹר הַצְהָרוֹת וּמִסְמָכִים וּכְשֶׁכְּבָר מַחֲלִיטִים לְהַעֲנִיק לְךָ אֶת הָאִישּׁוּר לְהִיכָּנֵס אֵלָיו, מַעֲבִירִים אוֹתְךָ טְקָסִים שֶׁכּוֹלְלִים שָׁבוּעוֹת, אִיּוּמִים וְהַשְׁפָּלוֹת. גַּם מַכְרִיחִים אוֹתְךָ לְהִסְתּוֹבֵב בְּתִלְבּוֹשֶׁת אֲחִידָה וְלִהְיוֹת תָּמִיד, אֲבָל תָּמִיד, מְגוּלָּח, מְסוֹרָק, מְסוּפָּר וּמְצוּחְצָח. אֲבָל זֶה מִשְׁתַּלֵּם: בִּתְמוּרָה אַתָּה מְקַבֵּל תָּג מְיוּחָד שֶׁבְּעֶזְרָתוֹ אַתָּה רַשַּׁאי לְהִיכָּנֵס לַגַּן הָעֵדֶן הַזֶּה – שֶׁגּוֹרֵם לְךָ לְהַרְגִּישׁ שֶׁאַתָּה מִינִימוּם יוּ הֶפְנֶר, מוּקָּף 24 שָׁעוֹת בִּימָמָה בְּנָשִׁים מַדְהִימוֹת מִכָּל הַסּוּגִים וּמִכָּל הַצְּבָעִים.
שָׁם, בַּבִּנְיָין הֶהָפוּךְ, הִכַּרְתִּי אֶת תְּהִילָּה. בַּיָּמִים הָרִאשׁוֹנִים הִיא בִּכְלָל לֹא מָשְׁכָה אֶת תְּשׂוּמַת לִבִּי וְכִמְעַט לֹא הִרְגַּשְׁתִּי בְּקִיּוּמָהּ. הִיא הָיְיתָה מְאוֹד שְׁקֵטָה וְגַם דֵּי אֲפוֹרָה לְעוּמַּת כָּל הַבַּחוּרוֹת שֶׁמָּשְׁכוּ מִיָּידִית אֶת הָעַיִן – מַקְסִימוֹת, מוּחְצָנוֹת, אִינְטֵלִיגֶנְטִיּוֹת, חֶלְקָן גַּם נִרְאוֹת כְּמוֹ דּוּגְמָנִיּוֹת צַמֶּרֶת מֵהַזּ'וּרְנָלִים. וְחוּץ מִזֶּה, תְּהִילָּה סִיפְּרָה לְכוּלָּם, כָּכָה שָׁמַעְתִּי בַּחֲצִי אוֹזֶן, שֶׁעוֹד מְעַט לֹא נִרְאֶה אוֹתָהּ פֹּה יוֹתֵר, כִּי הִיא מִתְחַתֶּנֶת עִם הֶחָבֵר שֶׁלָּהּ מִגִּיל 15 וְעוֹזֶבֶת אֶת הַבִּנְיָין הֶהָפוּךְ. רַק מָה, אַחֲרֵי כַּמָּה חוֹדָשִׁים שַׂמְתִּי לֵב שֶׁתְּהִילָּה עֲדַיִין בַּסְּבִיבָה, וּסְתָם כָּכָה בַּדֶּרֶךְ אַגַּב שָׁאַלְתִּי אֶת הַחֶבְרֶ'ה מָה קוֹרֶה אִיתָּהּ, מָה הִיא עוֹד עוֹשָׂה כָּאן. מָה, אַתָּה טֶמְבֵּל, אָמְרוּ לִי, אַתָּה לֹא יוֹדֵעַ שֶׁהִיא בִּיטְּלָה אֶת הַחֲתוּנָּה בָּרֶגַע הָאַחֲרוֹן, כּוּלָּם מְדַבְּרִים עַל זֶה. וְחוּץ מִזֶּה, אֵיפֹה אַתָּה חַי, אַתָּה לֹא יוֹדֵעַ שֶׁהִיא תָּפְסָה פֹּה מִישֶׁהוּ, אֵיזֶה קוֹבִּי אֶחָד מֵהַקּוֹמָה הָרְבִיעִית, עָמוֹק שָׁם לְמַטָּה, אַתְלֵט גָּבוֹהַּ, שֶׁחוֹם, לֹא רַק חָתִיךְ אֵשׁ, גַּם כּוֹכַב כַּדּוּרְסַל יָדוּעַ מִלִּיגָה הָעַל, רוֹמָן לוֹהֵט. נוּ טוֹב, שֶׁיִּהְיֶה.
כְּשֶׁהֶחְתִּימוּ אוֹתָנוּ עַל הַצְהָרַת הַסּוֹדִיּוּת וְהֶעֱנִיקוּ לָנוּ אֶת אִישּׁוּר הַכְּנִיסָה לַבִּנְיָין הֶהָפוּךְ, הוֹדִיעוּ לָנוּ שֶׁמִּסִּיבּוֹת מוּבָנוֹת אַף אֶחָד לֹא מִתְכַּוֵּון לְתַחְזֵק עֲבוּרֵנוּ אֶת הַמִּבְנֶה, שֶׁאֲנַחְנוּ צְרִיכִים לִדְאוֹג לְכָךְ בְּעַצְמֵנוּ וְלָכֵן נִצְטָרֵךְ לַעֲשׂוֹת תּוֹרָנִיּוֹת וּמִשְׁמְרוֹת, אֵין הֲנָחוֹת לְאַף אֶחָד. אַחֲרֵי כַּמָּה חוֹדָשִׁים מָצָאתִי אֶת עַצְמִי עִם עוֹד כַּמָּה אֲנָשִׁים מְשׁוּבָּץ בְּצֶוֶות תַּחַת תְּהִילָּה, שֶׁמּוּנְּתָה לְאַחְרָאִית. יַחַד אִיתָּנוּ הָיְיתָה עוֹד בַּחוּרָה, סַמֶּדִי, שְׁחַרְחוֹרֶת עִם שֵׂיעָר אָרוֹךְ וְגוּף מְחוּטָּב שֶׁהָיָה בָּנוּי מַמָּשׁ בְּצוּרָה אֲוִוירוֹדִינָמִית, כְּאִילּוּ הַהוֹרִים שֶׁלָּהּ הָיוּ אַרְכִיטֶקְטִים, שֶׁהָיְיתָה מְיַילֶּלֶת בַּלֵּילוֹת לְכָל בָּחוּר שֶׁהָיָה עוֹבֵר לֵידָה שֶׁהִיא נוֹרָא מִתְגַּעְגַּעַת לַחֲבֵר הֶחָתִיךְ שֶׁלָּהּ שָׁלוֹם וְשֶׁהִיא רוֹצָה שֶׁמִּישֶׁהוּ יְפַנֵּק אוֹתָהּ, יְלַטֵּף אוֹתָהּ, יְחַבֵּק אוֹתָהּ. מַהֵר מְאוֹד הַשְּׁמוּעָה הַזּוֹ הִתְפַּשְּׁטָה בְּכָל רַחֲבֵי הַבִּנְיָין. גַּם אֲנִי לֹא נִשְׁאַרְתִּי אָדִישׁ, וּבְכָל פַּעַם שֶׁתְּהִילָּה הָיְיתָה נֶעֱלֶמֶת בַּלַּיְלָה עִם הֶחָבֵר שֶׁלָּהּ, הַמּוֹחַ שֶׁלִּי הָיָה מַתְחִיל לַעֲבוֹד שָׁעוֹת נוֹסָפוֹת. לַיְלָה אֶחָד אָמַרְתִּי לְסַמָּדִי, יַאלְלָה, בּוֹאִי נִפְרוֹשׁ כַּמָּה מִזְרוֹנִים עַל הָרִצְפָּה וְנִתְאַבֵּק בְּסִגְנוֹן יְוָונִי-רוֹמִי, סְפּוֹרְט מְשׁוּנֶּה כָּזֶה שֶׁהַמְּנַצֵּחַ בּוֹ הוּא זֶה שֶׁמַּצְמִיד אֶת כִּתְפֵי יְרִיבוֹ לָרִצְפָּה. זוֹ הָיְיתָה הַדֶּרֶךְ הָאֵלֵגַנְטִית וְהַמְּנוּמֶּסֶת שֶׁלִּי לֵיהָנוֹת מֵהַגּוּף הַמְּשַׁגֵּעַ שֶׁלָּהּ וְהִיא כַּמּוּבָן לֹא פִסְפְסָה שׁוּם הִזְדַּמְּנוּת לְנַצֵּחַ אוֹתִי, לִרְכּוֹב עָלַיי וּלְהַרְגִּישׁ מַלְכָּה.
כָּכָה עָבַר הַזְּמַן בְּכֵיף, אֲבָל אַחֲרֵי תְּקוּפָה מְסוּיֶּמֶת עָבַר בֵּינֵינוּ חָתוּל שָׁחוֹר. סְמָדִי הִתְחִילָה לַעֲשׂוֹת פַּרְצוּפִים וְלִדְרוֹשׁ כָּל מִינֵי דְּבָרִים שֶׁלֹּא כָּל כָּךְ נִרְאוּ לִי, לְמָשָׁל שֶׁנִּתְנַשֵּׁק בִּשְׂפָתַיִים. אֲנִי אָמַרְתִּי לָה שֶׁחֶרְמוֹנִים וּמִזְמוּזִים לְחוּד וּנְשִׁיקוֹת בַּשְּׂפָתַיִים לְחוּד. "נְשִׁיקוֹת בִּשְׂפָתַיִים זֶה רַק בֵּין מִי שֶׁאוֹהֲבִים בֶּאֱמֶת, לֹא מַשֶּׁהוּ שֶׁעוֹשִׂים סְתָם עִם כָּל אֶחָד, גַּם יֵשׁ לְךָ חָבֵר שֶׁאַתְּ אוֹהֶבֶת, לֹא?"
 "אִם כָּכָה", עָנְתָה סַמְדִּי, "אָז אֵין יוֹתֵר כְּלוּם, לֹא הֵיאָבְקוּת וְלֹא סִגְנוֹן יְוָונִי וְלֹא סִגְנוֹן רוֹמִי, לְךָ חַפֵּשׂ אֶת הַחֲבֵרִים שֶׁלְּךָ, חֲתִיכַת זֶבֶל, בְּדִיּוּק כְּמוֹ כָּל הַגְּבָרִים. אַל תִּדְאַג, כָּל מֶנְיָאק מַגִּיעַ יוֹמוֹ. וּבִכְלָל מִי צָרִיךְ אוֹתְךָ, יֵשׁ לִי אֶת שָׁלוֹם, גֶּבֶר אֲמִיתִּי, לֹא מְכוֹעָר כָּמוֹךָ. לְךָ, לְךָ, זְ'דַיֵּין מִמֶּנִּי".
לֹא יוֹדֵעַ אֵיךְ זֶה בְּדִיּוּק קָרָה, אֲבָל לְאַט לְאַט נִשְׁאַבְתִּי אֶל תּוֹךְ הַקֶּסֶם הַשֶּׁקֶט שֶׁל תְּהִילָּה. שִׂיחוֹת הַנֶּפֶשׁ שֶׁלָּנוּ אֶל תּוֹךְ הַלַּיְלָה גָּרְמוּ לִי לְהִתְרַגְּשׁוּיוֹת בִּלְתִּי מוּבָנוֹת, חִיכִּיתִי לָהֶן כָּל יוֹם, אֲפִילּוּ הִרְגַּשְׁתִּי שֶׁאֲנַחְנוּ סוּג שֶׁל נְפָשׁוֹת תְּאוֹמוֹת, אֲבָל בְּזֶה עוֹד יָכוֹלְתִּי לַעֲמוֹד. הִתְחַלְתִּי לְאַבֵּד שְׁלִיטָה וְהַהִתְרַגְּשׁוּת הָפְכָה לַפָּאנִיקָה כְּשֶׁגִּילִּיתִי שֶׁמֵּאֲחוֹרֵי הַחֲצָאִיּוֹת הָרְחָבוֹת וְהַחוּלְצוֹת הָעֲנָקִיּוֹת שֶׁלָּהּ מִסְתַּתֵּר גּוּף מוּשְׁלָם וְשׁוֹפֵעַ בְּדִיּוּק בַּמְּקוֹמוֹת הַנְּכוֹנִים. מָה לַעֲשׂוֹת, כָּאֵלֶּה אֲנַחְנוּ, בְּהֵמוֹת גַּבְרִיּוּת. גַּם הַיּוֹפִי הַפְּנִימִי הַמַּרְהִיב בְּיוֹתֵר לֹא יוּכַל לַעֲשׂוֹת לָנוּ אֶת מָה שֶׁיִּגְרְמוּ לָנוּ שָׁדַיִים גְּדוֹלִים וּמְעוּצָּבִים לְתִפְאֶרֶת, תַּחַת עֲסִיסִי, אוֹ רַגְלַיִים אֲרוּכּוֹת וּשְׁזוּפוֹת.
לַיְלָה אֶחָד, בְּמַהֲלַךְ אַחַת הַמִּשְׁמָרוֹת, שׂוֹחַחְתִּי עִם תְּהִילָּה עַד אַרְבַּע בַּבּוֹקֶר וּבְכָל דַּקָּה שֶׁעָבְרָה הִרְגַּשְׁתִּי שֶׁאֲנִי הוֹלֵךְ וּמִתְאַהֵב בָּהּ יוֹתֵר יוֹתֵר. בְּמַקְבִּיל, קִיבַּלְתִּי אֶת הָרוֹשֶׁם שֶׁגַּם אֲנִי דֵּי מוֹצֵא חֵן בְּעֵינֶיהָ, אֲבָל הִרְחַקְתִּי מִיָּד אֶת הַמַּחֲשָׁבוֹת שֶׁצָּצוּ לִי בְּרֹאשׁ. הָיָה לִי בָּרוּר שֶׁלֹּא יִהְיֶה בֵּינֵינוּ כְּלוּם מֵעֵבֶר לִידִידוּת הַקַּיֶּימֶת, כִּי תְּהִילָּה הִיא לֹא כְּמוֹ הַבַּחוּרוֹת הָאֲחֵרוֹת בַּבִּנְיָין, הִיא לֹא סַמְדִּי וְלֹא בְּקֶטַע שֶׁל סְטוּצִים, יֵשׁ לָהּ חָבֵר שֶׁהִיא אוֹהֶבֶת וְזֶהוּ.
כָּכָה עָבְרָה לָהּ כִּמְעַט שָׁנָה, שֶׁל שִׂיחוֹת אִינְטִימִיּוֹת, פְלִירְטוּטִים עַזִּים וּמֶתַח מִינֵי עָצוּר. עַד שְׁלִילָה אֶחָד תְּהִילָּה הוֹדִיעָה שֶׁהִיא עוֹזֶבֶת בְּקָרוֹב אֶת הַבִּנְיָין וְיוֹצֵאת לַחַיִּים הָאֲמִיתִּיִּים, בַּחוּץ. מִיָּד הֵבַנְתִּי שֶׁהַרְבֵּה זְמַן אֵין לִי, שֶׁאִם אֲנִי לֹא עוֹשֶׂה כְּלוּם בַּיָּמִים שֶׁנּוֹתְרוּ עַד שֶׁהִיא הוֹלֶכֶת, אָז הַכּוֹל אָבוּד, אֲבָל כַּמָּה שֶׁעָבַדְתִּי עַל עַצְמִי לֹא הִצְלַחְתִּי לִפְתּוֹחַ אֶת לִיבִּי בְּפָנֶיהָ, מַשֶּׁהוּ תָּמִיד עָצַר אוֹתִי, לַמְרוֹת שֶׁהָיוּ לִי עֶשְׂרוֹת הִזְדַּמְּנוּיוֹת.
גַּם בַּלַּיְלָה הָאַחֲרוֹן שֶׁל תְּהִילָּה בַּבִּנְיָין, הִמְשִׁיךְ הַשִּׁיתּוּק לֶאֱחוֹז בִּי מִבְּלִי לְהַרְפּוֹת, כְּאִילּוּ שֶׁיֵּשׁ לִי מָה לְהַפְסִיד. לַמְרוֹת זֹאת, נוֹתְרָה בִּי תִּקְוָוה אַחַת. תְּהִילָּה הוֹדִיעָה שֶׁהִיא עוֹשָׂה מְסִיבַּת פְּרֵידָה מְצוּמְצֶמֶת, רַק לַאֲנָשִׁים שֶׁבֶּאֱמֶת הָיוּ קְרוֹבִים אֵלֶיהָ בַּבִּנְיָין וְשֶׁהָיוּ אִיתָּהּ בְּמִשְׁמָרוֹת: "תָּבוֹאוּ אֵלַי לַמּוֹשָׁב מוּקְדָּם בַּבּוֹקֶר וְנַעֲשָׂה פִּיקְנִיק עַד הָעֶרֶב. יֵשׁ לָנוּ חוֹף יָם מְשַׁגֵּעַ".
לַיְלָה לִפְנֵי מְסִיבַּת הַפְּרֵידָה שֶׁל תְּהִילָּה הָיִיתִי כָּל כָּךְ מָתוּחַ שֶׁהֶחְלַטְתִּי לְשַׁתֵּף בָּעִנְיָין אֶת יָרוֹן. תּוֹךְ כְּדֵי דִּיבּוּרִים עַל כַּדּוּרֶגֶל, מוּזִיקָה, לִימּוּדִים וּבִכְלָל מָה יִהְיֶה אִיתָּנוּ בַּחַיִּים הָאֵלֶּה, שָׁמַעְתִּי אֶת עַצְמִי לְפֶתַע אוֹמֵר לִירוֹן שֶׁיַּעֲזוֹב אוֹתִי עַכְשָׁיו מִכָּל הַשְּׁטוּיוֹת הָאֵלֶּה, אֲנִי רוֹצֶה לְדַבֵּר עַל עִנְיָין חָשׁוּב וּרְצִינִי שֶׁמְּשַׁגֵּעַ אוֹתִי. תִּשְׁמַע יָרוֹן, אָמַרְתִּי לוֹ, עוֹד לֹא אָמַרְתִּי אֶת זֶה לְאַף אֶחָד: "אֲנִי מְאוֹהָב בַּתְּהִילָּה, מַמָּשׁ מְטוֹרָף עָלֶיהָ, אֲנִי מַרְגִּישׁ שֶׁהִיא הָאַהֲבָה הַגְּדוֹלָה שֶׁל הַחַיִּים שֶׁלִּי וְלֹא יוֹדֵעַ מָה לַעֲשׂוֹת עִם זֶה".
יָרוֹן הֵגִיב בִּמְהִירוּת, אֲבָל גַּם דַּי בַּאֲדִישׁוּת. נִדְמֶה שֶׁהַוִּוידּוּי שֶׁלִּי מִשּׁוּם מָה מַמָּשׁ לֹא הִפְתִּיעַ אוֹתוֹ. "תִּשְׁמַע", אָמַר לִי בְּקוֹלוֹ הָרָם וְהַסַּמְכוּתִי שֶׁהָיָה שָׁם דָּבָר בַּבִּנְיָין הֶהָפוּךְ, "אֲנִי כְּבָר שַׂמְתִּי לֵב לָזֶה מִזְּמַן, אֲבָל אִם אַתָּה שׁוֹאֵל אוֹתִי, יֵשׁ לִי יְסוֹד סָבִיר לְהַנִּיחַ שֶׁזֶּה הֲדָדִי, אֲבָל הִיא בַּבְּעָיָה. יֵשׁ לָהּ חֲבֵר פֹּה בַּבִּנְיָין וְהִיא לֹא יְכוֹלָה לַעֲשׂוֹת כְּלוּם".
"מָה אַתָּה מְזַיֵּין תִּ'מּוֹחַ", עָנִיתִי לוֹ, "אֵיזֶה שְׁטוּיוֹת, יֵשׁ לָהּ חָבֵר שֶׁהִיא אוֹהֶבֶת, הַקּוּבִּי הַזֶּה".
"קוֹבִּי, זוּבִי", עָנָה יָרוֹן בְּנוֹנְשָׁלַנְטִיּוּת, "עֲזוֹב אוֹתְךָ מִשְּׁטוּיוֹת, הִיא אוֹהֶבֶת גַּם אוֹתְךָ, אֲבָל לֹא יְכוֹלָה לַעֲשׂוֹת כְּלוּם".
 "תַּגִּיד, טֶמְבֵּל", יָרוֹן אִיבֵּד אֶת הַסַּבְלָנוּת לְפֶתַע, הִתְרוֹמֵם מֵהַכִּיסֵּא וְהִתְחִיל לְחוּג סְבִיבִי בַּמַּעְגָּלִים. "לָמָּה אַתָּה חוֹשֵׁב שֶׁהִיא הִזְמִינָה רַק אוֹתָנוּ לִפְרֵידָה? אָה? חֲבוּרָה כָּל כָּךְ מְצוּמְצֶמֶת, בַּמְּסַנֶּנֶת, אָה? הִיא הִקְפִּידָה שֶׁאֲפִילּוּ הֶחָבֵר שֶׁלָּהּ לֹא יָבוֹא, מָה נִרְאֶה לְךָ? אַל תִּהְיֶה נָאִיבִי, תַּאֲמִין, אֲנִי אוֹמֵר לְךָ בָּאַחְרָיוּת"...
יָרוֹן לֹא חִיכָּה הַפַּעַם לִתְשׁוּבָה אוֹ לִתְגוּבָה שֶׁלִּי. "שְׁמַע", הִסְתּוֹבֵב לְעֶבְרִי בִּתְנוּעָה חַדָּה וְנִעְנַע לִי אֶת הַכָּתֵף בְּחוֹזְקָה, "בּוֹא נְדַבֵּר עַל זֶה תַּכְלֶ'ס. אַתָּה, יֵשׁ לְךָ רַק עוֹד הִזְדַּמְּנוּת אַחַת וְאַתָּה חַיָּיב לְנַצֵּל אוֹתָהּ, מֵבִין? מָחָר אַתָּה עִם הַכַּדּוּר לְבַד מוּל הַשַּׁעַר, צָרִיךְ רַק לָתֵת לוֹ לַטִּיפָּה קְטַנָּה וּלְהַכְנִיס גּוֹל. מִמַּצָּבִים כָּאֵלֶּה אָסוּר לְהַחֲמִיץ. עַכְשָׁיו תִּשְׁמַע מָה תַּעֲשֶׂה".
יָרוֹן הָיָה עוֹבֵר מִיָּד לַפְּרַקְטִיקָה, זֶה מָה שֶׁהָיָה טוֹב אֶצְלוֹ וְגַם מְעַצְבֵּן בְּאוֹתָהּ מִידָּה. "מָחָר, כְּשֶׁנִּהְיֶה אֵצֶל תְּהִילָּה בַּמּוֹשָׁב, הִיא תִּהְיֶה מוּקֶּפֶת כָּל הַזְּמַן בָּאֲנָשִׁים וְלֹא תּוּכַל לְדַבֵּר אִיתָּהּ, כֵּן, אַתָּה אִיתִּי? אֲבָל כְּשֶׁיַּגִּיעַ הַזְּמַן לָלֶכֶת הַבַּיְתָה, אֲנִי אֶאֱסוֹף אֶת כּוּלָּם וְנַתְחִיל לָלֶכֶת לָאוֹטוֹבּוּס וְאַתָּה פִּתְאוֹם תַּגִּיד, אָה, תַּגִּיד שֶׁשָּׁכַחְתָּ אֵצֶל תְּהִילָּה מַשֶּׁהוּ וְאַתָּה תֶּכֶף בָּא". יָרוֹן הִתְלַהֵב וְהִתְחִיל לְלַוּוֹת אֶת דְּבָרָיו בִּתְנוּעוֹת יָדַיִים דְּרָמָטִיּוֹת. "עַכְשָׁיו כָּכָה, תַּקְשִׁיב: אַתָּה חוֹזֵר אֵלֶיהָ הַבַּיְתָה וַאֲנִי בֵּינְתַיִים מַסִּיחַ אֶת דַּעְתָּם שֶׁל הַחֶבְרֶ'ה וְאוֹמֵר לָהֶם שֶׁלֹּא יְחַכּוּ לְךָ, שֶׁנֵּלֵךְ לְאַט לְאַט לַתַּחֲנָה".
"בֵּינְתַיִים", הִמְשִׁיךְ יָרוֹן שֶׁנִּשְׁמַע כְּמוֹ מַצְבִּיא שֶׁנּוֹאַם בִּפְנֵי חַיָּילָיו לִפְנֵי הַיְּצִיאָה לְקָרֵב, "כְּשֶׁאַתָּה מַגִּיעַ אֵלֶיהָ הַבַּיְתָה, אַתָּה דּוֹפֵק בַּדֶּלֶת כַּמּוּבָן, כֵּן, הִיא פּוֹתַחַת וְאָז אַתָּה אוֹמֵר לָהּ, בְּלִי פַּחַד, אֵין לְךָ מָה לְהַפְסִיד, אַתָּה שׁוֹמֵעַ אוֹתִי, טֶמְבֶּל, תַּקְשִׁיב לִי טוֹב טוֹב, אַתָּה אוֹמֵר לָהּ כָּכָה, בְּשֶׁקֶט, בַּעֲדִינוּת: תִּרְאִי תְּהִילָּה, הִגִּיעַ הַזְּמַן שֶׁתֵּדְעִי שֶׁאֲנִי אוֹהֵב אוֹתְךָ וְרוֹצֶה רַק אוֹתְךָ. אַל תְּחַכֶּה לִתְשׁוּבָה, תֵּן לָהּ נְשִׁיקָה עֲדִינָה בִּשְׂפָתַיִים וְתֵלֵךְ. תְּסוֹבֵב אֶת הָרֹאשׁ וְתֵלֵךְ. שָׁמַעְתָּ? זֶהוּ. תַּאֲמִין לִי, הִיא כְּבָר תִּתְקַשֵּׁר אֵלֶיךָ. בְּמִקְרֶה הֲכִי גָּרוּעַ, הִיא לֹא תִּתְקַשֵּׁר, וְאָז תֵּדַע שֶׁעָשִׂיתָ הַכּוֹל, לְפָחוֹת תִּהְיֶה שָׁלֵם עִם עַצְמְךָ. הַחַיִּים נוֹרָא פְּשׁוּטִים, לֹא?"
"אֵיפֹה", עָנִיתִי לוֹ, "קַל לְךָ לְדַבֵּר, אַתָּה מַכִּיר אוֹתִי, אַתָּה יוֹדֵעַ שֶׁאֲנִי לֹא אֶהְיֶה מְסוּגָּל לְהוֹצִיא הֶגֶה".
יָרוֹן הִבִּיט בִּי בַּאֲדִישׁוּת מְעוֹרֶבֶת בְּבוּז. "אָז תַּפְסִיד אֶת הָאַהֲבָה שֶׁל הַחַיִּים שֶׁלָּךְ, בְּדִיּוּק כָּכָה. יֵשׁ הִזְדַּמְּנוּיוֹת שֶׁאָסוּר לְפַסְפֵס, אַחֵר כָּךְ מִצְטַעֲרִים עַל זֶה כָּל הַחַיִּים. וְחוּץ מִזֶּה, כְּבָר אָמַרְתִּי לָךְ, בְּמִקְרֶה הֲכִי גָּרוּעַ הִיא תַּגִּיד לָךְ שֶׁהִיא אוֹהֶבֶת אֶת הַקּוּבִּי הַזֶּה וְשֶׁזֶּה לֹא בָּא בְּחֶשְׁבּוֹן בִּכְלָל. מִמָּה אַתָּה מְפַחֵד? כְּבָר לֹא תִּצְטָרֵךְ לִרְאוֹת אוֹתָהּ, הִיא כְּבָר לֹא תִּסְתּוֹבֵב פֹּה יוֹתֵר. לְפָחוֹת אָז תּוּכַל לְהַגִּיד לְעַצְמְךָ שֶׁעָשִׂיתָ כְּכָל שֶׁבִּיכוֹלְתֵּךְ וּלְהַמְשִׁיךְ הָלְאָה".
בְּשָׁלוֹשׁ בַּלַּיְלָה הָלַכְנוּ לִישׁוֹן. לֹא עָצַמְתִּי עֵין. כָּל הַזְּמַן הִתְאַמַּנְתִּי עַל הַטֵּקְסְט שֶׁאֲנִי צָרִיךְ לְהַגִּיד מָחָר, בְּדִיּוּק בָּרֶגַע הַמַּתְאִים, בְּלִי לְגַמְגֵּם, בְּלִי לַעֲשׂוֹת צְחוֹק מֵעַצְמִי וּבְלִי לְפַחֵד מֵהַתּוֹצָאָה.
בַּבּוֹקֶר נִפְגַּשְׁנוּ בַּתַּחֲנָה הַמֶּרְכָּזִית, כְּמוֹ שֶׁקָּבַעְנוּ, אֲבָל הָרֹאשׁ שֶׁלִּי כַּמּוּבָן לֹא הָיָה בַּמָּקוֹם וְעַד שֶׁעָלִיתִי לָאוֹטוֹבּוּס גִּילִּיתִי שֶׁהוּא כְּבָר מָלֵא וְאֵין לִי מָקוֹם לָשֶׁבֶת. גַּם סַמְדִּי הִבְחִינָה בְּכָךְ וְקָרְאָה לִי מֵהַשּׁוּרָה הָאַחֲרוֹנָה, הִיא יָשְׁבָה שָׁם בְּמוֹשַׁב הָאֶמְצָעִי. "בּוֹא, בּוֹא לְפֹה", צָעֲקָה לִי. "אֲבָל אֵין מָקוֹם לְיָדְךָ", צָעַקְתִּי בַּחֲזָרָה. "נוּ, בּוֹא כְּבָר, נוּדְנִיק", אָמְרָה. כְּשֶׁהִגַּעְתִּי, סְמָדִי אָמְרָה לִי: "בּוֹא, שָׁב בִּמְקוֹמִי". וְאָז, כְּשֶׁהִתְיַישַּׁבְתִּי, נִדְהַמְתִּי לְגַלּוֹת שֶׁהִיא מִתְיַישֶּׁבֶת מַמָּשׁ עָלַיי. הַיַּשְׁבָן הַמַּדְהִים שֶׁלָּהּ הָיָה עָטוּף בְּגִ'ינְס צְמוּדִים שֶׁאִייְּמוּ לְהִתְפּוֹצֵץ בְּכָל רֶגַע, וְכָל הַדֶּרֶךְ מִתֵּל-אָבִיב לְחֵיפָה הִיא יָשְׁבָה לִי עַל הַזַּיִן וְהִתְחַכְּכָה עָלָיו לְלֹא הַפְסָקָה בִּתְנוּעוֹת מַעְגָּלִיּוֹת. כָּל הַנּוֹסְעִים בָּאוֹטוֹבּוּס הִסְתַּכְּלוּ אֲחוֹרָה, אֲבָל לְסַמֶּדִי זֶה מַמָּשׁ לֹא הֵזִיז. הִיא לָעֲסָה מַסְטִיק וְחִייְּכָה. אֲנִי הִתְחַבֵּאתִי מֵאֲחוֹרֵי שַׂעֲרוֹתֶיהָ, נוֹשֵׁם אֶת רִיחֵם הַמּוּפְלָא וּמְנַסֶּה לְהַדְחִיק אֶת הָעוּבְדָּה שֶׁהֵזִין שֶׁלִּי עוֹמֵד כְּמוֹ טִיל. סַמְדִּי כָּל כָּךְ גֵּירְתָה אוֹתִי, אֲבָל בְּתוֹךְ תּוֹכִי כָּעַסְתִּי עָלֶיהָ. הַבַּת אֶלֶף הַזֹּאת, אָמַרְתִּי לְעַצְמִי, הוֹלֶכֶת לְשַׁגֵּעַ אוֹתִי דַּוְוקָא הַיּוֹם. אֲנִי צָרִיךְ עַכְשָׁיו שֶׁקֶט מוּחְלָט וְלֹא אֵיזֶה יַשְׁבָן עֲגַלְגַּל וְחָטוּב שֶׁיִּרְקוֹד לִי עַל הַזַּיִן יוֹתֵר מִמֵּאָה קִילוֹמֶטֶר. מִצַּד שְׁנֵי, הַהִתְחַכְּכוּת נַעֲמָה לִי מְאוֹד, כּוּלָּם בַּבִּנְיָין הֶהָפוּךְ הָיוּ מְשׁוּגָּעִים עַל הַתַּחַת שֶׁל סַמְדִּי, אָז הֶחְלַטְתִּי לִשְׁתּוֹק וּלְנַסּוֹת בְּכָל זֹאת לֵיהָנוֹת.
אַחֲרֵי שָׁעָה וָחֵצִי שֶׁל זָקְפָה רְצוּפָה, מְעַנֶּגֶת וּמְיַיסֶּרֶת, לָקַחְנוּ עוֹד אוֹטוֹבּוּס מֵהַתַּחֲנָה הַמֶּרְכָּזִית בְּחֵיפָה וְהִגַּעְנוּ לַמּוֹשָׁב. תְּהִילָּה, הַלֶּסֶת שֶׁלִּי הִתְחִילָה לִרְעוֹד, חִיכְּתָה לָנוּ בַּתַּחֲנָה, עִם שְׁנֵי סַלֵּי קַשׁ גְּדוֹלִים, כּוֹבַע לָבָן רְחַב שׁוּלַיִים, חֲצָאִית לְבָנָה עַד הַבִּרְכַּיִים וְגוּפֶיהָ כְּחוּלָּה. כְּשֶׁיָּרַדְנוּ מֵהָאוֹטוֹבּוּס הִיא נִיגְּשָׁה קוֹדֶם כֹּל אֵלַיי וְנִישְּׁקָה אוֹתִי בַּלֶּחִי. סְתָם נְשִׁיקָה בֵּין יְדִידִים, נִיסִּיתִי לְהַרְגִּיעַ אֶת עַצְמִי וְלֹא לְפַתֵּחַ צִיפִּיּוֹת מוּגְזָמוֹת.
הָלַכְנוּ אֵלֶיהָ הַבַּיְתָה כְּדֵי לֶאֱסוֹף כַּמָּה דְּבָרִים – מַגָּבוֹת, סָלִים, קְצָת אוֹכֶל וּשְׁתִיָּיה. אַחֵר כָּךְ הִמְשַׁכְנוּ לְחוֹף הַיָּם שֶׁל הַמּוֹשָׁב. כְּשֶׁהִתְמַקַּמְנוּ עַל הַחוֹלוֹת תְּהִילָּה חִילְּקָה לָנוּ סֶנְדְּוִויצִ'ים שֶׁהֵכִינָה בְּבֵית, הִתְפַּשְּׁטָה וְנוֹתְרָה בְּבֶגֶד יָם. יָרוֹן הִתְחִיל לִדְפּוֹק בִּי מַרְפְּקִים וְלִצְבּוֹט אוֹתִי בַּמּוֹתְנַיִים: "נוּ נוּ, יַאלְלָה יַאלְלָה", לָחַשׁ לִי בָּאוֹזֶן, "נוּ..."
הִנְהַנְתִּי בְּרֹאשִׁי. הַמַּרְאֶה שֶׁל תְּהִילָּה בְּבֶגֶד יָם הִכְנִיס אוֹתִי לְסוּג שֶׁל הִיסְטֶרְיָה. רָעַדְתִּי כּוּלִּי — לַחֲשׁוֹב שֶׁהַבַּחוּרָה הַזּוֹ שֶׁבַּהַתְחָלָה הִתְאַהַבְתִּי בְּיוֹפִי הַפְּנִימִי שֶׁלָּהּ וְרַק לְאַחַר מִכֵּן הִתְבָּרֵר לִי שֶׁגַּם יוֹפְיָהּ הַחִיצוֹנִי מַרְהִיב – לַחֲשׁוֹב שֶׁהַבַּחוּרָה הַזּוֹ תִּהְיֶה הַחֶבְרָה הַקְּבוּעָה שֶׁלִּי, בַּת הַזּוּג שֶׁלִּי, אִשְׁתִּי, הָאִמָּא שֶׁל הַיְּלָדִים שֶׁלִּי. הַחַיִּים הָאֵלֶּה יְכוֹלִים לִהְיוֹת מְאוֹד יָפִים.
"טוֹב, מִי נִכְנָס אִיתִּי לַמַּיִם?" שָׁאֲלָה תְּהִילָּה וְנִיתְּקָה אֶת חוּט מַחְשְׁבוֹתַיי וְחֶזְיוֹנוֹתַיי. יָרוֹן אָמַר שֶׁהוּא לֹא, נֹעַם אָמַר שֶׁהוּא מַעֲדִיף לְשַׂחֵק מַטְקוֹת, שׁוֹשִׁי אָמְרָה שֶׁהִיא בִּכְלָל לֹא הֵבִיאָה בֶּגֶד יָם, מִיכַל אָמְרָה שֶׁקֶר לָהּ, סְמָדִי אָמְרָה שֶׁהִיא קוֹדֶם כֹּל רוֹצֶה לְהִשְׁתַּזֵּף וְלִמְרוֹחַ קְרֵמִים וְרַק עֲנָת אָמְרָה שֶׁאוֹקֵיי הִיא נִכְנֶסֶת.
"אַתָּה בָּא?", שָׁאֲלָה אוֹתִי עֲנָת. "כֵּן", עָנִיתִי. תְּהִילָּה כְּבָר הָיְיתָה בְּמַיִם עַד הַבִּרְכַּיִים וְהִתְחִילָה לִשְׂחוֹת, עֲנָת אָמְרָה שֶׁזֶּה מַתְחִיל לִהְיוֹת עָמוֹק וְשֶׁהִיא נִשְׁאֶרֶת בַּמַּיִם הָרְדוּדִים וַאֲנִי חָתַרְתִּי לְכִיוּוּן תְּהִילָּה. הַיָּם הָיָה סוֹעֵר מְאוֹד, כְּמוֹ תָּמִיד בְּאֶמְצַע סֶפְּטֶמְבֶּר, הַגַּלִּים הָיוּ גְּבוֹהִים וְאֶפְשָׁר הָיָה לִרְכּוֹב עֲלֵיהֶם כִּבְרַת דֶּרֶךְ אֲרוּכָּה עַד הַחוֹף. תְּהִילָּה הֵחֵלָּה לִגְלוֹשׁ וַאֲנִי אַחֲרֶיהָ, כָּךְ פַּעַם אַחַר פַּעַם. הַיָּם הָלַךְ וְנַעֲשָׂה סוֹעֵר יוֹתֵר וְיוֹתֵר. בְּכָל פַּעַם שֶׁהָיִינוּ רוֹכְבִים עַל אֵיזֶה גַּל הָיִינוּ בְּסוֹפוֹ שֶׁל דָּבָר נִסְחָפִים לִמְעַרְבּוֹלֶת, נִתְקָלִים זֶה בָּזֶה בְּעוֹצְמָה רַבָּה וְאוֹחֲזִים יָדַיִים כְּדֵי לְהַחֲזִיק מַעֲמָד מוּל הַזְּרָמִים הָאַדִּירִים. פַּעַם אַחַר פַּעַם מָצָאנוּ אֶת עַצְמֵנוּ מִתְנַגְּשִׁים זֶה בָּזֶה וּמִתְחַכְּכִים שׁוּב וָשׁוּב, כְּאִילּוּ כּוֹחוֹת עֶלְיוֹנִים שֶׁבָּאִים מִמַּעֲמַקֵּי הַיָּם דּוֹחֲפִים אוֹתָנוּ זֶה לִזְרוֹעוֹת זֶה, כְּאִילּוּ אֵין מָנוֹס מֵאִיחוּד בֵּינֵינוּ. הִרְגַּשְׁתִּי שֶׁמֵּעוֹלָם לֹא נֶהֱנֵיתִי כָּל כָּךְ, שֶׁאַף-פַּעַם לֹא הָיָה לִי כָּל-כָּךְ טוֹב. הַשֶּׁמֶשׁ הַחַמָּה, הַשָּׁמַיִם הַתְּכוּלִּים, הַיָּם הַיָּרוֹק וְהֶאֱדִיר, גּוּפִי הַשָּׁזוּף וְהַבָּרִיא הַמִּתְחַכֵּךְ שׁוּב וָשׁוּב בְּנִימְפָה אֱלוֹהִית, שְׂעוֹרָה רַךְ כְּמֶשִׁי וְרֵיחוֹתֶיהָ כְּנִיחוֹחַ פְּרִיחַת הַהֲדָרִים רֶגַע לִפְנֵי בּוֹא הָאָבִיב. וּבְלִי קֶשֶׁר, אֲנִי גַּם אוֹהֵב אוֹתָהּ. אֱלוֹהִים, כַּמָּה שֶׁאֲנִי אוֹהֵב אוֹתָהּ.
אַחֲרֵי כַּמָּה דַּקּוֹת שֶׁל שִׁיכְרוֹן חוּשִׁים, הִיא אָמְרָה לִי שֶׁהִיא עֲיֵיפָה. אַתְּ רוֹצָה לָצֵאת, שָׁאַלְתִּי אוֹתָהּ. לֹא, לֹא, עָנְתָה, אֲנִי רוֹצָה שֶׁתִּיקַּח אוֹתִי קְצָת עַל הַיָּדַיִים. יֵשׁ לְךָ כּוֹחַ? בֶּטַח, עָנִיתִי לָהּ, מִתְנַשֵּׁף וּמִתְנַשֵּׁם בְּעִקְבוֹת הַמַּאֲבָקִים בְּגַלִּים וְהַהִתְרַגְּשׁוּת הַרְבֵּה. אָחַזְתִּי בְּרַגְלֶיהָ שֶׁל תְּהִילָּה, הִנַּחְתִּי אוֹתָן עַל יְדֵי הַיְּמָנִית וְחִיבַּקְתִּי אֶת גּוּפָהּ בִּידֵי הַשְּׂמָאלִית, בְּעוֹד הִיא שׁוֹלַחַת אֶת שְׁתֵּי יָדֶיהָ וְנִתְלֵית בְּחוֹזְקָה עַל צַוּוֹארִי. גַּלֵּי הַיָּם הִתְנַפְּצוּ עַל גּוּפָהּ שֶׁל תְּהִילָּה וְהִצְמִידוּ אוֹתָהּ בְּכוֹחַ כַּבִּיר לְגוּפִי. חִיבַּקְתִּי אוֹתָהּ בְּכָל הַכּוֹחַ, לִיטַּפְתִּי אוֹתָהּ בַּעֲדִינוּת. אַתָּה תִּזְכּוֹר אֶת הַיּוֹם הַזֶּה, הוּא הַמְּאוּשָּׁר בְּיוֹתֵר בְּחַיֶּיךָ, צָרַחְתִּי כְּאֵילִם בְּתוֹךְ תּוֹכִי כְּשֶׁעָצַמְתִּי אַט-אַט אֶת עֵינַיי, קֵירַבְתִּי אֶת רָאשֵׁי אֶל עָבַר פָּנֶיהָ וְאֶת שְׂפָתִי לְעֵבֶר שְׂפָתֶיהָ. תְּהִילָּה פָּעֲרָה מְעַט אֶת פִּיהָ, צִמְצְמָה אֶת עֵינֶיהָ. כֵּן, כֵּן, הִיא מוּכָנָה, הִיא מוּכָנָה לִנְשִׁיקָה הַזֹּאת, עָצַמְתִּי אֶת עֵינַיי שׁוּב וְקֵירַבְתִּי אֶת שְׂפָתַיי לְעֶבְרָהּ עַד שֶׁרִפְרַפְתִּי עַל שְׁאֵרִיּוֹת הָאוֹדֶם שֶׁמָּרְחָה עַל שְׂפָתֶיהָ בַּבּוֹקֶר. הִנֵּה, הִנֵּה זֶה בָּא.
אֶלָּא שֶׁבְּעוֹד אֲנִי מְצַפֶּה לָרַךְ, לְמָתוֹק וּלְנָעִים שֶׁבַּמַּגָּע הָאֱנוֹשִׁי, חַשְׁתִּי לְפֶתַע שֶׁשְּׂפָתַיי וּפִי מִתְמַלְּאִים בִּשְׁפְּרִיץ חַד שֶׁל מַיִם מְלוּחִים וַעֲכוּרִים. עוֹד לִפְנֵי שֶׁהִסְפַּקְתִּי לִפְקוֹחַ אֶת עֵינַיי, שָׁמַעְתִּי אֶת קוֹלָהּ שֶׁל סַמְדִּי: "הֵי שׁוֹבָבִים, הַפְתָּעָה", שֶׁהִמְשִׁיכָה לְהַתִּיז מַיִם לְעֵבֶר פַּרְצוּפִי. "נִמְאַס לִי מֵהַשֶּׁמֶשׁ, אֲבָל מַמָּשׁ הִשְׁתַּזַּפְתִּי, נָכוֹן? הִתְיַיבַּשְׁתִּי לְגַמְרֵי, הָיִיתִי חַיֶּיבֶת, אֲבָל חַיֶּיבֶת לְהַרְטִיב אֶת עַצְמִי", אָמְרָה כְּשֶׁחִיּוּךְ זְדוֹנִי מֵרוּחַ עַל פָּנֶיהָ.
תְּהִילָּה וַאֲנִי שָׁתַקְנוּ, אַךְ הַמַּבָּט שֶׁלָּהּ אָמַר הַכּוֹל. כֵּן, לֹא הָיָה לִי סָפֵק, גַּם הִיא הָיְיתָה מְאוּכְזֶבֶת וּכְעוּסָה, בְּדִיּוּק כָּמוֹנִי. סְמָדִי יָדְעָה כַּמּוּבָן שֶׁהִיא מַפְרִיעָה, שֶׁהִיא מַמָּשׁ לֹא רְצוּיָה בַּסִּיטוּאַצְיָה הַזּוֹ, אֲבָל הֶעֱמִידָה פְּנֵי תְּמִימָה, כְּאִילּוּ אֵין לָהּ מוּשָּׂג לְאָן הִיא נִקְלְעָה.
תְּהִילָּה עוֹד הָיְיתָה עַל הַיָּדַיִים שֶׁלִּי, כָּרַכְתִּי אֶת גּוּפָהּ אֵלַיי בְּכָל כּוֹחִי, כְּאִילּוּ מִתּוֹךְ פַּחַד מֵאֵיזֶשֶׁהוּ כּוֹחַ שְׂטָנִי שֶׁיַּפְרִיד בֵּינֵינוּ. לֹא יָכוֹלְתִּי לִשְׁתּוֹק יוֹתֵר. "סַמְדִּי, מוֹתֶק, אֲנִי מְבַקֵּשׁ מִמְּךָ", הוּפְתַּעְתִּי לִשְׁמוֹעַ אֶת עַצְמִי, "מְבַקֵּשׁ מִמְּךָ יָפֶה, צְאִי בְּבַקָּשָׁה מֵהַמַּיִם, תַּשְׁאִירִי אוֹתָנוּ לְבַד".
"הָיִיתָ מֵת!", עָנְתָה לִי סַמְדִּי, "אַתָּה חוֹשֵׁב שֶׁאֲנִי לֹא שְׁמָהּ לֵב מָה הוֹלֵךְ לִקְרוֹת פֹּה. תְּהִילָּה, תִּיזָּהֲרִי, אֲנִי לֹא אֶתֵּן לִיפּוֹל בַּפַּח שֶׁל הַנּוֹכֵל הַחֲלַקְלַק הַזֶּה".
"סַמְדִּי", נִדְהַמְתִּי לִשְׁמוֹעַ אֶת קוֹלָהּ שֶׁל תְּהִילָּה, "עַכְשָׁיו זוֹ אֲנִי שֶׁמְּבַקֶּשֶׁת מִמְּךָ, צְאִי מֵהַמַּיִם, אַתְּ לֹא רְצוּיָה כָּאן", אָמְרָה כְּשֶׁהִיא מַשְׁפִּילָה אֶת רֹאשָׁהּ.
"וּוָאו", מָשְׁכָה סַמְדַּי בְּשַׂעֲרוֹתֶיהָ, "אֲנִי לֹא מַאֲמִינָה. שֶׁאַתְּ תַּגִּידִי לִי דָּבָר כָּזֶה? אַתְּ? וּמָה עִם קוֹבִּי? שָׁכַחְתָּ אֶת קוֹבִּי? שָׁכַחְתָּ שֶׁיֵּשׁ לְךָ חָבֵר, תַּגִּידִי?"
"סַמְדִּי, צְאִי מֵהַמַּיִם, עוּפִי לָנוּ מֵהָעֵינַיִים", צַרְחָנוֹ תְּהִילָּה וַאֲנִי מַמָּשׁ יַחַד.
"אֵין שׁוּם סִיכּוּי, אֲנִי אֵצֵא רַק יַחַד אִיתְּכֶם, אַתֶּם יְכוֹלִים לַחֲלוֹם עַל זֶה שֶׁאַשְׁאִיר אֶתְכֶם כָּאן לְבַד, אֵין סִיכּוּי. תַּגִּידִי מָה אַתְּ פְּסִיכִית", פָּנְתָה לִתְהִילָּה, "מָה עִם קוֹבִּי, יֵשׁ לְךָ חָבֵר, קוֹבִּי, אַל תִּפְלִי בַּפַּח שֶׁל הַיְּצוּר הַזֶּה..."
אִם רַק הָיִיתִי יָכוֹל לְהַטְבִּיעַ אֶת הַמְּכַשֵּׁפָה, חָשַׁבְתִּי לְעַצְמִי, כָּאן וְעַכְשָׁיו, אֶת הַשָּׂטָן הָאָרוּר הַזֶּה שֶׁפִּתְאוֹם נִיצָּב בַּשַּׁעַר וּמוֹנַעַת אֶת כְּנִיסָתִי הַמּוּבְטַחַת לְגַן עֵדֶן. בְּעוֹד אֲנִי מְסַנֵּן בְּתוֹךְ תּוֹכִי אֶת כָּל הַקְּלָלוֹת שֶׁשָּׁמַעְתִּי אֵי פַּעַם בִּימֵי חַיֵּי, בְּמֶרְחָק שֶׁל כַּמָּה מֶטְרִים מֵאִיתָּנוּ נִשְׁמְעוּ רַעֲשֵׁי חֲתִירָה וּלְאַחַר כַּמָּה שְׁנִיּוֹת בִּצְבֵּץ מִשָּׁם רֹאשׁוֹ שֶׁל נֹעַם. "תַּגִּידוּ לִי", אָמַר, "לֹא נִרְאֶה לָכֶם שֶׁהַגְזָמָתָם. כַּמָּה זְמַן אַתֶּם בְּמַיִם? מַסְפִּיק, יַאלְלָה, הַחוּצָה. אֲנִי יוֹדֵעַ שֶׁקָּשֶׁה לָכֶם לְהִיפָּרֵד מִתְּהִילָּה, גַּם לִי, אֲבָל הִגִּיעַ הַזְּמַן לָזוּז, אֲנִי לֹא רוֹצֶה לְהַגִּיעַ לְתֵל אָבִיב בְּאֶמְצַע הַלַּיְלָה. יַאלְלָה, הַחוּצָה, נוֹסְעִים".
תּוֹךְ כַּמָּה דַּקּוֹת כּוּלָּם הִתְאַרְגְּנוּ. נֹעַם אָמַר לִתְהִילָּה שֶׁאֵין טַעַם שֶׁנַּחֲזוֹר אֵלֶיהָ הַבַּיְתָה לְתֵה אוֹ לַקָּפֶה כִּי כְּבָר מְאוּחָר, שֶׁנֵּלֵךְ כְּבָר לְתַחֲנַת הָאוֹטוֹבּוּס יָשָׁר מֵהַחוֹף. תְּהִילָּה, בְּקוֹל נְכָאִים, כָּךְ לְפָחוֹת הָיָה נִדְמֶה לִי, אָמְרָה לוֹ שֶׁבְּסֵדֶר, אֲבָל הִיא תְּלַוֶּוה אוֹתָנוּ לַתַּחֲנָה. תּוֹךְ כְּדֵי צְעִידָה לְכִיוּוּן הַתַּחֲנָה רָאִיתִי אֵיךְ יָרוֹן עוֹקֵב אַחֲרַיי בְּמַבָּט מָלֵא צַעַר וּמֵנִיד אֶת רֹאשׁוֹ בְּאַכְזָבָה, הֵבַנְתִּי שֶׁהַתּוֹכְנִית הִשְׁתַּבְּשָׁה, שֶׁאֵין לִי עַכְשָׁיו שׁוּם דֶּרֶךְ לַעֲצוֹר אֶת תְּהִילָּה וּלְדַבֵּר אִיתָּהּ לְבַד מִבְּלִי שֶׁאַף אֶחָד יַפְרִיעַ. הָאוֹטוֹבּוּס, בְּנוֹסָף לְכָל הַצָּרוֹת, הִגִּיעַ מִיָּד. הִקְפַּדְתִּי לַעֲלוֹת אַחֲרוֹן, תְּהִילָּה נִשְׁקָהּ לִי עַל הַלֶּחִי, אָמְרָה לִי לִשְׁמוֹר עַל קֶשֶׁר. עָלִיתִי לָאוֹטוֹבּוּס, יָשַׁבְתִּי לְיַד הַחַלּוֹן וְעָקַבְתִּי אַחֲרֵי דְּמוּתָהּ הַמִּתְרַחֶקֶת עַד שֶׁנֶּעֶלְמָה. מִיָּד אַחֵר כָּךְ הִכְנַסְתִּי אֶת הָרֹאשׁ לְתוֹךְ הַחוּלְצָה וְהֶחְלַטְתִּי שֶׁאֲנִי לֹא מְדַבֵּר עִם אַף אֶחָד עַד תֵּל אָבִיב. בָּרֶקַע שָׁמַעְתִּי אֶת סַמְדִּי מִתְגָּרָה בְּחֶבְרָ'ה, מֶפְלַרְטֶטֶת עִם כּוּלָּם וְצוֹוַחַת שׁוּב וָשׁוּב שֶׁאֵיזֶה חַרְמָנִים הַגְּבָרִים הָאֵלֶּה, רַק סֵקְס יֵשׁ לָכֶם בְּרֹאשׁ, דֵּי, תַּעַזְבוּ אוֹתִי כְּבָר, שְׁכַחְתֶּם שֶׁיֵּשׁ לִי חָבֵר, שָׁלוֹם? אֲנִי מָה זֶה מִתְגַּעְגַּעַת אֵלָיו.

 


https://www.shortstoryproject.com/he/story/%d7%94%d7%99%d7%95%d7%9d-%d7%94%d7%9e%d7%90%d7%95%d7%a9%d7%a8-%d7%91%d7%97%d7%99%d7%99%d7%9a/
#אהבהבלתי-מוּשֶּׂגֶת#אִירוֹנְיָה#גַּבְרִיּוּת#הוּמוֹרִיסְטִי#יְחָסִים#יִשְׂרְאֵלִי#מִינִיּוֹת