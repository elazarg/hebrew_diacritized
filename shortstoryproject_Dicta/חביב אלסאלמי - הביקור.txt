1.
"הֶעָרִים בָּלְעוּ אוֹתְךָ," הוּא אָמַר. וְגָרַר כִּיסֵּא וְהִתְיַישֵּׁב עָלָיו בְּאֶמְצַע הַחֶדֶר הַצַּר. וּבִזְמַן שֶׁהִדְלִיק אֶת הַמִּקְטֶרֶת שֶׁלּוֹ בְּמַצִּיַּת בְּצוּרַת עִיפָּרוֹן, הוֹסִיף: "רָזִיתָ מְאוֹד. פָּנֶיךָ כָּחֲשׁוּ וְהִתְאָרְכוּ, וְהַבָּרָק בְּעֵינֶיךָ כָּבֶה. אֲבָל נִהְיֵית יָפָה יוֹתֵר." הִסְתַּכַּלְתִּי בְּמַצִּיַּת שֶׁהוּא הִנִּיחַ עַל הַשּׁוּלְחָן הַקָּטָן שֶׁעָמַד בֵּינֵינוּ.
הַקּוֹל שֶׁהֵפִיקוּ שְׂפָתָיו כְּשֶׁלָּגַם אֶת הַקָּפֶה וְאַחַר כָּךְ נְקִישַׁת הַסֵּפֶל בַּצַּלַּחַת הִגִּיעוּ לְאוֹזְנֵי. "אִמֵּךְ אוֹמֶרֶת שֶׁמִּזְּמַן לֹא בִּיקַּרְתָּ אוֹתָהּ וְהִיא מִתְגַּעְגַּעַת אֵלֶיךָ, אֲבָל הִיא לֹא יוֹדַעַת שֶׁאַתְּ גָּר בַּבַּיִת יָפֶה בְּלֵב הָעִיר." בְּאוֹתוֹ רֶגַע עָלָה בְּדַעְתִּי לְסַלֵּק אוֹתוֹ. אֲבָל לֹא עָשִׂיתִי זֹאת, לֹא מִפְּנֵי שֶׁרִיחַמְתִּי עָלָיו אֶלָּא מִפְּנֵי שֶׁפָּחַדְתִּי מֵהַתְּחוּשׁוֹת הַמַּכְאִיבוֹת שֶׁפּוֹקְדוֹת אוֹתִי בְּכָל פַּעַם שֶׁאֲנִי עוֹשָׂה טָעוּת. 
2.
הוּא הָיָה שָׁם, מוּלִי. הַמֶּרְחָק שֶׁמַּפְרִיד בֵּינֵנוּ אֵינוֹ עוֹלֶה עַל מֶטֶר אֶחָד. גּוּפוֹ מוּטָּל עַל הַכִּיסֵּא וְחוּלְצָתוֹ פְּתוּחָה עַל חָזֶה מְנוּפָּח. הוּא דִּיבֵּר אִתִּי קוֹדֶם בְּדִיּוּק בְּאוֹתוֹ אוֹפֶן שֶׁהָיָה מְדַבֵּר אִתִּי לִפְנֵי עֶשֶׂר שָׁנִים, כְּאִילּוּ לֹא הִשְׁתַּנָּה, כְּאִילּוּ עוֹדֶנּוּ אוֹתוֹ הַיֶּלֶד שֶׁאָהַבְתִּי בַּשָּׁנִים הָרְחוֹקוֹת הַהֵן. כְּשֶׁהִתְקַשֵּׁר אֵלַי, מִיָּד הִזְמַנְתִּי אוֹתוֹ. הִכְתַּבְתִּי לוֹ בָּרוּר אֶת הַכְּתוֹבֶת: תַּחֲנַת הַמֶּטְרוֹ, הָרְחוֹב, הָאֵזוֹר, מִסְפַּר הַבַּיִת, הַקּוֹמָה. תֵּיאַרְתִּי לוֹ בִּמְדוּיָּק אֶת הַכְּנִיסָה, אָמַרְתִּי לוֹ שֶׁהַשּׁוֹעֵר מִמְּרַק תָּמִיד אֶת הַמַּדְרֵגוֹת בְּשַׁעֲוָוה. וְהִמְלַצְתִּי לוֹ לְהַחֲזִיק בַּמַּעֲקֶה כְּשֶׁהוּא עוֹלֶה בָּהֶן כְּדֵי לֹא לְהַחֲלִיק. וְהִנֵּה הוּא מוּלִי עַכְשָׁיו. גּוּף כָּבֵד מוּטָּל עַל כִּיסֵּא קָטָן. וַאֲנִי תּוֹהֶה מָה הַסִּיבּוֹת שֶׁהֵנִיעוּ אוֹתִי לְהַזְמִין אוֹתוֹ, וַאֲנִי נָבוֹךְ, וּכְדֵי לְהַשְׁקִיט אֶת הַקּוֹל הַפְּנִימִי הַמִּצְוָוה עָלַי לְגָרֵשׁ אוֹתוֹ, אֲנִי מְנַסֶּה לְשַׁכְנֵעַ אֶת עַצְמִי שֶׁיֵּשׁ מַשֶּׁהוּ שֶׁעֲדַיִין קוֹשֵׁר אוֹתִי אֵלָיו.
3.
הוּא נִרְכַּן אֶל הַשּׁוּלְחָן, וְשֶׁרָבַב אֶת רֹאשׁוֹ, שֶׁבְּאוֹתוֹ רֶגַע נִרְאֶה לִי דּוֹמֶה לָרֹאשׁ שֶׁל צָב שֶׁמִּישֶׁהוּ הִפְתִּיעַ אוֹתוֹ. הוּא לָקַח אֶת הַמַּצִּית בַּחֲזָרָה וְתָחַב אוֹתוֹ לְכִיס מִכְנָסָיו. אַחֵר כָּךְ שָׁב לִלְגּוֹם מֵהַקָּפֶה וָשׁוּב הִגִּיעַ לְאוֹזְנֵי קוֹל שְׂפָתָיו. כַּעֲבוֹר רֶגַע הִיטָּה אֶת גּוּפוֹ לְאָחוֹר וְהִתְחִיל לְהִתְבּוֹנֵן בִּי. "אִמֵּךְ אוֹמֶרֶת שֶׁהַשִּׁינַּיִים שֶׁלְּךָ יָצְאוּ בְּאִיחוּר, וְשֶׁדּוֹדְךָ הָיָה אוֹמֵר שׁוּב וָשׁוּב שֶׁאַתָּה תִּישָּׁאֵר בְּלִי שִׁינַּיִים." הוּא הוֹצִיא אֶת הַמִּקְטֶרֶת מִפִּיו, וְצָחַק. שַׂמְתִּי לֵב שֶׁכַּף רַגְלוֹ הַיְּמָנִית כִּמְעַט נוֹגַעַת בְּכַף רַגְלַי הַשְּׂמָאלִית. חָשַׁבְתִּי לִדְרוֹךְ עָלֶיהָ, וְאָז שָׁאַלְתִּי אֶת עַצְמִי מָה הוּא יַעֲשֶׂה אִם אֶדְרוֹךְ עָלֶיהָ בֶּאֱמֶת.
 4.
הַחֶדֶר נִמְלָא פִּתְאוֹם בְּאוֹר הַשֶּׁמֶשׁ. קַמְתִּי וְכִיבִּיתִי אֶת הַמְּנוֹרָה וְחָזַרְתִּי לִמְקוֹמִי. הוּא הַשַּׁיִט אֶת מַבָּטוֹ עַל הַחֶדֶר וְאָמַר בְּלִי לְהַבִּיט אֵלַי: "וְהַצִּיּוּרִים הָאֵלֶּה אֲמִיתִּיִּים?" אָמַרְתִּי: "לֹא". "אָז לָמָּה תָּלִיתָ אוֹתָם?" אָמַרְתִּי: "כִּי הֵם מָצְאוּ חֵן בְּעֵינַי." הוּא שִׁילֵּב אֶת אֶצְבְּעוֹתָיו וְהֵעִיף בִּי מַבָּט שֶׁנָּתַן לִי לְהָבִין שֶׁתְּשׁוּבָתִי לֹא שִׁכְנְעָה אוֹתוֹ. אַחֲרֵי שְׁתִיקָה אֲרוּכָּה הוּא הִצְבִּיעַ עַל צִיּוּר גָּדוֹל וְשָׁאַל אוֹתִי בְּנִימָה מִתְגָּרָה מְעַט: "וּמָה הַמַּשְׁמָעוּת שֶׁל הַצִּיּוּר הַזֶּה?" נִפְנֵיתִי קְצָת וְהִתְחַלְתִּי לְהִתְבּוֹנֵן בּוֹ כְּאִילּוּ יֵשׁ לִי בָּזֶה עִנְיָין, וְאַחֲרֵי רֶגַע אָרוֹךְ עָנִיתִי לוֹ: "יֵשׁ לוֹ הַרְבֵּה מַשְׁמָעוּיוֹת." אָמַרְתִּי זֹאת בְּרוֹגֶז כִּי הָאֱמֶת הִיא שֶׁלֹּא יָדַעְתִּי מָה הַמַּשְׁמָעוּת שֶׁל הַצִּיּוּר וְגַם אַף פַּעַם לֹא נִיסִּיתִי לָדַעַת, וּבִזְמַן שֶׁסָּקַרְתִּי אוֹתוֹ תָּהִיתִי בַּפַּעַם הָרִאשׁוֹנָה לָמָּה הוּא מָצָא חֵן בְּעֵינֵי.
5.
יָצָאתִי מֵהַחֶדֶר וְנִכְנַסְתִּי לַמִּטְבָּח. הָיִיתִי מָתוּחַ וּמְדוּכְדָּךְ. פָּתַחְתִּי אֶת הַחַלּוֹן וְהִתְחַלְתִּי לְהִסְתַּכֵּל בַּגַּגּוֹת הָאֲפוֹרִים וּבְיוֹנִים הַיּוֹשְׁבוֹת עֲלֵיהֶם כְּדֵי לְהָקֵל עַל הַדִּכְדּוּךְ. רָאִיתִי חוּט דַּק שֶׁל עָשָׁן עוֹלֶה מֵאַחַת הָאֲרוּבּוֹת. הוֹסַפְתִּי לִבְהוֹת בּוֹ עַד שֶׁנָּמוֹג. הָיָה שָׁם בֵּין הַבִּנְיָינִים עֵץ דּוֹלֶב אֶחָד. רָאִיתִי צִיפּוֹר חָגָה מֵעָלָיו וְאַחַר כָּךְ יוֹרֶדֶת עַל אֶחָד מֵעֲנָפָיו. אָמַרְתִּי בְּלִבִּי: "הִנֵּה עוֹד צִיפּוֹר אַחַת שֶׁאֲנִי לֹא יוֹדֵעַ אֶת שְׁמָהּ." הִיא הָיְתָה קְטַנָּה וְהָיָה לָהּ מָקוֹר קָצָר. הִסְתַּכַּלְתִּי בָּהּ שָׁעָה אֲרוּכָּה וְהֶחְלַטְתִּי שֶׁאֲחַפֵּשׂ אֶת שְׁמָהּ בַּמַּדְרִיךְ לַצִּיפּוֹרִים שֶׁקָּנִיתִי לִי כְּשֶׁגִּילִּיתִי שֶׁאֵינֶנִּי יוֹדֵעַ הַרְבֵּה עַל מִינֵי הַצִּיפּוֹרִים.
6.
כְּשֶׁחָזַרְתִּי אֶל הַחֶדֶר מָצָאתִי אוֹתוֹ יוֹשֵׁב עַל הַסַּפָּה. הוּא חִייֵּךְ חִיּוּךְ רָחָב וַאֲנִי הֶחֱזַרְתִּי לוֹ חִיּוּךְ. הַדִּכְדּוּךְ שֶׁפָּקַד אוֹתִי כְּבָר נָמוֹג. הִתְיַישַּׁבְתִּי עַל הַכִּיסֵּא שֶׁלּוֹ וְהִטִּיתִי אֶת רָאשֵׁי כְּדֵי לְהִימָּנַע מִלְּהַבִּיט בְּאוֹר הַשֶּׁמֶשׁ. הוּא הִשְׁעִין אֶת גַּבּוֹ אֶל כָּרִית קְטַנָּה וּפָשַׁט אֶת רַגְלָיו, וְהִנִּיחַ אֶת כַּפּוֹת יָדָיו עַל בִּרְכָּיו. הֵצַצְתִּי בִּגְנֵבָה בְּצִיפּוֹרָן הַזֶּרֶת שֶׁל יָדוֹ הַיְּמָנִית. הִיא הָיְיתָה אֲרוּכָּה וּמְלוּכְלֶכֶת. יָדַעְתִּי שֶׁהוּא שָׁם לֵב לָזֶה, כִּי בּוֹ בָּרֶגַע הוּא הָרִים אֶת יָדוֹ וְהִתְחִיל לְגָרֵד אֶת סַנְטֵרוֹ.  
הִסְתַּכַּלְתִּי בַּתְּמוּנָה שֶׁהוּא הִצְבִּיעַ עָלֶיהָ קוֹדֶם לָכֵן וְהִתְחַלְתִּי לַחֲשׁוֹב אֵיזוֹ מַשְׁמָעוּת יְכוֹלָה לִהְיוֹת לָהּ. "אִמֵּךְ אוֹמֶרֶת שֶׁהִיא קִיבְּלָה אֶת הַכֶּסֶף שֶׁשָּׁלַחְתָּ לָהּ, וְשֶׁהִיא שִׁיפְּצָה אֶת הַקֶּבֶר וְצִיפְּתָה אוֹתוֹ בְּטִיחַ." הוּפְתַּעְתִּי: "אֵיזֶה קֶבֶר?" "הַקֶּבֶר שֶׁל אָבִיךְ," עָנָה לִי וְהוֹסִיף לְגָרֵד אֶת סַנְטֵרוֹ. וְאָז נִזְכַּרְתִּי בַּמִּכְתָּב שֶׁשָּׁלְחָה לִי אִמִּי לִפְנֵי חוֹדָשִׁים אֲחָדִים.  מִכְתָּב אָרוֹךְ כָּתוּב בָּעִיפָּרוֹן וּבוֹ הִיא מָתְחָה עָלַי בִּיקּוֹרֶת חֲרִיפָה, וְנָזְפָה בִּי עַל שֶׁאֲנִי מַזְנִיחַ אֶת קִבְרוֹ שֶׁל אָבִי. בְּאוֹתוֹ רֶגַע הִרְגַּשְׁתִּי רָצוֹן עַז לָדַעַת מָה שְׁלוֹמָהּ. אֲבָל בִּמְקוֹם לִשְׁאוֹל אוֹתוֹ לִשְׁלוֹמָהּ הִתְחַלְתִּי לְדַמּוֹת לִי אֶת פָּנֶיהָ.
7.
הַשֶּׁמֶשׁ נֶעֶלְמָה פִּתְאוֹם מֵאֲחוֹרֵי עֲנָנִים כֵּהִים. הוּא אָמַר: "מֶזֶג הָאֲוִויר פֹּה הֲפַכְפַּךְ." אָמַרְתִּי: "כֵּן." הוּא הִבִּיט אֶל הַשָּׁמַיִם וְהוֹסִיף: "אֲנִי חוֹשֵׁב שֶׁעוֹמֵד לָרֶדֶת גֶּשֶׁם." אָמַרְתִּי: "יִיתָּכֵן." רְגָעִים אֲרוּכִּים שָׁתַקְנוּ. נִזְכַּרְתִּי שֶׁהוּא אָהַב אֶת הַגֶּשֶׁם וְאֶת הַחֶלְזוֹנוֹת וְאֶת הַצַּבִּים. וּכְשֶׁהָיָה הַוּוֹאדִי עוֹלֶה עַל גְּדוֹתָיו הוּא הָיָה שׂוֹחֶה בְּמֵימָיו הָעֲכוּרִים. וְאָז הִתְחַלְתִּי לַחֲזוֹר אֶל הֶעָבָר וּלְחַפֵּשׂ דְּבָרִים שֶׁיַּעַזְרוּ לִי לְהָבִין מָה קָרָה לָנוּ אַחֵר כָּךְ. אֲנִי הֶעֱרַצְתִּי אוֹתוֹ וְהוּא אָהַב אוֹתִי אַהֲבַת אֱמֶת. לָמַדְנוּ יַחַד. וְאַחֲרֵי שֶׁקִּיבַּלְתִּי אֶת תְּעוּדַת הַבַּגְרוּת נִרְשַׁמְתִּי לְלִימּוּדֵי הָרְפוּאָה כִּי רָצִיתִי לִהְיוֹת מְנַתֵּחַ. אֲבָל מַהֵר מְאוֹד פָּרַשְׂתִּי מֵהַלִּימּוּדִים וְיָצָאתִי לִי לְשׁוֹטֵט וְלִתְעוֹת בָּעוֹלָם עַד שֶׁנִּקְלַעְתִּי לָעִיר הַזֹּאת וְהִשְׁתַּקַּעְתִּי בָּהּ. וְאִילּוּ הוּא הִתְמַנָּה לְמוֹרֶה וְכַעֲבוֹר שָׁנִים הוֹדִיעַ לִי שֶׁהוּא קִיבֵּל תַּפְקִיד בָּכִיר בַּגָּלוּת וְשֶׁהַתַּחְבִּיב שֶׁאִימֵּץ לוֹ הוּא גִּידּוּל עוֹפוֹת. וְהִנֵּה עַכְשָׁיו הוּא לִפְנֵי וּמִסְתַּכֵּל בִּי מִפַּעַם לְפַעַם בָּעֵינַיִים שֶׁאֵינֶנִּי מַצְלִיחַ לִקְבּוֹעַ מָה צִבְעָן. וַאֲנִי נוֹבֵר בֶּעָבָר הָרָחוֹק הַזֶּה כְּדֵי לְגַלּוֹת עֲקֵבוֹת שֶׁל מַשֶּׁהוּ שֶׁיַּעֲזוֹר לִי לָשֵׂאת אֶת הַגּוּף הַזֶּה הַמּוּטָּל מוּלִי.    
8.
הוּא הִתְנוֹעֵעַ בְּחוֹסֶר מְנוּחָה. וְאָסַף אֶת רַגְלָיו וְהִזְדַּקֵּף עַל מוֹשָׁבוֹ. וּבְעוֹדִי מְחַפֵּשׂ מַשֶּׁהוּ לוֹמַר לוֹ פִּיהֵק וְהֵנִיעַ אֶת זְרוֹעוֹתָיו וְקָם בִּתְנוּפָה. גַּם אֲנִי נֶעֱמַדְתִּי. אֵינֶנִּי יוֹדֵעַ לָמָּה. פִּתְאוֹם הִרְגַּשְׁתִּי שֶׁעָלַי לָקוּם. הוּא פָּנָה אֶל מַדָּף עַל הַקִּיר שֶׁהָיָה עָמוּס סְפָרִים יְשָׁנִים. רוֹמָנִים שֶׁרוּבָּם מֵאֵת סוֹפְרִים זָרִים, וְקוֹבְצֵי שִׁירִים וְאֶנְצִיקְלוֹפֶּדְיוֹת קְטַנּוֹת שֶׁגָּנַבְתִּי מִסִּפְרִיָּיה שֶׁעָבַדְתִּי בָּהּ.
הוּא גָּחַן אֶל הַמַּדָּף בְּעוֹדוֹ תּוֹחֵב אֶת שׁוּלֵי חוּלְצָתוֹ אֶל מֵאֲחוֹרֵי מִכְנָסָיו וְלָקַח לוֹ סֵפֶר וְקָרָא בְּקוֹל רָם אֶת הַכּוֹתֶרֶת וְהִתְחִיל לְדַפְדֵּף בּוֹ. הִתְקָרַבְתִּי אֵלָיו וְאָמַרְתִּי בְּקוֹל נִלְהָב: "זֶה רוֹמָן נִפְלָא..." הוּא שָׁאַל אוֹתִי מָה מְסוּפָּר בּוֹ וַאֲנִי סִיפַּרְתִּי לוֹ אֶת תּוֹכְנוֹ בְּמִילִּים נִרְגָּשׁוֹת. הוּא הִקְשִׁיב בִּשְׁתִיקָה וְאַחַר כָּךְ הֵשִׁיב אֶת הַסֵּפֶר לִמְקוֹמוֹ וְאָמַר: אֲנִי לֹא אוֹהֵב סִפְרֵי מִלְחָמָה.
9.
הִתְחִיל לָרֶדֶת גֶּשֶׁם. נִיגַּשְׁנוּ לַחַלּוֹן וְהִתְחַלְנוּ לְהִסְתַּכֵּל בְּטִיפּוֹת הַמַּחֲלִיקוֹת עַל הַשְּׁמָשׁוֹת הַמְּאוּבָּקוֹת. כַּעֲבוֹר רֶגַע שָׁאַל אוֹתִי: "הַיּוֹנִים הָאֵלֶּה לֹא מִתְקָרְבוֹת אֶל חַלּוֹנוֹת?" אָמַרְתִּי: "לִפְעָמִים". הוּא הִדְלִיק אֶת הַמִּקְטֶרֶת שֶׁלּוֹ וְשָׁאַף מִמֶּנָּה שְׁאִיפָה אֲרוּכָּה. פִּתְאוֹם נִפְנֶה אֵלַי וְאָמַר: "אַתָּה רוֹצֶה לִשְׁלוֹחַ מַשֶּׁהוּ לְאִמָּא שֶׁלְּךָ?" שָׁאַלְתִּי אוֹתוֹ בִּפְלִיאָה: "אַתָּה כְּבָר הוֹלֵךְ?" הוּא בָּחַן אֶת פְּנֵי וְלֹא אָמַר כְּלוּם. בְּאוֹתוֹ רֶגַע נִזְכַּרְתִּי שֶׁהוּא אָהַב אוֹתִי אַהֲבַת אֱמֶת וְשֶׁאֲנִי הֶעֱרַצְתִּי אוֹתוֹ. עַל בְּדַעְתִּי לְהַזְמִין אוֹתוֹ לַאֲרוּחַת עֶרֶב, אֲבָל הִתְבַּיַּישְׁתִּי וְלֹא הִזְמַנְתִּי אוֹתוֹ. הֵסַבְתִּי מִמֶּנּוּ אֶת מַבָּטִי וְאָמַרְתִּי: "לֹא, שׁוּם דָּבָר." וְהוֹסַפְתִּי בֵּטוֹן מָלֵא בִּיטָּחוֹן: "אָמוּר לָהּ שֶׁאָבוֹא בְּקָרוֹב לְבַקֵּר אוֹתָהּ."
לִיוִּויתִי אוֹתוֹ אֶל הַדֶּלֶת וְנִפְרַדְנוּ. כְּשֶׁהוֹשַׁטְתִּי לוֹ אֶת יָדִי, נִדְמֶה לִי שֶׁהוּא מְהַסֵּס אִם לִלְחוֹץ אוֹתָהּ. הוּא יָרַד לְאִטּוֹ בַּמַּדְרֵגוֹת, וַאֲנִי צָפִיתִי בּוֹ מְגַלְגֵּל אֶת גּוּפוֹ. כַּעֲבוֹר רֶגַע אָמַרְתִּי בְּקוֹל: "אַל תִּשְׁכַּח שֶׁהַמַּדְרֵגוֹת מְמוֹרָקוֹת בְּשַׁעֲוָוה." עָמַדְתִּי מְמוּסְמָר לִמְקוֹמִי וְהִקְשַׁבְתִּי לְקוֹל דְּרִיכָתָן שֶׁל כַּפּוֹת רַגְלָיו הַכְּבֵדוֹת עַל הָעֵץ. כְּשֶׁיָּצָא מֵהַבִּנְיָין חָזַרְתִּי אֶל הַדִּירָה וְהִשְׂתָּרַעְתִּי עַל הַסַּפָּה מוּל הַצִּיּוּר שֶׁהוּא הִצְבִּיעַ עָלָיו קוֹדֶם לָכֵן, הִתְבּוֹנַנְתִּי בּוֹ שָׁעָה אֲרוּכָּה וְאָז מִלְמַלְתִּי: "אֵין סָפֵק שֶׁיֵּשׁ לוֹ אֵיזוֹ מַשְׁמָעוּת."
 



https://www.shortstoryproject.com/he/story/%d7%94%d7%91%d7%99%d7%a7%d7%95%d7%a8/
#אֲוִוירָתִי#הִרְהוּרִים#זִכְרוֹנוֹת#יַלְדוּת#ספרותערבית