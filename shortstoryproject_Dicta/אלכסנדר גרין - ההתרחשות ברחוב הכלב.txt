מָה שֶׁקָּרָה הוּא שֶׁאָלֶכְּסַנְדֶּר גּוֹלְץ יָצָא מִיְּרִיד שַׁעֲשׁוּעִים וְהִגִּיעַ אֶל מְקוֹם הַמִּפְגָּשׁ מַחֲצִית הַשָּׁעָה בְּדִיּוּק לִפְנֵי הַזְּמַן הַנָּקוּב. בְּעֵת הַהַמְתָּנָה לְמוּשָּׂא אַהֲבָתוֹ לִיוּוֹה בְּעֵינָיו כָּל חֲצָאִית שֶׁחָצְתָה אֶת הָרְחוֹב, וְנָקַשׁ בְּקוֹצֶר רוּחַ בְּמַקֵּל הַהֲלִיכָה שֶׁלּוֹ עַל בִּימַת עֵץ. הוּא חִיכָּה בְּתוּגָה וּבִתְשׁוּקָה, בֶּאֱמוּנָה קוֹדֶרֶת בְּקֵיצוֹ הַקְּרָב. מֵעֵת לְעֵת חַיֶּיךָ לְמַחֲשָׁבָה עַל עֲבָרוֹ, וְהִרְהֵר שֶׁמָּא בְּכָל זֹאת הַכּוֹל יִגָּמֵר עַל הַצַּד הַטּוֹב בְּיוֹתֵר.
הָעֶרֶב יָרַד. רְחוֹב הַכֶּלֶב, צַר כְּסֶדֶק, הִתְעַרְפֵּל בְּאָבָק זָהוֹב, מִתּוֹךְ הַחַלּוֹנוֹת הַמְּלוּכְלָכִים זֶרֶם הֶבֶל מִטְבָּח וּפִיזֵּר בָּאֲוִויר רֵיחַ אוֹכֶל שָׂרוּף וּכְבִיסָה לַחָה. לְאוֹרֶךְ הַמִּדְרָכָה שׁוֹטְטוּ סוֹחֲרֵי יְרָקוֹת וּבַדִּים וְהִכְרִיזוּ עַל מַרְכּוּלְתָּם בִּצְרִיחוֹת צְרוּדוֹת. מִתּוֹךְ דַּלְתוֹת בֵּית הַמַּרְזֵחַ נִפְלְטוּ כָּל הָעֵת אֲנָשִׁים שֶׁתְּנוּעוֹתֵיהֶם אִיטִּיּוֹת. מִשֶּׁיָּצְאוּ חִיפְּשׂוּ קוֹדֶם כֹּל נְקוּדַּת אֲחִיזָה, אַחֵר כָּךְ נֶאֶנְחוּ, מָשְׁכוּ אֶת כּוֹבָעָם עַד גֶּשֶׁר הָאַף, וְהָלְכוּ, פְּנֵיהֶם רֶגַע קוֹדְרִים וְרֶגַע מְשׁוּלְהָבִים, בְּצַעַד יָשָׁר בְּמוּפְגָּן.
"שָׁלוֹם לֵךְ!"
אָלֶכְּסַנְדֶּר גּוּלֶּץ נִרְעַד בְּכָל גּוּפוֹ וְהִסְתּוֹבֵב. הִיא עָמְדָה לְפָנָיו בִּתְנוּחָה מְרוּשֶּׁלֶת, כְּאִילּוּ עָצְרָה עַל הַדֶּרֶךְ לְרֶגַע וְתֶכֶף תֵּלֵךְ.
פָּנֶיהָ הַשְּׁזוּפִים, מְלֵאֵי הַמַּבָּע, מַבָּטָהּ הֶעָצוּב וְגַבּוֹתֶיהָ הַמּוּרָמוֹת בְּגַחְמָנוּת נִמְנְעוּ מֵעֵינָיו שֶׁל גּוֹלְץ, הִיא הִבִּיטָה בְּעוֹבְרֵי אוֹרַח.
"אֲהוּבָהּ!" אָמַר גּוּלֶּץ בְּתַעֲרוֹבֶת חִיבָּה וּמֶתַח, וְעָצַר.
הִיא הִפְנְתָה אֵלָיו אֶת פָּנֶיהָ וְסָקְרָה בְּמַבָּט אָדִישׁ וְיָשִׁיר אֶת עֲנִיבָתוֹ הַסַּסְגּוֹנִית, אֶת כּוֹבָעוֹ בַּעַל הַנּוֹצָה וְאֶת סַנְטֵרוֹ הַמְּגוּלָּח לְמִשְׁעִי הָרוֹעֵד מְעַט. הוּא עוֹד מְקַוֶּוה לְדַבֵּר מָה. נִרְאֶה.
"אֲנִי..." גּוֹלְץ לָחַשׁ מַשֶּׁהוּ וְהֵחֵל לִנְשׁוֹךְ אֶת שְׂפָתָיו. לְאַחַר מִכֵּן טַחַב יָדוֹ לַכִּיס, הוֹצִיא גְּזִיר מוֹדָעָה וְהִשְׁלִיךְ אוֹתוֹ. "תַּרְשִׁי לִי..." כָּעֵת נָגְעָה יָדוֹ בְּשׁוּלֵי כּוֹבָעוֹ.
"אִם כֵּן, הַכּוֹל נִגְמַר בֵּינֵינוּ?"
"הַכּוֹל נִגְמַר," חָזְרָה הָאִישָּׁה כְּמוֹ הֵד.
"אָז לְשֵׁם מָה עוֹד רָצִיתָ לִרְאוֹת אוֹתִי?"
"אֵין יוֹתֵר... לְשֵׁם מָה," אָמַר גּוּלֶּץ בְּמַאֲמָץ. רֹאשׁוֹ הִסְתַּחְרֵר מֵרוֹב צַעַר. הוּא צָעַד צַעַד קָדִימָה, הִפְתִּיעַ אֶת עַצְמוֹ וְנָטַל יָד דַּקָּה, כְּנוּעָה וּמְלֵאַת בּוּז וְאָז שִׁחְרֵר אוֹתָהּ מִיָּד.
"הַיי שָׁלוֹם," הוּא סִינֵּן אֶת הַמִּילִּים הַכְּבֵדוֹת כְּמוֹ הַר.
"אַתְּ עוֹזֶבֶת בְּקָרוֹב?"
כָּעֵת מִישֶׁהוּ אַחֵר דִּיבֵּר בִּמְקוֹמוֹ, וְהוּא הִקְשִׁיב, מְשׁוּתָּק מֵהַסִּיּוּט הַמַּעֲנֶה.
"מָחָר."
"הַמִּטְרִיָּה שֶׁלְּךָ נִשְׁאֲרָה אֶצְלִי."
"קָנִיתִי לִי אַחֶרֶת. הֱיֵה שָׁלוֹם."
הִיא נִדָּה לוֹ בְּאִיטִּיּוּת וַהֲלָכָה. הִתְבָּרֵר שֶׁבִּימַת הָעֵץ הָיְתָה חֲזָקָה מִמַּקֵּל הַהֲלִיכָה שֶׁל גּוּלֶּץ. הַחֵפֶץ הַשַּׁבְרִירִי הֶעָשׂוּי קֶרֶן נִשְׁבַּר לִרְסִיסִים. הוּא הִבִּיט בִּדְרִיכוּת אֶל עוֹרְפָּהּ שֶׁל הַבַּחוּרָה הַמִּתְרַחֶקֶת, אַךְ הִיא לֹא הִסְתּוֹבְבָה אֲפִילּוּ פַּעַם אַחַת. אַחֵר כָּךְ הִסְתִּיר אֶת דְּמוּתָהּ סוֹחֵר פֶּחָם עִם סַל עֲנָקִי. פִּיסַּת כּוֹבַע רִיצְּדָה מֵעֵבֶר לַפִּינָּה — זֶה הַכּוֹל.   
אָלֶכְּסַנְדֶּר גּוֹלְץ פָּתַח אֶת דַּלְתוֹת הַמִּסְעָדָה הַקְּרוֹבָה. רַעַשׁ וַהֲמוּלָּה שָׂרְרוּ פֹּה, קַרְנֵי שֶׁמֶשׁ הִתְלַכְסְנוּ וְרִיצְּדוּ בִּגְדוּדִי הַבַּקְבּוּקִים בַּנִּצְנוּצִים מִתְגָּרִים. גּוֹלְץ יָשַׁב לַשּׁוּלְחָן רֵיק וְצָעַק:
"גֵּרְסוּן!"
אִישׁ בְּצַוְּוארוֹן מְלוּכְלָךְ וַאֲרֶשֶׁת שֵׁירוּתִית שׁוֹוֹת נֶפֶשׁ נִיגַּשׁ אֶל גּוֹלְץ בְּרִיצָה וְהֵסִיר אָבָק מִן הַשּׁוּלְחָן. גולץ אָמַר:
"בַּקְבּוּק וָודְקָה."
כַּאֲשֶׁר הִגִּישׁוּ לוֹ אֶת מְבוּקָּשׁוֹ הוּא מֶזֶג כּוֹסִית, לָגַם וְיֶרֶק. גִּיצֵּי זָעַם נָתְזוּ מֵעֵינָיו, נְחִירָיו הִתְנַפְּחוּ בְּטֵירוּף.
 "גְּרָסוּן!" הִצְטָרֵחַ גולץ, "לֹא בִּיקַּשְׁתִּי מַיִם, לְכָל הַשֵּׁדִים! קַח אֶת הַנּוֹזֵל הַזֶּה, יֵשׁ דַּי וְהוֹתֵר מִמֶּנּוּ בְּכָל בְּאֵר, וְתֵן לִי וָודְקָה! אַחַת-שְׁתַּיִים!"
כּוּלָּם, גַּם הָאֲדִישִׁים בְּיוֹתֵר, קָפְצוּ מִמְּקוֹמָם וְהִקִּיפוֹ אֶת גּוֹלְץ בְּמַעְגָּל. הַמְּשָׁרֵת הֶהָמוּם נִשְׁבָּע שֶׁבְּבַקְבּוּק הָיְתָה וָודְקָה אֲמִיתִּית בְּהֶחְלֵט. בְּלֵב הַמְּהוּמָה, בְּשָׁעָה שֶׁכָּל אֶחָד מֵהַשּׁוֹהִים בַּמָּקוֹם לָגַם מְעַט מַיִם כְּדֵי לְהִיוּוֹכַח בְּצִדְקָתוֹ שֶׁל גּוֹלְץ, הֵבִיאוּ בַּקְבּוּק חָדָשׁ חָתוּם.
בַּעַל הַמִּסְבָּאָה חָלַץ אֶת הַפְּקָק בְּעַצְמוֹ בַּאֲרֶשֶׁת נֶעֱלֶבֶת וּבְפָנִים נְפוּחוֹת שֶׁל אָדָם שֶׁנִּקְלַע לְמַצָּב עָגוּם וְדוּ מַשְׁמָעִי שֶׁלֹּא בְּטוֹבָתוֹ. יָדָיו מִזְגּוֹ בִּזְהִירוּת וּבְרַעַד שֶׁל הִתְרַגְּשׁוּת אֶת הַנּוֹזֵל לְכוֹס. הוּא הָיָה גֵּאֶה מִכְּדֵי לִטְעוֹם, אַךְ לְפֶתַע נִתְקַף סְפֵקוֹת, לָגַם לְגִימָה וְיֶרֶק: בַּכּוֹס הָיוּ מַיִם.
גולץ הָיָה מְשׁוּעֲשָׁע וּבְצִחְקוּקִים שְׁקֵטִים הִמְשִׁיךְ לִתְבּוֹעַ וָודְקָה.
קָם רַעַשׁ גָּדוֹל. פָּנָיו הַמְּעוּוָּתִים מִפַּחַד שֶׁל בַּעַל הַמִּסְבָּאָה נִפְנוּ מִצַּד לְצַד כְּמוֹ מְבַקְּשִׁים הֲגַנָּה. אֲחָדִים צָעֲקוּ שֶׁהַמִּסְעֲדָן נוּכַל, וְשֶׁלֹּא יַזִּיק לִקְרוֹא לַמִּשְׁטָרָה. אֲחֵרִים טָעֲנוּ בְּתוֹקֶף שֶׁהַנּוֹכֵל הוּא גּוֹלְץ עַצְמוֹ. הָיוּ שֶׁהִזְכִּירוּ בְּיִרְאַת שָׁמַיִם אֶת הַשָּׂטָן. הַמּוֹחוֹת הַקְּטַנִּים שֶׁלָּהֶם, הַמְּבוֹהָלִים מֵהַחַיִּים, סֵירְבוּ לַהֶסְבֵּר שֶׁלֹּא קָשׁוּר בַּשְּׁאוֹל.
בַּעַל הַמִּסְבָּאָה אֲחוּז הַחוֹם וְהַהִתְרַגְּשׁוּת אָמַר:
"סָלְחוּ לִי... בִּי נִשְׁבַּעְתִּי, אֲנִי לֹא מֵבִין כְּלוּם! לֹא יוֹדֵעַ, לֹא יוֹדֵעַ כְּלוּם. עָזְבוּ אוֹתִי לְנַפְשִׁי! אִם הָאֱלוֹהִים הַקְּדוֹשָׁה! עֶשְׂרִים שָׁנָה הָיָה לִי עָסַק, עֶשְׂרִים שָׁנָה..!"
גּוֹלְץ קָם וְנָתַן לִשְׁמָן מַכָּה בִּכְתֵפוֹ.
"חֲבִיבִי," הוּא אָמַר וְחָבַשׁ אֶת כּוֹבָעוֹ, "אֲנִי לֹא בָּא בִּטְעָנוֹת. הַבַּקְבּוּקִים שֶׁלָּכֶם כְּכָל הַנִּרְאֶה עֲשׂוּיִים מִבַּד, לֹא פֶּלֶא שֶׁהַכּוֹהַל מִתְנַדֵּף. הֱיֵה שָׁלוֹם!"
וְהוּא יָצָא בְּלִי לְהַבִּיט לְאָחוֹר, אֲבָל בַּיְּדִיעָה שְׁפִיּוּת הֲמוּמִים נִפְעָרִים בְּעִקְבוֹתָיו.
דִּבְרֵי הַהִיסְטוֹרְיוֹן (שֶׁעַל פִּי דִּיוְּוחוּ רָשַׁמְתִּי אֶת כָּל הַכָּתוּב לְעֵיל) מֵרֶגַע יְצִיאָתוֹ שֶׁל גּוּלֶּץ אֶל הָרְחוֹב, עוֹמְדִים בִּסְתִירָה חַדָּה לְעֵדוּתוֹ שֶׁל הַקֶּצֶב.
הַקֶּצֶב טָעַן שֶׁאִישׁ צָעִיר מוּזָר פָּנָה אֶל הַמַּאֲפִיָּיה וּבִיקֵּשׁ חֲצִי קִילוֹגְרָם צְנִימִים. הַהִיסְטוֹרְיוֹן, שֶׁלְּבַקָּשָׁתוֹ לֹא אֶנְקוֹב בִּשְׁמוֹ, אַךְ הוּא אִישִׁיּוּת נִכְבַּדְתָּ יוֹתֵר מֵאֵיזֶה קֶצֶב, נִשְׁבָּע שֶׁהוּא עָמַד וְהִתְמַקֵּחַ עַל מְחִיר הַבֵּיצִים עִם הַזְּקֵנָה בְּפִינַּת רְחוֹב הַכֶּלֶב וְסִמְטַת הָעִיוְּורִים.
אַךְ הַסְּתִירָה הַזֹּאת לֹא מַכְנִיסָה שִׁינּוּי מַשְׁמָעוּתִי בְּמַשְׁמָעוּת הַהִתְרַחֲשׁוּת, וְלָכֵן אֲנִי עוֹצֵר בְּמַאֲפִיָּיה.
כַּאֲשֶׁר פָּתַח אֶת דַּלְתָּהּ הִבִּיט גּוֹלְץ לְאָחוֹר וְרָאָה הִתְקַהֲלוּת. אֲנָשִׁים מִמִּקְצוֹעוֹת שׁוֹנִים וּמְשׁוּנִּים, זְקֵנִים, יְלָדִים וְנָשִׁים הִצְטוֹפְפוּ מֵאֲחוֹרֵי גַּבּוֹ, הֶחְווּ מֶחְוָות מְאוּפָּקוֹת וְהִצְבִּיעוּ בְּאֶצְבָּעָם עַל הָאִישׁ הַמּוּזָר שֶׁהֵקִים מְהוּמָה בַּמִּסְבָּאָה – שִׁיגְעוֹן הַסַּקְרָנוּת, מָהוּל בְּבֶהָלַת אִי הַהֲבָנָה הָאֲפֵלָה, מָשַׁךְ אוֹתָם בְּעִקְבוֹתָיו כְּמוֹ לַהֲקַת כְּלָבִים. גולץ הֶעֱוָוה אֶת פָּנָיו וּמָשַׁךְ בִּכְתֵפָיו, אַךְ מִיָּד פָּרַץ בִּצְחוֹק. שֶׁיִּשְׁבְּרוּ אֶת הָרֹאשׁ – זֶה הַשַּׁעֲשׁוּעַ הָאַחֲרוֹן שֶׁלּוֹ.
הוּא נִיגַּשׁ אֶל הַדֶּלְפֵּק וְדָרַשׁ חֲצִי קִילוֹגְרָם צְנִימִים מִסּוּכָּרִים. הַמַּאֲפִיָּיה הִתְמַלְּאָה בְּלָקוֹחוֹת. כּוּלָּם, מִי לְצוֹרֶךְ וּמִי שֶׁלֹּא לְצוֹרֶךְ, שָׁאֲלוּ עַל דָּבָר זֶה אוֹ אַחֵר וְהֵצִיצוּ בְּהִשְׁתּוֹקְקוּת בְּפָנָיו הַקְּפוּאִים הַחֲמוּרִים שֶׁל גּוּלֶּץ. הוּא כְּמוֹ לֹא שָׂם לֵב אֲלֵיהֶם.
בְּמֶתַח הַכְּלָלִי נִשְׁמָע קוֹלָהּ שֶׁל הַמּוּכֶּרֶת:
"אָדוֹן, מָה קוֹרֶה פֹּה?"
כַּף הַמֹּאזְנַיִים הָעֲמוּסָה בִּצְנִימִים לֹא שָׁקְלָה יוֹתֵר מֵהַמִּשְׁקוֹלֶת. הַבַּחוּרָה הוֹשִׁיטָה אֶת יָדָהּ וּמָשְׁכָה בְּכוֹחַ אֶת שַׁרְשֶׁרֶת הַמֹּאזְנַיִים מַטָּה, אַךְ כַּף הַמֹּאזְנַיִים כְּמוֹ נִדְבְּקָה לִמְקוֹמָהּ וְעָמְדָה לְלֹא נִיעַ.
גּוֹלְץ פָּרַץ בִּצְחוֹק וְנָד בְּרֹאשׁוֹ, אַךְ צְחוֹקוֹ הוֹסִיף אֶת הַטִּיפָּה הָאַחֲרוֹנָה לְכוֹס הַפַּחַד שֶׁהִשְׁתַּלֵּט עַל הַנּוֹכְחִים. הֵם הִתְפַּזְּרוּ בִּדְחִיפוּת וּבִצְעָקוֹת. הַיְּלָדִים שֶׁנִּדְחֲסוּ בַּדְּלָתוֹת צָעֲקוּ כַּאֲחוּזֵי דִּיבּוּק. הַנַּעֲרָה הַמּוּכֶּרֶת עֶמְדָּה מְבוּלְבֶּלֶת וּסְמוּקָה מִבֶּהָלָה.
שׁוּב יָצָא גּוֹלְץ בִּטְרִיקַת דְּלָתוֹת עַד שֶׁהַזְּגוּגִיּוֹת הִצְטַלְצְלוּ. הִתְחַשֵּׁק לוֹ לִשְׁבּוֹר מַשֶּׁהוּ, לִמְעוֹךְ, לְהַרְבִּיץ לָאָדָם הָרִאשׁוֹן שֶׁיִּיקְּרָה בְּדַרְכּוֹ.
הוּא הִתְנַדְנֵד, פָּנָיו הָיוּ חִיוְּורִים וּגְרוּיִים, כּוֹבָעוֹ מוּסָט אֶל אוֹזְנוֹ – הוּא נִרְאֶה כְּאָדָם שֶׁהִשְׁתַּבְּשָׁה עָלָיו דַּעְתּוֹ. מוּטָב אִילּוּלֵא נִקְרְתָה הַזְּקֵנָה בְּדַרְכּוֹ. הוּא נָטַל בֵּיצָה מֵהַתַּבְנִית שֶׁהָיְתָה בְּיָדֶיהָ, שָׁבַר אוֹתָהּ וְשָׁלַף מַטְבֵּעַ זָהָב מֵהַקְּלִיפָּה. "אוֹי!" צְעָקָה הָאִישָּׁה הַהֲמוּמָה, וְהֶהָמוֹן שֶׁמִּילֵּא אֶת הָרְחוֹב הֶחֱרָה הֶחֱזִיק אַחֲרֶיהָ "אָה!".
גּוֹלְץ מִיָּד הִתְרַחֵק תּוֹךְ חִיטּוּט בְּכִיסוֹ. מָה הוּא חִיפֵּשׂ שָׁם?
הֶהָמוֹן הִקִּיף אֶת הַזְּקֵנָה וְצָוַוח, נֶחֱנַק, מִי מִצְּחוֹק וּמִי מִקְּלָלוֹת חַסְרוֹת פֵּשֶׁר. יָדַיִים חֲרוּשׁוֹת קְמָטִים, חַמְדָנִיּוֹת, שָׁבְרוּ בֵּיצָה אַחֵר בֵּיצָה בִּפְזִיזוּת אֲחוּזַּת שִׁיגָּעוֹן. תְּחוּלָתָן נָזְלָה אֶל הַמִּדְרָכָה וְנִקְרְשָׁה בִּכְתָמִים חֲלַקְלַקִּים בְּתוֹךְ הָאָבָק. אַךְ לֹא הָיָה עוֹד זָהָב בְּאַף אַחַת מֵהַבֵּיצִים, וְהַפֶּה חֲסַר הַשִּׁינַּיִים הִתְעַוּוֹה בַּאֲרֶשֶׁת שֶׁל בְּכִי וּפָלַט נְאָצוֹת. מִסְּבִיבָה לְעוּמַּת זֹאת אָחֲזוּ אֲנָשִׁים אֶת בִּטְנָם וְגָעוּ בִּצְחוֹק.
בְּהִתְקָרְבוּ אֶל הַכִּיכָּר שָׁלַף גּוֹלְץ מִכִּיסוֹ אֶקְדָּח, לֹא פָּחוֹת וְלֹא יוֹתֵר, וְקֵירֵב אֶת הַקָּנֶה אֶל רַקָּתוֹ בְּשַׁלְוָוה גְּדוֹלָה. אוֹתוֹ כֶּתֶם כּוֹבַע בָּהִיר שֶׁנֶּעֱלַם מֵעֵבֶר לַפִּינָּה רָדַף אוֹתוֹ. הוּא לָחַץ עַל הַהֶדֶק, קוֹל יְרִיָּיה מְהַדְהֵד הֵפֵר אֶת דִּמְמַת הָעֶרֶב, וְגוּפָהּ חַמָּה וּמַרְעִידָה נָפְלָה אֶל הַקַּרְקַע.
מִן הַחַי שָׁמְרוּ מֶרְחָק שֶׁל יִרְאַת כָּבוֹד, אֶל הַמֵּת נֶחְפְּזוּ כַּאֲחוּזֵי דִּיבּוּק. אִם כָּךְ, סְתָם בֶּן אָדָם? אִם כָּךְ, מֵת בֶּאֱמֶת? הֲמוּלַּת שְׁאֵלוֹת וּקְרִיאוֹת עָמְדָה בָּאֲוִויר. הַפֶּתֶק שֶׁנִּמְצָא בְּכִיסוֹ שֶׁל גולץ זָכָה לְפַרְשָׁנוּיוֹת אֵינְסְפוֹר. בִּגְלַל חֲצָאִית? טְפוּ! הָאִישׁ שֶׁזִּיעְזֵעַ רְחוֹב שָׁלֵם, הָאִישׁ שֶׁעוֹרֵר הַעֲרָצָה עִיוֶּורֶת בַּאֲחָדִים וְהִתְנַגְּדוּת יוֹקֶדֶת בַּאֲחֵרִים, הָאִישׁ שֶׁהִבְהִיל נָשִׁים וִילָדִים, שֶׁהוֹצִיא זָהָב מִמְּקוֹמוֹת שֶׁבִּכְלָל לֹא הָיָה אָמוּר לִהְיוֹת בָּהֶם – הָאִישׁ הַזֶּה מֵת בִּגְלַל אֵיזוֹ חֲצָאִית? חָה-חָה! מָה הַפֶּלֶא?!
אֶת הַהֶסְפֵּדִים נָשְׂאוּ מֵעַל גּוּפָתוֹ שֶׁל גּוּלֶּץ בּוֹ בַּמָּקוֹם, בִּרְחוֹב, בַּעַל הַמִּסְבָּאָה וְהַזִּקְנָה. הַזְּקֵנָה הִצְטַוְּוחָה בְּשִׂמְחָה:
"נוּכַל!"
בַּעַל הַמִּסְבָּאָה קָרָא בְּכַעַס וּבַהֲנָאָה:
"אָכֵן!"
הַמִּתְגּוֹדְדִים הִתְפַּזְּרוּ יָד בְּיָד עִם נְשׁוֹתֵיהֶם וּמֵאַהֲבוֹתֵיהֶם. נָדִיר הָיָה בֵּינֵיהֶם מִי שֶׁלֹּא אָהַב אֶת חֲבֶרְתּוֹ בְּרֶגַע זֶה וְלֹא אָחַז בְּיָדָהּ בְּיֶתֶר חוֹזְקָהּ. הָיָה בִּרְשׁוּתָם אֶת מָה שֶׁחָסֵר לְמֵת – מוֹתְנַיִים לֶאֱחוֹז בָּהֶם. בְּעֵינֵיהֶם הוּא הָיָה חַלָּשׁ וְעָלוּב – גַּם אִם מַעֲשֵׂה שָׂטָן הֶעֱנִיק לוֹ תְּכוּנוֹת מְיוּחָדוֹת, הֲרֵי בְּסוֹפוֹ שֶׁל חֶשְׁבּוֹן הָיָה אוּמְלָל – זֶה נָעִים כָּל כָּךְ, זֶה נָעִים כָּל כָּךְ, זֶה נָעִים בְּאוֹפֶן בַּל יְתוֹאַר!
אַל תַּעֲלוּ סָפֵק בְּלִבְּכֶם – כּוּלָּם הָיוּ שְׂמֵחִים. וּכְשֵׁם שֶׁהָיוּ מְכַבִּים גַּפְרוּר דּוֹלֵק בְּמִבְנֵה עֵץ, כָּךְ כִּיבּוּ בְּתוֹכָם אֶת הַמַּחֲשָׁבָה: "שֶׁמָּא... שֶׁמָּא הָיָה דָּרוּשׁ לוֹ עוֹד מַשֶּׁהוּ?"
 



https://www.shortstoryproject.com/he/story/%d7%94%d7%94%d7%aa%d7%a8%d7%97%d7%a9%d7%95%d7%aa-%d7%91%d7%a8%d7%97%d7%95%d7%91-%d7%94%d7%9b%d7%9c%d7%91/
#אהבהבלתי-מוּשֶּׂגֶת#אהבהטרגית#הִתְאַבְּדוּת#קְלָאסִיקָה#רוּסִיהַהֲסוֹבְיֵיטִית