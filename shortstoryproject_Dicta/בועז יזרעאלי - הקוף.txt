זֶהוּ, קִיבַּלְתִּי אֶת הָעוֹנֶשׁ הַסּוֹפִי. כָּךְ זֶה נִרְאֶה.
אֲנִי רוֹאֶה וְשׁוֹמֵעַ: אֵינִי צָרִיךְ לְהוֹכִיחַ זֹאת לְעַצְמִי, וְאֵין סָפֵק שֶׁזֶּה אוֹמֵר מַשֶּׁהוּ. מִיָּד אֶתֵּן עֵדוּת לְכָךְ שֶׁאֲנִי אָכֵן רוֹאֶה וְשׁוֹמֵעַ. הִנֵּה: שָׁמַעְתִּי קוֹל אוֹמֵר בְּאַנְגְּלִית שֶׁהָרֹאשׁ שֶׁלִּי דַּוְוקָא עָלוּל לְהִתְגַּלּוֹת קָשֶׁה וְהַמּוֹחַ – יָבֵשׁ (בָּרוּר שֶׁהַדּוֹבֵר נִיסֵּחַ זֹאת קְצָת אַחֶרֶת); וְרָאִיתִי שֶׁמִּי שֶׁאָמַר אֶת זֶה לֹא הָיָה הַבָּחוּר שֶׁיּוֹשֵׁב מוּלִי. הַפֶּה שֶׁלּוֹ לֹא זָז כְּשֶׁנֶּאֶמְרוּ הַמִּילִּים הָאֵלֶּה. זֶה הָיָה אֶחָד הָאֲחֵרִים, מֵאֵלֶּה שֶׁהָיוּ מֵאֲחוֹרֵי וּמִשְּׁנֵי צִדֵּי, וְאוֹתָם לֹא יָכוֹלְתִּי לִרְאוֹת. שָׁמַעְתִּי אוֹתָם מְדַבְּרִים.
אֲנִי מָצוּי בְּמַצָּב שֶׁרָאוּי לְקוֹף. אוֹ לְנִידּוֹן. לוּחַ עֵץ עָגוֹל עִם חוֹר בָּאֶמְצַע סוֹגֵר עַל הַצַּוּוֹאר וְאֵינִי יָכוֹל לְסוֹבֵב אֶת הָרֹאשׁ. הַלּוּחַ הַזֶּה, שֶׁמִּנְּקוּדַּת מַבָּט אַחֶרֶת הוּא בְּסַךְ הַכּוֹל שׁוּלְחָן, עוֹמֵד עַל אַרְבַּע רַגְלַיִים. שְׁאָר הַגּוּף, מֵהַצַּוּוֹאר וּמַטֶּה, מְקוּפָּל מִתַּחְתָּיו. אֲנִי מַנִּיחַ כָּכָה, אֲנִי לֹא מַרְגִּישׁ אוֹתוֹ מְקוּפָּל שָׁם. הַגַּפַּיִים רְדוּמִים וַאֲנִי לֹא יָכוֹל לַהֲזִיזָם, אִם כִּי מִדֵּי פַּעַם אֲנִי מַרְגִּישׁ בָּהֶם סִימָנֵי חַיִּים, תְּזוּזוֹת לֹא מְכֻוּוֹנוֹת, דְּבָרִים כָּאֵלֶּה.
כְּשֶׁזֶּה שֶׁיּוֹשֵׁב מוּלִי מַבִּיט בִּי יֵשׁ רַק צִיפִּיָּיה בְּעֵינָיו. שִׁיעֲרוּ וּשְׂפָמוֹ בְּהִירִים. הוּא לֹא מוּכָּר לִי מִשּׁוּם מָקוֹם. נִדְמֶה לִי שֶׁהוּא מִתְנַשֵּׁף, אוּלַי בִּגְלַל הַחוֹם. אֲנִי מַעֲרִיךְ שֶׁשְּׁלוֹשָׁה אוֹ אַרְבָּעָה אֲנָשִׁים יוֹשְׁבִים סְבִיב הַשּׁוּלְחָן. צְלִיל הַשָּׂפָה שֶׁלָּהֶם נִשְׁמָע לִי מוֹכֵר בְּאוֹפֶן מְאוֹד כְּלָלִי, מַשֶּׁהוּ אֵירוֹפִּי, אֲבָל אֲנִי לֹא מֵבִין אֶלָּא מִילִּים בּוֹדְדוֹת וּמְפוּזָּרוֹת שֶׁלֹּא מִצְטָרְפוֹת לַאֲמִירָה בְּרוּרָה. הַכֹּל מוּצָף אוֹר חָזָק וּמֵאֲחוֹרֵי רֹאשׁוֹ שֶׁל זֶה שְׁמוּלִי אֲנִי רוֹאֶה גִּבְעוֹת גּ'וּנְגֵּל נְמוּכוֹת. בִּשְׂדֵה הָרְאִייָּה שֶׁלִּי עָבַר מָתַיְשֶׁהוּ בָּחוּר שָׁחוֹר בְּמַדִּים שֶׁל מֶלְצֶר וְאַחֲרָיו עוֹד אֶחָד. אֲנַחְנוּ בְּאַפְרִיקָה, אִם כָּךְ. הָאָמְנָם? לָמָּה לֹא; שֶׁיִּהְיֶה אַפְרִיקָה. זֶה לֹא בִּלְתִּי הֶגְיוֹנִי. אַפְרִיקָה הִיא מָקוֹם שֶׁהוֹרְגִים בּוֹ. כְּלוֹמַר, לֹא רַק בְּאַפְרִיקָה הוֹרְגִים, בָּרוּר, הוֹרְגִים אֵיפֹה שֶׁאֶפְשָׁר, אֲבָל נִדְמֶה שֶׁבְּיַבֶּשֶׁת הַזֹּאת זֶה בָּא בְּיֶתֶר קַלּוֹת, אֲפִילּוּ בְּטִבְעִיּוּת מְסוּיֶּמֶת, אֶפְשָׁר לוֹמַר, כַּמּוּבָן בְּלִי כַּוּוֹנָה לִפְגּוֹעַ בְּשׁוּם עַם אוֹ לְאוֹם אוֹ צֶבַע.
בְּרֶגַע מְסוּיָּם זֶה שְׁמוּלִי מִרְיָם אֶת מַבָּטוֹ וְעֵינָיו מְרוּכָּזוֹת בִּדְבַר מָה שֶׁנִּמְצָא מֵעַל רָאשֵׁי. אֲנִי מְנַחֵשׁ שֶׁמַּשֶּׁהוּ הוֹלֵךְ לִקְרוֹת. הוּא מַדְלִיק לְעַצְמוֹ סִיגַרְיָה. אוּלַי בִּגְלַל הַמֶּתַח. אֲנִי שׁוֹמֵעַ מֵעֲלֵי כִּחְכּוּחַ שֶׁל מִישֶׁהוּ. אַחֲרֵי זֶה בָּאָה דְּפִיקָה בְּרֹאשׁ, וְאַחֲרֶיהָ, בְּהֶפְרֵשִׁים קְצוּבִים, דְּפִיקָה שְׁנִיָּיה וְגַם שְׁלִישִׁית, לֹא כָּל כָּךְ חֲזָקוֹת. לֹא יָכוֹלְתִּי לִרְאוֹת שֶׁמְּדוּבָּר בְּפַטִּישׁ עֵץ עִם רֹאשׁ שָׁטוּחַ. זֶה הִשְׁפִּיעַ עָלַי, לֹא אֶטְעַן שֶׁלֹּא. בְּעִיקָּר הַהַפְתָּעָה. שָׁמַעְתִּי מִין צִיפְצוּף בָּאוֹזְנַיִים, הָעַפְעַפַּיִים נִפְעֲרוּ עִם הַדְּפִיקָה הָרִאשׁוֹנָה וְאַחַר כָּךְ הִתְעַיְּיפוּ וְנִשְׁמְטוּ קְצָת. מוּזָר כַּמָּה מַהֵר מִתְרַגְּלִים לָזֶה: בִּדְפִיקָה הָרְבִיעִית כְּבָר אֲבֵדָה לִי כָּל תְּחוּשָׁה שֶׁל הַפְתָּעָה אוֹ פְּלִיאָה.
זֶה שְׁמוּלִי הִבִּיט בִּי בְּרִיכּוּז כְּשֶׁהִתְחִילוּ הַדְּפִיקוֹת, וּבְסִיּוּמָן טִילְטֵל אֶת רֹאשׁוֹ אֶל הָאֲחֵרִים וְאָמַר: לֹא, הוּא מֵזִיז אֶת הָעֵינַיִים. זֶה לֹא עוֹבֵד. אֶת זֶה הוּא אָמַר בְּאַנְגְּלִית וְהֵבַנְתִּי.
הוּחְלְפוּ מִלִּים סְבִיב וְאָז מִישֶׁהוּ אַחֵר, מִישֶׁהוּ שֶׁלֹּא יָכוֹלְתִּי לִרְאוֹת, תָּפַס אֶת הַפַּטִּישׁ וְהַחֲבָטוֹת הִתְחַדְּשׁוּ. הוּא הִתְחִיל בְּמוֹרַד הַפַּדַּחַת וְאַחֲרֵי שְׁתַּיִים הַסְסָנִיּוֹת הִיכָּה מַכָּה חֲזָקָה מִלְּמַעְלָה וּמִיָּד עוֹד אַחַת. הַשְּׁתַּיִים הָאֵלֶּה גָּרְמוּ לְיוֹבֶשׁ מוּזָר בַּגָּרוֹן וְלַמָּסָךְ שֶׁל עַנְנֵי עֲרָפֶל שֶׁטִּישְׁטְשׁוּ אֶת הַבָּחוּר מִמּוּל שֶׁבָּחַן אוֹתִי. הוּא נִרְאֶה סַפְקָן. מִישֶׁהוּ אָמַר, נוּ.
אֲנִי מַתְחִיל לְהָבִין שֶׁהָאֲנָשִׁים הָאֵלֶּה סְבִיבִי מִתְכַּוְּונִים לִגְרוֹם נֶזֶק. לְכָךְ נוֹעֲדוּ הַדְּפִיקוֹת. אֵיזוֹ סִיבָּה אַחֶרֶת יֵשׁ לִדְפּוֹק לְמִישֶׁהוּ עַל הָרֹאשׁ. וְאִם לֹא לִגְרוֹם נֶזֶק שֶׁל מַמָּשׁ, לְפָחוֹת לְהַעֲבִיר מֶסֶר. הֵם כַּנִּרְאֶה יוֹדְעִים שֶׁבְּלִי גְּרִימַת נֶזֶק קָשֶׁה לְהַעֲבִיר מְסָרִים. בְּלִי גְּרִימַת נֶזֶק זֶה לֹא יַעֲבוֹד, הַצַּד הַשֵּׁנִי לֹא יָבִין. וְלֹא פַּעַם, כְּלוֹמַר לִפְעָמִים, כְּשֶׁמִּישֶׁהוּ רוֹצֶה לְהַעֲבִיר מֶסֶר, נִרְמָז שֶׁהוּא מְחַפֵּשׂ צֶדֶק; הוּא רוֹצֶה "לַעֲשׂוֹת" צֶדֶק כָּלְשֶׁהוּ. וְצֶדֶק, כָּךְ טוֹעֲנִים, צָרִיךְ לְהֵירָאוֹת, לִהְיוֹת מוּרְגָּשׁ. מִישֶׁהוּ צָרִיךְ לְהַרְגִּישׁ אוֹתוֹ, אֶת הַצֶּדֶק. הַפַּעַם זֶה אֲנִי. סָבִיר. קוֹרֶה שֶׁצָּרִיךְ פִּתְאוֹם לָתֵת אֶת הַדִּין.
וַעֲדַיִין אֲנִי נִמְנָע מִלִּקְפּוֹץ לְמַסְקָנוֹת קִיצוֹנִיּוֹת בַּקֶּשֶׁר לָמָּה שֶׁקּוֹרֶה כָּאן. אֵין בִּפְנֵי מַסְפִּיק חוֹמֶר רְאָיוֹת כְּדֵי לִקְפּוֹץ לְמַסְקָנוֹת קִיצוֹנִיּוֹת. אִם הָיִיתִי טִיפּוּס שֶׁנּוֹטֶה לְמַסְקָנוֹת כָּאֵלֶּה, הָיִיתִי וַדַּאי נִתְפַּס לְמַחֲשָׁבָה שֶׁמְּנַסִּים כָּאן לְהוֹצִיא אוֹתִי לַהוֹרֵג. כְּלוֹמַר, שֶׁזּוֹ מַטְּרַת הַמַּכּוֹת הָאֵלֶּה. אֲבָל לֹא אַסִּיק מַסְקָנָה שֶׁכָּזֹאת אַךְ וְרַק עַל סְמַךְ כַּמָּה מַכּוֹת בְּרֹאשׁ, מַכּוֹת שֶׁאֲפִילּוּ לֹא עוֹצְרוֹת לְךָ אֶת הַמַּחֲשָׁבוֹת שֶׁאַתָּה חוֹשֵׁב אֶלָּא מְעוֹרְרוֹת אוֹתָן. אֲנָשִׁים מֵחֲטִיפִים אֶחָד לַשֵּׁנִי בְּרֹאשׁ. זֶה קוֹרֶה. מַחֲטִיפִים, וְאַחַר כָּךְ מַפְסִיקִים, מַמְשִׁיכִים הָלְאָה, אֲפִילּוּ מִתְפַּיְּיסִים. קוֹרִים מַצָּבִים כָּאֵלֶּה.
אֶלָּא שֶׁבִּנְסִיבּוֹת רְגִילוֹת אֲנָשִׁים מַחֲטִיפִים בְּרֹאשׁ בְּעִיקָּר כְּשֶׁהֵם כּוֹעֲסִים עַל מִישֶׁהוּ עַד כְּדֵי אִיבּוּד הַחֲשׁוּבָה שֶׁבִּתְכוּנוֹת – הַשְּׁלִיטָה הָעַצְמִית. וְהָאֲנָשִׁים סְבִיבִי, לֹא נִרְאֶה לִי שֶׁהֵם כּוֹעֲסִים בִּמְיוּחָד אוֹ שֶׁאִיבְּדוּ אֶת הַשְּׁלִיטָה הָעַצְמִית. אֲנִי מִתְרַשֵּׁם שֶׁהֵם מְצוּיִים בְּעִיצּוּמוֹ שֶׁל טֶקֶס כָּלְשֶׁהוּ, טֶקֶס שֶׁקָּשׁוּר בִּי.
בְּסֵדֶר. נַנִּיחַ שְׁאֵלָה פְּנֵי הַדְּבָרִים. אֲבָל מָה הַהִיגָּיוֹן לְהוֹצִיא לַהוֹרֵג אָדָם כָּמוֹנִי. לָמָּה שֶׁיִּהְיוּ לְמִישֶׁהוּ הַכּוֹחַ וְהָרָצוֹן לַעֲשׂוֹת זֹאת. לָרוֹב יֵשׁ סִיבָּה לַדְּבָרִים כָּאֵלֶּה. וְיֵשׁ אֲנָשִׁים רְצִינִיִּים שֶׁמּוּסְמָכִים לִקְבּוֹעַ סִיבּוֹת, אֶת זֶה אֲנִי זוֹכֵר. לֹא סְתָם מַחֲזִיקִים אָדָם בְּמַצָּב כָּל כָּךְ לֹא נָעִים. אִם יֵשׁ סִיבָּה יִיתָּכֵן שֶׁהִיא אֵיזֶשֶׁהוּ מַעֲשֶׂה רַע שֶׁעָשִׂיתִי – רַע כָּל כָּךְ שֶׁאֵין לִי עוֹד מָקוֹם עַל פְּנֵי הָאֲדָמָה. יִיתָּכֵן גַּם, כַּמּוּבָן, שֶׁהַסִּיבָּה הֲפוּכָה: שֶׁנִּמְנַעְתִּי מִמַּעֲשֵׂה רַע כָּלְשֶׁהוּ. וְאָז יוֹצֵא שֶׁאֲנִי קוֹרְבָּן שֶׁל אִי-צֶדֶק כָּלְשֶׁהוּ. הַשֵּׁד יוֹדֵעַ. עִם מֵידָע מוּעָט כָּל כָּךְ כִּמְעַט שֶׁאֵין מַמָּשׁוּת לַדְּמוּת שֶׁאֲנִי מְיַיצֵּג.
בֵּינְתַיִים מְחַכִּים. הַיּוֹשְׁבִים סְבִיב הַשּׁוּלְחָן כַּנִּרְאֶה הֵבִינוּ שֶׁלְּפָתוּחַ רֹאשׁ בְּמַכָּה זֶה לֹא כָּל כָּךְ קַל כְּמוֹ שֶׁאוּלַי נָהוּג לַחֲשׁוֹב, וְהֵם לוֹגְמִים מַשְׁקֶה, מְעַשְּׁנִים וּמְשׂוֹחֲחִים. אֲנִי מַבִּיט סָבִיב כְּכָל שֶׁאֶפְשָׁר לְסוֹבֵב אֶת הָרֹאשׁ בְּלִי עֶזְרָה מֵהַצַּוּוֹאר.
יֵשׁ כָּל מִינֵי אֶפְשָׁרוּיוֹת, וּמִכֵּיוָון שֶׁהַהֲפוּגָה נִמְשֶׁכֶת פּוֹרְחוֹת לָהֶן הַהַשְׁעָרוֹת. סָבִיר שֶׁלְּכָל זֶה קָדְמָה תְּקוּפַת מַאֲסָר, אֲבָל אֵין לִי זִכְרוֹנוֹת בְּרוּרִים מִמֶּנָּה. אֲנִי מְנַסֶּה לְשַׁחְזֵר אִישִׁיּוּת כָּלְשֶׁהִי, דְּמוּת עִם נֶפַח אֱנוֹשִׁי; זֶה חִיּוּנִי כְּדֵי לִלְמוֹד דְּבַר מָה בַּאֲשֶׁר לַסִּיבָּה וְלַנְּסִיבּוֹת. שְׁתֵּי הַמַּכּוֹת הָאַחֲרוֹנוֹת הֵעִירוּ אֶצְלִי רַק רִגְשֵׁי אַשְׁמָה, זֶה הַכֹּל; אוּלַי אַשְׁמָה עַל הַמַּעֲשֶׂה שֶׁעָשִׂיתִי. זֶה יוֹתֵר טוֹב מִכְּלוּם: עַל רֶגֶשׁ אַשְׁמָה אֶפְשָׁר לְבַסֵּס דְּמוּת שְׁלֵמָה אִם אֵין מַשֶּׁהוּ יוֹתֵר טוֹב. וְהִנֵּה מְגִיחָה גַּם סַפְקָנוּת כָּלְשֶׁהִי, סַפְקָנוּת גּוֹלְמִית מֵהַסּוּג שֶׁיֵּשׁ גַּם לִחְיוֹת וְאוּלַי אֲפִילּוּ לְשֶׁתֵּילִים, סַפְקָנוּת שֶׁלֹּא מַבְהִירָה כְּלוּם. וּבְכָל זֹאת הִיא מְטִילָה צֵל שֶׁל אִי-אֲמִינוּת עַל אֶפְשָׁרוּת הַיְּשִׁיבָה בַּכֶּלֶא. לֹא, זֶה הָיָה מַשֶּׁהוּ אַחֵר. מָה לִי וְלִכְלֹא. יִיתָּכֵן שֶׁמְּקוֹם מוֹשְׁבֵי לֹא הָיָה בֵּית סוֹהַר אֶלָּא בִּנְיָין סָגוּר אַחֵר, סָגוּר אַךְ לֹא נָעוּל, בֵּית מִשְׂרָדִים, נַנִּיחַ. אָז לֹא אָסִיר, אֲבָל אוּלַי פָּקִיד הָיִיתִי. אֶפְשָׁר בְּקַלּוּת לְהִתְבַּלְבֵּל בֵּין הַדְּבָרִים הָאֵלֶּה כְּשֶׁהַהַכָּרָה לֹא בְּמֵיטָבָהּ.
אִם אֵלֶּה הַזִּכְרוֹנוֹת הַיְּחִידִים שֶׁהִצְלַחְתִּי לְגַבֵּשׁ – כְּלֹא, אוֹ עֲבוֹדָה מִשְׂרָדִית כָּלְשֶׁהִי – יִיתָּכֵן שֶׁיֵּשׁ נֶחָמָה בַּגּוֹרָל שֶׁצָּפוּי לִי. רֶגַע, רֶגַע אֶחָד בְּבַקָּשָׁה, מַשֶּׁהוּ מִתְפַּעְנֵחַ: הָיִיתִי רֹאשׁ מְדוֹר כּוֹחַ-אָדָם. נִדְמֶה לִי. פָּקִיד, אֲבָל לֹא סְתָם פָּקִיד. מֵעֵין פָּקִיד רָאשִׁי. כֶּתֶם הַזִּיכָּרוֹן הַזֶּה מוֹצֵא לוֹ הֵד: מַשֶּׁהוּ כָּאן מִתְבַּהֵר, עוֹלֶה תְּחוּשַׁת הִזְדַּהוּת שֶׁאוּלַי רַק זִיכָּרוֹן אֲמִיתִּי יָכוֹל לְעוֹרֵר. נַנִּיחַ. כֵּן, רֹאשׁ מְדוֹר כּוֹחַ-אָדָם. מְקוּבָּל עָלַי. בְּהֶחְלֵט מְצַלְצֵל מוּכָּר. זֶה מָה שֶׁהָיָה. זֶה גַּם יָכוֹל לְהַסְבִּיר אֶת מַצָּבִי: בְּתוֹר רֹאשׁ מְדוֹר כּוֹחַ אָדָם לֹא יָכוֹלְתִּי שֶׁלֹּא לְפַטֵּר אֲנָשִׁים – זֶה בָּא עִם הַתַּפְקִיד – וּבִגְלַל זֶה אֲנִי כָּאן, בָּעוֹנֶשׁ, מְחַכֶּה שֶׁזָּרִים יְפַצְּחוּ אֶת גּוּלְגַּלְתִּי בְּעוֹדִי חַי וַיֹּאכְלוּ אֶת מוֹחִי הַמְּרוּשָּׁע וְהָאָרוּר. יִיתָּכֵן שֶׁהָיִיתִי מוּפְקָד עַל עֶשְׂרוֹת עוֹבְדִים וּמִדֵּי פַּעַם נֶאֱלַצְתִּי לְשַׁחְרֵר מִישֶׁהוּ לְבֵיתוֹ. לֹא נָעִים, אֲבָל זֶה חֵלֶק מִתַּפְקִידוֹ שֶׁל רֹאשׁ מְדוֹר כּוֹחַ אָדָם. יֵשׁ דְּבָרִים שֶׁעָלֶיךָ לַעֲשׂוֹת גַּם בְּנִיגּוּד גָּמוּר לִרְצוֹנֵךְ. וְיִיתָּכֵן, עִם זֹאת, שֶׁדַּוְוקָא נֶהֱנֵיתִי מִזֶּה – וְעַל כָּךְ אֲנִי נֶעֱנַשׁ, עַל הַהֲנָאָה, לֹא עַל הַפִּיטּוּרִים עַצְמָם. מִכָּאן מִסְתַּעֵף זִיכָּרוֹן נוֹסָף: בַּחוּרָה דֵּי יָפָה, שְׁנֵי יְלָדִים מִשְׂחָקִים עִם גּוּר כְּלָבִים, כַּר דֶּשֶׁא קָצוּץ וְרֵיחָנִי שֶׁעָלָיו אֲנַחְנוּ יוֹשְׁבִים. הַבַּחוּרָה הִיא בְּלִי סָפֵק אִשְׁתִּי; כְּרֹאשׁ מְדוֹר כּוֹחַ אָדָם רַק סָבִיר שֶׁהִתְחַתַּנְתִּי עִם בַּחוּרָה דֵּי יָפָה, וְגַם שֶׁיִּהְיוּ לָנוּ שְׁנֵי יְלָדִים. זִיכָּרוֹן אֲמִיתִּי, אִם כֵּן, אִם כִּי לֹא בָּרוּר אִם הוּא דַּוְוקָא שֶׁלִּי. חֲסֵרָה בּוֹ אֵיזוֹ מַמָּשׁוּת מֵהַסּוּג הָאִישִׁי, הַחֲוָויָיתִי, כְּמוֹ שֶׁאוֹמְרִים.
שׁוּם דָּבָר לֹא בָּרוּר, וּמָה שֶׁבְּכָל זֹאת בָּרוּר – לֹא עוֹשֶׂה רוֹשֶׁם טוֹב. אִם אָכֵן מְדוּבָּר כָּאן בְּהוֹצָאָה לַהוֹרֵג, הֲרֵי צוּרָה זוֹ שֶׁל בִּיצּוּעַ הָעוֹנֶשׁ הִיא מֵהָאֱנוֹשִׁיּוּת בְּיוֹתֵר שֶׁיֵּשׁ: אַף אֶחָד לֹא הוֹדִיעַ לִי מֵרֹאשׁ וּבְכָךְ חָסְכוּ מִמֶּנִּי צִיפִּיָּיה מוֹרֶטֶת עֲצַבִּים. לֹא הִתְבַּשַּׂרְתִּי כְּלָל עַל הָעוֹנֶשׁ הַצָּפוּי וּבְעִיקָּר לֹא עַל מוֹעֲדוֹ. חָסְכוּ לִי אֶת כָּל הַדְּרָמוֹת הַלֹּא נְעִימוֹת שֶׁהֵן מְנַת חֶלְקוֹ שֶׁל מִי שֶׁהוֹדִיעוּ לוֹ מָתַי יוּמַת. כָּאן, פָּשׁוּט עוֹזְרִים לְךָ אֵיכְשֶׁהוּ לְאַבֵּד אֶת הַזִּיכָּרוֹן, וּבְרֶגַע מְסוּיָּם, בְּלִי שׁוּם הוֹדָעָה מוּקְדֶּמֶת, דּוֹפְקִים לְךָ פַּטִּישׁ בְּרֹאשׁ. יוֹתֵר טוֹב כָּכָה מְלַחֲכוֹת שָׁנִים בַּאֲגַף הַנִּידּוֹנִים לַמָּוֶות.
אֶלָּא שֶׁהָאֲנָשִׁים הָאֵלֶּה, מִתּוֹךְ עֲדִינוּת וּרְגִישׁוּת, הֵם לֹא יְכוֹלִים לְנַפֵּץ גּוּלְגּוֹלֶת שֶׁל אָדָם עֵר. אֲנִי מְשַׁעֵר שֶׁהֵם יְנַסּוּ לְעַלֵּף אוֹתִי קוֹדֶם. וְרַק אָז לְהָבִיא אֶת הַמַּכּוֹת הַבֶּאֱמֶת חֲזָקוֹת. רַק כָּךְ כְּשֶׁאֲנִי כְּאִילּוּ יָשֵׁן, כִּי הֵם טִיפּוּסִים עֲדִינִים. לָכֵן הֵם לֹא מְמַהֲרִים. מַעֲדִיפִים לְהַדְלִיק עוֹד סִיגַרְיָה. לְהַגִּיעַ לִנְשִׁימָה שִׁטְחִית.
אָמְנָם אֵין לִי תְּמוּנָה בְּרוּרָה לְגַבֵּי הָאִישִׁיּוּת הַמְּסוּיֶּמֶת שֶׁלִּי, אֲבָל אֶת הַיָּדַיִים, אַף שֶׁאֵינִי יָכוֹל לִרְאוֹתָן, אֲנִי דַּוְוקָא זוֹכֵר – יָדַיִים שֶׁל עוֹבֵד מִקְלֶדֶת וְנַיֶּירֶת. וְכִמְעַט מְיוּתָּר לְצַיֵּין שֶׁזֶּה כְּשֶׁלְּעַצְמוֹ לֹא פֶּשַׁע.
הַחֶבְרֶ'ה סְבִיב הַשּׁוּלְחָן הִגִּיעוּ לְסִיבּוּב מַשְׁקָאוֹת שְׁלִישִׁי. נִרְאֶה שֶׁמַּצַּב רוּחָם מִשְׁתַּפֵּר וְהָאוֹמֶץ בְּלִבָּם מִתַּגְבָה. הַבָּחוּר שְׁמוּלִי, שֶׁפָּנָיו, בְּכָל זֹאת, יֵשׁ בָּהֶם מַשֶּׁהוּ מוּכָּר, רוֹצֶה לְהַדְגִּים מַשֶּׁהוּ. הוּא מְאַגְרֵף אֶת יָדוֹ, מֵנִיף אוֹתָהּ כְּמוֹ פַּטִּישׁ, מַנְחִית וְעוֹצֵר בָּאֲוִויר קְצָת מֵעַל רָאשֵׁי. זוֹ הָיְתָה הַדְגָּמָה שֶׁל מַשֶּׁהוּ, וְהוּא חוֹזֵר וּמִתְיַישֵּׁב. לַמְרוֹת שֶׁלֹּא נוֹצַר מַגָּע בֵּין הַיָּד לְבֵין רָאשֵׁי הָיְתָה לַתְּנוּעָה הַשְׁפָּעָה. קָשֶׁה לְהַגְדִּיר אוֹתָהּ. הַשִּׂיחָה נִמְשֶׁכֶת, וְאַף שֶׁאֵינִי מֵבִין אֶת הַשָּׂפָה שֶׁלָּהֶם אֲנִי קַשּׁוּב לַנִּימָה, שֶׁהִיא עִנְיָינִית וּמְתוּרְבֶּתֶת, וּמַסִּיק מַסְקָנוֹת: אֵלֶּה כַּנִּרְאֶה אֲנָשִׁים מַשְׂכִּילִים, אוּלַי אֲפִילּוּ מַדְּעָנִים. אִם הֵם מַדְּעָנִים יִיתָּכֵן שֶׁמְּדוּבָּר כָּאן בַּנִּיסּוּי שֶׁמְּנַסֶּה לִבְחוֹן הַשְׁפָּעַת חֲבָטָה בָּרֹאשׁ עַל הִתְנַהֲגוּת. זֶה דְּבַר מָה לְהֵיאָחֵז בּוֹ, לְדַעְתִּי, אִם זֶה אָכֵן הַמַּצָּב; נִיסּוּי מַדָּעִי לָרוֹב נֶעֱרַךְ תַּחַת בַּקָּרָה כָּלְשֶׁהִי, כָּאן אֵין הֶפְקֵרוּת וְלֹא טְקָסִים מְיוּתָּרִים.
הַבָּחוּר שׁוּב קָם וּמֵנִיף יָד גָּבוֹהַּ, מְאַגְרֵף וּמַנְחִית. הַפַּעַם עַד הַסּוֹף. רָאשֵׁי מִצְטַלֵּל, וּבְצוּרָה מְדַכְדֶּכֶת; תְּנוּעָה גַּסָּה שֶׁל כּוֹחַ חִיצוֹנִי יֵשׁ לָהּ הַכִּשָּׁרוֹן לְהַחֲזִיר אָדָם אֶל טַרְשִׁי הַמְּצִיאוּת. אֲבָל זוֹ אֵינָהּ אֶלָּא הִתְפַּנְּקוּת מְיוּתֶּרֶת. הֶחָשׁוּב הוּא, שֶׁהִצְטַלְּלוּת עֲכוּרָה זוֹ שֶׁגָּרְמָה הַמַּכָּה שִׁיחְרְרָה זִיכָּרוֹן שֶׁל מַעֲשֵׂה הִתְעַלְּלוּת שֶׁמִּתְנַהֵל לוֹ לְאִטּוֹ בְּחַדְרוֹן סָגוּר. שְׁתֵּי דְּמוּיוֹת יֵשׁ שָׁם בַּחֶדֶר, מְבוּגָּר וְיֶלֶד, וּשְׁתֵּיהֶן שְׁקֵטוֹת מְאוֹד; נְתוּנוֹת, אֶפְשָׁר לוֹמַר, בְּאֵיזֶה קִיפָּאוֹן נִקְרוֹפִילִי. בָּגִיר וְקָטִין, בִּשְׂפַת הַחוֹק. אֲנִי אָמְנָם לֹא יוֹדֵעַ לִנְקוֹב בִּשְׁמוֹתֵיהֶם אֲבָל יֵשׁ לִי כַּנִּרְאֶה זִיקָּה כָּלְשֶׁהִי אֵל אֶחָד מֵהַשְּׁנַיִים הָאֵלֶּה. אַחֶרֶת לָמָּה יַעֲלֶה בִּי זִיכָּרוֹן תּוֹבְעָנִי שֶׁכְּזֶה. אִי אֶפְשָׁר לִהְיוֹת נְיָיטְרָלִי. אֶחָד מְשׁוּכְּנֵי הַחַדְרוֹן הוּא אֲנִי: הַמְּבוּגָּר שֶׁעוֹשֶׂה, אוֹ הַיֶּלֶד שֶׁעוֹשִׂים לוֹ. אִם אֲנִי נָתוּן כָּעֵת בְּסַד הַזֶּה, וּבַהֲנָחָה שֶׁיֵּשׁ צֶדֶק בָּעוֹלָם, אֵין סָפֵק שֶׁהָיִיתִי הַמְּבוּגָּר בָּאֵירוּעַ. מָה שֶׁנַּעֲשָׂה שָׁם – אֲנִי עָשִׂיתִי. לֹא עָשׂוּ לִי. לֹא הָיִיתִי הַקּוֹרְבָּן בָּאֵירוּעַ הָאָמוּר. לְהֵיפֶךְ. כָּתְבוּ עָלַי בָּעִיתּוֹן. אוּלַי גַּם יְדִיעָה לֹא כָּל כָּךְ קְטַנָּה. בְּהֶחְלֵט לֹא קְטַנָּה. אֲבָל בְּשֵׁם אֱלוֹהִים, קָשֶׁה לִי לְהַאֲמִין שֶׁאֲנִי טִיפּוּס שֶׁעוֹשֶׂה דְּבָרִים כָּאֵלֶּה. לֹא יוֹדֵעַ מָה כֵּן עוֹשֶׂה טִיפּוּס כָּמוֹנִי, אֲבָל בֶּטַח לֹא דְּבָרִים כָּאֵלֶּה. לֹא? כָּתְבוּ עַל מִישֶׁהוּ בָּעִיתּוֹן. לֹא עָלַי. כַּנִּרְאֶה לֹא. סָבִיר שֶׁאֲנִי רַק קָרָאתִי אֶת זֶה, זֶה הַכֹּל. לֹא עָשִׂיתִי, רַק קָרָאתִי. יִיתָּכֵן שֶׁאֲנִי טִיפּוּס רָגִישׁ, וְלָכֵן יְדִיעָה שֶׁקָּרָאתִי בָּעִיתּוֹן הִשְׁפִּיעָה עָלַי עַד כְּדֵי זַעֲזוּעַ בְּכָל עִנְיַין הַזֶּהוּת. וּמִמֵּילָא רֶגֶשׁ אַשְׁמָה כָּזֶה לֹא אוֹמֵר שׁוּם דָּבָר. הוּא זָמִין לְכָל אֶחָד שֶׁקּוֹרֵא עַל מַשֶּׁהוּ מְטוּנָּף בָּעִיתּוֹן. לֹא וְלֹא; חַד מַשְׁמָעִית – כָּל הַקֶּשֶׁר שֶׁלִּי לָעִנְיָין הוּא שֶׁקָּרָאתִי עָלָיו בָּעִיתּוֹן.
אֵיזוֹ גּוּזְמָה שֶׁל רֶגֶשׁ אָשָׁם דְּרָמָטִי. כְּאִילּוּ אֲנִי אַחְרַאי לְכָל דָּבָר מְטוּנָּף שֶׁקּוֹרֶה אֵיפְשֶׁהוּ. וְאֵיזוֹ יוּמְרָה! מַמָּשׁ קָדוֹשׁ. מוֹשִׁיט יָד שֶׁל הֲבָנָה לִגְרוּעִים שֶׁבַּפּוֹשְׁעִים.
מוּטָב אִם כָּךְ הַמַּכּוֹת.
וּכְאִילּוּ הֵם סְבִיבִי הָיוּ קַשּׁוּבִים לְרַחֲשֵׁי לִבִּי, אָכֵן הִתְחַדְּשׁוּ הַמַּכּוֹת. שׁוּב כַּמָּה חַלָּשׁוֹת. כָּאֵלֶּה שֶׁבְּקוֹשִׁי יָעִירוּ אוֹתְךָ מָשִׁינָה. לֹא רָאִיתִי מִי זֶה. וְהִנֵּה אַחַת קְצָת יוֹתֵר. וְאָז חוֹזֵר לַחַלָּשׁוּת. כַּנִּרְאֶה אוֹתוֹ אָדָם. הוּא נוֹתֵן סִדְרָה, מִקְצָב שֶׁיָּכוֹל לְהִיתָּפֵשׂ כְּקוֹד. בַּהַפְסָקוֹת הַקְּצָרוֹת נִדְמֶה הָיָה לִי שֶׁסּוֹף סוֹף הֵבַנְתִּי מַשֶּׁהוּ. אֲנִי מָצוּי בְּתַהֲלִיךְ. זֶה לֹא שֶׁהֵם רוֹצִים מִתּוֹךְ עֲדִינוּת נַפְשָׁם לְעַלֵּף אוֹתִי לִפְנֵי אֵיזוֹ "מַכָּה סוֹפִית". הֵם מִתְכַּוְּונִים לְמַשֶּׁהוּ אַחֵר; הַטֶּקֶס הַזֶּה יִתְמַשֵּׁךְ לוֹ עוֹד וְעוֹד. זֶה הָעִנְיָין. לָמָּה לֹא? יֵשׁ לָהֶם תַּפְקִיד, לַבַּחוּרִים הָאֵלֶּה. הֵם אֲמוּרִים לָשֶׁבֶת כָּאן סְבִיבִי הַרְבֵּה זְמַן; הֲרֵי שָׁמַעְתִּי אֶחָד מֵהֶם אוֹמֵר מַשֶּׁהוּ כְּמוֹ, טוֹב, אָז נַמְשִׁיךְ מָחָר? מַכָּה אַחַת גְּדוֹלָה, קָצָר וּלְעִנְיָין – זֶה לֹא מָה שֶׁהֵם מְחַפְּשִׂים. הֵם כַּנִּרְאֶה רוֹצִים מַשֶּׁהוּ שֶׁיִּהְיֶה בִּפְרוֹפּוֹרְצִיָּה לַחֵטְא. לְאֵיזֶשֶׁהוּ חֵטְא. זֶהוּ, אֵין אַחַת חֲזָקָה, לֹא בָּאוֹפֶק הַנִּרְאֶה לָעַיִן. אֵין כַּוּוֹנָה לִסְגּוֹר כָּאן עִנְיָין.







https://www.shortstoryproject.com/he/story/%d7%94%d7%a7%d7%95%d7%a3/
#אַפֶּל#הִרְהוּרִים#סוּרֵיאָלִיזְם#סְפֵּקוּלָטִיבִי#פִילוֹסוֹפִי