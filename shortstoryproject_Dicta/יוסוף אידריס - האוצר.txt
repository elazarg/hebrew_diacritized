עָבַד אֵל-עָאל הוּא שׁוֹטֵר-חֶרֶשׁ, אִישׁ גָּבוֹהַּ, שְׁחַרְחַר, וְעַל גַּב כַּף יָדוֹ הַיְּמָנִית דָּג שֶׁפִּיו פָּעוּר וּזְנָבוֹ שָׁסוּעַ וְעַל עֵינוֹ נְקוּדָּה.
עָבַד אֵל-עָאל שׁוֹטֵר-חֶרֶשׁ וּבְכָל זֹאת יֵשׁ לוֹ יְלָדִים וְאִישָּׁה, שֶׁלִּפְעָמִים מַרְגִּיזָה אוֹתוֹ וְלִפְעָמִים מְרוּצָּה מִמֶּנּוּ וְלִפְעָמִים הוּא נִשְׁבַּע שֶׁיְּגָרֵשׁ אוֹתָהּ וּלְעִתִּים רְחוֹקוֹת הוּא מְמַמֵּשׁ אֶת הַשְּׁבוּעָה.
עָבַד אֵל-עָאל מִשְׂתַּכֵּר עֶשֶׂר לִירוֹת לַחוֹדֶשׁ, כּוֹלֵל כָּל הַתּוֹסָפוֹת שֶׁהוּא מְקַבֵּל אוֹ לֹא מְקַבֵּל.
עָבַד אֵל-עָאל מְרוּצֶּה מְאוֹד מִזֶּה שֶׁהוּא שׁוֹטֵר-חֶרֶשׁ. כְּשֶׁהוּא נוֹסֵעַ בָּאוֹטוֹבּוּס וּבָא הַכַּרְטִיסָן, הוּא אוֹמֵר: "מִשְׁטָרָה", וּכְשֶׁהוּא אוֹמֵר "מִשְׁטָרָה", הוּא מַרְגִּישׁ כַּמָּה הוּא חָשׁוּב: הָאֲנָשִׁים נוֹעֲצִים בּוֹ אֶת עֵינֵיהֶם וּמְבָרְכִים אוֹתוֹ לְשָׁלוֹם בְּמַבָּטָם.
עָבַד אֵל-עָאל, כְּמוֹ כָּל בְּנֵי הָאָדָם, חוֹלֵם עַל הֶעָתִיד, אֲבָל הַחֲלוֹם שֶׁלּוֹ אֵינֶנּוּ חֲלוֹם רָגִיל – לִהְיוֹת קָצִין, לְמָשָׁל, אוֹ סְגַן מְפַקֵּד תַּחֲנַת מִשְׁטָרָה. לֹא, הָאֱמֶת הִיא שֶׁהוּא חוֹלֵם לִהְיוֹת שַׂר הַפְּנִים. תָּאֲרוּ לְעַצְמְכֶם..! הַבֶּנְאָדָם מִתְעוֹרֵר בַּבּוֹקֶר וּמְגַלֶּה שֶׁהוּא שַׂר וְשֶׁיֵּשׁ לוֹ מְכוֹנִית וְשׁוֹמֵר-סַף, וּבַפֶּתַח בֵּיתוֹ עוֹמֵד חַיָּיל בַּעַל שְׁנֵי פַּסִּים לְפָחוֹת. זֶה לֹא עִנְיָין גָּדוֹל! לֹא מַשֶּׁהוּ שֶׁאֱלוֹהִים לֹא יָכוֹל לַעֲשׂוֹת. מָה, הוּא שֶׁבָּרָא אֶת הַשָּׁמַיִם וְאֶת הָאָרֶץ יֵשׁ מֵאַיִן, לֹא יוּכַל לִבְרוֹא שַׂר מִשּׁוֹטֵר? וְלָמָּה שֶׁלֹּא יַעֲשֶׂה מִמֶּנּוּ שַׂר, מִמֶּנּוּ, שֶׁלֹּא כְּמוֹ חֲבֵרָיו, יוֹדֵעַ קְרוֹא וּכְתוֹב וּמְלַהֵג לִפְעָמִים מִילִּים בְּאַנְגְּלִית וּבוֹלֵעַ עִיתּוֹנִים וְיוֹדֵעַ עַל קוֹרֵיאָה וְיָכוֹל לַהֲגוֹת נָכוֹן אֶת הַשֵּׁם הַמֶּרְשֵׁלְד.
עַבֶּד אֵל-עָאל נֶחְקַר לִפְנֵי זְמַן מָה חֲקִירָה צוֹלֶבֶת. זֶה הָיָה אַחֲרֵי שֶׁהוּא הִשְׁתַּתֵּף בְּטִיפּוּל בְּאֵיזֶה אֵירוּעַ פְּלִילִי וְהוּא זֶה שֶׁקִּיבֵּל לְיָדָיו אֶת הַפְּרִיטִים שֶׁהוּחְרְמוּ וְאִישֵּׁר זֹאת בַּחֲתִימָתוֹ. כַּעֲבוֹר יָמִים אֲחָדִים סָפְרוּ אֶת הַפְּרִיטִים וּמָצְאוּ שֶׁפָּרִיט אֶחָד חֲסַר. קָרְאוּ לְעַבֵּד אֶל-עָאל וְשָׁאֲלוּ אוֹתוֹ וְהוּא הִכְחִישׁ. וְלֹא הִרְפּוּ וְלָחֲצוּ עָלָיו בְּתַקִּיפוּת וְהוּא גִּמְגֵּם. הַקָּצִין חָשַׁד בּוֹ וְאִייֵּם שִׁיעֲרוּךְ אֶצְלוֹ חִיפּוּשׂ. עָבַד אֵל-עָאל רָאָה בְּעֵינָיו שֶׁהוּא מִתְכַּוֵּון לְזֶה בֶּאֱמֶת, וְאָז הוּא הוֹשִׁיט אֶת יָדוֹ אֶל כִּיסוֹ וְהוֹצִיא מֵהַכִּיס אֶת הַפְּרִיט הֶחָסֵר. הַפְּרִיט הַזֶּה הָיָה הָרְאָיָה הַמֶּרְכָּזִית בַּמִּשְׁפָּט: זֶה הָיָה צֵ'ק מְזוּיָּף, צֵ'ק שֶׁל מֵאָה אֶלֶף לִירוֹת שֶׁזּוּיַּף כַּהֲלָכָה.  
הַקָּצִין הִתְפַּלֵּא וְיָשַׁב לִכְתּוֹב דּוּ"חַ, וְהִתְחִיל לִשְׁאוֹל שְׁאֵלוֹת, וּבְיִיחוּד שְׁאֵלָה אַחַת: לָמָּה שָׁמַרְתָּ אֶצְלְךָ אֶת הַצֵּ'ק הַמְּזוּיָּף? וְעָבַד אֶל-עָאל לֹא יָדַע לָתֵת תְּשׁוּבָה בְּרוּרָה. הוּא מִילְמֵל וְלִימְלֵם וְלִיהֵג וְהַקָּצִין לֹא הִשְׁתַּכְנֵעַ, וְגַם לֹא הוּא עַצְמוֹ.  
בְּסוֹף הַיּוֹם חָזַר עַבֶּד אֵל-עָאל מֵהַמַּחְלָקָה בַּאֲפִיסַת כּוֹחוֹת. נִיכּוּ לוֹ חֲצִי מַשְׂכּוֹרֶת, הֶעֱבִירוּ אוֹתוֹ מֵאֲגַף הַחֲקִירוֹת וְאִייְּמוּ עָלָיו בְּפִיטּוּרִים. הוּא הָיָה מְדוּכְדָּךְ וּמְצוּבְרָח, וְעִם זֹאת, בְּעוֹמֶק לִבּוֹ הוּא הִרְגִּישׁ רַעֲנָן וּמְרוּצֶּה וּמְאוּשָּׁר. שֶׁהִנֵּה, אַף אֶחָד לֹא תָּפַשׂ שֶׁהוּא שָׁמַר אֶצְלוֹ אֶת הַצֵּ'ק הַמְּזוּיָּף כְּדֵי לַעֲשׂוֹת מִמֶּנּוּ הֶעְתֵּק מְצוּלָּם זֵהֶה לַמָּקוֹר, הֶעְתֵּק שֶׁעָלָה לוֹ הַרְבֵּה כֶּסֶף – חֲמִישָּׁה-עָשָׂר גְּרוּשִׁים.    
עָבַר יוֹם וְאַחֲרָיו עָבְרוּ עוֹד יָמִים וְהַדִּכְדּוּךְ וְהַמַּצַּב-רוּחַ הָרַע חָלְפוּ גַּם הֵם, אֲבָל הַהֶעְתֵּק שֶׁל הַצֵּ'ק נִשְׁאַר אֵצֶל עַבֶּד אֵל-עָאל.
וְעַד עַכְשָׁיו, הָרְגָעִים הַמְּאוּשָּׁרִים בְּיוֹתֵר בְּחַיָּיו שֶׁל עֶבֶד אֵל-עֻלָּא עוֹדָם הָרְגָעִים שֶׁבָּהֶם הוּא בּוֹרֵחַ מִן הַצְּפִיפוּת וְהַדּוֹחַק שֶׁל בְּנֵי הָאָדָם וּמִתְבּוֹדֵד עִם עַצְמוֹ. הוּא בּוֹדֵק וּמְוַודֵּא שֶׁאַף אֶחָד לֹא שָׁם לֵב אֵלָיו וְלֹא רוֹאֶה אוֹתוֹ, וְאָז הוּא מוֹצִיא בִּזְהִירוּת אֶת אַרְנָקוֹ וְשׁוֹלֵף מִכִּיס מְיוּחָד שֶׁבּוֹ אֶת הַצִּילּוּם שֶׁל הַצֵּ'ק. הוּא מַבִּיט בַּסֵּמֶל שֶׁל הַבַּנְק וּבְאוֹתִיּוֹת הַמּוּדְפָּסוֹת שֶׁעָלָיו, קוֹרֵא אֶת הַמִּשְׁפָּט הַנִּצְחִי: "שַׁלְּמוּ לְמוּטָב סַךְ שֶׁל מֵאָה אֶלֶף לִירוֹת מִצְרִיּוֹת בִּלְבַד" וּמְלַטֵּף אוֹתוֹ בְּאֶצְבְּעוֹתָיו, וְאוֹזְנָיו מַרְטִיטוֹת וְכַפּוֹת יָדָיו וְרַגְלָיו מְעַקְצְצוֹת.  
הוּא מוֹסִיף לִבְהוֹת בַּצֵּ'ק עַד שֶׁהַסְּעָרָה שֶׁבְּקִרְבּוֹ שׁוֹכֶכֶת, וְאָז הוּא מְקַפֵּל אוֹתוֹ בִּקְפִידָה וּמַחֲזִיר אוֹתוֹ אֶל הַכִּיס הַמְּיוּחָד שֶׁבְּאַרְנָק, וְנֶאֱנַח כְּאִילּוּ סִייֵּם עַכְשָׁיו לְהִתְוַודּוֹת אוֹ לְהִתְפַּלֵּל. וְאָז הוּא שָׁב לְאִיטּוֹ אֶל הַצְּפִיפוּת וְהַדּוֹחַק שֶׁל בְּנֵי הָאָדָם וְחוֹזֵר לִהְיוֹת מָה שֶׁהָיָה: שׁוֹטֵר גָּבוֹהַּ וְשֶׁחִרְחֵר שֶׁעַל כַּף יָדוֹ הַיְּמָנִית דָּג שֶׁפִּיו פָּעוּר וּזְנָבוֹ שָׁסוּעַ וְעַל עֵינוֹ נְקוּדָּה.
 



https://www.shortstoryproject.com/he/story/%d7%94%d7%90%d7%95%d7%a6%d7%a8/
#אִירוֹנְיָה#אָלֵגוֹרְיָה#אֶקְזֶסְטַנְצְיָאלִיסְטִי#הִרְהוּרִים#פִילוֹסוֹפִי