עֲדַת כַּלְבֵי פַּרְעֹה מְשׁוֹטְטִים מַגִּיעָה מִיָּד לְאַחַר שֶׁשְּׂרֵפוֹת הַקַּיִץ שׁוֹכְכוֹת. רוּבָּם נְגוּעִים בִּשְׁחִין, עוֹרָם הֶחָשׂוּף זָב דָּם וּמוּגְלָה. הֵם מַקִּיפִים אֶת הַבָּתִּים, נָעִים סְבִיבָם בְּעִיקְּשׁוּת. יִלְלוֹתֵיהֶם נִשְׁמָעוֹת כִּצְעָקוֹת קְצָרוֹת, חֲנוּקוֹת, מְיוּסָּרוֹת, כְּאִילּוּ הַחַיָּה שֶׁבָּהֶם כְּבָר גּוֹסֶסֶת, וְכָל הָאִיּוּם הָאָפֵל שֶׁל חַיּוֹת נְגוּעוֹת אָצוּר בָּהֶם.

לֹא יוֹדְעִים לוֹמַר אֶצְלֵנוּ מָה הֵבִיא אֶת צִיפּוֹרָה לָצֵאת אֲלֵיהֶם בְּאֶחָד הַלֵּילוֹת, כְּשֶׁאִישׁ אֵינוֹ מֵעֵז לְהַצִּיב אֶת רַגְלָיו מִחוּץ לְבֵית. יֵשׁ הָאוֹמְרִים שֶׁרָאֲתָה מַשֶּׁהוּ בְּקַרְקָעִית עֵינֵיהֶם. שֶׁעֵינֵי כַּלְבֵי פַּרְעֹה הֵן עֲמוּקּוֹת וְנִיתָּן לִטְבּוֹעַ בְּתוֹכֶן. יֵשׁ הָאוֹמְרִים שֶׁנְּשִׁיכָתָם אֵינָהּ מוֹתִירָה סִימָן. בְּכָל אוֹפֶן, עוּבְדָּה הִיא שֶׁשְּׁלוֹשָׁה לֵילוֹת לְאַחַר מִכֵּן טִלְטְלוּ אֶת צִיפּוֹרָה פִּרְכּוּסִים אִיּוּמִים וּלְמָחֳרָת בַּבּוֹקֶר לֹא הִכִּירָה עוֹד אֶת הוֹרֶיהָ וְלֹא כָּל דָּבָר אַחֵר שֶׁהָיָה שַׁיָּיךְ לְחַיֶּיהָ עַד כֹּה. שַׂעֲרוֹתֶיהָ נָשְׁרוּ וְעַל עוֹרָהּ הוֹפִיעוּ צַלָּקוֹת מְכוֹעָרוֹת, כְּמוֹ סִימְּנוּ אֶת כָּל חֶלְקֵי גּוּפָהּ. הִיא שִׁכְבָה בַּמִּיטָּה, קְפוּאָה כְּאַחַת שֶׁנּוֹדַע לָהּ דָּבָר שֶׁאֲחֵרִים אֵינָם יוֹדְעִים.
"לֹא הִרְגַּשְׁתָּ כְּלוּם?" נִיסּוּ הוֹרֶיהָ לְדוֹבֵב אוֹתָהּ, אַךְ הִיא רַק בָּהֲתָה, מִסְתַּכֶּלֶת בָּהֶם כְּמוֹ אִידְיוֹטִית.
מִתּוֹךְ חֶרְדָתָם זִימְּנוּ הוֹרֶיהָ אֶת הָרַבָּנִית הַגְּדוֹלָה, זוֹ שֶׁיֵּשׁ בְּכוֹחָהּ לְהִיכָּנֵס לְתוֹךְ אֲגַם הַנֶּפֶשׁ, לִרְאוֹת לְקַרְקָעִיתָהּ.
"צִיפּוֹרָה צָלְלָה לַאֲגָמִי עָבְרָה הַקָּדוּם," מַרְגִּיעָה הָרַבָּנִית אֶת הַהוֹרִים הַמּוּדְאָגִים, "בִּמְקוֹם לְהַתִּישׁ אֶת עַצְמָהּ וּלְהִתְגּוֹנֵן בְּכָל מְחִיר, הִיא קִיבְּלָה עַל עַצְמָהּ אֶת 'הַמָּוֶות הַהִיפְּנוֹטִי', כְּאִילּוּ כְּבָר אֵינָהּ קַיֶּימֶת. חֲלוֹמוֹתֶיהָ נָשְׂאוּ אוֹתָהּ לְגִלְגּוּלִים קְדוּמִים רְחוֹקִים. הִיא חָוְותָה אֶת נְטִישַׁת מֹשֶׁה..."
וּבֶאֱמֶת, אֵיךְ לִבּוֹ שֶׁל מֹשֶׁה לֹא נִשְׁבַּר לִרְסִיסִים מִמּוּסַר כְּלָיוֹת? לִנְטוֹשׁ אוֹתָהּ וְאֶת בָּנָיו לְאַחַר שֶׁהִצִּילָה אֶת חַיָּיו?
"הַכְּלָבִים קָרְאוּ לִי," צִיפּוֹרָה מִתְוַודָּה בִּפְנֵי הָרַבָּנִית, "הֵם הֶאֱשִׁימוּ אוֹתִי בְּמַחֲלָתָם הַנּוֹרָאָה, כְּאִילּוּ אִם הָיִיתִי מִתְעַקֶּשֶׁת לְהַמְשִׁיךְ בְּדֶרֶךְ עִם מֹשֶׁה, הַמַּכָּה הַנּוֹרָאָה שֶׁהִכְּתָה בָּהֶם יְכוֹלָה הָיְתָה לְהִימָּנַע. מָה אֲשֵׁמִים בַּעֲלֵי הַחַיִּים בְּמָה שֶׁעוֹשִׂים הָאֲנָשִׁים?"
"עָלַיִיךְ לְשַׁחְרֵר," הָרַבָּנִית אוֹמֶרֶת לְצִיפּוֹרָה, "אָבִיךְ הַקָּדוּם, יִתְרוֹ, חִיפֵּשׂ מַשְׁמָעוּת פִילוֹסוֹפִית וּמֵטָאפִיזִית בָּאֵירוּעִים הַמִּתְרַחֲשִׁים בָּעוֹלָם, הִתְנַתֵּק מֵהָעֲשִׂיָּיה הָאֱנוֹשִׁית. הוּא תָּפַס שֶׁרִגְשֵׁי אָשֵׁם אֵינָם מַשְׁפִּיעִים עַל בְּנֵי הָאָדָם לְשַׁנּוֹת אֶת דַּרְכֵיהֶם, אוּלַי לְהֶפֶךְ."
כְּתִיקּוּן לְקַדְמוֹנִיּוּתָהּ, הֶחֱלִיטָה צִיפּוֹרָה לַהֲפוֹךְ לְסַפְרָנִית: "קְרִיאָה יְכוֹלָה לְשַׁנּוֹת מַחֲשָׁבוֹת שֶׁל אֲנָשִׁים," אָמְרָה לָרַבָּנִית שֶׁאָסְפָה אוֹתָהּ אֵלֶיהָ, "אֶגְרוֹם לַאֲנָשִׁים לִקְרוֹא. אַצִּיעַ לָהֶם הִתְבּוֹנְנוּת שֶׁתּוּכַל לְשַׁנּוֹת אֶת דַּרְכָּם, אוּלַי כָּךְ יְוַותֵּר לָהֶם הַבּוֹרֵא עַל עוֹנָשָׁיו."

צִיפּוֹרָה נִהְיְיתָה הַסַּפְרָנִית הָרָאשִׁית בַּסִּפְרִיָּיה הָעִירוֹנִית בִּבְאֵר שֶׁבַע. אוֹמְרִים שֶׁיָּדְעָה לֶאֱמוֹד אֶת הַקּוֹרֵא וּמִיָּד לְהוֹבִיל אוֹתוֹ אֶל מַדַּף הַסְּפָרִים, לְחַלֵּץ עֲבוּרוֹ אֶת ה־סֵפֶר. "קְרִיאָה בּוֹ תּוֹבִיל לִגְאוּלָּה," נָהֲגָה לוֹמַר.
אֲבָל הַיָּמִים חָלְפוּ, הַסִּפְרִיָּיה הִתְרוֹקְנָה, וְצִיפּוֹרָה חָשָׁה שֶׁהִיא מִתְגּוֹרֶרֶת בַּמּוּזֵיאוֹן לַסְּפָרִים. "אֲפִילּוּ הַמּוּזוֹת הָלְכוּ לִרְעוֹת בַּשָּׂדוֹת אֲחֵרִים," הִתְלוֹנְנָה בִּפְנֵי הָרַבָּנִית, "וּבִכְלָל, נִדְמֶה לִי שֶׁהַסְּפָרִים שֶׁנִּכְתָּבִים הַיּוֹם כּוּלָּם סֵפֶר אֶחָד אָרוֹךְ."
נִרְאֶה שֶׁמַּחֲשָׁבוֹת רָדִיקָלִיּוֹת אֵלֶּה הוֹבִילוּ אוֹתָהּ לִקְפּוֹץ לְפָרָשַׁת הַנָּזִיר סָבוֹנֵרוּלָה, "הֲרֵי שְׁנֵינוּ קְשׁוּרִים בְּמֵישָׁרִין לְעִנְיַין הַגְּאוּלָּה, לֹא?" אָמְרָה לָרַבָּנִית, וְסִיפְּרָה לָהּ שֶׁהִיא מַעֲמִיקָה וְקוֹרֵאת בַּפַּעַם הַשְּׁלִישִׁית אֶת סִפְרוֹ שֶׁל י"א רְעוּאֵל "מְדוּרַת הַהֲבָלִים".
הָרַבָּנִית פָּנְתָה לְעֵבֶר צִיפּוֹרָה, "נוּ, תַּקְרִיאִי מַשֶּׁהוּ," אָמְרָה בְּעוֹדָהּ מְקַלֶּפֶת תַּפּוּחֵי אֲדָמָה.
"כּוּלָּם נָשְׂאוּ אֶת פְּנֵיהֶם, עוֹקְבִים אַחַר יָדוֹ הָאוֹחֶזֶת בְּלַפִּיד הַבּוֹעֵר, מִתְרוֹמֶמֶת." צִיפּוֹרָה מִקְּרִיאָה בֵּטוֹן דְּרָמָטִי, "פָּנָיו שֶׁל סַבּוֹנֵרוּלָה נִדְלָקִים בְּאוֹר הַלֶּהָבוֹת, בּוֹעֲרִים בְּצִבְעֵי הָאֵשׁ. 'שָׁמְעוּ: מִשָּׁם,' הוּא מַצְבִּיעַ עִם הַלַּפִּיד הַבּוֹעֵר לְרָקִיעַ, 'וְעַד לְכָאן,' הוּא מִתְוֶוה קַו אֵשׁ לְכִיוּוּן הָאֲדָמָה, 'זֶה שַׁיָּיךְ לָכֶם. הַנּוֹחוּת הִיא אוֹיַבְתּוֹ הַמָּרָה בְּיוֹתֵר שֶׁל הָאוֹשֶׁר. הַתַּרְבּוּת, יֵשׁ בְּכוֹחָהּ לְהָבִיא לְקֵץ הָאָדָם... הָאֵשׁ מַחֲרִיבָה אֲבָל מְטַהֶרֶת!' סַבּוֹנֵרוֹלֶה מַשְׁלִיךְ אֶת הַלַּפִּיד, אֵשׁ נִיצַתֵּת בְּמִגְדַּל הַתְּמוּנוֹת וְהַסְּפָרִים. רְמָצִים נִישָּׂאִים אֶל הָרָקִיעַ. נִדְמֶה שֶׁהֵם חוֹדְרִים אֶל בֵּין הַכּוֹכָבִים, עוֹבְרִים דַּרְכָּם הָלְאָה. הַהֲמוֹנִים נוֹשְׂאִים מַבָּט אֶל הָרָקִיעַ."
"'הִנֵּה מִתְכַּלֶּה כָּל מָה שֶׁמּוּפְקָר בָּעוֹלָם,' סַבּוֹנֵרוּלָה מִתְכּוֹפֵף, חוֹפֶן מֵהָאֵפֶר וּמַשְׁלִיךְ לְעֵבֶר הַשָּׁמַיִם הַשּׁוֹאֲבִים אוֹתוֹ: 'וַיֹּאמֶר ה'. וְהָיָה לְאָבָק עַל כָּל הַכּוֹפְרִים, וְהָיָה עַל הָאָדָם, וְעַל הַבְּהֵמָה, לִשְׁחִין פּוֹרֵחַ אֲבַעְבּוּעוֹת בְּכָל הַכּוֹפְרִים,' רַחַשׁ רָם עוֹבֵר בַּקָּהָל, הֵם שָׁמְעוּ מַשֶּׁהוּ עַל הַמַּחֲלָה הָאֲיוּמָּה הַזֹּאת שֶׁאֱלוֹהִים שִׁילֵּחַ בְּמִצְרַיִם, שֶׁתּוֹקֶפֶת כּוֹפְרִים וּבוֹחֶנֶת אֱמוּנָה."
צִיפּוֹרָה מִתְיַישֶּׁבֶת לְיַד שׁוּלְחַן הַפוֹרְמַיְיקָה תְּכֵלֶת הַמִּתְקַלֵּף שֶׁבַּמִּטְבָּחוֹן: "יֵשׁ מִבְחָנִים כָּאֵלֶּה, לֹא? הַאִם אֱלוֹהִים בֶּאֱמֶת הָגָה אוֹתָם? הַאִם הֵם כֵּלִים בִּידֵי אֱלוֹהִים, אוֹ בִּידֵי הַשָּׂטָן?"
"יִהְיֶה לָנוּ יוֹפִי שֶׁל מָרָק," הָרַבָּנִית אוֹמֶרֶת, טוֹעֶמֶת מֵהַנּוֹזֵל הַמַּהְבִּיל שֶׁבְּסִיר.
בְּתוֹר סַפְרָנִית צִיפּוֹרָה יוֹדַעַת שֶׁיֵּשׁ גַּם סוֹפְרִים שֶׁאוֹמְרִים שֶׁאֵינָם אֶלָּא כְּלִי בְּיָדוֹ שֶׁל אֱלוֹהִים, וְשֶׁהַמִּילִּים רַק זוֹרְמוֹת דַּרְכָּם. צִיפּוֹרָה מְבוּלְבֶּלֶת בָּעִנְיָין הַזֶּה. הִיא מִתְיַיעֶצֶת עַל כָּךְ עִם הָרַבָּנִית.
"צִיפּוֹרָה," מֵי הָעֵינַיִים הַכְּחוּלּוֹת שֶׁל הָרַבָּנִית גּוֹעֲשִׁים, "הַכּוֹל הוּא לֹא־כְּלוּם. אֲנַחְנוּ לֹא אוֹמְרִים אֶת זֶה כְּדֵי לֹא לְצַעֵר אֶת בְּנֵי הָאָדָם, לְעוּמָּתֵנוּ הַסּוֹפְרִים הֵם חַסְרֵי אַחְרָיוּת."

צִיפּוֹרָה נֶאֱנַחַת, הַסִּפְרִיָּיה שׁוֹמֶמֶת, בַּחוּץ סוּפַת חוֹל נוֹרָאָה נוֹטֶלֶת מִן הַדְּבָרִים אֶת צוּרָתָם, מְיַילֶּלֶת כְּכַלְבֵי פַּרְעֹה. צִיפּוֹרָה קוֹרֵאת בְּ"מְדוּרַת הַהֲבָלִים", תּוֹהָה אִם יִיתָּכֵן שֶׁלֵּיל 7 בְּפֶבְּרוּאָר, 1497 בְּפִירֶנְצֶה הוּא רֶפְּלִיקָה שֶׁנָּעָה בַּזְּמַן.
הִיא עוֹצְמַת עֵינַיִים, נִסְחֶפֶת בְּדִמְיוֹנָהּ אֶל כִּיכַּר הַסִּינְיוֹרְיָה בְּפִירֶנְצֶה. הִנֵּה הִיא עַצְמָהּ עוֹמֶדֶת לְצַד סַבּוֹנֵרוּלָה.
"חֲתִיכַת מְדוּרָה," סַבּוֹנֵרוּלָה אוֹמֵר לָהּ, "אוֹבִּידְיוּס, פְּרוֹפְרַטְיוּס, דְּנַטֶּה, בּוֹקָאצָיו... רְאִי אֵיךְ הֵם עוֹלִים בְּאֵשׁ."
צִיפּוֹרָה לֹא מְבִינָה, תּוֹהָה, הַאִם אֵלּוּ מִשְׂחֲקֵי לָשׁוֹן? נְבוּאָה? הִיא אוֹמֶרֶת: "מִיסְטֶר סָבוּנְרוּלָה, מָה זֶה כָּל הַמַּאֲמָץ הַמְּיוּתָּר הַזֶּה לִשְׂרוֹף סְפָרִים?"

קָשֶׁה לְהַאֲמִין בְּמִפְגַּשׁ אָפֵל כָּזֶה, שֶׁבּוֹ אֱלוֹהִים מַעֲמִיד בִּזְמַן אֶחָד אֶת סַבּוֹנְרוּלָה וְאֶת הַסַּפְרָנִית צִיפּוֹרָה, אֲבָל בֶּטַח אֱלוֹהִים, שֶׁרוֹאָה וְיוֹדֵעַ הַכּוֹל, יוֹדֵעַ מָה הוּא עוֹשֶׂה.
הַאִם הָיָה זֶה קוֹל אֱלוֹהִי שֶׁגָּרַם לְצִיפּוֹרָה לְהִתְכּוֹפֵף וְלִמְשׁוֹךְ מֵהָאֵשׁ אֶת "הַתּוֹפֶת" שֶׁל דְּנַטֶּה? קָשֶׁה לָדַעַת, הֲרֵי קוֹלוֹת כָּאֵלּוּ הֵם שִׂיחָה אִינְטִימִית. צִיפּוֹרָה מְנַפְנֶפֶת בְּסֵפֶר, "אֵיךְ אַתָּה יָכוֹל לִשְׂרוֹף אֶת הַתּוֹפֶת? חוּץ מִזֶּה, זֶה כָּל כָּךְ דּוֹמֶה לָמָּה שֶׁקּוֹרָה — הַהִיסְטוֹרְיָה מְחַקֶּה אֶת הַהִיסְטוֹרְיָה, אוֹקֵיי, מַדְהִים. אֲבָל לָאַחֲרוֹנָה גִּילִּיתִי שֶׁהַהִיסְטוֹרְיָה מָחֲקָה גַּם אֶת הַסִּפְרוּת — תִּקְרָא אֶת דְּנָטָה וְתִרְאֶה," הִיא מְרִימָה מַבָּט לַשָּׁמַיִם, מֵיטִיבָה אֶת הַצָּעִיף הָאָדוֹם עַל רֹאשָׁהּ, "תָּמִיד אֲנַחְנוּ יְכוֹלִים לְהַפְגִּישׁ אֶת הַמּוּקְדָּם עִם הַמְּאוּחָר."

בְּאוֹתוֹ עֶרֶב צִיפּוֹרָה מְסַפֶּרֶת לָרַבָּנִית עַל הַמִּפְגָּשׁ. הָרַבָּנִית מְמַלְמֶלֶת: "אוּנְטְרָה וְלָט," הָעוֹלָם הַתַּחְתּוֹן. צִיפּוֹרָה תּוֹהָה: הַאִם יֵשׁ חֲלוּקָּה נְכוֹנָה בֵּין הַשְּׁמֵימִי לְאַרְצִי?
"הַשָּׁמַיִם אֵינָם עוֹמְדִים לְמִשְׁפָּטָהּ שֶׁל הָאָרֶץ; הָאָרֶץ הִיא שֶׁנְּתוּנָה לְמִשְׁפָּטָם שֶׁל הַשָּׁמַיִם," הָרַבָּנִית אוֹמֶרֶת, כְּאִילּוּ הִיא שׁוֹמַעַת אֶת מַחְשְׁבוֹתֶיהָ שֶׁל צִיפּוֹרָה.
בַּלַּיְלָה צִיפּוֹרָה נִזְכֶּרֶת בְּשַׁיִט שֶׁיָּצְאָה אֵלָיו עִם אִיגּוּד הַסַּפְרָנִים, עַל אוֹנִיַּית רַעַמְסֵס. הֵם עָגְנוּ בְּפִירֶנְצֶה בַּיּוֹם הָרְבִיעִי שֶׁל הָאֵפֶר. הַכּוֹמֶר עָמַד בְּפֶתַח הַכְּנֵסִיָּיה, מְקַבֵּל אֶת פְּנֵי הַנִּכְנָסִים, טוֹבֵל אֶת אֲגוּדָלוֹ בְּקַעֲרַת הָאֵפֶר וּמְתַוּוֹה צְלָב שֶׁל אֵפֶר עַל מִצְחָם, אֶלָּא שֶׁמַּדְרִיךְ הַחֲבוּרָה הַיִּשְׂרְאֵלִי פָּנָה וְהִכְנִיס אֶת הַקְּבוּצָה בַּדֶּלֶת הַשְּׂמָאלִית (דֶּלֶת הַיְּצִיאָה), וְרַק צִיפּוֹרָה, שֶׁאִיחֲרָה מְעַט, נִכְנְסָה בְּיָמָנִית. הַכּוֹמֶר מִתְוֶוה צְלָב אֵפֶר עַל מִצְחָהּ וְאוֹמֵר: "אִם תֵּיטִיב שְׂאֵת וְאִם לֹא תֵיטִיב לַפֶּתַח חַטָּאת רֹבֵץ וְאֵלֶיךָ תְּשׁוּקָתוֹ וְאַתָּה תִּמְשָׁל בּוֹ."
צִיפּוֹרָה מַחֲלִיטָה שֶׁלְּמָחֳרָת לֹא תֵּלֵךְ לַסִּפְרִיָּיה אֶלָּא תִּיגַּשׁ לָרַבָּנִית, לִשְׁאוֹל בַּעֲצָתָהּ אִם עָלֶיהָ לַעֲשׂוֹת מַשֶּׁהוּ בְּקֶשֶׁר לָאֵירוּעַ הַהוּא בַּכְּנֵסִיָּיה. וּמִכֵּיוָון שֶׁלֹּא הִצְלִיחָה לְהֵירָדֵם, חֲזָרָה אֶל סִפְרוֹ שֶׁל יוֹאֵל הוֹפְמָן, "מַצְּבֵי רוּחַ", וְקָרְאָה: "הַסְּפִירָה אָכֵן הֵחֵלָּה, כְּמוֹ שֶׁהַנּוֹצְרִים אוֹמְרִים, בְּלֵידָתוֹ שֶׁל הַתִּינוֹק יֵשׁוּעַ. אֲבָל הִיא נִסְתַּיְּימָה בְּלֵידָתוֹ שֶׁל אָדוֹלְף. נָתְנוּ לָנוּ רַק 1,889 שְׁנוֹת חַיִּים.
"עַכְשָׁיו אֲנַחְנוּ בִּשְׁנוֹת הָאֵפֶר. מִחוּץ לִזְמַן [...] הַכּוֹל מַרְאִית עַיִן. צִיפּוּי דַּק מְאוֹד שֶׁל כִּתְמֵי צֶבַע וּמִתַּחְתָּיו מִישׁוֹר שָׁחוֹר."
צִיפּוֹרָה חוֹשֶׁבֶת, הָיִיתִי צְרִיכָה לְסַפֵּר לְסַבּוֹנֵרוּלָה עַל אָדוֹלְף, שִׁיכְבָה אֶת הַמְּדוּרָה שֶׁלּוֹ לִפְנֵי שֶׁיִּהְיֶה מְאוּחָר.
הַשַּׁחַר מֵאִיר עַל בְּאֵר שֶׁבַע, הָעִיר כּוּלָּהּ מְכוּסֶּה אָבָק. שֶׁמֶשׁ אֲמִיתִּית זוֹרַחַת עַל הַלֹּא־כְּלוּם. צִיפּוֹרָה מַחֲלִיטָה לִפְתּוֹחַ אֶת הַסִּפְרִיָּיה, אָסוּר לְאַכְזֵב אֲפִילּוּ קוֹרֵא מִזְדַּמֵּן אֶחָד.
אִישׁ לֹא מַגִּיעַ עַד הַשָּׁעָה עֶשֶׂר. בַּחֲלַל הַסִּפְרִיָּיה עוֹמֵד עֲדַיִין רֵיחַ שְׂרֵפוֹת הַקַּיִץ. צִיפּוֹרָה בְּטוּחָה שֶׁהִיא שׁוֹמַעַת אֶת יִלְלַת כַּלְבֵי פַּרְעֹה, בְּטוּחָה שֶׁהֵם מַקִּיפִים אֶת הַסִּפְרִיָּיה. הִיא מְגָרֶדֶת כַּאֲחוּזַּת טֵירוּף אֶת צַלָּקוֹת הַשְּׁחִין. רֹאשׁ כֶּלֶב פַּרְעֹה חוֹם מֵצִיץ לְעֶבְרָהּ מֵהַחַלּוֹן, הִיא שׁוֹקַעַת לְתוֹךְ עֵינָיו הַמִּתְרַחֲבוֹת. הִיא חוֹלֶמֶת שֶׁהִיא חַיֶּיבֶת לְתַקֵּן אֶת הֶעָבָר לִפְנֵי לֵידַת אָדוֹלְף וְיֵשׁוּעַ, שֶׁהִיא יְכוֹלָה כִּי הִיא שָׁם. כִּי רַק מִי שֶׁמֵּצִיץ לֶעָתִיד יוֹדֵעַ שֶׁאֶפְשָׁר לְתַקֵּן אֶת הֶעָבָר. הִיא נְחוּשָׁה: הַפַּעַם לֹא אֲאַפְשֵׁר לְמֹשֶׁה לִנְטוֹשׁ אוֹתִי וְאֶת בָּנָיו, אָרָד אִיתּוֹ לְמִצְרַיִם, אַמְתִּיק אֶת הַמַּכּוֹת.




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%a9%d7%97%d7%99%d7%9f/
#