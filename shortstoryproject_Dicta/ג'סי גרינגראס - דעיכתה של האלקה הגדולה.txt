הַסֶּלַע הַזֶּה אוּלַי הָיָה פַּעַם אִי, אֲבָל עַכְשָׁיו נוֹתַר מִמֶּנּוּ רַק גַּבְנוּן תְּלוּל שֶׁמְּפַלֵּחַ אֶת הָאוֹקְיָינוֹס מִכָּל צְדָדָיו מִלְּבַד אֶחָד, וּבוֹ מִשְׁתַּפֵּל הַמִּידְרוֹן כָּךְ שֶׁאֶפְשָׁר לְקָרֵב אֵלָיו סְפִינָה. אֲנִי בָּא הִנֵּה מִדֵּי שָׁנָה. בַּהַתְחָלָה בָּאנוּ בִּשְׁבִיל הַדָּגִים. לִפְעָמִים בָּאנוּ בִּשְׁבִיל הַלִּוְויָיתָנִים. לֹא יָכוֹלְנוּ לָשֵׂאת מָזוֹן שֶׁיַּסְפִּיק לְמַסָּע הָלוֹךְ וָשׁוֹב אֲבָל זֶה לֹא שִׁינָּה שׁוּם דָּבָר בִּגְלַל הָעוֹפוֹת. זֶה הָיָה לִפְנֵי שְׁלוֹשִׁים שָׁנָה. הֵם הָיוּ אָז גְּדוֹלִים כְּמוֹ אֲוָוזִים; עוֹד יוֹתֵר גְּדוֹלִים: בְּגוֹדֶל שֶׁל אֲוָוז גָּדוֹל, וְהֵם הִתְגּוֹדְדוּ עַל הַסֶּלַע וּכְבָר הִסְתִּירוּ אֶת פְּנֵי הַשֶּׁטַח שֶׁלּוֹ, וְעוֹד עָלוּ כָּל הַזְּמַן מֵהַמַּיִם; הֵם בָּאוּ כְּאִילּוּ הָיוּ עֲשׂוּיִים מֵהַיָּם עַצְמוֹ, כְּאִילּוּ הַגַּלִּים יָצְרוּ אוֹתָם, בְּשַׂר מִמַּיִם, וְיָרְקוּ אוֹתָם מַעְלָה אֶל הָאֲדָמָה. כְּשֶׁהִתְבּוֹנְנוּ בָּהֶם, בַּהֲמוֹנֵיהֶם, הָיָה אֶפְשָׁר לַחֲשׁוֹב שֶׁהֵם נִצְחִיִּים, הָיָה אֶפְשָׁר לַחֲשׁוֹב שֶׁלֹּא יִהְיֶה לָהֶם סוֹף, לְהִתְרַבּוֹת שֶׁלָּהֶם. הָאִי הַזֶּה הָיָה אָז בִּשְׁבִילֵנוּ מַחְסָן, חֲנוּת וּמְזוּוָּה, אַף שֶׁלֹּא הָיוּ בּוֹ לֹא צִמְחִיָּיה, לֹא עֵשֶׂב אוֹ טַחַב, לֹא עֵץ, לֹא אֲדָמָה, כְּלוּם מִלְּבַד הַסֶּלַע וְהָרֶסֶס וְהָעוֹפוֹת; וְעַכְשָׁיו אֲפִילּוּ לֹא הָעוֹפוֹת.
בַּשָּׁנִים הָרִאשׁוֹנוֹת יָרַדְנוּ מֵהַסְּפִינָה אֶל הַחוֹף וּבוֹסַסְנוּ בָּהֶם עַד הַיְּרֵכַיִים כְּדֵי לִמְצוֹא מָקוֹם שָׁטוּחַ, שֶׁפִּינֵינוּ בְּעֶזְרַת אֵלֶּה שֶׁהֵנַפְנוּ סְבִיב בַּמַּעְגָּלִים עַד שֶׁכָּל הָעוֹפוֹת הִתְפַּנּוּ, וּבְרֶוַוח שֶׁהִשְׁאִירוּ הָיִינוּ רוֹאִים אֶת הַבֵּיצִים שֶׁלָּהֶם פְּזוּרוֹת עַל הָאָרֶץ כְּמוֹ עֲרֵמַת אֲבָנִים, חַלּוּקֵי אֶבֶן, כָּל אַחַת בְּגוֹדֶל אֶגְרוֹף וְעוֹד חֲצִי אִגְרוּף. אַף פַּעַם לֹא רָאִיתִי כָּל כָּךְ הַרְבֵּה בֵּיצִים. הַמִּסְפָּרִים הוֹלִיכוּ אוֹתָנוּ שׁוֹלָל. בִּגְלַל הַכַּמּוּת לֹא הָיָה אֶפְשָׁר לָדַעַת שֶׁכָּל בֵּיצָה מְיַיצֶּגֶת גַּם מַשֶּׁהוּ יִיחוּדִי: שֶׁכָּל זוּג עוֹפוֹת מֵטִיל בֵּיצָה אַחַת בִּלְבַד עַל הַסֶּלַע הֶחָשׂוּף בְּכָל אָבִיב. הָאֱמֶת הַזּוֹ הִתְבָּרְרָה לָנוּ רַק כְּהַשְׁמַסְפֵּרִים שֶׁלָּהֶם הִצְטַמְצְמוּ כָּל כָּךְ שֶׁיָּכוֹלְנוּ מַמָּשׁ לִסְפּוֹר אוֹתָם: אֶת הָעוֹפוֹת, אֶת הַבֵּיצִים. מִסְפַּר הָעוֹפוֹת הָיָה כָּפוּל מִמִּסְפַּר הַבֵּיצִים.
אַחֲרֵי שֶׁפִּינִּינוּ לָנוּ אֶת הַשֶּׁטַח תָּפַסְנוּ עוֹפוֹת לֶאֱכוֹל. עָשִׂינוּ אֶת זֶה בָּאוֹפֶן הַבָּא. הִנַּחְנוּ קֶרֶשׁ בֵּין הַחוֹף לְבֵין הַסְּפִינָה, וּשְׁנַיִים מֵאִיתָּנוּ דָּחֲפוּ אֶת הָעוֹפוֹת לְפָנֵינוּ וּבְתוֹךְ חֲצִי שָׁעָה כְּבָר יָכוֹלְנוּ לְמַלֵּא אֶת סִיפּוּן הַמִּטְעָן פַּעֲמַיִים, הֵם הָלְכוּ כְּמוֹ צֹאן לַטֶּבַח. כַּמָּה עוֹפוֹת אָכַלְנוּ מִיָּד וְאֶת הַיֶּתֶר הִמְלַחְנוּ, פָּרַשְׁנוּ אוֹתָם אַף-אַל-זָנָב בְּתוֹךְ חָבִיּוֹת, כְּמוֹ בַּקֵּן. עַל אַחַת הַסְּפִינוֹת שִׁבְרֵנוּ אֶת הָרַגְלַיִים שֶׁל שְׁלוֹשִׁים עוֹפוֹת כְּדֵי שֶׁלֹּא יוּכְלוּ לָזוּז וְנוּכַל לִשְׁמוֹר אוֹתָם בְּקַלּוּת וְלֶאֱכוֹל אוֹתָם טָרִיִּים מָתַי שֶׁרַק נִרְצֶה, אֲבָל הָרַעַשׁ שֶׁהֵם הֵקִימוּ הָיָה כִּמְעַט בִּלְתִּי נִסְבָּל וְהֵם מִמֵּילָא לֹא הִסְפִּיקוּ לָנוּ עַד הַבַּיִת אֶלָּא מֵתוּ כּוּלָּם שְׁלוֹשָׁה יָמִים בְּקוֹשִׁי אַחֲרֵי הַיְּצִיאָה מִנּוֹבָה סְקוֹטְיָה. זֶה הָיָה בַּהַתְחָלָה, כְּשֶׁעוֹד לֹא רָאִינוּ אֶת הָאֶפְשָׁרוּיוֹת. וְאָז רָאִינוּ, וּבְמֶשֶׁךְ הַרְבֵּה מְאוֹד זְמַן בָּאנוּ הִנֵּה לֹא בִּשְׁבִיל הַדָּגִים אוֹ הַלִּוְויָיתָנִים אֶלָּא בִּשְׁבִיל הַנּוֹצוֹת; וְאָז, כְּשֶׁהָעוֹפוֹת פָּחֲתוּ כָּל כָּךְ שֶׁיָּכוֹלְנוּ לִסְפּוֹר אוֹתָם עַל אֶצְבְּעוֹת הַיָּדַיִים, בָּאנוּ בִּשְׁבִיל הָעוֹפוֹת עַצְמָם, כְּדֵי לְהָבִיא אוֹתָם לְאַסְפָנִים אוֹ לָאוּנִיבֶרְסִיטָאוֹת שֶׁהִסְכִּימוּ לְשַׁלֵּם בְּיָד רְחָבָה עַל הַפְּגָרִים הַמְּשׁוּמָּרִים; וְעַכְשָׁיו אֲנַחְנוּ בָּאִים שׁוּב בִּשְׁבִיל הַדָּגִים, וְהַלִּוְויְיתָנִים, וַאֲנַחְנוּ מוּכְרָחִים לְהָבִיא אִיתָּנוּ מָזוֹן אוֹ לָדוּג אוֹתוֹ בַּיָּם כִּי אֵין יוֹתֵר עוֹפוֹת.
הָיוּ דְּרָכִים שׁוֹנוֹת לֶאֱסוֹף אֶת הַנּוֹצוֹת. לֹא יָכוֹלְנוּ לִסְחוֹב אֶת הַפְּגָרִים כָּל הַדֶּרֶךְ חֲזָרָה בָּאוֹקְיָינוֹס הָאַטְלַנְטִי כִּי הֵם הָיוּ מִתְקַלְקְלִים. בַּהַתְחָלָה חִיסַּלְנוּ אֶת הָעוֹפוֹת וּמֵרַטְנוּ אֶת הַנּוֹצוֹת וְהִשְׁלַכְנוּ אֶת הַפְּגָרִים מֵהַצּוּק וְהֵם נָפְלוּ לַיָּם. הָעוֹפוֹת נִרְאוּ כָּל כָּךְ הַרְבֵּה יוֹתֵר קְטַנִּים בְּלִי הַנּוֹצוֹת. אַחֵר כָּךְ אָמַרְנוּ לְעַצְמֵנוּ שֶׁהַשִּׁיטָה הַזֹּאת גּוֹזֶלֶת מֵאִיתָּנוּ יוֹתֵר מִדַּי זְמַן. לֹא כָּל הַנּוֹצוֹת הָיוּ רְאוּיוֹת לְמֵרִיטָה. בִּמְקוֹם זֶה הִתְהַלַּכְנוּ בֵּין הָעוֹפוֹת וְהֵם לֹא בָּרְחוּ; הֵם הָיוּ צְפוּפִים מִכְּדֵי לָזוּז, וְגַם כְּשֶׁהַמִּסְפָּרִים הִידַּלְדְּלוּ מְעַט הָיָה נִדְמֶה שֶׁהֵם לֹא מְבִינִים שֶׁאֲנַחְנוּ מְאַיְּימִים עֲלֵיהֶם וּלְכָל הַיּוֹתֵר הָיוּ מִתְרַחֲקִים אוֹ מַקִּישִׁים בְּמַקּוֹרִים, וְתוּ לֹא. חוּץ מִזֶּה הֵם הָיוּ מְגוּשָּׁמִים, הֵם הִתְנוֹדְדוּ, הַהִילּוּךְ שֶׁלָּהֶם הָיָה חֲסַר חֵן; הֵם דִּידּוּ וְהִתְגַּלְגְּלוּ, נֶאֱבָקִים לְהַנִּיחַ כַּף רֶגֶל שְׁטוּחָה אַחַת לִפְנֵי הַשְּׁנִיָּיה עַל הַסֶּלַע וּלְעִתִּים קְרוֹבוֹת נָפְלוּ. הֵרַמְנוּ אוֹתָם וְתָלַשְׁנוּ אֶת הַנּוֹצוֹת שֶׁנִּזְקַקְנוּ לָהֶן וְשִׁחְרַרְנוּ אוֹתָם מְרוּטִים לְמֶחֱצָה, וְגַם אָז הֵם סֵירְבוּ לִבְרוֹחַ וְרַק עָמְדוּ מִשְׁתָּאִים וּמְמַצְמְצִים וְעֵירוּמִּים בְּמָקוֹם שֶׁהִנַּחְנוּ אוֹתָם. וְאַחַר כָּךְ הֵם פָּשׁוּט מֵתוּ מֵעַצְמָם.
הַדֶּרֶךְ הַשְּׁנִיָּיה לִמְרוֹט נוֹצוֹת הָיְתָה לְהַרְתִּיחַ אֶת הָעוֹף כּוּלּוֹ. לְצוֹרֶךְ זֶה הִיכִּינוּ אוֹתָם מַכָּה אַחַת בַּגּוּלְגּוֹלֶת וְהֵם מֵתוּ אוֹ נִשְׁאֲרוּ הֲלוּמִים וְכָךְ הִנַּחְנוּ אוֹתָם בְּסִיר, שְׁנַיִים בְּסִיר אֶחָד, נֶאֱלַצְנוּ לִדְחוֹף דֵּי חָזָק כְּדֵי לְהַכְנִיס אוֹתָם, וּמִלְּמַטָּה הִנַּחְנוּ עוֹד עוֹפוֹת בְּתוֹר בּוּלֵי עֵץ וְאֶת הַגּוֹזְלִים, אִם מָצָאנוּ, בְּתוֹר חוֹמְרֵי בְּעִירָה בַּמֶּרְכָּז. הָעוֹפוֹת הָיוּ שְׁמָנִים וְהַנּוֹצוֹת שֶׁלָּהֶם מְשׁוּמָּנוֹת וְהֵם בָּעֲרוּ הֵיטֵב, טוֹב יוֹתֵר מִשֶּׁהָיִיתִי מְצַפֶּה, בְּעִירָה חַמָּה וּמְמוּשֶּׁכֶת. כְּשֶׁהַסִּירִים רָתְחוּ הַנּוֹצוֹת נִתְלְשׁוּ דֵּי בְּקַלּוּת וְיָכוֹלְנוּ לִדְחוֹס אוֹתָם לַשַּׂקִּים וְלִזְרוֹק אֶת בְּלֵיל הַשְּׁאֵרִיּוֹת לַיָּם כְּמוֹ קוֹדֶם. זוֹ הָיְתָה הַדֶּרֶךְ הַקַּלָּה בְּיוֹתֵר. שֶׁיִּבְחֲנוּ אֶת עַצְמֵנוּ עַל הַפִּתְרוֹן הַמַּעֲשִׂי לַבְּעָיָה הָעִיקֶּשֶׁת לִכְאוֹרָה שֶׁל מַחְסוֹר בְּחוֹמְרֵי בְּעִירָה עַל הַסֶּלַע הֶחָשׂוּף, וְאָמַרְנוּ שֶׁבְּקֶרֶב כָּל כָּךְ הַרְבֵּה עוֹפוֹת לֹא יִיתָּכֵן שֶׁחֶסְרוֹנָם שֶׁל מְעַטִּים כָּל כָּךְ יוּרְגַּשׁ, אוֹ שֶׁל הַמְּעַטִּים הַבָּאִים, אוֹ אֲפִילּוּ הַמְּעַטִּים אַחֲרֵיהֶם. גַּם כְּשֶׁשָּׁמְנוּ לֵב שֶׁהֵם מִידַּלְדְּלִים מִשָּׁנָה לְשָׁנָה אָמַרְנוּ שֶׁזֶּה בֶּטַח מִסִּיבָּה אַחֶרֶת, וְחוּץ מִזֶּה הִפְלַגְנוּ אַלְפַּיִים מֵיְיל וְיוֹתֵר כָּךְ שֶׁלֹּא מַמָּשׁ יָכוֹלְנוּ לְהִסְתּוֹבֵב וְלַחֲזוֹר. זֶה מָה שֶׁאָמַרְנוּ.
אֵלֶּה הַשֵּׁמוֹת שֶׁנִּיתְּנוּ לָעוֹפוֹת: אֶלְקֶה גְּדוֹלָה, אֶלְקֶה אִימְפְּנִיס, אַסְרוֹקִיצוֹק בִּגְרִינְלַנְד, פֶנְגְּוִוין, פִּין-וִין, פִּינְגְּוִוינוּס אִימְפְּנִיס. וְכַנִּרְאֶה גַּם שֵׁמוֹת נוֹסָפִים. הֵם לֹא יָכְלוּ לָעוּף. לִפְעָמִים הָיִינוּ רוֹאִים אוֹתָם שׂוֹחִים וּמַבְחִינִים בַּתְּנוּעָה הָאֵלֵגַנְטִית שֶׁלָּהֶם בְּמַיִם. אֲפִילּוּ בַּיָּם הָיָה אֶפְשָׁר לָצוּד אוֹתָם בְּאֶמְצָעוּת פִּיתָּיוֹן שֶׁל דָּג קָטָן; הֵם הָיוּ מִתְקָרְבִים לְדוֹפֶן הַסְּפִינָה וְהָיִינוּ לוֹכְדִים אוֹתָם וְהֵם הָיוּ שׂוֹחִים לְצִדֵּנוּ עִם חֲבָל סְבִיב הַצַּוּוֹאר וְאִם הָיוּ נִבְהָלִים הֵם הָיוּ צוֹלְלִים לַמְרוֹת הַחֶבֶל. זֶה נִשְׁמָע לֹא סָבִיר אֲבָל מֵעוֹלָם לֹא שָׁמַעְתִּי עַל שׁוּם חַיָּה שֶׁנֶּחְנְקָה כָּךְ. אֲנִי יוֹדֵעַ שֶׁאַסְפָנִים מְסוּיָּמִים רָצוּ לְהַחֲזִיק אוֹתָם חַיִּים, אֲבָל הַרְחֵק מֵהַיָּם הֵם לֹא נִשְׁאֲרוּ בַּחַיִּים יוֹתֵר מֵחוֹדֶשׁ בַּחוּץ. פַּעַם, כְּשֶׁהֵם כְּבָר נֶעֶלְמוּ כִּמְעַט לְגַמְרֵי, חָלַפְנוּ עַל פְּנֵי קַילְדֶּה בַּדֶּרֶךְ הַבַּיְתָה וְשָׁם נָתְנוּ לָנוּ אֶחָד, אֶת הָאַחֲרוֹן שֶׁהִצְלִיחוּ לִתְפּוֹס, וְגָרַרְנוּ אוֹתוֹ קָשׁוּר לְדוֹפֶן הַסִּירָה בְּמַיִם כְּדֵי שֶׁיִּישָּׁאֵר בַּחַיִּים עַד שֶׁנַּגִּיעַ לְלִיבֶרְפּוּל, אֲבָל הוּא חָמַק מֵהַלּוּלָאָה מוּל חוֹפֵי מֵאֶל-אוֹף-קִינְטַיְיר וְאִיבַּדְנוּ אוֹתוֹ. אִם הָעוֹפוֹת הָיוּ נִשְׁאָרִים תָּמִיד בְּמַיִם וְלֹא עוֹלִים עַל הַסֶּלַע, אֲנִי חוֹשֵׁב שֶׁאוּלַי לֹא הָיִינוּ מַצְלִיחִים לְחַסֵּל כָּל כָּךְ הַרְבֵּה לַמְרוֹת שֶׁהָיוּ טֶרֶף קַל כָּל כָּךְ, כִּי הָיָה הַרְבֵּה יוֹתֵר קַל לְרַחֵם עֲלֵיהֶם כְּשֶׁהֵם הָיוּ בְּתוֹךְ הַמַּיִם.
אֲנִי אֲסַפֵּר כֵּיצַד מֵתוּ הָעוֹפוֹת הָאַחֲרוֹנִים. אֶת הַסְּפִינָה שָׂכָר חוֹקֵר טֶבַע. מִיעוּט הַפְּרָטִים בְּאוֹתָהּ עֵת גָּרַם לְכָךְ שֶׁהַמְּחִירִים הֶאֱמִירוּ וּמִן הַסְּתָם הָיָה זוֹל יוֹתֵר לִשְׁלוֹחַ אוֹתָנוּ לַמָּקוֹם שֶׁנִּצְפּוּ בּוֹ עוֹפוֹת יְחִידִים מֵאֲשֶׁר לִקְנוֹת פּוּחְלָץ, גַּם אִם הָיָה אֶחָד לִמְכִירָה. מָצָאנוּ אוֹתָם בָּאָלָדִי, מוּל חוֹפֵי אִיסְלַנְד, זוּג. עָגְנוּ וְטִיפַּסְנוּ עַל הַצּוּק הַתָּלוּל אֶל הַמָּקוֹם שֶׁהֵם עָמְדוּ בּוֹ. הֵם לֹא נִיסּוּ לְהִסְתַּתֵּר. הֵם נִרְאוּ מְבוּלְבָּלִים. כְּשֶׁהִתְקָרַבְנוּ הֵם הִתְחִילוּ לְהִסְתַּכֵּל מִסָּבִיב כְּאִילּוּ חִיפְּשׂוּ אֲחֵרִים מִסּוּגָם, לְהִצְטוֹפֵף מִפָּנֵינוּ כִּי הֵם תָּמִיד חָשְׁבוּ שֶׁיִּמְצְאוּ בִּיטָּחוֹן בְּמִסְפָּרִים, אֲבָל לֹא הָיוּ אֲחֵרִים. אֶחָד מֵהֶם רָץ זְמַן מָה בְּמַעְגָּלִים. דָּחַקְנוּ אוֹתָם אֶל קִיר הַצּוּק כְּדֵי לִלְכּוֹד אוֹתָם וְהֵם עָמְדוּ בְּשֶׁקֶט וְתָפַסְנוּ אוֹתָם וְחָנַקְנוּ אוֹתָם. אֶת הַבֵּיצָה רִיסַּקְנוּ, וְאָמְנָם אַחֵר כָּךְ אָמַרְנוּ שֶׁזֶּה הָיָה בְּטָעוּת אֲבָל אֲנִי לֹא בָּטוּחַ שֶׁזֶּה נָכוֹן.
אֵלֶּה הָיוּ שְׁתֵּי הָאַלָּקוֹת הַגְּדוֹלוֹת הָאַחֲרוֹנוֹת וַאֲנַחְנוּ הָרַגְנוּ אוֹתָן.
זֹאת הָאֱמֶת: הֶאֱשַׁמְנוּ אֶת הָעוֹפוֹת בְּמָה שֶׁעָשִׂינוּ לָהֶם. מַשֶּׁהוּ בַּסְּבִילוּת שֶׁלָּהֶם הִרְתִּיחַ אוֹתָנוּ. שָׂנֵאנוּ אֶת זֶה שֶׁהֵם לֹא בּוֹרְחִים. אִילּוּ בָּרְחוּ מֵאִיתָּנוּ אוּלַי הָיִינוּ מִתְיַיחֲסִים אֲלֵיהֶם יוֹתֵר יָפֶה. שָׂנֵאנוּ אֶת הָעוֹפוֹת הָאֵלֶּה. כְּשֶׁהִסְתַּכַּלְנוּ בָּהֶם, לֹא רָצִינוּ אֶלָּא לְרַסֵּק וּלְהַכּוֹת וּלְחַסֵּל. הִרְגַּשְׁנוּ שֶׁהֵם מַרְאֶה שֶׁל הַחֲטָאִים שֶׁלָּנוּ וּכְכָל שֶׁהָרַגְנוּ רַבִּים יוֹתֵר נוּקֵּינוּ יוֹתֵר. לִפְעָמִים עָסַקְנוּ בַּהֶרֶג יוֹמִיִּים תְּמִימִים אוֹ אֲפִילּוּ שְׁלוֹשָׁה וְלֹא יֶשְׁנוֹ. הִמְשַׁכְנוּ לִטְבּוֹחַ בַּחוֹשֶׁךְ לָאוֹר הַמְּדוּרוֹת בִּלְבַד, וּבַבּוֹקֶר הַפְּגָרִים שֶׁזָּרַקְנוּ מֵהַצּוּקִים כִּיסּוּ מֶטְרִים רַבִּים שֶׁל יָם סְבִיב הַסֶּלַע. אֶת הַבֵּיצִים רָמַסְנוּ, רִיקַּדְנוּ עֲלֵיהֶן בְּמַגָּפַיִים. אֲבָל לֹא מְשַׁנֶּה מָה עָשִׂינוּ, הָעוֹפוֹת הִמְשִׁיכוּ לְהִתְגּוֹדֵד עַל הַסֶּלַע וּלְחַכּוֹת שֶׁנַּגִּיעַ אֲלֵיהֶם. בִּגְלַל זֶה הָרַגְנוּ רַבִּים כָּל כָּךְ, בִּגְלַל הָאוֹפֶן הַזֶּה שֶׁבּוֹ הֵם הִסְתַּכְּלוּ בְּנוֹ; בִּגְלַל זֶה הָרַגְנוּ הַרְבֵּה יוֹתֵר מִשֶּׁהָיִינוּ צְרִיכִים בְּלִי לַחֲשׁוֹב מָה יִקְרֶה בַּשָּׁנָה הַבָּאָה: בִּגְלַל זֶה, וּמִפְּנֵי שֶׁהַמִּסְפָּרִים שֶׁלָּהֶם הִטְעוּ אוֹתָנוּ, הֵבִיאוּ אוֹתָנוּ לַחֲשׁוֹב שֶׁאֵין לָהֶם סוֹף וְשֶׁנּוּכַל לְהַמְשִׁיךְ עוֹד וְעוֹד לְנַצֵּחַ. זֶה הָיָה מֵעֵין טֵירוּף שֶׁהֵם עוֹרְרוּ בָּנוּ וּלְאַחֲרָיו הָיִינוּ מוּתָּשִׁים וּבַדֶּרֶךְ הַבַּיְתָה לֹא דִּיבַּרְנוּ עַל מָה שֶׁקָּרָה אֶלָּא רַק עַל הַכֶּסֶף שֶׁנַּרְוִויחַ מֵהַנּוֹצוֹת. אֲבָל בְּתוֹךְ תּוֹכְנוֹ הֶאֱשַׁמְנוּ אֶת הָעוֹפוֹת.
אִם אֲנָשִׁים שׁוֹאֲלִים אֲנִי אוֹמֵר שֶׁלֹּא אוֹכֶל לוֹמַר שֶׁאֲנִי מַרְגִּישׁ בְּחֶסְרוֹנָם שֶׁל הָעוֹפוֹת מִלְּבַד מִבְּחִינָה כַּסְפִּית, מִלְּבַד הָעוּבְדָּה שֶׁתָּמִיד קְצָת עָצוּב כְּשֶׁמַּשֶּׁהוּ נֶעֱלַם, כִּי בְּכָל אוֹבְדָן אֶפְשָׁר לִרְאוֹת אֶת צֵל הָאוֹפֶן שֶׁבּוֹ אַתָּה עַצְמְךָ תְּאַבֵּד. פַּעַם, בְּיָמִים חַמִּים, יָכוֹלְנוּ לִשְׁמוֹעַ אֶת הַצּוּק לִפְנֵי שֶׁרָאִינוּ אוֹתוֹ וּלְהָרִיחַ אוֹתוֹ לִפְנֵי שֶׁשָּׁמַעְנוּ אוֹתוֹ, אֲבָל חָלְפוּ בְּקוֹשִׁי חֲמִישָּׁה חוֹרָפִים מֵאָז שֶׁהִסְתַּלֵּק הָעוֹף הָאַחֲרוֹן וְהַצּוּק כְּבָר נָקִי. הוּא הָיָה מְכוּסֶּה זוּהֲמָה בְּעוֹמֶק שָׁלוֹשׁ אֶצְבָּעוֹת אֲבָל עַכְשָׁיו הוּא בְּצֶבַע לָשׁוֹן-פַּר, בְּצֶבַע אָפוֹר מַתַּכְתִּי, וְהַגֶּשֶׁם כְּבָר שָׁטַף אֶת כָּל הֶחָרָא.




https://www.shortstoryproject.com/he/story/%d7%93%d7%99%d7%9f-%d7%95%d7%97%d7%a9%d7%91%d7%95%d7%9f-%d7%a2%d7%9c-%d7%93%d7%a2%d7%99%d7%9b%d7%aa%d7%94-%d7%a9%d7%9c-%d7%94%d7%90%d7%9c%d7%a7%d7%94-%d7%94%d7%92%d7%93%d7%95%d7%9c%d7%94-%d7%9c%d7%93/
#אָלֵגוֹרְיָה#אֵקוֹלוֹגְיָה#הִיסְטוֹרְיָה#טֶבַע#מָוֶות