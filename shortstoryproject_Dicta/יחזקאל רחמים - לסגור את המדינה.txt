דָּבָר כִּמְעַט-אַחֲרוֹן שֶׁהָיָה מַתְאִים לִי בַּיָּמִים הָאֵלֶּה זֶה לְהִיתָּקַע עִם אֵיזֶה עֲשָׂרָה וּנְצוּאלֹנִים בְּהוֹסְטֵל נָעוּל. אָז טוֹב שֶׁמָּצָאתִי אֶת הַסִּידּוּר הַזֶּה. רַק בְּמַזָּל שָׁמַעְתִּי בַּזְּמַן עַל חֶדֶר שֶׁהִתְפַּנָּה בְּאַחַת הַדִּירוֹת שֶׁל הַחֶבְרֶ'ה שֶׁפְּזוּרִים כָּאן בְּרַחֲבֵי הָעִיר, מוּגְלִים מֵהָעֲסָקִים אֶל תּוֹךְ הַדִּירוֹת מִכּוֹרַח מְצִיאוּת דִּמְיוֹנִית שֶׁנָּפְלָה עַל הָעוֹלָם. בֵּינְתַיִים הַיָּמִים שֶׁעוֹבְרִים כְּבָר נֶעֱרָמִים לַעֲרֵמָה גְּדוֹלָה מִדַּי, עַד שֶׁהַהוּמָנִיטָרִית תַּגִּיעַ. מָתַיְשֶׁהוּ תַּגִּיעַ. בִּזְמַנִּים כָּאֵלֶּה נֶחְמָד שֶׁיֵּשׁ מִישֶׁהוּ מִשֶּׁלָּנוּ קָרוֹב. וְגַם חוֹמֶר מְצַפְצֵף לַקְּרִיאָה.
 
מִיקִי: בְּלִי לַחַץ מְיוּתָּר חֲבֵרִים, יֵשׁ בֵּינֵינוּ מִישֶׁהוּ שֶׁהִסְתַּפֵּר אֵצֶל חֲקוֹבוֹ?
יוֹאֵל: מִי זֶה חֲקוֹבוֹ?
מִיקִי: אֲנִי שׁוֹאֵל כִּי הַסֵּפֶר חֲקוֹבוֹ נִדְבַּק בַּנְּגִיף לִפְנֵי אֵיזֶה 10 יוֹם וְנִפְטַר הַיּוֹם
לִיאוֹר: עַכְשָׁיו קִיבַּלְתִּי אֶת זֶה:
שִׁיתּוּף: חָקוֹבוֹ הַסֵּפֶר שֶׁהָיָה בִּדְלִיכוֹשֶׁר עָבָר לְעוֹלָם שֶׁכּוּלּוֹ טוֹב נִדְבָּק בְּקוֹבִּיד וְתוֹךְ 8 יוֹם הֶחֱזִיר צִיּוּד
מִיקִי: כָּל מִי שֶׁהִסְתַּפֵּר אֶצְלוֹ דָּחוּף לְהִיכָּנֵס לְבִידּוּד אוֹ לַעֲשׂוֹת בְּדִיקָה
Ram...:  לֹא מֵבִין לָמָּה לֹא מוֹדִיעִים בַּזְּמַן
יוֹאֵל: חֲבָל בֶּאֱמֶת שֶׁלֹּא מוֹדִיעִים.
מֵאִיר:  בַּחַיִּים לֹא רָאִיתִי שָׁם מִסְפָּרָהּ
מִיקִי: קַיֶּימֶת כַּמָּה חוֹדָשִׁים. הַרְבֵּה הִסְתַּפְּרוּ. תַּעֲבִירוּ הָלְאָה שֶׁיֵּידְעוּ
צַפְרִיר: עוֹד סִימָן לַחֲזוֹר לְאֶרֶץ אֲבוֹתֵינוּ
צַחִי:  לֹא מַכִּיר חִקּוֹבוֹ
מָנִי: אֵין עַל הַמְּדִינָה שֶׁלָּנוּ
Ram...:  הַסֵּפֶר שֶׁעוֹבֵד בִּדְלִיכוֹשֶׁר לְיַד הַחֲנוּת סֵלוֹלָר
שְׁלוֹמִי: שָׁמַעְתִּי שֶׁנִּפְטַר אֲבָל לֹא יָדַעְתִּי שֶׁמֵּת מִקּוֹרוֹנָה. שָׁמַעְתִּי שֶׁנָּפַל וְשָׁבַר אֶת הַכָּתֵף וְכַנִּרְאֶה טִיפְּלוּ בּוֹ לֹא נָכוֹן. הִסְתַּבֵּךְ בִּגְלַל הַסּוּכָּר. הַטֵּסִיטָאס הָיוּ נְמוּכִים שָׁמַעְתִּי. לֹא שָׁמַעְתִּי קוֹרוֹנָה אֲבָל גַּם יָכוֹל לִהְיוֹת
לִיאוֹר:  לֹא. קוֹרוֹנָה קוֹרוֹנָה
צַחִי: בֶּן כַּמָּה הָיָה הַבָּחוּר?
Ram...: מְבוּגָּר, 60 אוּלַי מַשֶּׁהוּ כָּזֶה
צַחִי: יְרַחֵם הַשֵּׁם
מִיקִי: חֲבֵרִים לֹא לְזַלְזֵל. בְּלִי מִפְגָּשִׁים מְיוּתָּרִים לִשְׁמוֹר עַל הַכְּלָלִים וְהַחַיִּים. בְּשׁוּרוֹת טוֹבוֹת!
מָנִי: וּלְהִתְפַּלֵּל וְלַעֲשׂוֹת תְּשׁוּבָה
מִיקִי: בָּטוּחַ זֶה תָּמִיד
לִיאוֹר: רַק הַיּוֹם 1300 מִקְרִים חִיּוּבִיִּים חֲדָשִׁים
Ram...: מָה יִהְיֶה? אוֹתָם מְסַפְּרִים כָּל יוֹם
יוֹאֵל: טֵירוּף!
מֵאִיר: לְאֵיפֹה זֶה יַגִּיעַ רַק אֱלוֹהִים יוֹדֵעַ
צַפְרִיר: לֹא לְפַחֵד כְּלָל. הַכּוֹל תּוֹכְנִית שֶׁל אַבָּא
לִיאוֹר: שְׁלִישׁ מֵהַבְּדִיקוֹת חִיּוּבִיּוֹת, 25-30 מֵתִים כָּל יוֹם
עוֹמֶר: יוֹתֵר מִדַּי יַצִּיב
Ram...: חָסֵר עוֹד חוֹדֶשׁ
צַפְרִיר: עוֹד חוֹדֶשׁ לָמָּה? עוֹד חוֹדֶשׁ מָשִׁיחַ בָּא
Ram...: עַד שֶׁיִּהְיֶה שִׁינּוּי
מִיקִי: לֹא יִהְיֶה שִׁינּוּי פֹּה. רַק אִם יִסָּגְרוּ אוֹתָם עִם בַּרְזִלִּים יִהְיֶה
צַחִי: הַגָּאוֹן פּוּתַּח סוֹכְנוּיוֹת מְכוֹנִיּוֹת
צַפְרִיר: מִי קוֹנֶה עַכְשָׁיו מְכוֹנִית?
לִיאוֹר: בִּגְלַל זֶה הוּא פּוֹתֵחַ
Ram...: עֲזוֹב נוּ חֲמוּרִים
מִיקִי: עַד שֶׁלֹּא יִהְיֶה סָגַר טוֹטָאל 15 יוֹם רָצוּף לֹא יָרְדוּ פֹּה הַמִּסְפָּרִים
יוֹאֵל: רְאִיתֶם בַּחֲדָשׁוֹת? הֵם בָּנוּ אוֹהָלִים לְיַד הֲבָתֵּי חוֹלִים. כְּבָר אֵין לָהֶם מָקוֹם.
צַחִי: לֹא יִקְרֶה בַּחַיִּים 15 יוֹם
לִיאוֹר: חוֹלִים רְגִילִים שֶׁצְּרִיכִים טִיפּוּל אֵין מָקוֹם. לֹא יַעֲזוֹר גַּם חוֹדֶשׁ סֶגֶר
רְפָאֵל: יַעֲזוֹר עַם יִהְיֶה סֶגֶר בְּלִי סַלְבּוֹקוֹנְדוֹקְטוֹ. בְּלִי כְּלוּם.
מִיקִי: סֶגֶר עִם יֶרִי. עִם אַלּוֹת. בַּרְזִלִּים לָרַגְלַיִים.
מֵאִיר: וְאַאֲלֶה רַק כָּכָה
מִיקִי: שֶׁלֹּא נִצְטָרֵךְ אַף פַּעַם אֶת הָעֶזְרָה שֶׁלָּהֶם אֵלֶּה
יוֹאֵל: אָמֵן וְאָמֵן!
לִיאוֹר: 700 אֶלֶף סְלַבְקוֹנַדּוֹקְטוֹ בִּמְדִינָה שֶׁל 4 מִילְיוֹן וַאֲנַחְנוּ בְּהֶסְגֵּר. שֶׁתָּבִינוּ אֶת הַטִּמְטוּם
עוֹמֶר: הַכְּבִישִׁים עֲמוּסִים, אֵיזֶה סֶגֶר?
מֵאִיר: עוֹלָם שְׁלִישִׁי, מָה צִיפִּיתֶם
מִיקִי: תַּכְלֶס לֹא הָיָה פֹּה סָגַר אֲפִילּוּ יוֹם אֶחָד. הַכּוֹל חַארְטֶה.
צַחִי: כָּל בֶּנְאָדָם שְׁלִישִׁי עִם סַלְבּוֹקוֹנְדוֹקְטוֹ בַּכִּיס. רַק אֲנַחְנוּ סְגוּרִים בְּבֵית.
Ram...: כֵּן הִדְפִּיסוּ יָם אִישּׁוּרִים בְּלִי לַחֲשׁוֹב. טוֹב אֵין שֶׁכָּל
לִיאוֹר: בִּגְלַל זֶה לֹא יָרַד פֹּה הַנִּדְבָּקִים
מִיקִי: חוּץ מֵחֲנוּיוֹת וְקַנְיוֹנִים הַכּוֹל עוֹבֵד
יוֹאֵל: חֲבֵרִים הַכּוֹל בִּידֵי שָׁמַיִים. אֵין מָה לַעֲשׂוֹת. בַּסּוֹף הֵם יָבִינוּ.
Ram...:  אֵלֶּה יָבִינוּ? יוֹאֵל אָח יָקָר, לֹא רוֹאֶה אֶת זֶה קוֹרֶה
צַפְרִיר: לְהִתְפַּלֵּל לִשְׁמִירָה שֶׁלָּנוּ וְשֶׁל כָּל עַם יִשְׂרָאֵל
מִיקִי: גַּם לְהִתְפַּלֵּל וְגַם לְהִיזָּהֵר
מֵאִיר: שְׁמַעְתֶּם אֶת הַנְּאוּם שֶׁל הַגָּאוֹן?
צַחִי:  מְטוּמְטָם שֶׁחֲבָל עַל הַזְּמַן, רַק שְׁטוּיוֹת מְדַבֵּר
לִיאוֹר: מְדַבֵּר אֲבָל לֹא אוֹמֵר כְּלוּם
Ram...: יַאֲלֶה שֶׁיִּפְתַּח סוֹכְנוּיוֹת מְכוֹנִיּוֹת, זֶה בְּדִיּוּק מָה שֶׁיַּעֲזוֹר
מִיקִי: רַק 15 יוֹם סֶגֶר עִם יֶרִי
צַחִי: אֵיזֶה יֶרִי? בֵּיצִים שֶׁל שִׁלְגִּיָּה יֵשׁ לַגָּאוֹן הַזֶּה
רְפָאֵל: נָשִׂיא מְדִינָה עַאלְק
עוֹמֶר: חָחח
מִיקִי: ווֹאלָה בֵּיצִים שֶׁל שִׁלְגִּיָּה!
רְפָאֵל: אֵיפֹה הוּא וְאֵיפֹה בִּיבִּי?
מִיקִי: אָמַרְנוּ בְּלִי פּוֹלִיטִיקָה. לַמְרוֹת שֶׁנָּכוֹן!! 
יוֹאֵל: מִישֶׁהוּ שָׁמַע אִם יוֹצֵאת טִיסָה הוּמָנִיטָרִית לְאֶרֶץ?
Ram...: לֹא יִהְיֶה בְּקָרוֹב
מִיקִי: מִי שֶׁהָיָה לַחוּץ עַל יִשְׂרָאֵל כְּבָר עָזַב
לִיאוֹר: אֵין לְמִי לִמְכּוֹר כַּרְטִיסִים. אָז לָמָּה שֶׁיָּבִיאוּ מָטוֹס?
מֵאִיר: הַשָּׂדֶה סָגוּר עַד סֶפְּטֶמְבֶּר לְפָחוֹת
צַחִי: זֶה יִמָּשֵׁךְ עַד יָנוּאָר. לֹא יוֹתֵר
יוֹאֵל: בֶּאֱמֶת? עַד יָנוּאָר???
Ram...: לְדַעְתִּי בְּסֶפְּטֶמְבֶּר יְשַׁחְרְרוּ קְצָת. הֲכִי מַצְחִיק שֶׁמְּדַבְּרִים כָּאן עַל חִיסּוּן מְקוֹמִי שֶׁלָּהֶם
לִיאוֹר: זֶה שָׁמַעְנוּ כְּבָר בְּמַאי
עוֹמֶר: עַל פָּרוֹת לֹא הָיִיתִי מְנַסֶּה אֶת הַחִיסּוּנִים שֶׁלָּהֶם
רְפָאֵל: חָחחח
Ram...: חֲבָל עַל הַפָּרוֹת
מִיקִי: לְפָחוֹת מֵהַפָּרוֹת יוֹצֵא פֹּה מַשֶּׁהוּ טוֹב
Ram...: קוֹסְטְרִיקָה מִילְיוֹן תּוֹשָׁבִים יוֹתֵר מִפֹּה וְהַמִּסְפָּרִים שֶׁלָּהֶם סְבִירִים. וְכָאן...
מִיקִי: בְּלִי עַיִן הָרָע יִשְׂרָאֵל 10 מִילְיוֹן 443 מֵתִים. כָּל אֶחָד זֶה עוֹלָם וּמְלוֹאוֹ אֲבָל הַיַּחַס פֹּה וְהֵבַתִּי חוֹלִים הוֹרְגִים אֶת הָאֲנָשִׁים
מָנִי: הוּא חַיָּיב לִסְגּוֹר אֶת הַמְּדִינָה
עוֹמֶר: אֵיזֶה יִסְגּוֹר אֵיזֶה נַעֲלַיִים
שְׁלוֹמִי: אוֹמְרִים שֶׁכָּאן הֲכִי הַרְבֵּה מִקְרִים לְ100,000 אִישׁ בָּעוֹלָם
לִיאוֹר: בָּאָרֶץ עַכְשָׁיו אַלְפַּיִים בְּיוֹם מִ25 אֶלֶף בְּדִיקוֹת. פֹּה הַיּוֹם כִּמְעַט 1500 מִ 3000 בְּדִיקוֹת
Ram...: חֲמִישִּׁים אָחוּז הַיּוֹם!
מֵאִיר: זֶה לֹא נוֹרְמָאלִי
מִיקִי: לְהַשְׁווֹת אוֹתָם לְיִשְׂרָאֵל זֶה כְּמוֹ לְהַשְׁווֹת אֶת בְּנֵי סַכְנִין לְרֵיאָל מַדְרִיד
Ram...: אֵין עַל הַמְּדִינָה שֶׁלָּנוּ!!!
יוֹאֵל: אִם הָעֵסֶק לֹא הָיָה תּוֹפֵס אוֹתִי בַּבֵּיצִים עַכְשָׁיו אֲנִי חוֹזֵר לְאֶרֶץ.
מָנִי: גַּם אֶצְלִי הַבֵּיצִים קְשׁוּרוֹת חָזָק לַחֲנוּת
רְפָאֵל: אַף אֶחָד לֹא בָּא לְפֹה בִּגְלַל שֶׁהָיָה לוֹ טוֹב שָׁם
מִיקִי: דִּיבּוּר נָקִי חֲבֵרִים
לִיאוֹר: לַחֲשׁוֹב טוֹב יִהְיֶה טוֹב
שְׁלוֹמִי: יוֹאֵל אָחִי, חוֹשֵׁב לְקַפֵּל וְלַחֲזוֹר לְאֶרֶץ?
יוֹאֵל: שׁוֹקְלִים כֵּן. אַתֶּם רוֹאִים מָה זֶה כָּאן.
מָנִי: וּמָה תַּעֲשֶׂה בָּאָרֶץ???
צַחִי: תַּגִּיד לִי אִם אַתָּה חוֹזֵר אָחִי. אֲנִי בָּא אִתְּךָ
יוֹאֵל: יַאלְלָה בְּיַחַד, נִפְתַּח יְשִׁיבָה קְטַנָּה בִּצְפַת.
צַחִי: סָגוּר אָחִי
מִיקִי: רַק לִפְנֵי שֶׁאַתֶּם פּוֹתְחִים יְשִׁיבָה בִּצְפַת, הַיּוֹם בְּ8 שִׁיעוּר עִם הָרַב בַּזּוּם
Ram...: עוֹד שָׁלוֹשׁ שָׁעוֹת. לָבוֹא חַדִּים הַיּוֹם
לִיאוֹר: מַתְחִילִים לְחַדֵּד
מָנִי: מָה הִשְׁתַּתַּקְתֶּם?
שְׁלוֹמִי: שְׁמַעְתֶּם הִגִּיעַ עַכְשָׁיו גַּל חַרְגּוֹלִים?
רְפָאֵל: חַרְגּוֹלִים כַּתֶּבֶת אוֹ זֶה הַמְּתַקֵּן מִילִּים
מֵאִיר: אָמְרוּ גַּל שְׁנֵי, לֹא אָמְרוּ גַּל חַרְגּוֹלִים
Ram...: חֲגָבִים לֹא חַרְגּוֹלִים
יוֹאֵל: מָצָאתִי שְׁנַיִים בַּמִּרְפֶּסֶת. 5-6 סֶנְטִימֵטֶר כָּל רֹאשׁ.
מִיקִי: אַרְבֶּה חֲבֵרָה אַרְבֶּה
צַחִי: עַכְשָׁיו גַּם מַכַּת אַרְבֶּה???
לִיאוֹר: זֶה כְּשַׂר לֹא?
מָנִי: כְּבָר הָיָה עָדִיף לִשְׁתּוֹק
צַפְרִיר: חֶבְלֵי מָשִׁיחַ בְּנֵי אָדָם
Ram...: הַתֵּימָנִים אוֹכְלִים
אֵלַי: זֶה קְרִיסְפִּי
צַחִי: תַּאֲמִינוּ לִי לִסְגּוֹר אֶת הַמְּדִינָה
מֵאִיר: הוֹלֵךְ טוֹב דַּוְוקָא אַרְבֶּה עִם טְחִינָה חָחח
מָנִי: לִסְגּוֹר דָּחוּף 



https://www.shortstoryproject.com/he/story/%d7%9c%d7%a1%d7%92%d7%95%d7%a8-%d7%90%d7%aa-%d7%94%d7%9e%d7%93%d7%99%d7%a0%d7%94/
#אֶפִּיסְטוֹלֵרִי#הוּמוֹרִיסְטִי#יִשְׂרְאֵלִי#עַכְשָׁוִוי#קוֹרוֹנָה#תְּלוּנָה