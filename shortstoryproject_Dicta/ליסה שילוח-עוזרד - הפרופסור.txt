הַפְּרוֹפֵסוֹר חָשׁ אֶת מַגַּע הַיָּד הַמְּלַטֶּפֶת עַל גַּבּוֹ וּתְחוּשָׁה נְעִימָה הֵצִיפָה אוֹתוֹ. הוּא נִיסָּה לְהִסְתּוֹבֵב לְעֵבֶר אִשְׁתּוֹ הָאֲהוּבָה, אַךְ אֵיבָרָיו לֹא נַעֲנוּ לוֹ.
"בּוֹקֶר טוֹב, פְּרוֹפֵסוֹר, אֲרוּחַת הַבּוֹקֶר מוּכָנָה!" קָרָא ג'וֹן בְּחִיּוּךְ.
לְמִשְׁמַע קוֹלוֹ שֶׁל ג'וֹן, הַפְּרוֹפֵסוֹר שׁוּגַּר בִּמְהִירוּת בְּמִנְהֶרֶת זְמַן שֶׁחָלְפָה עַל פְּנֵי אֵינְסְפוֹר רְסִיסֵי זִיכְרוֹנוֹת וְאֵירוּעִים, הֶבְזֵקֵי תְּחוּשׁוֹת שֶׁל שִׂמְחָה וְעֶצֶב שֶׁבְּסוֹפָם הֵבִיאוּ אוֹתוֹ אֶל הָאִישׁ הַזָּקֵן הַזֶּה שֶׁשָּׁכַב מְרוּתָּק לַמִּיטָּה בַּחֶדֶר הַמּוּאָר מִדַּי. הוּא פָּקַח אֶת עֵינָיו. הַגּוּמְחָה בַּחֲצִי הַמִּיטָּה שֶׁל אִשְׁתּוֹ אִיכְלְסָה עֲרֵימוֹת שֶׁל סְפָרִים, עִיתּוֹנִים וּכְבִיסָה מְקוּפֶּלֶת. אֶגְרוֹף נִלְחָץ בְּלִבּוֹ.
רֵיחַ הַטּוֹסְט הוּא שֶׁבִּלְבֵּל אוֹתוֹ. בְּמֶשֶׁךְ כָּל שְׁנוֹת חַיֵּיהֶם הַמְּשׁוּתָּפִים, אִשְׁתּוֹ הָיְיתָה מְכִינָה לוֹ טוֹסְט, קָפֶה וּמִיץ תַּפּוּזִים, מִדֵּי בּוֹקֶר וְהוּא הָיָה מִתְעוֹרֵר לְתוֹךְ רֵיחַ הַלֶּחֶם הַקָּלוּי שֶׁהֵצִיף אֶת הַבַּיִת כּוּלּוֹ.
הִיא הָיְיתָה שֶׁמֶשׁ. שֶׁמֶשׁ זְהוּבָּה. כְּשֶׁרָאָה אוֹתָהּ לָרִאשׁוֹנָה חָשַׁשׁ לְהִתְקָרֵב אֵלֶיהָ, פַּחַד לְהִישָּׂרֵף, לְהִינָּמֵס. אֲבָל כְּשֵׁם שֶׁנִּיצָּב חֲסַר אוֹנִים מוּל שְׁקִיעָה מַרְהִיבָה שֶׁאִייְּמָה לַחֲרוֹךְ אֶת אִישׁוֹנָיו אִם יִתְפַּתֶּה לְהִסְתַּכֵּל לְתוֹכָהּ, גַּם מִמֶּנָּה לֹא יָכוֹל הָיָה לְהָסִיר אֶת עֵינָיו, יִהְיֶה הַמְּחִיר אֲשֶׁר יִהְיֶה. כָּךְ נִשְׁאַר מְהוּפְּנָט בַּשָּׁנִים הָרִאשׁוֹנוֹת אַחֲרֵי שֶׁנִּישְּׂאוּ, וּלְכָל אוֹרֶךְ חַיֵּיהֶם הַמְּשׁוּתָּפִים נָשָׂא בְּתוֹכוֹ אֶת אוֹתָהּ פְּלִיאָה רִאשׁוֹנִית, שֶׁדַּוְוקָא הוּא זֶה שֶׁזָּכָה בָּהּ.
אַךְ בַּשָּׁנִים שֶׁחָלְפוּ הָאוֹר בְּחַיָּיו הִתְעַמְעֵם וְעוֹלָמוֹ הִתְמַלֵּא בְּהֵיעָדְרָהּ.
ג'וֹן, עוֹזְרוֹ הַפִילִיפִּינִי, הָיָה עַלִּיז וְנִמְרָץ בִּמְיוּחָד. "מֵאִמָּא מָיָה, ת'ר אִיֵּי גֵּו אַגָּן..." הוּא שַׂר לְעַצְמוֹ בִּזְמַן שֶׁהוֹצִיא בְּגָדִים נְקִיִּים מֵהָאָרוֹן.
תְּחִילָּה נִיחֵשׁ הַפְּרוֹפֵסוֹר שֶׁגּ'וֹן קִיבֵּל סוֹף-סוֹף מֶסֶר מַרְגִּיעַ מֵהַבַּיִת, אֲבָל אָז נִזְכַּר שֶׁיּוֹם קוֹדֶם לָכֵן כְּבָר שׂוֹחֵחַ עִם אִשְׁתּוֹ וִילָדָיו בִּסְקַיְיפּ, אַחֲרֵי עֲשָׂרָה יָמִים שֶׁבָּהֶם הָיְתָה רֶשֶׁת הָאִינְטֶרְנֵט בְּמָנִילָה מְנוּתֶּקֶת עֵקֶב טַיְיפוּן שֶׁפָּקַד אֶת הָעִיר. "זֶה לֹא הָעִנְיָין", פָּסַק הַפְּרוֹפֵסוֹר וְחִיפֵּשׂ הֶסְבֵּר אַחֵר. כְּשֶׁגּ'וֹן הִתְכּוֹפֵף כְּדֵי לְהָרִים אוֹתוֹ מֵהַמִּיטָּה וּלְהַעֲבִיר אוֹתוֹ אֶל כִּיסֵּא הַגַּלְגַּלִּים, אַפּוֹ הוּכָּה בְּכַמּוּת נְדִיבָה מִדַּי שֶׁל 'אוֹלְד סַפְיֵיס', הַבּוֹשֶׂם שָׁבְתוּ תָּמָרָה נָתְנָה לְג'וֹן בְּמַתָּנָה לְחַג הַמּוֹלָד. מִיָּד נָחֲתָה עָלָיו הַהֲבָנָה שֶׁיּוֹם חֲמִישִׁי הַיּוֹם, הַיּוֹם הַחוֹפְשִׁי הַשְּׁבוּעִי שֶׁל ג'וֹן. הַפְּרוֹפֵסוֹר שָׂנֵא אֶת יְמֵי חֲמִישִׁי. הוּא לֹא סָבַל אֶת סַאנְדֶּשׁ הַמַּחֲלִיף הַנָּפָאלִי שֶׁל ג'וֹן, שֶׁאִי אֶפְשָׁר הָיָה לְהָבִין מִילָּה מִמָּה שֶׁהוּא אוֹמֵר. לֹא מְשַׁנֶּה מָה הַפְּרוֹפֵסוֹר בִּיקֵּשׁ מִמֶּנּוּ, סַאנְדָּשׁ הָיָה מְחַיֵּיךְ וּמְהַנְהֵן אַךְ מַמְשִׁיךְ לַעֲשׂוֹת מָה שֶׁבָּא לוֹ. אַחֲרֵי מִסְפַּר נִיסְיוֹנוֹת כּוֹשְׁלִים לְדִיאָלוֹג, הַתִּקְשׁוֹרֶת בֵּינֵיהֶם הִצְטַמְצְמָה לְאוֹצַר מִילִּים חַד-הֲבָרָתִי שֶׁכָּלְלָה: "לֹא!", "זֶה", וְ"שָׁם". הַפְּרוֹפֵסוֹר לֹא אָהַב גַּם אֶת יוֹם הַחֲזָרָה שֶׁל ג'וֹן מֵהַחוּפְשָׁה. הוּא חָזַר תָּמִיד מְרוּחָק, נִרְגָּן וַחֲסַר סַבְלָנוּת. הַיְּמָמָה שֶׁבִּילָּה מִחוּץ לַבַּיִת כְּמוֹ הֶחֱזִירָה אוֹתוֹ לְאֵיזוֹ גִּרְסָה אַחֶרֶת שֶׁל עַצְמוֹ, סוֹעֶרֶת וְאָנוֹכִית יוֹתֵר. אַחַת שֶׁלֹּא מַתְאִימָה לָהּ הַהִתְמַסְּרוּת הַזֹּאת, הַדְּאָגָה לְרַוְוחָתוֹ שֶׁל אִישׁ קָשִׁישׁ. בַּשָּׁעוֹת הָרִאשׁוֹנוֹת לְשׁוּבוֹ הַבַּיְתָה, ג'וֹן הָיָה עוֹשֶׂה הַכּוֹל בִּתְנוּעוֹת קְצָרוֹת, חַדּוֹת וּמְהִירוּת, נִכְנָס וְיוֹצֵא מֵהַחֶדֶר מִבְּלִי לְהִתְעַכֵּב מֵעֵבֶר לְבִיצּוּעַ הַמַּטָּלָה, מִבְּלִי לְהִתְעַנְיֵין, מִבְּלִי לְהִסְתַּכֵּל לוֹ בָּעֵינַיִים. לֹא פַּעַם הוּא הִדִּיף רֵיחַ קַל שֶׁל אַלְכּוֹהוֹל שֶׁהִתְנַדֵּף דֶּרֶךְ נַקְבּוּבִיּוֹת הָעוֹר שֶׁלּוֹ עַד הַבּוֹקֶר לְמָחֳרָת. וּמִפַּעַם לְפַעַם דָּבְקוּ בְּג'וֹן גַּם נִיחוֹחוֹת שֶׁל אִישָּׁה.
כָּךְ אוֹ כָּךְ, יוֹם חֲמִישִׁי הָיָה מִבְּחִינָתוֹ שֶׁל הַפְּרוֹפֵסוֹר יוֹם אָרוּר. יְמָמָה שֶׁל כָּאוֹס וְתִסְכּוּל בְּחֶבְרָתוֹ שֶׁל סַאנְדָּשׁ, שֶׁנִּמְשְׁכָה בִּימָמָה נוֹסֶפֶת שֶׁל הִסְתַּגְּלוּת מֵחָדָשׁ שֶׁל ג'וֹן לְאוֹרַח חַיֵּיהֶם הַמְּשׁוּתָּף. וְהַפְּרוֹפֵסוֹר מֵאָז וּמֵעוֹלָם לֹא אָהַב שׁוּם שִׁינּוּי בְּסֵדֶר יוֹמוֹ הַקָּבוּעַ.
הָיוּ יָמִים בַּעֲבָרוֹ הַמְּפוֹאָר שֶׁבָּהֶם הוּא קָבַע אֶת כָּל הַמַּהֲלָכִים, שֶׁהוּא נִיהֵל אֶת הָעוֹלָם סְבִיבוֹ. אֶת מַחְלֶקֶת פִיסִיקָה הַיּוּקְרָתִית בִּמְכוֹן וַיְצְמָן, אֶת מַסְלוּל הַהִתְקַדְּמוּת שֶׁל הַדּוֹקְטוֹרַנְטִים הַצְּעִירִים וְהַשְּׁאַפְתָּנִיִּים, אֶת הַקְצָאַת הַתַּקְצִיבִים לַעֲמִיתָיו הַחוֹקְרִים וְאֶת סֵדֶר הַיּוֹם שֶׁל הַמִּשְׁפָּחָה הַפְּרָטִית שֶׁלּוֹ. אַךְ מֵאָז שֶׁיָּצָא לְפֶנְסִיָּה עוֹלָמוֹ הִצְטַמְצֵם עַד מְאוֹד. הוּא הָיָה רוֹצֶה בְּכָל מְאוֹדוֹ לַחֲזוֹר לַיָּמִים הַהֵם, לַנְּקוּדָּה הַזּוֹ בַּזְּמַן, אֲבָל אֲפִילּוּ הוּא, הַפִיסִיקַאי הַנּוֹדָע, עוֹד לֹא מָצָא אֶת הַדֶּרֶךְ לָנוּעַ אֲחוֹרָה עַל פְּנֵי צִיר הַזְּמַן שֶׁל הַחַיִּים. רַק קָדִימָה כְּמוֹ כּוּלָּם, עַד לְסוֹף הַבִּלְתִּי-נִמְנָע, שֶׁכְּבָר מֵגִיחַ לֹא רָחוֹק בָּאוֹפֶק.
הוּא מָצָא אֶת עַצְמוֹ יוֹשֵׁב לְבַדּוֹ בְּכִיסֵּא גַּלְגַּלִּים, בְּרֹאשׁ שׁוּלְחַן הָאוֹכֶל הַגָּדוֹל, בְּעֶמְדַּת תַּצְפִּית עַל סָלוֹן הַדִּירָה הַיְּשָׁנָה. לְפָנָיו כּוֹס קָפֶה פּוֹשֵׁר גָּמוּר לְמֶחֱצָה, עֲרֵימָה שֶׁל דּוֹאַר יָשֵׁן וּשְׁלוֹשָׁה כַּדּוּרִים בַּקּוּפְסָה שֶׁמְּחַכִּים לוֹ.
חֲמִישִׁי / בּוֹקֶר עִדְכְּנָה אוֹתוֹ קוּפְסַת הַכַּדּוּרִים הַשְּׁקוּפָה. הוּא פָּתַח אֶת הַחַלּוֹן הַקָּטָן, חִילֵּץ בְּאֶצְבָּעוֹ כַּדּוּר לָבָן, כַּדּוּר וָרוֹד אֵלִיפְּטִי וָחֵצִי כַּדּוּר כָּחוֹל מֵהַתֵּיבָה וּבָלַע אֶת כּוּלָּם בִּלְגִימָה אַחַת.
בְּעֵינֵי רוּחוֹ רָאָה אֶת סֵדֶר הַיְּשִׁיבָה שֶׁהִתְקַבֵּעַ סְבִיב הַשּׁוּלְחָן כְּשֶׁמִּשְׁפַּחְתּוֹ הָיְתָה צְעִירָה. אִשְׁתּוֹ יָשְׁבָה תָּמִיד מִיְּמִינוֹ עִם גִּישָׁה קְרוֹבָה לַמִּטְבָּח (בִּשְׁעַת הַתֶּה שֶׁל אַחֵר-הַצָּהֳרַיִים, הָאוֹר שֶׁבָּקַע מֵהַחַלּוֹן נִתְפַּס בְּשֶׁיַּעֲרָה הַבָּהִיר וְיָצַר הִילָּה סְבִיב רֹאשָׁהּ), תָּמָרָה בְּכוֹרָתָם הַפַּטְפְּטָנִית הִתְמַקְּמָה לִשְׂמֹאלוֹ וְיוּנִי הַקָּטָן וְהַמְּסוּגָּר יָשַׁב הַרְחֵק מוּלוֹ בַּקָּצֶה הַשֵּׁנִי שֶׁל הַשּׁוּלְחָן. אֶחָד-אֶחָד הֵם נָטְשׁוּ אֶת מְקוֹמוֹתֵיהֶם, כּוּלָּם מִלְּבַדּוֹ.
ג'וֹן עוֹד פִּיזֵּם לְעַצְמוֹ מַנְגִּינוֹת וְהִתְרוֹצֵץ לְסַיֵּים אֶת הַמַּטָּלוֹת שֶׁלּוֹ לִפְנֵי הַגָּעָתוֹ הַצְּפוּיָה שֶׁל סַאנְדָּשׁ כְּדֵי לְשַׁחְרֵר אוֹתוֹ. הַפְּרוֹפֵסוֹר שָׁם לֵב שֶׁגּ'וֹן טִיפֵּחַ כָּרֵס קְטַנָּה וְשֵׂיעָר רֹאשׁוֹ הֵחֵל מִידַּלְדֵּל. הוּא נָהַג לוֹמַר שֶׁאַסְיָיתִים נִרְאִים לוֹ "חַסְרֵי גִּיל" (מִסּוּג הָאֲמִירוֹת שֶׁהָיוּ מוֹצִיאוֹת אֶת תָּמָרָה מִדַּעְתָּהּ, גַּם אִם לֹא הָיָה בְּיָדָהּ לִסְתּוֹר אוֹתָן), אֲבָל הוּא בְּהֶחְלֵט הִבְחִין בְּסִימָנֵי הַזְּמַן שֶׁנִּיכְּרוּ בְּעוֹזְרוֹ הַמָּסוּר מֵאָז הִגִּיעַ אֵלָיו לִפְנֵי חָמֵשׁ וָחֵצִי שָׁנִים. "אֲנִי יוֹרֵד לִזְרוֹק אֶת הַזֶּבֶל, פְּרוֹפֵסוֹר. תֶּיכֶף אֶחֱזוֹר." ג'וֹן אָמַר בְּהִתְלַהֲבוּת מוּגְזֶמֶת. הַדֶּלֶת נִטְרְקָה אַחֲרָיו בָּאֶמְצַע "אֶחֱזוֹר".
הַפְּרוֹפֵסוֹר הִנִּיחַ אֶת יָדָיו עַל הַשּׁוּלְחָן וּבָחַן אֶת זְרוֹעוֹתָיו הַמְּנוּמָּרוֹת. כִּתְמֵי רוֹרְשָׁאךְ סְגוּלִּים וְחוּמִים כִּיסּוּ אוֹתָן. אֶחָד הַכְּתָמִים דָּמָה לְאִישָּׁה שְׁמַנְמַנָּה. הוּא לִיטֵּף אוֹתָהּ בְּיָדוֹ הַשְּׁנִיָּיה וְנִזְכַּר אֵיךְ כְּשֶׁהָיָה יֶלֶד אָהַב לְחַפֵּשׂ צוּרוֹת בְּתוֹךְ הָעֲנָנִים.
הוּא הֵרִיץ בְּרֹאשׁוֹ אֶת הַיְּמָמָה הַצְּפוּיָה לוֹ וְהֶחֱלִיט לְהִתְקַשֵּׁר לְתָמָרָה וּלְהוֹדִיעַ לָהּ שֶׁהוּא לֹא מוּכָן לְהִישָּׁאֵר שׁוּב עִם סַאנְדָּשׁ. שֶׁתַּגִּיד לְג'וֹן לְהִישָּׁאֵר. הוּא יְשַׁלֵּם לוֹ תּוֹסֶפֶת יָפֶה, יַזְמִין לָהֶם אוֹכֶל מֵהַסִּינִית שֶׁגּ'וֹן אוֹהֵב. הַמִּסְפָּר שֶׁלָּהּ הָיָה תָּפוּס. הִיא תָּמִיד הָיְתָה עֲסוּקָה. תָּמִיד בִּישִׁיבוֹת אוֹ בִּנְסִיעוֹת שֶׁל הָעֲבוֹדָה לְחוּ"ל אוֹ בְּדִיּוּק הִשְׁכִּיבָה אֶת הַיְּלָדִים. הוּא חִייֵּג שׁוּב וְנִיתֵּק. הוּא כְּבָר יָדַע שֶׁגַּם אִם תַּעֲנֶה, הִיא תַּסְבִּיר לוֹ שֶׁאֵין מִישֶׁהוּ אַחֵר שֶׁאֶפְשָׁר לִמְצוֹא מֵעַכְשָׁיו לְעַכְשָׁיו, שֶׂסַּאנְדָּשׁ הוּא כְּבָר הַמְּטַפֵּל הַמַּחֲלִיף הָרְבִיעִי שֶׁהִיא הֵבִיאָה וְשֶׁזֶּה הֲכִי טוֹב שֶׁיֵּשׁ. הִיא גַּם תַּחֲזוֹר עַל כָּךְ שֶׁאַף אֶחָד לֹא יָכוֹל לַעֲבוֹד "עֶשְׂרִים-וְאַרְבַּע-שֶׁבַע" וְשֶׁגַּם ג'וֹן צָרִיךְ יוֹם חוֹפֶשׁ מִדֵּי פַּעַם. לִפְעָמִים הוּא לֹא הָיָה בָּטוּחַ לְמִי מֵהֶם הִיא דּוֹאֶגֶת יוֹתֵר. בַּמִּקְרֶה הַטּוֹב, הִיא תַּצִּיעַ לִקְפּוֹץ בָּעֶרֶב לִרְאוֹת שֶׁהוּא בְּסֵדֶר. אֲבָל בְּסוֹפוֹ שֶׁל דָּבָר, הִיא תִּהְיֶה אֶצְלוֹ חֲצִי שָׁעָה-שָׁעָה וְהוּא יִתְקַע עִם סַאנְדָּשׁ לְכָל הַיּוֹם.
הוּא דַּפְדֵּף בַּפִּנְקָס הַקָּטָן שֶׁהֶחֱזִיק בַּכִּיס חוּלְצָתוֹ וּבוֹ רָשַׁם אֶת כָּל מָה שֶׁחָשׁוּב הָיָה לוֹ לֹא לִשְׁכּוֹחַ – מִסְפְּרֵי טֵלֵפוֹן, תַּאֲרִיכִים חֲשׁוּבִים, רְשִׁימַת הַתְּרוּפוֹת שֶׁלּוֹ, שְׁמוֹת סְפָרִים שֶׁעוֹד לֹא הִסְפִּיק לִקְרוֹא. הוּא נִתְקַל בְּמִסְפַּר הַטֵּלֵפוֹן שֶׁל יוֹנִי וְנִיסָּה לְחַשֵּׁב אֶת הַשָּׁעָה בִּנְיוּ-יוֹרְק. מוּקְדָּם מִדַּי לְהִתְקַשֵּׁר, אֶמְצַע הַלַּיְלָה אֶצְלוֹ. וְגַם כָּךְ, חָשַׁב לְעַצְמוֹ מָה כְּבָר יֵשׁ לוֹ לְסַפֵּר? הוּא כְּבָר יְחַכֶּה לַשִּׂיחָה הַטִּקְסִית הַשְּׁבוּעִית הַקְּבוּעָה בְּיוֹם רִאשׁוֹן, בָּהּ כָּל אֶחָד מֵהֶם מְנַסֶּה לְשַׁכְנֵעַ אֶת הַשֵּׁנִי שֶׁאֶצְלוֹ הַכּוֹל בְּסֵדֶר. הוּא מָצָא אֶת מִסְפַּר הַטֵּלֵפוֹן הַנַּיָּיד שֶׁל סַאנְדָּשׁ וְחִייֵּג בְּרִיכּוּז אֶת הַסִּפְרוּת. בְּלִי שׁוּם רַעְיוֹן מָה יַגִּיד לוֹ, אִם יַעֲנֶה.
הַפְּרוֹפֵסוֹר סֵפֶר בְּרֹאשׁוֹ אֶת הַצִּלְצוּלִים "שָׁלוֹשׁ, אַרְבַּע, חָמֵשׁ...". בְּדִיּוּק כְּשֶׁעָמַד לְנַתֵּק, הַצִּלְצוּלִים פָּסְקוּ וְהוּא שָׁמַע קוֹל נְשִׁימוֹת וְרַעַשׁ שֶׁל כְּבִישׁ סוֹאֵן בָּרֶקַע.
"סַאנְדָּשׁ?"
"הוֹ אִיז אֵיט?" שָׁאַל סַאֲנַדֶּשׁ בְּקוֹל מָלֵא חֲשָׁשׁ.
"אִיטְס פְּרוֹפֵסוֹר לוּבִּינְסְקִי", הוּא עָנָה בְּקוֹל חָזָק וְהִזְדַּקֵּף קְצָת בְּכִיסְּאוֹ.
"יֵס? אִיֵּי אֵם קַאמִינְג טו יוּ סוֹן, פְּרוֹפֵסוֹר."
הַפְּרוֹפֵסוֹר הִנְהֵן וְעָמַד לִסְגּוֹר אֶת הַשִּׂיחָה כְּשֶׁמַּחֲשָׁבָה הִתְגַּנְּבָה לְרֹאשׁוֹ "סַאנְדָּשׁ. טוּדֵיי דֶּה פּוֹלִיס קָאם הֵיר אֵנְד טֵיְיק מְטַפֵּל נַפָּאלִי אוֹב מִיְּיָ נַיְיבוֹר. דֵּיי אָר קַאמִינְג בָּאק לַיְיטֶר. יוּ אַנְדְּרַסְטַאנְד?"
שְׁנִיּוֹת חָלְפוּ, הַפְּרוֹפֵסוֹר שָׁמַע רַק אֶת רַחַשׁ הַתְּנוּעָה דֶּרֶךְ הַטֵּלֵפוֹן וְהִתְחִיל לְהִתְעַצְבֵּן שֶׁהַנָּפַאְלִי הַטִּיפֵּשׁ שׁוּב לֹא הֵבִין אוֹתוֹ. הוּא רָצָה לִצְעוֹק לוֹ: "פּוֹלִיס! פּוֹלִיס!", אֲבָל אָז סַאנְדָּשׁ שִׁחְרֵר אֲנָחָה כְּבֵדָה וְאָמַר כִּמְעַט בְּלַחַשׁ "סוּרִי, סוּרִי. אִיֵּי קָאנֵ-נוּט קָאם."
"יֵס, סַאנְדָּשׁ. נוּ גּוּד יוּ קָאם הֵיר טוּדֵיי."
"תֵּ'אָנֵק יוּ, פְּרוֹפֵסוֹר." אָמַר וְנִיתֵּק.
הַטֵּלֵפוֹן הָאַלְחוּטִי עוֹד בְּיָדוֹ, צְלִיל חִיּוּג קָבוּעַ וַחֲסַר קַו חַיִּים בָּקַע מִמֶּנּוּ, מֵעֵין "דּוּ" אָרוֹךְ כְּהַקְדָּמָה לִיצִירָה שֶׁלֹּא הִתְנַגְּנָה. הוּא שִׁיחְזֵר לְרֶגַע אֶת הַשִּׂיחָה וּלְאַט-לְאַט הֵחֵלָּה לְהִתְעוֹרֵר בּוֹ תְּחוּשַׁת נִיצָּחוֹן שֶׁבָּקְעָה מִמֶּרְכַּז הֶחָזֶה וְהִתְפַּשְּׁטָה לִזְרוֹעוֹתָיו וַאֲפִילּוּ לְרַגְלָיו חַסְרוֹת הַתּוֹעֶלֶת. הִנֵּה הוּא קָבַע אֶת הַמַּהֲלָכִים, כְּמוֹ פַּעַם. הוּא לֹא צָרִיךְ אַף אֶחָד שֶׁיַּעֲזוֹר לוֹ. וְעַכְשָׁיו לְג'וֹן לֹא תִּהְיֶה בְּרֵירָה אֶלָּא לְהִישָּׁאֵר.
ג'וֹן חָזַר הַבַּיְתָה עִם הַפַּח הָרֵיק וּפָנָה לַמִּטְבָּח בְּצַעַד קָלִיל. סוּלְיוֹת נַעֲלֵי הַסְּפּוֹרְט שֶׁלּוֹ חָרְקוּ בְּעַלִּיזוּת עַל הָרִצְפָּה. הַפְּרוֹפֵסוֹר שָׁמַע אֶת רִשְׁרוּשׁ שַׂקִּית הָאַשְׁפָּה הַטְּרִיָּיה הַמּוּנַּחַת בִּמְקוֹמָהּ וְאֶת הַפַּח נִדְחַק בַּחֲזָרָה לָאָרוֹן מִתַּחַת לַכִּיּוֹר. הוּא הִמְשִׁיךְ לְהִסְתּוֹבֵב בֵּין הַחֲדָרִים בְּסִידּוּרִים אַחֲרוֹנִים לִפְנֵי הַיְּצִיאָה הַמְּצוּפֶּה לַחוֹפֶשׁ. לְבַסּוֹף, מְגוּלָּח וְלָבוּשׁ בְּחוּלְצַת פּוֹלוֹ לְבָנָה וּמִכְנָסַיִים מְגוֹהָצִים, ג'וֹן נִיגַּשׁ אֶל הַפְּרוֹפֵסוֹר וְשָׁאַל "אַתָּה צָרִיךְ עוֹד מַשֶּׁהוּ לִפְנֵי שֶׁאֲנִי יוֹצֵא? סַאנְדָּשׁ צָרִיךְ לְהַגִּיעַ מַמָּשׁ כָּל רֶגַע."
"לֹא", הַפְּרוֹפֵסוֹר נָד בְּרֹאשׁוֹ. הוּא לֹא צָרִיךְ דָּבָר.
הוּא תָּמִיד אָהַב סִרְטֵי טֶבַע, בִּמְיוּחָד אֶת אֵלֶּה שֶׁבָּהֶם הֶרְאוּ מַהֲלַךְ חַיִּים שָׁלֵם שֶׁל פֶּרַח, מִנִּיצָּן דֶּרֶךְ פְּרִיחָה מְלֵאַת הָדָר וְעַד לִקְמִילָתוֹ, כָּל אֵלּוּ בְּפֶרֶק זְמַן שֶׁל שְׁלוֹשִׁים שְׁנִיּוֹת.
בַּשָּׁנִים הָאַחֲרוֹנוֹת, הָיוּ רְגָעִים שֶׁבָּהֶם רָאָה כָּךְ אֶת חַיָּיו, כְּסֶרֶט בְּהִילּוּךְ מָהִיר שֶׁבּוֹ כָּל מִי שֶׁהוּא הָיָה פַּעַם שִׂיחֵק תַּפְקִיד קָצָר וּפִינָּה אֶת מְקוֹמוֹ לָבֹא אַחֲרָיו. וְהִנֵּה הוּא כִּמְעַט בְּסוֹפוֹ שֶׁל הַסֶּרֶט כְּמוֹ "סָבָא" סַבְיוֹן זָקֵן.
הוּא הִסְתַּכֵּל בָּאֲנָשִׁים סְבִיבוֹ וְרָאָה אֶת הַסֶּרֶט שֶׁלָּהֶם רָץ מִבְּלִי שֶׁהֵם עָרִים לְכָךְ. הוּא זָכַר אֶת בִּתּוֹ כְּפֶרַח מַרְהִיב בְּיַלְדוּתָהּ וְהִבְחִין שֶׁהַשָּׁנִים נָתְנוּ בָּהּ אֶת אוֹתוֹתֵיהֶן. עֲלֵי הַכּוֹתֶרֶת שֶׁלָּהּ הֵחֵלּוּ לִדְהוֹת, גִּבְעוֹלָהּ מְעַט כָּפוּף. הוּא רָצָה לְהַגִּיד לָהּ שֶׁתְּחוּשַׁת שֶׁפַע הַזְּמַן הִיא תֶּרְמִית וְשֶׁרַק בְּסוֹף מְבִינִים אֶת זֶה, כְּשֶׁכְּבָר מְאוּחָר מִדַּי. אֲבָל הוּא לֹא יָכוֹל הָיָה לְהַסְבִּיר לָהּ וְאִם הָיָה מְנַסֶּה הִיא רַק הָיְתָה מֵסִיקָה מִכָּךְ שֶׁהוּא מְדוּכָּא. בַּזְּמַן הָאַחֲרוֹן, הוּא חָשַׁב, כּוּלָּם רַק רָצוּ לְהַרְגִּיעַ אוֹתוֹ, לַעֲשׂוֹת שֶׁיִּהְיֶה לוֹ "נָעִים". אִם הָיָה מִתְלוֹנֵן, הָיוּ מִיָּד מִתְגַּיְּיסִים לְהַעֲלוֹת חִיּוּךְ עַל פָּנָיו, בְּעִיקָּר כְּדֵי שֶׁיּוּכְלוּ לָלֶכֶת הַבַּיְתָה לְשִׁגְרַת חַיֵּיהֶם בִּתְחוּשָׁה טוֹבָה יוֹתֵר לְגַבֵּי הַקָּשִׁישׁ שֶׁהִשְׁאִירוּ מֵאָחוֹר. הֵם לֹא רָצוּ לִשְׁמוֹעַ תּוֹבָנוֹת עֲצוּבוֹת שֶׁל אִישׁ זָקֵן עַל הַחַיִּים. וּבֶטַח שֶׁלֹּא עַל הַמָּוֶות.
"שְׁטוּיוֹת" הֵם אָמְרוּ לוֹ, "אַתָּה לֹא הוֹלֵךְ לָמוּת. לְפָחוֹת לֹא בְּקָרוֹב.", הוֹסִיפוּ בֵּטוֹן מְבוּדָּח. "הִנֵּה, תִּטְעַם אֵיזֶה שׁוֹקוֹלָד מְעוּלֶּה הֵבֵאתִי לְךָ. נָכוֹן טָעִים?"
וּבֶאֱמֶת מִמָּה כְּבָר נִשְׁאַר לוֹ לֵיהָנוֹת? מֵאַהֲבָה בּוֹעֶרֶת? מִסֵּקְס סוֹעֵר? מִטִּיּוּל לְפָרִיז אוֹ לְרוֹמָא? אֲבָל הָעוּבְדָּה שֶׁהוּא כְּבָר לֹא צָפוּי הָיָה לַחֲוָות לֵיל אַהֲבָה מְעַנֵּג עִם אִישָּׁה בָּשָׂר וָדָם אוֹ לָשֵׂאת אֶת עֵינָיו לְתִקְרַת הַקַּפֶּלָּה הַסִּיסְטִינִית וְלִתְהוֹת עַל הָרֶוַוח שֶׁהִשְׁאִיר מִיכָאֵלָאנִגְ'לוֹ בֵּין אָדָם לֶאֱלוֹהָיו, אוֹ לְפַצֵּחַ נוּסְחָה מַדָּעִית חֲדָשָׁה שֶׁתִּקְנֶה לוֹ הַכָּרָה בֵּינְלְאוּמִּית, הָעוּבְדָּה שֶׁכָּל אֵלּוּ כְּבָר מֵאֲחוֹרָיו, אֵין פֵּירוּשָׁהּ שֶׁהוּא לֹא זוֹכֵר אֶת טַעְמָם וְשֶׁהוּא מוּכָן לְהִתְנַחֵם בְּקוּבִּיַּית שׁוֹקוֹלָד כְּפִיצּוּי עַל אוֹבְדָנָם.
הוּא נִיסָּה לֹא לַחֲשׁוֹב עַל זֶה יוֹתֵר מִדַּי, אָז הוּא חָשַׁב עַל סַבְיוֹנִים. מִשּׁוּם מָה הַזִּיקְנָה וְהַמָּוֶות שֶׁלָּהֶם נִרְאוּ לוֹ טִבְעִיִּים יוֹתֵר, נִינּוֹחִים. לֹא אַלִּימִים. כָּכָה לְהִתְפַּזֵּר בְּרָכוֹת בָּרוּחַ כְּמוֹ שֶׁהַטֶּבַע רָצָה. הוּא זָכַר שֶׁקָּרָא פַּעַם שֶׁשְּׁמוֹ שֶׁל הַסַּבְיוֹן מְקוֹרוֹ בַּמִּילָּה "סָב" עַל סְמַךְ מַרְאֵהוּ שֶׁל הַפֶּרַח בְּמַחֲזוֹר חַיָּיו הָאַחֲרוֹן. אֶלָּא שֶׁבְּנִיגּוּד לְאָדָם הַקָּמֵל לְתוֹךְ עַצְמוֹ, הַסַּבְיוֹן בְּרִגְעֵי מוֹתוֹ מְפַזֵּר אֶת זְרָעָיו הַנִּישָּׂאִים בָּרוּחַ עַל גַּבֵּי קְווּצּוֹת שֵׂיעָר שִׁיבָתוֹ וְכָךְ מַבְטִיחַ הַפֶּרַח הַקָּשִׁישׁ מַמָּשׁ בִּרְגָעָיו הָאַחֲרוֹנִים אֶת הֶמְשֵׁכִיּוּתוֹ וְגִלְגּוּלוֹ מֵחָדָשׁ.
"נַסֵּה לְהִתְקַשֵּׁר אֵלָיו שׁוּב." הִתְחַנֵּן ג'וֹן בְּתִסְכּוּל הוֹלֵךְ וְגוֹבֵר. "הוּא מֵאַחַר כְּבָר בַּשְּׁעָתַיִים."
"נִיסִּיתִי. הוּא לֹא עוֹנֶה. כַּנִּרְאֶה נִגְמְרָה לוֹ הַסּוֹלְלָה." הַפְּרוֹפֵסוֹר הִנִּיחַ אֶת הַטֵּלֵפוֹן בַּחֲזָרָה עַל הַשּׁוּלְחָן.
"אָז מָה נַעֲשָׂה? אוּלַי תִּתְקַשֵּׁר לְתָמָרָה וְתַגִּיד לָהּ שֶׁסַּאנְדָּשׁ לֹא הִגִּיעַ?"
"כְּבָר הִתְקַשַּׁרְתִּי. הִיא אָמְרָה שֶׁהִיא בְּאֶמְצַע יְשִׁיבָה חֲשׁוּבָה וְשֶׁאִם זֶה לֹא דָּחוּף, הִיא תַּחֲזוֹר אֵלַיי בָּעֶרֶב."
"אֲבָל זֶה דָּחוּף." דָּחַק ג'וֹן.
"נוּ, וּמָה הִיא יְכוֹלָה לַעֲשׂוֹת אִם סַאנְדָּשׁ לֹא מַגִּיעַ?" הַתְּרִיס הַפְּרוֹפֵסוֹר.
ג'וֹן הִשְׁתַּתֵּק. עַל פָּנָיו נִיכְּרוּ תִּסְכּוּל וְאַכְזָבָה וְהוּא נִרְאֶה קְצָת כְּמוֹ יֶלֶד קָטָן בְּרֶגַע שֶׁל הִתְוַודְּעוּת לְחוֹסֶר הָאוֹנִים שֶׁלּוֹ. הַפְּרוֹפֵסוֹר הִבִּיט בְּג'וֹן וּפִתְאוֹם לִבּוֹ נִכְמָר.
"מָחָר נִמְצָא פִּתְרוֹן, ג'וֹן." הִבְטִיחַ הַפְּרוֹפֵסוֹר. "הַיּוֹם זֶה כְּבָר אָבוּד."
ג'וֹן אָסַף בִּדְמָמָה אֶת הַכֵּלִים הַמְּלוּכְלָכִים מֵהַשּׁוּלְחָן וּפָנָה לַמִּטְבָּח. קִרְקוּשׁ הַכֵּלִים הַקּוֹלָנִי בַּכִּיּוֹר הֵעִיד עַל מַצַּב רוּחוֹ. דַּלְתוֹת הָאֲרוֹנוֹת בַּמִּטְבָּח נִפְתְּחוּ וְנִטְרְקוּ בִּדְרָמָטִיּוֹת מוּפְגֶּנֶת.
בִּתְגוּבָה נָטַל הַפְּרוֹפֵסוֹר אֶת הַשֶּׁלֶט שֶׁל מַעֲרֶכֶת הַסְּטֶרֵיאוֹ וְהִדְלִיק אֶת 'קוֹל הַמּוּסִיקָה' בְּוָולְיוּם גָּבוֹהַּ לְהַחֲרִיד. צְלִילֵי הַצֵּ'לוֹ לַסְּוִויטָה מִסְפַּר אַחַת שֶׁל בָּאךְ הִטְבִּיעוּ אֶת הַזַּעַם שֶׁבָּקַע מֵהַמִּטְבָּח וּמִילְּאוּ אֶת קִירוֹת הַבַּיִת.
כַּעֲבוֹר כַּמָּה שְׁנִיּוֹת דַּלַּת חַדְרוֹ שֶׁל ג'וֹן נִטְרְקָה בְּעוֹצְמָה.
הַפְּרוֹפֵסוֹר עָצַם עֵינַיִים, נָשַׁם עָמוֹק וְחִיכָּה שֶׁהַמֶּתַח בַּחֲלַל הַבַּיִת יִתְפּוֹגֵג. אַט-אַט הִתְמַסֵּר לִצְלִילֵי הַמּוּסִיקָה הַשְּׁמֵימִית שֶׁמִּילְּאָה אֶת אוֹזְנָיו. צְלִילֵי הַצֵּ'לוֹ חַדְרוֹ לְעַצְמוֹתָיו וּלְנַפְשׁוֹ וְהִשְׁרוּ עָלָיו שַׁלְוָוה עַד שֶׁהוּא חָשׁ עַצְמוֹ מְרַחֵף הַרְחֵק מֵעַל הַכִּיסֵּא שֶׁבּוֹ הוּא כָּלוּא, הַרְחֵק מֵהַדִּירָה שֶׁהָפְכָה מוּזֵיאוֹן לְחַיָּיו וְהַרְחֵק מֵהַזִּיקְנָה שֶׁכָּפְתָה עַצְמָהּ עָלָיו. 
—————
אֲנִי יוֹשֶׁבֶת בַּמָּקוֹם הַקָּבוּעַ שֶׁל אָבִי בְּרֹאשׁ שׁוּלְחַן הָאוֹכֶל וּמִתְבּוֹנֶנֶת בַּדִּירָה הָרֵיקָה מִנְּקוּדַּת הַתַּצְפִּית שֶׁהָיְתָה שֶׁלּוֹ. קִירוֹת הַבַּיִת עֵירוּמִּים, רַק מַלְבְּנִים אֲפַרְפָּרִים שֶׁנִּטְבְּעוּ בָּהֶם כִּתְמוּנוֹת רְפָאִים מְהַוִּוים עֵדוּת לַצִּיּוּרִים שֶׁהָיוּ תְּלוּיִים שָׁם בְּמֶשֶׁךְ שָׁנִים. אֲנִי מַבִּיטָה בַּכְּתָמִים הַחִיוְּורִים וּמַשְׁלִימָה מִזִּכְרוֹנֵי אֶת הַפְּרָטִים וְהַצְּבָעִים.
אַרְגַּז אֶחָד אַחֲרוֹן עוֹמֵד לְיַד דֶּלֶת הַכְּנִיסָה וּבוֹ עֲרֵימָה מְבוּלְגֶּנֶת שֶׁל סְפָרִים שֶׁנִּקְרְאוּ, נֶחְרְטוּ בְּלֵב, סוּמְּנוּ בְּעִיפָּרוֹן רַךְ וּפִינּוֹת דַּפֵּיהֶם קוּפְּלוּ בְּאוֹזְנֵי אַרְנָב. בְּמֶשֶׁךְ שָׁנִים הֵם שָׁכְנוּ בְּסֵדֶר מוֹפְתִי עַל הַמַּדָּפִים כְּשֶׁלִּימִינָם וְלִשְׂמֹאלָם נִיצָּבִים אֲחֵיהֶם לְאוֹת הַסִּידּוּרִית.
עַכְשָׁיו הֲוַלְדֶּן קוֹלְפִילְד שֶׁל סְלִינְגֶ'ר מִתְפָּרֵק מִכְּרִיכָתוֹ וְדַפָּיו הַמַּצְהִיבִים פְּזוּרִים לְכָל עֵבֶר, מִצְעַד הָאִיוֶּולֶת שֶׁל בַּרְבָּרָה טוּכְמָן זָרוּק מֵעַל הָאַחִים קְרַמְזוֹב וָחֵצִי מִפָּנָיו הַזְּחוּחוֹת שֶׁל צֶ'רְצִ'יל מְצִיצוֹת לְאַחַר שֶׁנִּתְלְשׁוּ מִמַּדַּף הַבִּיּוֹגְרַפְיוֹת. שִׁירָיו שֶׁל סוּמֵרַסְט מוֹהֵם, הִרְהוּרֵי הַדֶּרֶךְ שֶׁל רוֹבֵּרְט פְרוֹסְט וְסוֹנֵטוֹת הָאַהֲבָה שֶׁל שֶׁיְיקְסְפִּיר מְאַכְלְסִים אֶת הַפִּינָּה הַיְּמָנִית שֶׁל הָאַרְגָּז, עוֹד אֲחוּזִים זֶה בָּזֶה כִּשְׁכֵנִים וָתִיקִים, וּמֵעַל כּוּלָּם עוֹתֶק יָשָׁן שֶׁל "תַּעֲנוּגוֹת הַמִּין" שֶׁהִתְפַּשֵּׁט מֵעֲטִיפַת הַנְּיָיר הַחוֹמָה שֶׁלָּבַשׁ בְּמֶשֶׁךְ שָׁנִים מִפְּנֵי הַיְּלָדִים וְעַתָּה הוּא חָשׂוּף וּכְרִיכָתוֹ סְמוּקָה כַּחֲדָשָׁה.
בִּפְתִיחַת הַכְּרִיכָה שֶׁל כָּל סֵפֶר מִתְגַּלֶּה בַּפִּינָּה הַיְּמָנִית הָעֶלְיוֹנָה חֲתִימָה בְּעֵט אוֹ בְּעִפָּרוֹן שֶׁל שְׁמוֹת הוֹרַיי. בְּחֵלֶק מֵהַסְּפָרִים מוֹפִיעָה חֲתִימָה זוּגִית וּבְחֵלֶק רַק שְׁמוֹ שֶׁל אָבִי. כָּךְ נִיתָּן לְנַחֵשׁ שֶׁאֵלֶּה נִרְכְּשׁוּ לְאַחַר פְּטִירָתָהּ שֶׁל אִמִּי, שֶׁהִשְׁאִירָה אוֹתוֹ לְהַמְשִׁיךְ וּלְטַפֵּחַ אֶת אוֹסֶף הַסְּפָרִים הַמְּפוֹאָר לְבַדּוֹ.
אַחַד-עָשָׂר חוֹדָשִׁים עָבְרוּ מֵאָז אוֹתָהּ שִׂיחַת טֵלֵפוֹן שֶׁהִבְהִילָה אֶת סַאנְדָּשׁ וְהִרְחִיקָה אוֹתוֹ מֵהַשְּׁכוּנָה לְלֹא שׁוּב.
ג'וֹן כְּבָר חָזַר בֵּינְתַיִים לְחֵיק מִשְׁפַּחְתּוֹ הָאוֹהֶבֶת בְּמָנִילָה. בְּחַג הַמּוֹלָד הוּא שָׁלַח לִי בְּרָכָה וְצֵירֵף תַּצְלוּם שֶׁלּוֹ בְּחֶבְרַת אִשְׁתּוֹ וִילָדָיו כְּשֶׁלְּרָאשֵׁי כּוּלָּם כּוֹבְעֵי סַנְטָה קְלָאוּס אֲדוּמִּים עִם פּוֹנְפוֹן לָבָן בַּקָּצֶה וְחִיּוּכִים רְחָבִים עַל פְּנֵיהֶם.
אֲנִי מְחַכֶּה לְסוֹחֵר רָהִיטֵי הַוִּוינְטֶג' מִשּׁוּק הַפִּשְׁפְּשִׁים שֶׁהִתְקַשֵּׁר אֶתְמוֹל וְקָנָה אֶת שׁוּלְחַן הָאוֹכֶל הַגָּדוֹל בְּמָאתַיִים חֲמִישִּׁים שְׁקָלִים. הוּא צָפוּי לְהַגִּיעַ בְּכָל רֶגַע לְפַנּוֹת אֶת הַשּׁוּלְחָן.
הוֹדָעָה נִכְנֶסֶת לַטֵּלֵפוֹן הַנַּיָּיד שֶׁלִּי וּמְהַדְהֶדֶת בַּבַּיִת הָרֵיק:
"תָּמָרָה שָׁלוֹם, אֲנִי בִּפְקָק. אִיחוּר שֶׁל 20 דַּקּוֹת. סְלִיחָה דָּוִד."
רוּחַ קְרִירָה חוֹדֶרֶת מִבַּעַד לַחַלּוֹן הַפָּתוּחַ וּמְפַזֶּרֶת קְווּצּוֹת שֵׂיעָר סַבְיוֹנִים בַּחֲלַל הַדִּירָה.
 



https://www.shortstoryproject.com/he/story/%d7%94%d7%a4%d7%a8%d7%95%d7%a4%d7%a1%d7%95%d7%a8/
#אֲבוּבַת#בְּדִידוּת#זִכְרוֹנוֹת#זִקְנָה#יְחָסִים#יִשְׂרְאֵלִי#מָוֶות