יֵשׁ מִי שֶׁמַּמְצִיאִים אֶת הַשְּׁקָרִים וְיֵשׁ מִי שֶׁמַּאֲמִינִים לָהֶם

בְּעוֹלָם אִידֵיאָלִי הָיָה גֵ'רִי פּוֹרֵשׂ אֶת הַכְּנָפַיִים שֶׁלּוֹ וְעָף מִשָּׁם. מֵאָז שֶׁהוּא זוֹכֵר אֶת עַצְמוֹ הוּא הִרְגִּישׁ אוֹתָן וְהִרְגִּישׁ שֶׁהֵן תְּפוּרוֹת לַעֲמוֹד הַשִּׁדְרָה מִתַּחַת לְעוֹר, וְשִׁיּוּם אֶחָד הֵן יִשְׁתַּחְרְרוּ. בֶּטַח. בָּטוּחַ. גַּם אֶת מֵחֶבְרַת הַשּׁוּרוֹת הַלְּחוּצָה בְּכִיסוֹ הַשְּׂמָאלִי הוּא מַרְגִּישׁ מֵאָז שֶׁהוּא זוֹכֵר אֶת עַצְמוֹ, מְגוּלְגֶּלֶת, מְהוּדֶּקֶת בְּחוּט שְׂפָּגָט. לְעִתִּים הוּא חוֹלֵם עַל הַדְּמוּיוֹת שֶׁמְּהַלְּכוֹת בֵּין הַשּׁוּרוֹת, כְּלוּאוֹת בַּחוֹשֶׁךְ שֶׁל הַכִּיס. חוֹשֵׁשׁ שֶׁהֵן יֵלְכוּ לְאִיבּוּד. וְחוֹשֵׁשׁ שֶׁהַדְּמוּיוֹת שֶׁעוֹד רוֹצוֹת לְהִיכָּנֵס, יַתְעוּ בְּדֶרֶךְ...
אֲבָל עַכְשָׁיו, כְּשֶׁהוּא עוֹמֵד בַּחֲדַר הַשֵּׁינָה שֶׁל הָאִישׁ הַמְּבוּגָּר, הוּא חָשׁ שֶׁלֹּא רַק הָעוֹר כּוֹלֵא אֶת הַכְּנָפַיִים, אֶלָּא שֶׁהֵן מְהוּדָּקוֹת גַּם בְּאֵיזֶה חוּט שֶׁמְּעַוֵּות אֶת כָּל גּוּפוֹ, כְּאִילּוּ שֶׁהוּא אַחַת הַדְּמוּיוֹת הַמְּגוּלְגָּלוֹת בֵּין שׁוּרוֹת הַמְּחַבֶּרֶת.
מַבָּטוֹ שֶׁל גֵ'רִי מִשְׁתַּהָה עַל הִשְׁתַּקְּפוּתוֹ בַּמַּרְאָה הַמּוֹאֳרֶכֶת שֶׁתְּלוּיָה בַּצַּד הַפְּנִימִי שֶׁל דֶּלֶת אֲרוֹן הַבְּגָדִים, "הִסְתַּכַּלְתִּי עַל עַצְמִי בַּמַּרְאָה הַרְבֵּה זְמַן הַיּוֹם. כְּבָר כַּמָּה יָמִים שֶׁלֹּא הִסְתַּכַּלְתִּי עַל עַצְמִי בַּמַּרְאָה, אוּלַי שְׁבוּעַיִים," הוּא אוֹמֵר, תּוֹהֶה אִם הָאִישׁ הַמְּבוּגָּר מַבְחִין בְּעִיוּוּת שֶׁל גּוּפוֹ.
הָאִישׁ הַמְּבוּגָּר מוֹשֵׁךְ בְּאַף, הוּא עוֹמֵד שָׁעוֹן אֶל מַשְׁקוֹף דֶּלֶת חֲדַר הַשֵּׁינָה, עוֹקֵב אַחַר תְּנוּעוֹתָיו שֶׁל גֵ'רִי. "אַתָּה יָכוֹל לָבוֹא מָתַי שֶׁמִּתְחַשֵּׁק לְךָ. אֲנִי לֹא נוֹעֵל אֶת הַדֶּלֶת."
"לֹא יוֹדֵעַ," גֵ'רִי מוֹשֵׁךְ בִּכְתֵפָיו, "זֶה יַלְחִיץ אוֹתִי."
הוּא מַבִּיט לְתוֹךְ עֵינָיו שֶׁל הַנַּעַר הָרָזֶה הַנִּשְׁקָף אֵלָיו מִן הָרְאִי, כְּמוֹ קַו אֲפַרְפַּר שֶׁמֵּשִׁיב לוֹ מַבָּט, חוֹשֵׁב: אֲנִי צָרִיךְ לְהַחֲלִיק אֶל תּוֹכוֹ וְשֶׁדַּלַּת הָאָרוֹן תִּיסָּגֵר עַל שְׁנֵינוּ.
"כֵּן, כּוּלָּם נִתְקָלִים כָּאן בְּכוּלָּם. אֲנַסֶּה לַעֲבוֹר לַדִּירָה הַקִּיצוֹנִית," הָאִישׁ מְהַרְהֵר בְּקוֹל, "הֵבֵאתִי לְךָ מַתָּנָה." הוּא מִתְקָרֵב אֶל גֵ'רִי, מוֹצִיא מִכִּיסוֹ חֲבִילָה קְטַנָּה עֲטוּפָה בִּנְיָיר מֵחֶבְרַת־שׁוּרוֹת, קְשׁוּרָה בְּחוּט שְׂפָּגָט.
"כֵּן." גֵ'רִי לוֹקֵחַ אֶת הַמַּתָּנָה.
"מָה כֵּן? לֹא מִתְחַשֵּׁק לְךָ לִפְתּוֹחַ?"
"זֶה מַלְחִיץ אוֹתִי."
"מָה?"
"שֶׁכּוּלָּם נִתְקָלִים בְּכוּלָּם. שֶׁיִּיתָּקְלוּ בִּי כְּשֶׁאֲנִי נִכְנָס אֵלֶיךָ." גֵ'רִי מַעֲבִיר אֶת הַמַּתָּנָה מִיָּד לְיָד, אֶצְבְּעוֹתָיו מְמַשְּׁשׁוֹת אֶת הַנְּיָיר כִּמְחַפְּשׂוֹת אֶת דְּמוּתוֹ שֶׁלּוֹ בֵּין הַשּׁוּרוֹת.
"לְאַף אֶחָד לֹא בֶּאֱמֶת אִכְפַּת. רַק נִדְמֶה לְךָ. חוֹצַמְזָה, מוּתָּר לְךָ לָבוֹא אֵלַי, לֹא? עִנְיְינֵי עֲבוֹדָה. זֶה מָה שֶׁתַּגִּיד לְמִי שֶׁיִּשְׁאַל."
"כֵּן." גֵ'רִי מִסְתַּכֵּל הַחוּצָה מִבַּעַד לַחַלּוֹן. אִישׁ וְאִישָּׁה חוֹלְפִים. צְחוֹק קָצָר מִתְגַּלְגֵּל פְּנִימָה לַחֶדֶר: "אָמַרְתִּי לָךְ."
חָמֵשׁ שְׁנִיּוֹת חוֹלְפוֹת כְּמַהֲלוּמּוֹת כְּבֵדוֹת שֶׁל תּוֹף בָּס, שְׁנֵיהֶם אֵינָם זָזִים. "כְּנָפַיִים, כְּנָפַיִים, הִיפָּתְחוּ!" גֵ'רִי לוֹחֵשׁ.
הָאִישׁ מִתְקָרֵב אֵלָיו מַמָּשׁ. מַמָּשׁ שׁוֹלֵחַ אֶת יָדוֹ, מַמָּשׁ, כְּמוֹ מִבְּלִי מֵשִׂים, פּוֹרֵם לְגֵ'רִי אֶת כַּפְתּוֹרֵי הַמִּכְנָסַיִים. גֵ'רִי כְּאִילּוּ עָסוּק, מְנַסֶּה לְהַתִּיר אֶת הַקֶּשֶׁר שֶׁל חוּט הַשְּׁפָּגָט.
"תִּקְרַע כְּבָר אֶת הָעֲטִיפָה," הָאִישׁ אוֹמֵר בֵּטוֹן קְצָת מְעוּצְבָּן.
כַּף הַיָּד שֶׁלּוֹ חַמָּה. רוֹתַחַת. שׂוֹרֶפֶת.
גֵ'רִי עוֹצֵם אֶת עֵינָיו. כַּמָּה זְמַן חוֹלֵף? אֵיזֶה אָסוֹן מִתְרַחֵשׁ בָּעוֹלָם? מָה מִשְׁתַּבֵּשׁ בְּסִדְרֵי הַטֶּבַע וּמְחוֹלֵל אֶת הַשְּׂרֵפָה?
"לֹא עוֹמֵד לְךָ," הָאִישׁ אוֹמֵר.
גֵ'רִי מוֹשֵׁךְ בִּכְתֵפָיו.
"אַל תִּפְחַד."
"אֲנִי לֹא פּוֹחֵד. אֲנִי לֹא פּוֹחֵד מִמְּךָ."
דֶּלֶת הָאָרוֹן נָעָה וְכָל תְּמוּנַת הַחֶדֶר מִיטַּלְטֶלֶת כְּאִילּוּ יֵשׁ רְעִידַת אֲדָמָה. רַק הַיָּד שֶׁל הָאִישׁ יַצִּיבָה. הִיא לוֹפֶתֶת אֶת הַזַּיִן שֶׁל גֵ'רִי עַד כְּדֵי כְּאֵב. תִּיזָּהֵר, גֵ'רִי כִּמְעַט לוֹחֵשׁ, יֵשׁ לִי כְּנָפַיִים, תֶּכֶף הֵן יִיפָּתְחוּ וְאָעוּף, גֵ'רִי כִּמְעַט אוֹמֵר. אֲבָל הָאִישׁ לֹא נִזְהָר. אוֹ שֶׁכָּכָה זֶה בַּהַתְחָלָה, בְּאַכְזָרִיּוּת, בְּלִי שׁוּם וִיתּוּרִים.
"אַתָּה נִרְאֶה נֶהֱדָר," הָאִישׁ הַמְּבוּגָּר מְחַפֵּשׂ אֶת עֵינָיו שֶׁל גֵ'רִי. לְרֶגַע הוּא לוֹכֵד אוֹתָן כְּמִתְעַקֵּשׁ לַחֲשׂוֹף אֶת הַהוֹנָאָה. גֵ'רִי מַשְׁפִּיל מַבָּט, עֵינָיו נֶעֱצָרוֹת עַל הַתְּפִיחָה בְּמִכְנָסָיו שֶׁל הָאִישׁ. יֵשׁ לוֹ גָּדוֹל.
מָה אֲנִי עוֹשֶׂה? מָה הוּא רוֹצֶה שֶׁאֶעֱשֶׂה? מָה אֲנִי צָרִיךְ לַעֲשׂוֹת?
"מָה בְּדִיּוּק אַתָּה רוֹצֶה?"
שִׁישִּׁים סֶנְטִימֶטְרִים מַפְרִידִים בֵּין קְצֵה הַמִּיטָּה לְמַרְאֵה שֶׁבְּדֶלֶת הָאָרוֹן, הֵם אַרְבָּעָה. גֵ'רִי מִסְתַּכֵּל בָּהֶם, בְּעֵינֵי רוּחוֹ הוּא רוֹאֶה אוֹתָם מִתְאַבְּקִים. לַחַיִּים וְלַמָּוֶות: הַיָּדַיִים שֶׁלָּהֶם נִכְרָכוֹת בְּכוֹחַ סְבִיב הַגּוּפִים, אֵין וִיתּוּרִים — מַפִּילִים. קָמִים. דּוֹחֲפִים. נִמְשָׁכִים.
רְעִידַת הָאֲדָמָה מַתְחִילָה, הַמַּרְאָה נִסְדֶּקֶת, גֵ'רִי אֶחָד נוֹפֵל לְתוֹךְ הַסֶּדֶק. עַכְשָׁיו הֵם רַק שְׁלוֹשָׁה.
אַתֶּם שְׁלוֹשְׁתְּכֶם, אַתֶּם הַיְּחִידִים שֶׁאוֹהֲבִים אוֹתִי, חוֹלֶפֶת מַחֲשָׁבָה בְּרֹאשׁוֹ שֶׁל גֵ'רִי.
הַתַּחַת הַמְּנוּמָּשׁ הַגָּדוֹל בּוֹהֵק בַּמַּרְאָה. הַתַּחַת מְהַבְהֵב אֵלָיו: קַו נְקוּדָּה, קַו קַו, נְקוּדָּה. גֵ'רִי הוּא אַלּוּף בַּמּוֹרְס. הוּא עוֹקֵב אַחַר הַהִבְהוּב, מְנַסֶּה לְפַעְנֵחַ אֶת הַמֶּסֶר, כְּאִילּוּ הוּא כְּבָר מָצוּי אֶצְלוֹ בִּפְנִים. הַמֶּסֶר הַכָּלוּא מַבְהִיל קְצָת, מְבַלְבֵּל. הַתַּחַת שֶׁל הָאִישׁ הַהֶפֶךְ מִשֶּׁל מֶלֶךְ, עִם פְּצָעִים קְטַנִּים וְכָל זֶה.
גֵ'רִי עוֹקֵב אַחַר מֶסֶר אַחֵר: "בּוֹא אֵלַי, מַהֵר, כָּאן קָרוֹב. תַּחֲזִיק אוֹתוֹ. כָּכָה. הַפֶּה שֶׁלְּךָ. כָּכָה בְּדִיּוּק. תַּעֲשֶׂה אֶת זֶה כְּמוֹ שֶׁצָּרִיךְ. אַל תְּמַהֵר." גּוּפוֹ שֶׁל הָאִישׁ מַסְתִּיר אֶת הַהִבְהוּבִים שֶׁבַּמַּרְאָה וְנִדְמֶה לְגֵ'רִי שֶׁחָשׂוּךְ פִּתְאוֹם. עֲלָטָה. עֵינָיו פְּעוּרוֹת, אֲבָל הָעוֹלָם בַּעֲלָטָה וְהוּא קְצָת נֶחֱנָק. חוֹשֵׁב: אֲנִי תָּקוּעַ בֵּין הַהֲרִיסוֹת שֶׁל רְעִידַת הָאֲדָמָה. הוּא מְנַסֶּה לָקַחַת אֲוִויר, מַרְגִּישׁ שֶׁעֵינָיו יוֹצְאוֹת מֵחוֹרֵיהֶן.
"לְאַט, לְאַט. אֲנִי מֵת עַל זֶה. מֵת עַל זֶה. אַתָּה עוֹשֶׂה אֶת זֶה נֶהֱדָר. לֹא, לֹא, לֹא! אַל תִּסְתַּכֵּל, לֹא עַכְשָׁיו, לֹא עַכְשָׁיו. מָה אַתָּה עוֹשֶׂה?"
גֵ'רִי שׁוֹאֵף אֲוִויר, נוֹעֵץ מַבָּט בַּמַּרְאָה, מְנַסֶּה לִקְלוֹט עוֹד הִבְהוּבִים. הָאִישׁ הַמְּבוּגָּר שׁוֹלֵחַ יָד לְאָחוֹר וְטוֹרֵק אֶת דֶּלֶת הָאָרוֹן: "אַחֵר כָּךְ. אַחֵר כָּךְ. אַל תַּפְסִיק. עַד הַסּוֹף. כָּכָה. כֵּן. כָּכָה. אַחֵר כָּךְ אֲנִי אֶעֱשֶׂה לָךְ וְאַתָּה תִּסְתַּכֵּל עַל עַצְמְךָ. וְעָלֵינוּ. אַרְבַּעְתֵּנוּ."
עִם כָּל שְׁאִיפַת אֲוִויר, עִם כָּל דַּקָּה שֶׁעוֹבֶרֶת, גֵ'רִי מְנַסָּה לְבָרֵר אֶת הָאֱמֶת שֶׁבְּתוֹכוֹ, אֲבָל הָאֱמֶת מִתְכַּוֶּוצֶת, אוֹ מוּסְתֶּרֶת בְּתוֹךְ הַמַּרְאֶה, וְגֵ'רִי מְבַקֵּשׁ מֵהַדֶּלֶת שֶׁתִּיפָּתַח. הוּא סוֹפֵר: אַחַת. שְׁתַּיִים. שָׁלוֹשׁ. אַרְבַּע. חָמֵשׁ. שֵׁשׁ. שֶׁבַע. שְׁמוֹנֶה... חַם. חַם לוֹ מִדַּי בַּפֶּה. בְּמֵצַח. הַזֵּיעָה נוֹטֶפֶת מִפָּנָיו.
"אַתָּה מַטְרִיף אוֹתִי. הַלָּשׁוֹן שֶׁלְּךָ. אֲנִי חַי. לְאַט, לְאַט."
גֵ'רִי שׁוֹלֵחַ יָד בִּתְנוּעָה חַדָּה וּמַצְלִיחַ לִפְתּוֹחַ אֶת דֶּלֶת הָאָרוֹן.
"לֹא, לֹא, לֹא! אַל תִּסְתַּכֵּל, לֹא עַכְשָׁיו. מָה אַתָּה עוֹשֶׂה?"
"מִסְתַּכֵּל עַל שְׁלוֹשְׁתְּכֶם," גֵ'רִי אוֹמֵר וְשׁוֹאֵף אֲוִויר.
כְּבָר קָרָה לוֹ שֶׁהָיָה קָבוּר מִתַּחַת לַהֲרִיסוֹת שֶׁל רְעִידַת אֲדָמָה וְאָז הִרְגִּישׁ מִין כָּזֶה קָדִימָה־קָדִימָה־קָדִימָה. גַּם עַכְשָׁיו הוּא מַרְגִּישׁ אֶת הַהַרְגָּשָׁה הַזּוֹ, הִיא זוֹרֶמֶת כְּמוֹ אֵיזוֹ תּוֹכְנִית לַיָּדַיִים וְלָרַגְלַיִים שֶׁלּוֹ שֶׁאוּלַי מָתַיְשֶׁהוּ הוּא תּוֹפֵס אֶת הָאִישׁ, דּוֹחֵף אוֹתוֹ, מַפִּיל עַל הַמִּיטָּה. הוּא מוֹצִיא קוּפְסַת גַּפְרוּרִים, מַצִּית אֶחָד וּמְקָרֵב אֶל הַכִּיסּוּי הַיְּרַקְרַק שֶׁלָּהּ, וְאֵיךְ שֶׁהָאֵשׁ תּוֹפֶסֶת הוּא זוֹקֵר אֶצְבַּע וּמַנִּיחַ עַל שְׂפָתָיו כְּאִילּוּ הוּא אוֹמֵר: הָס!
"תַּגִּיד אֶת הַקֶּסֶם!" גֵ'רִי לוֹחֵשׁ, מֵרִים רֹאשׁ וּמִסְתַּכֵּל בָּאִישׁ מִלְּמַטָּה לְמַעְלָה, הַבֶּטֶן שֶׁלּוֹ זוֹרַחַת, כָּל שְׂעָרָהּ עַל זְרוֹעוֹתָיו זוֹרַחַת. אֵיזוֹ מְהוּמָה רְעִידַת הָאֲדָמָה הַזּוֹ. הָאִישׁ מִתְפַּתֵּל, מַצְמִיד אֶת רֹאשׁוֹ שֶׁל גֵ'רִי לְבִטְנוֹ כְּמוֹ אוֹמֵר: תְּבַקֵּשׁ מֵהַבֶּטֶן שֶׁלִּי. תְּבַקֵּשׁ מָה שֶׁאַתָּה רוֹצֶה!
גֵ'רִי מַרְגִּישׁ שֶׁצָּרִיךְ הָרִים שֶׁל כּוֹחַ כְּדֵי לָצֵאת מֵהַהֲרִיסוֹת וְלָלֶכֶת. הוּא חוֹשֵׁב: רְעִידַת הָאֲדָמָה קָרְתָה לִפְנֵי הַרְבֵּה שָׁנִים. גֵ'רִי הוֹלֵךְ בִּשְׁבִיל שֶׁעוֹבֵר מֵאֲחוֹרֵי הַדִּירָה שֶׁל הָאִישׁ הַמְּבוּגָּר, אוֹר שָׁם בַּחַלּוֹן. הוּא חוֹשֵׁב: מֵעוֹלָם לֹא הָיְתָה רְעִידַת אֲדָמָה. הַחַיִּים הֵם פָּשׁוּט כָּאֵלֶּה, שְׁבוּרִים. הָאִישׁ קוֹרֵא אֵלָיו מִבַּעַד הַחַלּוֹן: "הַיי, שָׁכַחְתָּ אֶת הַמַּתָּנָה שֶׁלְּךָ!"

גֵ'רִי מִזְדַּקֵּף, מִתּוֹךְ הַכָּרָה גּוּפָנִית כְּמוֹ שֶׁל חַיָּה רְדוּמָה אוֹ פְּצוּעָה, וּמִתּוֹךְ אוֹתוֹ אִינְסְטִינְקְט הוּא פּוֹרֵשׂ אֶת הַמְּחַבֶּרֶת. רוּחַ מְשׁוּגַּעַת נוֹשֶׁבֶת וּמֵעוֹצְמַת הַשִּׁיגָּעוֹן דְּמוּיוֹת נִכְנָסוֹת וְיוֹצְאוֹת מֵבִין הַשּׁוּרוֹת וְנִדְמֶה לוֹ שֶׁהוּא נִישָּׂא עַל גַּבֵּיהֶן כְּמוֹ נֵילַס הולגרסן עַל גַּבּוֹ שֶׁל אֲוַוז בַּר. הַשָּׂדוֹת נִרְאִים מִן הַגּוֹבַהּ כַּמִּשְׁבְּצוֹת קְלָאס וְהַבָּתִּים זְעִירִים. הוּא חוֹשֵׁב עַל נֵילַס שֶׁשָּׁמַע אֶת שְׂפָתָם שֶׁל אֲוָוזֵי הַבַּר, שֶׁיֵּשׁ בָּהּ רַק שְׁתֵּי מִילִּים: אַחַת שֶׁמַּקְבִּילָה פָּחוֹת אוֹ יוֹתֵר לָמָּה שֶׁמְּכַנִּים שָׁמַיִם וְהַשְּׁנִיָּיה לְכָל שְׁאָר הַדְּבָרִים.




https://www.shortstoryproject.com/he/story/%d7%94%d7%9e%d7%aa%d7%a0%d7%94/
#אֲוִוירָתִי#הוֹמוֹסֶקְסוּאָלִיּוּת#חֲלוֹמוֹת#סוּרֵיאָלִיזְם