הַלַּיְלָה הוּא פֶּרֶק הַזְּמַן שֶׁמְּקַדֵּשׁ אֶת אִי-הָעֲשִׂיָּיה. רַק בַּלַּיְלָה אֶפְשָׁר לְנַסּוֹת לְנַחֵשׁ אֵיךְ זֶה לְהִימָּסֵךְ לְתוֹךְ הַנֶּצַח שֶׁל הַלֹּא-כְּלוּם, זֶה שֶׁלִּפְנֵי הַלֵּידָה וְאַחֲרֵי הַמָּוֶות. יֵשׁ מִי שֶׁזּוֹכוֹת לְכָךְ עוֹד בְּמַהֲלַךְ חַיֵּיהֶן. נָשִׁים שֶׁאִישׁ כְּבָר לֹא יִפְקוֹד דּוֹחֲקוֹת לַמְּגֵירוֹת אֶת תַּחְתּוֹנֵי הַפִּיתּוּי שֶׁקָּנוּ בְּרֶגַע שֶׁל חוּלְשָׁה. בְּחוּלְצַת טְרִיקוֹ יְשֵׁנָה הֵן נִשְׁעָנוֹת מֵהַחַלּוֹן הַחוּצָה וּמְעַשְּׁנוֹת אֶל הָרְחוֹב, מִתּוֹךְ יְדִיעָה שֶׁבִּשְׁעוֹת הָאוֹר נִלְקַח מֵהֶן דָּבָר-מָה יָקָר עֵרֶךְ. מַשֶּׁהוּ שֶׁרַק הַלַּיְלָה עָשׂוּי לְהַחֲזִיר, אִם בִּכְלָל. קַמְצוּץ חֶסֶד לֵילִי, נַנִּיחַ, פֵּירוּר זָעִיר וּמְבוּלְבָּל כְּכָל שֶׁיִּהְיֶה, אֲבָל לְגַמְרֵי שֶׁלָּהֶן. מַשֶּׁהוּ שֶׁיּוּכְלוּ לִנְצוֹר הָלְאָה.

*

כְּשֶׁהַלֵּילוֹת נִמְתָּחִים לִפְעָמִים כְּמוֹ גּוּמִיָּיה בְּתַחְתּוֹנִים קְטַנִּים מִדַּי, אֲנִי קוֹרֵאת רֶצֶף שֶׁל עֲרָכִים מוּמְלָצִים בְּוִויקִיפֶּדְיָה. הַקְּרִיאָה מַעֲבִירָה אֶת הַזְּמַן לֹא רַע, וְגַם מְלַמֶּדֶת אוֹתִי דְּבָרִים רַבִּים שֶׁלֹּא יָדַעְתִּי. לְמָשָׁל, עַל אוֹדוֹת הַקֶּבֶר שֶׁל אֵרִיס סָאן. כּוּלָּם יוֹדְעִים שֶׁאֵרִיס סָאן מֵת בְּהוּנְגַּרְיָה וְנִקְבַּר בִּנְיוּ יוֹרְק, אֲבָל כַּמָּה יוֹדְעִים לְסַפֵּר שֶׁהַקֶּבֶר שֶׁלּוֹ – בְּבֵית קְבָרוֹת פַּסְטוֹרָלִי בִּשְׁכוּנַת פֶלְשִׁינְג בְּרוֹבַע קְוַוִינְס – הוּא הַקֶּבֶר הַצָּמוּד לְקִבְרוֹ שֶׁל לוּאִי אֶרְמְסְטְרוֹנְג, חֲצוֹצְרָן הַגֵּ'ז הָאַגָּדִי?
כְּשֶׁגַּם הַנְּבִירָה הָאוֹבְּסֵסִיבִית בְּוִויקִיפֶּדְיָה לֹא עוֹזֶרֶת לִי לְהֵירָדֵם, אֲנִי יוֹרֶדֶת לְסִיבּוּב בַּשְּׁכוּנָה, לִבְדּוֹק מָה חָדָשׁ. הַלֵּילוֹת תָּמִיד גְּדוּשִׁים בְּרִשְׁרוּשִׁים וְהִתְלַחֲשׁוּיוֹת. הַכֹּל נִרְאֶה אוֹתוֹ דָּבָר אֲבָל לְגַמְרֵי אַחֶרֶת. עֲטַלֵּפִים מְעוֹפְפִים תּוֹפְסִים אֶת מְקוֹמָם שֶׁל הָעוֹרְבִים, וַחֲזִירֵי בַּר עֲצוּמִים מְשׁוֹטְטִים לְלֹא הַפְרָעָה בַּשְּׁבִילִים שֶׁבָּהֶם, רַק לִפְנֵי שָׁעָה קַלָּה, יַלְדוּת טוֹבוֹת רָכְנוּ לְלַטֵּף כְּלַבְלַבִּים. אֲנִי אוֹהֶבֶת לַעֲמוֹד בַּחוּץ בִּשְׁעַת לַיְלָה מְאוּחֶרֶת, וּלְהַאֲזִין לַשְּׁכוּנָה שֶׁמִּשְׁתַּתֶּקֶת סְבִיבִי בְּהַדְרָגָה. זֶה כְּמוֹ כִּישּׁוּף מֵחַשְׁמַל שֶׁעוֹבֵר מִבַּיִת לְבֵית, וּוּוּוּוּמַלָּחֵי-ה נִרְדְּמוּ כּוּלָּם. בְּקָרוֹב יִשְׁקַע פֹּה הַשֶּׁקֶט הַמּוּחְלָט, יַחֲלִיף אֶת כָּל הַאִיוְושׁוֹת וְהָאֲנָחוֹת, וְגַם אֶת כָּל הַ-שֶׁשֵּׁשׁ, שֶׁשֵּׁשׁ, מָה יַגִּידוּ הַשְּׁכֵנִים. רַק פָּנָסֵי הָרְחוֹב יַמְשִׁיכוּ כָּל הַלַּיְלָה לְהַפְרִישׁ סִילוֹנִים דַּקִּיקִים שֶׁל אוֹר צָהוֹב, חוֹלָנִי לְמַרְאֶה. זֶהוּ אוֹר שֶׁבְּאוֹרַח פֶּלֶא כִּמְעַט שֶׁאֵינוֹ מֵאִיר דָּבָר, רַק מַעֲצִים אֶת הַצְּלָלִים.
לִפְעָמִים בַּחֲצִי הַלַּיְלָה אֲנִי תּוֹפֶסֶת עַל חַם נָשִׁים שֶׁחוֹמְקוֹת הַחוּצָה מִבָּתֵּיהֶן, חֶלְקָן גּוֹרְרוֹת מִזְוָודָה, חֶלְקָן רַק נוֹטְשׁוֹת שַׂקִּיּוֹת עִם בְּגָדִים לֹא רְצוּיִים לְיַד מְכוּלוֹת הָאַשְׁפָּה וְחוֹזְרוֹת תֶּכֶף וּמִיָּד הַבַּיְתָה. הָרָעָב הַזֶּה שֶׁאֲנִי לֹא מַכִּירָה, לְעוֹד וְעוֹד בַּד, רָעָב מְשׁוּתָּף לְנָשִׁים וּלְעָשִׁים. בְּדִיּוּק שָׁם, מִתּוֹךְ שַׂקִּית שְׁחוֹרָה עִם כִּיתּוּב סָגוֹל עָלֶיהָ, "אוֹפְנַת סִיוָון – לְכָל הַמִּשְׁפָּחָה", תָּפַח וְגָלַשׁ הַחוּצָה שׁוֹבֶל עָבֶה שֶׁל טוּל לָבָן דָּחוּס.
מִי הִיא הָאִישָּׁה שֶׁהִשְׁלִיכָה שִׂמְלַת כְּלוּלוֹת לְפַח הָאַשְׁפָּה? מָה, אֵין לָהּ לֵב?
אוּלַי הוּשְׁלְכָה בְּטָעוּת.
אוּלַי הַטָּעוּת הָיְיתָה כְּשֶׁהַתַּחְתֹּנָה אִיתּוֹ.
אָסַפְתִּי אֶת הַשִּׂמְלָה לְחֵיקִי, מְלֶאכֶת מַחְשֶׁבֶת מְעוּדֶּנֶת שֶׁל מֶשִׁי, פְּנִינִים מְלָאכוּתִיּוֹת וְתַחֲרָה. הַשִּׂמְלָה הִשְׁתַּמְּרָה בְּמַצָּב טוֹב מְאוֹד. לֹא הִתְאַפַּקְתִּי, מִמָּתַי כְּלוֹת מִתְאַפְּקוֹת, וּבִן רֶגַע הִשְׁתַּלְשַׁלְתִּי לְתוֹכָהּ. הַמִּידָּה הִתְאִימָה בְּדִיּוּק, הַבַּד נִצְמַד לְגוּף, בּוֹהֵק וְחֵלֶק כְּמוֹ עוֹר שֵׁנִי בְּצֶבַע שַׁמֶּנֶת עָשִׁיר. כָּל אִישָּׁה בְּשִׂמְלַת כַּלָּה הוֹפֶכֶת בִּמְחִי בַּד לְאִישָּׁה שַׁבְרִירִית בַּאֲרִיזַת מַתָּנָה. זוֹ עִסְקַת חֲבִילָה, רַק בּוֹא וְקַח, אֶת הַקַּלִּילוּת שֶׁל הַכְּלוּלוֹת עִם הַמַּשָּׂא שֶׁל הַנִּישּׂוּאִים, בְּטוֹב וְגַם בְּרַע, זוֹכֵר? אֲבָל מִי בְּטוֹב וּמִי בְּרַע. הֵסַרְתִּי אֶת הַשִּׂמְלָה מֵעָלַיי לִפְנֵי שֶׁשּׁוּב אֶתְמַלֵּא תְּשׁוּקָה חַסְרַת מַעֲצוֹרִים לֶאֱפוֹת, לְקַנֵּן, לְהַתְפִּיחַ כָּרִיּוֹת צִבְעוֹנִיּוֹת. לְבַשֵּׁל טָאגִ'ין עוֹף בִּזְעַפְרָן, עִם פֵּירוֹת יְבֵשִׁים וְאוֹרֶז אֶחָד אֶחָד, כִּי אֶחָד אֶחָד יֵשׁ רַק בְּאוֹרֶז. שֶׁחָס וְחָלִילָה לֹא אֶתְעוֹפֵף הַלַּיְלָה בָּאֲוִויר, כְּמוֹ אַחַת הַכָּלוֹת הַמּוּפְרָכוֹת שֶׁל מַרְק שֶׁאֶגְאָל, כַּלָּה-עֲפִיפוֹן בְּלִי חָתָן מְחוּבָּר בַּחוּט שֶׁיּוֹרִיד אוֹתִי לַקַּרְקַע. דָּחַסְתִּי אֶת כָּל זֶה הֵיטֵב בַּחֲזָרָה לְתוֹךְ הַשַּׂקִּית.
שִׂמְלַת כַּלָּה לֹא זוֹרְקִים לַפַּח, זֶה כִּמְעַט חִילּוּל קוֹדֶשׁ. שִׁיעַרְתִּי שֶׁבַּעֲלַת הַשִּׂמְחָה הָאִימְפּוּלְסִיבִית תִּתְמַלֵּא בְּקָרוֹב חֲרָטָה כֵּנָה וְתֵצֵא עוֹד מְעַט לְחַפֵּשׂ אַחֲרֶיהָ. מִיהַרְתִּי לְהַחְבִּיא אֶת הַשִּׂמְלָה בִּמְקוֹם מִבְטָחִים וְנִשְׁאַרְתִּי לְהַמְתִּין לָהּ עַד שֶׁתָּבוֹא. זְמַן קָצָר אַחֵר כָּךְ הִיא הֵגִיחָה בְּעַפְעַפַּיִים נְפוּחִים, אַף אָדוֹם וְטַיְיץ לֹא מְלַבֵּב לְמַרְאֵה. הִיא חִיטְּטָה בֵּין הַשַּׂקִּיּוֹת הָאֲחֵרוֹת תּוֹךְ שֶׁהִיא מִשְׁלַחַת בִּי מַבָּטִים אֲלַכְסוֹנִיִּים מְאוֹד. כָּתַשְׁתִּי אֶת בְּדַל הַסִּיגַרְיָה בְּעֵקֶב הַכַּפְכַּף. הִיא נֶעֶנְשָׁה מַסְפִּיק.
"אַתְּ מְחַפֶּשֶׂת בְּמִקְרֶה אֶת הַשַּׂקִּית שֶׁל 'אוֹפְנַת סִיוָון' שֶׁהָיְיתָה פֹּה?" בְּטוֹב לִבִּי בִּיקַּשְׁתִּי לְקַצֵּר אֶת יִיסּוּרֶיהָ.
זָוִויּוֹת פִּיהָ הִתְעַקְּלוּ כְּלַפַּיי בְּקוֹצֶר רוּחַ. הִיא לֹא טָרְחָה לְהָשִׁיב לִשְׁאֵלָתִי. רָאִיתִי בִּבְהִירוּת אֶת הַנְּסִיכָה הַמְּפוּנֶּקֶת שֶׁהָיְיתָה בְּגִיל שְׁמוֹנֶה, בְּגִיל שְׁמוֹנֶה עֶשְׂרֵה, בְּגִיל עֶשְׂרִים וּשְׁמוֹנֶה. מִי מִי מִי יַלְדָּה שֶׁל אַבָּא. גַּם עַכְשָׁיו הִיא הִבִּיטָה בִּי כְּמוֹ מִישֶׁהִי שֶׁמְּעוּדָה לֹא שָׁמְעָה אֶת הַמִּילָּה "לֹא". עֲבוּרָהּ זוֹ סְתָם מִילָּה, כְּמוֹ "מוּעָקָה" אוֹ "צִיפַרְלֵקְס".
מָה הָאִישָּׁה הַזֹּאת בִּכְלָל יוֹדַעַת עַל דְּחִיּוֹת? בְּשֶׁיַּעֲרָהּ הִבְהִיר, הָאָסוּף בִּפְקַעַת מְרוּשֶּׁלֶת עַל הָעוֹרֶף, מְרוּשֶּׁלֶת וּבְכָל זֹאת מְסוּגְנֶנֶת פִּי אֶלֶף, חָרָא, עֲגִילֵי יַהֲלוֹם צְמוּדִים לִתְנוּךְ עָדִין. אֵיךְ הֵן עוֹשׂוֹת אֶת זֶה, זֶה חַיָּיב לִהְיוֹת מַשֶּׁהוּ מוֹלָד. הִיא נִרְאֲתָה כְּמוֹ מִישֶׁהִי שֶׁהוּנְפָה גָּבוֹהַּ-גָּבוֹהַּ כָּל כָּךְ הַרְבֵּה פְּעָמִים בְּחַיֶּיהָ, עַד שֶׁשָּׁכְחָה אֶת פּוֹטֶנְצְיָאל הָעֶלְבּוֹן שֶׁטָּמוּן בְּכוֹחַ הַמְּשִׁיכָה; מִישֶׁהִי שֶׁנּוּשְּׁקָה וְחוּבְּקָה כָּל חַיֶּיהָ עַל יְדֵי אָב מֵהַחֲלוֹמוֹת, אָפוֹר צִדְעָיִים מִתְנַפְנֵף כָּזֶה בְּבָרִיטוֹן עָמוֹק, אָב לְדוּגְמָה עִם מְעִיל אוֹפַנּוֹעָנִים אִיטַלְקִי וָתִיק גֵ'יְימְס בּוֹנְד וּמַתָּנוֹת שׁוֹוֹת מֵחוּ"ל. וַאֲנִי, שֶׁשָּׁמַעְתִּי כָּל כָּךְ הַרְבֵּה לָאוִוים בְּמַהֲלַךְ חַיֵּי, שֶׁכָּל כָּךְ שִׁיוַּועְתִּי אֶל ה-כֵּן הָאֶחָד שֶׁמֵּעוֹלָם לֹא נִשְׁמַע, שֶׁכְּבָר לֹא יִישָּׁמַע, פִּתְאוֹם בְּמִקְרֶה הֶחֱזַקְתִּי בִּרְשׁוּתִי מַשֶּׁהוּ שה י א רָצְתָה, שֶׁהִיא נָצְרָה. מַשֶּׁהוּ שֶׁהָיָה כּוּלּוֹ שֶׁלָּהּ וְעַכְשָׁיו הוּא לְגַמְרֵי בִּרְשׁוּתִי. הַהִתְמַקְּחוּת אִיתָּהּ צְפוּיָה לִהְיוֹת אַכְזָרִית וּמְעַנֶּגֶת. לֹא הִתְכַּוַּונְתִּי בְּשׁוּם פָּנִים וָאוֹפֶן לְוַותֵּר לְמַלְכַּת הַכִּיתָּה.
"אַתְּ רוֹצָה אֶת הַשִּׂמְלָה שֶׁלְּךָ בַּחֲזָרָה? אֵין בְּעָיָה, תְּקַבְּלִי אוֹתָהּ. אֲבָל יֵשׁ לִי תְּנָאִים."
"אַתְּ רוֹצָה כֶּסֶף?" הִיא נָשְׁפָה אֶת הַמִּילִּים הַחוּצָה כְּאִילּוּ הַמִּילָּה כֶּסֶף מְטַמֵּאת לָהּ אֶת חֲלַל הַפֶּה.
"לֹא. אֲנִי לֹא צְרִיכָה אֶת הַכֶּסֶף שֶׁלְּךָ."
שָׁתִינוּ עָמַדְנוּ שָׁם, בְּמִגְרַשׁ הַחֲנָיָיה הַקָּטָן, עֲרוּכוֹת זוֹ מוּל זוֹ מִשְּׁנֵי עֶבְרֵי הַצְּפַרְדֵּעַ הַיְּרוּקָּה.
"אָז מָה אַתְּ רוֹצָה מִמֶּנִּי?" הִיא רָטְטָה טִיפִּין טִיפִּין, כְּמוֹ מֵיתָר מָתוּחַ לְמַעְלָה מִן הַמִּידָּה. פִּתְאוֹם הֵבַנְתִּי שֶׁלַּשְּׁלֵמוּת הַזֹּאת יֵשׁ מְחִיר. לֹא הָיִיתִי הַיְּחִידָה שֶׁבָּאָה אִיתָּהּ חֶשְׁבּוֹן; חֶשְׁבּוֹנוֹת לְפִירְעוֹן הוּגְּשׁוּ לָהּ לְלֹא הֶרֶף, רַק בִּגְלַל שֶׁהִיא הִיא. אֲבָל זוֹ לֹא אַשְׁמָתָהּ שֶׁהִיא הִיא, הִתְקוֹמֵם בִּי מָה שֶׁנָּהַגְתִּי לְכַנּוֹת, מִתּוֹךְ מִגְבְּלוֹתַיי שֶׁלִּי, חוּשׁ הַצֶּדֶק הַטִּבְעִי שֶׁלִּי. אֲפִילּוּ כִּמְעַט רִיחַמְתִּי עָלֶיהָ, הִקְפַּדְתִּי לִשְׁמוֹר עַל הַבָּעָה רֵיקָה וּמְשׁוּעֲמֶמֶת, כְּלוֹמַר כְּבָר חִיקִּיתִי אוֹתָהּ מִבְּלִי דַּעַת. אִם הִיא תֵּדַע שֶׁמִּישֶׁהִי מֵהַקָּאסֵטָה שֶׁלִּי מְרַחֶמֶת עַל מִישֶׁהִי כָּמוֹהָ, זֶה יְרַסֵּק אוֹתָהּ פִּי מִילְיוֹן. רַק מִתּוֹךְ אַהֲדָה כְּלַפֶּיהָ לֹא נִכְנַעְתִּי לַדַּחַף לְרַחֵם עָלֶיהָ. זֶה בִּכְלָל לֹא עִנְיָין אִישִׁי, אָמְרָה לָהּ שְׂפַת הַגּוּף שֶׁלִּי, זוֹ בְּסַךְ הַכֹּל הִזְדַּמְּנוּת עִסְקִית. זֶה מָה שֶׁזֶּה. הִזְדַּמְּנוּת לַעֲשִׂיַּית צֶדֶק.
בַּפֶּה מְכַוֵּוץ פֵּירַטְתִּי אֶת דְּרִישׁוֹתַיי, "אֲנִי רוֹצֶה שֶׁתַּזְמִינִי אוֹתִי לְבֵיתְךָ. אֲנִי רוֹצֶה שֶׁתּוֹשִׁיבִי אוֹתִי לְשׁוּלְחָנְךָ, תִּתְּנִי לִי לֶאֱכוֹל מִצַּלַּחְתְּךָ וְלִשְׁתּוֹת מִכּוֹסֵךְ, וּלְאַחַר מִכֵּן תַּזְמִינִי אוֹתִי לִישׁוֹן בְּמִיטָּתְךָ. אִם כָּל הַתְּנָאִים יְמוּלְּאוּ, תְּקַבְּלִי אֶת שִׂמְלָתְךָ בַּחֲזָרָה."
מַבָּטָהּ הָיָה אֲחוּז פַּלָּצוּת. לְהֶרֶף עַיִן נִיצְּבָה מוּלִי בַּת הָאֵלִים בִּמְלוֹא חוּלְשָׁתָהּ, וּבוֹ בָּרֶגַע גַּם הִתְעַשְּׁתָה. זֶה הָיָה כִּמְעַט עַל-טִבְעִי, כְּאִילּוּ פַּעַם אַחַת הִצְלִיחַ הָרַעַם לְהַקְדִּים אֶת הַבָּרָק. "בּוֹאִי," סִינְּנָה לְעֶבְרִי, וְהֵחֵלָּה לִצְעוֹד לְעֵבֶר בֵּיתָהּ, אֲפִילּוּ לֹא טָרְחָה לִבְדּוֹק אִם אֲנִי מְדַדֶּה בְּעִקְבוֹתֶיהָ. מָשִׁיתִי מִתּוֹךְ אֶחָד הַשִּׂיחִים אֶת הַשַּׂקִּית וּמִיהַרְתִּי אַחֲרֶיהָ, מְגוּשֶּׁמֶת וְגַמְלוֹנִית כְּתָמִיד.
"חַכִּי לִי," קִרְקַרְתִּי, "חַכִּי, הִבְטַחְתָּ לִי!" דִּקְלַמְתִּי אֶת הַשּׁוּרוֹת שֶׁלִּי בְּצַיְיתָנוּת יְתֵירָה. יָדַעְתִּי בְּדִיּוּק מָה אֲנִי אוֹמֶרֶת, וְלֹא הָיָה לִי אִכְפַּת. חֶמְדָּתִי אֶת חַיֶּיהָ עוֹד לִפְנֵי שֶׁחָצִיתִי אֶת שַׁעַר הָאַרְמוֹן.
אֲנִי מַנִּיחָה שֶׁלֹּא חָשַׁבְתִּי עַד הַסּוֹף. הַפְּרָס הַמּוּצָּע עַל רֹאשָׁהּ הָיָה גָּדוֹל מִכְּדֵי שֶׁלִּפְרָטִים תִּהְיֶה חֲשִׁיבוּת אוֹ הַשְׁפָּעָה. אֲבָל כְּשֶׁנִּכְנַסְנוּ לְתוֹךְ הַדִּירָה הַמְּרוּוַּחַת, הַמְּעוּצֶּבֶת בַּחֲמִימוּת מְחוּשֶּׁבֶת שֶׁל ז'וּרְנָלִים, רָאִיתִי לְהַפְתָּעָתִי אֶת בַּעֲלָהּ. הוּא יָשַׁב בְּגַבּוֹ אֵלֵינוּ, שָׁקוּעַ כּוּלּוֹ בְּמָסַךְ הַטֵּלֵוִויזְיָה.
הִיא הַפְּטִירָה לְכִיוּוּנוֹ "הַיי" רָפֶה וְהִמְשִׁיכָה לָלֶכֶת. צִיפִּיתִי שֶׁתַּסְבִּיר לוֹ אֶת נוֹכְחוּתִי וְהָיִיתִי סַקְרָנִית לִשְׁמוֹעַ מָה יֵשׁ לָהּ לוֹמַר, אַךְ הִיא דִּילְּגָה עַל שְׁלַב הַהֶסְבֵּרִים וּפָנְתָה הַיְישֵׁר אֶל הַמִּטְבָּח וַאֲנִי אַחֲרֶיהָ. כִּיכַּר לֶחֶם נָחֲתָה עַל הַשּׁוּלְחָן בְּקוֹל חֲבָטָה. הִיא מָשְׁכָה מֵהַמְּקָרֵר גְּבִיעַ גְּבִינָה לְבָנָה וְקַעֲרִית עִם זֵיתִים. "בְּדִיּוּק נִגְמַר לָנוּ הַקַּוְויָאר," לֶעָגָה.
צָחַקְתִּי.
"בְּתֵיאָבוֹן," אָמְרָה, וְיָצְאָה מֵהַמִּטְבָּח.
אָכַלְתִּי, אֲחוּזַּת מְבוּכָה. לְמַעֲשֶׂה בִּכְלָל לֹא הָיִיתִי רְעֵבָה. לְרֶגַע כִּמְעַט הִתְפַּתֵּיתִי לְחַטֵּט בַּמְּגֵירוֹת, אֲבָל לֹא זַזְתִּי מִמְּקוֹמִי. פִּיהַקְתִּי לִרְוָוחָה.
עֶשֶׂר דַּקּוֹת לְאַחַר מִכֵּן שֶׁבָּהּ וּבְיָדֶיהָ עֲרֵמַת מַצָּעִים. בִּתְאוּרַת הַנֵּיאוֹן חַסְרַת הָרַחֲמִים רָאִיתִי שֶׁהָיְיתָה מְבוּגֶּרֶת בְּהַרְבֵּה מִמָּה שֶׁחָשַׁבְתִּי. הַחוֹשֶׁךְ הַצָּעִיר אוֹתָהּ, כְּפִי שֶׁהַצָּעִיר אֶת כּוּלָּנוּ.
הִיא הִצְבִּיעָה עַל אַחַת הַדְּלָתוֹת וּמָסְרָה לִי אֶת הַמַּצָּעִים בִּשְׁתִיקָה. בְּמֶחְוָוה שֶׁל רָצוֹן טוֹב דָּחַפְתִּי לִזְרוֹעוֹתֶיהָ אֶת הַשַּׂקִּית עִם הַשִּׂמְלָה. הִיא לֹא הוֹדְתָה לִי וְיָצְאָה מֵהַחֶדֶר.
יָשַׁנְתִּי רַע, מִתְגַּעְגַּעַת כַּהוֹגֶן לַמִּיטָּה שֶׁלִּי, לַמַּצָּעִים שֶׁלִּי, לִמְרַכֵּךְ הַכְּבִיסָה הַוּוֹתִיק שֶׁלִּי. מֵהַלָּבֶנְדֵּר שֶׁלָּהּ עָלָה רֵיחַ מְתַקְתֵּק מָאוּס שֶׁל זִקְנָה. בְּעִיקָּר הִתְגַּעְגַּעְתִּי לַמִּזְרָן שֶׁלִּי, שֶׁהִכִּיר כָּל קִימּוּר בְּגוּפִי בְּאוֹפֶן אִינְטִימִי. הַאִם יָשַׁנְתִּי לְגַמְרֵי לְבַדִּי בְּאוֹתוֹ לַיְלָה? אוּלַי כֵּן וְאוּלַי לֹא. זֶה לֹא בֶּאֱמֶת מְשַׁנֶּה, כִּי כְּשֶׁהִתְעוֹרַרְתִּי הָיִיתִי לְגַמְרֵי לְבַדִּי, וְדַלַּת הָאָרוֹן מוּלִי הִתְנַדְנְדָה הָלוֹךְ וָשׁוֹב, כְּמוֹ שֵׁן חָלָב עַל סַף נְשִׁירָה. הָאָרוֹן הָיָה רֵיק. גַּם כָּל הַמְּגֵירוֹת. לֹא הָיָה כָּל זֵכֶר לַחֲפָצֶיהָ שֶׁל בַּעֲלַת הַבַּיִת. מֵהַמִּטְבָּח בֶּקַע קוֹלוֹ הַסַּמְכוּתִי שֶׁל מַגִּישׁ יוֹמַן הַבּוֹקֶר בְּרֶשֶׁת ב'. הָיִיתִי רְעֵבָה.
בַּעַל הַבַּיִת יָשַׁב עִם הָעִיתּוֹן וְהַקָּפֶה, לָבוּשׁ בְּמִכְנָסַיִים בִּלְבַד. הָיָה לוֹ מִבְנֶה גּוּף אַתְלֵטִי אֲבָל מְהוּגָּן, וְעוֹרוֹ הָיָה שָׁזוּף אֲבָל לֹא שָׁזוּף מִדַּי. תַּלְתַּלֵּי הֶחָזֶה שֶׁלּוֹ הָיוּ כָּל כָּךְ רַכִּים לְמַרְאֶה, עַד שֶׁנִּדְמֶה שֶׁמִּישֶׁהוּ עִיצֵּב אוֹתָם בַּעֲבוֹדַת יָד, כָּל תַּלְתַּל בְּנִפְרָד. הוּא הָיָה קֶרַח לְמֶחֱצָה וּמְמוּשְׁקָף. רֵיחַ נָעִים שֶׁל אֶפָּטֵר שַׁיֵּיב הִתְעַרְבֵּב בְּנִיחוֹחַ הָאֶסְפְּרֵסוֹ וְהַלֶּחֶם הַקָּלוּי. הָיָה לְבֵית רֵיחַ שֶׁל בֵּית, אֲבָל זֶה לֹא הִסְפִּיק לִי.
רָצִיתִי שֶׁיַּבְחִין בִּי. רָצִיתִי שֶׁיַּעֲבִיר עָלַיי אֶת מַבָּטוֹ. עַל מִשְׁקָפַיי הַכְּעוּרִים, עַל שֶׁיַּעֲרִי שֶׁעָבַר חֲפִיפָה פוּנְקְצִיּוֹנָלִית וְהִתְיַיבֵּשׁ בָּרוּחַ, בְּלִי שׁוּם סִידּוּר מְתוּחְכָּם. רָצִיתִי שֶׁשִּׂמְלָתִי הַכַּפְרִית הַיְּשָׁנָה וְהַפְּשׁוּטָה תִּשְׁתַּקֵּף בְּאִישׁוֹנָיו. מָה כְּבָר יִקְרֶה, תָּהִיתִי. שׁוּם דָּבָר, מִן הַסְּתָם. אֲבָל בְּכָל זֹאת חֶמְדָּתִי אֶת הָרֶגַע, וְחָמַדְתִּי אוֹתוֹ לְעַצְמִי בִּמְלוֹאוֹ.
"אַתָּה יוֹדֵעַ," קוֹלִי חֶרֶק מֵרוֹב מַאֲמָץ לְהִישָּׁמַע טִבְעִית כְּכָל הָאֶפְשָׁר, בְּשָׁעָה שֶׁנִּיסִּיתִי לַחְדּוֹר אֶת דַּפֵּי הָעִיתּוֹן שֶׁהִפְרִידוּ בֵּינֵינוּ, "אַתָּה מַכִּיר אֶת הַזֶּמֶר הַיְּוָונִי אֵרִיס סָאן? אָז שֶׁתֵּדַע שֶׁהוּא קָבוּר מַמָּשׁ בְּצָמוּד לְלוּאִי אַרְמַסְטְרוֹנְג. זֶה נִשְׁמָע מוּזָר אֲבָל לְגַמְרֵי נָכוֹן."
"בִּקְוַויְנְס," הוֹסַפְתִּי חַסְרַת נְשִׁימָה. "אַתָּה יָכוֹל לִבְדּוֹק אוֹתִי בְּגוּגֶל."
הוּא סוֹף סוֹף הִבְחִין בְּנוֹכְחוּתִי, וְהִבִּיט בִּי בְּעִנְיַין מְסוּיָּם. "וּמִי אַתְּ?" תָּבַע לָדַעַת.
בִּמְקוֹם לְהָשִׁיב, יִישַּׁרְתִּי קֶפֶל בִּלְתִּי נִרְאֶה בַּשִּׂמְלָה. לָבַשְׁתִּי שִׂמְלָה יְרוּקָּה-צְהוּבָּה בְּסִגְנוֹן לוֹרָה אֶשְׁלִי, שֶׁהָיְיתָה אוֹפְנָתִית בְּסוֹף שְׁנוֹת הַשְּׁמוֹנִים. נִרְאֵיתִי בָּהּ כְּמוֹ חַמְנָיָיה עֲנָקִית, כְּמוֹ חַמָּנִיָּיה עֲנָקִית נְבוּלָה, צִייַּנְתִּי לְעַצְמִי. הוּא בֶּטַח חוֹשֵׁב שֶׁאֲנִי הָעוֹזֶרֶת. הִתְלַבַּטְתִּי אִם לְסַפֵּר לוֹ כְּבָר עַכְשָׁיו שֶׁאַלְבִּיס פֶּרְסְלִי בֶּן הַשְּׁבַע עֶשְׂרֵה שִׁימֵּשׁ גּוֹי שֶׁל שַׁבָּת עֲבוּר שְׁכֵנָיו בְּמֶמְפִיס, מִשְׁפַּחַת הָרַב אַלְפְרֶד פְרוּכְטֶר, אוֹ לִשְׁמוֹר אֶת הַמֵּידָע הַזֶּה לְאַחַר כָּךְ. לְבַסּוֹף רַק חִייַּכְתִּי אֵלָיו בִּנְעִימוּת וְהֵסַטְתִּי אֶת מַבָּטִי מִמֶּנּוּ אֶל עֵבֶר הַחַלּוֹן הַגָּדוֹל, חַלּוֹן מִקִּיר לְקִיר שֶׁהִשְׁקִיף עַל מֶרְחֲבֵי הַיָּם הַפָּתוּחַ. הַבַּיִת הַזֶּה הוּא כְּמוֹ סְפִינָה, חָשַׁבְתִּי, הַמּוּכָנָה לְהַפְלִיג מִכָּאן בְּכָל רֶגַע. דִּמְיַינְתִּי אֶת בַּעֲלַת הַבַּיִת נִקְשֶׁרֶת לְתוֹרָן בְּשִׂמְלַת כְּלוּלוֹת לְבָנָה, הָרוּחַ מַתְפִּיחָה אֶת שִׂמְלָתָהּ שֶׁהוֹפֶכֶת לְמִפְרָשׁ, וְאִישׁ לֹא יָבִין, וְאִישׁ לֹא יֵידַע, שֶׁנּוֹסַעַת בַּיָּם אִישָּׁה לְבַדָּהּ. עֲנָנִים נְמוּכִים כִּיסּוּ אֶת חוֹפֵי הַיָּם הַתִּיכוֹן בִּשְׂמִיכָה אֲפוֹרָה. אִימַּצְתִּי אֶת מוֹחִי לְהִיזָּכֵר: אֵיזוֹ שִׂמְלָה שְׁחוֹרָה לָבַשְׁתִּי כְּשֶׁטִּייַּלְנוּ אָז בְּיַחַד עַל הַמֵּזַח, וְאָמַרְתָּ שֶׁקֶר לְךָ, וְצָחַקְתִּי וְאָמַרְתִּי שֶׁ"קַר לִי" זֶה מִשְׁפָּט שֶׁל בַּחוּרוֹת? וּמִי לוֹבֶשֶׁת אוֹתָהּ הַיּוֹם?




https://www.shortstoryproject.com/he/story/%d7%94%d7%a7%d7%91%d7%a8-%d7%a9%d7%9c-%d7%90%d7%a8%d7%99%d7%a1-%d7%a1%d7%90%d7%9f/
#הִרְהוּרִים#יִשְׂרְאֵלִי#כְּתִיבְהַנְשִׁית#מִלִּנְכוּלֶיהָ#נדודישׁינה#נִישּׂוּאִין#קִנְאָה