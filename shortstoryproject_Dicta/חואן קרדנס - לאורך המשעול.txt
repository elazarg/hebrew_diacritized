כִּמְעַט, כִּמְעַט אֲבָל לֹא הִצְלַחְתִּי. מַשֶּׁהוּ מֵעִיר אוֹתִי, אֵיזֶה רַעַשׁ. אֲנִי רְטוּבָּה לְגַמְרֵי בֵּין הָרַגְלַיִים, לֹא גָּמַרְתִּי, אֲנִי עֲדַיִין מְנוּמְנֶמֶת. כִּמְעַט, כִּמְעַט אֲבָל לֹא. הָרוּחַ נוֹשֶׁבֶת בְּמַטַּע הַקָּפֶה, אוּלַי אֵיזֶה עָנָף נָפַל עַל הַשִּׂיחִים. זֶה מַצְחִיק וּקְצָת מְבַיֵּישׁ אוֹתִי, כִּי חָלַמְתִּי עַל ג'ונייר, הַבָּחוּר שֶׁשּׁוֹמֵר עַל הַחַוּוֹה בְּמַהֲלַךְ הַשָּׁבוּעַ.
אַחֲרֵי הַצָּהֳרַיִים הָלַכְתִּי לְבַקֵּשׁ מִמֶּנּוּ אֶת מַפְתְּחוֹת הַבַּיִת וְהָיָה מַשֶּׁהוּ מְשׁוּנֶּה בָּאוֹפֶן שֶׁבּוֹ הוֹשִׁיט לִי אֶת הַיָּד. מַשֶּׁהוּ בְּרֵיחַ שֶׁלּוֹ, הַהֲלִיכָה הַזֹּאת שֶׁלּוֹ, כְּמוֹ שֶׁל קוֹף, שֶׁבְּדֶרֶךְ כְּלָל מְשַׁמֶּשֶׁת אוֹתוֹ כְּדֵי לְהַפְחִיד אֶת כָּל הָאֲחֵרִים. אֲבָל הַפַּעַם הָיָה נִדְמֶה שֶׁהוּא הוֹלֵךְ כָּכָה כְּדֵי לִמְצוֹא חֵן בְּעֵינַי, בִּתְנוּפָה חֲצִי לַעֲגָנִית, לַעַג עַצְמִי גַּנְדְּרָנִי, כְּאִילּוּ הוּא אוֹמֵר – קַלֶּטֶת אֵיךְ אֲנִי הוֹלֵךְ כְּמוֹ קוֹף? קַלֶּטֶת אֵיךְ אֲנִי מְנַצֵּל אֶת הַפּוֹזָה הַזֹּאת שֶׁל בְּהֵמָה וּמַצְלִיחַ לְהֵירָאוֹת פָּחוֹת פִּיקֵּחַ מִמָּה שֶׁאֲנִי בֶּאֱמֶת?
אוּלַי אֲנִי סְתָם מַמְצִיאָה הַכּוֹל. אֲנִי עֲדַיִין מְנוּמְנֶמֶת. אֲנִי צְרִיכָה לִפְקוֹחַ עֵינַיִים וְלָגֶשֶׁת לַחַלּוֹן אוֹ לַמִּסְדְּרוֹן כְּדֵי לְבָרֵר מֶה הָיָה הָרַעַשׁ הַזֶּה. זֹאת לֹא פַּעַם רִאשׁוֹנָה שֶׁאֲנִי טוֹעֶה וּמְזַהֶה טִקְסֵי חִיזּוּר בְּמָקוֹם שֶׁאֵינָם. וְאָז אֲנִי מִסְתַּעֶרֶת וְעוֹשָׂה מֵעַצְמִי צְחוֹק, חוֹשֶׂפֶת אֶת עַצְמִי לְגַמְרֵי, נוֹתֶנֶת לְחַשֵּׁק שֶׁלִּי לְהִתְגַּלּוֹת כָּכָה סְתָם, בְּלִי שׁוּם מְסַנֵּן. כַּמָּה אַכְזָבוֹת כְּבָר הָיוּ לִי. הַחֲבֵרוֹת שֶׁלִּי אוֹמְרוֹת שֶׁאִישָּׁה צְרִיכָה לְפַתּוֹת. אֲנִי אַף פַּעַם לֹא יָדַעְתִּי אֵיךְ וְגַם לֹא לָמָּה אִישָּׁה עוֹשָׂה אֶת זֶה. כְּשֶׁאֲנִי רוֹצֶה מַשֶּׁהוּ אֲנִי מְבַקֶּשֶׁת אוֹתוֹ. הַחֲבֵרוֹת שֶׁלִּי חוֹשְׁבוֹת שֶׁהַגִּישָׁה הַיְּשִׁירָה הַזֹּאת מַתְאִימָה יוֹתֵר לַגֶּבֶר. גָּ'ונְיָיר – אֲנִי לְגַמְרֵי קוֹלֶטֶת אֶת זֶה עַכְשָׁיו – הַרְבֵּה יוֹתֵר אִינְטֵלִיגֶנְטִי מִכְּפִי שֶׁהוּא עוֹשֶׂה אֶת עַצְמוֹ. וְאִם אֵלֵךְ לִמְצוֹא אוֹתוֹ בַּבַּיִת שֶׁלּוֹ? וְאִם אָקוּם, אֵצֵא אֶל הַחוֹשֶׁךְ, אָשִׂים אוּכָּף עַל הַסּוּסָה וְאֶדְהַר בְּאֶמְצַע הַלַּיְלָה עַד לַבַּיִת שֶׁלּוֹ? זֶה יִהְיֶה קָשֶׁה, בְּעִיקָּר כִּי הַסּוּסָה נָחָה וַאֲנִי יוֹדַעַת שֶׁהִיא לֹא אוֹהֶבֶת שֶׁמְּעִירִים אוֹתָהּ בִּשְׁעוֹת כָּאֵלֶּה. הִיא מִתְרַגֶּזֶת וּמִתְפָּרַעַת. וְאִם בְּכָל זֹאת אָעֵז? אֵין שׁוּם דָּבָר שֶׁיִּמְנַע אֶת זֶה מִמֶּנִּי. שׁוּם דָּבָר. מָה אִם אִרְכֵּב בַּשְּׁבִיל הַצַּר, זֶה שֶׁמִּשְׂתָּרֵךְ בְּמוֹרַד הַגִּבְעָה, חוֹצֶה אֶת הַמִּרְעֶה הָרַע לְיַד הַחוּרְבָּה שֶׁל הַבַּיִת הַיָּשָׁן, מַמְשִׁיךְ לְאוֹרֶךְ הַנָּהָר, חוֹצֶה אוֹתוֹ עַל גֶּשֶׁר בַּמְבּוּק וְאַחֲרֵי שֶׁהוּא עוֹלֶה בְּעוֹד גִּבְעָה תְּלוּלָה מַגִּיעַ לַבַּיִת שֶׁל ג'ונייר, מָה אִם אָבוֹא לַבַּיִת שֶׁל ג'ונייר וְאֶדְפּוֹק בַּדֶּלֶת שֶׁלּוֹ, וְאַחֲרֵי שֶׁאַמְצִיא אֵיזֶה תֵּירוּץ לְזֶה שֶׁבָּאתִי בְּשָׁעָה כָּזֹאת, הוּא יַזְמִין אוֹתִי פְּנִימָה וְיַצִּיעַ לִי יַיִן אָדוֹם אוֹ כָּל דָּבָר אַחֵר, אֲפִילּוּ בְּרֶנְדִּי? הַמַּחֲשָׁבָה עַל הַמַּעֲשֶׂה הַזֶּה מְעִירָה אוֹתִי, עַכְשָׁיו כֵּן, לְגַמְרֵי. הָעֵינַיִים פְּקוּחוֹת בָּאֲפֵלָה הַחַיָּיתִית שֶׁל הַתּוֹכְנִית שֶׁלִּי: לִדְהוֹר בְּאֶמְצַע הַלַּיְלָה כְּדֵי לִדְפּוֹק בַּדֶּלֶת שֶׁל פּוֹעֵל כַּפְרִי וּלְהִיכָּנֵס אִיתּוֹ לַמִּיטָּה. לְמַמֵּשׁ בַּחַיִּים הָאֲמִיתִּיִּים אֶת מָה שֶׁלִּפְנֵי שְׁנִיּוֹת טָעַמְתִּי בַּחֲלוֹמוֹת. הֵזִין הַקָּשֶׁה שֶׁל ג'ונייר בַּיָּד שֶׁלִּי. בַּפֶּה שֶׁלִּי. בִּנְסִיבּוֹת אֲחֵרוֹת זֶה הָיָה נִרְאֶה לִי נוֹעָז נוֹרָא, אֲבָל אֲנַחְנוּ בַּכְּפָר. כָּאן הַחוּקִּים אֲחֵרִים. בַּכְּפָר, אִם אַתְּ רוֹצָה אַתְּ יְכוֹלָה. עַכְשָׁיו כְּשֶׁאֲנִי חוֹשֶׁבֶת עַל זֶה, הַחַרְמָנוּת שֶׁלִּי לֹא רְגִילָה. זֹאת לֹא הַחַרְמָנוּת שֶׁצּוֹמַחַת מִתּוֹךְ הַגּוּף, זֶה לֹא הַחֵשֶׁק הַיּוֹמְיוֹמִי. הַחַרְמָנוּת הַזֹּאת בָּאָה מִבַּחוּץ. הִיא כָּאן בְּתוֹךְ הַחֶדֶר, עוֹלֶה מֵהָאֲדָמָה, וְעַכְשָׁיו, בְּעֵינַיִים פְּקוּחוֹת לִרְווֹחָה, נִדְמֶה לִי שֶׁאֲנִי רוֹאֶה עַרְפִילִּית שְׁחוֹרָה, שְׁחוֹרָה קְצָת יוֹתֵר מֵהַשָּׁחוֹר שֶׁמִּסָּבִיב, שֶׁנִּכְנֶסֶת בְּהַדְרָגָה לְתוֹךְ הַגּוּף וְאַחַר כָּךְ, סְתָם בִּשְׁבִיל הַכֵּיף, יוֹצֵאת מֵהַפֶּה שֶׁלִּי וּמִתְפַּתֶּלֶת עַל הַפִּיתּוּחִים שֶׁל מִסְגֶּרֶת הַמִּיטָּה וְאָז מַחֲלִיקָה שׁוּב עַל פְּנֵי הַשְּׂמִיכוֹת, וּמִשָּׁם נִכְנֶסֶת שׁוּב סוֹף סוֹף לַגּוּף, כְּאִילּוּ עָבְרָה דֶּרֶךְ מְסַנֶּנֶת. הִיא כָּאן בַּפָּנִים אֲבָל הִיא בָּאָה מִבַּחוּץ. מֵהַמִּשְׁקָל הָאַדִּיר שֶׁל הָעוֹלָם שֶׁאֶפְשָׁר מַמָּשׁ לְהַרְגִּישׁ בּוֹ, בָּרוּר שֶׁהַחַרְמָנוּת הַזֹּאת נוֹצֶרֶת עָמוֹק בְּתוֹךְ מַטַּע הַקָּפֶה, בְּרַחַשׁ הַצְּעָדִים עַל הֶעָלִים הַיְּבֵשִׁים, בָּאֶבֶן הַלּוֹהֶטֶת שֶׁהִתְקָרְרָה כְּכָל שֶׁיָּרַד הַחוֹשֶׁךְ, בַּקֵּן הָרֵיק בְּמַפְתִּיעַ שֶׁהוֹתִיר עוֹרְבָנִי בֵּין עַנְפֵי הַגּוֹאֲמוֹ. עָנָף רָקוּב שֶׁנּוֹפֵל וּמֵעִיר אוֹתִי. פַּתְיָינוּת. יָכוֹל לִהְיוֹת שֶׁאִמָּא שֶׁלִּי צוֹדֶקֶת? כְּלוֹמַר, לָדַעַת לִשְׁתּוֹק, לָדַעַת לִמְשׁוֹךְ אֶת תְּשׂוּמַת הַלֵּב בַּעֲדִינוּת, לִלְכּוֹד אֶת הַמַּבָּט שֶׁל הָאַחֵר וְלָשֶׁבֶת בְּשֶׁקֶט כְּמוֹ חֵפֶץ יָפֶה וְסָבִיל. חוֹסֶר תְּנוּעָה וּשְׁתִיקָה – נִדְמֶה שְׁלַב הַשִּׁיטָה הוּא נִיהוּל מְיוּמָּן שֶׁל שְׁנֵי הַמִּשְׁתַּנִּים הָאֵלֶּה. בְּדֶרֶךְ כְּלָל, בָּעִיר, הַפּוֹזָה הַזֹּאת מוּל גֶּבֶר הָיְתָה דּוֹחָה בְּעֵינַי, זֶה הָיָה נִרְאֶה לִי מַשְׁפִּיל, אֲבָל זֶה בְּדִיּוּק מָה שֶׁעָשִׂיתִי הָעֶרֶב כְּשֶׁגּ'וֹנְיֵיר מָסַר לִי אֶת הַמַּפְתְּחוֹת וְהִשְׁתַּחְצֵן כְּמוֹ קוֹף, לֹא כָּכָה? הָיִיתִי יְדִידוּתִית וְגַם מְרוּחֶקֶת, כָּל אֶחָד הָיָה אוֹמֵר שֶׁהָיִיתִי קְצָרָה אִיתּוֹ. וְיַחַד עִם זֶה נָתַתִּי לוֹ לְהִתְבּוֹנֵן בִּי, מִינַּנְתִּי חִיּוּכִים, עָמַדְתִּי בְּלִי שׁוּם תְּנוּעָה כְּדֵי לְצַמְצֵם אֶת עַצְמִי עַד שֶׁאֶהֱפוֹךְ לְחֵפֶץ יָפֶה וּבוֹהֶה, וּבְעִיקָּר שָׁתַקְתִּי בַּמְּתִיקוּת וְשָׁתַקְתִּי בְּתַקִּיפוּת כִּי הַחַוּוֹה שֶׁלִּי, קָנִיתִי אוֹתָהּ בְּעַצְמִי, בָּעֲבוֹדָה שֶׁלִּי, בַּמַּאֲמָץ שֶׁלִּי, בְּעַצְמָאוּת שֶׁלִּי. אֲנִי בַּעֲלַת הַבַּיִת, אָז שֶׁיִּהְיֶה קְצָת כָּבוֹד. מַשֶּׁהוּ מִכָּל זֶה בֶּטַח בִּיטֵּאתִי בְּמַבָּט. אֲבָל אוּלַי הַמַּבָּט הַמְּתַפְעֵל שֶׁלִּי הִתְעַכֵּב קְצָת יוֹתֵר מִדַּי עַל מְמַדָּיו שֶׁל גָּ'ונְיָיר, עַל הָאוֹפֶן הַמְּאַיֵּים וְהַקִּצְבִּי שֶׁבּוֹ הוּא מִתְנַדְנֵד מִצַּד לְצַד, הַפָּנִים שֶׁלּוֹ כְּמוֹ שְׁקָפִים שֶׁל חַיּוֹת שׁוֹנוֹת שֶׁמּוּנָּחִים זֶה מֵעַל זֶה, קוֹף עַל עֲטַלֵּף עַל תַּנִּין עַל חָתוּל. הָרוּחַ מְטַלְטֶלֶת אֶת עֲצֵי הַקָּפֶה בְּמַשָּׁבִים פִּתְאוֹמִיִּים שֶׁנִּשְׁזָרִים בִּדְמָמָה יְבֵשָׁה וַאֲרוּכָּה. אֲנִי רְטוּבָּה מְאוֹד, הַחַרְמָנוּת לֹא נִפְסֶקֶת, לְהֶפֶךְ, הִיא מִתְפַּשֶּׁטֶת בְּמַעֲמַקֵּי הַחוֹשֶׁךְ.
בְּרֶגַע מְסוּיָּם אֲנִי קָמָה מֵהַמִּיטָּה וּמְגַשֶּׁשֶׁת לִמְצוֹא אֶת הַבְּגָדִים, לוֹקַחַת מָה שֶׁבָּא לְיַד, אֶת הַגִּ'ינְס הַמּוּכְתָּמִים בְּנִתְזֵי בּוֹץ, סְוֵודֶר, מַגְּפֵי גּוּמִי, שִׁכְמִיָּיה דַּקָּה, אֶת הַתַּרְמִיל עִם כָּל מִינֵי דְּבָרִים וְאֶת הַמִּצֶּ'טָּה לְמִקְרֵה הַצּוֹרֶךְ, לְכִי תֵּדְעִי.
אֲנִי יוֹצֵאת מֵהַבַּיִת, חוֹצָה אֶת הַמִּסְדְּרוֹן בְּלִי לְהַדְלִיק אֶת הָאוֹר, הוֹלֶכֶת לָאוּרְווֹה. אֲנִי לֹא רוֹצֶה לְהַבְהִיל אֶת הַסּוּסָה וּלְעוֹרֵר אֶת הַחַשְׁדָנוּת שֶׁלָּהּ. הִשְׁקַעְתִּי לֹא מְעַט מַאֲמַצִּים כְּדֵי לְהִתְיַידֵּד אִיתָּהּ, לִלְמוֹד לְרֶכֶב עָלֶיהָ בְּלִי שֶׁהַפּוֹעֲלִים יִצְחֲקוּ עָלַי. אֲבָל הַסּוּסָה כְּבָר עֵרָה וּכְשֶׁאֲנִי רוֹאֶה אֶת הַבָּרָק הָרָטוֹב שֶׁל עֵינֶיהָ הַפְּקוּחוֹת בַּחוֹשֶׁךְ נִדְמֶה לִי שֶׁהִיא חִיכְּתָה לִי כָּל הַזְּמַן. אֲנִי פּוֹתַחַת אֶת הַשַּׁעַר, מְצַקְצֶקֶת בְּלָשׁוֹן, טוֹעֶמֶת אֶת רֵיחַ הַחַיָּה הָאֲצִילִית שֶׁהִצְטַבֵּר כָּל הַלַּיְלָה בְּאוּרְווֹה. אֲנִי מְלַטֶּפֶת אֶת הַצַּוּוֹאר שֶׁלָּהּ. הִיא נִרְאֵית נִינּוֹחָה, מוּכָנָה לָצֵאת לְהַרְפַּתְקָה. אֲנִי מַנִּיחָה עָלֶיהָ אֶת הָאוּכָּף בְּקַלּוּת, מוֹבִילָה אוֹתָהּ בְּרֶסֶן אֶל מִחוּץ לָאוּרְווֹה. לָאוֹר הַיָּרֵחַ הִיא נוֹתֶנֶת לִי לַעֲלוֹת עָלֶיהָ, מִשְׁקַל הַגּוּף הַזָּעִיר שֶׁלִּי לֹא מֵזִיז לָהּ בִּכְלָל, הִיא בְּקוֹשִׁי נוֹשֶׁפֶת. אֵיזֶה תַּעֲנוּג לְרֶכֶב בַּלַּיְלָה בָּהִיר. כָּל אִידְיוֹט הָיָה מַתְחִיל לִשְׁרוֹק. אֲנִי מַעֲדִיפָה שֶׁרָחַשׁ הַלַּיְלָה יַכְתִּיב לִי אֶת הַקֶּצֶב. מֵאֲחוֹרֵי עֲצֵי קָפֶה שֶׁאֲנִי צְרִיכָה לְהַרְחִיק בְּמַצַּ'טָּה נֶחְבָּא הַמִּשְׁעוֹל הַיָּבֵשׁ, הוּא קְצָת מְאוּבָּק, כִּי כְּבָר יָמִים לֹא יָרַד גֶּשֶׁם. הַסּוּסָה מְפַלֶּסֶת אֶת דַּרְכָּהּ שָׁם, חֲסוֹנָה, נִמְרֶצֶת אֲבָל אִיטִּית. הִיא יוֹדַעַת לְאָן אֲנַחְנוּ הוֹלְכוֹת, הִיא יוֹדַעַת מֵאֵיפֹה לָלֶכֶת. וּמִכֵּיווֹן שֶׁהִיא דּוֹאֶגֶת לְהוֹבִיל אוֹתִי, הַמַּחֲשָׁבָה שֶׁלִּי מִתְעוֹפֶפֶת לָהּ כְּאִילּוּ אֲנִי רוֹכֶבֶת עַל חַיָּה אַחֶרֶת, וְכָךְ מִתְגַּבֵּשׁ לוֹ רַעְיוֹן מְשׁוּנֶּה: הַחַוּוֹה הַזֹּאת לֹא שֶׁלִּי. כְּלוֹמַר, אֲנִי הַבְּעָלִים. קָנִיתִי אוֹתָהּ בְּמַאֲמַצִּים גְּדוֹלִים לִפְנֵי שָׁנָה בְּעֵרֶךְ. שְׁטַר הַמֶּכֶר עַל שְׁמִי. אֲבָל הַחַוּוֹה הַזֹּאת לֹא שֶׁלִּי. הַבַּעֲלוּת הִיא רֶגֶשׁ – לִפְעָמִים שֶׁל זִיקָּה, לִפְעָמִים שֶׁל שְׁלִיטָה, אוֹ תַּעֲרוֹבֶת שֶׁל שְׁנֵי הַדְּבָרִים. אֲבָל בְּפוֹעַל, בְּתוֹכִי, אֲנִי לֹא מַרְגִּישָׁה שׁוּם דָּבָר מִזֶּה. אֲנִי לֹא מַרְגִּישָׁה זִיקָּה וְגַם לֹא בַּעֲלוֹת. אַתְּ זֶה אֲנִי יְכוֹלָה לְהַגִּיד לְעַצְמִי בְּחִירוֹת מְלֵאָה עַכְשָׁיו כְּשֶׁאֲנִי רוֹכֶבֶת בַּחוֹשֶׁךְ, מִטְפַּחַת אֶת הַתְּחוּשָׁה שֶׁאֲנִי חוֹדֶרֶת אֶל תּוֹךְ הַנּוֹף, כְּלוֹמַר אֶל חֲדַר הַמְּכוֹנוֹת שֶׁל הַנּוֹף, שָׁם נִדְמֶה לִי שֶׁאֲנִי מַצְלִיחָה לִרְאוֹת סוֹף סוֹף, בְּעַיִן שֶׁהִתְרַגְּלָה לַעֲרָפֶל, אֶת פְּעוּלַּת הַמַּנְגָּנוֹן שֶׁלּוֹ, אֶת מַעֲרֶכֶת הַתּוֹפָעוֹת הַמּוּרְכֶּבֶת שֶׁלּוֹ. אֶת הַמֶּרְכָּז עַצְמוֹ, אֶת הַמִּפְעָל שֶׁבּוֹ מְיַיצְּרִים אֶת מָה שֶׁנִּרְאֶה לָנוּ צִיּוּרֵי וְיָפָה כָּל כָּךְ בִּשְׁעוֹת הַיּוֹם, חֲסַר תְּנוּעָה כָּל כָּךְ, פַּתְיָינִי תַּחַת קַרְנֵי הָאוֹר, מֵשִׁיב לָנוּ אֶת מַבָּטֵנוּ. לָמָּה קָנִיתִי אֶת הַחַוּוֹה הַזֹּאת? לָמָּה אֲנִי בָּאָה לְכָאן מִדֵּי סוֹף שָׁבוּעַ, לְעִתִּים קְרוֹבוֹת בְּלִי שׁוּם חֶבְרָה תַּרְבּוּתִית? וְהַחַרְמָנוּת הַפִּרְאִית הַזֹּאת, מֵאֵיפֹה הִיא בָּאָה? הַשְּׁרִירִים שֶׁל הַסּוּסָה מְזִינִים אֶת הַמִּטְעָן הַחַשְׁמַלִּי בֵּין הָרַגְלַיִים שֶׁלִּי. אֲנִי כְּבָר בָּאָה, ג'ונייר, אֲנִי כְּבָר מַגִּיעָה. אַגִּיעַ לַדֶּלֶת שֶׁלְּךָ, אֶדְפּוֹק, בַּהַתְחָלָה בְּשֶׁקֶט. אָעִיר אוֹתְךָ, אוּלַי. וְאוּלַי אַתָּה כְּבָר עֵר, חוֹשֵׁב עָלַי, מְחַכֶּה לִי. תּוֹהֶה אִם לַעֲלוֹת עַל הַסּוּס שֶׁלָּךְ כְּדֵי לָבוֹא לְחַפֵּשׂ אוֹתִי, אִם כִּי אֲנִי יוֹדַעַת שֶׁאַתָּה לֹא מֵעֵז, אֲנִי יוֹדַעַת שֶׁלַּמְרוֹת הַכּוֹל אַתָּה מַרְגִּישׁ כְּלַפֵּי כָּבוֹד וּקְצָת פַּחַד, כִּי אַתָּה יוֹדֵעַ שֶׁאֲנִי הַבּוֹסִית. הַחַרְמָנוּת מְיַיצֶּרֶת מִילִּים שֶׁנֶּעֱרָמוֹת בְּתוֹכִי כְּמוֹ הָעַלְווֹה בֵּין הַצְּלָלִים. הַסּוּסָה מִתְקַדֶּמֶת עוֹד וְעוֹד בְּמַטַּע הַקָּפֶה, עוֹשָׂה אֶת דַּרְכָּהּ לְאוֹרֶךְ הַמִּשְׁעוֹל לְפִי הַזִּיכָּרוֹן וַאֲנִי כִּמְעַט לֹא מַאֲמִינָה שֶׁאֲנִי כָּאן, עוֹשָׂה אֶת זֶה, בְּשָׁעָה כָּזֹאת. עוֹד רַעְיוֹן מְטוֹרָף מַתְחִיל לְהִתְהַוּוֹת: שֶׁהַמַּנְגָּנוֹן הַסּוֹדִי הַזֶּה שֶׁל הַנּוֹף יָכוֹל לִהְיוֹת חֵלֶק מֵחֲלוֹם שֶׁל מִישֶׁהוּ אַחֵר, הַדְּמוּיוֹת, הָאַרְכֵטִיפִים שֶׁל תַּת-מוּדָע שֶׁאֵינוֹ שֶׁלִּי. שֶׁהַטִּיּוּל הַלֵּילִי הַזֶּה עַל גַּב סוּס יָכוֹל גַּם לִהְיוֹת פַנְטַזְיָה מִיזּוּגָנִית שֶׁל מִישֶׁהוּ אַחֵר, שֶׁיָּשַׁן כָּעֵת וְחוֹלֵם אוֹתִי. וְאוּלַי אֲנִי עַצְמִי זֹאת שֶׁחוֹלֶמֶת. אוּלַי אֲנִי עַצְמִי אָדָם אַחֵר, בְּרֶגַע זֶה מַמָּשׁ, לְמָשָׁל גֶּבֶר, שֶׁמַּמְצִיא אֶת כָּל הַדְּבָרִים הָאֵלֶּה בַּסִּיּוּט. וְאָז הַסּוּסָה כְּבָר לֹא תִּהְיֶה סוּסָה אֶלָּא הַפִּין שֶׁלִּי. וְהַמִּשְׁעוֹל בְּמַטַּע הַקָּפֶה כְּבָר לֹא יִהְיֶה סְתָם מִשְׁעוֹל שֶׁחוֹצֶה מַטַּע קָפֶה אֶלָּא אָלֵגוֹרְיָה. מַשֶּׁהוּ נוֹסָף. מַשֶּׁהוּ אַחֵר. סֵמֶל לְמִי יוֹדֵעַ אֵיזוֹ טְרָאוּמָה. הֲרַעְיוֹן הַזֶּה, לֹא בָּרוּר לִי לָמָּה, מַזְכִּיר לִי שֶׁיֵּשׁ לִי פָּנָס בְּתַרְמִיל. אֲנִי בּוֹדֶקֶת אִם הוּא פּוֹעֵל וְהוּא פּוֹעֵל, זַרְזִיף תּוֹעֶה שֶׁל אוֹר צְהַבְהַב שֶׁנִּמְלַט בְּבֶהָלָה מֵהַפָּנָס כְּמוֹ שֵׁד מְטוּפָּשׁ מִמְּנוֹרָהּ. הָעַלְווֹה חוֹשֶׂפֶת מְעַט מִצִּבְעָהּ, קוֹפֵאת בְּהַפְתָּעָה, אֲבָל נִדְמֶה שֶׁהַכּוֹל מִתְעַקֵּם מֵרוֹב סְלִידָה מִכִּיעוּרוֹ שֶׁל הָאוֹר. לִפְנֵי שֶׁאֲנִי מְכַבֶּה אֶת הַפָּנָס וּבְלִי שׁוּם מֵנִיעַ מְיוּחָד אֲנִי מְאִירָה כַּמָּה מִקְטָעִים שֶׁל מָה שֶׁסּוֹבֵב אוֹתִי: כַּמָּה צַמְּרוֹת עֵצִים, גֶּדֶר תַּיִל, הָאֲדָמָה. מַעֲשֵׂה הַקֶּסֶם הַקָּטָן הַזֶּה מַעֲלֶה בְּדַעְתִּי זְמַן אַחֵר, מְרוּחָק, זִיכָּרוֹן שֶׁמַּגִּיעַ כְּאִילּוּ צָנַח מֵעֲנַף. הָיִיתִי יַלְדָּה, בַּת שֶׁבַע בְּעֵרֶךְ, וְאָבִי לָקַח אוֹתִי לְטִיּוּל בְּמָקוֹם דּוֹמֶה מְאוֹד לָזֶה. אַבָּא שֶׁלִּי עָבַד כְּעוֹרֵךְ דִּין בְּחֶבְרָה קְטַנָּה שֶׁמָּכְרָה חֲלָפִים לַמַּשָּׂאִיּוֹת עֲנָק. פַּעַם בְּשָׁנָה הָיָה בַּעַל הַחֶבְרָה מְאַרְגֵּן טִיּוּל לְאַחַת הַנְּחָלוֹת שֶׁלּוֹ, אֲבָל הוּא הִזְמִין רַק קְבוּצָה קְטַנָּה שֶׁל עוֹבְדִים, שֶׁלְּדַעְתּוֹ הִצְטַיְּינוּ דֵּי הַצּוֹרֶךְ. בַּשָּׁנָה הַהִיא זָכָה אָבִי, בַּפַּעַם הָרִאשׁוֹנָה וְהָאַחֲרוֹנָה, לִהְיוֹת חֵלֶק מֵהַפָּמַלְיָה, וְהוּא הֶעֱדִיף לָקַחַת אוֹתִי וְלֹא אֶת אִמִּי, כִּי הָיָה מוּתָּר לְהָבִיא רַק מְלַוֶּוה אֶחָד וּלְאַבָּא שֶׁלִּי הָיָה נִדְמֶה שֶׁאֲנִי אַהֲנֶה הַרְבֵּה יוֹתֵר מֵהַטִּיּוּל הַזֶּה, שֶׁבּוֹ אוֹכֶל לִרְאוֹת אֶת הַכְּפָר, לְשַׂחֵק עִם יְלָדִים אֲחֵרִים, לִשְׂחוֹת בַּנָּהָר וְאוּלַי, רַק אוּלַי, לְרֶכֶב עַל סוּס. אֲנִי לֹא זוֹכֶרֶת שֶׁעָשִׂיתִי אֲפִילּוּ אֶחָד מִכָּל הַדְּבָרִים הָאֵלֶּה, אֲנִי לֹא זוֹכֶרֶת אֲפִילּוּ שֶׁהָיוּ שָׁם עוֹד יְלָדִים. רַק עוֹבְדִים אֲחֵרִים עִם הַנָּשִׁים שֶׁלָּהֶם, שֶׁאָכְלוּ מָנָה אַחֲרֵי מָנָה שֶׁל נָזִיד וְשָׁתוּ בִּירָה וּבְרֶנְדִּי. לִקְרַאת עֶרֶב הֵם כְּבָר הָיוּ שִׁיכּוֹרִים, גַּם אַבָּא שֶׁלִּי, שֶׁהֶעֱבִיר אֶת כָּל הַיּוֹם בְּמֶתַח, דִּיבֵּר עִם עַצְמוֹ בְּפִינּוֹת, הָלַךְ מִצַּד לְצַד בַּמִּסְדְּרוֹן עִם בַּקְבּוּק בִּירָה בְּיָד וְעִישֵּׁן בְּלִי הַפְסָקָה. אֲנִי שִׂיחַקְתִּי לְבַדִּי לְיַד הַבַּיִת וְהִתְחַלְתִּי לְהִשְׁתַּעֲמֵם מֵעַצְמִי, וְאָז רָאִיתִי שֶׁאַבָּא מִתְרַחֵק מֵהָאֲחֵרִים וּמִתְיַישֵּׁב עַל סֶלַע עֲנָק בִּמְרוֹמֵי גַּיְא תְּלוּל. כְּבָר רָאִיתִי אֶת אָבִי שִׁיכּוֹר וְעָצוּב פְּעָמִים רַבּוֹת, אֲבָל עַד אָז מֵעוֹלָם לֹא רָאִיתִי אוֹתוֹ מְהוּרְהָר כָּל כָּךְ, כְּאִילּוּ הַחֵלֶק הַקָּשִׁיחַ יוֹתֵר שֶׁל נַפְשׁוֹ נִגְרָס בְּמַכְתֵּשׁ וְהָפַךְ לְאָבָק. הִתְקָרַבְתִּי וְהִשְׁתּוֹפַפְתִּי לְיָדוֹ, אֲבָל לֹא הוֹצֵאתִי הֶגֶה. הַזָּקֵן שֶׁלִּי הִבִּיט בִּי בְּחִיּוּךְ מַר. מִמְּרוֹמֵי הַגַּיְא נִשְׁקָף נוֹף יָפֶה, דּוֹמֶה מְאוֹד לְזֶה שֶׁכָּאן, גְּבָעוֹת שֶׁל מַטָּעֵי קָפֶה וּבַמְבּוּק, עֲצֵי גּוֹאֲמוּ, לְיַגְנוּם וִיטָאָה פּוֹרְחִים וְכַמָּה שְׂדוֹת מִרְעֶה לְפָרוֹת. הָעֵינַיִים שֶׁל אַבָּא שֶׁלִּי לָגְמוּ אֶת הַנּוֹף הַזֶּה. הוּא עִישֵּׁן וְשָׁתָה, עִישֵּׁן וְשָׁתָה. שָׁם, אָמַר לִי פִּתְאוֹם וְהִצְבִּיעַ מַטָּה, אַתְּ רוֹאֶה אֶת הָעֵץ הַשָּׂרוּף הַזֶּה? הוּא שָׂרוּף כִּי הִכָּה בּוֹ בָּרָק בִּשְׁנַת 47'. סַבָּא רַבָּא שֶׁלְּךָ בִּיקֵּשׁ שֶׁיִּקְבְּרוּ אוֹתוֹ תַּחַת הַגֶּזַע הֶחָרוּךְ הַזֶּה, וְהוּא שָׁם, בַּהֲנָחָה שֶׁלֹּא עָלָה עַל דַּעְתּוֹ שֶׁל אֵיזֶה פּוֹעֵל מְטוּמְטָם לִפְתּוֹחַ אֶת הַקֶּבֶר כְּדֵי לְחַפֵּשׂ לְעַצְמוֹ אוֹצְרוֹת. וָשָׁם, לְמַטָּה, הֵיכָן שֶׁמְּסִילּוֹת הַבַּרְזֶל וְהַגַּלְגָּלוֹת הַיְּשָׁנוֹת הָאֵלֶּה, שָׁם עָצְרָה הָרַכֶּבֶת וְהָיוּ מַעֲמִיסִים אֶת הַקָּפֶה וְהָיוּ מוֹבִילִים אוֹתוֹ בְּרַכֶּבֶת עַד בּוֹאַנְבַּנְטוּרָה. קָפֶה סוּג א' גִּידַּלְנוּ כָּאן. וּבְטוֹנוֹת. הַחַוּוֹת הָאֵלֶּה יִיצְּרוּ כָּל מָה שֶׁאַתְּ רוֹצָה, מִסּוּכָּר קָנִים וְעַד פָּלַטְנוּ, יוֹקֶה, בָּשָׂר, בֵּיצִים, הַכּוֹל. כָּל מָה שֶׁזָּרַעְתָּ עָלָה יָפֶה. סַבָּא רַבָּא שֶׁלִּי הִגִּיעַ לְכָאן בְּלִי גָּרוּשׁ וְאַחֲרֵי שֶׁשֶּׁלָּהּ זָהָב בִּנְחָלִים בְּאֵיזוֹר בּוֹלִיבָר, בְּמַאֲמַצִּים גְּדוֹלִים, חָסַךְ פְּרוּטָה לִפְרוּטָה עַד שֶׁהִצְלִיחַ לִקְנוֹת אֶת הָאֲדָמוֹת הָרִאשׁוֹנוֹת. אַחֵר כָּךְ קָנָה אֶת אֵלֶּה שֶׁלְּיָדָן וְכָכָה הִגְדִּיל אֶת הַחַוּוֹה. אֵיזֶה אוֹשֶׁר מַדְהִים חָוִוינוּ בַּשָּׁנִים הַהֵן. אַתְּ לֹא יְכוֹלָה לְתָאֵר לְעַצְמְךָ אֵיךְ זֶה הָיָה. הָעִנְיָין הוּא שֶׁשּׁוּם דָּבָר לֹא נִצְחִי, הָאוֹשֶׁר דַּרְכּוֹ לְהִימָּשֵׁךְ מְעַט מְאוֹד. אִיבַּדְנוּ הַכּוֹל. נָכוֹן יוֹתֵר, לָקְחוּ לָנוּ הַכּוֹל. אֶת סָבָא הָרְגוּ. אֶת הָאַחִים שֶׁלּוֹ גַּם. נִשְׁאֲרוּ רַק הַנָּשִׁים וְהַיְּלָדִים. וּבָרוּר, בְּלִי אֲדָמָה אַתָּה כְּלוּם. תִּשְׁמְעִי לִי טוֹב, בְּלִי אֲדָמָה אַתָּה כְּלוּם, פָּחוֹת מִכְּלוּם, אֶחָד שֶׁאֵין לוֹ אֲדָמָה הוּא פָּחוֹת מִחְיָה. 
אַבָּא שֶׁלִּי הִשְׁתַּתֵּק לְשָׁעָה אֲרוּכָּה, עִישֵּׁן וְשָׁתָה, עִישֵּׁן וְשָׁתָה וּבַסּוֹף שָׁאַל אוֹתִי: אַתְּ מְדַמְיֶינֶת לְעַצְמְךָ מֶה הָיָה אִם כָּל מָה שֶׁאַתְּ רוֹאָה כָּאן הָיָה שֶׁלְּךָ? אַתְּ מְדַמְיֶינֶת לְעַצְמְךָ שֶׁבְּרֶגַע זֶה מַמָּשׁ הָיוּ יְכוֹלִים לִהְיוֹת לָנוּ סוּסִים וְהָיִינוּ רוֹכְבִים בֵּין שְׂדוֹת הַמִּרְעֶה הָאֵלֶּה, אַתְּ וַאֲנִי, רוֹאִים אֶת הַבַּקָּר, אֶת הַגִּידּוּלִים? אֲנִי זוֹכֶרֶת שֶׁעָשִׂיתִי מַאֲמָץ גָּדוֹל לְדַמְיֵין אֶת הַדְּבָרִים.
כַּמָּה יָמִים אַחֲרֵי הַתַּקְרִית הַזֹּאת הִתְפַּטֵּר אָבִי מֵהָעֲבוֹדָה בְּחֶבְרַת הַחֲלָפִים. וְאוּלַי פִּיטְּרוּ אוֹתוֹ, אֲנִי לֹא יוֹדַעַת. הַכּוֹל הָלַךְ רַע בַּתְּקוּפָה הַהִיא. הָיִינוּ לְחוּצִים מְאוֹד בַּכֶּסֶף, אֲנִי הָלַכְתִּי לְבֵית סֵפֶר כּוֹשֵׁל שֶׁל נְזִירוֹת סְפָרַדִּיּוֹת, אִמָּא שֶׁלִּי עָבְדָה בְּתוֹר קוּפָּאִית בַּסּוּפֶּר. כַּעֲבוֹר כַּמָּה חוֹדָשִׁים נִפְרַד אָבִי מֵאִמִּי וְיוֹתֵר לֹא רָאִינוּ אוֹתוֹ לְעוֹלָם. אוֹמְרִים שֶׁהָלַךְ לָגוּר בְּקַקְטָה עִם אִישָּׁה אַחֶרֶת וִילָדִים אֲחֵרִים. אוֹמְרִים גַּם שֶׁנִּהְיֶה סוֹחֵר סַמִּים בְּפָנָמָה וְשֶׁעַבֶּד עִם הָאַחִים רוֹדְרִיגֶס אוֹרְחוֹאֵלָה. אוֹמְרִים שֶׁהוּא בַּכֶּלֶא בְּאַרְצוֹת הַבְּרִית וְשֶׁיֵּשׁ לוֹ אֲדָמוֹת רַבּוֹת שֶׁרְשׁוּמוֹת עַל שָׁם אַנְשֵׁי קַשׁ. בְּקִיצּוּר, אוֹמְרִים הָמוֹן דְּבָרִים. מֵעוֹלָם לֹא נִיסִּיתִי לְגַלּוֹת מָה בֶּאֱמֶת עָלָה בְּגוֹרָלוֹ, אֲנִי גַּם לֹא נוֹטֶרֶת לוֹ טִינָה עַל זֶה שֶׁנָּטַשׁ אוֹתָנוּ. אִמָּא שֶׁלִּי הָיְתָה מְאוּשֶּׁרֶת בִּלְעָדָיו וְגַם אֲנִי: הִצְלַחְתִּי לִלְמוֹד, לְלַמֵּד בָּאוּנִיבֶרְסִיטָה, לַחֲסוֹךְ וַאֲפִילּוּ לִקְנוֹת חַוּוֹה.
כָּעֵת הַמִּשְׁעוֹל מִתְרַחֵק מֵהַמַּטָּע וּמַתְחִיל לַחֲצוֹת אֶת מָה שֶׁאֲנַחְנוּ מְכַנִּים הַמִּרְעֶה הָרַע, שֶׁבּוֹ אָסוּר לְפָרוֹת לִרְעוֹת כִּי הֵן נִהְיוֹת חוֹלוֹת מִזֶּה. מִכָּאן רוֹאִים אֶת חוֹרְבוֹת הַבַּיִת הַיָּשָׁן מוּאָרוֹת בְּאוֹר הַיָּרֵחַ. מִי יוֹדֵעַ מִי גָּר שָׁם בִּשְׁעָתוֹ? וּבְעֶצֶם, מִמָּתַי לֹא גָּרִים שָׁם? זֹאת הַפַּעַם הָרִאשׁוֹנָה שֶׁעוֹלֶה עַל דַּעְתִּי לַחֲשׁוֹב עַל הַבְּעָלִים הַקּוֹדְמִים. בְּמֶשֶׁךְ כַּמָּה דַּקּוֹת אֲנִי מִשְׁתַּעֲשַׁעַת בַּפַנְטַזְיָה עַל הַחוּרְבָּה, וּבְהַשְׁרָאַת הַמַּחֲשָׁבוֹת הָאֵלֶּה אֲנִי מַתְחִילָה לִרְאוֹת דְּבָרִים מִתְנוֹעֲעִים בְּפִתְחֵי הַחַלּוֹנוֹת וְנִדְמֶה לִי שֶׁאֲנִי שׁוֹמַעַת צְלִילִים מוּזָרִים בְּכָל פַּעַם שֶׁמִּשָּׁבֵי הָרוּחַ חוֹצִים אֶת שְׂרִידֵי הַמִּבְנֶה. קוֹלוֹת, מִלְמוּלִים. עוֹבֶרֶת בִּי צְמַרְמוֹרֶת וּבַפַּעַם הָרִאשׁוֹנָה מֵאָז שֶׁעָלָה בְּדַעְתִּי הָרַעֲיוֹן הַמְּטוֹרָף לָצֵאת בְּשָׁעָה כָּזֹאת, אֲנִי מְפַחֶדֶת. אֲנִי מַעֲדִיפָה לֹא לְהִסְתַּכֵּל לְעֵבֶר הַבַּיִת. מַגְבִּירָה קֶצֶב. גַּם הַסּוּסָה עַצְבָּנִית, אֲנִי לֹא יוֹדַעַת אִם זֶה מִשּׁוּם שֶׁהֶעֱבַרְתִּי לָהּ אֶת הַפַּחַד אוֹ מִשּׁוּם שֶׁגַּם הִיא מִבְּחִינָה בְּמַשֶּׁהוּ שָׁם. אֲנִי חוֹשֶׁשֶׁת לְהַבִּיט לְאָחוֹר. פִּתְאוֹם אֲנִי מַרְגִּישָׁה שֶׁכְּבָר זְמַן מָה עוֹקְבִים אַחֲרֵי. כָּל הַשְׁעָרוֹת שֶׁלִּי סוֹמְרוֹת. אֲנִי מַצְלִיחָה רַק לְהַבִּיט לִפְנִים וְלִרְכּוֹב. הַסּוּסָה מְגִיבָה יָפָה. בָּעִנְיָין הַזֶּה אֲנַחְנוּ בְּנוֹת בְּרִית, הַהַרְגָּשָׁה הַזֹּאת מַרְגִּיעָה אוֹתִי. מַהֵר מְאוֹד אֲנַחְנוּ מַגִּיעוֹת לִקְצֵה הַמִּרְעֶה הָרַע, וְאַחֲרֵי שֶׁאֲנַחְנוּ חוּצוֹת תַּעֲלֶה רְדוּדָה כְּבָר אֶפְשָׁר לִרְאוֹת אֶת הַנָּהָר, שֶׁבָּעוֹנָה הַזֹּאת זוֹרֵם קַר וּדְלִיל. אֲנִי לֹא רוֹצֶה לְהַבִּיט לְאָחוֹר. אֲנִי רוֹצֶה רַק לְהַגִּיעַ לַבַּיִת שֶׁל ג'ונייר. הַסּוּסָה כְּבָר לֹא רָצָה אֶלָּא דּוֹהֶרֶת לָאוֹר הַיָּרֵחַ. מַבְהִיל אוֹתִי שֶׁאֲנַחְנוּ עֲלוּלוֹת לִיפּוֹל, אֲבָל מַפְחִיד אוֹתִי יוֹתֵר לַעֲצוֹר וּלְהַבִּיט לְאָחוֹר. כְּשֶׁאֲנַחְנוּ מַגִּיעוֹת לְגֶשֶׁר הַבַּמְבּוּק הַסּוּסָה נֶעֱצֶרֶת בְּפִתְאוֹמִיּוּת. אֲנִי שׁוֹמַעַת אֶת קוֹל הַנְּשִׁימָה הַכְּבֵדָה שֶׁלִּי מִתְגַּבֵּר סְבִיבִי וְלִרְגָעִים נִדְמֶה לִי שֶׁהַנְּשִׁימָה הַזֹּאת מִתְפַּצֶּלֶת, שֶׁעוֹלִים מִמֶּנָּה הֵדִים וְסָבִים סְבִיבָהּ צְלָלִים, כְּאִילּוּ יֵשׁ עוֹד מִישֶׁהוּ מוּלִי, שֶׁנּוֹשֵׁם בְּאוֹתָהּ עוֹצְמָה, בְּאוֹתוֹ הַפַּחַד. הַסּוּסָה יוֹדַעַת שֶׁהִיא לֹא יְכוֹלָה לַחֲצוֹת אֶת הַגֶּשֶׁר כְּשֶׁאֲנִי עַל גַּבָּהּ. הִיא יוֹדַעַת שֶׁאֲנִי צְרִיכָה לָרֶדֶת וּלְהוֹבִיל אוֹתָהּ מֵהַמּוֹשְׁכוֹת. וְזֶה מָה שֶׁאֲנִי עוֹשֶׂה. אֲנִי יוֹרֶדֶת מֵהָאוּכָּף בְּלִי לְהַבִּיט לְאָחוֹר, נֶעֱמֶדֶת לִפְנֵי הַסּוּסָה. וְאָז אֲנִי צְרִיכָה לְהַחְלִיט אִם כְּדַאי לִי יוֹתֵר לְהִשְׁתַּמֵּשׁ בַּיָּד הַפְּנוּיָה כְּדֵי לְהָאִיר אֶת הַדֶּרֶךְ בַּפָּנָס, אוֹ לֶאֱחוֹז בְּמַצַּ'טָּה. אֲנִי בּוֹחֶרֶת בָּאֶפְשָׁרוּת הַשְּׁנִיָּיה, כִּי לֹא חָשׁוּךְ כָּל כָּךְ. רוֹאִים הֵיטֵב אֶת עֲצֵי הַבַּמְבּוּק. אִם בֶּאֱמֶת יָצוּץ מוּלִי אֵיזֶה אִיּוּם הַפָּנָס לֹא יוֹעִיל לִי בִּמְיוּחָד. לֹא יֵיאָמֵן מָה צָרִיךְ לַעֲשׂוֹת כְּדֵי לְהַשִּׂיג זִיּוּן בָּחוּר הַזֶּה. הֲרַעְיוֹן הַזֶּה מַצְחִיק אוֹתִי וְהַצְּחוֹק מַרְגִּיעַ אוֹתִי.
כְּשֶׁאֲנִי מַגִּיעָה לַצַּד הַשֵּׁנִי שֶׁל הַגֶּשֶׁר אֲנִי עוֹלֶה שׁוּב עַל הַסּוּסָה. גַּם הִיא נִרְאֵית רְגוּעָה יוֹתֵר. מִתְבָּרֵר שֶׁאֲנִי זֹאת שֶׁהִבְהַלְתִּי אוֹתָהּ עִם הַדִּמְיוֹן הַפּוֹרֶה שֶׁלִּי.
אֲנִי עוֹלֶה בַּמִּדְרוֹן בִּדְהָרָה וְסוֹף סוֹף מוֹפִיעַ הַבַּיִת שֶׁל ג'ונייר, יֵשׁ בַּמַּרְאָה שֶׁלּוֹ מַשֶּׁהוּ רָגוּעַ. בַּיִת שֶׁל גֶּבֶר טוֹב וְחָרוּץ, אֲנִי חוֹשֶׁבֶת לִי. דּוֹלֵק שָׁם אוֹר. בְּכָל אוֹפֶן, לִפְנֵי שֶׁאֲנִי יוֹרֶדֶת אֲנִי עוֹבֶרֶת עִם הַסּוּסָה מוּל חֲזִית הַבַּיִת כְּדֵי שֶׁרַעַשׁ הַפְּרָסוֹת יַכְרִיז עַל נוֹכְחוּתִי, כְּפִי שֶׁנָּהוּג כָּאן בְּמַצָּבִים כָּאֵלֶּה. אַף אֶחָד לֹא נִיגַּשׁ לַחַלּוֹן.
בְּסוֹף אֲנִי יוֹרֶדֶת, קוֹשֶׁרֶת אֶת הַסּוּסָה וְדוֹפֶקֶת בַּדֶּלֶת. בַּשָּׁלָב הַזֶּה אֲנִי מְגַלֶּה שֶׁלֹּא נוֹתַר בַּגּוּף שֶׁלִּי אֲפִילּוּ זָכָר לַחַרְמָנוּת שֶׁהֵבִיאָה אוֹתִי עַד לְכָאן. אֲבָל כְּבָר מְאוּחָר מִדַּי, הִתְחַלְתִּי עִם הַשִּׁיגָּעוֹן הַזֶּה, עַכְשָׁיו הִגִּיעַ הַזְּמַן לַעֲמוֹד בַּתּוֹצָאוֹת.
הַדֶּלֶת נִפְתַּחַת. ג'וֹנְיָיר מַבִּיט בִּי בִּפְנִים חֲתוּמוֹת. הוּא הָמוּם לַחֲלוּטִין.
עֶרֶב טוֹב הוּא אוֹמֵר בְּבַיְישָׁנוּת. אֲנִי שׁוֹאֶלֶת אוֹתוֹ אִם אֲנִי יְכוֹלָה לְהִיכָּנֵס. הוּא זָז וְנוֹתֵן לִי לַעֲבוֹר. הוּא לֹא מַסְתִּיר אֶת הַמְּבוּכָה שֶׁלּוֹ. אֲנִי מְפַחֶדֶת לִישׁוֹן בַּבַּיִת שֶׁלִּי, אֲנִי אוֹמֶרֶת בַּזְּמַן שֶׁהוּא מַצִּיעַ לִי כִּיסֵּא עֵץ, גָּ'ונְיָיר חוֹשֵׁב שָׁעָה אֲרוּכָּה לִפְנֵי שֶׁהוּא עוֹנֶה. אַתְּ יְכוֹלָה לִישׁוֹן כָּאן, הוּא אוֹמֵר. יֵשׁ רַק מִיטָּה אַחַת, אֲבָל אֵין לִי בְּעָיָה לִישׁוֹן הַיּוֹם בָּעַרְסָל. בְּכָל מִקְרֶה אֲנִי לֹא מַאֲמִין שֶׁאַצְלִיחַ לִישׁוֹן, הוּא אוֹמֵר בְּקוֹל חֲרִישִׁי יוֹתֵר.
כַּעֲבוֹר זְמַן מָה הוּא מַתְחִיל לְבַשֵּׁל קָפֶה. וּמָה מַפְחִיד אֶת הַגְּבֶרֶת, הוּא שׁוֹאֵל. וַאֲנִי: אֲנִי לֹא יוֹדַעַת, הָעִיר אוֹתִי אֵיזֶה רַעַשׁ.
בִּזְמַן שֶׁהַמַּיִם רוֹתְחִים ג'וֹנְיָיר מִתְיַישֵּׁב מוּלִי עַל כִּיסֵּא אַחֵר וּמוֹצִיא בַּקְבּוּק בְּרֶנְדִּי. אֲנִי קוֹלֶטֶת שֶׁהוּא שׁוֹתֶה כְּבָר שָׁעוֹת וְשֶׁהוּא שִׁיכּוֹר, לַמְרוֹת שֶׁהוּא יוֹדֵעַ לְהַסְתִּיר אֶת זֶה, בְּמִידָּה רַבָּה בִּזְכוּת מְמַדֵּי גּוּפוֹ וְהַיְּכוֹלֶת שֶׁלּוֹ לְהֵירָאוֹת יַצִּיב, לְהִסְתַּכֵּל בָּעֵינַיִים בְּלִי לוֹמַר כְּלוּם.
גַּם אֲנִי מְפַחֵד, הוּא אוֹמֵר, בִּגְלַל זֶה אֲנִי לֹא מַצְלִיחַ לִישׁוֹן. וַאֲנִי מִסְתַּכֶּלֶת בּוֹ בְּהַפְתָּעָה. מְפַחֵד מִמָּה, אֲנִי שׁוֹאֶלֶת.
מִפַּחַד מֵהַמְּכַשְּׁפוֹת, הוּא עוֹנֶה. מַפְחִידוֹת אוֹתִי הַמְּכַשְּׁפוֹת. אֵיזֶה מְכַשְּׁפוֹת? אֲנִי מִתְעַקֶּשֶׁת, נוּ, הוּא אוֹמֵר, הַמְּכַשֵּׁפוֹת שֶׁגָּרוֹת כָּאן. הֵן בְּכָל מָקוֹם. הֵן מַפְחִידוֹת אוֹתִי. תִּרְאִי מָה הֵן עוֹשׂוֹת לִי, הוּא מִתְאוֹנֵן, מִתְיַיפֵּחַ כִּמְעַט, וְהוּא מַרְאֶה לִי אֶת הַצַּלָּקוֹת שֶׁמְּכַסּוֹת אֶת גַּבּוֹ. הֵן גָּרוֹת בַּבַּיִת הַיָּשָׁן, הַמְּכַשְּׁפוֹת הַדְּפוּקוֹת הָאֵלֶּה. אֲנִי כְּבָר לֹא יָכוֹל יוֹתֵר. מָחָר אֲנִי הוֹלֵךְ מִכָּאן וְזֶהוּ.




https://www.shortstoryproject.com/he/story/%d7%9c%d7%90%d7%95%d7%a8%d7%9a-%d7%94%d7%9e%d7%a9%d7%a2%d7%95%d7%9c/
#אִינְטְרוֹסְפֶקְצִיָּה#בְּדִידוּת#זִכְרוֹנוֹת#מִינִיּוּת#מִסְתּוֹרִין#פַּעַר-מַעֲמָדוֹת