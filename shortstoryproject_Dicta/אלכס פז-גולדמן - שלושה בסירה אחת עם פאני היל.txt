הַדָּבָר הָרִאשׁוֹן שֶׁעָשָׂה אַבָּא בַּדִּירָה הַחֲדָשָׁה שֶׁאֵלֶיהָ עָבַר אַחֲרֵי שֶׁהוּא וְאִימָּא הִתְגָּרְשׁוּ הָיָה לְהַתְקִין לעצ סִפְרִיָּיה. שְׁנֵי הַסְּפָרִים הָרִאשׁוֹנִים שֶׁהִנִּיחַ עַל הַמַּדָּף הָיוּ בִּכְרִיכָה קָשָׁה וּבַעֲטִיפָה בְּצֶבַע כָּתוֹם צְהַבְהַב. הַסֵּפֶר הָרִאשׁוֹן נִקְרָא "נִישּׂוּאִין: הָאֶתְגָּר" וְכָתַב אוֹתוֹ ד"ר ר' דְּרַיְיקוֹרְס. בְּגַב הַסֵּפֶר נִכְתַּב שֶׁהַסֵּפֶר "מֵבִיא דּוּגְמָאוֹת רַבּוֹת מֵחַיֵּי הַנִּישּׂוּאִין, בְּעָיוֹת וּמַשְׁבְּרִים וּדְרָכִים לְפִתְרוֹנָם." בַּסֵּפֶר הָיוּ מֵאָה תִּשְׁעִים וְתִשְׁעָה עַמּוּדִים. בַּהַתְחָלָה חָשַׁבְתִּי לְנַסּוֹת לִקְרוֹא בּוֹ כִּי אוּלַי אַבָּא פִסְפֵס אֶת הָעַמּוּד שֶׁבּוֹ יֵשׁ פִּתְרוֹן לְחַיֵּי הַנִּישּׂוּאִין שֶׁלּוֹ וְשֶׁל אִימָּא וְשֶׁאוּלַי עוֹד אוֹכֶל לְהַחֲזִיר אֶת הַגַּלְגַּל לְאָחוֹר. 
הָפַכְתִּי אֶת הַסֵּפֶר כְּדֵי לְדַפְדֵּף בּוֹ וְעֵינַיי נָפְלוּ עַל הָעֲטִיפָה
הַקִּדְמִית שֶׁעָלֶיהָ הִתְנוֹסְסָה תְּמוּנָה שֶׁל אִישָּׁה צְעִירָה יֶפֶת תּוֹאַר: שְׂעָרָהּ הַשָּׁחוֹר וְהָאָרוֹךְ גָּלַשׁ מִשְּׁנֵי
צִידֵּי פָּנֶיהָ הַמּוּשְׁלָמוֹת, עֵינֶיהָ הָיוּ מוּשְׁפָּלוֹת הַצִּידָּה וְהִיא נִרְאֲתָה חוֹלְמָנִית וּמְהוּרְהֶרֶת. לְנֶגֶד
עֵינַיי עָלוּ פָּנֶיהָ הַמְּיוּסָּרוֹת שֶׁל אִימִּי, שְׂעָרָהּ הַדָּלִיל וְהַמַּאֲפִיר, עֵינֶיהָ הַכְּבוּיוֹת וּשְׂפָתֶיהָ
הַקְּמוּצוֹת. לֹא הָיָה כָּל דִּמְיוֹן בֵּין שְׁתֵּי הַנָּשִׁים, וְאִם כֵּן, מַדּוּעַ שֶׁתִּהְיֶינָה לָהֶן בְּעָיוֹת דּוֹמוֹת? 
הִפְלִיא אוֹתִי שֶׁלֹּא הָיְיתָה תְּמוּנָה שֶׁל גֶּבֶר לְצִידָּהּ, שֶׁהֲרֵי
מְדוּבָּר בְּנִישּׂוּאִין, וְחָשַׁבְתִּי שֶׁהַסִּיבָּה לְכָךְ הִיא שֶׁאִם יֵשׁ בְּעָיוֹת הֵן כַּנִּרְאֶה אַךְ וְרַק בִּגְלַל הָאִישָּׁה. זֶה
הִתְחַבֵּר לִי מְצוּיָּן גַּם עִם הַמִּשְׁפָּט "חַפֵּשׂ אֶת הָאִישָּׁה" שֶׁאָבִי נָהַג תָּמִיד לוֹמַר לִי
וּלְהַסְבִּיר אֶת מַשְׁמָעוּתוֹ: אִם יֵשׁ צָרָה, מְקוֹרָהּ אַךְ וְרַק בְּאִישָּׁה. "זוֹ לֹא הַמְצָאָה שֶׁלִּי. אֶת זֶה
כְּבָר יָדְעוּ הַצָּרְפָתִים: שָׁרְשָׁהּ לָהּ פָּאם," הוּא הָיָה אוֹמֵר בְּמִבְטָא יִידִישָׁאִי. 
הִנַּחְתִּי אֶת הַסֵּפֶר חָזְרָה בִּמְקוֹמוֹ וְהֵרַמְתִּי אֶת הַסֵּפֶר הַשֵּׁנִי,
שֶׁנִּקְרָא "יְלָדִים: הָאֶתְגָּר". גַּם אוֹתוֹ כָּתַב ד"ר רוּדוֹלְף דְּרַיְיקוֹרְס, וְהַפַּעַם
בְּשִׁיתּוּף עִם וִיקִי סוּלְץ. כַּנִּרְאֶה הוּא הֵבִין לְבַד שֶׁהוּא זָקוּק לְשִׁיפּוּר. הִבַּטְתִּי בַּעֲטִיפָה שֶׁהוֹפִיעָה עָלֶיהָ
דְּמוּת שֶׁל נַעַר שֶׁעָמַד בְּגַבּוֹ לַמַּצְלֵמָה. שַׁעֲרוֹ הַשָּׁחוֹר הָיָה גָּזוֹז בִּקְפִידָה מֵאָחוֹר. הוּא לָבַשׁ חוּלְצָה
שֶׁשַּׁרְווּלֶיהָ מְקוּפָּלִים וּמִכִּנְסֵי גִ'ינְס שֶׁגַּם הַמֶּנְגָּ'טִים שֶׁלָּהֶם הָיוּ מְקוּפָּלִים. הַהוֹרִים שֶׁלּוֹ, כְּמוֹ
הַהוֹרִים שֶׁלִּי, קָנוּ לוֹ בְּגָדִים גְּדוֹלִים בִּשְׁתֵּי מִידּוֹת. הַהוֹרִים שֶׁלִּי דָּגְלוּ תָּמִיד בַּסִּיסְמָה: שֶׁיִּהְיֶה
טוֹב גַּם לַשָּׁנָה הַבָּאָה. יָכוֹלְתִּי לְהָבִין אֶת זֶה כְּשֶׁהָיָה מְדוּבָּר בִּי, שֶׁעוֹד נָכוֹנוּ לִי שְׁנוֹת גְּדִילָה,
אֲבָל אָבִי? מַדּוּעַ הוּא הָיָה לָבוּשׁ תָּמִיד בְּמִכְנָסַיִים וְחוּלְצָה שֶׁהָיוּ בִּשְׁתֵּי מִידּוֹת מֵעָלָיו וְהָיוּ
תְּלוּיִים עָלָיו כְּעַל קוֹלָב? 
עֲמִידָתוֹ שֶׁל הַנַּעַר הָיְיתָה עֲקַלְקַלָּה וְרֹאשׁוֹ נָטָה הַצִּידָּה
כְּאִילּוּ הוּא מַתְרִיס כְּנֶגֶד מִישֶׁהוּ שֶׁעוֹמֵד מוּלוֹ. גַּם אֲנִי עוֹמֵד כָּךְ לִפְעָמִים. הֶחֱזַקְתִּי אֶת מָאתַיִים
חֲמִישִּׁים וּשְׁנַיִים הָעַמּוּדִים שֶׁל הַסֵּפֶר וְהֵם הָיוּ כְּבֵדִים לִי כְּאִילּוּ הָיוּ עֲשׂוּיִים מֵעוֹפֶרֶת יְצוּקָה
וְלֹא מִנְּיָיר. הָיָה בָּרוּר לִי שֶׁאִם הַסֵּפֶר הַזֶּה מוּצְלָח כְּמוֹ "נִישּׂוּאִין: הָאֶתְגָּר", סוֹפִי
יִהְיֶה לְהִיזָּרֵק לִפְנִימִיָּיה אוֹ לְמוֹסָד סָגוּר לִילָדִים בִּמְצוּקָה. "מִצְטַעֵר," מִלְמַלְתִּי
לְסַפֵּר כְּשֶׁהִשְׁלַכְתִּי אוֹתוֹ לְפַח הָאַשְׁפָּה, "אֲבָל זֶה אוֹ אֲנִי אוֹ אַתָּה."
לִשְׁנֵי הַסְּפָרִים הָאֵלּוּ נוֹסְפוּ עַל הַמַּדָּף הַנָּמוּךְ "כָּל
כִּתְבֵי שָׁלוֹם עֲלֵיכֶם" בִּכְרִיכָה כְּתוּמָּה, בְּתַרְגּוּמוֹ שֶׁל י"ד בֶּרְקוֹבִיץ. בִּכְרִיכָה הַפְּנִימִית
שֶׁל כָּל אֶחָד מֵהַסְּפָרִים הוּדְבְּקוּ תְּמוּנוֹת מַבְהִיקוֹת בְּשָׁחוֹר-לָבָן שֶׁל הַסּוֹפֵר. בְּחֵלֶק מֵהַתְּמוּנוֹת הוּא
הָיָה לְבַד וּבְחֶלְקָן עִם בְּנֵי מִשְׁפָּחָה. שְׂעָרוֹ הָאָרוֹךְ הָיָה מְפוּסָּק לַיָּמִין. הוּא הִרְכִּיב מִשְׁקָפַיִים
שֶׁנִּתְלוּ עַל אַפּוֹ בְּמִצְבָּטַיִים וְהָיוּ קְשׁוּרִים לַחֲלִיפָתוֹ בַּשָּׂרוּךְ. הוּא נִרְאֶה יוֹתֵר כְּכוֹכַב רוֹק מֵאֲשֶׁר
כְּסוֹפֵר הַסָּפוּן בְּבֵיתוֹ. מִלְּבַד שָׁלוֹם עֲלֵיכֶם הָיוּ שָׁם גַּם "כָּל כִּתְבֵי י"ל פֶּרֶץ"
בַּעֲטִיפָה לְבָנָה, אַרְבָּעָה כְּרָכִים כְּתוּמִּים שֶׁל "כָּל כִּתְבֵי ח"נ בְּיָאלִיק" בְּהוֹצָאַת
דְּבִיר וְסֵפֶר שִׁירָה גָּדוֹל מְמַדִּים וְעָב כָּרֵס בִּכְרִיכָה כְּחוּלָּה שֶׁל זַלְמָן שְׁנֵיאוֹר. בַּקָּצֶה הַיְּמָנִי שֶׁל
הַמַּדָּף עָמַד כֶּרֶךְ גָּדוֹל שֶׁל סֵפֶר פְּסִיכוֹלוֹגְיָה וְעָלָיו נִשְׁעֲנוּ "כָּל כִּתְבֵי אַפְּלָטוֹן". 
זוֹ הָיְיתָה הַלִּיבָּה שֶׁל סִפְרִיָּיתוֹ שֶׁל אָבִי, שֶׁכָּל הַשְׂכָּלָתוֹ
הָיְיתָה ו' שָׁנִים בְּ"חֶדֶר" וְשֶׁכָּל חַיָּיו מֵאָז עָסַק בְּאוֹפֶן אוֹבְּסֵסִיבִי בְּהַשְׁלָמָתָהּ. זֶה הָיָה
אוּלַי הַדִּמְיוֹן הַיְּחִידִי, מִלְּבַד הַחִיצוֹנִי, שֶׁהָיָה בֵּינוֹ לְבֵין אָחִיו הַתְּאוֹם הַזֵּהָה – דּוֹדִי פִישֶׁל.
אֲבָל בְּעוֹד שֶׁפִישֶׁל זָכָה לִהְיוֹת פָּעִיל מִפְלַגְתִּי בְּמַפָּ"ם, לִכְתּוֹב מַאֲמָרִים בְּ"עַל
הַמִּשְׁמָר" וּלְהַנְחוֹת מִפְגְּשֵׁי שַׁבָּת שֶׁל פּוֹעֲלֵי יִשְׂרָאֵל בְּאוּלַמּוֹת הַקּוֹלְנוֹעַ שֶׁל רָמַת-גַּן
וְגִבְעָתַיִים, כָּל שֶׁזָּכָה לוֹ אָבִי הָיָה לְאַרְגֵּן טִיּוּלִים לְגִמְלָאִים וְלִפְעִילִים וּמִדֵּי חוֹדֶשׁ לַעֲבוֹר בֵּין
בָּתֵּי מְנוּיֵי "עַל הַמִּשְׁמָר" וּלְגַבּוֹת מֵהֶם אֶת דְּמֵי הַמָּנוּי. מִדֵּי פַּעַם הוּא הָיָה גַּם
מַצְלִיחַ לִשְׁנוֹרֶר מוֹדָעָה קְטַנָּה מֵעִירִיַּית רָמַת-גַּן וְאֶת שְׁלוֹשִׁים הָאֲחוּזִים, הָעֲמָלָה שֶׁקִּיבֵּל, הָיָה
מַשְׁקִיעַ בְּשִׁיעוּרִים פְּרָטִיִּים לְלִימּוּד חֶשְׁבּוֹן בְּסִיסִי שֶׁל כִּיתּוֹת ג' וַד'. אֲנִי יוֹדֵעַ זֹאת הֵיטֵב כִּי
אֲנִי הָיִיתִי הַמּוֹרֶה הַפְּרָטִי שֶׁלּוֹ. 
אֶת הַמַּדָּף הָעֶלְיוֹן שֶׁהָיָה צָמוּד לַתִּקְרָה הִסְתִּיר אַבָּא בַּוִּוילוֹן
קָטָן סְגַלְגַּל, שֶׁהָיָה תָּלוּי עַל קְפִיץ בַּרְזֶל מָתוּחַ. כְּשֶׁשָּׁאַלְתִּי אֶת אַבָּא בִּשְׁבִיל מָה הַוִּוילוֹן, הוּא
אָמַר שָׁאֲלוּ סְפָרִים שֶׁאֵינָם מַתְאִימִים לַיְּלָדִים וְשֶׁהוּא לֹא מְקַנֵּא בִּי אִם הוּא יְגַלֶּה שֶׁנָּגַעְתִּי בָּהֶם, אוֹ
בְּמִילּוֹתָיו שֶׁלּוֹ "אוֹי וַאֲבוֹי לֵךְ!" 
הָיָה לִי קָשֶׁה לְהַאֲמִין שֶׁזּוֹ הַסִּיבָּה הָאֲמִיתִּית וְהָיָה לִי בָּרוּר
שֶׁיֵּשׁ סוֹד אַחֵר שֶׁאָבִי מְנַסֶּה לְהַסְתִּיר מִמֶּנִּי וְהַסּוֹד הַזֶּה הֵצִיק לִי. כָּל פַּעַם שֶׁהָיִיתִי בַּדִּירָה הָיִיתִי
מַבִּיט לְעֵבֶר הַוִּוילוֹן וּמְדַמֶּה שֶׁיֵּשׁ לִי עֵינֵי רֶנְטְגֶּן שֶׁחוֹשְׂפוֹת אֶת הַמִּסְתּוֹרִין. וְיוֹם אֶחָד, כְּשֶׁאַבָּא
לֹא הָיָה בְּבֵית, כְּבָר לֹא יָכוֹלְתִּי יוֹתֵר. קֵירַבְתִּי אֶת הַשּׁוּלְחָן לַסִּפְרִיָּיה וְהֶעֱמַדְתִּי עָלָיו כִּיסֵּא
עָגוֹל בַּעַל שָׁלוֹשׁ רַגְלַיִים. עָלִיתִי עַל הַשּׁוּלְחָן וְטִיפַּסְתִּי עַל הַכִּיסֵּא הַמִּתְנַדְנֵד. רָעַדְתִּי מְפַחֵד.
יָדַעְתִּי שֶׁזֶּה מְסוּכָּן אֲבָל לֹא הָיְיתָה לִי כָּל בְּרֵירָה. אַבָּא הֶחֱזִיר אֶת הַסּוּלָּם לְשַׁכֵּן וַאֲנִי הָיִיתִי
חַיָּיב לָדַעַת מָה מֵאֲחוֹרֵי הַמָּסָךְ. 
נִיסִּיתִי לְהָסִיט אֶת הַוִּוילוֹן בְּיָד אַחַת, אַךְ הוּא סֵירֵב
לְהִיפָּתַח וּלְגַלּוֹת אֶת סוֹדוֹ. נִיסִּיתִי בִּשְׁתֵּי יָדַיִים וְעִם כָּל הַגּוּף. הַכִּיסֵּא הֶעָגוֹל רָקַד וַאֲנִי
הִרְגַּשְׁתִּי שֶׁאֲנִי נוֹפֵל. הִצְלַחְתִּי לֶאֱחוֹז בִּקְפִיץ וּלְיַישֵּׁר אֶת עַצְמִי. שִׁקְשַׁקְתִּי מְפַחֵד, הַלֵּב שֶׁלִּי הֶלֶם
בְּטֵירוּף, הַנְּשִׁימָה שֶׁלִּי הִתְקַצְּרָה, אֲבָל הַוִּוילוֹן נִפְתַּח וְהַכִּיסֵּא, אַחֲרֵי מִסְפַּר תְּנוּדוֹת וּרְעִידוֹת,
הִתְיַיצֵּב. הִבַּטְתִּי לְעֵבֶר הַ"סְלִיק" שֶׁל אָבִי. הָיוּ שָׁם הַסְּפָרִים הַבָּאִים: "מֵאַהֲבָה
שֶׁל לִידֵי צַטְרְלִי", "סִיפּוּרֵי דְּקִמְרוֹן", "פָאנִי הַיֵּל",
"מָה מֵעִיק עַל פּוֹרְטְנוֹי?" וְעוֹד סֵפֶר מְנוּקָּד בַּעֲטִיפָה כְּחוּלָּה שֶׁנִּקְרָא "שְׁלוֹשָׁה
בְּסִירָה אַחַת". 
לֹא יָכוֹל לִהְיוֹת שְׁאֵלָה רַק סְפָרִים, הִרְהַרְתִּי בְּלִיבִּי. חַיָּיב
לִהְיוֹת כָּאן מַשֶּׁהוּ אַחֵר, מַשֶּׁהוּ מַפְחִיד וּמִסְתּוֹרִי. לֹא יָכוֹל לִהְיוֹת אַחֶרֶת. קָרָאתִי בְּסִפְרֵי בַּלָּשִׁים
שֶׁנָּהוּג לְרוֹקֵן אֶת דַּפֵּי הַסֵּפֶר וּלְהַסְתִּיר בְּתוֹכוֹ אֶקְדָּח אוֹ שְׁטָרוֹת שֶׁל כֶּסֶף גָּנוּב. לָקַחְתִּי סֵפֶר אַחֲרֵי
סֵפֶר וְדַפְדַּפְתִּי בָּהֶם. רַק דַּפִּים. דַּפִּים מַצְהִיבִים מְיוּשָּׁן. דַּפִּים תְּלוּשִׁים מֵרוֹב קְרִיאָה. דַּפִּים
מוּכְתָּמִים מִטְּבִיעוֹת אֶצְבָּעוֹת. מָעַכְתִּי בְּכַעַס עָשׁ סְפָרִים שֶׁהִתְרוֹצֵץ עַל אֶחָד הַדַּפִּים וּמָרַחְתִּי קַו דַּק
חוֹם מִשְּׂרִידֵי גְּוִויָּיתוֹ שֶׁנִּקְבְּרָה בֵּין הָאוֹתִיּוֹת הַשְּׁחוֹרוֹת.
מְאוּכְזָב הֶחְלַטְתִּי לְחַפֵּשׂ אֶת הַסּוֹד בְּתוֹכָן הַסְּפָרִים. אֲנִי
אֶעֱבוֹר עֲלֵיהֶם אֶחָד-אֶחָד וְאֶמְצָא אֶת הַחוּט הַמְּקַשֵּׁר – אוּלַי אֵיזוֹ הֶעָרָה בֵּין הַשּׁוּרוֹת? אוּלַי אֵיזֶה
קֶפֶל בִּקְצֵה עַמּוּד? מַשֶּׁהוּ חַיָּיב לְהִסְתַּתֵּר כָּאן. הִתְלַבַּטְתִּי בְּאֵיזֶה סֵפֶר לְהַתְחִיל וְאַחֲרֵי הִרְהוּר קָצָר
בָּחַרְתִּי בְּ"פָאנִי הַיֵּל". הַשֵּׁם הָיָה דּוֹמֶה לָשִׁיר "דֶּה-פּוֹל אוֹן דֶּה הַיֵּל"
שֶׁל "הַבִּיטֵלְס" וְזֶה בֶּטַח אָמוּר לִהְיוֹת סֵפֶר מַצְחִיק. הַשֵּׁם "פָאנִי" הוּא
כְּמוֹ פָּאן בְּאַנְגְּלִית, שֶׁבְּתַרְגּוּם לְעִבְרִית זֶה כֵּיף; "הַיֵּל" זוֹ גִּבְעָה; כָּךְ שֶׁזֶּה לְבַטֵּחַ
סִיפּוּר עַל "גִּבְעָה כֵּיפִית". עַל הַכְּרִיכָה הָיָה כָּתוּב שֶׁדּוֹרוֹת שֶׁל צְעִירִים וּצְעִירוֹת
בְּרַחֲבֵי הָעוֹלָם הִתְחַנְּכוּ עַל בִּרְכֶּיהָ שֶׁל "פָאנִי הַיֵּל", כָּךְ שֶׁזֶּה אֲפִילּוּ סֵפֶר חִינּוּכִי. 
סָגַרְתִּי אֶת הַוִּוילוֹן עַד הַסּוֹף. בְּשַׁרְווּל חוּלְצָתִי נִיגַּבְתִּי
אֶת הַבַּד הַסָּגוֹל וְאֶת קְפִיץ הַבַּרְזֶל. זוֹ שִׁיטָה לִמְחוֹק כָּל שָׂרִיד לִטְבִיעַת אֶצְבָּעוֹת שֶׁלָּמַדְתִּי מֵהַסְּרָטִים.
יָרַדְתִּי מֵהַכִּיסֵּא, וְנִיקִּיתִי בְּכַף יְדֵי אֶת עִקְבוֹת נְעָלַיי מֵהָרִיפּוּד הַיְּרַקְרַק שֶׁלּוֹ. הֶחֱזַרְתִּי אֶת
הַשּׁוּלְחָן לִמְקוֹמוֹ וְאֶת הַכִּיסֵּא דָּחַפְתִּי מִתַּחְתָּיו. בָּדַקְתִּי הֵיטֵב שֶׁלֹּא הִשְׁאַרְתִּי כָּל סִימָן מַרְשִׁיעַ וְכַאֲשֶׁר
הִשְׁתַּכְנַעְתִּי שֶׁזֶּה הַפֶּשַׁע הַמּוּשְׁלָם, שֶׁלֹּא יִתְגַּלֶּה לְעוֹלָם, נִרְגַּעְתִּי וְהִתְיַישַּׁבְתִּי עַל הַמִּיטָּה כְּדֵי לִקְרוֹא
אַתְּ שְׁלָלִי.
כְּבָר בָּעַמּוּד הָרִאשׁוֹן הֵבַנְתִּי שֶׁצָּדַקְתִּי. פָאנִי אוֹ פְרַנְסִיס
נוֹלְדָה לְיַד לִיבֶרְפּוּל, הָעִיר שֶׁל ג'וֹן, ג'וֹרְג', פּוֹל וְרִינְגּוֹ, וְלֹא הָיָה לִי סָפֵק
שֶׁ"חִיפּוּשִׁיּוֹת הַקֶּצֶב" הוּשְׁפְּעוּ מִמֶּנָּה. נִיחַשְׁתִּי שֶׁהַשִּׁיר "פְּנֵי לַיְין"
לְבַטֵּחַ מוּקְדָּשׁ לָהּ. בָּעַמּוּד הַשֵּׁנִי שֶׁל הַסֵּפֶר חַשְׁתִּי זַעֲזוּעַ גָּדוֹל כַּאֲשֶׁר הֵבַנְתִּי שֶׁטָּעִיתִי. זֶה לֹא סֵפֶר
מַצְחִיק בִּכְלָל. הַסֵּפֶר הָיָה מָלֵא גַּסּוּיוֹת. לֹא הֶאֱמַנְתִּי שֶׁאַבָּא שֶׁלִּי מְסוּגָּל לִקְרוֹא דְּבָרִים כָּאֵלּוּ, אֲבָל
גַּם לֹא הָיִיתִי מְסוּגָּל לְהַפְסִיק לִקְרוֹא. הִרְגַּשְׁתִּי אֵיךְ פָּנַיי מַאְדִּימוֹת וְנִהְיֶה לִי חַם בְּכָל הַגּוּף.
אִם זֶה מָה שֶׁאַבָּא קוֹרֵא, אֵין פֶּלֶא שֶׁאִימָּא הִתְגָּרְשָׁה מִמֶּנּוּ, חָשַׁבְתִּי בְּלִיבִּי. 
בְּלִי לָדַעַת אֵיךְ וְלָמָּה הִנַּחְתִּי אֶת הַסֵּפֶר עַל הָרִצְפָּה וְנִשְׁכַּבְתִּי
עַל הַמִּיטָּה, פָּנַיי כְּלַפֵּי הַסֵּפֶר. הִצְמַדְתִּי אֶת בִּטְנִי חָזָק לַמִּזְרָן וּבְיָד אַחַת הֶעֱבַרְתִּי בְּאִיטִּיּוּת אֶת
דַּפֵּי הַסֵּפֶר וְנִשְׁאַבְתִּי לְתוֹכוֹ. פָאנִי וּפִיבָּה חֲבֶרְתָּהּ הִתְעַלְּסוּ וְכַפּוֹת יָדַיי נִצְמְדוּ אֶל זוּג הַשָּׁדַיִים
הַגְּדוֹלִים. אֲנִי לֹא זוֹכֵר אִם הָיוּ אֵלּוּ שֶׁל פָאנִי אוֹ שֶׁל פִּיבָּה אֲבָל הָיוּ אֵלּוּ שָׁדַיִים מְלֵאִים. יַחַד
עִם פָאנִי נִישַּׁקְתִּי אֶת שְׂפָתֶיהָ שֶׁל פִּיבָּה (בְּלִי לַעֲזוֹב אֶת שָׁדֶיהָ). פיבה גָּנְחָה, הִתְפַּתְּלָה וְהִתְנַשְּׁפָה
וְכַאֲשֶׁר גּוּפָהּ רֶטֶט בְּלִי מַעֲצוֹר וַעֲסִיסָהּ הֵצִיף אֶת הַסָּדִין, חַשְׁתִּי גַּם אֲנִי כֵּיצַד עוֹטֶפֶת אוֹתִי
סְחַרְחוֹרֶת עֲמוּקָּה וּמְתוּקָה. קְרִיאָה גְּדוֹלָה פָּרְצָה מִתּוֹכִי וְנָשַׁמְתִּי כִּמְעַט פָּרְחָה כַּאֲשֶׁר גַּל שֶׁל
רְטִיבוּת חַמָּה הֵצִיף אֶת תַּחְתּוֹנַיי. 
שְׁתֵּי הַנְּעָרוֹת נִרְדְּמוּ זוֹ בְּחֵיקָהּ שֶׁל זוֹ וַאֲנִי נִשְׁאַרְתִּי
מְעוּלָּף וּבוֹדֵד עַל מִיטַּת הַיָּחִיד שֶׁל אָבִי. נְשִׁימָתִי הָיְיתָה כְּבֵדָה וְקָשֶׁה. גּוּפִי פַּעַם בְּאוֹפֶן בִּלְתִּי
רְצוֹנִי שֶׁטֶּרֶם יָדַעְתִּי כְּמוֹתוֹ. אֵינִי זוֹכֵר כַּמָּה רְגָעִים חַשְׁתִּי בָּעִילָּפוֹן הַזֶּה. כְּשֶׁחָזְרוּ אֵלַיי חוּשַׁיי
הִרְגַּשְׁתִּי, לְחֶרְדָתִי הַרְבֵּה, שֶׁאֲנִי רָטוּב וְדָבִיק. בָּרֶגַע הָרִאשׁוֹן הָיִיתִי בָּטוּחַ שֶׁבָּרַח לִי כְּמוֹ לַיֶּלֶד
קָטָן. קַמְתִּי בְּהִיסְטֶרְיָה וְנֶחְרַדְתִּי לְגַלּוֹת כֶּתֶם לַח שֶׁהוֹפִיעַ מִסָּבִיב לְרִיצְ'רָץ' שֶׁל מִכְנָסַיי וְכֶתֶם
נוֹסָף, קָטָן יוֹתֵר, עַל כִּיסּוּי הַמִּיטָּה. יָרַקְתִּי עַל אֶצְבָּעִי וְנִיסִּיתִי לְטַשְׁטֵשׁ אֶת הַכֶּתֶם שֶׁעַל הַסָּדִין.
פַּעַם, לִפְנֵי שֶׁהָלַךְ לִלְמוֹד בִּישִׁיבָה, סִיפֵּר לִי חַבְרֵי יִגְאָל
עַל הַלֵּילִיּוֹת. אֵלּוּ שָׂדוֹת קְטַנּוֹת שֶׁמִּתְחַפְּשׁוֹת לְכָל מִינֵי דְּמוּיוֹת וּמְפַתּוֹת בָּנִים לְמַעֲשִׂים שֶׁכָּאֵלּוּ.
הוּא קָרָא לָזֶה הוֹצָאַת זֶרַע לְבַטָּלָה. הַלֵּילִיּוֹת, כָּךְ הוּא סִיפֵּר, אוֹסְפוֹת אֶת הַנּוֹזֵל הַיָּקָר,
מִתְעַבְּרוֹת וְיוֹלְדוֹת שֵׁדוֹנִים קְטַנִּים וְהֵם מִייָּד יוֹרְדִים לְשָׁרֵת אֶת הַשָּׂטָן בְּגֵיהִינּוֹם. "זֶה
אִיסּוּר גָּדוֹל מֵהַתּוֹרָה," אָמַר לִי יִגְאָל וְהִזְהִיר אוֹתִי שֶׁמִּי שֶׁמֵּפֵר אֶת הַדִּין נִגְזַר עָלָיו
לִהְיוֹת גַּמָּד שָׂעִיר וְקֵירֵחַ וְסוֹפוֹ מָוֶות בְּיִיסּוּרִים קָשִׁים. הֵבַנְתִּי שֶׁ"פָאנִי הַיֵּל" הִיא
לִילִית בְּתַחְפּוֹשֶׂת וְיָדַעְתִּי שֶׁזֶּה הַסּוֹף שֶׁלִּי. רִיחַמְתִּי עַל עַצְמִי וּבָדַקְתִּי אִם כְּבָר צָמְחוּ לִי שְׂעָרוֹת
עַל כַּף הַיָּד. בֵּינְתַיִים לֹא. אֲבָל זֶה לֹא מָנַע מִמֶּנִּי לְהַתְחִיל לִבְכּוֹת. 
מָשַׁכְתִּי בְּשַׂעֲרוֹתַיי (לִתְלוֹשׁ לְגַמְרֵי לֹא הָיָה לִי אוֹמֶץ)
וּמִיהַרְתִּי לְכַסּוֹת אֶת הַסָּדִין בִּשְׂמִיכָה עָבֶה מִתּוֹךְ תִּקְוָוה שֶׁהַלֵּילִיּוֹת לֹא תִּצְלַחְנָה לְהַגִּיעַ אֶל הַכֶּתֶם
שֶׁהָלַךְ וְהִתְרַחֵב. הִתְיַישַּׁבְתִּי עַל הַמִּיטָּה וְאָחַזְתִּי אֶת רֹאשִׁי בִּשְׁתֵּי יָדַיי. עַל הָרִצְפָּה הָיָה מוּנָּח הַסֵּפֶר
שֶׁהֵבִיא עָלַיי אֶת חוּרְבְּנֵי וְאֶת אֲסוֹנִי הַגָּדוֹל. הֵבַנְתִּי שֶׁכָּל מָה שֶׁרָצָה אָבִי הָיָה לְהָגֵן עָלַיי. מַדּוּעַ
לֹא שָׁמַעְתִּי בְּקוֹלוֹ? מָה גָּרַם לִי לַחֲשׁוֹב שֶׁאֲנִי חָכָם גָּדוֹל? 
לְפֶתַע יָדַעְתִּי מָה עָלַיי לַעֲשׂוֹת. אֲנִי חַיָּיב לְהִיפָּטֵר מִפָאנִי
זוֹ וְלִשְׂרוֹף אוֹתָהּ כְּמוֹ שֶׁשּׂוֹרְפִים מְכַשְּׁפוֹת. אוֹתָהּ וְאֶת הַלֵּילִית שֶׁגָּרְמָה לִי לַעֲשׂוֹת אֶת זֶה. כָּךְ גַּם
אַצִּיל אֶת אָבִי וַאֲכַפֵּר וְלוּ בִּמְעַט עַל מָה שֶׁעוֹלַלְתִּי. הַסֵּפֶר הָיָה עֲדַיִין פָּתוּחַ בְּאוֹתוֹ עַמּוּד.
הִתְכּוֹפַפְתִּי וְהוֹשַׁטְתִּי אֶת יָדִי לִסְגּוֹר אוֹתוֹ, אַךְ מַשֶּׁהוּ עָצַר בַּעֲדִי. זוֹ הָיְיתָה הַלֵּילִית. הִיא
כִּישְּׁפָה אֶת עֵינַיי. הֵן רָצוּ שׁוּב וָשׁוּב עַל אוֹתָן שׁוּרוֹת אֲרוּרוֹת. פָאנִי הִצְמִידָה אֶת עֵינֶיהָ
לַחֲרִיר וְצָפְתָה בָּאַבִּיר שׁוֹלֵף רוֹמַח אַדִּיר. הוּא הִרְכִּין אֶת רֹאשׁוֹ וְנֶשֶׁק לְתַפּוּחֵי הַפִּטְמָה שֶׁל בַּעֲלַת
הַבַּיִת. וּכְשֶׁהוּא הֵטִיל אֶת הַגְּבֶרֶת עַל גַּבָּהּ, אֲנִי חָזַרְתִּי וְנִצְמַדְתִּי לַמִּזְרָן. לֹא יָדַעְתִּי לְהַחֲלִיט אִם
אֲנִי הָאַבִּיר אוֹ הַגְּבִירָה, אֲבָל גַּם לֹא הָיָה זְמַן כִּי הוּא כְּבָר גָּהַר מֵעָלֶיהָ וַאֲחוֹרָיו חֲשׂוּפִים
וּמִיָּיד שֶׁבָּהּ הַסְּחַרְחוֹרֶת הַמְּתוּקָה וְהֵצִיפָה אֶת שְׁלוֹשְׁתֵּנוּ בָּאֲנָקָה עַזָּה. הָאַבִּיר, שֶׁלֹּא הָיָה אֶלָּא מְשָׁרֵת
פָּשׁוּט, קָם וְהִתְלַבֵּשׁ. הַגְּבִירָה הֶעֱנִיקָה לוֹ מִסְפַּר מַטְבְּעוֹת וְהֵם נִפְרְדוּ זֶה מִזֶּה. נִשְׁאַרְתִּי לְבַד עִם
כֶּתֶם נוֹסָף עַל הַסָּדִין, קָטָן יוֹתֵר מֵהַקּוֹדֵם אַךְ בּוֹלֵט לֹא פָּחוֹת.
הֶחֱזַרְתִּי אֶת הַסֵּפֶר לִמְקוֹמוֹ בְּמַדָּף הָעֶלְיוֹן וְהִתְפַּלַּלְתִּי
לֶאֱלוֹהִים שֶׁיִּסְלַח לִי וְשֶׁאַבָּא שֶׁלִּי לֹא יְגַלֶּה אֶת מָה שֶׁקָּרָה. אוֹתוֹ לַיְלָה לֹא הִצְלַחְתִּי לְהֵירָדֵם מֵרוֹב
פַּחַד, אֲבָל לְמָחֳרָת, לְאַחַר שֶׁנּוֹכַחְתִּי שֶׁלֹּא צָמְחוּ לִי שְׂעָרוֹת עַל כַּפּוֹת הַיָּדַיִים, חָזַרְתִּי לְדִירַת אָבִי.
וְכַאֲשֶׁר הַמִּכְנָסַיִים הָיוּ קְצָרִים עָלַיי וְאִימָּא קָנְתָה לִי בִּגְלַנְטֶרְיָה זוּג חָדָשׁ, שׁוּב בִּשְׁתֵּי מִידּוֹת
מֵעַל כִּי הַיֶּלֶד צוֹמֵחַ כְּמוֹ בְּרוֹשׁ, הַכְפָּלָתִי אֶת בִּיקּוּרַיי שָׁם.
          ***
"וְאַתָּה יָדַעְתָּ כָּל הַזְּמַן שֶׁאֲנִי קוֹרֵא אֶת הַסְּפָרִים
הָאֵלּוּ?" שָׁאַלְתִּי אֶת אָבִי לִפְנֵי כַּמָּה שָׁנִים וַאֲנִי כְּבָר אָב בְּעַצְמִי.
"בֶּטַח שֶׁיָּדַעְתִּי. בָּרֶגַע הָרִאשׁוֹן שֶׁרָאִיתִי אֶת הַכְּתָמִים
עַל הַסָּדִין הֵבַנְתִּי הַכּוֹל," אָמַר אַבָּא בִּשְׂבִיעוֹת רָצוֹן גְּדוֹלָה. 
"אִם כָּךְ, לָמָּה אָמַרְתָּ לִי שֶׁאָסוּר לִקְרוֹא אֶת הַסְּפָרִים
הָאֵלּוּ?" שָׁאַלְתִּי בִּתְמִיהָה.
              "יָדַעְתִּי שֶׁאִם אַגִּיד לְךָ לִקְרוֹא אוֹתָם, אַתָּה תִּתְנַגֵּד וְתַחֲשׁוֹב שֶׁאֲנִי מְנַסָּה לְחַנֵּךְ אוֹתְךָ. לֹא רָצִיתִי שֶׁכָּל מָה שֶׁתֵּדַע עַל סֵקְס יִהְיֶה רַק מְחַבְּרִים וּמֵהַשְּׁכוּנָה. יָדַעְתִּי שֶׁבָּרֶגַע שֶׁאֶאֱסוֹר עָלֶיךָ אוֹתָם אַתָּה כְּבָר לֹא תְּוַותֵּר..." עָנָה אַבָּא וְעֵינָיו הַתְּכוּלּוֹת פִּיזְּזוּ.
בְּרָאשֵׁי עָבְרוּ שׁוּב הַסְּפָרִים הַמּוּסְתָּרִים, שֶׁבְּכָל אֶחָד מֵהֶם
מָצָאתִי לְפָחוֹת פִּסְקָה אַחַת שֶׁהִצְדִּיקָה קְרִיאָה מְלַחְלַחַת: "מֵאַהֲבָה שֶׁל לִידֵי צַטְרְלִי",
"סִיפּוּרֵי דְּקִמְרוֹן", "מָה מֵעִיק עַל פּוֹרְטְנוֹי" וְכַמּוּבָן "פָאנִי
הַיֵּל". מַשֶּׁהוּ לֹא הִסְתַּדֵּר לִי. הָיָה סֵפֶר נוֹסָף שֶׁגָּרַם לִי לִרְטִיבוּת, אַךְ זוֹ נָבְעָה מִדְּמָעוֹת שֶׁל
צְחוֹק פִּרְאִי. 
"אֲבָל 'שְׁלוֹשָׁה בְּסִירָה אַחַת' זֶה בִּכְלָל לֹא סֵפֶר עַל
סֵקְס?!" אָמַרְתִּי.
"נָכוֹן, אֲבָל זֶה הַסֵּפֶר הֲכִי מַצְחִיק שֶׁיֵּשׁ. הַבְּעָיָה הָיְיתָה
שֶׁהַתַּרְגּוּם שֶׁל בּוּרְלָא מְנוּקָּד וְאַתָּה חָשַׁבְתָּ שֶׁאַתָּה גָּדוֹל וְשֶׁסְּפָרִים מְנוּקָּדִים הֵם תִּינוֹקִיִּים בִּשְׁבִילְךָ.
כָּךְ שֶׁלֹּא הִשְׁאַרְתָּ לִי בְּרֵירָה אֶלָּא לֶאֱסוֹר עָלֶיךָ לִקְרוֹא אוֹתוֹ."



https://www.shortstoryproject.com/he/story/%d7%a9%d7%9c%d7%95%d7%a9%d7%94-%d7%91%d7%a1%d7%99%d7%a8%d7%94-%d7%90%d7%97%d7%aa-%d7%a2%d7%9d-%d7%a4%d7%90%d7%a0%d7%99-%d7%94%d7%99%d7%9c/
#אַבּוּבָן#הוּמוֹרִיסְטִי#הִתְבַּגְּרוּת#יִשְׂרְאֵלִי#מִשְׁפָּחָה#שָׁנוּן