קוֹרְאִים לִי תַּגְ'רִיד, שִׁירַת הַצִּיפּוֹרִים. אֲנִי חַיָּה בַּגְּבָעוֹת וּבְוָואדִי, בַּיַּעַר וּבִמְעַיֵּין סְבִיב הָעִיר בָּהּ נוֹלַדְתִּי וְגָדַלְתִּי. עִרְעֲרָה. מֵעוֹלָם לֹא הִתְרַחַקְתִּי מֵהָעִיר חוּץ מִלִּימּוּדֵי הוֹרָאָה בַּמִּכְלָלָה בְּעֵמֶק, אֲבָל עַכְשָׁיו אֲנִי רְחוֹקָה, עַכְשָׁיו אֲנִי אֵלֶּה בַּוּוֹאדִי, יוֹצֵאת לְצַיֵּיד עִם אַיָּילָה לְצִדִּי, גַּם חַבְרוֹתַיי הַנִּימְפוֹת מְלַוּוֹת אוֹתִי, נִשְׁבְּעוּ לִי אֱמוּנִים לִהְיוֹת בְּתוּלוֹת כָּמוֹנִי. אֲנִי יוֹשֶׁבֶת אֵיתָן בֵּין עֲצֵי הָרִימּוֹנִים, רוֹאָה אֶת הַסְּמוּקִים וְהַבְּשֵׁלִים, אֵלּוּ שֶׁנִּשְׁכְּחוּ בֵּין הָעֲנָפִים הַסְּבוּכִים וְנָפְלוּ אֶל הָאֲדָמָה. חָבְטוּ בָּהּ אֶת הַכֶּתֶר שֶׁנִּשְׁבַּר, אֲבָל אֲנִי שָׂרַדְתִּי אֶת גּוֹרָלִי וְהַכֶּתֶר עֲדַיִין אִיתִּי.
גָּדַלְנוּ תָּאוּפִיק וְתַאגְ'רִיד, תַּאגְ'רִיד וְתָאוּפִיק, תָּמִיד בְּיַחַד, דּוֹאֲגִים לַמִּשְׁפָּחָה בְּיַחַד, כִּי בֵּינֵנוּ רַק שָׁנָה הֶבְדֵּל וְהוּא הָאָח הַגָּדוֹל שֶׁשּׁוֹמֵר עָלֵינוּ, שֶׁנִּהְיֶיה נָשִׁים עִם עָתִיד וְתִקְוָוה לְבֵית. אַבָּא אֵינֶנּוּ, הִשְׁאִיר אוֹתָנוּ, אִמָּא, אַרְבַּע אֲחָיוֹת וְתָאוּפִיק. אֲחוֹתִי שֶׁקְּטֵנָה מִמֶּנִּי בְּשָׁנָה יָצְאָה לְלִימּוּדִים רְחוֹקִים עוֹד כְּשֶׁאַבָּא הָיָה בַּחַיִּים, הִכִּירָה בָּחוּר מִנָּצְרַת וְחָזְרָה הַבַּיְתָה רַק בְּחַגִּים וְלֹא כָּעַסְתִּי עָלֶיהָ. הַבַּיִת נַעֲשָׂה עוֹד יוֹתֵר שֶׁלָּנוּ, וְנִיחֵם אוֹתִי. דָּאַגְנוּ לְאִמָּא וּלְאַבָּא שֶׁמִּזְדַּקְּנִים וְנֶחְלָשִׁים, וְלִשְׁתֵּי הָאֲחָיוֹת הַצְּעִירוֹת, מָלָאק וְלַמָּא, שֶׁעֲדַיִין לָמְדוּ בַּתִּיכוֹן.
כָּל בּוֹקֶר אֲנַחְנוּ קָמִים עִם הַזְּרִיחָה, בַּשָּׁעוֹת שֶׁהַלַּיְלָה נִכְנַע לַבּוֹקֶר וְנֶעֱלַם בְּתוֹכוֹ. אֲנִי מְכִינָה קָפֶה חַם, וַאֲנַחְנוּ שׁוֹתִים מִמֶּנּוּ בַּמִּרְפֶּסֶת הַקִּדְמִית. הָרְחוֹב עֲדַיִין לֹא הִתְעוֹרֵר לְגַמְרֵי וְאֵין עוֹבְרִים וְשָׁבִים לְהַבִּיט בְּנוֹ, לִתְהוֹת מָה עָלָה בְּגוֹרָלֵנוּ עִם הַשָּׁנִים שֶׁחוֹלְפוֹת מֵאָז שֶׁהָיִינוּ יְלָדִים. תָּאוּפִיק יוֹצֵא עִם טֶנְדֵּר הֲטוֹיוֹטָה הַלָּבָן לְמֶרְכַּז הָאָרֶץ וַאֲנִי לוֹקַחַת אוֹטוֹבּוּס לִכְפַר קֶרַע, שָׁם אֲנִי מְלַמֶּדֶת. כְּשֶׁהָיִינוּ קְטַנִּים, הָיִינוּ אוֹתוֹ הַדָּבָר, תְּאַגְ'רִיד וְתָאוּפִיק, אָח וְאָחוֹת כִּמְעַט בְּאוֹתוֹ הַגִּיל, אֲבָל עִם הַזְּמַן הַתַּפְקִידִים הִתְחַדְּדוּ וְהַגֶּבֶר שֶׁבּוֹ הִתְחִיל לְנַחֵם אוֹתִי כְּמוֹ אִישָּׁה שֶׁזְּקוּקָה לְמִישֶׁהוּ שֶׁיְּטַפֵּל בָּהּ. הַצְּעָדִים בְּבֵית, אֵלֶּה שֶׁאֲנִי מַכִּירָה, נַעֲשׂוּ כְּבֵדִים וְאַחְרָאִיִּים. הִקְשַׁבְתִּי לָהֶם, חִיכִּיתִי לָהֶם. נָסַעְנוּ לַעֲשׂוֹת קְנִיּוֹת בַּשּׁוּק. יְרָקוֹת, פֵּירוֹת, בָּשָׂר פַּעֲמַיִים בְּשָׁבוּעַ וְלִפְעָמִים גַּם דָּגִים. רֵיחַ הַסִּיגַרְיוֹת וְרוּחַ חַלּוֹנוֹת פְּתוּחִים. כִּיבַּסְתִּי אֶת הַחוּלְצוֹת שֶׁלּוֹ, מְהוּלוֹת בַּזֵּיעָה, סִיגַרְיוֹת וְרֵיחַ גּוּף. הַבָּנוֹת וַאֲנִי יְשָׁנוֹת בְּחֶדֶר אֶחָד וְתָאוּפִיק בְּחֶדֶר שְׁנֵי. בַּלֵּילוֹת הַגְּדוֹלִים וְהָעֲמוּקִּים, כְּשֶׁהַלְבָּנָה פּוּעָה כְּמוֹ כָּבְשָׁה, מַטְרִידָה אֶת מַחְשְׁבוֹתַיי, מְעִירָה אֶת דַּאֲגוֹתַיי וַאֲנִי מִתְקַשֶּׁה לִישׁוֹן, אֲנִי הוֹלֶכֶת אֶל הַחֶדֶר הַשֵּׁנִי. יֶשְׁנָהּ לְיָדוֹ. לִפְעָמִים אֲנִי מַפְרִיעָה לוֹ, כִּי הוּא מַרְגִּישׁ אֶת הַצּוֹרֶךְ הַגָּדוֹל שֶׁלִּי לִהְיוֹת קְרוֹבָה אֵלָיו, וְהוּא יוֹצֵא לַסָּלוֹן וְנִרְדַּם עַל הַסַּפָּה. בַּבּוֹקֶר אֲנַחְנוּ קָמִים אֶל הַשַּׁחַר, שׁוֹתִים קָפֶה בְּלִי לְהַזְכִּיר אֶת נְדִידוֹת הַלַּיְלָה. הַפְּחָדִים לוֹקְחִים אוֹתָנוּ לִמְקוֹמוֹת כֵּהִים, מוּגְזָמִים בְּאַפְלוּלִיתָם, עִם אוֹר בּוֹקֶר הֵם נֶעֱלָמִים. תָּאוּפִיק מְכַפְתֵּר חוּלְצַת כַּפְתּוֹרִים אֲרוּכָּה כִּי כָּל יוֹם הוּא עוֹבֵד בְּשֶׁטַח בִּמְדִידוֹת עִם הַמַּכְשִׁירִים שֶׁנִּנְעָצִים בָּאֲדָמָה וּמוֹדְדִים אוֹתָהּ, גְּבוֹהָה אוֹ נְמוּכָה, וְלַמְרוֹת הַחוּלְצוֹת הָאֲרוּכּוֹת וְהַכּוֹבַע, אֲנִי רוֹאֶה אֵיךְ הַשֶּׁמֶשׁ חוֹרֶצֶת בָּעוֹר שֶׁלּוֹ, נוֹגַעַת בּוֹ כְּאִילּוּ הוּא שֶׁלָּהּ, הַשֶּׁמֶשׁ. וְהוּא אָמַר לִי כַּמָּה פְּעָמִים שֶׁאֲנַחְנוּ קְרוֹבִים מִדַּי, שֶׁאֲנָשִׁים מְדַבְּרִים עַל אֵיךְ זֶה שֶׁאֲנַחְנוּ לֹא מִתְחַתְּנִים, אֲבָל אַף פַּעַם לֹא הִרְחִיק אוֹתִי מִמֶּנּוּ לְגַמְרֵי, כִּי זֶה הָיָה נוֹחַ לִשְׁנֵינוּ לֹא לְהַרְגִּישׁ לְבַד אַף פַּעַם, וַאֲנִי אָמַרְתִּי לוֹ שֶׁהַכֹּל בְּסֵדֶר, שֶׁהַגּוֹרָל כְּבָר מִזְדָּרֵז לְהָבִיא לְכָל אֶחָד מֵאִתָּנוּ שִׁידּוּךְ מַתְאִים, כִּי תָּמִיד חָלַמְתִּי עַל הַגֶּבֶר שֶׁאַכִּיר, שֶׁיְּלַמֵּד בַּטֶּכְנִיּוֹן כְּמוֹ תָּאוּפִיק וְיִמְצָא עֲבוֹדָה בְּמֶרְכַּז הָאָרֶץ. הוּא וַאֲנִי נִיסַּע בְּיַחַד בַּמְּכוֹנִית שֶׁלּוֹ לְתֵל אָבִיב. אֲנִי אֶסַּע לְבַקֵּר חֶבְרָה שֶׁלּוֹמֶדֶת בָּאוּנִיבֶרְסִיטָה וְגָרָה בְּרָמַת אָבִיב. נֵלֵךְ לַיָּם, הָאוֹפֶק יְמַתֵּחַ בִּשְׁבִילֵנוּ. אוּלַי אֶלְמַד לְתוֹאַר שֵׁנִי כִּי לַמְרוֹת הַמָּסוֹרְתִּיּוֹת תְּהִיָּיה לְבַעֲלֵי חֲשִׁיבָה מְשׁוּחְרֶרֶת כְּמוֹ לְאַבָּא שֶׁלָּנוּ, שֶׁתָּמִיד אָמַר שֶׁגַּם אִישָּׁה צְרִיכָה לִהְיוֹת מְלוּמֶּדֶת וּלְהִסְתַּדֵּר לְבַד בָּעוֹלָם, כִּי אִי אֶפְשָׁר לָדַעַת מָה יִקְרֶה. מִלְחֲמוֹת, מִשְׁפָּחוֹת שֶׁמִּתְפָּרְקוֹת, אֲדָמָה שֶׁנִּלְקַחַת, נְדוּדִים. אִישָּׁה צְרִיכָה לִהְיוֹת עַצְמָאִית, וְהָאֱמוּנָה בֶּאֱלוֹהִים רַק מְחַזֶּקֶת אוֹתָהּ וְתוֹמֶכֶת בָּהּ.
אֲבָל הַמְּצִיאוּת דָּחֲפָה אֶת הַחֲלוֹמוֹת שֶׁלִּי אֶל הַפִּינָּה, כְּשֶׁעוֹד לָמַדְתִּי בַּמִּכְלָלָה, כְּשֶׁתָּאוּפִיק הִתְחִיל לִבְנוֹת בַּיִת מֵעַל הַבַּיִת שֶׁלָּנוּ כְּדֵי לְהִתְכּוֹנֵן לַחֲתוּנָּה, וְזֶה עוֹד הַרְבֵּה לִפְנֵי שֶׁמָּצָא אוֹתָהּ, אֶת נְהִילָה, וּכְשֶׁשָּׁאַלְתִּי אוֹתוֹ לָמָּה הוּא עוֹשֶׂה תּוֹכְנִיּוֹת בִּלְעָדִי, הֲרֵי הַגּוֹרָלוֹת שֶׁלָּנוּ הוֹלְכִים בִּשְׁנַיִים כְּמוֹ שְׁנֵי הַדָּגִים שֶׁשּׁוֹמְרִים עַל אַלְמוֹג שׁוֹשַׁנַּת-הַיָּם בַּיָּם הָאָדוֹם, וְהִיא הַשּׁוֹשַׁנָּה שׁוֹמֶרֶת עֲלֵיהֶם, תָּאוּפִיק עָנָה שֶׁהוּא גֶּבֶר וַהֲרֵי אֲנִי יוֹדַעַת שֶׁכָּכָה זֶה אֶצְלֵנוּ, אִי אֶפְשָׁר לָבוֹא בְּלִי בַּיִת וּבַיָּדַיִים רֵיקוֹת, שֶׁצָּרִיךְ לְהִתְכּוֹנֵן כְּדֵי שֶׁהַהוֹרִים מֵהַמִּשְׁפָּחָה שֶׁלָּהּ יַסְכִּימוּ, וְשֶׁהוּא יוֹדֵעַ שֶׁגַּם הָאֵרוֹס שֶׁלִּי, הַמְּיוֹעָד, כְּבָר מְתַכְנֵן לִי בֵּית, וְהוּא כָּל-כָּךְ הִמְתִּיק אוֹתִי בַּמִּילִּים, שֶׁנִּרְגַּעְתִּי וַאֲפִילּוּ עָזַרְתִּי לוֹ בְּתִכְנוּן הַחֲדָרִים, יָעַצְתִּי לוֹ עַל גּוֹדֶל הַמִּטְבָּח וְחַדְרֵי הַשֵּׁינָה, מָקוֹם לַאֲרוֹנוֹת וְלִמְכוֹנַת כְּבִיסָה, וּכְשֶׁהַכֹּל עָמַד כְּמוֹ שֶׁלֶד, הַבַּיִת נֶעֱצַר וְנִשְׁאַר מֵעָלֵינוּ כְּמוֹ סִימָן לַבָּאוֹת.
וְהָיָה גַּם הַשָּׁכֵן. הַהוֹרִים שֶׁלּוֹ גִּידְּלוּ כְּבָשִׂים וְעִיזִּים בֶּחָצֵר וְהוּא טִיפֵּל בָּהֶן, הֶאֱכִיל וְשָׁחַט. מֵהַחַלּוֹן בַּמִּטְבָּח, כְּשֶׁבָּשַׁלְתִּי יַחַד עִם אִמָּא, רָאִיתִי אוֹתוֹ מְטַפֵּל בָּהֶן, שָׁמַעְתִּי אֶת הַכְּבָשִׂים פּוֹעוֹת בִּשְׁבִילוֹ וְעִם הַזְּמַן לָמַדְתִּי לְהַבְדִּיל מָתַי הֵן אוֹמְרוֹת לוֹ אֶת הָרָעָב שֶׁלָּהֶן וּמָתַי אֶת פַּחַד הַמָּוֶות שֶׁמִּתְקָרֵב אֲלֵיהֶן. רָאִיתִי אֶת אוֹפַנּוֹעַ הַשֶּׁטַח שֶׁלּוֹ הַלָּבָן. חֲבֵרִים שֶׁלּוֹ הָיוּ בָּאִים לִפְנוֹת עֶרֶב, גַּם הֵם עַל אוֹפַנּוֹעִים, וְהֵם הָיוּ יוֹרְדִים כּוּלָּם אֶל הַמַּעְיָין בְּשָׁאוֹן מְנוֹעִים דֶּרֶךְ דַּרְכֵי אֵפֶר, נוֹסְעִים מַהֵר, קוֹפְצִים בָּאֲוִויר, מְחַלְּקִים כְּמוֹ גִּיבּוֹרִים עַל הָאֲדָמָה, מִתְלַכְלְכִים בְּאָבָק וּבַבּוֹץ, וּבַסּוֹף הָיוּ נָחִים לְצַד הַמַּעְיָין, לִשְׁתּוֹת שָׁם בִּירוֹת, לְעַשֵּׁן וְלִצְחוֹק תַּחַת עֲצֵי הָרִימּוֹנִים. הִסְתַּכַּלְתִּי עֲלֵיהֶם מֵרָחוֹק, מִמְּקוֹמוֹת הַמִּסְתּוֹר שֶׁלִּי, כִּי גַּם אֲנִי יָרַדְתִּי אֶל הַמַּעְיָין שֶׁאָהַבְתִּי, נִרְגַּעְתִּי אֶל תּוֹכוֹ עוֹד כְּשֶׁהָיִיתִי קְטַנָּה. הַמַּעְיָין הָיָה הַחֶדֶר שֶׁלִּי, חֶדֶר לְלֹא קִירוֹת, שֶׁהֶעֱלִים וְהָרִימּוֹנִים מְקַשְּׁטִים אוֹתוֹ בִּתְמוּנוֹת מְשׁוּחְרָרוֹת, חַיּוֹת מִכָּל עֵבֶר בַּעֲנָפִים וּלְלֹא גְּבוּלוֹת. אַבָּא סִיפֵּר לִי הַרְבֵּה סִיפּוּרִים עַל הַמַּעְיָין וְעַל הַזְּמַנִּים שֶׁבָּהֶם לֹא הָיוּ בְּרָזִים בְּבָתִּים. אַנְשֵׁי הַכְּפָר הָיוּ יוֹרְדִים עִם חֲמוּרִים וּמֵיכָלִים שֶׁל פְּלַסְטִיק אוֹ פַּח לְהָבִיא מַיִם חַמִּים בַּחוֹרֶף וְקָרִים בַּקַּיִץ, כִּי מֵי הַמַּעְיָין הֵם מִי קֶסֶם, הָיָה מְסַפֵּר לִי אַבָּא, מַתְאִימִים עַצְמָם לַטֶּבַע כְּמוֹ הַשָּׁמַיִים שֶׁמַּשְׁחִירִים אֶל הַלַּיְלָה וּמִתְבַּהֲרִים אֶל הַבּוֹקֶר. וּכְשֶׁיָּרַדְתִּי לְשֵׁם רָאִיתִי אֶת הַשָּׁכֵן וְאֶת הַחֲבֵרִים שֶׁלּוֹ, אֲבָל לֹא הִתְקָרַבְתִּי, הִידַּקְתִּי אֶת כִּיסּוּי הָרֹאשׁ, וְהִבְחַנְתִּי בְּפַרְצוּפִים שֶׁל הַחֲבֵרִים שֶׁלּוֹ מְגַחֲכִים, מְלַחֲשִׁים וּבוֹחֲנִים אוֹתִי, וְרַק הַשָּׁכֵן תָּמִיד בֵּירֵךְ אוֹתִי לְשָׁלוֹם.
אֲנִי עוֹמֶדֶת מוּל הַחַלּוֹן בַּמִּטְבָּח, שׁוֹמַעַת אֶת הַכְּבָשִׂים שֶׁלּוֹ פּוֹעוֹת, וּמְבַשֶּׁלֶת. מִלָּפוּף, מִלּוּחַיֶּיה, עוֹף מְמוּלָּא בְּאוֹרֶז, בַּמְיָיה עִם עַגְבָנִיּוֹת, מְגָ'דָרָה, זַאֲהָרָה, עֲלֵי גֶּפֶן, בָּשָׂר טָחוּן עִם עַגְבָנִיּוֹת וּטְחִינָה. הַקְּעָרוֹת עַל הַשּׁוּלְחָן הַמַּלְבֵּנִי מְמַלְּאוֹת אֶת הַמִּטְבָּח בְּרִיחוֹת. הַיָּדַיִים מִתְלַכְלְכוֹת וַאֲנִי טוֹעֶמֶת, מְתַבֶּלֶת, מְדַיֶּיקֶת אֶת הַטַּעַם, עָדִין, מְנַשֵּׁב, לִפְעָמִים עַז וּמְסַחְרֵר. פַּעַם אַחַת הֵכַנְתִּי טַארְט אַגָּסִים לְפִי מַתְכּוֹן שֶׁל אַחַת הַבַּחוּרוֹת הַיְּהוּדִיּוֹת שֶׁלָּמְדוּ אִיתִּי בַּכִּיתָּה. הִיא אָמְרָה שֶׁזּוֹ עוּגָה מִפָּרִיז. הִכְנַסְתִּי שְׁקֵדִים בַּבָּצֵק הִפְרִיךְ וּבַקְּרֵם שֶׁמּוּנָּח מֵעָלָיו. חָצִיתִי אַגָּסִים לִשְׁנַיִים וְסָפַגְתִּי אוֹתָם בְּיַיִן וּבְגַרְעִינֵי וָנִיל, כְּמוֹ שֶׁהָיָה כָּתוּב בַּמַּתְכּוֹן. הִשְׁכַּבְתִּי אוֹתָם מֵעַל מְקוּמָּרִים וּמִתְעַגְּלִים כְּמוֹ עֲלֵי כּוֹתֶרֶת מְדוּשָּׁנִים. רָצִיתִי לְהַפְתִּיעַ אֶת תָּאוּפִיק בִּטְעָמִים מֵאֵירוֹפָּה, אֲבָל תָּאוּפִיק טַעַם מְעַט וְאָמַר שֶׁאֲנִי הֲרֵי יוֹדַעַת שֶׁהוּא לֹא אוֹהֵב מָתוֹק. עָנִיתִי שֶׁזּוֹ עוּגָה מִפָּרִיז, אֲבָל זֶה לֹא הִרְשִׁים אוֹתוֹ. שְׁאָר הַמִּשְׁפָּחָה אֲכַלֶּה וְגַם אֲנָשִׁים שֶׁהִזְמַנּוּ אֵלֵינוּ לַמִּרְפֶּסֶת. חֲתִיכָה אַחַת שָׁמַרְתִּי, וּכְשֶׁרָאִיתִי אוֹתוֹ שׁוּב מִבַּעַד לַחַלּוֹן שֶׁבַּמִּטְבָּח, הִזְמַנְתִּי אוֹתוֹ לְהִתְקָרֵב וְנָתַתִּי לוֹ אוֹתָהּ בְּלִי לְהִסְתַּכֵּל בָּעֵינַיִים. הֵם לֹא אוֹהֲבִים אוֹתוֹ בַּמִּשְׁפָּחָה שֶׁלִּי, לֹא אוֹהֲבִים אֶת הַשְּׁכֵנִים הָאֵלֶּה כִּי הֵם מְגַדְּלִים אֶת הַכְּבָשִׂים וְהָעִיזִּים כְּמוֹ שֶׁעָשׂוּ פַּעַם כְּשֶׁגָּרוּ קָרוֹב מִדַּי לִחְיוֹת, עִם רֵיחוֹת הַצְּרָכִים שֶׁלָּהֶן, דָּם וּבָשָׂר, וְזֶה לֹא מְכוּבָּד לְהַכְנִיס הַבַּיְתָה אֶת כָּל הַטָּמֵא. אֶצְלֵנוּ הַמִּרְפָּסוֹת מוּגְבָּהוֹת מֵהָרְחוֹב, הַבַּיִת מוּצְנָע, מְסוּדָּר וְנָקִי, אַבָּא קַבְּלַן אִיטּוּם וּלְתָאוּפִיק יֵשׁ תּוֹאַר שֶׁל מְהַנְדֵּס.
שִׁיגְרַת הַחַיִּים שֶׁלָּנוּ עִם הַגּוֹרָל שֶׁאָמוּר הָיָה לְהִזְדָּרֵז בִּשְׁבִילֵנוּ, הִתְמַהְמֵהַּ בִּגְלַל הַמַּחֲלָה שֶׁל אַבָּא. תָּאוּפִיק וַאֲנִי טִיפַּלְנוּ בּוֹ בַּבַּיִת כְּמוֹ שְׁנֵי הַדָּגִים שֶׁל שׁוֹשַׁנַּת הַיָּם, שׁוֹמְרִים עַל מָלָאק וְלַמָּא שֶׁיַּמְשִׁיכוּ לִלְמוֹד וּלְהִתְפַּתֵּחַ בְּלִי שֶׁהָעֶצֶב יוֹצִיא אוֹתָן מִדֶּרֶךְ הַיָּשָׁר. הַבַּיִת לְמַעְלָה תָּמִיד עָמַד מֵעָלֵינוּ כְּמוֹ כּוֹבַע מוּזָר, וְקִיוִּויתִי שֶׁתָּאוּפִיק זָנַח אֶת הָרַעְיוֹן לְהָבִיא מִישֶׁהִי לְשֵׁם, עַכְשָׁיו כְּשֶׁאִמָּא מְהַדֶּקֶת אֶת כִּיסּוּי הָרֹאשׁ וּמִתְפַּלֶּלֶת כָּל הַזְּמַן. הַבַּיִת לְמַעְלָה עִם חַלּוֹנוֹת לְלֹא זְכוּכִיּוֹת, עִם הָרוּחַ שֶׁחוֹדֶרֶת וְנוֹגַעַת בַּקִּירוֹת שֶׁהָפְכוּ לְאַט לְמַשֶּׁהוּ אַחֵר. הַלַּחוּת וְהַיּוֹבֶשׁ, הַגְּשָׁמִים וְהַשֶּׁמֶשׁ, בָּאוּ וְלָקְחוּ אוֹתָם לִהְיוֹת חוֹמוֹת וּגְדֵרוֹת שֶׁל הַמֶּרְחָבִים, עִם הַיָּרוֹק וְהַטַּחַב שֶׁנִּדְבָּקִים אֲלֵיהֶן, עִם הַחַיּוֹת הַקְּטַנּוֹת שֶׁמָּצְאוּ שָׁם מִפְלָט. לֹא שָׂמַחְתִּי שֶׁאַבָּא חוֹלֶה, אַבָּא שֶׁמְּסַפֵּר לִי סִיפּוּרִים עַל הָאֲדָמָה הַזּוֹ, אַבָּא שֶׁיּוֹשֵׁב אִיתָּנוּ בַּמִּרְפֶּסֶת הָאֲחוֹרִית, שׁוֹתֶה וּמְעַשֵּׁן אַחֲרֵי אֲרוּחַת הָעֶרֶב, אַבָּא שֶׁלְּיָדוֹ אֶשָּׁאֵר תָּמִיד הַיַּלְדָּה שֶׁלּוֹ, שֶׁעוֹד תִּלְמַד וְתִתְפַּתֵּחַ, אֲבָל בַּתְּקוּפָה הַזּוֹ שֶׁהָיָה חוֹלֶה, תָּאוּפִיק וַאֲנִי  הִתְלַכַּדְנוּ אֶחָד לְתוֹךְ הַשֵּׁנִי, וְהַבַּיִת לְמַעְלָה הִפְסִיק לְאַיֵּים עָלַי, רֵיק כְּמוֹ שְׂרִידֵי בָּתִּים אַחֲרֵי מִלְחָמָה.
לַמְרוֹת הַתְּפִילּוֹת, אַבָּא עָזַב אוֹתָנוּ צָעִיר מִדַּי, וּמִשְׁפָּחָה בְּלִי אַבָּא זֶה כְּמוֹ מִשְׁפָּחָה עֲנִיָּיה שֶׁנִּזְרְקָה אֶל הָרְחוֹב. בַּחוּץ כּוּלָּם הָיוּ בְּטוּחִים שֶׁהָרִצְפָּה בַּבַּיִת שֶׁלָּנוּ הִיא עַכְשָׁיו מִדְרָכָה שֶׁיְּשֵׁנִים עָלֶיהָ אַרְבָּעָה יְתוֹמִים. הָאֲנָשִׁים שֶׁעָבְרוּ בָּרְחוֹב הָרָאשִׁי הִסְתַּכְּלוּ אֶל הַמִּרְפֶּסֶת שֶׁלָּנוּ בְּפַרְצוּפִים עֲצוּבִים וּמְלַחְשְׁשִׁים. הַבַּיִת כְּבָר לֹא הָיָה אַלְמוֹג שׁוֹשַׁנַּת יָם, וְכָל מִי שֶׁבְּתוֹכוֹ נוֹעַד לְהִתְפַּזֵּר לְלֹא אָב, לְלֹא דִּין וְדַיָּין. נְדָא חָזְרָה מַהֵר לְנָצְרַת אַחֲרֵי שֶׁקָּבַרְנוּ אֶת אַבָּא וְיָשַׁבְנוּ עָלָיו בַּמִּרְפֶּסֶת הַקִּדְמִית עִם הַמְּלַחְשְׁשִׁים שֶׁהֵבִיאוּ אִיתָּם אֶת הַצְּבִיעוּת לְנַחֵם אוֹתָנוּ בַּמִּילִּים הָעֲטוּפוֹת שֶׁלָּהּ, אֲבָל תָּאוּפִיק וַאֲנִי לֹא וִיתַּרְנוּ, לֹא נָתְנוּ לָהֶם לְדַרְדֵּר אוֹתָנוּ, וָשׁוּב לָקַחְנוּ הַכֹּל בַּיָּדַיִים שֶׁלָּנוּ, בְּאוֹכֶל טָעִים וּבְשִׁגְרַת יוֹם, עֲבוֹדָה, לִימּוּדִים וּשְׂעוֹרֵי בֵּית, וּבַזְּמַן הַזֶּה שֶׁאַחֲרֵי הַמָּוֶות שֶׁל אַבָּא, לָקַחְתִּי אֶת תָּאוּפִיק, אַחֲרֵי יוֹם הָעֲבוֹדָה שֶׁלּוֹ, יַחַד אִיתִּי לְמֵעֵין. הָאוֹבְדָן הִכְנִיס בּוֹ עֲדִינוּת מִתְמַסֶּרֶת וְהִרְגַּשְׁתִּי שֶׁלְּלֹא אַבָּא הוּא מִשְׁתַּחְרֵר אֵלַי. הוּא רַךְ יוֹתֵר. יָרַדְנוּ עִם שְׁקִיעָה, כְּשֶׁבְּתוֹךְ הַיּוֹפִי כְּבָר הִתְחַלְתִּי לְהַבְחִין בְּעֶצֶב הָרִימּוֹנִים שֶׁנִּשְׁכָּחִים עַל הָעֲנָפִים לְהַסְמִיק עַד מָוֶות, וְאָז נוֹפְלִים עִם הַכְּתָרִים הַשְּׁבוּרִים. רָאִיתִי גַּם אֶת הַמַּעְיָין שֶׁהַחֲבֵרִים שֶׁל הַשָּׁכֵן מְלַכְלְכִים בְּבַקְבּוּקֵי בִּירָה וְשַׂקִּיּוֹת צָפוֹת, אוֹתָם מַיִם שֶׁאַבָּא סִיפֵּר לִי אֵיךְ בִּקְסָמִים הֵם מְשַׁנִּים אֶת עוֹרָם, קָרִים בַּקַּיִץ וְחַמִּים בַּחוֹרֶף. שָׁמַעְנוּ אֶת אוֹפַנּוֹעִי הַשֶּׁטַח, נוֹהֲמִים בִּמְנוֹעִים עַל הַגְּבָעוֹת סְבִיבֵנוּ, מְכַתְּרִים אוֹתָנוּ, כְּמוֹ סוּסֵי מַעֲרָב פָּרוּעַ, עַד שֶׁעָצְרוּ לָנוּחַ כְּמוֹ תָּמִיד לְצַד הַמַּעְיָין. תָּאוּפִיק הִסְתַּכֵּל עֲלֵיהֶם וְאָמַר מְהוּרְהָר, שֶׁכְּשֶׁהָיָה צָעִיר יוֹתֵר גַּם רָצָה אוֹפַנּוֹעַ כָּזֶה, לִנְסוֹעַ מַהֵר, לְהַרְגִּישׁ אֶת הָרוּחַ מְנַשֶּׁבֶת מִתַּחַת לַבְּגָדִים וְלִהְיוֹת חוֹפְשִׁי וּפִרְאִי. יָשַׁבְנוּ אֶחָד לַצַּד הַשֵּׁנִי שְׁעוֹנִים עַל עֲצֵי מַטָּעֵי הָרִימּוֹנִים. הָרוּחַ הֵבִיאָה אֵלַי רֵיחַ אֲדָמָה וְעָלִים. גַּם אֶת רֵיחַ הַחוּלְצָה שֶׁלּוֹ. סִיגַרְיוֹת וְרֵיחַ גּוּף. הָיָה חַם כְּשֶׁיָּשַׁבְנוּ שָׁם בְּיַחַד. מֵי הַמַּעְיָין קָרִים. פִּתְאוֹם רָאִיתִי אֶת אֶחָד מֵהַחֲבֵרִים שֶׁל הַשָּׁכֵן מוֹרִיד חוּלְצָה וּמַרְטִיב אוֹתָהּ וְאָז לוֹבֵשׁ אוֹתָהּ שׁוּב. הַחוּלְצָה נִדְבְּקָה אֶל הַגּוּף. הֶחָבֵר הִסְתַּכֵּל לְעֶבְרִי כְּשֶׁלָּבַשׁ אוֹתָהּ. גַּם הַשָּׁכֵן הִסְתַּכֵּל עָלַי מֵרָחוֹק. תָּאוּפִיק סוֹבֵב אֶת הָרֹאשׁ וּבָחַן אוֹתִי, נִצְלַבְתָּ בְּמַבָּטִים, צוֹלֶבֶת אֶת הַגּוּף הָעֵירוֹם שֶׁרָאִיתִי, וְלִפְנֵי שֶׁהַכֹּל הִתְפּוֹצֵץ בְּרַעַשׁ אֶגְרוֹפִים וּמְנוֹעִים בִּמְנוּסָה, הִידַּקְתִּי אֶת כִּיסּוּי הָרֹאשׁ וְהִתְחַלְתִּי לָלֶכֶת מַהֵר אֶל הַבַּיִת, לַעֲלוֹת מַעְלָה, וְהוּא מְנַסֶּה לְהַדְבִּיק אֶת צְעָדַיי, וּבַדֶּרֶךְ כְּשֶׁהָרוּחוֹת נִרְגְּעוּ וְהֵאַטְתִּי אֶת הַצְּעָדִים, הֵעַזְתִּי לִשְׁאוֹל אוֹתוֹ בְּשֶׁקֶט, לָמָּה לֹא קָנָה לְעַצְמוֹ אוֹפַנּוֹעַ, הֲרֵי הִתְחִיל לַעֲבוֹד כְּשׁוּלְיָה לְמוֹדֵד בְּגִיל חֲמֵשׁ עֶשְׂרֵה וְכֶסֶף הָיָה לוֹ, וְהוּא עָנָה בְּשֶׁקֶט, אַתְּ שֶׁמַּכִּירָה אוֹתִי כְּמוֹ אֶת כַּף יָדְךָ, לֹא יוֹדַעַת שֶׁבְּגִיל עֶשֶׂר כְּבָר הָיִיתִי בֶּן חֲמִישִּׁים? תָּמִיד הָיְיתָה לִי אַחְרָיוּת גְּדוֹלָה מִדַּי מִכְּדֵי לְהִשְׁתַּעֲשֵׁעַ.
עָבַר זְמַן וְהוּא לֹא בָּא אִיתִּי לְמַעֲיָין יוֹתֵר, אֲבָל הַכֹּל הִמְשִׁיךְ לְהִתְנַהֵל כְּמוֹ תָּמִיד, בְּשִׁיתּוּף. עַד שֶׁכַּמָּה חוֹדָשִׁים לְאַחַר מִכֵּן תָּאוּפִיק בָּא וְאָמַר לִי שֶׁהִגִּיעַ הַזְּמַן לְעִסְקַת הַחֲלִיפִין, שֶׁעָבַר יוֹתֵר מִדַּי זְמַן בִּגְלַל הַמַּחֲלָה שֶׁל אַבָּא, וְשֶׁהוּא לֹא יוֹדֵעַ אִם יִהְיֶה לָנוּ מַזָּל, עַכְשָׁיו כְּשֶׁאַבָּא אֵינֶנּוּ וְכוּלָּם חוֹשְׁבִים עָלֵינוּ מָה שֶׁהֵם חוֹשְׁבִים. אָמַר שֶׁהוּא מַכִּיר טוֹב אֶת הָאָח הַגָּדוֹל שֶׁל מִשְׁפַּחַת יוּנֶס וְשֶׁהוּא יַעֲזוֹר לָנוּ לְאַרְגֵּן מִפְגָּשׁ עִם הָאָח וְהָאָחוֹת הַקְּטַנִּים יוֹתֵר, אֵלּוּ שֶׁבְּגִיל שֶׁלָּנוּ. הוּא אֲפִילּוּ עָלָה לְבַיִת שֶׁבָּנָה לְעַצְמוֹ וְהִתְחִיל לְנַקּוֹת אֶת הָאָבָק שֶׁהִצְטַבֵּר. שָׁטַף אֶת שֶׁתֶן הַחֲתוּלִים וְהַכְּלָבִים, הָרַג אֶת הָעַכְבִישִׁים וְהַחֲרָקִים וְהֵבִיא מִישֶׁהוּ שֶׁהִתְחִיל לִצְבּוֹעַ אֶת הַקִּירוֹת הַפְּנִימִיִּים בְּלָבָן. הָיִיתִי בַּת עֶשְׂרִים וְשֵׁשׁ וְזֶה הָיָה עוֹד בְּסֵדֶר, לַמְרוֹת שֶׁהִרְגַּשְׁתִּי מוּזָר, אַחֲרֵי כָּל הַזְּמַן הַזֶּה שֶׁטִּיפַּלְנוּ בְּאַבָּא בְּיַחַד, וְשֶׁחָשַׁבְתִּי שֶׁוִּויתֵּר כָּמוֹנִי עַל עִסְקַת הַחֲלִיפִין שֶׁאַבָּא נִיסָּה לְסַדֵּר לִפְנֵי שֶׁנָּפַל לְמִשְׁכָּב. אֲבָל תָּאוּפִיק הִצְלִיחַ לְהָבִיא אוֹתָם וְיָשַׁבְנוּ כּוּלָּנוּ בַּמִּרְפֶּסֶת הַקִּדְמִית, בְּשָׁעָה רְאוּיָה, עִם הַמַּבָּטִים שֶׁל כּוּלָּם בָּרְחוֹב, וְעָשִׂיתִי אֶת מָה שֶׁמּוּטָּל עָלַי עִם אִמָּא וְהַבָּנוֹת, אֲבָל בְּתוֹכִי הִרְגַּשְׁתִּי שֶׁהַכֹּל הַצָּגָה אַחַת גְּדוֹלָה. אַחֲרֵי כָּל מָה שֶׁעָבַרְנוּ בְּיַחַד, פִּתְאוֹם אֵלֵךְ לָגוּר בְּבַיִת אַחֵר, בִּרְחוֹב אַחֵר, בַּבַּיִת שֶׁמִּישֶׁהוּ אַחֵר בְּנָהּ. תָּאוּפִיק יַעֲלֶה לְמַעְלָה עִם מִישֶׁהִי אַחֶרֶת, אֶל הַבַּיִת שֶׁמֵּעַל לַבַּיִת שֶׁלָּנוּ, וְכוּלָּנוּ נִשְׁכָּב בְּמִיטּוֹת, הָאָח שֶׁלִּי עִם אָחוֹת שֶׁל בַּעֲלֵי, וְאָחוֹת שֶׁל בַּעֲלֵי עִם אָח שֶׁלִּי, וּבֶאֱמֶת שֶׁלֹּא יָדַעְתִּי אִם לִצְחוֹק אוֹ לִבְכּוֹת כִּי הִתְבַּגַּרְתִּי כְּבָר, וְהַחֲלוֹמוֹת שֶׁלִּי פָּגְשׁוּ אֶת הַמְּצִיאוּת שֶׁמֵּעֵבֶר לְסֵדֶר הַטּוֹב.
הָעִנְיָין הוּא שֶׁגַּם לְתָאוּפִיק זֶה קָרָה, הַשְּׁאִיפָה לִפְרוֹץ אֶת הַסֵּדֶר, אֲנַחְנוּ שֶׁתָּמִיד הָיִינוּ דּוֹמִים, תָּאוּפִיק וּתְאַגְ'רִיד, שְׁנֵי דָּגִים סְבִיב שׁוֹשַׁנַּת יָם יָפֶה וּבַשְׂרָנִית בַּיָּם הָאָדוֹם וּמֵעֲמָקָיו, וְתָאוּפִיק הוּא שֶׁפֵּירֵק אֶת הָעִסְקָה, כִּי הָיָה לוֹ אֶת הַכּוֹחַ לַעֲשׂוֹת אֶת זֶה. הֶחֱזִיר אֶת הָאָח וְהָאָחוֹת מִמִּשְׁפַּחַת יוּנֶס הַמְּכוּבֶּדֶת אֶל הַבַּיִת שֶׁלָּהֶם. נִכְנַסְתִּי אֵלָיו בְּאוֹתוֹ הַלַּיְלָה אֶל הַחֶדֶר, חִייַּכְתִּי אֵלָיו, רָמַזְתִּי לוֹ, שֶׁגַּם אֲנִי הִרְגַּשְׁתִּי אוֹתוֹ הַדָּבָר, שֶׁאֵין אַהֲבָה בְּעִסְקַת הַחֲלִיפִין הַזּוֹ וְשֶׁאֲנַחְנוּ יְכוֹלִים לַעֲשׂוֹת טוֹב יוֹתֵר לְעַצְמֵנוּ. צָחַקְנוּ בְּיַחַד עַל הַקּוֹדִים שֶׁל אוֹתוֹ הַמִּפְגָּשׁ. שׂוֹחַחְנוּ כָּל הַלַּיְלָה עַל הַחֲלוֹמוֹת שֶׁלָּנוּ, נִרְדַּמְתִּי בַּחֶדֶר שֶׁלּוֹ, הַשֵּׂיעָר פָּזוּר עַל הַכֵּר, הִקְשַׁבְתִּי לַנְּשִׁימוֹת שֶׁלּוֹ כְּשֶׁנִּירְדָּם וְסָמַכְתִּי עָלָיו לְגַמְרֵי, כְּאִילּוּ הָיִינוּ תְּאוֹמִים שָׁוִוים, תָּאוּפִיק וְתַגְ'רִיד, שֶׁשְּׁנֵינוּ נְטַפֵּס יַחַד מֵעַל הַקִּירוֹת הַגְּבוֹהִים שֶׁל הַבָּתִּים וְהַחוּקִּים, עַכְשָׁיו כְּשֶׁאַבָּא אֵינֶנּוּ, אֲבָל בַּסּוֹף הוּא הִצִּיל רַק אֶת עַצְמוֹ, תָּאוּפִיק.
 חוֹדֶשׁ עָבַר, וְהוּא הֵבִיא אִישָּׁה אַחֶרֶת הַבַּיְתָה לַאֲרוּחַת עֶרֶב. נְהִילָה קָרְאוּ לָהּ. הֵבִיא אוֹתָהּ לְהַכִּיר אֶת אִמָּא וְאוֹתִי כְּאִילּוּ אִמָּא וַאֲנִי זוּג עַכְשָׁיו, שֶׁנּוֹתְנוֹת לוֹ אִישּׁוּר. רוֹפְאָה מֵחֵיפָה שֶׁמְּכִינָה אוֹכֶל מַעֲרָבִי, אוֹכֶל מֵאֵירוֹפָּה, וְחָשַׁבְתִּי שֶׁתְּסָרֵב לָגוּר בָּעִיר שֶׁלָּנוּ שֶׁיֵּשׁ בָּהּ מֶנְטָלִיּוּת שֶׁל אֲנָשִׁים כְּמוֹ בַּכְּפָר, אֲבָל תָּאוּפִיק חִיזֵּר אַחֲרֶיהָ בִּפְתִיחוּת לֵב וּבִנְדִיבוּת שֶׁקִּיבֵּל מֵאַבָּא שֶׁלָּנוּ. נָתַן לָהּ חוֹפֶשׁ לִחְיוֹת אֶת הַחַיִּים שֶׁלָּהּ. מְכוֹנִית מִשֶּׁלָּהּ. שֵׂיעָר פָּזוּר בַּתַּלְתַּלִּים חוּמִים. בְּסוֹף הָאֲרוּחָה כְּשֶׁאִמָּא כְּבָר הָלְכָה לִישׁוֹן, הֵבִיא אוֹתָהּ אֶל הַמִּרְפֶּסֶת שֶׁלָּנוּ הָאֲחוֹרִית, הַרְחֵק מֵהַמַּבָּטִים שֶׁל כּוּלָּם, לִשְׁתּוֹת כְּמוֹ עִם אַבָּא בִּירוֹת קָרוֹת שֶׁקָּנָה מִחוּץ לְעַרְעֲרָהּ. הִיא שָׁתְתָה אִיתּוֹ. אֲנִי הִידַּקְתִּי אֶת הַכִּסּוּי. הַיָּדַיִים שֶׁלִּי רָעֲדוּ. לֹא יָכוֹלְתִּי לַעֲמוֹד. הִתְיַישַּׁבְתִּי בַּמִּטְבָּח בֵּין שְׁאֵרִיּוֹת הָאוֹכֶל שֶׁל אֲרוּחַת הָעֶרֶב שֶׁלָּהֶם. הִקְשַׁבְתִּי לִכְבָשִׂים פּוֹעוֹת אֶת הָרָעָב שֶׁלָּהֶן לְאוֹכֶל שֶׁיַּשְׁבִּיעַ אוֹתָן וּבָכִיתִי כִּי הֵבַנְתִּי שֶׁהוּא סִידֵּר אֶת עַצְמוֹ, אוּלַי אֲפִילּוּ הִתְמַהְמֵהַּ עִם עִסְקַת הַחֲלִיפִין כְּשֶׁאַבָּא הָיָה חוֹלֶה, כְּדֵי שֶׁאַבָּא לֹא יְכַפֶּה עָלָיו אֶת רְצוֹנוֹ כְּשֶׁהוּא עֲדַיִין בַּעַל הַבַּיִת, וְאֶת הָעִסְקָה קַיָּים כְּדֵי לָצֵאת יְדֵי חוֹבָה כְּלַפֵּי ,אֲחוֹתוֹ, זוֹ שֶׁהוּא יָשֵׁן אִיתָּהּ בְּאוֹתוֹ הַחֶדֶר, בַּשְּׁקִיעָה יוֹרֵד אִיתָּהּ לְמֵעֵין. בָּכִיתִי וְקִילַּלְתִּי אֶל שֶׁקֶט הַלַּיְלָה שֶׁעָטַף אוֹתִי כְּמוֹ הַמְּאַהֵב הַיְּחִידִי שֶׁיִּהְיֶה לִי בְּחַיֵּי, וְרָצִיתִי לְהַרְעִיל אֶת רִצְפַּת הַבַּיִת שֶׁבָּנָה לְמַעְלָה, זוֹ שֶׁעָלֶיהָ הֵם יִפְסְעוּ, תָּאוּפִיק וּנְהִילָה, יְחֵפִים, וְהָרַעַל יַחְדּוֹר אֶל הַגּוּפוֹת שֶׁלָּהֶם מִתּוֹךְ אַדְמַת הַבַּיִת וִישַׁתֵּק לָהֶם אֶת הַלֵּב.
הַכֹּל הִתְרַחֵשׁ. הַחֲתוּנָּה, הַבְּגִידָה, וְלֹא יָכוֹלְתִּי לִרְצוֹחַ וּלְהַרְעִיל אַף אֶחָד, וּכְשֶׁהָיִיתִי בַּת עֶשְׂרִים וְתֵשַׁע נוֹלְדוּ לְתָאוּפִיק וּנְהִילָה תְּאוֹמִים, אָח וְאָחוֹת, וְהֵם קָרְאוּ לָהֶם חָאלֶד וַחְלָדִיָּיה, צְמוּדִים אֶחָד לִשְׁנֵי כָּל הַזְּמַן, כְּאִילּוּ הַגּוֹרָל מִסְתּוֹבֵב בְּמַעְגָּלִים סְגוּרִים בְּלִי שֶׁנּוּכַל לְהַצִּיל אֶת נַפְשׁוֹתֵינוּ. בַּת עֶשְׂרִים וְתֵשַׁע הָיִיתִי כְּשֶׁהֵם נוֹלְדוּ, וְזֶה כְּבָר הָיָה בָּרוּר לְכָל הָאֲנָשִׁים בָּרְחוֹב, הַמְּלַחֲשִׁים לְצַד הַמִּרְפֶּסֶת הַקִּדְמִית, שֶׁרַק הַלַּיְלָה יָבוֹא לְבַקֵּר אוֹתִי. יוֹם יוֹם אָקוּם וְאֶסַּע לְלַמֵּד אֶת תַּלְמִידֵי, אֶחֱזוֹר לְבַשֵּׁל, וּלְטַפֵּל בְּאִמָּא שֶׁהוֹלֶכֶת וְנֶחֱלֶשֶׁת, בְּסוֹף הַשָּׁבוּעַ אֶעֱשֶׂה קְנִיּוֹת בַּשּׁוּק עִם נְהִילָה, אֲבָל רַק הַלַּיְלָה יַרְאֶה אוֹתִי עֵירוּמָּה.
אֲבָל לַיְלָה אֶחָד מַשֶּׁהוּ גָּרַם לִי לַעֲזוֹב, כְּשֶׁיָּשַׁבְתִּי לְבַד בַּמִּרְפֶּסֶת הָאֲחוֹרִית, כִּי תָּאוּפִיק כְּבָר גָּר לְמַעְלָה וְהַמִּרְפָּסוֹת שָׁם גְּבוֹהוֹת יוֹתֵר וְאֵינָן פּוֹנוֹת אֶל חֲצַר הַכְּבָשִׂים, מַסְרִיחָה מִדַּי בִּשְׁבִילוֹ. פִּיזַּרְתִּי אֶת הַשֵּׂיעָר בְּחָסוּת הַחֲשֵׁיכָה וְהוּפְתַּעְתִּי לְגַלּוֹת שֶׁזּוֹ הַפַּעַם הָרִאשׁוֹנָה, בַּבַּיִת שֶׁבּוֹ נוֹלַדְתִּי וְגָדַלְתִּי, שֶׁהַשֵּׂיעָר שֶׁלִּי נוֹגֵעַ בְּקִיר הַבַּיִת הַחִיצוֹנִי כְּשֶׁאֲנִי נִשְׁעֶנֶת עָלָיו. מְלַטֵּף עוֹרֶף, יוֹרֵד עַל כְּתֵפַיִים. הַכְּבָשִׂים הִשְׁמִיעוּ אֶת קוֹלָן וְזוֹ הָיְיתָה הַשָּׁעָה. הַשָּׁכֵן יָצָא אֲלֵיהֶן אֲבָל אֲנִי לֹא זַזְתִּי. לֹא אָסַפְתִּי, גַּם כְּשֶׁלְּרֶגַע נִרְעַדְתִּי שֶׁיַּחֲשׁוֹב שֶׁפִּיזַּרְתִּי בִּשְׁבִילוֹ, וּכְשֶׁהִבְחִין בִּי, נֶעֱצַר, הִתְקָרֵב בְּהַסְסָנוּת אֶל הַמִּרְפֶּסֶת, בּוֹחֵן אֶת הַתְּנוּעוֹת שֶׁלִּי, מְפַחֵד שֶׁאָעוּף כְּמוֹ פַּרְפַּר, לֹא כְּמוֹ דָּג שֶׁשּׁוֹמֵר בְּנֶאֱמָנוּת עִם אָחִיו עַל הָאַלְמוֹג הַיָּפֶה שֶׁהֵם נִיזּוֹנִים מִמֶּנּוּ, אֲבָל אֲנִי נִשְׁאַרְתִּי, לֹא זַזְתִּי, אֲפִילּוּ רָאִיתִי אֶת הָעֵינַיִים שֶׁלּוֹ בַּחֲשֵׁיכָה נְבוֹכוֹת אֲבָל מְלֵאוֹת הִתְפַּעֲלוּת וְרֶגֶשׁ, וְשָׁמַעְתִּי אוֹתוֹ אוֹמֵר לִי בְּשֶׁקֶט, גִּ'ינְגִּ'ית חִילְוָוה.
אַחֵר-כָּךְ, בַּיָּמִים שֶׁבָּאוּ לְאַחַר מִכֵּן, בְּסֵדֶר לֹא בָּרוּר כִּי זֶה הָיָה כְּמוֹ מִישֶׁהוּ שֶׁקּוֹרֵא לִי, מַשְׁמִיעַ בְּתוֹכִי קוֹל שֶׁמַּחֲמִיא, קוֹל שֶׁשּׁוֹלֵחַ לִי פְּרָחִים בִּשְׁקִיעוֹת וּבַיָּם אָדוֹם, אוֹמֵר לִי, גִ'ינְגִ'ית חִילְוָוה, גִ'ינְגִ'ית חִילְוָוה, וּבִשְׁעַת חֲשֵׁיכָה גְּדוֹלָה וַעֲמוּקָּה, יָרַדְתִּי אֶל הַמַּעְיָין בְּשֵׂיעָר פָּזוּר בְּצֶבַע הָאֵשׁ שֶׁתָּמִיד הָיָה אִיתִּי בְּלִי שֶׁזָּר יָדַע עַל הַבְּעִירָה, בַּדֶּרֶךְ הָאֵפֶר הַלְּבָנָה יָרַדְתִּי וְהִיא הֵאִירָה לִי אֶת דַּרְכִּי, וּכְשֶׁהִגַּעְתִּי לְמַטָּה תָּקַף אוֹתִי פַּחַד אֱנוֹשִׁי וְהִדְלַקְתִּי אֶת הַפָּנָס שֶׁהֵבֵאתִי אִיתִּי לַבִּיטָּחוֹן, כִּי אֲנִי אִישָּׁה לְבַדִּי בַּלַּיְלָה. הִתְיַישַּׁבְתִּי עַל אֶבֶן רְחָבָה כְּמוֹ לְבִיאָה שֶׁמִּסְתַּכֶּלֶת עַל הַבְּרִיאָה בִּזְקִיפוּת. כִּיבִּיתִי שׁוּב אֶת הַפָּנָס וְנִשְׁאַרְתִּי לָאוֹר יָרֵחַ, רוֹכֶנֶת וּמְלַטֶּפֶת בְּאֶצְבָּעוֹת אֶת הַמַּיִם הַקְּסוּמִים. בַּפְּעָמִים הָרִאשׁוֹנוֹת שָׁטַפְתִּי רַק פָּנִים וּזְרוֹעוֹת, וּלְאַט לְאַט, אַחֲרֵי לֵילוֹת אֲרוּכִּים, הִרְטַבְתִּי אֶת כּוֹל גּוּפִי. אֶת הַפָּנָס הִשְׁאַרְתִּי מֵאָחוֹר, כִּי הַפְּחָדִים נָשְׁרוּ מִמֶּנִּי עִם הַזְּמַן, עַד שֶׁהָיִיתִי לְאֵלֶּה עֵירוּמָּה בְּמֵעֵין, עִם הַקִּיפּוֹדִים, וְהָאַיָּילָה הַקְּטַנָּה שֶׁנִּשְׁאֲרָה לְצִדִּי לְמִשְׁמֶרֶת, לְלַקֵּק בְּחוֹם וּבְאַהֲבָה לְחַיִּים וְעוֹרֶף. מַיִם חַמִּים עָטְפוּ אוֹתִי בַּחוֹרֶף, וּמַיִם קָרִים הִידְּקוּ אֶת עוֹר גּוּפִי בַּקַּיִץ וַאֲנִי הִתְמַסַּרְתִּי לְעַצְמִי וּלְעוֹנוֹת הַשָּׁנָה. נֶעֱלַם בִּי הַצּוֹרֶךְ לִקְרוֹא לוֹ. לֹא אָח וְלֹא שֶׁכֵּן. לִיטַּפְתִּי אֶת הַגּוּף וְהָעוֹנֶג לֹא הוֹלִיד בִּי דְּמָעוֹת עַל הַיָּדַיִים שֶׁאֵינָן לְצִדִּי, אֶלָּא זַמְזַם בְּאוֹזְנַיי שִׁירִים, עַד שֶׁבְּשִׂיאוֹ לֹא רָאִיתִי וְלֹא שָׁמַעְתִּי דָּבָר כִּי הַשָּׁמַיִים הִתְפּוֹרְרוּ אֶל כַּפּוֹת הַיָּדַיִים שֶׁלִּי, רוֹעֲדוֹת וְלֹא מֵאַכְזָבָה אֱנוֹשִׁית. וּלְאַט הֵן הִצְטָרְפוּ אֵלַיי, הַנִּימְפוֹת הָאֲחֵרוֹת מֵהָעִיר, אֵלּוּ שֶׁלֹּא הִסְפִּיקוּ לְהִתְחַתֵּן וְשֶׁנִּשְׁאֲרוּ בְּתוּלוֹת, יָרְדוּ יְחֵפוֹת וּבְשֵׂיעָר פָּזוּר, יָרְדוּ מֵהַבָּתִּים לָגוּר בַּמַּעְיָין, לְהִשְׁתַּכְשֵׁךְ בַּמַּיִם וְלִשְׂחוֹת עֲרוּמוֹת עִם הַדָּגִים וְהַצְּלוֹפָחִים, הַחֲלוּקִים וְאַלְמוּגֵּי הַשּׁוֹשַׁנִּים. הִתְיַיבַּשְׁתִּי בַּעֲשָׂבִים וּבְאָחוּ יָרוֹק שֶׁנִּדְבְּקוּ אֵלַי כְּמוֹ חֶלְזוֹנוֹת וְכִיסּוּ אוֹתִי, וּבְאִישׁוֹן לֵיל, הִנַּחְתִּי קְווּצַּת שֵׂיעָר בּוֹעֵר עַל שֵׁד אֶחָד, וְעוֹד שִׁיעֵר אֵשׁ עַל שֵׁד שֵׁנִי וְעָלִיתִי לְמַעְלָה בְּאַגַּן עָגוֹל כְּמוֹ הַלְּבָנָה, נִכְנַסְתִּי אֶל הַבַּיִת כְּמוֹ נָחָשׁ, עוֹרוֹ בּוֹהֵק בִּשְׁלַל צוּרוֹת וּצְבָעִים, חוֹזֵר אֶל מְחִילָּתוֹ. אִמָּא יְשֵׁנָה וַאֲנִי בַּמִּטְבָּח הֶחָשׁוּךְ, אוֹכֶלֶת בַּיָּדַיִים אֶת שְׁאֵרִיּוֹת הָאוֹכֶל מֵאֲרוּחַת הָעֶרֶב, מוּרְעֶבֶת מִמֵּי הַמַּעְיָין וְטִיּוּלֵי לַיְלָה עִם חַבְרוֹתַיי, מְרִימָה עֵינַיִים כִּי הַחֲשֵׁיכָה מִסְתַּלֶּקֶת וּמִבַּעַד לְחַלּוֹן הַמִּטְבָּח יָכוֹלְתִּי לִרְאוֹת אוֹתוֹ. פְּנֵי הַשַּׁחַר הַבַּיְישָׁן.







https://www.shortstoryproject.com/he/story/%d7%92%d7%99%d7%a0%d7%92%d7%99%d7%aa-%d7%97%d7%99%d7%9c%d7%95%d7%95%d7%94/
#אַהַבְהַבָּלָתִי-מוּשֶּׂגֶת#אַחִים#יְחָסִים#כְּתֵּיבְהַנְשִׁיתְ#מִשְׁפָּחָה#נָשִׁיּוֹת#נָשִׁים#תְּשׁוּקָה