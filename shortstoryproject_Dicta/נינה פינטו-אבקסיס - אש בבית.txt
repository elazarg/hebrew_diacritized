סִיאֶסְטָה שְׁקֵטָה שֶׁל צָהֳרַיִים, וְאִמָּא מְנַצֶּלֶת אֶת הַזְּמַן לְהָכִין מַאֲכָלִים לְשַׁבָּת, וּלְפֶתַע רֵיחַ עָשָׁן בְּאַפָּהּ. הִיא פּוֹתַחַת אֶת הַדֶּלֶת וּמִיָּד טוֹרֶקֶת חֲזָרָה. אֵשׁ בַּחֲדַר הַמַּדְרֵגוֹת, וְאִמָּא נִבְהֶלֶת. מָה אֲנִי עוֹשֶׂה? הִיא זוֹעֶקֶת, מָה אֲנִי עוֹשָׂה? הִנֵּה אֲנִי מִיָּד מִתְעוֹרֶרֶת וּבוֹכָה. זִרְקִי אוֹתָהּ, זִרְקִי אוֹתָהּ, צוֹעֲקִים הַשְּׁכֵנִים מִלְּמַטָּה, שֶׁכְּבָר הִסְפִּיקוּ לְהִימָּלֵט מִבָּתֵּיהֶם וְנִיסּוּ לַעֲזוֹר לַאֲחֵרִים. אִמָּא מִתְמַהְמַהַת, אוֹחֶזֶת בִּי עֲטוּפָה בִּשְׂמִיכָתִי הַסְּרוּגָה לָבָן, בָּהּ מוּשְׁחָלִים סִרְטֵי סֹאטֶן וְרוּדִּים. אִמָּא מַבִּיטָה בִּי עָמוֹק לְתוֹךְ הָעֵינַיִים וּמְעַרְסֶלֶת אוֹתִי, כְּמוֹ מְנַסֶּה לְהָבִין מִמֶּנִּי אִם אוֹכֶל לַעֲמוֹד בְּטַלְטֵלָה הַזּוֹ. tirala agora, זִרְקִי אוֹתָהּ עַכְשָׁיו, מַסְפִּיקָה לִקְרוֹא בְּלָאדִינוֹ הַשְּׁכֵנָה הֲתוּרְכִּיָּיה, שֶׁקָּרָאנוּ לָהּ מֵאִמָּהּ־אַשְׁכְּנַזִּי, וּמְטִילָה אֶת עַצְמָהּ מִמִּרְפֶּסֶת הַקּוֹמָה הַשְּׁנִיָּיה שֶׁמִּתַּחְתֵּינוּ, הַשְּׁכֵנָה הַקְּשִׁישָׁה שֶׁמָּצְאָה אֵצֶל אִמָּא אוֹזֶן קַשֶּׁבֶת וְהֵבִיאָה לָהּ בּוּרְקִיטְס בְּכָל יוֹם שִׁישִּׁי.
אִמָּא חוֹשֶׁבֶת עַל דֶּרֶךְ מִפְלָט, מִתְרוֹצֶצֶת בַּמִּרְפֶּסֶת הַקְּטַנָּה, שֶׁהִיא גַּם חַדְרֵי, גְּרוֹנָהּ חָנוּק. מֵעַל הָאָרוֹן מְצִיצוֹת בּוּבּוֹת צִבְעוֹנִיּוֹת, צַעֲצוּעֵי הָאֲהוּבִים בַּבַּיִת הַקָּטָן בְּעַתִּיקוֹת ג', כּוּלָּן סְרוּגוֹת בִּידֵי סָבָתִי וּבְיָדֶיהָ שֶׁל תִּיתָּהּ אֶסְתֵּר, אֲחוֹתָהּ. קוֹלוֹת הַשְּׁכֵנִים צוֹעֲקִים וּמִתְעַצְּמִים, וְאִמָּא מַחֲזִיקָה בִּי, הַמּוֹצֵץ בְּפִי, וַאֲנִי כְּבָר בַּת שָׁלוֹשׁ וָחֵצִי. הִנֵּה הֶעָשָׁן מִזְדַּחֵל אֶל הַבַּיִת, חוֹדֵר אֶל הַמִּטְבָּח וּבוֹלֵעַ אֶת הָעוּגָה הַכּוּשִׁית הַמְּתוּקָה שֶׁכָּל כָּךְ אָהַבְתִּי, אֶת הַדָּג הָאָדוֹם וְאֶת סָלַט הַפִּלְפְּלִים שֶׁאִמָּא הָיְתָה בְּאֶמְצַע הֲכָנָתוֹ. סָבְתָא שֶׁלִּי, מִמְּאַיְּנָהּ, שֶׁאַף פַּעַם לֹא הִצְלַחְתִּי לַהֲגוֹת אֶת שְׁמָהּ הַמָּלֵא מֵאִמָּהּ־נִינָה, עוֹמֶדֶת לְיַד אִמָּא וּדְמָעוֹת הֶעָשָׁן נִמְסָכוֹת בְּדִמְעוֹתֶיהָ. ¿Cómo la voy a tirar? אֵיךְ אוֹכֶל לִזְרוֹק אוֹתָהּ, שׁוֹאֶלֶת אִמָּא אֶת חֲמוֹתָהּ־חֲבֶרְתָּהּ, no puedo tirarla, לֹא אוֹכֶל לִזְרוֹק אוֹתָהּ. סָבְתָא עוֹמֶדֶת שָׁם לְאַחַר שֶׁנִּיסְּתָה לְהַשְׁלִיךְ מַיִם מִן הַדְּלָיִים אֶל הַמִּסְדְּרוֹן, וְכָעֵת הִיא כְּמוֹ מִתְעַלֶּמֶת מִן הָאָסוֹן הַמִּתְרַחֵשׁ עָלֵינוּ, מְלַטֶּפֶת אֶת שַׁעֲרֵי וּמְנַסָּה לְהַרְגִּיעֵנִי, לִלְחוֹשׁ מִילִּים טוֹבוֹת, no te asustes, mi reina, no pasa nada, אַל תִּפְחֲדִי, מַלְכָּה קְטַנָּה שֶׁלִּי, לֹא קָרָה כְּלוּם... אִמָּא מַחֲזִיקָה בִּי, מִתְבּוֹנֶנֶת לְעֵבֶר קְצֵה הַשְּׁכוּנָה, אוּלַי אֲחוֹתָהּ פִּתְאוֹם תַּגִּיעַ, אוֹ אַבָּא יֵיעָצֵר וְיָצָא מִן הַמְּכוֹנִית לְפֶתַע. הִיא לֹא תּוּכַל לְקַבֵּל הַחְלָטָה כָּזוֹ וְלִזְרוֹק אוֹתִי, אֶת בִּתָּהּ הַיְּחִידָה... הִנֵּה הֶעָשָׁן מִתְקַדֵּם, וּסְחַרְחוֹרֶת הַקּוֹלוֹת הָעוֹלִים מִלְּמַטָּה, מַהֵר, מַהֵר, עַכְשָׁיו, עַכְשָׁיו, אַל תַּחְשְׁבִי, גְּבֶרֶת, תִּזְרְקִי אוֹתָהּ, תַּצִּילִי אוֹתָהּ. שְׁנִיָּיה וְעוֹד שְׁנִיָּיה, וְאִמָּא כְּבָר יוֹדַעַת שֶׁלֹּא תִּזְרוֹק, הִיא יוֹדַעַת שֶׁלֹּא אֵיעָנֶה לַיָּדַיִים אֲחֵרוֹת, שֶׁאֵינָן יָדֶיהָ אוֹ יְדֵי סָבְתָא הַמְּפַנְּקוֹת. חוֹשֶׁשֶׁת שֶׁאוּלַי אֶתְנַגֵּד, אַחְלִיק וְאֶפּוֹל. אוֹתִי שֶׁתָּמִיד שָׁמְרוּ בְּתוֹךְ עָנָן צַמְרִירִי וְכִיוְּונוּ אֶת תְּנוּעוֹתַיי. אִמָּא חָשָׁה שֶׁלֹּא אֶהְיֶה גְּמִישָׁה מַסְפִּיק, שֶׁלֹּא אֵדַע לְהַחֲזִיק אֶת עַצְמִי.
יוֹתֵר וְיוֹתֵר מַעְגְּלֵי אֲנָשִׁים מִן הַבִּנְיָינִים הַקְּרוֹבִים הַמַּטִּים לִיפּוֹל בַּשְּׁכוּנָה מִתְקַבְּצִים לְמַטָּה, וְסָבָתִי מַתְחִילָה לְהִשְׁתַּעֵל, מִשְׁתַּעֶלֶת וּמַחְנִיקָה אֶת הַשִּׁיעוּל. אִמָּא מְנַסָּה לִמְצוֹא אֶת הַזָּוִוית הַנְּכוֹנָה, מְכֻוֶּונֶת, עוֹשָׂה מֵעֵין הַדְמָיָה לְמִקְרֶה שֶׁיַּגִּיעַ הָרֶגַע הָאַחֲרוֹן. קְהַל הָאֲנָשִׁים מְעוֹדֵד פֶּה אֶחָד, תִּזְרְקִי, אַל תִּדְאֲגִי, אֲנַחְנוּ נִתְפּוֹס. וְגַם קוֹל אֶחָד שֶׁנִּשְׁמַע כִּמְעַט בְּלַחַשׁ, מְשׁוּגַּעַת, תִּזְרְקִי. אִמָּא מַבִּיטָה בִּי, כְּבָר לֹא מְאוּפֶּרֶת יָפֶה כְּמוֹ קוֹדֶם, מַנִּיחָה אֶת לֶחִי הַסּוּפְגָּנִיָּיה שֶׁלָּהּ עַל לְחַיֵּי, וּמַרְגִּיעָה בְּבִטְחָה, aquí viene mehabe esh aquí viene, הִנֵּה מַגִּיעִים, הִנֵּה מַגִּיעִים מְכַבֵּי הָאֵשׁ, וְהִנֵּה מִמְּאַיְּנָהּ קוֹרֵאת, כְּמוֹ לֹא מַאֲמִינָה, מְכַבֵּי אֵשׁ, מְכַבֵּי אֵשׁ. אִמָּא כְּבָר רְגוּעָה, הִיא לֹא תִּזְרוֹק עַכְשָׁיו. יְחִידַת הַכִּיבּוּי סִייְּמָה אֶת מְשִׂימָתָהּ בִּמְהִירוּת, וְאִמָּא נִמְלְטָה מִן הַבִּנְיָין הַמּוּשְׁחָר, גּוּפִי חָבוּק בִּשְׂמִיכָה בְּיָדָהּ הָאַחַת, וּבְיָדָהּ הַשְּׁנִיָּיה הִיא אוֹחֶזֶת בְּמָמָאינָה לְבַל תִּמְעַד.
אֲנִי בָּרְחוֹב בְּיָדֶיהָ שֶׁל אִמָּא, שׁוֹתֶקֶת, הָעֵינַיִים נִפְקָחוֹת וְנִסְגָּרוֹת, הָרִיסִים הַשְּׁחוֹרִים, הֶעָבִים, מְטִילִים צֵל מְנִיפָה עַל הַפָּנִים הַלְּבָנוֹת, וְאִמָּא מִתְבּוֹנֶנֶת בִּי דְּאוּגָה. ?Mi reina, ¿qué quires, מַלְכָּה שֶׁלִּי, מָה תִּרְצִי? שׁוֹאֶלֶת אִמָּא שׁוּב וָשׁוּב. אֲנִי לֹא עוֹנָה. מִשְּׂעָרָהּ שֶׁל אִמָּא נוֹדֵף רֵיחַ חָרִיף שֶׁל עָשָׁן. הַפֶּה שֶׁל מִמְּאַיְּנָהּ יָבֵשׁ וְהִיא מִסְּפִיגָה טִיפּוֹת מַיִם עַל מִצְחִי בְּמַטְלִית. הֵן מַצִּיעוֹת לִי לִשְׁתּוֹת מִן הַכּוֹס שֶׁקִּיבְּלוּ מֵאֶחָד הַשְּׁכֵנִים וּפִי מִתְכַּוֵּוץ. הָרֹאשׁ שׁוֹקֵעַ אֶל הַכָּתֵף, וַאֲנִי לֹא מְרִימָה אֶת עֵינַי. Mi reina, אַקְנֶה לְךָ אוֹפַנַּיִים סְגוּלִּים, כְּמוֹ שֶׁרָאִינוּ בְּחַלּוֹן הָרַאֲוָוה, אַקְנֶה לְךָ שַׁרְשֶׁרֶת וְצָמִיד, נֵלֵךְ לְ"מִיֵּשׁוּ" הַמּוּכָּר בַּחַלּוֹן הַקָּטָן וְתַגִּידִי לוֹ שֶׁאַתְּ רוֹצֶה אַרְטִיק, אוֹמֶרֶת אִמָּא הַמּוּכָנָה כָּעֵת לִקְטוֹף אֶת הָעוֹלָם כְּדֵי לִשְׁמוֹעַ הֲבָרָה מֵהַבָּרוֹת קוֹלִי. שְׁתִיקָה וְעוֹד שְׁתִיקָה, וְעוֹד שָׁעָה עָבְרָה. הֵן חוֹזְרוֹת מוּתָּשׁוֹת אֶל הַבִּנְיָין, וְאִמָּא נִכְנֶסֶת לְמֵאִמָּהּ־אַשְׁכְּנַזִּי הַשְּׂרוּעָה בְּמִיטָּתָהּ סְתוּרַת שֵׂיעָר וְעַל בְּרָכָה תַּחְבּוֹשֶׁת. אִמָּא מְבַקֶּשֶׁת לַעֲשׂוֹת שִׁימּוּשׁ בַּטֵּלֵפוֹן שֶׁלָּהּ וּלְהִתְקַשֵּׁר אֶל רוֹפֵאת הַיְּלָדִים, הַמְּיַיעֶצֶת לָהּ כָּעֵת לְדוֹבֵב אֶת הַיַּלְדָּה לְדִיבּוּר בְּמִילִּים הַמְּעוֹרְרוֹת אֶצְלָהּ רְגִישׁוּת. אִמָּא לוֹחֶשֶׁת, Mi reina, אַתְּ רוֹצָה שֶׁאָכִין עוּגָה לְבָנָה לְשַׁבָּת? .quiero עוּגָה כּוּשִׁית ,No, Mamá לֹא אִמָּא, עוּגָה כּוּשִׁית אֲנִי רוֹצֶה, וּכְבָר אֶתֵּן עֲמָלוֹת שְׁתִיכֶן עַל הָעוּגָה, מַקְצִיפוֹת וּמְעַרְבְּבוֹת, מַתִּיכוֹת אֶת הַשּׁוֹקוֹלָד וּמוֹסִיפוֹת חֶלְמוֹנִים, כְּאִילּוּ דָּבָר לֹא קָרָה.







https://www.shortstoryproject.com/he/story/%d7%90%d7%a9-%d7%91%d7%91%d7%99%d7%aa/
#אםובת#יַלְדוּת#יִשְׂרְאֵלִי#מִשְׁפָּחָה#נָשִׁים