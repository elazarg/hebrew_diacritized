אָדוֹן חַרַלְמוֹב הָיָה אִישׁ גָּדוֹל. הוּא הָיָה אִישׁ גִּיבּוֹר, וּכְשֶׁהָיָה יוֹשֵׁב אֶל הַפּוֹסְהַרְמוֹנִיק שֶׁהוּא מִין פְּסַנְתֵּר מִנּוֹשָׁב דַּוְושׁוֹת רַגְלַיִים אוֹ מַפּוּחַ מְנוּפָּח רַגְלַיִים, אוֹ אָקוֹרְדְּיוֹן זָקוּף כִּפְסַנְתֵּר וּמְנוּפָּח כַּנָּ"ל, מַכְשִׁיר לֹא יָדוּעַ בָּרַבִּים אֲבָל בַּסֵּמִינָר הָעִבְרִי בְּבֵית הַכֶּרֶם יְרוּשָׁלַיִם הָיָה כְּלֵי הַמּוּסִיקָה בַּחֲדַר הַמּוּסִיקָה לְשֵׁם הוֹרָאַת הַמּוּסִיקָה וְחִיבּוּבָהּ כְּשֶׁהָיָה יוֹשֵׁב הָאָדוֹן חַרְלָמוֹב הָעֲנָק הַגִּיבּוֹר כְּמִין דּוֹב הַמִּשְׁתַּעֲשֵׁעַ בְּגוּר חֲתוּלִים, וּפוֹרַט בּוֹ בְּאֶצְבָּעוֹת גְּדוֹלוֹת וְגִיבּוֹרוֹת, הָיָה מְכַסָּה בְּכַפּוֹתָיו אֶת כָּל מַדַּף הַקְּלִידִים וּמְנַקֵּשׁ לְמַעְלָה וּמְנַפֵּחַ מִלְּמַטָּה עַד שֶׁהַכְּלִי הָיָה כּוּלּוֹ מַרְעִיד וְהַדְּוָושׁוֹת הָיוּ נֶאֱנָחוֹת וְחוֹרְקוֹת כְּאִילּוּ חִישְּׁבוּ לְהִיקָּרַע בְּעַצְבָּנוּת וּבַחִרְחוּר לֹא מוּסִיקָלִי. וְאִילּוּ מֵעַל לְאָקוֹרְדִּים הַגְּדוֹלִים שֶׁל הַפּוֹסְהַרְמוֹנִיק הָיָה אָדוֹן חַרְלָמוֹב שַׂר בְּקוֹל גָּדוֹל וְגִיבּוֹר כְּשֶׁהוּא יָכוֹל לָקוּם בְּנָקֵל וְלָשֵׂאת אֶת כָּל הַדָּבָר הַזֶּה בְּחֵיקוֹ וּלְהִתְהַלֵּךְ עִמּוֹ בַּחֶדֶר בְּלִי שׁוּם מַאֲמָץ לוּלֵא הָיָה חַיָּיב גַּם לְנַפֵּחַ בָּרַגְלַיִים. אֲבָל הוּא הָיָה מִתְרוֹמֵם בְּכָל גּוֹדְלוֹ וּמַבִּיט סְבִיבוֹ פַּעַם כְּפַעַם לָדַעַת מִי אֵינוֹ שַׂר אוֹ מִי מְזַיֵּיף וְאָז מִתּוֹךְ הַשִּׁירָה הָיָה אוֹמֵר בַּפְּרוֹזָה כִּבְתוֹךְ סוֹגְרַיִים, אַתָּה שָׁם, אוֹ, אַתְּ גְּבֶרֶת, וְהַהֵם הָיוּ נִלְפָּתִים וּמִצְטָרְפִים נָכוֹן לַשִּׁירָה הַגְּדוֹלָה.
עַל צַד הָאֱמֶת, אָדוֹן חַרַלְמוֹב הַגָּדוֹל הַמְּנַגֵּן בְּעוֹצְמָה וְהַכִּיתָּה הַמְּשׁוֹרֶרֶת בְּכָל כּוֹחָהּ וְהַכְּלִי הַמְּנוּשָּׁב עַד חִרְחוּר כָּל זֶה הָיָה מַרְשִׁים מְאוֹד, וְגַם מֵבִיא עֲלִיצוּת עַד שֶׁפִּרְצֵי צְחוֹק הָיוּ מִתְבַּלְבְּלִים מִפַּעַם לְפַעַם אֶל תּוֹךְ הַהַרְמוֹנְיָה, וּמַרְבִּים אֶת קִטְעֵי הַפְּרוֹזָה שֶׁלּוֹ, גַּם כְּשֶׁהָעִבְרִית שֶׁלּוֹ עוֹד לֹא יָצְאָה חוֹפְשִׁי מִתַּחַת הָרוּסִית הַגְּדוֹלָה שֶׁלּוֹ, אִתָּהּ לָשִׁיר, הָיָה גּוֹעֵר, אַתְּ לֹא צוֹחֵק, הָיָה מַזְעִיף פָּנָיו מֵעַל נְגִינָתוֹ וְהִמְשִׁיךְ לְחַבֵּר אֶת הַשִּׁירָה הַגְּדוֹלָה אֶל הַנְּגִינָה הַגְּדוֹלָה וְחָזַר וְכָפַף עַצְמוֹ אֶל נוֹמֶךְ הַכְּלִי וְחָזַר וְהִתְרוֹמֵם לִסְקוֹר בְּזַעַף אֶת צִבְאוֹתָיו.
אֲבָל הוּא לֹא הָיָה אָדָם זוֹעֵף מִטִּבְעוֹ. וַאֲפִילּוּ נִרְאֶה שֶׁהָיָה אִישׁ טוֹב אִלְמָלֵא שֶׁהַכּוֹל הָיָה לֹא לְפִי מָה שֶׁצָּרִיךְ לִהְיוֹת, לֹא תַּחֲלִיף הַפְּסַנְתֵּר, לֹא מַקְהֵלַת הַשָּׂרִים, לֹא סָבַר פְּנֵיהֶם, שֶׁאָמַר יוֹתֵר מִדַּי עֲלִיצוּת וְיוֹתֵר מִדַּי נְעוּרִים וְיוֹתֵר מִדַּי חוֹסֶר יַחַס לֹא לְפִי כָּבוֹד הַמּוּסִיקָה כְּשָׁשָׁרִים הַשָּׁמַיִם מְסַפְּרִים כְּבוֹד אֵל, וְכָל הַזְּמַן הָיָה מְתַקֵּן וּמַזְכִּיר אֶת הַתָּו שֶׁזִּייְּפוּ, פֹּה, הָיָה זוֹעֵק, פֹּה, פֹּה מֵאָז'וּר, כְּשֶׁדָּרְסוּ לוֹ בִּמְשׁוּבָה אֶת הַפֶּה מֵאָז'וּר, וּמִתּוֹךְ כְּאֵב אֱמֶת וּמִתּוֹךְ הִתְגַּבְּרוּת עַל הַיֵּאוּשׁ וּמִתּוֹךְ נִסָּיוֹן לְהַצִּיל אֶת הַיּוֹפִי, וְאָז הָיָה מַגְבִּיר קוֹלוֹ וּמַעֲצִים אֶת מַפּוּחַ הַכְּלִי, וְגוֹבֵר עַל הַכּוֹל, כָּפוּף שָׁחוּחַ אֶל הַקְּלִידִים, בּוֹדֵד מְאוֹד וּבִלְתִּי מְוַותֵּר.
לִי עַצְמִי לֹא הָיָה מַזָּל גָּדוֹל אֵצֶל אָדוֹן חַרְלָמוֹב, וְיוֹם אֶחָד כְּשֶׁהַכּוֹל הָיוּ עוֹמְדִים וְשָׁרִים מָה שֶׁשָּׁרוּ לֹא הִרְגַּשְׁתִּי אֵיךְ קָם וְהִיסָּה אֶת כּוּלָּם כְּדֵי לְהַבְחִין מִי מִתְעַלֵּל בַּשִּׁירָה, וְאָז נִשְׁמַע רַק קוֹלִי הַלֹּא יוֹדֵעַ עוֹד שֶׁנִּתְפַּשׂ מִתְרוֹנֵן בַּמִּילִּים הַגְּדוֹלוֹת קוּם הִתְנַעֲרָה עִם חֵלְכָה. אַתָּה, לָחַשׁ לִי עַד שֶׁהַתִּקְרָה הִתְקַמְּרָה, אַתָּה אֲדוֹן דִּינְבּוּרְג כְּנָפַיִים עוֹף, שֶׁאוֹמֵר לְךָ אֶל הַמְּנַהֵל וְיָעִיף אוֹתְךָ, וְשֶׁאוֹמֵר עוֹד, אַתָּה חֲסַר תַּרְבּוּת אַתָּה מַחֲרִיב הַמּוּסִיקָה, וְאוֹמֵר עוֹד, עַל מִי אֲנִי עָמָל, וְגַם אוּלַי אוֹמֵר עוֹד, אַתָּה אִילּוּ יָדַעְתָּ מָה זוֹ רוּסְיָה וּמָה עָשׂוּ לִי שָׁם לֹא הָיִיתָ שַׂר לִי אֶת זֶה, וּבְשׁוּם פָּנִים גַּם אִילּוּ הָיִיתִי מַסְבִּיר לוֹ בְּמֵיטַב הַפְּרַקְלִיטוּת שֶׁלֹּא הָיְתָה זוֹ אֶלָּא בְּדִיחָה, אֲדוֹנִי, רַק סְתָם, בֶּאֱמֶת, דִּבְרֵי לֹא הָיוּ נִשְׁמָעִים, וּבְעֶצֶם, גַּם לֹא לִי. אָז לָמָּה? לִפְעָמִים אֵין תְּשׁוּבָה מִלְּבַד כָּכָה, סְתָם כָּכָה, קָלוּשׁ, וְדַי טִפְשִׁי, אוֹ, וְזֶה לֹא לַאֲמִירָה בְּקוֹל, אֲפִילּוּ לֹא לְעַצְמִי, אוּלַי רַק לְהַרְשִׁים מִישֶׁהִי שָׁם בִּסְוֵודֶר חוֹם יָפֶה שֶׁשָּׁרָה דַּוְוקָא בִּמְסִירוּת הַנֶּפֶשׁ וְסוֹמֶק בְּלֶחָיֶיהָ.
אֵין פֶּלֶא שֶׁבְּסוֹף אוֹתוֹ הַשְּׁלִישׁ הָיָה הַצִּיּוּן שֶׁקִּבַּלְתִּי בְּמוּסִיקָה "כִּמְעַט מַסְפִּיק בְּקוֹשִׁי", שֶׁמֵּעִיד שֶׁבָּרֶגַע הָאַחֲרוֹן בְּכָל זֹאת נִכְמְרוּ רַחֲמֵי הָאִישׁ הַגָּדוֹל עַל הַנַּעַר הַתַּעֲלוּל, וּבְעוֹד שֶׁהָיָה לוֹ מְצוּיָּן בַּתָּנָ"ךְ וּמְצוּיָּן בַּסִּפְרוּת וְגַם בַּהִיסְטוֹרְיָה, כִּמְדוּמֶּה, הָיָה הַכִּמְעַט מַסְפִּיק בְּקוֹשִׁי, דֵּי קוֹץ ב... (וְגַם בְּעַרְבִית: בִּלְתִּי מַסְפִּיק, חַד וְחָלָק, נְאוּם מוֹרֵהוּ הַדָּגוּל יוֹסֵף יוֹאֵל רִיבְלִין, אִישׁ יְרוּשָׁלַיִם נֶהֱדָר מַרְאֶה, וְגַם בְּאַנְגְּלִית לֹא כָּל כָּךְ, כְּדִבְרֵי מִיסְטֶר מוֹרִיס, אִישׁ לֹא גָּבוֹהַּ אֲבָל תַּקִּיף וּמְנַקֵּשׁ עֲקֵבָיו בְּלֶכְתּוֹ, שֶׁלֹּא לְהַזְכִּיר אֶת הַמָּתֵמָטִיקָה, שֶׁכָּל הַמַּאֲמַצִּים לְהָבִין בַּמֶּה מְדוּבָּר לֹא הִשְׁבִּיעוּ אֶת רְצוֹן הָאִישׁ הַסְּפִּינְקְסִי הַזֶּה אֲדוֹן חֶבְרוֹנִי וְגַם לֹא אֶת הַמָּתֵמָטִיקָה עַצְמָהּ), וְנִרְאֶה שֶׁהָיִיתִי דֵּי לֹא מוּצְלָח גַּם כְּשֶׁנִּיסִּיתִי לַעֲשׂוֹת שִׂיחַת פִּיּוּסִין עִם אָדוֹן חַרַלְמוֹב וְסִיפַּרְתִּי אַגַּב שֶׁאָנוּ הוֹלְכִים בְּאַכְסַדְרַת הַסֵּמִינָר שֶׁמִּתַּחְתֶּיהָ יֵשׁ מִגְרָשׁ מְסוּלָּע שֶׁיִּהְיֶה פַּעַם מִגְרַשׁ הַסְּפּוֹרְט בִּשְׁבִיל אָדוֹן יְקוּתִיאֵלִי הַמְּעַמֵּל הַמְּפוּרְסָם, צוֹעֲדִים הוּא בַּהֲלִיכָה וַאֲנִי בַּחֲצִי רִיצָה הוּא הַגָּדוֹל וְהַגִּיבּוֹר וַאֲנִי הַדַּל מִמּוֹשֶׁבֶת הַדָּרוֹם פּוֹרֵשׂ לְפָנָיו הוֹכָחוֹת עַד כַּמָּה אֲנִי בְּתוֹךְ הַמּוּסִיקָה מַאֲזִין לְתַקְלִיטִים וְשׁוֹמֵעַ אֵצֶל חִבְקִין אֶת בֶּטְהוֹבֶן (בְּעִיקָּר הַחֲמִישִׁית) וְאֶת מוּצַארְט (בְּעִיקָּר אֶת הַסּוֹל מִינוֹר), וְאֶת בָּאךְ (בְּעִיקָּר הַבַּרְנְדֶּנְבּוּרְגִּי הַשְּׁלִישִׁי), וְכָאן נוֹקַשְׁתִּי, וּמְאוֹד מִתְלַהֵב אָמַרְתִּי לוֹ וְגַם אֶת הַסִּימְפוֹנְיוֹת שֶׁל שׁוֹפָן, שֶׁאָז עָצַר אָדוֹן חַרְלָמוֹב מֵהֲלִיכָתוֹ הַגִּיבּוֹרָה בִּבְלִימָה אַחַת וְהִבִּיט בִּי מִלְּמַעְלָה בְּמַבָּט שׂוֹרֵף, שׁוֹפָן לֹא סִימְפוֹנִיּוֹת, אָמַר סוֹפִית בִּשְׁאָט נֶפֶשׁ וְהָלַךְ, וַאֲנִי נִשְׁאַרְתִּי מְטוּפָּשׁ עוֹד יוֹתֵר וְלֹא יָכוֹל לְהַשִּׂיגוֹ וּלְתַקֵּן כִּי הִתְכַּוַּונְתִּי לְשׁוּמָאן, וּבְיִחוּד לְסִימְפוֹנְיַית הָאָבִיב, שֶׁמָּצְאָה אוֹתִי אֲפִילּוּ מְקַנֵּחַ דִּמְעָה עַל יָגוֹן הַנְּעוּרִים וְעַל כִּלְיוֹן הַנֶּפֶשׁ, כְּמוֹ לְמָשָׁל אֶל אַחַת חוֹמַת סְוֵודֶר, שֶׁהוּא נוֹשֵׂא עֵינָיו אֵלֶיהָ אֲבָל בּוֹשׁ מַשְׂאַת אֵלֶיהָ עֵינַיִים, אֶלָּא שֶׁהַשֵּׁם שׁוֹמָאן וְשׁוֹפָן וּבְיִחוּד כְּשֶׁהֵם כְּתוּבִים לֹא בְּעִבְרִית עָלוּל לְהַטְעוֹת כָּל חַלָּשׁ בְּשָׂפוֹת, וְצָרִיךְ לִזְכּוֹר כִּי אַבָּא הֶחָלוּץ הָאִידֵיאָלִיסְט הִקְפִּיד עַל עִבְרִית רַק עִבְרִית תָּמִיד עִבְרִית וְשֶׁמַּסְפִּיק וְלֹא לִהְיוֹת עוֹד גָּלוּתִי. לֵךְ תַּסְבִּיר כָּל זֶה לְאָדוֹן חַרַלְמוֹב. אִישׁ גָּדוֹל כָּעֲרָבוֹת רוּסְיָה, וְשֶׁנָּכוֹנוּ לוֹ שָׁם גְּדוֹלוֹת אִלְמָלֵא הוּכְרַח וְיָצָא לַדֶּרֶךְ וּבָא לְכָאן וְקִיבֵּל מִשְׂרַת מוֹרֶה לְמוּסִיקָה עִם הַפּוּסְהַרְמוֹנִיק הַהוּא.
כַּמָּה פְּעָמִים צָרִיךְ הָיָה אוֹתוֹ חִבְקִין בַּעַל הַפָּטֵיפוֹן, הַתַּקְלִיטִים, הַכִּינּוֹר וְהַדַּעַת הַיְּסוֹדִית שֶׁלּוֹ בַּמּוּסִיקָה עַד שֶׁבֵּין שְׁאָר פַּרְנָסוֹתָיו הַקְּלוּשׁוֹת כְּמַזְכִּירוֹ שֶׁל הָרוֹפֵא הַפְּרוֹפֵסוֹר "שְׂדוֹת יְרוּקִּים", שֶׁזּוֹ קְרִיצַת עַיִן כְּנַעֲנִית לִפְרוֹפֵסוֹר גְּרִינְפֵלְד, (אֶת הָאִי שֶׁל גְּרִינְפֵלְד בִּיטֵּא אַחֶרֶת לֹא לְפִי כּוֹחִי), הָיָה מַעְתִּיק תָּוִוים מַעֲשֵׂה אָמָּנוּת עַיִן לֹא תִּישָּׁבַע מֵרְאוּתוֹ אָץ וּמֵטִיל תָּוִוים בְּחַמָּשׁוֹת מְחַבֵּר מַשְׁקוֹפִים לְתָוִוים קְשָׁתוֹת לִשְׁעָרִים אֲלַכְסוֹנִיּוֹת וִישָׁרוֹת בְּרוּרוֹת וּקְסוּמוֹת שֶׁמְּכִילוֹת בְּתוֹכָן אֶת סוֹד קְרִיאַת הַמּוּסִיקָה אֶל עוֹשֵׂי הַמּוּסִיקָה, כַּמָּה פְּעָמִים תִּיקֵּן לִי וּבַחִיּוּךְ לֹא מַאֲשִׁים כִּי זֶה לֹא בַּר הֶאָמֵס, כְּמוֹ בַּר בּוּרְכּוֹב אוֹ יְהוּדָה לֵייבּ גּוֹרְדּוֹן, אֶלָּא פָּשׁוּט בְּרָאמֵס, הֲבָרָה אַחַת, הַכֹּל שְׁוָואִים וְרָץ קוֹמֶץ אֶחָד מִתַּחַת לְרֵישׁ, כְּמוֹ טְרַאח, לְמָשָׁל, יוֹהָנֶס בְּרָאמֵס, שֶׁזֶּה כְּמוֹ אוּלַי יוֹחָנָן אַבְרָהָם, שֶׁנִּשְׁמַע כְּנַעֲנִי פִּי כַּמָּה, וְכָךְ גַּם בְּעִנְיַין שׁוֹמָאן וְשׁוֹפָן, שֶׁרַק הַסּוֹף קְצָת שׁוֹנֶה.
אֲבָל מָה הָיָה קוֹרֶה? הָיָה קוֹרֶה לִפְעָמִים שֶׁאֲדוֹן חַרְלְמוֹב הָיָה מְנַגֵּן וְשַׂר וְכוּלָּם הָיוּ שָׂרִים וְטִיפָּה גַּם מִשְׁתַּעְשְׁעִים, אֲבָל פַּעַם אַחַת פִּתְאוֹם הִפְסִיקוּ הַכּוֹל וְחָדְלוּ וְהָיוּ בַּקֶּשֶׁב כְּאִילּוּ מַשֶּׁהוּ אֵירַע שֶׁצָּרִיךְ לָדַעַת מָה וַאֲדוֹן חַרַלְמוֹב בְּלִי שֶׁאָמַר אוֹ הִזְדַּקֵּף אוֹ נָתַן עֵינַי זַעַם אוֹ עָבַר פִּתְאוֹם לִפְרוֹזָה, אָדוֹן חַרַלְמוֹב פִּתְאוֹם הִשְׁתַּנָּה שָׁם בְּשִׁבְתּוֹ אֶל אוֹתוֹ הַפּוֹסְהַרְמוֹנִיק הַיָּשָׁן וְהַכּוֹשֵׁל מַרְבִּיץ אָקוֹרְדִּים גְּדוֹלִים וּמְנוּשָּׁפִים, מֵעֵבֶר לְכוֹחוֹ, וּכְאִילּוּ מַשֶּׁהוּ קָרָה פִּתְאוֹם, אֵלֶּה לֹא הָיוּ הָאָקוֹרְדִּים וְזֹאת לֹא הָיְתָה הַשִּׁירָה שֶׁשַּׁרְנוּ, מַשֶּׁהוּ קָרָה שֶׁפִּתְאוֹם הַכּוֹל הָיָה שׁוֹנֶה, עֲדַיִין הָיָה שָׁר וּמְנַגֵּן מְקוּפָּל אֶל הַקְּלִידִים כְּמִין שַׁבְּלוּל עֲנָק אוֹ כְּמִין נֶשֶׁר שֶׁמַּאֲכִיל בֵּין רַגְלָיו אֶת גּוֹזָלָיו הָרוֹפְסִים, וּפִתְאוֹם וְהַכּוֹל הָיָה אַחֶרֶת לְגַמְרֵי וְהָיָה שֶׁקֶט גָּדוֹל וְהָיְתָה שְׁמִיעָה גְּדוֹלָה וּמַשֶּׁהוּ הִשְׁתַּנָּה לְגַמְרֵי וְהָיְתָה שְׁמִיעָה נְקִיָּיהּ וְקַשּׁוּבָה וְהוּא שַׂר אָז אַחֶרֶת כְּאִילּוּ לְעַצְמוֹ כְּאִילּוּ הָיָה לְבַדּוֹ וּכְאִילּוּ הִתְגַּלָּה לוֹ דָּבָר שֶׁלֹּא אִכְפַּת לוֹ כָּעֵת מִי שׁוֹמֵעַ וּמָה עוֹשִׂים וּכְאִילּוּ מָצָא פִּתְאוֹם תּוֹךְ כְּדֵי הַכּוֹל אֵיזוֹ אֱמֶת לֹא יְדוּעָה שֶׁנִּתְפְּשָׂה וְהוֹלֶכֶת עַכְשָׁיו וְהוֹלֶכֶת וּמִתְבָּרֶרֶת וְגַם כְּשֶׁעוֹד לֹא יָדוּעַ מָה הִיא יָדוּעַ שֶׁזּוֹ אֱמֶת שֶׁעוֹשָׂה דַּרְכָּהּ וּבָאָה מֵאֵלֶיהָ, לֹא צַ'יְיקוֹבְסְקִי אִם מִישֶׁהוּ חוֹשֵׁב, וְלֹא רִימְסְקִי קוֹרְסְקוֹב אוֹ בִּוְרוּדִּין אוֹ כָּל הַהֵם הסקריאבין וְהַדַּזְ'יָאבִין וְהַהֵם אֶלָּא מַשֶּׁהוּ שׁוֹנֶה וּמְיוּחָד שֶׁמִּתְגַּלֶּה וְהוֹלֵךְ כָּעֵת וְעוֹשֶׂה לוֹ דֶּרֶךְ בַּשִּׁיר שֶׁהוּא שַׂר כָּפוּף כּוּלּוֹ כְּשַׁבְּלוּל וְשַׂר בְּקוֹלוֹ הַגָּדוֹל עָמוּם מַשֶּׁהוּ אֲבָל נָקִי אֲבָל כְּמוֹ מַשֶּׁהוּ שֶׁהוּא אֱמֶת, וְשׁוֹמְעִים וְיוֹדְעִים שֶׁהִנֵּה זֶה עַכְשָׁיו קוֹרֶה וְשֶׁהוּא לֹא כָּאן וְאוּלַי מֵעֵבֶר לָמָּה שֶׁכְּאִילּוּ יָדַעְנוּ עָלָיו תָּמִיד וְשֶׁגַּם הֵעַזְנוּ בְּטִפְּשׁוּתֵנוּ וְהִתְחַצַּפְנוּ לְלַגְלֵג עָלָיו אָז פַּעַם מִזְּמַן כְּשֶׁעוֹד לֹא יָדַעְנוּ וְשֶׁשּׁוֹמְעִים כָּעֵת מַשֶּׁהוּ כְּאִילּוּ הִנֵּה זֶה קוֹרֶה דָּבָר וְיֵשׁ מַשֶּׁהוּ כָּעֵת וְזֶה קוֹרֶה גַּם לָנוּ, וּבְאֵיזוֹ עֲנָוָוה וְגַם בְּאֵיזוֹ עֶרְגָּה כְּאִילּוּ הִנֵּה זֶה הַנָּכוֹן שֶׁגַּם לֹא עָלָה עַל דַּעְתֵּנוּ וְכָעֵת שׁוֹמְעִים שֶׁיֶּשְׁנוֹ וְהוּא נָכוֹן, עַד חֶנֶק בַּגָּרוֹן, קַל מִדַּי לוֹמַר כָּאן עַרְבוּת רוּסְיָה אוֹ הַקּוֹזָקִים בָּאִים אוֹ הַטָּטָרִים אוֹ רוּחוֹת סִיבִּיר אוֹ מִתְיַיפֵּחַ כְּאָקוֹרְדְּיוֹן וְכָל הַחָכְמוֹת הַיְּדוּעוֹת, וְזֶה לֹא כָּךְ, זֶה פָּשׁוּט קוֹרֶה כָּעֵת כְּשֶׁאָדָם אֶחָד שַׂר וְשׁוֹמְעִים שֶׁהוּא שַׂר וְשֶׁזֶּה הַדָּבָר, וְשֶׁזֶּה נִכְנַס פְּנִימָה מֵעַל הַמָּקוֹם וּמֵעַל הַכִּיתָּה בְּבֵית הַכֶּרֶם וּמֵעַל הַתַּלְמִידִים בַּסֵּמִינָר, מֵעַל הַשִּׁיעוּר בְּמוּסִיקָה וְכָל מָה שֶׁכָּרוּךְ לְזֶה תָּמִיד, וְאוּלַי כְּמוֹ, כָּךְ עוֹלֶה פִּתְאוֹם מִמָּקוֹם רָחוֹק, וְאוּלַי כְּמוֹ שְׁמוּאֵל הַקָּטָן כְּשֶׁשָּׁמַע פִּתְאוֹם בַּשֶּׁקֶט בַּלַּיְלָה קוֹרְאִים לוֹ שְׁמוּאֵל שְׁמוּאֵל וַיֹּאמֶר הִנְנִי.
וְאַחַר כָּךְ הָיָה שָׁקֵט וְנִגְמָר. וְאַף אֶחָד לֹא יָדַע מָה בְּדִיּוּק עוֹשִׂים וְגַם אָדוֹן חַרְלָמוֹב, וְאַחַר כָּךְ הוּא קָם וְנַעֲשָׂה בְּבַת אַחַת גָּבוֹהַּ עַד הַתִּקְרָה וְאַחַר כָּךְ שָׁמַט אֶת כְּתֵפָיו וְיָרַד מַשֶּׁהוּ וְגַם יָדָיו הַגְּדוֹלוֹת הָיוּ תְּלוּיוֹת וְאַחַר כָּךְ קִינֵּחַ אֶת קָרַחְתּוֹ בְּמִטְפַּחַת וְרֹאשׁוֹ הָיָה גָּדוֹל וְגוּלְגּוֹלְתִּי, וְחָזַר וְשָׁמַט כְּתֵפָיו יוֹתֵר וְנִתְקַטֵּן עוֹד מַשֶּׁהוּ וְהָלַךְ לוֹ אֵין מִילָּה אֶל הַדֶּלֶת וְלִפְנֵי שֶׁהָלַךְ הָפַךְ רֹאשׁוֹ אֵלֵינוּ וְנִפְנֵף לָנוּ מַשֶּׁהוּ בְּיָד רְפוּיָה קְצָת וְהָלַךְ. וְהָיָה שֶׁקֶט וְקַמְנוּ פֹּה וָשָׁם וְהָיִינוּ כְּפוּפִים וּמְבוּדָּדִים וְאִישׁ לֹא אָמַר כְּלוּם וְאֶחָד אֶחָד יָצְאוּ כּוּלָּם נְמוּכִים וּפָנוּ אִישׁ לְעֶבְרוֹ וְגַם אֲנִי יָרַדְתִּי בַּמַּדְרֵגוֹת לֹא יוֹדֵעַ מָה לְהַגִּיד וְעַל יְדֵי יָרְדָה בַּמַּדְרֵגוֹת נַעֲרָה אַחַת בִּסְוֵודֶר חוֹם אֶחָד וְגַם הִיא לֹא יָדְעָה מָה לְהַגִּיד אֲבָל אָמְרָה, לְאָן אַתָּה הוֹלֵךְ? וְזֶה הָיָה מַפְתִּיעַ וְכָל כָּךְ לֹא צָפוּי עַד שֶׁכְּאִילּוּ שָׁכַח שֶׁרַק לְכָךְ צִיפָּה וְיִיחֵל כְּבָר זְמַן וּזְמַנִּים, וְגַם בָּדָה כָּל מִינֵי סִיפּוּרִים מוּפְלָאִים מִן הַדִּמְיוֹן אֵיךְ זֶה יִקְרֶה וְהֵם יַתְחִילוּ פַּעַם וְאֵיךְ זֶה יַתְחִילוּ לְדַבֵּר וְאֵיךְ זֶה מֵעוֹלָם לֹא יָדַע אֵיךְ וְלֹא אֵיךְ מַתְחִילִים וְאֵיךְ הוּא יִהְיֶה מַתְחִיל. וְאִילּוּ כָּעֵת יוֹרְדִים יַחַד בַּמַּדְרֵגוֹת, וַאֲמוּרִים לָתֵת מִילִּים לָמָּה שֶׁקָּרָה לִפְנֵי רֶגַע וְהִיכָּה עַל רֹאשָׁם, וְשֶׁבְּמָקוֹם זֶה אֵינָם מְדַבְּרִים כְּלוּם אֶלָּא פִּתְאוֹם הִיא שׁוֹאֶלֶת לְאָן פָּנָיו, שֶׁעַל זֶה הוּא עוֹנֶה בִּתְנוּעַת יָד נְבוֹכָה, וְגַם בְּאוֹמֶץ, לְאָן אַתְּ? אֲנִי אֲלַוֶּוה אוֹתְךָ, אָמַר וְלֹא מַאֲמִין שֶׁזֶּה הוּא, וּבְלִי שֶׁיָּדַע שֶׁיֵּשׁ בּוֹ אוֹמֶץ לְכָל כָּךְ, אֲהָהּ, אָמְרָה, אֲנִי גָּרָה קָרוֹב פֹּה לְמַטָּה בִּרְחוֹב הֶחָלוּץ, אָמְרָה, חוֹמַת הַסְּוֵודֶר הַזֹּאת, שֶׁכָּעֵת בְּקוֹר חוֹרֶף בֵּית כַּרְמִי עָלָה גַּם סוֹמֶק מָה בְּלֶחָיֶיהָ וּכְשֶׁהִרְגִּישָׁה שֶׁהִבְחִין בּוֹ בַּסּוֹמֶק הַזֶּה פֶּרַח הַסּוֹמֶק וְהִסְמִיק פִּי כַּמָּה עַד שֶׁהָיְתָה סְמוּקָה לֹא פָּחוֹת מִמָּה שֶׁשָּׂרִים בַּשִּׁירִים עַל הַתַּפּוּחַ בִּסְתָיו, וְכֵיוָון שֶׁכָּךְ הִסְמִיקָה עוֹד יוֹתֵר וְנִכְלְמָה וְרָצְתָה לִבְרוֹחַ, וְהֵרִימָה אֶת צַוְּוארוֹן הַסְּוֵודֶר סְבִיב צַוּוֹארָהּ כְּדֵי גּוֹבַהּ סוֹמֶק לְחַיֶּיהָ, וְהֶחֱלִיטוּ לְהִתְעַלֵּם וְיָרְדוּ בְּכָל אוֹתָן הַמַּדְרֵגוֹת הַמְּנוּיוֹת שֶׁל רְחוֹב הַמַּעֲלוֹת (חוֹכְמָה שֶׁל אֲדוֹן סִילְמָן פּוֹסֵק הַפְּסוּקִים) וּמְדַלְּגִים בָּהֶן בְּצַעֲדֵי מָחוֹל פּוֹזְזִים לֹא רַק בִּגְלַל גִּיל עֲלוּמֵיהֶם הַמְּפַזֵּז, אֶלָּא גַּם בִּגְלַל שֶׁרִיקּוּד הוּא עוֹד אָמָּנוּת בִּיטּוּי לְלֹא מִילִּים, וְזֶה בְּדִיּוּק מָה שֶׁהָיָה מִתְבַּקֵּשׁ כָּעֵת וְכָאן, אָמְרָה בְּלִי מִילִּים, כְּשֶׁהַקָּזוּאָרִינוֹת מִטִּיפּוֹת פְּנִינִים וּכְבָר זֶה רְחוֹב הֶחָלוּץ רָחוּץ כּוּלּוֹ בַּגֶּשֶׁם, וְעוֹד שְׁלוֹשָׁה אַרְבָּעָה בָּתִּים וְיָמִינָה וְזֶה בֵּית אֲבִישָׁר שֶׁנִּקְרָא פַּעַם אַגְבַּאבָּא, וְכָאן לְמַטָּה הִיא גָּרָה.
עָמְדוּ בִּפְרִיחַת הַוֶּורֶד שֶׁלָּהּ וּבְדַלּוּת גֵּוָו שֶׁלּוֹ וּבְפַרְעוֹת רֹאשׁוֹ, הוּא נוֹתֵן לִי שִׁיעוּרֵי פְּסַנְתֵּר, סִיפְּרָה כָּעֵת, אָדוֹן חַרַלְמוֹב, לֹא בִּיקַּשְׁתִּי, אֲבָל שָׁאַל אִם אֶרְצֶה, וְשָׁאַלְתִּי אִם זֶה לֹא יַפְרִיעַ, וְהוּא אָמַר שֶׁלֹּא, וְשֶׁהוּא יִשְׂמַח, וְשֶׁהוּא חוֹשֵׁב שֶׁיֵּשׁ לִי אֵיזֶה כִּישָּׁרוֹן, וְשֶׁלֹּא מְבַקֵּשׁ כְּלָל שְׂכַר לִימּוּד, אַתָּה יָכוֹל לְהַאֲמִין, אֵיזֶה אִישׁ הוּא, אֵיזֶה אִישׁ, אָמְרָה, וְעָמְדוּ עוֹד רֶגַע וְעָבְרוּ לְהִישָּׁעֵן מְרַגֵּל אֶל רֶגֶל, וְלֹא יָדְעוּ מָה לוֹמַר עוֹד, וְשִׁינּוּ וְנִשְׁעֲנוּ מִזֶּה וּמִזֶּה עַל הָעֵץ בַּיָּדַיִים נִתְמָכוֹת אֶל הַגֶּזַע, אֲבָל לֹא נוֹגְעִים, מָה פִּתְאוֹם, וְרַק חַשְׁמַל בֵּין הַיָּדַיִים הַלֹּא נוֹגְעוֹת, וּכְבָר אֵינָהּ סְמוּקָה אֶלָּא רַק וְרוּדָּה קְרִירָה, וְרַק הוּא לִבּוֹ בִּגְרוֹנוֹ וְלֹא יוֹצֵאת לוֹ אַף מִילָּה, טוֹב, הִיא אוֹמֶרֶת כָּעֵת, זֶה הָיָה כַּבִּיר מָה שֶׁנִּיגֵּן, אָמְרָה, אַדִּיר, הוּא אוֹמֵר לָהּ, יוֹצֵא מִגֶּדֶר הָרָגִיל, הִיא אוֹמֶרֶת, נִפְלָא, הוּא אוֹמֵר, פַנְטַסְטִי, וְטִיפּוֹת בּוֹדְדוֹת נָשְׁרוּ מִמַּחֲטֵי הַקָּזוּאָרִינוֹת וְאֶפְשָׁר הָיָה לִשְׁתּוֹת אוֹתָן מִנִּיקְיוֹן וּמִזְּכוּת וּמֵרִיגְשָׁהּ, וְאוּלַי גַּם לְהָנִיעַ כָּעֵת פִּתְאוֹם אֵיזֶה עָנָף אֶחָד טָעוּן טִיפּוֹת יָשָׁר עָלֶיהָ וְהִיא תִּצְוַוח, וְהוּא יִצְחָק, טוֹב, הִיא אוֹמֶרֶת, אָז זֶהוּ, כֵּן, הוּא אוֹמֵר, זֶהוּ זֶה, טוֹב, הִיא אוֹמֶרֶת וְלֹא עוֹשָׂה, אָז אֲנִי יוֹרֶדֶת, לַיְלָה טוֹב, הִיא אוֹמֶרֶת, טוֹב, אָז אֲנִי הוֹלֵךְ, הוּא אוֹמֵר, לֵיל מְנוּחָה, הוּא אוֹמֵר, וְלֹא יָכוֹל לָלֶכֶת וְהִיא לֹא יְכוֹלָה לָרֶדֶת, אָז לְהִתְרָאוֹת, הִיא אוֹמֶרֶת, מִתּוֹךְ הַחוֹם הָרַךְ הַחַם הַזֶּה שֶׁלָּהּ עִם שִׁיעֲרָה הָעַרְמוֹנִי, לַיְלָה טוֹב, הוּא אוֹמֵר, לְהִתְרָאוֹת, הִיא אוֹמֶרֶת, אֵיזֶה לְהִתְרָאוֹת מָה לְהִתְרָאוֹת, בּוֹאִי אַל תֵּלְכִי, הוּא צוֹעֵק בְּלִי לֵאמוֹר, חַכִּי רֶגַע, אַל תֵּלְכִי, רַק עוֹד רֶגַע, בּוֹאִי, הוּא לֹא אוֹמֵר, תִּרְאִי אֵיךְ הֵן כּוּלָּן פְּנִינִים, אָמַר כָּעֵת, וְהִיא אָמְרָה, כֵּן, וְגַם הוּא אָמַר, כֵּן, וְאוֹמֵר שׁוּב, כֵּן, אָז זֶהוּ, וְהִיא חָזְרָה אָז פִּתְאוֹם בְּרִיצָה וּשְׁמָהּ לוֹ פִּתְאוֹם נְשִׁיקָה עַל לֶחְיוֹ וְסָבְבָה וְנִמְלְטָה בְּכָל הַמַּדְרֵגוֹת וּבְיַעַף לְמַטָּה וְאֵינֶנָּה. וְהוּא נִשְׁאַר עוֹמֵד לֹא מַאֲמִין לֹא יוֹדֵעַ מָה, יָדוֹ עַל הַמָּקוֹם שֶׁבְּלֵחָיו וְלֹא קוֹלֵט מָה וְלֹא כְּלוּם וְלֹא מָה כָּעֵת, וְרַק שֶׁזֶּה, וְשֶׁדַּוְוקָא כֵּן, וְשֶׁזֶּה הָיָה בֶּאֱמֶת, וְכוֹשֵׁל שִׁיכּוֹר הוֹלֵךְ כּוֹשֵׁל כּוֹשֵׁל בִּרְחוֹב הֶחָלוּץ הָרֵיק וְהָרָטוֹב עַד שֶׁמַּתְחִיל לָשִׁיר מִתַּחַת חוֹטְמוֹ הַשָּׁמַיִים מְסַפְּרִים כְּבוֹד אֵל, וְאַחַר כָּךְ גַּם לְזַמְזֵם, וְאַחַר כָּךְ הוּא גַּם פּוֹצֶה פֹּה וְשַׂר וּלְבַסּוֹף הוּא הוֹלֵךְ וְגוֹעֶה כְּשׁוֹר פַּר בָּרְחוֹבוֹת הַהֲגוּנִים וְהַיְּשָׁנִים הַהֵם בְּקוֹל גָּדוֹל מִתְעַלֵּל בְּבַעֲלֵי הַבָּתִּים בְּלִי שׁוּם מַהְפֵּכַת הַמַּעֲמָדוֹת אֶלָּא רַק מוֹדִיעַ לְעוֹלָם שֶׁיֵּידַע וְאוֹמֵר לָהֶם אֶת הָאֱמֶת הַגְּדוֹלָה בְּיוֹתֵר וְהַזַּכָּה בְּיוֹתֵר שֶׁהִנֵּה אַךְ זֶה נִתְגַּלְּתָה בִּרְחוֹב הֶחָלוּץ מִתַּחַת לַקָּזוּאָרִינוֹת הַמְּטַיְּיפוֹת, כִּי הַשָּׁמַיִים מְסַפְּרִים כְּבוֹד אֵל. וְעַד שֶׁהוּא הוֹלֵךְ וּמִשְׁתַּתֵּק וְהַגֶּשֶׁם פִּתְאוֹם הָלַךְ וְהִתְחַזֵּק עָלָיו וְנִפְלָא לָתֵת לוֹ וְלִהְיוֹת לוֹ לְגַמְרֵי וְגַם לָתֵת לוֹ לְהִיכָּנֵס קַר וְרָטוֹב לְתוֹכוֹ וְגַם לַעֲנוֹת בְּתוֹרוֹ בְּמַקְהֵלָה כִּמְבוּקָּשׁ, שָׁלוֹשׁ אַרְבַּע, וּמַעֲשֵׂה יָדָיו מַגִּיד הָרָקִיעַ.








https://www.shortstoryproject.com/he/story/%d7%97%d7%a8%d7%9c%d7%9e%d7%95%d7%91/
#אַהֲבָה#אהבהצעירה#הִתְבַּגְּרוּת#ימיבית-סֵפֶר#יְרוּשָׁלַיִם#יִשְׂרְאֵלִי#מוּזִיקָה