דָּאגְלָס סְטָאר חַי לְמֶשֶׁךְ שְׁבוּעַיִים נוֹסָפִים. מִקֵּץ הַשָּׁנִים, וּמִשֶּׁנָּגוֹז מֵהֶם הַכְּאֵב, אֵמִילִי חָשְׁבָה שְׁאֵלָה הָיוּ זִיכְרוֹנוֹתֶיהָ הַיְּקָרִים בְּיוֹתֵר. אֵלֶּה הָיוּ שְׁבוּעַיִים יְפֵהפִיִּים – יְפֵהפִיִּים וְלֹא עֲצוּבִים. וְלַיְלָה אֶחָד, כְּשֶׁשָּׁכַב עַל הַסַּפָּה בַּטְּרַקְלִין הָאוֹרְחִים, עִם אֵמִילִי לְצִידּוֹ בַּכּוּרְסָה הַיְּשָׁנָה, הוּא חָלַף מִבַּעַד לַוִּוילוֹן – חָלַף בְּשֶׁקֶט וּבְרָכוֹת כָּאֵלֶּה שֶׁאֵמִילִי כְּלָל לֹא יָדְעָה שֶׁהוּא אֵינֶנּוּ עַד שֶׁלֹּא הִרְגִּישָׁה לְפֶתַע בַּדְּמָמָה הַמּוּזָרָה שֶׁל הַחֶדֶר – אַף אֶחָד לֹא נָשַׁם בּוֹ מִלְּבַדָּהּ.
"אַבָּא – אַבָּא!" הִיא קָרְאָה. וְאָז הִזְעִיקָה אֶת אֵלֶן.
אָלֶן גְּרִין אָמְרָה לְמוֹרִיִּים כְּשֶׁאֵלֶּה הִגִּיעוּ כִּי אֵמִילִי הִתְנַהֲגָה יָפֶה מְאוֹד, בְּהִתְחַשֵּׁב בַּנְּסִיבּוֹת. מִן הַסְּתָם, הִיא בָּכְתָה כָּל הַלַּיְלָה וְלֹא עַצְמָהּ עֵין; אִישׁ מִתּוֹשָׁבֵי מאייווד שֶׁנָּהֲרוּ בִּנְדִיבוּת אֶל הַבַּיִת כְּדֵי לְהַצִּיעַ עֶזְרָה לֹא הִצְלִיחַ לְנַחֵם אוֹתָהּ; אֲבָל כְּשֶׁהִגִּיעַ הַבּוֹקֶר דִּמְעוֹתֶיהָ נָשְׁרוּ כּוּלָּן. הִיא הָיְיתָה חִיוֶּורֶת וּשְׁקֵטָה וּכְנוּעָה.
"בְּדִיּוּק כָּכָה", אָמְרָה אֵלֶן, "זֶה מָה שֶׁיּוֹצֵא מִזֶּה שֶׁמְּכִינִים אוֹתְךָ כְּמוֹ שֶׁצָּרִיךְ. אַבָּא שָׂ'ךְ כָּל כָּךְ כָּעַס עָלַי שְׁאִיזְהַרְתִּי אוֹתְךָ שֶׁהוּא לֹא הִתְנַהֵג אִיתִּי כְּמוֹ בֶּנְאָדָם מֵאָז – וְעוֹד שֶׁהוּא בֶּנְאָדָם גּוֹסֵס וְהַכּוֹל. אֲבָל אֲנִי לֹא נוֹטֶרֶת לוֹ שׁוּם טִינָה. אֲנִי אֶת חוֹבָתִי עָשִׂיתִי. גְּבֶרֶת הַאֶבָּרֵד מְכִינָה שִׂמְלָה שְׁחוֹרָה בִּשְׁבִילֵךְ, וְהִיא תִּהְיֶה מוּכָנָה עַד אֲרוּחַת הָעֶרֶב. הַקְּרוֹבִים שֶׁל אִמָּא שַׂ'ךְ יַגִּיעוּ לְפֹה הַלַּיְלָה, כָּכָה הֵם הוֹדִיעוּ בַּטֵּלֶגְרָף, וַאֲנִי נוֹתֶנֶת תְּ'מִילָהּ שֶׁלִּי, הֵם יִרְאוּ אוֹתְךָ לְבוּשָׁה בְּאוֹפֶן מְכוּבָּד. הֵם עֲשִׁירִים מְאוֹד וְהֵם יִדְאֲגוּ לְךָ. אַבָּא שַׁ'ךְ לֹא הִשְׁאִיר אֲגוֹרָה אֲבָל גַּם אֵין שׁוּם חוֹבוֹת, אוֹמֵר אֶת זֶה לִזְכוּתוֹ. הַלֶּכֶת לִרְאוֹת תְּ'גוּפָהּ?"
"אַל תִּקְרְאִי לוֹ כָּכָה", זְעָקָה אֵמִילִי, מִתְכַּוֶּוצֶת. זֶה הָיָה נוֹרָא לִשְׁמוֹעַ אֶת אַבָּא מְכוּנֶּה כָּךְ.
"לָמָּה לֹא? בְּחַיֵּי שֶׁאֶת הַיַּלְדָּה הֲכִי מְשׁוּנֶּה! הוּא גּוּפָהּ יוֹתֵר יָפֶה מִשֶּׁהָיִיתִי מְצַפֶּה, כּוּלּוֹ עוֹר וַעֲצָמוֹת וְזֶה. הוּא תָּמִיד הָיָה גֶּבֶר נָאֶה, אֲבָל רָזֶה מִדַּי".
"אָלֶן גְּרִין", אָמְרָה אֵמִילִי פִּתְאוֹם, "אִם תַּגִּידִי עוֹד אֶחָד מ – הַדְּבָרִים הָאֵלּוּ – עַל אַבָּא, אָטִיל עָלַיִיךְ אֶת הַקְּלָלָה הַשְּׁחוֹרָה!"
אָלֶן גְּרִין בָּהֲתָה בָּהּ.
"אֲנִי לֹא יוֹדַעַת לָמָּה לְכָל הָרוּחוֹת אַתְּ מִתְכַּוֶּונֶת, אֲבָל זֹאת לֹא צוּרָה לְדַבֵּר אֵלַי, אַחֲרֵי כָּל מָה שֶׁעָשִׂיתִי בִּשְׁבִילְךָ. עָדִיף שֶׁהַמּוֹרִיִּים לֹא יִשְׁמְעוּ אוֹתְךָ מְדַבֶּרֶת כָּכָה אוֹ שֶׁהֵם לֹא יִרְצוּ שׁוּם עָסַק אִיתְּךָ. הַקְּלָלָה הַשְּׁחוֹרָה, לֹא פָּחוֹת! הִנֵּה הַכָּרַת תּוֹדָה בִּשְׁבִילְכֶם!"
אֵמִילִי מִצְמְצָה בִּכְאֵב. הִיא הָיְיתָה יְצוּר קָטָן, בּוֹדֵד וְעָזוּב, וְהִיא הִרְגִּישָׁה שֶׁלֹּא נוֹתַר לָהּ חָבֵר בָּעוֹלָם. אֲבָל הִיא כְּלָל לֹא הִתְחָרְטָה עַל הַדְּבָרִים שֶׁאָמְרָה לְאֵלֶן וְלֹא הָיָה בְּכַוּוֹנָתָהּ לְהַעֲמִיד פָּנִים שֶׁכֵּן.
"בּוֹאִי לְהֵנָּה וְתַעְזְרִי לִי לִשְׁטוֹף תַּ'כְלִים", פָּקְדָה אֵלֶן. "יַעֲשֶׂה לָךְ טוֹב שֶׁיִּהְיֶה לָךְ מַשֶּׁהוּ שֶׁיָּסִיחַ אֶת דַּעְתְּךָ מְדַבְּרִים וְאָז לֹא תְּחַפְּשִׂי לְהַטִּיל קְלָלוֹת עַל אֲנָשִׁים שֶׁשָּׁחֲקוּ תֹּ'אֶצְבָּעוֹת עַד הָעֶצֶם בַּעֲבוֹדָה בִּשְׁבִילְךָ".
אֵמִילִי, בְּלִוְויַית מַבָּט סַקְרָן בְּיָדֶיהָ שֶׁל אֵלֶן, הֲלָכָה וְהֵבִיאָה אֶת מַגֶּבֶת הַכֵּלִים.
"הַיָּדַיִים שֶׁלְּךָ שְׁמֵנוֹת כְּמוֹ סוּפְגָּנִיּוֹת", הִיא אָמְרָה. "לֹא רוֹאִים עֲצָמוֹת בִּכְלָל".
"אַל תִּתְחַצְּפִי! זֶה נוֹרָא, בִּזְמַן אַבָּא שָׂ'ךְ הַמִּסְכֵּן שׁוֹכֵב מֵת שְׁמָהּ. אֲבָל אִם דּוֹדָה שֶׁלְּךָ רוּת תִּיקַּח אוֹתְךָ הִיא תְּרַפֵּא אוֹתְךָ מִזֶּה מַהֵר מְאוֹד".
"דּוֹדָה רוּת הוֹלֶכֶת לָקַחַת אוֹתִי?"
"אַנְ'לָא יוֹדַעַת, אֲבָל בְּעֶצֶם הִיא צְרִיכָה. הִיא אַלְמָנָה בְּלִי שׁוּם יְלָדִים בִּכְלָל, וְיֵשׁ לָהּ מַסְפִּיק כֶּסֶף".
"אֲנִי לֹא חוֹשֶׁבֶת שֶׁאֲנִי רוֹצֶה שֶׁדּוֹדָהּ רוּת תִּיקַּח אוֹתִי", אָמְרָה אֵמִילִי, בְּהֶחְלֵטִיּוּת, לְאַחַר הִרְהוּר קַל.
"טוֹב, הֵם כַּנִּרְאֶה לֹא יַשְׁאִירוּ לְךָ אֶת הַבְּחִירָה. אַתְּ צַ'כָּה לִהְיוֹת אֲסִירַת תּוֹדָה לְקַבֵּל בַּיִת כָּלְשֶׁהוּ. תִּזְכְּרִי שֶׁאֵין לְךָ חֲשִׁיבוּת רַבָּה".
"אֲנִי חֲשׁוּבָה לְעַצְמִי", קָרְאָה אֵמִילִי בְּגַאֲוָוה.
"זוֹ תִּהְיֶה חָתַ'כְתָּ מְשִׂימָה לְגַדֵּל אוֹתְךָ", הַפְּטִירָה אֵלֶן. "דּוֹדָה שַׁ'ךְ רוּת הִיא הָאָדָם הַנָּכוֹן לַמְּשִׂימָה, לְדַעְתִּי. הִיא לֹא תִּסְבּוֹל שׁוּם שְׁטוּיוֹת. הִיא אִישָּׁה טוֹבָה וַעֲקֶרֶת הַבַּיִת הֲכִי מְסוּדֶּרֶת בָּאִי הַנָּסִיךְ אֵדוּאַרְד. אַתְּ יְכוֹלָה לֶאֱכוֹל מֵהָרִצְפָּה שֶׁלָּהּ".
"אֲנִי לֹא רוֹצֶה לֶאֱכוֹל מֵהָרִצְפָּה שֶׁלָּהּ. לֹא אִכְפַּת לִי אִם הָרִצְפָּה מְלוּכְלֶכֶת כָּל עוֹד מַפַּת הַשּׁוּלְחָן נְקִיֶּיהָ".
"טוֹב, גַּם הַמַּפּוֹת שֶׁלָּהּ נְקִיּוּת, הָיִיתִי אוֹמֶרֶת. יֵשׁ לָהּ בַּיִת יָפֶה בִּשְׁרוֹסְבְרִי עִם חַלּוֹנוֹת מְקוּשָּׁתִים וּפִיתּוּחֵי עֵץ מִסָּבִיב לְכָל הַגַּג. הוּא מְאוֹד מְסוּגְנָן. זֶה יִהְיֶה בַּיִת טוֹב בִּשְׁבִילְךָ. הִיא תַּכְנִיס לְךָ קְצָת שֶׁכָּל וְתַעֲשֶׂה לָךְ הָמוֹן טוֹב".
"אֲנִי לֹא רוֹצֶה שֶׁיַּכְנִיסוּ לִי שֶׁכָּל וְיַעֲשׂוּ לִי הָמוֹן טוֹב", קָרְאָה אֵמִילִי בִּשְׂפָתַיִים רוֹעֲדוֹת. "אֲנִי – אֲנִי רוֹצֶה שֶׁמִּישֶׁהוּ יֹאהַב אוֹתִי".
"טוֹב, אַתְּ צַ'כָּה לַ'יִתְנַהֵג יָפֶה אִם אַתְּ רוֹצָה לִמְצוֹא חֵן בְּעֵינַיי אֲנָשִׁים. אִי'פָּשֵׁר לְהַאֲשִׁים אוֹתְךָ יוֹתֵר מִדַּי – אַבָּא שָׂ'ךְ פִּינֵּק אוֹתְךָ. אָמַרְתִּי לוֹ אֶת זֶה לְעִיתִּים מַסְפִּיק קְרוֹבוֹת, אֲבָל הוּא סְתָם צָחַק. אֲנִי מְקַוֶּוה שֶׁהוּא לֹא מִצְטַעֵר עַל זֶה עַכְשָׁיו. הָאֱמֶת הִיא, אֵמִילִי סְטָאר, שֶׁאַתְּ מְשׁוּנֶּה, וַאֲנָשִׁים לֹא אוֹהֲבִים יְלָדִים מְשׁוּנִּים".
"בְּמָה אֲנִי מְשׁוּנֶּה?" דָּרְשָׁה אֵמִילִי.
"אַתְּ מְדַבֶּרֶת מְשׁוּנֶּה – וְאֶת מִתְנַהֶגֶת מְשׁוּנֶּה – וְלִפְעָמִים אַתְּ נִרְאֵית מְשׁוּנֶּה. וְאֶת בּוֹגֶרֶת מִדַּי לְגִילֵךְ – לַמְרוֹת שֶׁזֶּה לֹא בָּאַשְׁמָה שֶׁלְּךָ. זֶה בִּגְלַל שֶׁלֹּא הִיתְ'רַבַּבְתָּ עִם יְלָדִים אֲחֵרִים. תָּמִיד הִצַּקְתִּי לְאַבָּא שָׂ'ךְ שֶׁיִּשְׁלַח אוֹתְךָ לְבֵצֵפֶר – לִלְמוֹד בְּבֵית זֶה לֹא אוֹתוֹ דָּבָר – אֲבָל הוּא לֹא הִקְשִׁיב לִי, כַּמּוּבָן. אֲנִי לֹא אוֹמֶרֶת שֶׁלֹּא הִתְקַדַּמְתָּ בַּסְּפָרִים שֶׁלְּךָ כְּמוֹ שֶׁצָּרִיךְ, אֲבָל אֶת צַ'כֶּה לִלְמוֹד אֵיךְ לִהְיוֹת כְּמוֹ יְלָדִים אֲחֵרִים. מִצַּד אֶחָד יִהְיֶה לְךָ טוֹב אִם הַדּוֹד שַׁ'ךְ אוֹלִיבֶר יִיקַּח אוֹתְךָ, כִּי יֵשׁ לוֹ מִשְׁפָּחָה גְּדוֹלָה. אֲבָל אֵין לוֹ הַרְבֵּה כֶּסֶף כְּמוֹ לִשְׁאָר, אָז כַּנִּרְאֶה שֶׁלֹּא יִיקַּח. אוּלַי דָּוִד שַׁ'ךְ וָאלָאס יִיקַּח, כִּי הוּא מַחֲשִׁיב ת'צמו רֹאשׁ הַמִּשְׁפָּחָה. יֵשׁ לוֹ רַק בַּת אַחַת וְהִיא גְּדוֹלָה כְּבָר. אֲבָל אִשְׁתּוֹ חוֹלָנִית – אוֹ לְפָחוֹת חוֹשֶׁבֶת תְּ'צַמָּה כָּזֹאת".
"הַלְּוַואי שֶׁדּוֹדָה לוֹרָה תִּיקַּח אוֹתִי", אָמְרָה אֵמִילִי. הִיא זָכְרָה שֶׁאַבָּא אָמַר שֶׁדּוֹדָהּ לוֹרָה הָיְיתָה דּוֹמָה קְצָת לְאֵימָה.
"דּוֹדָה לוֹרָה! לָהּ לֹא תִּהְיֶה שׁוּם מִילָּה בְּעִנְיַין – אֵלִיזַבֶּת הִיא הַבּוֹס בְּמוֹלַד הַיָּרֵחַ. גֶ'יְמִי מוֹרַיי מְנַהֵל אֶת הַחַוּוֹה, אֲבָל הוּא לֹא לְגַמְרֵי אִיתָּנוּ, מִמָּה שֶׁאָמְרוּ לִי – "
"אֵיזֶה חֵלֶק שֶׁלּוֹ לֹא אִיתָּנוּ?" שְׁאֵלָה אֵמִילִי בְּסַקְרָנוּת.
"רִיבּוֹנוֹ שֶׁל עוֹלָם, זֶה אֵיזֶה מַשֶּׁהוּ שֶׁקָּשׁוּר לָרֹאשׁ שֶׁלּוֹ, יַלְדָּה. הוּא קְצָת מְפַגֵּר – אֵיזוֹ שֶׁהִיא תְּאוּנָה כְּשֶׁהָיָה צָעִיר, זֶה מָה שֶׁשָּׁמַעְתִּי. זֶה בָּלָגָן לוֹ אֶת הָרֹאשׁ, מַשֶּׁהוּ כָּזֶה. אֵלִיזַבֶּת הָיְיתָה מְעוֹרֶבֶת בָּזֶה אֵיכְשֶׁהוּ – אַף פֻּ'ם לֹא שָׁמַעְתִּי אֶת הַפְּרָטִים עַד הַסּוֹף. אֲנִי לֹא חוֹשֶׁבֶת שֶׁהָאֲנָשִׁים מִמּוֹלַד הַיָּרֵחַ יִרְצוּ לְ'טָרִיחַ תְּ'צַמֵּם אִיתְּךָ. הֵם מְאוֹד מְקוּבָּעִים בְּהֶרְגֵּלִים שֶׁלָּהֶם. קַבְּלִי עֵצָה מִמֶּנִּי וְנַסִּי לִמְצוֹא חֵן בְּעֵינֵי דּוֹדָה שֶׁלָּךְ רוּת. תִּהְיִי מְנוּמֶּסֶת – וְתִתְנַהֲגִי יָפָה – אוּלַי תִּתְחַבְּבִי עָלֶיהָ. הִנֵּה, זֶה כָּל הַכֵּלִים. עָדִיף שֶׁתַּעֲלִי לְמַעְלָה וְלֹא תִּסְתַּבְּכִי בֵּין הָרַגְלַיִים".
"אֲנִי יְכוֹלָה לְהָבִיא אֶת מַיְיק וּסְאַל פִּלְפֵּל?" שְׁאֵלָה אֵמִילִי.
"לֹא, אַתְּ לֹא יְכוֹלָה".
"כָּכָה תִּהְיֶה לִי חֶבְרָה", הִפְצִירָה אֵמִילִי.
"חֶבְרָה אוֹ לֹא חֶבְרָה, אַתְּ לֹא יְכוֹלָה לְ'בְּיָא אוֹתָם. הֵם בַּחוּץ וְהֵם יִישָּׁאֲרוּ בַּחוּץ. אֲנִי לֹא מַסְכִּימָה שֶׁהֵם יִפְזְרוּ עֲקֵבוֹת בְּכָל הַבַּיִת. נִיקִּיתִי תִּ'רְצְפָהּ".
"לָמָּה לֹא נִיקִּיתָ אֶת הָרִצְפָּה כְּשֶׁאַבָּא הָיָה בַּחַיִּים?" שָׁאֲלָה אֵמִילִי. "הוּא אָהַב שֶׁהַכּוֹל נָקִי. אָז בְּקוֹשִׁי נִיקִּיתָ אוֹתָהּ. לָמָּה לְנַקּוֹת עַכְשָׁיו?"
"תַּקְשִׁיבוּ לָהּ! הָיִיתִי אֲמוּרָה כָּל הַיּוֹם לְקַרְצֵף רְצָפוֹת עִם הָרֵאוּמָטִיזְם שֶׁלִּי? תַּעֲלִי לְמַעְלָה וּכְדַאי שֶׁתִּשְׁכְּבִי קְצָת לָנוּחַ."
"אֲנִי עוֹלֶה לְמַעְלָה אֲבָל אֲנִי לֹא מִתְכַּוֶּונֶת לִשְׁכַּב לָנוּחַ", אָמְרָה אֵמִילִי. "יֵשׁ לִי הַרְבֵּה עַל מָה לַחֲשׁוֹב".
"יֵשׁ דָּבָר אֶחָד שֶׁאֲנִי מַצִּיעָה לְךָ לַעֲשׂוֹת", אָמְרָה אֵלֶן, נְחוּשָׁה בְּדַעְתָּהּ לֹא לְהַחֲמִיץ אַף הִזְדַּמְּנוּת לְמַלֵּא אֶת חוֹבָתָהּ, "וְזֶה לִכְרוֹעַ עַל בִּרְכַּיִיךְ וּלְהִתְפַּלֵּל לֶאֱלוֹהִים שֶׁיַּהֲפוֹךְ אוֹתְךָ לְיַלְדָּה טוֹבָה וּמְלֵאַת כָּבוֹד וַאֲסִירוּת תּוֹדָה".
אֵמִילִי נֶעֶצְרָה בְּתַחְתִּית גֶּרֶם הַמַּדְרֵגוֹת וְהִבִּיטָה חֲזָרָה.
"אַבָּא אָמַר שֶׁלֹּא צָרִיךְ לִהְיוֹת לִי שׁוּם עֵסֶק עִם הָאֱלוֹהִים שֶׁלְּךָ", הִיא אָמְרָה בְּכוֹבֶד רֹאשׁ.
אֵלֶן הִשְׁתַּנְּקָה בָּאֱוִוילִיּוֹת, אֲבָל לֹא הִצְלִיחָה לַחֲשׁוֹב עַל שׁוּם תְּגוּבָה לְהַצְהָרַת כְּפִירָה זוֹ. הִיא שָׁלְחָה אֶת תְּחִינָּתָהּ לַיְּקוּם.
"הַאִם מִישֶׁהוּ אֵי פַּעַם שָׁמַע דָּבָר כָּזֶה!"
"אֲנִי מַכִּירָה אֶת הָאֱלוֹהִים שֶׁלְּךָ", אָמְרָה אֵמִילִי. "רָאִיתִי תְּמוּנָה שֶׁלּוֹ בַּסֵּפֶר אָדָם-וְחוֹוֶה הַזֶּה שֶׁלְּךָ. יֵשׁ לוֹ שָׂפָם וְהוּא לוֹבֵשׁ כּוּתּוֹנֶת לַיְלָה. אֲנִי לֹא אוֹהֶבֶת אוֹתוֹ. אֲבָל אֲנִי אוֹהֶבֶת אֶת אֱלוֹהִים שֶׁל אַבָּא".
"וּמִי זֶה אֱלוֹהִים שֶׁל אַבָּא שֶׁלְּךָ, אִם מוּתָּר לִי לִשְׁאוֹל?" דְּרָשָׁה אֵלֶן בְּסַרְקַסְטִיּוּת.
לְאֵמִילִי לֹא הָיָה מוּשָּׂג מִי זֶה אֱלוֹהִים שֶׁל אַבָּא, אֲבָל הִיא הָיְיתָה נְחוּשָׁה בְּדַעְתָּהּ שֶׁלֹּא לָתֵת לְאָלֶן לְהַעֲמִידָהּ בִּמְקוֹמָהּ.
"הוּא טָהוֹר כְּמוֹ הַיָּרֵחַ, יָפֶה כְּמוֹ הַשֶּׁמֶשׁ, וְנוֹרָא כַּצָּבָא עַם דְּגָלָיו", הִיא אָמְרָה בְּנִיצָּחוֹן.
"טוֹב, אַתְּ חַיֶּיבֶת לוֹמַר אֶת הַמִּילָּה הָאַחֲרוֹנָה, אֲבָל הַמּוֹרִיִּים יְלַמְּדוּ אוֹתְךָ מָה זֶה מָה", אָמְרָה אֵלֶן, בַּהֲרָמַת יָדַיִים נִכְנַעַת. "הֵם פֶּרֶסְבִּיטְרְיָאנִיִּים אֲדוּקִים וְלֹא מַאֲמִינִים בְּאַף אֶחָד מֵהָרַעֲיוֹנוֹת הַנּוֹרָאִיִּים שֶׁל אַבָּא שַׁ'ךְ. עָלַי לְמַעְלָה".
אֵמִילִי הֲלָכָה לַחֶדֶר הַדְּרוֹמִי, וְהִיא הִרְגִּישָׁה נְטוּשָׁה מְאוֹד.
"אֵין אַף אֶחָד בָּעוֹלָם שֶׁאוֹהֵב אוֹתִי עַכְשָׁיו", הִיא אָמְרָה, כְּשֶׁהִתְכַּרְבְּלָה בְּמִיטָּתָהּ שֶׁעַל יַד הַחַלּוֹן. אֲבָל הִיא הָיְיתָה נְחוּשָׁה שֶׁלֹּא לִבְכּוֹת. אָסוּר שֶׁהַמּוֹרִיִּים, שֶׁשָּׂנְאוּ אֶת אָבִיהָ, יֵירָאוּ אוֹתָהּ בּוֹכָה. הִיא הִרְגִּישָׁה שֶׁהִיא מְתַעֶבֶת כָּל אֶחָד וְאֶחָד מֵהֶם – אוּלַי חוּץ מְדוּדָה לוֹרָה. כַּמָּה גָּדוֹל וְרֵיק הָפַךְ פִּתְאוֹם הָעוֹלָם. שׁוּם דָּבָר כְּבָר לֹא הָיָה מְעַנְיֵין. מָה זֶה מְשַׁנֶּה שֶׁעֵץ הַתַּפּוּחִים הַגּוּץ בֵּין אָדָם-וְחוֹוָה הָפַךְ מַחֲזֶה מַרְהִיב עָשׂוּי שׁוֹשַׁנִּי-שֶׁלֶג – שֶׁהַגְּבָעוֹת שֶׁמֵּאֲחוֹרֵי עֵמֶק הָרְפָאִים נִטְווּ מֶשִׁי יָרוֹק, עֲטוּר צָעִיף עֲרָפֶל סְגַלְגַּל – שֶׁהַנַּרְקִיסִים לִבְלְבוּ בַּגִּינָּה – שֶׁצַּמְּרוֹת עֲצֵי הַלְּבָנָה תָּלוּ מִכָּל עֵבֶר בִּגְדִילֵיהֶם הַזְּהוּבִים – שֶׁאֵשֶׁת הָרוּחוֹת נָשְׁפָה עֲנָנִים לְבָנִים קְטַנִּים עַל פְּנֵי הַשָּׁמַיִים. הַדְּבָרִים הַלָּלוּ לֹא טָמְנוּ בְּחוֹבָם קֶסֶם אוֹ הִצִּיעוּ לָהּ נֶחָמָה כָּעֵת. בְּנִיסְיוֹן חַיֶּיהָ הַמּוּעָט, הִיא הֶאֱמִינָה שֶׁלְּעוֹלָם לֹא יוּכְלוּ לַעֲשׂוֹת זֹאת יוֹתֵר.
"אֲבָל הִבְטַחְתִּי לְאַבָּא שֶׁאֶהְיֶה אַמִּיצָה", הִיא לָחֲשָׁה, קוֹפֶצֶת אֶת אֶגְרוֹפֶיהָ הַקְּטַנִּים, "וְזֶה מָה שֶׁיִּהְיֶה. וְלֹא אֶתֵּן לְמוֹרִיִּים לִרְאוֹת שֶׁאֲנִי פּוֹחֶדֶת מֵהֶם – אֲנִי לֹא אֶפְחַד מֵהֶם!"
כְּשֶׁהַשְּׁרִיקָה הָרְחוֹקָה שֶׁל רַכֶּבֶת אַחֵר-הַצָּהֳרַיִים עָלְתָה מֵעֵבֶר לַגְּבָעוֹת, לִיבָּהּ שֶׁל אֵמִילִי הֵחֵל לִפְעוֹם בְּחוֹזְקָה. הִיא שִׁילְּבָה אֶת אֶצְבְּעוֹתֶיהָ וְהֵרִימָה אֶת פָּנֶיהָ.
"בְּבַקָּשָׁה עֲזוֹר לִי, אֱלוֹהִים שֶׁל אַבָּא – לֹא אֱלוֹהִים שֶׁל אֵלֶן", הִיא אָמְרָה. "עֲזוֹר לִי לִהְיוֹת אַמִּיצָה וְלֹא לִבְכּוֹת מוּל הַמּוֹרִיִּים".
מִקֵּץ רְגָעִים אֲחָדִים נִשְׁמְעָה חֲרִיקַת גַּלְגַּלִּים מִלְּמַטָּה – וְקוֹלוֹת – קוֹלוֹת רָמִים, הֶחְלֵטִיִּים. וְאָז אֵלֶן הִגִּיעָה מִתְנַשֶּׁפֶת בְּמַעֲלֵה הַמַּדְרֵגוֹת עִם הַשִּׂמְלָה הַשְּׁחוֹרָה – בֶּגֶד מֵאֵיכוּת יְרוּדָה עָשׂוּי צֶמֶר מָרִינוֹ זוֹל.
"גְּבֶרֶת הַאֶבָּרֵד הִסְפִּיקָה לְסַיֵּים אוֹתָהּ בְּדִיּוּק בַּזְּמַן, תּוֹדָה לָאֵל. לֹא הָיִיתִי מוּכָנָה שֶׁהַמּוֹרִיִּים יִרְאוּ 'תַּךְ שֶׁלֹּא בִּשְׁחוֹרִים בְּעַד שׁוּם הוֹן שֶׁבָּעוֹלָם. הֵם לֹא יוּכְלוּ לוֹמַר שֶׁלֹּא עָשִׂיתִי אֶת חוֹבָתִי. הֵם כּוּלָּם כָּאן – הָאֲנָשִׁים מִמּוֹלַד הַיָּרֵחַ וְאוֹלִיבֶר וְאִשְׁתּוֹ, דּוֹדָה שֶׁלְּךָ אֵדִי, וּוָואלָאס וְאִשְׁתּוֹ, דּוֹדָה שֶׁלָּךְ אֵוָוה, וְדוֹדָה רוּת – גְּבֶרֶת דְּאָטוּן, זֶה שְׁמָהּ. הִנֵּה, אַתְּ מוּכָנָה עַכְשָׁיו. בּוֹאִי".
"אֲנִי יְכוֹלָה לַעֲנוֹד אֶת הַמַּחְרוֹזֶת הַוֶּונְצִיָּאנִית שֶׁלִּי?" בִּיקְּשָׁה אֵמִילִי.
"שֶׁאֱלוֹהִים יִשְׁמוֹר אוֹתָנוּ! מַחְרוֹזֶת וָנֵצִיָּאנִית עִם שִׂמְלַת אֲבֵלוּת! 'תְּבַיְּישִׁי לֵךְ! זֶה הַזְּמַן לַחֲשׁוֹב עַל קִישּׁוּטִים?"
"זֶה לֹא קִישּׁוּטִים!" קָרְאָה אֵמִילִי. "אַבָּא נָתַן לִי אֶת הַמַּחְרוֹזֶת הַזּוֹ בְּחַג הַמּוֹלָד הָאַחֲרוֹן – וַאֲנִי רוֹצֶה שֶׁהַמּוֹרִיִּים יִרְאוּ שֶׁיֵּשׁ לִי מַשֶּׁהוּ!"
"מַסְפִּיק עִם הַשְּׁטוּיוֹת שֶׁלְּךָ! בּוֹאִי, אֲנִי אוֹמֶרֶת לֵךְ! תַּקְפִּידִי עַל הַנִּימוּסִים שֶׁלְּךָ – הַרְבֵּה מְאוֹד תָּלוּי בָּרוֹשֶׁם שֶׁתַּשְׁאִירִי עֲלֵיהֶם".
אֵמִילִי יָרְדָה בְּנוּקְשׁוּת מַטָּה כְּשֶׁאִלֵּן בְּעִקְבוֹתֶיהָ וְנִכְנְסָה לַטְּרַקְלִין הָאוֹרְחִים. שְׁמוֹנָה אֲנָשִׁים יָשְׁבוּ סְבִיב – וְהִיא חָשָׁה מִיָּד בִּמְבַטֵּן הַבּוֹחֵן שֶׁל שֵׁשׁ-עֶשְׂרֵה עֵינַיִים זָרוֹת. הִיא נִרְאֲתָה מְאוֹד חִיוֶּורֶת וּפְשׁוּטָה בְּשִׂמְלָתָהּ הַשְּׁחוֹרָה; הַצְּלָלִים הַסֶּגוֹלִים שֶׁהוֹתִיר אַחֲרָיו הַבֶּכִי גָּרְמוּ לְעֵינֶיהָ לְהַרְאוֹת גְּדוֹלוֹת מִדַּי וַחֲלוּלוֹת. הִיא פָּחֲדָה עַד יֵיאוּשׁ, וְיָדְעָה זֹאת – אֲבָל הִיא לֹא תִּיתֵּן לְמוֹרִיִּים לְהַבְחִין בְּכָךְ. הִיא זָקְפָה אֶת רֹאשָׁהּ וְהַיְּשִׁירָה מַבָּטָהּ אֶל הַנִּיסָּיוֹן הַקָּשֶׁה שֶׁמּוּלָהּ בִּגְבוּרָה.
"זֶה", אָמְרָה אֵלֶן, בְּעוֹדָהּ נוֹגַעַת בִּכְתֵפָהּ וּמְסוֹבֶבֶת אוֹתָהּ מְעַט, "דּוֹדְךָ וָאלָאס".
אֵמִילִי נִרְעֲדָה וְהוֹשִׁיטָה יָד קָרָה. הִיא לֹא חִיבְּבָה אֶת דָּוִד וָאלָאס – הִיא יָדְעָה זֹאת מִיָּד – הוּא הָיָה שֶׁחוֹם וְקוֹדֵר וְכָעוֹר, עִם גַּבּוֹת כְּעוּסוֹת וְקוֹצָנִיּוֹת וּפֹה חָמוּר, חֲסַר רַחֲמִים. הָיוּ לוֹ שַׂקִּיקִים גְּדוֹלִים מִתַּחַת לְעֵינָיו וּפֵאוֹת לְחַיִּים שְׁחוֹרוֹת שֶׁנִּגְזְזוּ בְּדִיּוּק רַב. אֵמִילִי הֶחֱלִיטָה בּוֹ בְּמָקוֹם שֶׁהִיא לֹא מִשְׁתַּגַּעַת אַחֲרֵי פֵּאוֹת לְחַיִּים.
"נָעִים מְאוֹד, אֵמִילִי", הוּא אָמַר בִּקְרִירוּת – וּבְאוֹתָהּ קְרִירוּת מַמָּשׁ נִרְכַּן קָדִימָה וְנֶשֶׁק לְלֶחָיֶיהָ.
נַחְשׁוֹל פִּתְאוֹמִי שֶׁל תַּרְעוֹמֶת סָחַף אֶת נִשְׁמָתָהּ שֶׁל אֵמִילִי. אֵיךְ הוּא מֵעֵז לְנַשֵּׁק לָהּ – הוּא שָׂנֵא אֶת אָבִיהָ וְנִישֵּׁל אֶת אִמָּהּ! הִיא לֹא תְּקַבֵּל אֶת נְשִׁיקוֹתָיו! בִּמְהִירוּת הַבָּזָק, הִיא שָׁלְפָה אֶת מִטְפַּחְתָּהּ מִכִּיסָהּ וּמָחֲתָה אֶת לְחַיָּה הַמִּתְרַעֶמֶת.
"תִּרְאוּ, תִּרְאוּ!" הִכְרִיז קוֹל מְגַנֶּה מִצִּדּוֹ הָאַחֵר שֶׁל הַחֶדֶר.
דָּוִד וָאלָאס נִרְאֶה כְּאִילּוּ בִּרְצוֹנוֹ לוֹמַר דְּבָרִים רַבִּים אַךְ הוּא אֵינוֹ מַצְלִיחַ לְהַעֲלוֹתָם בְּדַעְתּוֹ. אֵלֶן, בַּנֶּחְרָת יֵיאוּשׁ, דָּחֲפָה אֶת אֵמִילִי אֶל הַמְּבַקֶּרֶת הַבָּאָה.
"דּוֹדָתְךָ אֵוָוה", הִיא אָמְרָה.
דּוֹדָה אֵוָוה יָשְׁבָה עֲטוּפָה כּוּלָּהּ בָּרְדִיד. הָיוּ לָהּ אֶת פְּנֵיהֶם הָרְגוּזִים שֶׁל הַחוֹלִים הַמְּדוּמִּים.1 הִיא לָחֲצָה אֶת יָדָהּ שֶׁל אֵמִילִי וְלֹא אָמְרָה דָּבָר. וְכָךְ גַּם אֵמִילִי.
"דּוֹדְךָ אוֹלִיבֶר", הִכְרִיזָה אֵלֶן.
מַרְאֵהוּ שֶׁל דָּוִד אוֹליֹבֶר דֵּי מָצָא חֵן בְּעֵינַיי אֵמִילִי. הוּא הָיָה גָּדוֹל וּשְׁמַנְמַן וּוְורַדְרַד וְנִרְאֶה עַלִּיז. הִיא חָשְׁבָה שֶׁלֹּא הָיָה מַפְרִיעַ לָהּ כָּל כָּךְ אִם הוּא הָיָה נוֹשֵׁק לָהּ, עַל אַף שְׂפָמוֹ הַלָּבָן וְהַקּוֹצָנִי. אֲבָל דָּוִד אוּלִיבֶר לָמַד אֶת הַלֶּקַח שֶׁל דָּוִד וָאלָאס.
"אֶתֵּן לְךָ מַטְבֵּעַ בַּעֲבוּר נְשִׁיקָה", הוּא לָחַשׁ בִּלְבָבִיּוּת. בְּדִיחָה הָיְיתָה דַּרְכּוֹ שֶׁל דָּוִד אוֹלִיבֶר לְהַפְגִּין יְדִידוּתִיּוֹת וְאַהֲדָה, אֲבָל אֵמִילִי לֹא יָדְעָה זֹאת, וְהִתְרַעֲמָה עַל כָּךְ.
"אֲנִי לֹא מוּכֶּרֶת אֶת הַנְּשִׁיקוֹת שֶׁלִּי", הִיא אָמְרָה, נוֹשֵׂאת אֶת רֹאשָׁהּ מַעֲלָה בִּיהִירוּת שֶׁלֹּא נָפְלָה מִזּוֹ שֶׁל אַף אֶחָד מֵהַמּוֹרִיִּים הַנּוֹכְחִים בַּחֶדֶר.
הַדּוֹד אוּלִיבֶר צָחַק וְנִרְאָה מְשׁוּעֲשָׁע בְּיוֹתֵר וְלֹא פָּגוּעַ כְּלָל. אֲבָל אֵמִילִי שָׁמְעָה מְשִׁיכַת אַף מֵעֶבְרוֹ הַשֵּׁנִי שֶׁל הַחֶדֶר.
דּוֹדָה אֵדִי הָיְיתָה הַבָּאָה בְּתוֹר. הִיא הָיְיתָה שְׁמַנְמַנָּה וּוְורַדְרַדָּה וְעַלִּיזָה לְמַרְאֵה כְּבַעֲלָהּ וְהִיא הֶעֱנִיקָה לֵידָה הַקָּרָה שֶׁל אֵמִילִי לְחִיצָה נֶחְמָדָה, עֲדִינָה.
"מָה שְׁלוֹמְךָ, יַקִּירָה?" הִיא אָמְרָה.
הַ"יַקִּירָה" הַזּוֹ נָגְעָה לְלִיבָּה שֶׁל אֵמִילִי וְהִפְשִׁירָה אוֹתָהּ בִּמְעַט. אֲבָל הָאוֹרַחַת הַבָּאָה הִקְפִּיאָה אוֹתָהּ מִיָּד חֲזָרָה. זוֹ הָיְיתָה דּוֹדָה רוּת – אֵמִילִי יָדְעָה שֶׁזּוֹ דּוֹדָה רוּת לִפְנֵי שֶׁאֵלֶן אָמְרָה זֹאת, וְהִיא יָדְעָה שֶׁזּוֹ הָיְיתָה דּוֹדָה רוּת שֶׁאָמְרָה "תִּרְאוּ, תִּרְאוּ" וּמָשְׁכָה בְּאַפָּהּ. הִיא הִכִּירָה אֶת הָעֵינַיִים הָאֲפוֹרוֹת, הַקָּרוֹת, הַשֵּׂיעָר הַמּוּקְפָּד, חוֹם אֲפַרְפַּר, הַדְּמוּת הַנְּמוּכָה, הַמּוּצָקָה, הַפֶּה הַחַד, הַקָּפוּץ, חֲסַר הָרַחֲמִים.
דּוֹדָה רוּת הִגִּישָׁה אֶת קְצוֹת אֶצְבְּעוֹתֶיהָ, אַךְ אֵמִילִי לֹא נָטְלָה אוֹתָן.
"לַחֲצִי אֶת יָדָהּ שֶׁל דּוֹדָתְךָ", אָמְרָה אֵלֶן בִּלְחִישָׁה כּוֹעֶסֶת.
"הִיא לֹא רוֹצָה לִלְחוֹץ אֶת יָדִי," אָמְרָה אֵמִילִי בְּפַשְׁטוּת, "וְלָכֵן אֲנִי לֹא מִתְכַּוֶּונֶת לַעֲשׂוֹת זֹאת".
דּוֹדָה רוּת הֵשִׁיבָה אֶת יָדֶיהָ הַדְּחוּיוֹת לְחֵיקָהּ עָטוּי הַמֶּשִׁי הַשָּׁחוֹר.
"אַתְּ יַלְדָּה מְאוֹד לֹא מְחוּנֶּכֶת", הִיא אָמְרָה; "אֲבָל כַּמּוּבָן שֶׁזֶּה בְּדִיּוּק מָה שֶׁנִּיתָּן הָיָה לְצַפּוֹת לוֹ".
אֵמִילִי חָשָׁה נְקִיפַת מִצָּפוֹן פִּתְאוֹמִית. הַאִם הִתְנַהֲגוּתָהּ מַשְׁלִיכָה עַל אָבִיהָ? אוּלַי לַמְרוֹת הַכּוֹל הָיָה עָדִיף לִלְחוֹץ אֶת יָדָהּ שֶׁל דּוֹדָה רוּת. אֲבָל הָיָה מְאוּחָר מִדַּי עַכְשָׁיו – אֵלֶן כְּבָר שִׁילְּחָה אוֹתָהּ הָלְאָה.
"זֶה בֶּן דָּוִד שֶׁלְּךָ, מַר גֵ'יְימְס מוֹרַיי", אָמְרָה אֵלֶן, בֵּטוֹן הַגּוֹעֲלֵי שֶׁל אָדָם הַמְּשָׁלִים עִם עֲבוֹדָה שֶׁנֶּעֶשְׂתָה שֶׁלֹּא כַּהֲלָכָה וְרַק מְבַקֵּשׁ לְסַיֵּים עִם הָעִנְיָין מַהֵר כְּכָל הָאֶפְשָׁר.
"בֶּן דָּוִד גֶ'יְמִי – בֶּן דָּוִד גֶ'יְמִי", אָמַר הָאָדָם הַזֶּה. אֵמִילִי נָתְנָה בּוֹ מַבָּט מְמוּשָּׁךְ וְהוּא מָצָא חֵן בְּעֵינֶיהָ מִיָּד וּלְלֹא כָּל פִּקְפּוּקִים.
הָיוּ לוֹ פָּנִים קְטַנִּים, וְרוּדִּים וְשֵׁדוֹנִיִּים וְזָקֵן אֲפַרְפַּר מִתְפַּצֵּל; שַׁעֲרוֹ הִתְקַרְזֵל סְבִיב רֹאשׁוֹ כִּסְחָבַת רִצְפָּה מְאוֹד לֹא מוּרִיַּית שֶׁל חוֹם מַבְרִיק; עֵינָיו הַגְּדוֹלוֹת, הַחוֹמוֹת, הָיוּ טוֹבוֹת וְכֵנוּת כֶּשֶׁל יֶלֶד. הוּא לָחַץ אֶת יָדָהּ שֶׁל אֵמִילִי בִּלְבָבִיּוּת, עַל אַף שֶׁהִבִּיט בַּחֲשָׁד בִּגְבֶרֶת שֶׁמּוּלוֹ בִּזְמַן שֶׁעָשָׂה זֹאת.
"שָׁלוֹם, חֲתַלְתּוּלִי!" הוּא אָמַר.
אֵמִילִי הֵחֵלָּה לְחַיֵּיךְ אֵלָיו, אֲבָל חִיּוּכָהּ הָיָה, כְּתָמִיד, כֹּה אִיטִּי וְהַדְרָגָתִי בְּהוֹפָעָתוֹ שֶׁאֵלֶן חָטְפָה אוֹתָהּ הָלְאָה לִפְנֵי שֶׁהִגִּיעַ לְשִׂיא פְּרִיחָתוֹ, וְזוֹ הָיְיתָה דּוֹדָה לוֹרָה שֶׁזָּכְתָה לַחֲוָות אֶת מְלוֹא הָרוֹשֶׁם. דּוֹדָה לוֹרָה נִבְהֲלָה וְהֶחֱוִוירָה.
"הַחִיּוּךְ שֶׁל ג'וּלִיֶיט!" הִיא אָמְרָה, כִּמְעַט בְּמִלְמוּל. וָשׁוּב, דּוֹדָה רוּת מָשְׁכָה בְּאַפָּהּ.
דּוֹדָה לוֹרָה לֹא הָיְיתָה דּוֹמָה לָאִישׁ מֵהַנּוֹכְחִים בַּחֶדֶר. הִיא הָיְיתָה כִּמְעַט יָפָה, עִם תָּוֶויהָ הָעֲדִינִים וְתַלְתַּלֶּיהָ הַבְּלוֹנְדִּינִיִּים הַגְּדוֹלִים, בְּהִירִים וּמִשַּׁיִּים, מַאֲפִירִים בִּמְעַט, שֶׁסּוּדְּרוּ בִּקְפִידָה מִסָּבִיב לְרֹאשָׁהּ. אֲבָל עֵינֶיהָ הֵן שֶׁכָּבְשׁוּ אֶת אֵמִילִי. הֵן הָיוּ עֵינַיִים עֲגוּלּוֹת כֹּה כְּחוּלּוֹת, כְּחוּלּוֹת. לֹא נִיתָּן הָיָה מַמָּשׁ לְהִתְגַּבֵּר עַל הַהֶלֶם שֶׁל כַּמָּה כְּחוּלּוֹת הָיוּ. וּכְשֶׁדִּיבְּרָהּ, זֶה הָיָה בְּקוֹל יָפֶה וְרַךְ.
יַלְדָּה מִסַּכָּנָה, קְטַנָּה וִיקָרָה", הִיא אָמְרָה, וְכָרְכָה אֶת זְרוֹעָהּ מִסָּבִיב לְאֵמִילִי בְּחִיבּוּק עָדִין.
אֵמִילִי חִיבְּקָה אוֹתָהּ בַּחֲזָרָה וּבְנֵס לֹא הוּפְרָה הַבְטָחָתָהּ שֶׁהַמּוֹרִיִּים לֹא יִרְאוּ אוֹתָהּ בּוֹכָה. מָה שֶׁהִצִּיל אוֹתָהּ הָיָה הָעוּבְדָּה שֶׁאֵלֶן דָּחֲפָה אוֹתָהּ לְפֶתַע לְעֵבֶר הַפִּינָּה שֶׁלְּיַד הַחַלּוֹן.
"וְזוֹ דּוֹדָתְךָ אֵלִיזַבֶּת".
כֵּן, זוֹ הָיְיתָה דּוֹדָה אֵלִיזַבֶּת. שׁוּם סָפֵק לֹא הָיָה בָּעִנְיָין – וְהִיא לָבְשָׁה שִׂמְלַת סָאטֶן שְׁחוֹרָה נוּקְשָׁה, כֹּה נוּקְשָׁה וַעֲשִׁירָה בַּשְּׁכָבוֹת שֶׁאֵמִילִי הָיְיתָה בְּטוּחָה שֶׁזּוֹ חַיֶּיבֶת לִהְיוֹת שִׂמְלָתָהּ הַטּוֹבָה בְּיוֹתֵר. זֶה הִנִּיחַ אֶת דַּעְתָּהּ שֶׁל אֵמִילִי. יִהְיוּ דֵּעוֹתֶיהָ שֶׁל אֵלִיזַבֶּת עַל אָבִיהָ כְּשֶׁיִּהְיוּ, לְפָחוֹת הִיא חָלְקָה לוֹ אֶת הַכָּבוֹד שֶׁל שִׂמְלָתָהּ הַטּוֹבָה בְּיוֹתֵר. וְדוֹדָה אֵלִיזַבֶּת נִרְאֲתָה מַרְשִׁימָה לְמַדַּי בְּהוֹפָעָתָהּ הַגְּבוֹהָה וְהָרָזָה וּנְטוּלַת הַקִּישּׁוּטִים הַמְּיוּתָּרִים, עַל תָּוֵוי פָּנֶיהָ הַמּוּבְחָנִים וְצַמָּה כְּבֵדָה שֶׁל שֵׂיעָר אָפוֹר מַתַּכְתִּי שֶׁנִּכְרְכָה מִתַּחַת לַכּוֹבַע הִתְחָרָה הַשָּׁחוֹר שֶׁלָּהּ. אֲבָל עֵינֶיהָ, אַף שֶׁהָיוּ כְּחוּלּוֹת כִּפְלָדָה, הָיוּ קָרוֹת כְּעֵינֶיהָ שֶׁל דּוֹדָה רוּת, וּשְׂפָתֶיהָ הַדַּקּוֹת וְהָאֲרוּכוֹת הָיוּ קְפוּצוֹת בְּחוּמְרָה. תַּחַת מַבָּטָהּ הַקַּר, הַמּוֹדֵד, אֵמִילִי נָסוֹגָה לְתוֹךְ עַצְמָהּ וְסָגְרָה אֶת הַדֶּלֶת שֶׁל נִשְׁמָתָהּ. הִיא רָצְתָה לִמְצוֹא חֵן בְּעֵינֵי דּוֹדָה אֵלִיזַבֶּת – שֶׁהָיְיתָה "הַבּוֹס" בְּמוֹלַד הַיָּרֵחַ – אֲבָל הִיא הִרְגִּישָׁה שֶׁלֹּא תּוּכַל לַעֲשׂוֹת זֹאת.
דּוֹדָה אֵלִיזַבֶּת לָחֲצָה אֶת יָדָהּ וְלֹא אָמְרָה דָּבָר – וְהָאֱמֶת שֶׁהִיא לֹא יָדְעָה בְּדִיּוּק מָה לוֹמַר. אֵלִיזַבֶּת מוֹרַיי לֹא הָיְיתָה מְנִידָה עַפְעַף לוֹ הָיְיתָה נִיצֶּבֶת פִּתְאוֹם מוּל הַמֶּלֶךְ אוֹ הַמּוֹשֵׁל הַכְּלָלִי, הַגַּאֲוָוה הַמּוֹרִיָּית הָיְיתָה מְסַיַּיעַת לָהּ בְּמַצָּב מֵעֵין זֶה; אַךְ הִיא הִרְגִּישָׁה שֶׁלֹּא בְּנוֹחַ בְּנוֹכְחוּת הַיַּלְדָּה הַזָּרָה הַזּוֹ, הַמַּבִּיטָה בָּהּ כְּשָׁוֶוה, שֶׁכְּבָר הוֹכִיחָה שֶׁהִיא הַכּוֹל חוּץ מִצְּנוּעָה וַעֲנָוָוה. וְאַף עַל פִּי שֶׁאֵלִיזַבֶּת מוֹרַיי לְעוֹלָם לֹא הָיְיתָה מוֹדָה בְּכָךְ, הִיא לֹא רָצְתָה לִזְכּוֹת בְּהַשְׁפָּלָה שֶׁהָיְיתָה מְנַת חֶלְקָם שֶׁל וָאלָאס וְרוּת.
"לְכִי וּשְׁבִי עַל הַסַּפָּה", פָּקְדָה אֵלֶן.
אֵמִילִי הִתְיַישְּׁבָה עַל הַסַּפָּה בְּעֵינַיִים מוּשְׁפָּלוֹת, דְּמוּת קְטַנָּה, דַּקַּת גֵּו, לוֹבֶשֶׁת שְׁחוֹרִים, בִּלְתִּי מְנוּצַּחַת. הִיא שִׁילְּבָה אֶת יָדֶיהָ בְּחֵיקָהּ וְשֶׁיָּכְלָה אֶת קַרְסוּלֶּיהָ. הֵם צְרִיכִים לִרְאוֹת שֶׁיֵּשׁ לָהּ נִימוּסִים.
אָלֶן נָסוֹגָה לַמִּטְבָּח, מוֹדֶה לֶאֱלוֹהִים שֶׁזֶּה מֵאֲחוֹרֶיהָ. אֵמִילִי לֹא אָהֲבָה אֶת אֵלֶן אֲבָל הִיא הִרְגִּישָׁה מְאוֹד בּוֹדְדָה כְּשֶׁאִלֵּן הֲלָכָה. הִיא נִיצְּבָה עַכְשָׁיו לְבַדָּהּ מוּל הַבִּיקּוֹרֶת הֲמוּרִיָּית. הִיא הָיְיתָה נוֹתֶנֶת הַכּוֹל כְּדֵי לִהְיוֹת מִחוּץ לַחֶדֶר הַזֶּה. אֲבָל בְּמָקוֹם כָּלְשֶׁהוּ בְּיַרְכָּתַיי מוֹחֶה הִתְעַצֵּב כְּבָר הַנּוּסָּח בּוֹ תִּכְתּוֹב עַל כָּךְ הַכּוֹל בְּסֵפֶר הַחֶשְׁבּוֹנוֹת הַיָּשָׁן. זֶה יִהְיֶה מְעַנְיֵין. הִיא הָיְיתָה מְסוּגֶּלֶת לְתָאֵר אֶת כּוּלָּם – הִיא יָדְעָה שֶׁהִיא מְסוּגֶּלֶת. הָיְיתָה לָהּ הַמִּילָּה הַמְּדוּיֶּקֶת עֲבוּר עֵינֶיהָ שֶׁל דּוֹדָה רוּת – "אֲפוֹרוֹת כְּאֶבֶן". הֵן הָיוּ בְּדִיּוּק כְּמוֹ אֲבָנִים – קָשׁוֹת וְקָרוֹת וְאַכְזָרִיּוֹת כְּמוֹהֶן. בְּרֶגַע זֶה פִּילֵּחַ אֶת לִיבָּה כְּאֵב עַז. אַבָּא לְעוֹלָם לֹא יוּכַל שׁוּב לִקְרוֹא אֶת מָה שֶׁתִּכְתּוֹב בְּסֵפֶר הַחֶשְׁבּוֹנוֹת.
וַעֲדַיִין – הִיא הִרְגִּישָׁה שֶׁהִיא דַּוְוקָא תִּרְצֶה לִכְתּוֹב אֶת כָּל זֶה. אֵיךְ תּוּכַל לְתָאֵר הֲכִי טוֹב אֶת עֵינֶיהָ שֶׁל דּוֹדָה לוֹרָה? הֵן הָיוּ עֵינַיִים יָפוֹת כָּל כָּךְ – סְתָם לִקְרוֹא לָהֶן "כְּחוּלּוֹת" לֹא אָמַר שׁוּם דָּבָר – לִמְאוֹת אֲנָשִׁים יֵשׁ עֵינַיִים כְּחוּלּוֹת – אוֹי, יֵשׁ לָהּ אֶת זֶה – "מְצוּלוֹת שֶׁל כָּחוֹל" – זֶה הָיָה מַמָּשׁ זֶה.
וְאָז הַהֶבְזֵק הִגִּיעַ!
זוֹ הָיְיתָה הַפַּעַם הָרִאשׁוֹנָה מֵאָז הַלַּיְלָה הַנּוֹרָא שֶׁבּוֹ אֵלֶן פָּגְשָׁה בָּהּ עַל מַדְרֵגוֹת הַכְּנִיסָה. הִיא חָשְׁבָה שֶׁהוּא לְעוֹלָם לֹא יוּכַל לָבוֹא שׁוּב – וְעַכְשָׁיו, דַּוְוקָא בַּזְּמַן וּבַמָּקוֹם הֲכִי פָּחוֹת סְבִירִים מִכּוּלָּם, הוּא כֵּן בָּא – הִיא רָאֲתָה, לֹא בְּעֵינֶיהָ אֶלָּא בְּעֵינֵי רוּחָהּ, אֶת הָעוֹלָם הַמּוּפְלָא שֶׁשָּׁכַן מֵעֵבֶר לַוִּוילוֹן. אוֹמֶץ וְתִקְוָוה הֵצִיפוּ אֶת נִשְׁמָתָהּ הַקְּפוּאָה וְהַקְּטַנְטַנָּה בְּגַל שֶׁל אוֹר וָרוֹד. הִיא הֵרִימָה אֶת רֹאשָׁהּ וְהִבִּיטָה סְבִיבָהּ בְּמַבָּט בּוֹטֵחַ – "בְּחוּצְפָּה" דּוֹדָה רוּת הִכְרִיזָה לְאַחַר מִכֵּן.
כֵּן, הִיא תִּכְתּוֹב אֶת כּוּלָּם בְּסֵפֶר הַחֶשְׁבּוֹנוֹת – תְּתָאֵר כָּל אֶחָד וְאַחַת מֵהֶם – דּוֹדָהּ לוֹרָה הַמְּתוּקָה, בֶּן דָּוִד גֶ'יְמִי הַנֶּחְמָד, דָּוִד וָאלָאס הַזָּקֵן הֶעָגוּם, דָּוִד אוֹלִיבֵר בַּעַל פְּנֵי הַיָּרֵחַ, דּוֹדָהּ אֵלִיזַבֶּת הַהֲדוּרָה וְדוֹדָה רוּת הַמְּתוֹעֶבֶת.
"הִיא יַלְדָּה חוֹלָנִית לְמַרְאֵה", אָמְרָה דּוֹדָהּ אֵוָוה, לְפֶתַע, בְּקוֹלָהּ הָרָגוּז, חֲסַר הַגָּוֶון.
"וּבְכֵן, לָמָּה עוֹד יְכוֹלֶת לְצַפּוֹת?" אָמְרָה דּוֹדָה אֵדִי, בַּאֲנָחָה שֶׁנִּדְמְתָה לְאֵמִילִי כְּבַעֲלַת חֲשִׁיבוּת מַשְׁמָעוּתִית כָּלְשֶׁהִי. "הִיא חִיוֶּורֶת מִדַּי – אִם הָיָה לָהּ קְצָת צֶבַע לֹא הָיְיתָה נִרְאֵית רַע".
"אֲנִי לֹא יוֹדֵעַ אֶת מִי הִיא מַזְכִּירָה", אָמַר דָּוִד אוֹלִיבֶר, מַבִּיט בְּאֵמִילִי.
"הִיא לֹא מוֹרִיָּית, אֶת זֶה קַל לִרְאוֹת", אָמְרָה דּוֹדָה אֵלִיזַבֶּת, בְּהֶחְלֵטִיּוּת וּבְגִינּוּי.
"הֵם מְדַבְּרִים עָלַי כְּאִילּוּ שֶׁאֲנִי לֹא פֹּה", חָשְׁבָה אֵמִילִי, לִיבָּה עוֹלֶה עַל גְּדוֹתָיו בְּתַרְעוֹמֶת עַל חוֹסֶר הַהוֹגְנוּת שֶׁבְּכָל זֶה.
"גַּם לֹא הָיִיתִי אוֹמֵר שֶׁהִיא סְטָארִית,", אָמַר דָּוִד אוֹליֹבֶר. "נִדְמֶה לִי שֶׁהִיא יוֹתֵר כְּמוֹ הַבִּירֵדִים – יֵשׁ לָהּ אֶת הַשֵּׂיעָר וְאֶת הָעֵינַיִים שֶׁל סָבָתָהּ".
"יֵשׁ לָהּ אֶת הָאַף שֶׁל ג'וֹרְג' בִּירְד הַזָּקֵן", אָמְרָה דּוֹדָה רוּת, בְּנִימָה שֶׁלֹּא הוֹתִירָה סָפֵק לְגַבֵּי דַּעְתָּהּ עַל הָאַף שֶׁל ג'וֹרְג'.
"יֵשׁ לָהּ אֶת הַמֵּצַח שֶׁל אַבָּא שֶׁלָּהּ", אָמְרָה דּוֹדָה אֵוָוה, גַּם בְּגִינּוּי.
"יֵשׁ לָהּ אֶת הַחִיּוּךְ שֶׁל אִימָּא שֶׁלָּהּ", אָמְרָה דּוֹדָה לוֹרָה, אֲבָל בְּקוֹל שָׁקֵט כָּל כָּךְ שֶׁאַף אֶחָד לֹא שָׁמַע אוֹתָהּ.
"וְהָרִיסִים הָאֲרוּכִּים שֶׁל ג'וּלִיֶיט – לֹא הָיוּ לְג'וּלִיֶיט רִיסִים מְאוֹד אֲרוּכִּים?" אָמְרָה דּוֹדָה אֵדִי.
אֵמִילִי הִגִּיעָה לִקְצֵה גְּבוּל יְכוֹלְתָּהּ.
"אַתֶּם גּוֹרְמִים לִי לְהַרְגִּישׁ כְּאִילּוּ אֲנִי עֲשׂוּיָה מִשְּׁאֵרִיּוֹת וּטְלָאִים!" הִיא הִתְפָּרְצָה בְּתַרְעוֹמֶת.
הַמּוֹרִיִּים בָּהוּ בָּהּ. יִיתָּכֵן שֶׁהִרְגִּישׁוּ מְעַט יִיסּוּרֵי חֲרָטָה – שֶׁהֲרֵי, כִּכְלוֹת הַכּוֹל, אַף אֶחָד מֵהֶם לֹא הָיָה אֵיזֶה תִּיפָּלְץ נוֹרָא וְהֵם כּוּלָּם הָיוּ בְּנֵי אֱנוֹשׁ, פָּחוֹת אוֹ יוֹתֵר. נִרְאֶה שֶׁאַף אֶחָד לֹא הִצְלִיחַ לַחֲשׁוֹב עַל מַשֶּׁהוּ לוֹמַר, אֲבָל הַדְּמָמָה הַנִּדְהֶמֶת שֶׁהִשְׂתָּרְרָה הוּפְרָה עַל יְדֵי צִחְקוּקוֹ שֶׁל בֶּן הַדּוֹד גֶ'יְמִי – צְחוֹק שֶׁקֶט, מָלֵא בְּגִיל וְנָקִי מִזָּדוֹן.
"נָכוֹן מְאוֹד, חֲתַלְתּוּלִי", הוּא אָמַר. "תִּרְאִי לָהֶם מָה זֶה – תַּעַמְדִי עַל שֶׁלְּךָ".
"גֶ'יְמִי!" אָמְרָה דּוֹדָה רוּת.
גֶ'יְמִי שָׁקַע בְּכִיסְּאוֹ.
דּוֹדָה רוּת הִבִּיטָה בְּאֵמִילִי.
"כְּשֶׁאֲנִי הָיִיתִי יַלְדָּה קְטַנָּה", הִיא אָמְרָה, "דִּיבַּרְתִּי רַק אִם פָּנוּ אֵלַי תְּחִילָּה".
"אֲבָל אִם כּוּלָּם יְדַבְּרוּ רַק כְּשֶׁיִּפְנוּ אֲלֵיהֶם תְּחִילָּה לֹא תִּתְקַיֵּים שׁוּם שִׂיחָה", טָעֲנָה אֵמִילִי.
"אַף פַּעַם לֹא הִתְוַוכַּחְתִּי", הַמְּשִׁיכָה דּוֹדָה רוּת בְּחוּמְרָה. "בַּיָּמִים הַהֵם יְלָדוֹת קְטַנּוֹת קִיבְּלוּ חִינּוּךְ רָאוּי. הָיִינוּ מְנוּמָּסוֹת וְכִיבַּדְנוּ אֶת הוֹרֵינוּ. לִימְּדוּ אוֹתָנוּ אֶת מְקוֹמֵנוּ, וְנִשְׁאַרְנוּ בּוֹ".
"לֹא נִשְׁמַע שֶׁהָיָה לָכֵן כָּל כָּךְ כֵּיף", אָמְרָה אֵמִילִי – וְאָז הִשְׁתַּנְּקָה בְּאֵימָה. הִיא לֹא הִתְכַּוְּונָה לוֹמַר זֹאת בְּקוֹל רָם – הִיא הִתְכַּוְּונָה רַק לַחֲשׁוֹב אֶת זֶה. אֲבָל הָיָה לָהּ הַהֶרְגֵּל הַקָּבוּעַ לַחֲשׁוֹב בְּקוֹל רָם בִּשְׁבִיל אַבָּא.
"כֵּיף!" אָמְרָה דּוֹדָה רוּת בְּקוֹל הָמוּם. "לֹא חָשַׁבְתִּי עַל כֵּיף כְּשֶׁהָיִיתִי יַלְדָּה קְטַנָּה".
"לֹא, אֲנִי יוֹדַעַת", אָמְרָה אֵמִילִי בְּכוֹבֶד רֹאשׁ. קוֹלָהּ וְנִימוּסֶיהָ הָיוּ מְכַבְּדִים בְּיוֹתֵר, כִּי הָיְיתָה לְהוּטָה לְכַפֵּר עַל פְּלִיטַת הַפֶּה שֶׁלָּהּ. אֲבָל דּוֹדָה רוּת נִרְאֲתָה כְּאִילּוּ הָיְיתָה רוֹצָה לֶאֱטוֹם אֶת אוֹזְנֶיהָ. הַיַּלְדָּה הַזּוֹ רִיחֲמָה עָלֶיהָ – הֶעֱלִיבָה אוֹתָהּ בְּכָךְ שֶׁהִצְטַעֲרָה בִּשְׁבִילָהּ – עַל יַלְדוּתָהּ הַחֲסוּדָה, הַנְקִיָּיהּ מֵרְבָב. אִי אֶפְשָׁר הָיָה לָשֵׂאת זֹאת – בִּמְיוּחָד כְּשֶׁזֶּה מַגִּיעַ מִסְּטָארִית. וְגֶ'יְמִי הַנִּתְעָב הַזֶּה צִחְקֵק שׁוּב! אֵלִיזַבֶּת אֲמוּרָה לְהַרְגִּיעַ אוֹתוֹ!
לְמַרְבֵּה הַמַּזָּל אֵלֶן גְּרִין הוֹפִיעָה בְּאוֹתוֹ רֶגַע גּוֹרָלִי וְהִכְרִיזָה שֶׁאֲרוּחַת הָעֶרֶב מוּכָנָה.
"אַתְּ צְרִיכָה לְחַכּוֹת", הִיא לָחֲשָׁה לְאֵמִילִי. "אֵין מַסְפִּיק מָקוֹם בִּשְׁבִילֵךְ בַּשּׁוּלְחָן".
אֵמִילִי שִׂמְחָה. הִיא יָדְעָה שֶׁלֹּא תַּצְלִיחַ לֶאֱכוֹל דָּבָר תַּחַת הָעֵינַיִים הַמּוֹרִייוֹת. דּוֹדוֹתֶיהָ וְדוֹדֶיהָ פָּרְשׁוּ מֵהַחֶדֶר בְּנוּקְשׁוּת וּמִבְּלִי לְהָעִיף בָּהּ מַבָּט נוֹסָף – כּוּלָּם חוּץ מְדוּדָה לוֹרָה, שֶׁפָּנְתָה עַל עִקְבוֹתֶיהָ כְּשֶׁהִגִּיעָה אֶל הַדֶּלֶת וְשָׁלְחָה לָהּ נְשִׁיקָה זְעִירָה, סוֹדִית. לִפְנֵי שֶׁאֵמִילִי הִסְפִּיקָה לְהָגִיב אֵלֶן גְּרִין סָגְרָה אֶת הַדֶּלֶת.
אֵמִילִי נוֹתְרָה לְבַדָּהּ בַּחֶדֶר שֶׁנִּמְלָא אַט-אַט בְּצִלְלֵי דִּמְדּוּמִים. הַגַּאֲוָוה שֶׁהֶחֱזִיקָה אוֹתָהּ בְּנוֹכְחוּתָם שֶׁל הַמּוּרַיִים נָטְשָׁה אוֹתָהּ פִּתְאוֹם וְהִיא יָדְעָה שֶׁהַדְּמָעוֹת מַגִּיעוֹת. הִיא הֲלָכָה יָשָׁר אֶל הַדֶּלֶת הַסְּגוּרָה שֶׁבִּקְצֵה הַטְּרַקְלִין, פָּתְחָה אוֹתָהּ, וְנִכְנְסָה פְּנִימָה. אֲרוֹנוֹ שֶׁל אָבִיהָ נִיצָּב בְּאֶמְצַע הַחֶדֶר הַקָּטָן, שֶׁהָיָה פַּעַם חֲדַר שֵׁינָה. הוּא כּוּסָּה בִּכְבֵדוּת בִּפְרָחִים – הַמּוֹרִיִּים עָשׂוּ אֶת הַדָּבָר הָרָאוּי בְּמִקְרֶה זֶה, כְּמוֹ בְּכָל עִנְיָין אַחֵר. סִידּוּר הַפְּרָחִים הַגָּדוֹל בְּצוּרַת עוֹגֶן שֶׁל שׁוֹשַׁנִּים צְחוֹרוֹת שֶׁהֵבִיא דָּוִד וָאלָאס נִיצָּב בְּגָאוֹן עַל הַשּׁוּלְחָן הַקָּטָן שֶׁלְּצַד רֹאשׁוֹ. אֵמִילִי לֹא יָכְלָה לִרְאוֹת אֶת פָּנָיו שֶׁל אָבִיהָ בִּגְלַל שֶׁגַּלְגַּל הָאֵבֶל שֶׁל הַיַּקִּינְתּוֹנִים הַלְּבָנִים מַדִּיפֵי הַנִּיחוֹחַ הַכָּבֵד שֶׁהֵבִיאָה דּוֹדָה רוּת נֹחַ עַל הַזְּגוּגִית, וְהִיא לֹא הֵעֵזָּה לַהֲזִיזוֹ. אֲבָל הִיא הִתְכַּרְבְּלָה עַל הָרִצְפָּה וְהִצְמִידָה אֶת לְחַיָּה כְּנֶגֶד צִדּוֹ הַמַּבְרִיק שֶׁל אֲרוֹן הַקְּבוּרָה. הֵם מָצְאוּ אוֹתָהּ שָׁם שְׁקוּעָה בַּשֵּׁינָה כְּשֶׁנִּכְנְסוּ אַחֲרֵי אֲרוּחַת הָעֶרֶב. דּוֹדָה לוֹרָה הֵרִימָה אוֹתָהּ וְאָמְרָה,
"אֲנִי לוֹקַחַת אֶת הַיַּלְדָּה הַמִּסְכֵּנָה לַמִּיטָּה – הִיא מוּתֶּשֶׁת לְגַמְרֵי".
אֵמִילִי פָּקְחָה אֶת עֵינֶיהָ וְהִבִּיטָה סְבִיבָהּ בְּיַשְׁנוּנִיּוֹת.
"אֲנִי יְכוֹלָה לָקַחַת אִיתִּי אֶת מַיְיק?" הִיא אָמְרָה.
"מִי זֶה מַיְיק?"
"הֶחָתוּל שֶׁלִּי – הֶחָתוּל הַגָּדוֹל הָאָפוֹר שֶׁלִּי".
"חָתוּל!" נִזְעֲקָה דּוֹדָה אֵלִיזַבֶּת בְּקוֹל הָמוּם. "אָסוּר לְהַכְנִיס חֲתוּלִים לַחֲדַר הַשֵּׁינָה!"
"לָמָּה לֹא – רַק פַּעַם אַחַת?" הִפְצִירָה לוֹרָה.
"בְּשׁוּם פָּנִים וָאוֹפֶן לֹא!" אָמְרָה דּוֹדָה אֵלִיזַבֶּת. "חָתוּל זֶה הַדָּבָר הֲכִי לֹא בָּרִיא שֶׁיָּכוֹל לִהְיוֹת בַּחֲדַר שֵׁינָה. אֲנִי מִתְפַּלֵּאת עָלַיִיךְ, לוֹרָה! קְחִי אֶת הַיַּלְדָּה מַעֲלָה לַמִּיטָּה וְשִׁימִי לֵב שֶׁיֵּשׁ לָהּ מַסְפִּיק שְׂמִיכוֹת. הַלַּיְלָה קַר – אֲבָל שֶׁלֹּא אֶשְׁמַע עוֹד דִּיבּוּרִים עַל שֵׁינָה עִם חֲתוּלִים".
"מַיְיק חָתוּל נָקִי," אָמְרָה אֵמִילִי, "הוּא רוֹחֵץ אֶת עַצְמוֹ – כָּל יוֹם".
"קְחִי אוֹתָהּ לַמִּיטָּה, לוֹרָה!" אָמְרָה דּוֹדָה אֵלִיזַבֶּת, מִתְעַלֶּמֶת מֵאֵמִילִי.
דּוֹדָה לוֹרָה צִייְּתָה בְּהַכְנָעָה. הִיא נָשְׂאָה אֶת אֵמִילִי לְמַעְלָה, עֶזְרָה לָהּ לְהִתְפַּשֵּׁט, וְכִיסְּתָה אוֹתָהּ בִּשְׂמִיכוֹת. אֵמִילִי הָיְיתָה יַשְׁנוּנִית מְאוֹד. אֲבָל לִפְנֵי שֶׁנִּרְדְּמָה לְגַמְרֵי הִיא חָשָׁה מַשֶּׁהוּ, רַךְ וְחַמִּים וּמְגַרְגֵּר וְחַבְרוּתִי, מִתְכַּרְבֵּל לְצַד כְּתֵפָהּ. דּוֹדָה לוֹרָה הִתְגַּנְּבָה מַטָּה, מָצְאָה אֶת מַיְיק וְהֵבִיאָה אוֹתוֹ מַעְלָה עֲבוּרָהּ. דּוֹדָה אֵלִיזַבֶּת מֵעוֹלָם לֹא גִּילְּתָה זֹאת וְאֵלֶן גְּרִין לֹא הֵעֵזָּה לְבַטֵּא מִילָּה שֶׁל הִתְנַגְּדוּת – שֶׁהֲרֵי, הַאִם לוֹרָה לֹא הָיְיתָה מוּרִיַּית מִמּוֹלַד הַיָּרֵחַ?

1. "הַחוֹלֶה הַמְּדוּמֶּה" – קוֹמֶדְיָה מֵאֵת מוֹלֶיֶּיר, שֶׁגִּיבּוֹרָהּ הִיפּוֹכוֹנְדֶּר הַנּוֹהֶה אַחֵר עֲצַת הָרוֹפְאִים.
 



https://www.shortstoryproject.com/he/story/%d7%90%d7%9e%d7%99%d7%9c%d7%99-%d7%91%d7%aa-%d7%9e%d7%95%d7%9c%d7%93-%d7%94%d7%99%d7%a8%d7%97-%d7%a4%d7%a8%d7%a7-%d7%a9%d7%9c%d7%99%d7%a9%d7%99/
#הִתְבַּגְּרוּת#יַלְדוּת#כְּתִיבְהַנְשִׁית#מִלִּנְכוּלֶיהָ#קְלָאסִיקָה