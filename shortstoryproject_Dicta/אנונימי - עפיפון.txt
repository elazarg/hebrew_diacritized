1
בְּדַרְכּוֹ מִבֵּית הַסֵּפֶר עָצַר אוֹתוֹ חֲבֵרוֹ נַבִּיל.
נַבִּיל הֶחֱזִיק חוּט אָרוֹךְ מְחוּבָּר לַעֲפִיפוֹן הַנְּיָיר שֶׁלּוֹ וְרָץ, מְאוּשָּׁר, עִם הָרוּחַ.
נַבִּיל אָמַר לַחֲבֵרוֹ מוֹנִיר שֶׁחָזַר זֶה עַתָּה מִבֵּית הַסֵּפֶר: "בּוֹא תִּשְׁתַּתֵּף אִיתִּי בַּמִּשְׂחָק שֶׁלִּי!"
מוּנִיר זָרַק אֶת יַלְקוּטוֹ הַצִּידָּה, וְהַשְּׁנַיִים הִתְחִילוּ לָרוּץ וּלְהִתְחָרוֹת בָּרוּחַ. הָעֲפִיפוֹן עָף מֵעַל לְרָאשֵׁיהֶם עִם מַשַּׁב הָרוּחַ מִבְּלִי שֶׁיַּעֲצוֹר אוֹתוֹ דָּבָר.
נַבִּיל אָמַר: "עַכְשָׁיו נָטוּס בָּאֲוִוירוֹן שֶׁלָּנוּ לְהוֹנוֹלוּלוּ."
מוּנִיר צָעַק: "קָדִימָה לְהוֹנוֹלוּלוּ!"
אַחֵר כָּךְ שָׁאַל אֶת נַבִּיל: "אֲבָל אֵיפֹה זֶה הוֹנְלוֹלוֹ?"
"זֹאת אֶרֶץ רְחוֹקָה" עָנָה נַבִּיל, "הִיא בַּהֲוָואִי. קָדִימָה לְהָוָואִי!"
מוֹנִיר שָׁאַל אוֹתוֹ: "וְאֵיפֹה זֶה הָוָואִי?"
נַבִּיל עָנָה תּוֹךְ שֶׁהוּא מַמְשִׁיךְ לָרוּץ אַחֲרֵי הָעֲפִיפוֹן שֶׁלּוֹ, מִתְנַשֵּׁם וּמִתְנַשֵּׁף : "זֹאת הַבִּירָה שֶׁל הַמִּינִים הַנִּמְצָאִים בְּסַכָּנַת הַכְחָדָה בָּעוֹלָם. זֶהוּ  אִי עַל הַר גַּעַשׁ – כָּכָה אָמַר לָנוּ הַמּוֹרָה לְהִיסְטוֹרְיָה וְגִיאוֹגְרַפְיָה. מְגַדְּלִים בּוֹ אָנָנָס וּבָנָנוֹת וְקוֹקוּס וּקְנֵי סוּכָּר."
שְׁנֵיהֶם צָעֲקוּ בְּיַחַד: "קָדִימָה לְהָוָואִי!"
2
 
הֵם רָצוּ אַחֲרֵי הָעֲפִיפוֹן מִבְּלִי לָתֵת דַּעְתָּם לִכְלוּם, לֹא לִזְמַן וְלֹא לַמָּקוֹם.
הֵם רָצוּ וְרָצוּ, עַד שֶׁלְּפֶתַע מָצְאוּ אֶת עַצְמָם פָּנִים אֶל פָּנִים מוּל מִפְלֶצֶת שֶׁעֵינֶיהָ בּוֹלְטוֹת וְצוּרָתָהּ מוּזָרָה.
הַמִּפְלֶצֶת תָּפְסָה כָּל אֶחָד מֵהֶם בְּיָדוֹ.
נַבִּיל ומוניר רָעֲדוּ מְפַחֵד וְשִׁחְרְרוּ אֶת הָעֲפִיפוֹן  כְּדֵי שֶׁיַּמְשִׁיךְ בְּדַרְכּוֹ עִם הָרוּחַ.
הַמִּפְלֶצֶת שָׁאֲלָה אוֹתָם: "מָה אַתֶּם עוֹשִׂים כָּאן, בְּאֶרֶץ הַשֵּׁדִים וְהָאֵימִים? לָאָרֶץ הַזֹּאת לֹא נִכְנַס אִישׁ בְּלִי רְשׁוּתִי."
הֵם הִתְחַנְּנוּ לְפָנֶיהָ שֶׁתַּנִּיחַ לָהֶם לָלֶכֶת וְאָמְרוּ: "הָרוּחַ הֵבִיאָה אוֹתָנוּ לְכָאן.
יוֹתֵר לֹא נָרוּץ אַחֲרֶיהָ אַף פַּעַם. אֲנַחְנוּ מַבְטִיחִים."
דְּמָעוֹת נָצְצוּ בְּעֵינֵי הַמִּפְלֶצֶת.
הִיא נִזְכְּרָה בִּבְנָהּ שֶׁאָבַד לָהּ.
הָרוּחַ סָחֲפָה אוֹתוֹ אֶל הַמִּדְבָּר וּמֵאָז הוּא לֹא חָזַר.
הַמִּפְלֶצֶת אָמְרָה: "מֵאוֹתוֹ יוֹם אֲנִי חַיָּה לְבַדִּי בַּיַּעַר הַזֶּה וּמְחַכָּה לִבְנֵי הָאוֹבֵד. בְּמֶשֶׁךְ הַזְּמַן הִשְׁתַּנָּה הַמַּרְאֶה שֶׁלִּי, וְהָפַכְתִּי מִיִּצּוּר אֱנוֹשִׁי לְמִפְלֶצֶת."
הִיא הִמְשִׁיכָה וְאָמְרָה: "אֲנִי אַחֲזִיר אֶתְכֶם עַכְשָׁיו לַמָּקוֹם שֶׁמִּמֶּנּוּ בָּאתֶם. אִילּוּ בְּנֵי הָיָה עוֹצֵר מְעַט בְּאוֹתוֹ יוֹם כְּדֵי לִרְאוֹת לְאָן הוּא הוֹלֵךְ, לֹא הָיִיתִי מְאַבֶּדֶת אוֹתוֹ.
אֲבָל בְּכָל זֹאת אֲנִי בְּטוּחָה שֶׁבְּיוֹם מִן הַיָּמִים הוּא יָשׁוּב."



https://www.shortstoryproject.com/he/story/%d7%a2%d7%a4%d7%99%d7%a4%d7%95%d7%9f/
#יְלָדִים-חֲבָרוֹת#יְלָדִים-הַרְפַּתְקָאוֹת#יְלָדִים-אוּרְבָּנִי#סְפְּרוּתְעַרְבִּית#עַכְשָׁוִוי