1
טֶרֶם נִרְאֲתָה הַפְתָּעָה כְּהַפְתָּעָתָם שֶׁל אַנְשֵׁי רוֹס דֶּה לֹוֵךְ כַּאֲשֶׁר שָׁמְעוּ שֶׁנּוֹרָה שֶׁל מַרְכּוּס הַקָּטָן עוֹמֶדֶת לִנְסוֹעַ לְאַנְגְּלִיָּה. הָיְתָה לָהּ גַּם אָחוֹת שֶׁעָבְדָה שָׁם, וְנוֹרָה הָיְתָה דְּרוּשָׁה בְּבֵית. אַחֲרֶיהָ יִישָּׁאֵר רַק הַזּוּג הַזָּקֵן. שְׁנֵי אָחִיהָ לֹא הוֹעִילוּ – לֹא לְעַצְמָם וְלֹא לָאִישׁ מִקְּרוֹבֵיהֶם. אֶת מַרְטָן, הַמְּבוּגָּר יוֹתֵר, שָׁלְחוּ לָעִיר הַגְּדוֹלָה גְּלַוּוּי לַעֲבוֹד בַּחֲנוּת (מֵרֶכֶס הַזָּקֵן נָהַג לְהִתְרַבְרֵב), אַךְ לֹא עָבַר זְמַן רַב וְהוּא אִיבֵּד אֶת הַמִּשְׂרָה בִּגְלַל הַמַּשְׁקֶה וְאָז הִצְטָרֵף לַצָּבָא הַבְּרִיטִי. בַּאֲשֶׁר לִשְׁטֵפָאן, הַבֵּן הַשֵּׁנִי, לַזָּקֵן לֹא הָיְתָה שׁוּם תִּקְוָוה שֶׁיַּצְלִיחַ לַעֲשׂוֹת מִמֶּנּוּ אָדָם מְכוּבָּד יוֹם אֶחָד. אַךְ כַּאֲשֶׁר הַבָּחוּר הַצָּעִיר הָעַקְשָׁן הַזֶּה לֹא הִשִּׂיג אֶת שֶׁלּוֹ מֵאָבִיו, הוּא הִסְתַּלֵּק לוֹ וּבְכִיסוֹ שֹׁוִוי שְׁנֵי שְׁוָורִים שֶׁמָּכַר בִּירִיד בָּעֲיָירָה אוֹכְּטֶר-אָרָד.
"מוּטָב שָׁם מֵאֲשֶׁר פֹּה," אָמַר הָאָב בְּשׁוֹמְעוֹ שֶׁהַבֵּן עָזַב. אַךְ הוּא רַק הֶעֱמִיד פָּנִים שֶׁהַסִּיפּוּר לֹא הִכְאִיב לוֹ. לְעִיתִּים קְרוֹבוֹת הִתְהַפֵּךְ עַל מִשְׁכָּבוֹ בַּלֵּילוֹת, בְּמַחֲשָׁבוֹת עַל בָּנָיו שֶׁעָזְבוּ אוֹתוֹ וְסָטוּ מִדֶּרֶךְ הַיָּשָׁר. לְכָל אֶחָד מֵהַשְּׁכֵנִים שֶׁנִּיסָּה לְעוֹדֵד אֶת הָאִישׁ הַזָּקֵן, אוֹ לְנַחֵם אוֹתוֹ בְּשֶׁל פּוּרְעָנוּת בִּנְיוּ, לֹא אָמַר אֶלָּא – "מָה הַטַּעַם בְּדִיבּוּרִים? בְּקוֹשִׁי הוֹדוּ לִי כְּשֶׁנִּיסִּיתִי לְהַשְׁאִיר אוֹתָם בַּקֵּן. כָּעֵת פָּרְשׁוּ שְׁנֵיהֶם כְּנָפַיִם וְהוֹתִירוּ אוֹתִי לְבַדִּי. מֵעַתָּה לֹא יַדְאִיגוּ אוֹתִי יוֹתֵר."
אֲבָל הֵם הִדְאִיגוּ. וְעַד שֶׁאָמְרָה לוֹ נוֹרָה שֶׁהֶחֱלִיטָה שֶׁלֹּא לְהִישָּׁאֵר בָּעֲיָירָה, דָּבָר לֹא הִדְאִיג אוֹתוֹ חוּץ מֵהַדֶּרֶךְ שֶׁבָּהּ עָזְבוּ אוֹתוֹ בָּנָיו. הֵם בִּייְּשׁוּ אוֹתוֹ. כּוּלָּם צָחֲקוּ מִמֶּנּוּ. הוּא הָיָה מוּשָּׂא לַעֲגָם שֶׁל בְּנֵי הַכְּפָר – הוּא וּמִשְׁפַּחְתּוֹ. כֵּיצַד הֶעֱלָה בְּדַעְתּוֹ שֶׁיּוּכַל לְהַעֲלוֹת אוֹתָם עַל דֶּרֶךְ הַיָּשָׁר! כֵּיצַד הִזִּיעַ עַד לְשַׁד עַצְמוֹתָיו בַּעֲבוֹדָה מְבוּקָּר עַד לֵיל, בְּקוֹר, בַּגֶּשֶׁם וּבַחוֹם כְּדֵי שֶׁיַּמְשִׁיכוּ לִלְמוֹד בְּבֵית הַסֵּפֶר, כְּדֵי שֶׁיִּהְיוּ מְלוּמָּדִים כְּמוֹ הַמּוֹרֶה עַצְמוֹ, אֲפִילּוּ יוֹתֵר!
אַךְ לֹא כָּךְ יִהְיֶה עִם נוֹרָה, סָבַר. אוֹתָהּ הוּא יַשְׁאִיר בְּבֵית. הוּא יְחַתֵּן אוֹתָהּ. אַחֲרֵי מוֹתוֹ יוֹרִישׁ אֶת הַחֶלְקָה לָהּ וּלְבַעֲלָהּ. כְּשֶׁאָמְרָה לוֹ שֶׁתַּעֲזוֹב, חָשַׁב בַּתְּחִילָּה שֶׁהִיא מִתְבַּדַּחַת. אַךְ עַד מְהֵרָה הֵבִין שֶׁלֹּא. וְהוּא עָשָׂה כְּמֵיטַב יְכוֹלְתּוֹ לְהַשְׁאִירָהּ בְּבֵית. לְלֹא הוֹעִיל . דְּבָרֶיהָ שֶׁל אִשְׁתּוֹ גַּם הֵם לֹא הוֹעִילוּ. חוֹדֶשׁ שָׁלֵם נִלְחֲמוּ בֵּינֵיהֶם מִלְחָמָה מָרָה. הוּא מְאַיֵּים עָלֶיהָ בְּכָל רָעָה אֶפְשָׁרִית פֶּן תַּעֲזוֹב; הִיא מְנַסָּה לְהִתְעַלּוֹת עָלָיו. הִיא הֶחְלִיטָה לִנְסוֹעַ לְשֵׁם, וּלְשֵׁם הִיא תִּיסַּע וְלֹא מְשַׁנֶּה מָה יַגִּידוּ. "הָיוּ לְךָ שְׁנֵי בָּנִים," אָמְרָה לוֹ עֶרֶב אֶחָד. "וּשְׁנֵיהֶם הָלְכוּ מִמְּךָ. הֵם בִּייְּשׁוּ אוֹתְךָ, הַצֶּמֶד. לֹא תּוּכַל לָדַעַת שֶׁלֹּא אֶעֱשֶׂה לָךְ אֶת אוֹתוֹ תַּעֲלוּל, אֶלָּא אִם תִּיתֵּן לִי לָלֶכֶת מֵרְצוֹנִי הַחוֹפְשִׁי."
"הִיא הָאַחֲרוֹנָה, מַרְכּוּס" אָמְרָה אִשְׁתּוֹ, "וֶאֱלוֹהִים יוֹדֵעַ שֶׁקָּשֶׁה לִי לְהִיפָּרֵד מִמֶּנָּה בְּסוֹף חַיֵּי, אֲבָל," הוֹסִיפָה עַל סַף בְּכִי, "אוּלַי זֶה לְטוֹבָתָהּ."
אָבִיהָ חָשַׁב שֶׁלֹּא כָּךְ הוּא. הוּא הָיָה אֵיתָן בְּדַעְתּוֹ. הוּא הָיָה בָּטוּחַ לַחֲלוּטִין שֶׁמּוּטָב לְאֵין שִׁיעוּר שֶׁתִּישָּׁאֵר בִּמְקוֹמָהּ וּבוֹ תִּתְחַתֵּן. לְבַעֲלָהּ יִהְיוּ אַרְבָּעִים אַקְרִים שֶׁל אֲדָמָה כַּאֲשֶׁר הוּא עַצְמוֹ יָמוּת. הִיא אִישָּׁה צְעִירָה וּנְעִימָה. בְּשֶׁבַע הַקְּהִילּוֹת הַסְּמוּכוֹת אֵין אִיכָּר אוֹ סוֹחֵר שֶׁלֹּא יִשְׂמַח עַד מְאוֹד לָשֵׂאת אוֹתָהּ לְאִישָּׁה.
"וְלָמָּה שֶׁלֹּא יִשְׂמַח?" אָמַר. "אִישָּׁה צְעִירָה חֲבִיבָה כָּל כָּךְ, שֶׁיֵּשׁ לָהּ אַרְבָּעִים אַקְרִים שֶׁל אֲדָמָה מְשׁוּבַּחַת?"
אַךְ בְּסוֹפוֹ שֶׁל דָּבָר נֶאֱלַץ לְהִיכָּנַע.
כַּמָּה עֲבוֹדָה נִיצְּבָה אָז לִפְנֵיהֶם! הַיִּסּוּרִים הַגְּדוֹלִים וְהַחֲרָדָה הַמּוּפְרֶזֶת שֶׁאָחֲזוּ בְּנוּרָה כְּבָר זְמַן מָה הִתְפּוֹגְגוּ, כִּמְדוּמֶּה. לֹא נוֹתַר לָהֶם זֵכֶר. הִיא הָיְתָה כֹּה מְלֵאַת חַיִּים וַחֲגִיגִית, כְּפִי שֶׁלֹּא הָיְתָה מִיָּמֶיהָ, כָּךְ נִרְאֶה לְפָחוֹת. הָיָה לָהּ כָּל כָּךְ הִרְבָּה לַעֲשׂוֹת! כּוֹבָעִים וּשְׂמָלוֹת לִתְפּוֹר וּלְהַתְקִין. בְּגָדִים וּסְרָטִים מִכָּל סוּג לִקְנוֹת וְלִצְבּוֹעַ. לֹא הָיָה לָהּ רֶגַע דַּל בַּשָּׁבוּעוֹת לִפְנֵי שֶׁעָזְבָה. יוֹם אֶחָד בִּיקְּרָה כָּאן, וּלְמָחֳרָת בְּמָקוֹם אַחֵר.
הִיא לֹא הִזִּילָה דִּמְעָה אַחַת עַד שֶׁהוּנְּחוּ שְׁתֵּי תֵּיבוֹת מַסָּע גְּדוֹלוֹת שֶׁקָּנְתָה בגלווי עַל הָעֲגָלָה שֶׁלָּקְחָה אוֹתָהּ לְתַחֲנַת הָרַכֶּבֶת בְּבֵלָה נה אִינְּשָׁה. אָז הֵחֵלָּה לְמָרֵר בִּבְכִי. כַּאֲשֶׁר פָּנוּ מִזְרָחָה בְּהִצְטַלְּבוּת הַדֶּרֶךְ, שָׁטְפוּ הַדְּמָעוֹת אֶת לְחַיֶּיהָ.
"שֶׁאֱלוֹהִים יְרַחֵם עֲלֵיהֶם," אָמַר אֶחָד הַבַּחוּרִים שֶׁהָיָה שָׂרוּעַ לוֹ עַל סוֹלְלַת דֶּשֶׁא יְשָׁרָה בְּצַד הַדֶּרֶךְ.
"אָמֵן," אָמַר בָּחוּר אַחֵר. "וְעַל כָּל אָדָם כְּמוֹהֶם."
"אֲבָל לָמָּה הִיא עוֹזֶבֶת לְדַעְתְּךָ?"
"לֹא אֶתְפַּלֵּא כְּלָל אִם הָעִנְיָין הוּא שֶׁאֵין לָהּ פֹּה אֶמְצָעִים בַּכְּפָר."
"שְׁלוֹשָׁה בָּאוּ לְבַקֵּשׁ אֶת יָדָהּ בַּשָּׁנָה שֶׁעָבְרָה – שְׁלוֹשָׁה שֶׁנּוֹדָעִים בְּכַסְפָּם."
"אוֹמְרִים שֶׁהִיא הִתְעַנֶּינָה בְּעִיקָּר בְּבֵן שֶׁל שׁוֹן מַתְיוּ, בַּעַל הַחֲנוּת," אָמַר זָקֵן שֶׁעָמַד לְיָדָם.
"הַהוּא שֶׁהָיָה בָּאוּנִיבֶרְסִיטָה בגלווי?"
"הוּא וְלֹא אַחֵר."
"אַל תַּאֲמִין לָזֶה. הוּא לֹא בָּחוּר טוֹב."
"מָה אַתָּה אוֹמֵר."
הָעֲגָלָה יָצְאָה צָפוֹנָה דֶּרֶךְ הַבֵּיצָה הַגְּדוֹלָה הַשְּׁטוּחָה שֶׁבֵּין רוֹס דֶּה לֹוֵךְ וּבֵלָה נה אִינְּשָׁה. נוֹרָה עֲדַיִין יָכְלָה לִרְאוֹת אֶת בֵּיתָהּ לְמַטָּה בְּגֵיא. אַךְ לֹא עָלָיו הִיא חָשְׁבָה, אֶלָּא עַל הַיּוֹם הָאוּמְלָל שֶׁבּוֹ פָּגְשָׁה לָרִאשׁוֹנָה אֶת בְּנוֹ שֶׁל שׁוֹן מַתְיוּ בְּצוֹמֶת רוֹס דֶּה לֹוֵךְ, עֵת בִּילָּה אֶת יְמֵי הַקַּיִץ בְּבֵית דּוֹדוֹ בַּכְּפָר, מִזְרָחָה לָהֶם. הִיא לֹא הִפְסִיקָה לַחֲשׁוֹב עַל כָּךְ עַד שֶׁהִגִּיעוּ לְבֵלָה נה אִינְּשָׁה. הָרַכֶּבֶת שָׁרְקָה שְׁרִיקָה קְצָרָה וְחַסְרַת סַבְלָנוּת, כְּמוֹ אָמְרָה לַאֲנָשִׁים לְמַהֵר וְלֹא לְעַכֵּב דְּבַר מָה עָצוּם, מָלֵא חַיִּים וְרַב עוֹצְמָה כָּל כָּךְ. נוֹרָה נִכְנְסָה פְּנִימָה. הָרַכֶּבֶת הַטַּלְטֵלָה מְעַט. הִיא הֵחֵלָּה לָנוּעַ בְּאִיטִּיּוּת. מַרְכּוּס הַקָּטָן פָּסַע לְיָדָהּ. הוּא נִפְרַד מִבִּתּוֹ לְשָׁלוֹם וְשָׁב הַבַּיְתָה בְּיָגוֹן וּבְצַעַר.

2
צֶדֶק הַזָּקֵן הַנָּבוֹן הַהוּא שֶׁשָּׁכַב לוֹ עַל הַסּוֹלְלָה הַיְּרוּקָּה וְהִבִּיט עַל הָעוֹלָם וְעַל הַמִּתְרַחֵשׁ סְבִיבוֹ, בְּאָמְרוֹ שֶׁהִתְעַנְיְינָה בִּמְיוּחָד בְּבֵן שֶׁל שׁוֹן מַתְיוּ בְּשָׁעָה כָּלְשֶׁהִי בְּחַיֶּיהָ. אַךְ הַשָּׁעָה הַזּוֹ חָלְפָה. וְלֹא מִן הַשֶּׁקֶר לוֹמַר שֶׁכָּעֵת רָחֲשׁוּ בָּהּ שִׂנְאָה וְתִיעוּב חָרִיף כְּלַפֵּי הַצָּעִיר הֲנָאָה שֶׁלָּמַד כָּעֵת רְפוּאָה הַרְחֵק בָּאוּנִיבֶרְסִיטָה בִּגְלַזְגּוֹ. בִּגְלַל הַחִיבָּה שֶׁרָחֲשָׁה לוֹ בֶּעָבָר נֶאֶלְצָה כָּעֵת לַעֲזוֹב אֶת רוֹס דֶּה לֹוֵךְ וְאֶת חֲבֵרֶיהָ וּמִשְׁפַּחְתָּהּ, וְלָשֵׂאת אֶת הָעוֹלָם הַגָּדוֹל עַל כְּתֵפֶיהָ.  אֵי אָז חִיבְּבָה אֶת הַגֶּבֶר הַצָּעִיר וְהָעַלִּיז שֶׁבִּילָּה אֶת יְמֵי חוּפְשָׁתוֹ בְּרוּס דֶּה לֹוֵךְ, יוֹתֵר מִכָּל אֶחָד אַחֵר שֶׁפָּגְשָׁה אֵי פַּעַם. וְאִילּוּ סִיפּוּרִים מוּפְלָאִים סִיפֵּר לָהּ עַל הַחַיִּים בֶּעָרִים הַגְּדוֹלוֹת שֶׁמֵּעֵבֶר לַיָּם! וְכַמָּה אָהֲבָה אֶת הַסִּיפּוּרִים הַלָּלוּ! וּכְשֶׁאֵמַר לְאוֹתָהּ נַעֲרָה כְּסִילָהּ וּתְמִימָה שֶׁמֵּימָיו לֹא פָּגַשׁ אָדָם שֶׁאָהַב יוֹתֵר מִמֶּנָּה, כַּמָּה שָׂמֵחַ לִבָּהּ וְהִתְרַחֵב! וְהַבַּיִת הַנֶּהְדָּר שֶׁיִּהְיֶה לָהֶם בָּעִיר גְּדוֹלָה כָּלְשֶׁהִי כְּשֶׁהוּא יִהְיֶה רוֹפֵא!
וְהִיא הֶאֱמִינָה לְכָל דָּבָר שֶׁהַבָּחוּר הַצָּעִיר אָמַר לָהּ. גַּם הוּא הֶאֱמִין בָּזֶה בְּשָׁעָה שֶׁדִּיבֵּר. אִם כִּי הַדְּבָרִים הַלָּלוּ לֹא הִטְרִידוּ אוֹתוֹ בִּמְיוּחָד כְּשֶׁעָזַב. לֹא כָּךְ נוֹרָה. הִיא יַחֲלֶה שֶׁיָּשׁוּב. יַחֲלֶה לַקַּיִץ. יַחֲלֶה לַתְּקוּפָה שֶׁבָּהּ תִּהְיֶה בְּקַיִץ תְּמִידִי.
הִיא בִּטְחָה בּוֹ בִּטָּחוֹן מָלֵא אַךְ רוֹמָתָהּ. הַמִּכְתָּבִים שֶׁשָּׁלְחָה לוֹ הוּחְזְרוּ לָהּ. הוּא הָיָה בְּמָקוֹם אַחֵר. לָאִישׁ לֹא הָיוּ יְדִיעוֹת עַל אוֹדוֹתָיו. חַיֶּיהָ שָׁקְעוּ בַּעֲרָפֶל. מוֹחֶה הָיָה סַעַר בְּרֹאשָׁהּ כַּאֲשֶׁר הֵבִינָה אֶת הַסִּיפּוּר לַאֲשׁוּרוֹ. הִיא חָשְׁבָה עָלָיו וְהָפְכָה בּוֹ בְּמַחְשְׁבוֹתֶיהָ הַשְׁכֵּם וְהַעֲרֵב. לֹא נוֹתַר לָהּ אֶלָּא לַעֲזוֹב אֶת הַמָּקוֹם לִצְמִיתוּת. הִיא וְכָל קְרוֹבֶיהָ עִמָּהּ בּוּיְּשׁוּ לְעֵינֵי כָּל הַכְּפָר. נַעֲרָה צְעִירָה שֶׁעָבְדָה פַּעַם אֶצְלָם כִּמְשָׁרֶתֶת בְּרוּס דֶּה לֹוֵךְ עָבְדָה כָּעֵת בְּלוֹנְדוֹן. הִיא תִּיסַּע אֶל הָעִיר הַזֹּאת. אֵלֶיהָ תָּשִׂים פְּעָמֶיהָ עַכְשָׁיו וְלֹא אֶל הָעִיר הַגְּדוֹלָה שֶׁבָּהּ גָּרָה אֲחוֹתָהּ.
בְּיוֹשְׁבָהּ בְּרַכֶּבֶת אָחֲזָה בָּהּ פְּלִיאָה גְּדוֹלָה נוֹכֵחַ נְהָרוֹת וּמְעַגְּנִים, אֲגַמִּים, הָרִים וְשָׂדוֹת שֶׁחָלְפוּ עַל פָּנֶיהָ בִּיעָף בְּעוֹד הִיא עַצְמָהּ לֹא עוֹשָׂה דָּבָר. מַדּוּעַ כּוּלָּם מִתְרַחֲקִים מִמֶּנָּה? אִילּוּ חַיִּים נוֹעֲדוּ לָהּ בַּמְּדִינָה הַזָּרָה הַהִיא, שֶׁבָּהּ תַּשְׁאִיר אוֹתָהּ הַמְּכוּנָּה הֲנָעָה הַמּוּפְלָאָה הַזּוֹ? אֵימָה וּפַחַד אָחֲזוּ בָּהּ. חֲשֵׁכָה יָרְדָה עַל שָׂדֶה וְעַל הַר. מַחְשְׁבוֹתֶיהָ נֶעֶצְרוּ וְאוּלָם הִתְחַוֵּור לָהּ כִּי הִיא נִישֵּׂאת הָלְאָה עַל חַיַּית פֶּרֶא כָּלְשֶׁהִי – עַד שֶׁשָּׁמְעָה אֶת לִבָּהּ הוֹלֵם וּמְזַנֵּק בֶּחָזֶה  בְּכַעַס אַדִּיר, עַד שֶׁהָיְתָה בְּעַצְמָהּ דְּרָקוֹן רוֹשֵׁף אֵשׁ, יוֹרָה לֶהָבוֹת  מֵעֵינָיו – כִּי הִנֵּה הִיא נִלְקַחַת לִשְׁמָמָה נוֹרָאִית כָּלְשֶׁהִי – מָקוֹם שֶׁאֵין בּוֹ אוֹר שֶׁמֶשׁ אוֹ גֶּשֶׁם; וְשֶׁעָלֶיהָ לָלֶכֶת לְשֵׁם בְּנִיגּוּד לִרְצוֹנָהּ; שֶׁהִיא מְגוֹרֶשֶׁת לִשְׁמָמָה הַזֹּאת בִּגְלַל חֵטְא אֶחָד בִּלְבַד.
הָרַכֶּבֶת הִגִּיעָה לְדַבְּלִין. הִיא חָשָׁה כִּי בַּמָּקוֹם כּוּלּוֹ מַרְעִישׁ רַק זִמְזוּם קוֹלָנִי אֶחָד. גְּבָרִים צוֹרְחִים וְצוֹעֲקִים. רַכָּבוֹת בָּאוֹת וְיוֹצְאוֹת וְצוֹפְרוֹת. שְׁאוֹן הַגְּבָרִים, הָרַכָּבוֹת, הַכִּרְכָּרוֹת. כָּל דָּבָר שֶׁרָאֲתָה הִפְלִיא אוֹתָהּ. הָאוֹנִיּוֹת וְהַסִּירוֹת עַל הַלִּיפִי. הַגְּשָׁרִים. הָרְחוֹבוֹת הַמּוּאָרִים בַּחֲצוֹת. הָאֲנָשִׁים. הָעִיר עַצְמָהּ שֶׁהָיְתָה כֹּה נָאָה, כֹּה חַיָּה, כֹּה בְּהִירָה בְּשָׁעָה מֵתָה זוֹ שֶׁל הַלַּיְלָה. לְכַמָּה רְגָעִים כִּמְעַט שָׁכְחָה אֶת הַגּוֹרָל הַמַּר שֶׁגֵּירֵשׁ אוֹתָהּ מֵעִיר הוּלַּדְתָּהּ.
אַךְ כְּשֶׁהָיְתָה שׁוּב בָּרַכֶּבֶת, הַסִּיפּוּר הִשְׁתַּנָּה. הַמַּחֲשָׁבוֹת הַקּוֹדְרוֹת הַנּוֹרָאוֹת הֵחֵלּוּ לְהָעִיק עָלֶיהָ שׁוּב. לֹא הָיָה אֶפְשָׁר לַעֲצוֹר אוֹתָן. לָמָּה עָזְבָה כְּלָל אֶת הַבַּיִת? שֶׁמָּא הָיָה מוּטָב לָהּ לְהִישָּׁאֵר שָׁם וְלֹא מְשַׁנֶּה מָה יִקְרֶה לָהּ? מָה תַּעֲשֶׂה עַכְשָׁיו? מָה יַעֲלֶה בְּגוֹרָלָהּ בְּמָקוֹם שֶׁהִיא הוֹלֶכֶת אֵלָיו?
וְכָךְ הָלְאָה. אִם חָיוּ פַּעַם אֲנָשִׁים מֵאוֹת שָׁנִים בְּחוֹשְׁבָם שֶׁלֹּא עָבַר אֶלָּא יוֹם, כְּפִי שֶׁסִּיפְּרוּ לָנוּ מִסִּפְרֵי הַסִּיפּוּרִים, הֲרֵי שֶׁהִיא עָשְׂתָה דָּבָר מוּפְלָא עוֹד יוֹתֵר. הִיא חָיְיתָה מֵאָה שָׁנִים בְּיוֹם אֶחָד בִּלְבַד. הִיא הִתְבַּגְּרָה וְהִזְדַּקְּנָה בִּמְחִי יוֹם יְחִידִי. כָּל כְּאֵב וְכָל שִׁבְרוֹן לֵב וּטְרָדוֹת וְצַעַר שֶׁבָּאִים עַל אָדָם בַּחַיִּים שְׁלֵמִים, בָּאוּ עָלֶיהָ בְּאוֹתוֹ הַיּוֹם שֶׁבּוֹ עָזְבָה אֶת רוֹס דֶּה לֹוֵךְ וְהִגִּיעָה לְמֶרְכַּז לוֹנְדוֹן הַגְּדוֹלָה, בְּאַנְגְּלִיָּה וְרָאֲתָה אֶת קֵיְיט נִי רוֹגֵין, שֶׁהָיְתָה מְשָׁרֶתֶת בְּבֵיתָם, מְחַכָּה לָהּ בְּפֶתַח הָרַכֶּבֶת לְקַבֵּל אֶת פָּנֶיהָ. הִיא לֹא הֵבִינָה אֶת הַחַיִּים עַד אוֹתוֹ הַיּוֹם הַזֶּה.

3
שְׁתֵּי הַנָּשִׁים הַצְּעִירוֹת גָּרוּ בִּרְחוֹב אֲחוֹרִי עָלוּב וְאוּמְלָל בַּצַּד הַדְּרוֹמִי שֶׁל הָעִיר. בַּיִת גָּדוֹל וְעָצוּם שֶׁהָאֲנָשִׁים בּוֹ חָיוּ בַּעֲרֵימָה אַחַת זֶה עַל רֹאשׁ זֶה, שָׁם הֵן גָּרוּ בַּתְּקוּפָה הַהִיא. טֶרֶם נִרְאֲתָה תַּדְהֵמָה כְּתַדְהֵמָתָהּ שֶׁל נוֹרָה לְמַרְאֵה אוֹתָם שֶׁחַיִּים שָׁם. הִיא הָיְתָה מוּכָנָה לְהִישָּׁבַע שֶׁהָיוּ שָׁם לְפָחוֹת מֵאָה אִישׁ, גְּבָרִים, נָשִׁים וָטַף.
הִיא הָיְתָה לְבַדָּהּ יָמִים שְׁלֵמִים, שֶׁכֵּן קֵיְיט נֶאֶלְצָה לָצֵאת לַעֲבוֹדָה מְבוּקָּר עַד עֶרֶב. הָיְתָה יוֹשֶׁבֶת לְיַד הַחַלּוֹן וּמַבִּיטָה הַחוּצָה לָרְחוֹב, עַל הָעוֹבְרִים וְהַשָּׁבִים, וְתוֹהָה לְאָן הֵם הוֹלְכִים כּוּלָּם. לֹא הָיָה עוֹבֵר זְמַן רַב עַד שֶׁהָיְתָה מַתְחִילָה לַחֲשׁוֹב שֶׁאוּלַי שָׁגְתָה שֶׁבָּאָה לְכָאן כְּלָל. מַדּוּעַ עָזְבָה אֶת הָעֲיָירָה הַמְּבוּדֶּדֶת הַהִיא בֵּין הַגְּבָעוֹת עַל שְׂפַת הַיָּם הַגָּדוֹל? מָה יֹאמַר אָבִיהָ לוֹ יָדַע אֶת הַסִּיבָּה? הוּא הָיָה זוֹעֵם, כַּמּוּבָן. "מַדּוּעַ אִיתְּרָע מַזָּלִי יוֹתֵר מִכָּל אָדָם אַחֵר?" הָיְתָה אוֹמֶרֶת. אַךְ זוֹ הָיְתָה שְׁאֵלָה סְבוּכָה מִדַּי, וּמִשֶּׁלֹּא מָצְאָה לָהּ תְּשׁוּבָה, הָיְתָה יוֹצֵאת לָרְחוֹב, אִם כִּי לֹא הִרְחִיקָה לֶכֶת מֵחֲשָׁשׁ שֶׁתֵּלֵךְ לְאִיבּוּד. וְאוּלָם הַמַּחֲשָׁבוֹת הֵעִיקוּ עָלֶיהָ בֵּין הָאֲנָשִׁים בַּחוּץ בָּרְחוֹב בְּדִיּוּק כְּשֵׁם שֶׁהֵעִיקוּ בִּפְנִים הַבַּיִת.
עֶרֶב אֶחָד כְּשֶׁחָזְרָה קֵיְיט הַבַּיְתָה מֵהָעֲבוֹדָה, יָשְׁבָה נוֹרָה מוּל הָאָח וּמֵירְרָה בִּבְכִי.
"דַּי, נוֹרָה, אֲהוּבָה," אָמְרָה. "יַיבְּשִׁי אֶת עֵינֶיךָ וּשְׁתֵּי אִיתִּי כּוֹס תֶּה. אָמְרוּ לִי לוֹמַר לְךָ שֶׁקְּרוֹבַת מִשְׁפָּחָה שֶׁל הָאֲדוֹנִית שֶׁלִּי זְקוּקָה לְעוֹזֶרֶת בַּיִת, וְאִם תֵּלְכִי לְשֵׁם..."
"אֵלֵךְ לְשֵׁם," אָמְרָה נוֹרָה, וְקָמָה פִּתְאוֹם עַל רַגְלֶיהָ. 
לְמָחֳרָת בַּבּוֹקֶר נָסְעָה לְבֵיתָהּ שֶׁל הַגְּבֶרֶת. הִיא הִתְחִילָה לַעֲבוֹד בּוֹ. הָיְתָה לָהּ כָּל כָּךְ הַרְבֵּה עֲבוֹדָה שָׁם,  וּמַחֲשָׁבוֹת חֲדָשׁוֹת רַבּוֹת כָּל כָּךְ עָלוּ בְּרֹאשָׁהּ, עַד שֶׁלִּזְמַן מָה לֹא חָשְׁבָה עוֹד עַל שׁוּם דָּבָר אַחֵר. לְמִכְתָּבִים שֶׁשָּׁלְחָה הַבַּיְתָה צָרְפָה תָּמִיד סְכוּם קָטָן, אַף שֶׁיָּדְעָה שֶׁלֹּא הָיוּ זְקוּקִים לְהַרְבֵּה מִמֶּנָּה, כִּי הָיְתָה לָהֶם הַכְנָסָה טוֹבָה. אֶת הַמִּכְתָּבִים שֶׁשָּׁלַח לָהּ אָבִיהָ הָיְתָה קוֹרֵאת שׁוּב וָשׁוּב כָּל לַיְלָה לִפְנֵי הַשֵּׁינָה. הָיוּ בָּהֶם חֲדָשׁוֹת מֵהַבַּיִת. הַדַּיָּיגִים לָכְדוּ כַּמּוּיוֹת גְּדוֹלוֹת שֶׁל סַלְמוֹן. תּוֹמָס שֶׁל פט הַגָּדוֹל קָנָה סִירָה חֲדָשָׁה. נל נִי גְּרִיפָה נָסְעָה לְאָמֵרִיקָה.
כַּמָּה חוֹדָשִׁים עָבְרוּ כָּךְ, וּלְבַסּוֹף אָמְרָה לָהּ הַגְּבֶרֶת שֶׁאֵינָהּ מְרוּצָּה מִמֶּנָּה וְשֶׁעָלֶיהָ לַעֲזוֹב. הָיָה עָלֶיהָ לַעֲזוֹב. הִיא הִשְׁאִירָה אֶת מָה שֶׁהָיָה לָהּ מֵאֲחוֹרֶיהָ וְעָזְבָה. לֹא הָיוּ לָהּ לֹא מִקְלָט וְלֹא מַחֲסֶה בַּלַּיְלָה הַהוּא, רַק הַגֶּשֶׁם שֶׁיָּרַד עַל רֹאשָׁהּ וְהָרְחוֹבוֹת הַקָּשִׁים תַּחַת כַּפּוֹת רַגְלֶיהָ...
הַאִם צָרִיךְ לְתָאֵר מָה קָרָה לָהּ אַחֵר כָּךְ? אֶת הָ"אָדוֹן הַצָּעִיר" שֶׁנָּתַן לָהּ אוֹכֶל וּשְׁתִיָּה וְכֶסֶף, כְּשֶׁהִיא נִזְקֶקֶת וּבַאֲפִיסַת כּוֹחוֹת. כֵּיצַד הֵחֵלָּה לִשְׁתּוֹת. כֵּיצַד בִּיקְּשָׁה לְרַמּוֹת אֶת עַצְמָהּ וּלְעַוֵּור וּלְטַמְטֵם אֶת מוֹחֶה. אֶת הָאֲדוֹנִים שֶׁפָּגְשׁוּ אוֹתָהּ בְּבָתִּים, בָּתֵּי שְׁתִיָּה וּבָתִּים אֲחֵרִים. כֵּיצַד דִּיבְּרוּ וְאֶת שִׂיחוֹתֵיהֶם. כֵּיצַד יָרַד עָרְכָה בְּעֵינֵי עַצְמָהּ עַד שֶׁכַּעֲבוֹר זְמַן מָה נֶעֶשְׂתָה אֲדִישָׁה לְגוֹרָלָהּ. כֵּיצַד הָלְכָה מִדֶּחִי אֶל דֶּחִי, עַד שֶׁלְּבַסּוֹף אִיבְּדָה אֶת כְּבוֹדָהּ וְיָרְדָה לָרְחוֹב.

4
תֵּשַׁע שָׁנִים הֶעֱבִירָה כָּךְ. בִּשְׁתִיָּה וּבְהִתְהוֹלְלוּיוֹת לֵילִיּוֹת. בְּהִתְקַשְּׁטוּת וּבַהֲכָנוֹת בְּיוֹם, לִקְרַאת הַלַּיְלָה הַבָּא. כָּל מַחְשָׁבָה שֶׁחָלְפָה בְּרֹאשָׁהּ עַל הַחַיִּים שְׂחִיָּיה עַכְשָׁיו וְעַל אֵלֶּה שֶׁהָיוּ לָהּ בַּכְּפָר, גֵּרְשָׁה בִּמְחִי יָד. מַחֲשָׁבוֹת כָּאֵלֶּה גָּרְמוּ לָהּ לְאִי שֶׁקֶט. וְאִם כִּי נָכוֹן שֶׁשּׁוּם אָדָם לֹא יִמְצָא עִנְיָין בַּחַיִּים אִילּוּלֵא חָשַׁב, אֵיכְשֶׁהוּ, שֶׁיֵּשׁ בְּמַעֲשָׂיו יוֹתֵר טוֹב מֵרַע – לֹא הָיָה בְּכוֹחָהּ לִפְעוֹל אַחֶרֶת.
אֲבָל הַמַּחֲשָׁבוֹת הַלָּלוּ הִתְקִיפוּ אוֹתָהּ לְלֹא רַחֲמִים, מֵאוֹת עַל מֵאוֹת בְּעַל כּוֹרְחָהּ בְּמֶשֶׁךְ הַיּוֹם – בִּמְיוּחָד לְאַחַר שֶׁשָּׁלְחָה מִכְתָּב הַבַּיְתָה, דָּבָר שֶׁהָיְתָה עוֹשָׂה לְעִיתִּים קְרוֹבוֹת. וְכַאֲשֶׁר הָיוּ מַכְבִּידוֹת עָלֶיהָ כַּהוֹגֶן, הָיְתָה יוֹצֵאת לִשְׁתּוֹת.
לַיְלָה אֶחָד הֲלָכָה בָּרְחוֹב לְאַחַר שֶׁשָּׁלְחָה מִכְתָּב וּבוֹ סְכוּם כֶּסֶף קָטָן הַבַּיְתָה. הַשָּׁעָה הָיְתָה אַחַת-עֶשְׂרֵה. אֲנָשִׁים יָצְאוּ מֵהַתֵּאַטְרָאוֹת בַּהֲמוֹנֵיהֶם, וְהִיא הִתְבּוֹנְנָה בָּהֶם. הָיוּ כָּאֵלֶּה שֶׁהִסְתַּכְּלוּ עָלֶיהָ וְעַל נָשִׁים מִסּוּגָהּ. מַבָּטָם חוֹשֵׂף אֶת הַתְּשׁוּקָה וְהַתַּאֲוָוה שֶׁמְּבִיאוֹת הֶרֶס עַל הָאָדָם, שֶׁמְּפַנּוֹת מְדִינוֹת זוֹ נֶגֶד זוֹ וּמַעֲנִיקוֹת מִילִּים לִמְשׁוֹרְרִים וְלִמְסַפְּרֵי הַסִּיפּוּרִים שֶׁל הָעוֹלָם מִיְּמֵי טְרוּיָה וְעַד יָמֵינוּ.
לֹא עָבַר זְמַן רַב עַד שֶׁרָאֲתָה מוּלָהּ גֶּבֶר וְאִשְׁתּוֹ לְצִדּוֹ. הֵם הִסְתַּכְּלוּ זֶה בַּזֶּה בְּלִי לָדַעַת מַדּוּעַ. הֵם זִיהוּ זֶה אֶת זֶה. הוּא הָיָה הַבֵּן שֶׁל שׁוֹן מַתְיוּ (שֶׁהָיָה כָּעֵת רוֹפֵא בְּלוֹנְדוֹן). הִיא פָּנְתָה עַל עֲקַבְיָה בִּמְהִירוּת. הִיא שָׁמְעָה אוֹתוֹ אוֹמֵר לְאִשְׁתּוֹ לְהִיכָּנֵס פְּנִימָה לַמִּסְעָדָה הַסְּמוּכָה, וְכִי הוּא יִצְטָרֵף אֵלֶיהָ בְּעוֹד רֶגַע.
נוֹרָה פָּנְתָה לְהִתְרַחֵק מִשָּׁם בְּשׁוֹמְעָהּ זֹאת. הוּא בָּא בְּעִקְבוֹתֶיהָ. הִיא הַחִישָׁה אֶת צְעָדֶיהָ. כָּךְ עָשָׂה גַּם הוּא. הִיא לֹא רָצְתָה אֶלָּא לִבְרוֹחַ מִמֶּנּוּ. הִיא הָלְכָה בִּמְהִירוּת, הוּא מִיהֵר אַחֲרֶיהָ. הִיא הִקְדִּימָה אוֹתוֹ. אַצָּה בְּמַעֲלֵה הָרְחוֹב וּבְמוֹרַד הָרְחוֹב הַבָּא, בְּחוֹשְׁבָהּ שֶׁהִנֵּה הוּא מֵאֲחוֹרֶיהָ מַמָּשׁ. הִיא פָּחֲדָה פַּחַד מָוֶות שֶׁיַּדְבִּיק אוֹתָהּ. שֶׁכּוּלָּם יָדְעוּ עַל מַצָּבָהּ שָׁם בַּכְּפָר. שֶׁכּוּלָּם יָדְעוּ.
כְּנֵסִיָּיה קְטַנָּה נִיצְּבָה לְפָנֶיהָ – כְּנֵסִיָּיה קְטַנָּה שֶׁהָיְתָה פְּתוּחָה בַּלַּיְלָה בִּגְלַל חַג כָּלְשֶׁהוּ. הִיא חִיפְּשָׂה שָׁם מַחֲסֶה מִפְּנֵי הָאִישׁ שֶׁבָּא בְּעִקְבוֹתֶיהָ – מִפְּנֵי הָאִישׁ שֶׁנָּתְנָה לוֹ אֶת אַהֲבָתָהּ פַּעַם וְשֶׁהוֹלִיךְ אוֹתָהּ שׁוֹלָל. הִיא לֹא חָשְׁבָה לְהִיכָּנֵס פְּנִימָה, וּבְכָל זֹאת נִכְנְסָה. בַּהַתְחָלָה הָיָה מוּזָר לָהּ כָּל מָה שֶׁרָאֲתָה שָׁם, עָבַר זְמַן כֹּה רַב מֵאָז שֶׁהָיְתָה בַּכְּנֵסִיָּיה. הִיא שֶׁבָּהּ אֶל נְעוּרֶיהָ. הִיא הָיְתָה כָּעֵת בַּכְּנֵסִיָּיה בְּרוּס דֶּה לֹוֵךְ. צַלַּם הַבְּתוּלָה הַקְּדוֹשָׁה נִיצָּב בַּפִּינָּה וְאוֹר אָדוֹם לְפָנָיו. הִיא הָלְכָה לַפִּינָּה הַזּוֹ וְשָׁלְחָה אֶת יָדֶיהָ בְּחִיבּוּק אֶל הַצֶּלֶם. הִיא רָעֲדָה וְהִתְנוֹדְדָה הָלוֹךְ וָשׁוֹב בְּיִיסּוּרֵי נֶפֶשׁ. כּוֹבָעָהּ הַיָּפֶה וְהַמְּגוּנְדָּר כִּמְעַט נִשְׁמַט מֵרֹאשָׁהּ. הַסְּרָטִים הָאֲדוּמִּים הַיָּפִים שֶׁעָטְרוּ אוֹתוֹ הָיוּ רְטוּבִּים וּמְלוּכְלָכִים וּמְרוּחִים בְּבוֹץ הָרְחוֹב. הִיא הִתְפַּלְּלָה לֶאֱלוֹהִים וְלִבְתוּלָהּ בְּקוֹל רָם, תְּפִילָּה אַחֵר תְּפִילָּה, עַד שֶׁאָמְרָה בְּקוֹל לָהוּט וְחָזָק:
"מָרִי הַקְּדוֹשָׁה – אִם הָאֱלוֹהִים – הִתְפַּלְּלִי בַּעֲדֵנוּ, הַחוֹטְאִים, עַתָּה וּבִשְׁעַת מוֹתֵנוּ. אָמָּן."  
כּוֹמֶר זָקֵן מֵאֲחוֹרֶיהָ שָׁמַע אוֹתָהּ מִתְפַּלֶּלֶת. הוּא דִּיבֵּר אֵלֶיהָ בִּלְבָבִיּוּת וּבַעֲדִינוּת. הוּא הִרְגִּיעַ אוֹתָהּ. הוּא לָקַח אוֹתָהּ עִמּוֹ. הוּא שָׁאַל אוֹתָהּ שְׁאֵלוֹת. הִיא סִיפְּרָה לוֹ אֶת סִיפּוּרָהּ בְּלִי לְהַסְתִּיר מִמֶּנּוּ דָּבָר. הֶרְאֲתָה לוֹ אֶת הַמִּכְתָּבִים שֶׁקִּיבְּלָה מֵאָבִיהָ.
הוּא שָׁאַל אוֹתָהּ עוֹד שְׁאֵלוֹת.
כֵּן – הִיא תִּשְׂמַח לַחֲזוֹר הַבַּיְתָה. זוֹ הִיא שֶׁשָּׁלְחָה הַבַּיְתָה אֶת הַכֶּסֶף שֶׁהַזָּקֵן קָנָה בּוֹ אֶת סִירַת הַדַּיִג. כַּמּוּבָן לֹא הָיָה לָהֶם מוּשָּׂג אֵילוּ חַיִּים יֵשׁ לָהּ בְּלוֹנְדוֹן.
"וְהַאִם שָׁאַל אוֹתְךָ אָבִיךְ מַדּוּעַ לֹא נָסַעְתָּ לַאֲחוֹתֵךְ מִלְּכַתְּחִילָּה?"
"כֵּן. אָמַרְתִּי לוֹ שֶׁהָעֲבוֹדָה בְּלוֹנְדוֹן טוֹבָה יוֹתֵר."
הֵם נִשְׁאֲרוּ כָּךְ זְמַן מָה. הוּא שׁוֹאֵל שְׁאֵלוֹת וְהִיא מְשִׁיבָה תְּשׁוּבוֹת. הוּא מָצָא לָהּ מְגוּרִים טוֹבִים לְלַיְלָה. הוּא אָמַר לָהּ לִשְׁלוֹחַ הַבַּיְתָה מִכְתָּב וְלוֹמַר שֶׁהִיא מִתְכַּוֶּונֶת לַחֲזוֹר, וְשֶׁיָּבוֹא לְבַקֵּר אוֹתָהּ לְמָחֳרָת וְהִיא תּוּכַל לְהִתְוַודּוֹת.
בְּאוֹתוֹ לַיְלָה, לִפְנֵי שֶׁהָלַךְ לִישׁוֹן, שָׁלַח מִכְתָּב אָרוֹךְ לַכּוֹמֶר מְחוֹז רוֹס דֶּה לֹוֵךְ לְסַפֵּר לוֹ אֶת הַסִּיפּוּר וּלְבַקֵּשׁ מִמֶּנּוּ לִפְקוֹחַ עַיִן עַל הָאִישָּׁה הַצְּעִירָה כְּשֶׁתַּגִּיעַ לְבֵיתָהּ.
הִיא נִשְׁאֲרָה שָׁם עוֹד חוֹדֶשׁ. הַכּוֹמֶר הַזָּקֵן חָשַׁב שֶׁמּוּטָב לָהּ כָּךְ. בְּתוֹם הַחוֹדֶשׁ עָלְתָה עַל הָרַכֶּבֶת הַבַּיְתָה.
צִיפּוּ לָהּ בְּבֵית. כּוּלָּם אָמְרוּ שֶׁמֵּעוֹלָם לֹא יָצָא מָרוּס דֶּה לֹוֵךְ מִישֶׁהוּ שֶׁהִצְלִיחַ כָּמוֹהָ. אִישׁ לֹא שָׁלַח הַבַּיְתָה כָּמוֹהָ כֶּסֶף כֹּה רַב.
"אַתָּה וַדַּאי מְרוּצֶּה מְאוֹד, מַרְכּוּס," אָמַר שׁוֹן הַנֶּפַח בְּעוֹדוֹ מְפַרְזֵל אֶת רַגְלַי הַסּוּס שֶׁל מַרְכּוּס בַּנַּפָּחִיָּיה בְּיוֹם חֲזָרָתָהּ, "שֶׁהִיא חוֹזֶרֶת הַבַּיְתָה בְּסוֹפוֹ שֶׁל דָּבָר, אַחֶרֶת אֵין לְךָ לְמִי לְהוֹרִישׁ אֶת הָאֲדָמָה."
"בְּהֶחְלֵט," הוּא אָמַר, "וַאֲנִי גַּם כְּבָר דֵּי זָקֵן עַכְשָׁיו."
הוּא כְּבָר הֵכִין אֶת הַסּוּס וְהָעֲגָלָה לִיצִיאָה לְתַחֲנַת הָרַכֶּבֶת לִכְבוֹדָהּ.
"אֲנָשִׁים אָמְרוּ," אָמַר בְּגַאֲוָוה כְּשֶׁהוּא קוֹשֵׁר אֶת הַסּוּס לָעֲגָלָה, "שֶׁהַשְּׁנַיִים הָאֲחֵרִים הָיוּ בַּטְלָנִים, וְאוּלַי זֶה נָכוֹן, אֲבָל לֹא תַּאֲמִין כַּמָּה הִיא עָזְרָה לִי. תִּרְאֶה אֶת סִירַת הַדַּיָּיג הַגְּדוֹלָה הַזּוֹ שֶׁיּוֹצֵאת הָעֶרֶב לָדוּג מִקַּרְלִים – לֹא הָיִיתִי יָכוֹל לִקְנוֹת אוֹתָהּ בִּלְעָדֶיהָ."
"אַתָּה אוֹמֵר אֶת הָאֱמֶת וְרַק אֶת הָאֱמֶת, מַרְכּוּס," אָמַר הַזָּקֵן שֶׁהוֹשִׁיט לוֹ עֶזְרָה, "אֲבָל תַּגִּיד לִי עַכְשָׁיו," הוּא אָמַר בַּחֲשָׁשׁ, "הַאִם אָמְרָה לָךְ שֶׁהִיא נִתְקְלָה בְּשֶׁיְימוּס שֶׁלִּי שָׁם?"
"שָׁאַלְתִּי אוֹתָהּ, אֲבָל הִיא אָמְרָה שֶׁלֹּא רָאֲתָה אוֹתוֹ."
"תִּרְאֶה מָה זֶה... וַאֲנִי לֹא קִיבַּלְתִּי מִכְתָּב מִמֶּנּוּ כְּבָר חֲצִי שָׁנָה."
מַרְכּוּס יָצָא. כְּבָר מִזְּמַן לֹא הָיְתָה רוּחוֹ טוֹבָה עָלָיו כְּפִי שֶׁהָיְתָה כָּעֵת בְּצֵאתוֹ לְתַחֲנַת הָרַכֶּבֶת. בָּנָיו הָיוּ אוּלַי חַדְלֵי אִישִׁים, אֲבָל בִּתּוֹ הִתְעַלְּתָה עַל כּוּלָּם. הִיא הָיְתָה מוֹפֵת לַקְּהִילָּה כּוּלָּהּ. עַכְשָׁיו כְּבָר לֹא יֹאמְרוּ לוֹ עוֹד שֶׁעָלָיו לִמְכּוֹר כְּבָר  אֶת הָאֲדָמָה. הוּא יַשְׁאִיר אֶת נוֹרָה בְּבֵית. הוּא יְחַתֵּן אוֹתָהּ. הוּא יִמְצָא לָהּ אִישׁ נָבוֹן וּמְיוּשָּׁב...
לֹא הָיָה סוֹף לַמַּחֲשָׁבוֹת הָאֵלֶּה עַד שֶׁנִּכְנְסָה הָרַכֶּבֶת לַתַּחֲנָה. נוּרָה נִיגְּשָׁה אֵלָיו.  וְכֵיצַד קִיבֵּל אֶת פָּנֶיהָ! וְעוֹד יוֹתֵר, אִם אֶפְשָׁר, כֵּיצַד קַבָּלָה אֶת פָּנֶיהָ אִמָּהּ, בְּבֵית.
אַךְ כַּמָּה רָזֶה וּתְשׁוּשָׁה הִיא הָיְתָה! מָה קָרָה לָהּ? הַאִם זֶה מִשּׁוּם הָעֲבוֹדָה הַקָּשֶׁה? אֲבָל הִנֵּה הִיא בַּבַּיִת וְעַד מְהֵרָה תָּשׁוּב לְאֵיתָנָהּ. יֵיעָלְמוּ הַלְּחָיַיִם הַחִיוְּורוֹת, אִם רַק תִּישָּׁאֵר בַּבַּיִת וְתִפְעַל בַּעֲצָתָם.
"וְהָעֵצָה הָרִאשׁוֹנָה שֶׁאֶתֵּן לְךָ הִיא לְחַסֵּל אֶת צַלַּחַת הַבָּשָׂר וְהַכְּרוּב הַטּוֹבָה הַזּוֹ, כִּי וַדַּאי לֹא הָיָה לָךְ רֶגַע לֶאֱכוֹל בָּעִיר הַגְּדוֹלָה," אָמְרָה הַזְּקֵנָה בִּצְחוֹק רָם.
אֲבָל נוּרָה לֹא יָכְלָה לֶאֱכוֹל. הִיא לֹא הָיְתָה רְעֵבָה כְּלָל. הִיא מוּתֶּשֶׁת מֵהַמַּסָּע הָאָרוֹךְ, אָמְרָה לָהֶם. הִיא תֵּלֵךְ יָשָׁר לְחַדְרָהּ וְתִפְשׁוֹט אֶת בְּגָדֶיהָ. הִיא תָּנוּחַ שָׁם. לְאַחַר מִכֵּן אוּלַי תּוּכַל לֶאֱכוֹל מַשֶּׁהוּ.
"וְאוּלַי תִּרְצִי קוֹדֶם כֹּל לִשְׁתּוֹת כּוֹס תֶּה," אָמְרָה הַאִם כְּשֶׁהָיְתָה שׁוּב בַּחֲדֵרָה.
"כֵּן," אָמְרָה. "אוּלַי זֶה יְשַׁפֵּר אֶת הִרְגַּשְׁתִּי."
כַּאֲשֶׁר בָּאוּ בָּעֶרֶב  אַנְשֵׁי הַכְּפָר לְבָרֵךְ אוֹתָהּ לְשָׁלוֹם, הֵם לֹא רָאוּ אוֹתָהּ. נֶאֱמַר לָהֶם שֶׁהִיא כֹּה מוּתֶּשֶׁת מֵהַמַּסָּע שֶׁעָלֶיהָ לִישׁוֹן, וְשֶׁיָּרְאוּ אוֹתָהּ וַדַּאי לְמָחֳרָת. נוֹרָה שָׁמְעָה אֶת דִּבְרֵיהֶם וְאֶת שִׂיחוֹתֵיהֶם מֵחַדְרָהּ וְהִתְפַּלְּלָה לֶאֱלוֹהִים וְלַבְּתוּלָה שֶׁיַּעֲלוּ אוֹתָהּ עַל דֶּרֶךְ הַיָּשָׁר וְשִׁיתְּנוּ לָהּ כּוֹחַ לְהִישָּׁאֵר עָלֶיהָ לְנַצֵּחַ.

5
נוֹרָה הָיְתָה מְשׁוּנָּה  מֵאָז חֲזָרָתָהּ הַבַּיְתָה. בָּאָדָם הַזֶּה שֶׁבְּרוּס דֶּה לֹוֵךְ נִקְרָא נוּרָה שֶׁל מַרְכּוּס הַקָּטָן הָיוּ בְּעֶצֶם שְׁתֵּי נָשִׁים, הָאִישָּׁה הַצְּעִירָה הָעֲדִינָה שֶׁשָּׁהֲתָה תְּקוּפָה אֲרוּכָּה בְּלוֹנְדוֹן כְּדֵי לְהַרְוִויחַ כֶּסֶף וְלִשְׁלוֹחַ אוֹתוֹ הַבַּיְתָה, וְהָאִישָּׁה הָאַחֶרֶת שֶׁאִישׁ לֹא יָדַע עָלֶיהָ בַּכְּפָר, שֶׁסָּבְלָה מִן הַחַיִּים הַקָּשִׁים בָּעִיר זָרָה. וּכְשֵׁם שֶׁהָיוּ בָּהּ שְׁתֵּי נָשִׁים, הָיוּ גַּם שְׁתֵּי נְפָשׁוֹת וּשְׁנֵי אוֹפְנֵי מַחֲשָׁבָה. אוֹפֶן הַמַּחֲשָׁבָה שֶׁל הָאִישָּׁה הַהִיא שֶׁסָּטְתָה מִדֶּרֶךְ הַיָּשָׁר בְּלוֹנְדוֹן שֶׁבְּאַנְגְּלִיָּה, וְאוֹפֶן הַמַּחֲשָׁבָה שֶׁהָיָה לָהּ לִפְנֵי שֶׁעָזְבָה כְּלָל אֶת מְקוֹם הוּלַּדְתָּהּ.
וּמַאֲבָק תְּמִידִי הִתְחוֹלֵל בֵּין הַשְּׁתַּיִים. הָאִישָּׁה הַהִיא שֶׁפָּנְתָה לְחַיֵּי פּוּרְעָנוּת נֶגֶד הָאִישָּׁה הָאַחֶרֶת שֶׁמֵּעוֹלָם לֹא עָזְבָה אֶת הַכְּפָר וְשֶׁלֹּא רָצְתָה אֶלָּא לְהִישָּׁאֵר שָׁם בְּשֶׁקֶט וּבְשַׁלְוָוה. זֶה הָיָה מַאֲבָק קָשֶׁה. הָרוֹעַ גָּבַר לִפְעָמִים, הָיְתָה חוֹשֶׁבֶת, וְאָז נִרְאֲתָה בְּדַרְכָּהּ לַכְּנֵסִיָּיה, וְהָאֲנָשִׁים הָיוּ אוֹמְרִים בֵּינָם לְבֵין עַצְמָם שֶׁמֵּעוֹלָם לֹא רָאוּ אִישָּׁה צְעִירָה אֲדוּקָה, דַּתְיָה וּמְחוּנֶּכֶת כָּמוֹהָ.
בְּאוֹתוֹ הַזְּמַן נֶעֱרַךְ יְרִיד חֲגִיגוֹת קְדוֹשִׁים בַּכְּפָר הַסָּמוּךְ. אֲנָשִׁים רַבִּים מֵהָרוּס הָלְכוּ לְשֵׁם. מִקְּצָתָם בָּרֶגֶל, מִקְּצָתָם בִּרְכִיבָה וּמִקְצָתָם חָצוּ אֶת הַנָּמֵל בְּסִירוֹתֵיהֶם. אֲחֵרִים הָלְכוּ לְשֵׁם לִמְכּוֹר בְּהֵמוֹת.  וַאֲחֵרִים בְּלִי שׁוּם מַטָּרָה מְסוּיֶּמֶת.
נוֹרָה הִשְׁתַּיְּיכָה לַחֲבוּרָה הַזּוֹ. הִיא הִתְהַלְּכָה בִּירִיד וְהִסְתַּכְּלָה עַל הַבַּקָּר שֶׁעָמַד לִמְכִירָה. פֹּה הִתְוַודְּעָה לְמִישֶׁהוּ חָדָשׁ, שָׁם הִתְעַדְכְּנָה בְּקוֹרוֹתָיו שֶׁל מִישֶׁהוּ שֶׁעָזַב אֶת הָאֵיזוֹר אַחֲרֵי שֶׁנָּסְעָה לְלוֹנְדוֹן. הִיא יָפָה  וּזְקוּפָה. לְבוּשָׁה בְּשִׂמְלַת כּוּתְנָה לְבָנָה מְשׁוּבַּחַת וִיקָרָה שֶׁהָיְתָה לָהּ. שִׂמְלָה שֶׁהֵבִיאָה עִמָּהּ הַבַּיְתָה מֵאַנְגְּלִיָּה. סְרָטִים שְׁחוֹרִים יָפִים מִסֹּאטֶן מִתְנוֹפְפִים אַחֲרֶיהָ. נוֹצוֹת טַוּוֹס מִזְדַּקְּרוֹת מִכּוֹבָעָהּ. זְמַן רַב לֹא הָיְתָה כֹּה עַלִּיזָה וּקְלִילָה.
הָיָה זֶה יוֹם חַם וְלַח. הַשֶּׁמֶשׁ הִכְּתָה לְלֹא רַחֵם. לוּלֵא מַשַּׁב הָרוּחַ הֶעָדִין שֶׁהִגִּיעַ לְעִיתִּים מֵהַנָּמֵל לֹא הָיָה אֶפְשָׁר לִסְבּוֹל אֶת הַחוֹם. נוּרָה הָיְתָה עֲיֵיפָה וּמוּתֶּשֶׁת מֵהַיּוֹם. הִיא שָׁמְעָה נְגִינַת כִּינּוֹר בְּסָמוּךְ. נְגִינָה רַכָּה וּמְתוּקָה וּנְעִימָה. הַכַּנָּר יָשַׁב לְיַד דֶּלֶת בִּקְתָּה. רֹאשׁוֹ נָד לְכָאן וּלְשֵׁם. עֵינָיו עֲצוּמוֹת. הַהַבָּעָה שֶׁעַל פָּנָיו וּמִנְהָגוֹ הָיוּ עַלִּיזִים כָּל כָּךְ עַד שֶׁאֶפְשָׁר לַחֲשׁוֹב שֶׁמֵּעוֹלָם לֹא יָדַע דְּאָגוֹת אוֹ צַעַר בְּחַיָּיו וְגַם לֹא יֵידַע.
נוֹרָה נִכְנְסָה פְּנִימָה. הִיא הִתְיַישְּׁבָה עַל כִּיסֵּא לְיַד הַדֶּלֶת וְהִקְשִׁיבָה לְמוּזִיקָה. הִיא הָיְתָה תְּשׁוּשָׁה. לוּ רַק הָיָה לָהּ מַשְׁקֶה! זֶה מָה שֶׁחָשְׁבָה. שׁוּב הֵחֵל הַמַּאֲבָק. כְּשֶׁעָמְדָה לָצֵאת מִשָּׁם, נִיגַּשׁ אֵלֶיהָ גֶּבֶר צָעִיר מֵהָרוּס וְהִצִּיעַ לָהּ לִשְׁתּוֹת עִמּוֹ כּוֹסִית.
"הַיּוֹם כֹּה מַחֲנִיק שֶׁזֶּה כְּלָל לֹא יַזִּיק לְךָ. קְחִי כָּל דָּבָר שֶׁמִּתְחַשֵּׁק לְךָ," הוּא אָמַר.
הִיא לָקְחָה מִמֶּנּוּ כּוֹסִית.
מִי שֶׁאָהַב פַּעַם בְּחַיָּיו אֶת הַמַּשְׁקֶה, וְלִזְמַן מָה הִצְלִיחַ לִשְׁמוֹר מֶרְחָק מִמֶּנּוּ, גַּם אִם יִטְעַם שׁוּב טִיפָּה אַחַת, אֵין סָפֵק  שֶׁיִּשְׁתֶּה כּוֹסִית שְׁנִיָּיה וּשְׁלִישִׁית וְאוּלַי אַף תְּשִׁיעִית, כֵּיוָון שֶׁהַחֵשֶׁק הַיָּשָׁן יִתְעוֹרֵר שׁוּב.
כָּךְ קָרָה לְנוּרָה. הִיא שָׁתְתָה אֶת הַכּוֹסִית הַשְּׁנִיָּיה. וְאֶת הַשְּׁלִישִׁית. הַמַּשְׁקֶה עָלָה לָהּ לָרֹאשׁ מִיָּד. הִיא הִתְחִילָה לַעֲשׂוֹת הַצָּגוֹת. הֵחֵלָּה לִרְקוֹד. אֲבָל נֶאֶלְצָה לְהַפְסִיק לְאַחַר זְמַן קָצָר. רֹאשָׁהּ הָיָה הִסְתַּחְרֵר . רַגְלֶיהָ כָּשְׁלוּ. בְּקוֹשִׁי מָצְאָה אֶת דַּרְכָּהּ הַחוּצָה, אֲבָל לֹא הִתְרַחֲקָה הַרְבֵּה עַד שֶׁמָּעֲדָה עַל סוֹלְלָה בְּצַד הַדֶּרֶךְ...
כַּמָּה שָׁעוֹת חָלְפוּ בַּלַּיְלָה עַד שֶׁאָבִיהָ מָצָא אוֹתָהּ שָׁם. הוּא הֶעֱלָה אוֹתָהּ לָעֲגָלָה וְלָקַח אוֹתָהּ הַבַּיְתָה.

לְמָחֳרָת בַּבּוֹקֶר כְּבָר עָמְדָה אוֹתָהּ עֲגָלָה מוּכָנָה מִחוּץ לַדֶּלֶת וְהוּא יָשׁוּב בָּהּ.
"אִם אֵלֶּה הַתַּרְגִּילִים שֶׁלָּמַדְתָּ בְּאַנְגְּלִיָּה," הוּא אָמַר בֵּטוֹן מַר, "הֵם יוּכְלוּ לְשַׁמֵּשׁ אוֹתְךָ שָׁם."
שְׁנֵיהֶם יָצְאוּ לְתַחֲנַת הָרַכֶּבֶת.

בַּלַּיְלָה שֶׁבּוֹ עָזְבָה נוֹרָה, נִרְאֶה אִישׁ זָקֵן בְּסִירַת דַּיָּיגִים מִן הַמֵּזַח שֶׁל רוֹס דֶּה לֹוֵךְ. לְצִדּוֹ נִיצֶּבֶת חָבִית זֶפֶת וְהוּא מוֹחֵק אֶת הַשֵּׁם שֶׁנִּכְתַּב עַל דּוֹפֶן הַסִּירָה. אוּלַי הִצְלִיחַ לִמְחוֹק אוֹתוֹ מִשָּׁם, אֲבָל לְעוֹלָם לֹא יוּכַל לִמְחוֹת אֶת הַשֵּׁם הַהוּא מֵעַל לוּחַ לִבּוֹ. עַל הַסִּירָה הוֹפִיעַ שְׁמָהּ שֶׁל בִּתּוֹ.




https://www.shortstoryproject.com/he/story/%d7%a0%d7%95%d7%a8%d7%94-%d7%a9%d7%9c-%d7%9e%d7%a8%d7%9b%d7%95%d7%a1-%d7%94%d7%a7%d7%98%d7%9f/
#אֲבוּבַת#אוּרְבָּנִי#הִיסְטוֹרְיָה#מַסַּע#נָשִׁים#קְלָאסִיקָה#רֵיאָלִיזְם