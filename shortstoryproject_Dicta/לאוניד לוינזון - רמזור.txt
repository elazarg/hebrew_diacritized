תּוֹחֶלֶת הַחַיִּים שֶׁל צָב הִיא 200 שָׁנָה, שֶׁל עוֹרֵב – 300. עֵץ, אַלּוֹן לְמָשָׁל, חַי 1500 שָׁנָה. גַּם אֲנִי הֶחְלַטְתִּי לִחְיוֹת חַיִּים אֲרוּכִּים. קָרָאתִי סְפָרִים. הֵבַנְתִּי שֶׁצָּרִיךְ לַעֲשׂוֹת מָדִיטַצְיָה, יוֹגָה, לָלֶכֶת בָּרֶגֶל, לְחַיֵּיךְ בַּעֲנָוָוה. לִהְיוֹת רְגוּעִים. וְלֹא לָגַעַת בְּבָשָׂר. אוֹ לְהֶפֶךְ: רַק בָּשָׂר. אִם כִּי בַּנְּקוּדָּה הַזֹּאת הַמַּחֲשָׁבוֹת מִתְבַּלְבְּלוֹת. אוּלַי לָבָן? כֵּן, כֵּן – לָבָן. אוֹ שֶׁבְּכָל זֹאת בָּשָׂר. אוֹ לָבָן. מִישֶׁהוּ צוֹרֵחַ מִבַּעַד לַחַלּוֹן. תֶּכֶף אֵצֵא וְאֶהֱרוֹג אוֹתוֹ. לֹא, לֹא אֶהֱרוֹג אוֹתוֹ, אֵין זְמַן: צָרִיךְ לַעֲשׂוֹת מֵדִיטַצְיָה.
"אֲנִי עֵץ אַלּוֹן, אֲנִי עֵץ אַלּוֹן, אֲנִי עֵץ אַלּוֹן... אֲנִי נֶשֶׁר, אֲנִי נֶשֶׁר... כְּלוֹמַר, לֹא נֶשֶׁר – אֶלָּא עוֹרֵב... לֹא, מָה הוּא צוֹעֵק שָׁם. אֵיזֶה בֶּן כֶּלֶב! תֶּכֶף אֵצֵא וְאֶצְעַק גַּם! אֲנִי צָב, אֲנִי צָב, אֲנִי צָב... אֲנִי עֵץ אַלּוֹן. עֲלֵי הָאַלּוֹן יְרוּקִּים. תֶּכֶף הֵם יִנְשְׁרוּ, אֵצֵא הַחוּצָה וְאֶתְלוֹשׁ אֶת הֶעָלִים גַּם מֵהַחֲמוֹר הַזֶּה. אִם כִּי עָדִיף לַהֲרוֹג אוֹתוֹ. לִגְזוֹל מִמֶּנּוּ אֶת הַכְּלוֹרוֹפִיל. לֹא, קוֹדֶם צָרִיךְ לְהֵירָגַע. לִמְצוֹא קְבוּצַת תְּמִיכָה. הֲכִי טוֹב לַעֲשׂוֹת מֵדִיטַצְיָה כְּשֶׁאַתָּה בּוּדְהִיסְט. מְעַנְיֵין אִם יֵשׁ יְהוּדִים בּוּדְהִיסְטִים? אוּלַי כֵּן. אִם אָחִיהָ עַד מָחָר, אֵלֵךְ לְחַפֵּשׂ אַחִים. כְּשֶׁאֶמְצָא, אַתְחִיל לַעֲשׂוֹת מֵדִיטַצְיָה יַחַד אִיתָּם. אֲנִי עֵץ אַלּוֹן, אֲנִי עֵץ אַלּוֹן..."
מָצָאתִי. מַמָּשׁ קָרוֹב. דִּירָה קְטַנָּה. בַּסָּלוֹן, עַל הָרִצְפָּה, פְּזוּרִים מִזְרָנִים. עַל הַקִּיר פּוֹסְטֶר שֶׁבְּמֶרְכָּזוֹ בַּרְנָשׁ מֵהַמִּזְרָח הָרָחוֹק. בַּחוּרִים וּבַחוּרוֹת צְעִירִים מַצְבִּיעִים עָלָיו בְּיִרְאַת כָּבוֹד וּמַסְבִּירִים שֶׁזֶּהוּ קַארְנַאפָּה הַ-16. בַּחוּרִים וּבַחוּרוֹת צְעִירִים אוֹמְרִים גַּם שֶׁהַיּוֹם מַגִּיעַ לְפֹה הַמּוֹרֶה הַנּוֹדֵד וְשֶׁיֵּשׁ לִי מַזָּל גָּדוֹל.
הַמּוֹרֶה הִגִּיעַ עִם מֵאַהֲבַת. אֶת הַמְּאַהֶבֶת הוּא שָׁלַח אֶל הַעַם, לָשֶׁבֶת עַל מִזְרָנִים, וְהוּא בְּעַצְמוֹ הִתְיַישֵּׁב עַל הַכִּיסֵּא, הוֹרִיד אֶת גְּרָבָיו וְאָמַר לְשׁוֹמְעָיו בְּקוֹל רוֹטֵט: "כָּל הַדָּתוֹת אֵלֶּה שְׁטוּיוֹת. אֵין אֱלוֹהִים, יֵשׁ קַארְנָאפָה."
לְאַחַר שֶׁסִּייֵּם עִם הַחֵלֶק הַתֵּיאוֹרֵטִי, הַמּוֹרֶה נִכְנָס לִטְרַאנְס:
"מוּלֵנוּ מִתְהַוּוֹה הַצּוּרָה הַזְּהוּבָּה וְהַשְּׁקוּפָה שֶׁל קַארְנַאפָּה הַ-16."
כְּדֵי לֹא לִרְאוֹת כְּלוּם – גַּם לֹא אֶת קַארְנַאפָּה – עָצַמְתִּי עֵינַיִים.
"יָדָיו הַמְּשׁוּלָּבוֹת עַל לוּחַ לִיבּוֹ מַחֲזִיקוֹת פַּעֲמוֹן..."
אֵיזֶה פַּעֲמוֹן יֵשׁ לָעֵץ אַלּוֹן?
"אֲנַחְנוּ מְקַבְּלִים אֶת זִרְמֵי הָאוֹר."
אִם אֲנַחְנוּ מְקַבְּלִים, אָז לְתוֹךְ אִילּוּ צַ'אקְרוֹת? אוֹ שֶׁהַצַּ'אקְרוֹת זֶה בִּכְלָל בְּיוֹגָה, וְלֹא בַּבּוּדְהִיזְם.
"אֲנַחְנוּ נִזְכָּרִים בְּחוֹסֶר יַצִּיבוּתָם שֶׁל הַדְּבָרִים..."
מָה שֶׁנָּכוֹן נָכוֹן.
"מִתּוֹךְ מִצְחוֹ שֶׁל קַארְנָאפָה בּוֹקֵעַ אוֹר לָבָן, שָׁקוּף וְעוֹצְמָתִי. כָּל הַהִתְמַכְּרוּיוֹת וְהַמַּחֲלוֹת נֶעֱלָמוֹת."
זֶה מָה שֶׁאֲנִי צָרִיךְ.
"מִתּוֹךְ גְּרוֹנוֹ שֶׁל קַארְנָאפָה בּוֹקֵעַ אוֹר אָדוֹם בּוֹהֵק..."
שֶׁיִּבְקַע. אֲנִי מַסְכִּים.
"מִתּוֹךְ מֶרְכַּז הַלֵּב שֶׁל קַארְנָאפָה בּוֹקֵעַ אוֹר כָּחוֹל עַז."
זֶה הַכּוֹל? מְעַנְיֵין, לָמָּה אֵין יָרוֹק? אֵיזֶה מִין רַמְזוֹר אַתָּה, אִם אֵין אוֹר יָרוֹק?
פָּקַחְתִּי אֶת עֵינַיי: כּוּלָּם יוֹשְׁבִים עַל הַמִּזְרָנִים, לוֹחֲשִׁים מַשֶּׁהוּ. אֵין סָפֵק, הֵם עוֹשִׂים מֵדִיטַצְיָה.
טוֹב, שֶׁיִּהְיֶה – שִׁכְנַעְתֶּם אוֹתִי.
"אֲנִי עֵץ אַלּוֹן, אֲנִי עֵץ אַלּוֹן, אֲנִי עֵץ אַלּוֹן. אֲנִי קַארְנָאפֹה. אֲנִי עֵץ אַלּוֹן אֲמִיתִּי...



https://www.shortstoryproject.com/he/story/%d7%a8%d7%9e%d7%96%d7%95%d7%a8/
#אַבְּסוּרְד#אַקְזֶסְטַנְצִיָּאלִיסְטִי#הוּמוֹרִיסְטִי#הִרְהוּרִים