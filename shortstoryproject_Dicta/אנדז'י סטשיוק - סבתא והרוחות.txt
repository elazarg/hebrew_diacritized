סָבְתָא שֶׁלִּי הִתְגּוֹרְרָה בְּפוֹדְלָשֶׁיהָ. הַבִּקְתָּה שֶׁלָּהּ עָמְדָה מִחוּץ לִגְבוּלוֹת הַכְּפָר. קָרְאוּ לְזֶה "קוֹלוֹנְיָה" – חַוַּות פְּזוּרוֹת בְּמִרְוָוחִים גְּדוֹלִים, מוּפְרָדוֹת בַּחוּרְשׁוֹת צַפְצָפָה רַעֲדָנִית וְשׁוּרוֹת שֶׁל עֲצֵי פּוֹפֵּלֶר זְקֵנִים וּתְמִירִים. הַבַּיִת עָמַד בַּבּוּסְתָּן. בְּצָהֳרֵי הַיּוֹם בַּקַּיִץ שָׂרְרָה כָּאן קְרִירוּת. עֲצֵי הַתַּפּוּחַ הָיוּ זְקֵנִים, צַמְּרוֹתֵיהֶם שׁוֹפְעוֹת וְרַחֲבוֹת וּסְבוּכוֹת זוֹ בָּזוֹ – אֶרֶץ הַצֵּל הַנִּצְחִי.
יַעַר עֲצֵי הַפְּרִי גְּבַל בְּצִידּוֹ הָאֶחָד בָּאָחוּ, אִם כִּי אַף פַּעַם לֹא שָׁמַעְתִּי אֶת הַמִּילָּה הַזּוֹ. כָּאן כִּינּוּ אוֹתוֹ "סָמוֹג", הַפָּרוֹת רֵעוֹ בְּ"סָמוֹג". רְצוּעָה יְרוּקָּה שֶׁבְּמֶרְכָּזָהּ בְּאֵר שִׁימְּשָׁה לְהַשְׁקָיַית הַבַּקָּר. הַבְּאֵר הָיְיתָה יֶשְׁנָהּ וּבִמְקוֹם קִיר אֶבֶן הָיְיתָה מוּקֶּפֶת בְּלוּחוֹת עֵץ. הַדְלִי נִמְשֶׁה בְּאֶמְצָעוּת מוֹט עֵץ אָרוֹךְ שַׁוּוּ בְּקָצֵהוּ. הַמּוֹט הַזֶּה נִקְרָא "קְלוֹצְ'קָה".
לִתְנוּעָה "אוֹ" יֵשׁ הַצְּלִיל הֶעָדִין בְּיוֹתֵר, הָרַךְ בְּיוֹתֵר מִכָּל הַתְּנוּעוֹת.
בְּכָל פַּעַם שֶׁאֲנִי חוֹשֵׁב עַל סָבְתָא שֶׁלִּי אֲנִי נִזְכַּר בִּשְׁתֵּי הַמִּילִּים הַלָּלוּ – קְלוֹצְ'קָה, סָמוֹג. וְעוֹד מִילָּה שְׁלִישִׁית – רוּחַ.
סָבְתָא שֶׁלִּי הֶאֱמִינָה בְּרוּחוֹת רְפָאִים.
בִּשְׁנוֹת הַשִּׁישִּׁים עֲדַיִין לֹא הָיָה שָׁם חַשְׁמַל. סַבָּא שֶׁלִּי הָיָה מְטַפֵּס עַל שְׁרַפְרַף נָמוּךְ וּמַדְלִיק אֶת מְנוֹרַת הַנֵּפְט שֶׁהִשְׁתַּלְשְׁלָה מֵהַתִּקְרָה. בִּסְתָיו הוּא הָיָה עוֹשֶׂה זֹאת דֵּי מוּקְדָּם, בְּשֵׁשׁ, אוּלַי אֲפִילּוּ בְּחָמֵשׁ. בִּסְתָיו הָיִיתִי מַגִּיעַ עִם אַבָּא שֶׁלִּי לָקַחַת תַּפּוּחִים, אַרְגָּזִים שְׁלֵמִים שֶׁל תַּפּוּחִים הֶעֱמַסְנוּ לְ"לוּבְּלִין" שֶׁל דָּוִד שֶׁלִּי, הַנַּהָג הֲכִי אֲמִיתִּי שֶׁל תְּקוּפַת הַקּוֹמוּנִיזְם הַמּוּקְדֶּמֶת וְהַתִּיכוֹנָה.

*

אָז סָבְתָא הֶאֱמִינָה בְּרוּחוֹת. וְזוֹ לֹא הָיְיתָה אֱמוּנָה מִתּוֹךְ פַּחַד אוֹ מִתּוֹךְ שִׁיקּוּלִים הֶגְיוֹנִיִּים, שֶׁצּוֹמַחַת מִתּוֹךְ מַגָּעִים מִזְדַּמְּנִים עִם הָעוֹלָם הַבָּא, הוֹדוֹת לַחֲלוֹמוֹת אוֹ לְחֶזְיוֹנוֹת – לֹא, אַף לֹא אֶחָד מֵאֵלֶּה.
הִיא הָיְיתָה מִתְיַישֶּׁבֶת בַּפִּינָּה, עַל הַמִּיטָּה הַמְּכוּסֶּה בְּכִיסּוּי צֶמֶר, מֵאֲחוֹרֵי גַּבָּהּ נוֹף תָּכוֹל־יָרוֹק עִם שְׁנֵי אַיָּילִים לְיַד מְקוֹר מַיִם, שֶׁצִּבְעָם הַכָּסוּף־לְבַנְבַּן בִּצְבֵּץ לְאוֹרָהּ הַצָּהוֹב, הֶעָדִין שֶׁל הַמְּנוֹרָה, וְסִיפְּרָה. הָיוּ אֵלֶּה סִיפּוּרִים אֲרוּכִּים. הֵם עָסְקוּ בְּאֵירוּעִים שִׁגְרָתִיִּים, עֲבוֹדָה, בִּיקּוּרִים, טִיּוּלִים אֶל הַכְּפָרִים הַשְּׁכֵנִים, פְּגִישׁוֹת מִשְׁפַּחְתִּיּוֹת. סִיפּוּר שֶׁלּוֹ מְשׁוּבָּץ בָּעוּבְדּוֹת, בְּשֵׁמוֹת שֶׁל דְּבָרִים וַאֲנָשִׁים. טוֹפּוֹגְּרַפְיָה שֶׁל הַכְּפָר שֶׁלָּהֶם וְכַמָּה מֵהַכְּפָרִים הַשְּׁכֵנִים, כְּרוֹנוֹלוֹגְיָה הַנִּמְתַּחַת בֵּין חַג הַמּוֹלָד, חַג עֲלִיַּית מָרִיָּה לַשָּׁמַיִים, חַג כָּל הַקְּדוֹשִׁים.
בֶּחוֹמָרִים הָאֲפוֹרִים הָאֵלֶּה הוֹפִיעוּ מִדֵּי פַּעַם בְּקָעִים, חוּטֵי שְׁתִי וָעֵרֶב נִפְרְמוּ, וּמִבַּעַד לַפְּתָחִים שֶׁנִּפְעֲרוּ בִּצְבְּצוּ עוֹלָמוֹת אֲחֵרִים, עַל־טִבְעִיִּים, אֲחֵרִים.
בְּעוֹדָהּ חוֹזֶרֶת בְּעֶרֶב קַיִץ אֶחָד מִבִּיקּוּר אֵצֶל אַחַת מִבְּנוֹת דּוֹדוֹתֶיהָ הָרַבּוֹת, רָאֲתָה סָבְתָא דְּמוּת לְבָנָה בֵּין עֲרֵמוֹת הַדָּגָן. לֹא אָדָם, לֹא חַיָּה, רָצָה בַּשְּׁבִילִים בֵּין הַשָּׂדוֹת, פַּעַם עַל שְׁתֵּי רַגְלַיִים, פַּעַם עַל אַרְבַּע, בְּרוּרָה בְּאוֹר הַיָּרֵחַ אַךְ כְּלָל לֹא גַּשְׁמִית.
בְּפַעַם אַחֶרֶת, אַחֲרֵי מוֹתוֹ שֶׁל בֶּן מִשְׁפָּחָה קָרוֹב, רָאֲתָה אֶת הַמָּנוֹחַ נִכְנַס לַמִּטְבָּח. הַדֶּלֶת חוֹרֶקֶת וְהָאוֹרֵחַ מֵצִיץ בְּכָל מְגֵירוֹת וַאֲרוֹנוֹת הַמִּזְנוֹן. וְאַחַר כָּךְ הוֹלֵךְ, בְּלִי לָקַחַת אִיתּוֹ דָּבָר. זֶה הָיָה עִם שַׁחַר, סָבְתָא בְּדִיּוּק הִתְעוֹרְרָה מִשְּׁנָתָהּ וְרָאֲתָה אֶת הַבִּיקּוּר הַזֶּה בְּעוֹדָהּ יוֹשֶׁבֶת עַל הַמִּיטָּה, בְּאוֹתוֹ מָקוֹם שֶׁסִּיפְּרָה מִמֶּנּוּ אֶת סִיפּוּרֶיהָ.
אֲנִי לֹא זוֹכֵר אֶת כּוּלָּם, כַּמּוּבָן. אֲנִי זוֹכֵר בְּקוֹשִׁי פֵּירוּרִים. עִם זֹאת שְׁמוּרָה בְּזִיכְרוֹנִי אֲוִוירַת הַסִּיפּוּרִים: אֲוִוירָה פְּשׁוּטָה לְגַמְרֵי, נְטוּלַת פְּלִיאָה וְסִימָנֵי קְרִיאָה.
הַקֶּרַע הַזֶּה בַּאֲרִיג הַמְּצִיאוּת הִתְקַיֵּים לְמַעֲשֶׂה רַק בַּדִּמְיוֹן שֶׁלִּי, רַק אֲנִי רָאִיתִי אֶת הַמְּקוֹמוֹת הַבְּלוּיִים.
סָבְתָא הָיְיתָה עוֹבֶרֶת עַל כָּךְ לְסֵדֶר הַיּוֹם. בְּאוֹפֶן כְּלָלִי, כַּנִּרְאֶה הִתְקַיֵּים עֲבוּרָהּ רַק סֵדֶר אֵירוּעִים אֶחָד, כּוּלָּם מְצִיאוּתִיִּים וְאֶפְשָׁרִיִּים בְּאוֹתָהּ מִידָּה. יִיתָּכֵן שֶׁתּוֹדַעְתָּהּ יָדְעָה לְהַבְחִין בֵּין הָאֵירוּעִים, הִטְלִיאָה אֶת הַמְּקוֹמוֹת הַלֹּא וַודָּאִיִּים, הַבְּלוּיִים, אֲבָל עִקְבוֹת הַתִּיקּוּנִים הָאֵלֶּה לֹא נִכְרוּ בְּסִיפּוּרֶיהָ. 
כַּאֲשֶׁר בְּאַחֵר צָהֳרַיִם דּוֹמֵם, נְטוּל רוּחַ, הִסְתַּחְרְרָה בִּשְׂדֵה סוֹפָה מִזְעָרִית וְקָרְעָה אֶת עֲרֵימוֹת הָאֲלוּמּוֹת הַמְּסוּדָּרוֹת, הָיְיתָה סָבְתָא פָּשׁוּט מִצְטַלֶּבֶת, מְלַוֶּוה אֶת הַתּוֹפָעָה בְּמַבָּטָהּ וְאָז חוֹזֶרֶת לָעֲבוֹדָה. הֲרֵי הָיְיתָה זוֹ רַק הִתְגַּלְּמוּת הַשָּׂטָן בְּאַחַת מִדְּמוּיוֹתָיו הָרַבּוֹת. שׁוּם רִיגּוּשִׁים מִסּוּג אֵלּוּ הַמְּלַוִּוים לוּחוֹת סֵיאַנְס אוֹ סִיפּוּרִים שֶׁל אֶדְגָר אֵלֶן פּוֹ. הִיא הִזְכִּירָה יוֹתֵר אֶת סְוִוידְרִיגָאִילוֹב וְאֶת מִסְּעוֹתָיו הַבָּנָאלִיִּים אֶל הַצַּד הָאַחֵר. הַיּוֹם אֲנִי מֵבִין שֶׁקָּרוֹב מִשְׁפַּחְתָּהּ הַמְּחַטֵּט בַּמִּזְנוֹן הִשְׁתַּוּוֹה בְּעוֹצְמָתוֹ וּבְמַמָּשׁוּתוֹ לְהִתְגַּלּוּתוֹ שֶׁל הַמְּשָׁרֵת פִּילְקַהּ, שֶׁנִּכְנַס לְחַדְרוֹ שֶׁל אַרְקָדִי אִיבְנוֹבִיץ' עִם חוֹר רָגִיל בְּיוֹתֵר בְּמַרְפֵּק מְעִילוֹ.

*

מַדּוּעַ לֹא סִיפְּרָה מֵעוֹלָם עַל הַקְּדוֹשִׁים? אוֹתָן יֵשׁוּיוֹת עַל־טִבְעִיּוֹת שֶׁאִישְּׁרָה תּוֹרַת הַכְּנֵסִיָּיה? לָמָּה לֹא רָאֲתָה אֶת פֶּטְרוּס וּפָאוּלוּס אוֹ לוּצִ'יָּה הַקְּדוֹשָׁה? אֵלֶּה שִׁמְשׁוֹ לָהּ לִמְדִידַת זְמַן בִּלְבַד. מַמָּשׁ כְּאִילּוּ הָיוּ חֲפָצִים דּוֹמְמִים, מַשֶּׁהוּ בְּדוֹמֶה לְמִשְׁקָלִים אוֹ לְמַדָּדִים מוּחְלָטִים. חוֹסֶר הַתְּנוּעָה שֶׁלָּהֶם הָיָה חוֹסֶר הַתְּנוּעָה שֶׁל הַפַּסָּלִים שֶׁרָאֲתָה בְּמִיסּוֹת שֶׁל יוֹם רִאשׁוֹן. כְּנֵסִיַּית הָעֵץ הַקְּטַנָּה עָמְדָה בְּצֵל עֵצִים כָּבֵד, דּוֹמֶה לְזֶה שְׁבִיתָה עָמַד בּוֹ. פְּנִים הַכְּנֵסִיָּיה הַחוֹרֵק, הַחוֹם וְהַמּוּזְהָב, פָּתַח בְּפָנֶיהָ פַּעַם בְּשָׁבוּעַ תְּמוּנַת אֵינְסוֹף, אוֹר, הַבְטָחָה רְחוֹקָה וּפֶרֶס רָחוֹק אַף יוֹתֵר.
בַּיּוֹמְיוֹם, לְעוּמַּת זֹאת, לִיוּוּ אוֹתָהּ רוּחוֹת, נְשָׁמוֹת הַנֶּאֱנָקוֹת תַּחַת כּוֹבֶד מִשְׁקָלָם שֶׁל חֲטָאִים וּמְאֵרוֹת, הַמָּוֶות. הָעוּבְדָּה שֶׁהָאָדָם קָרוֹב יוֹתֵר לְמָוֶות, לַאֲבַדּוֹן וְלַמִּקְרִיּוּת מֵאֲשֶׁר לִגְאוּלָּה, לָבְשָׁה בְּחַיֶּיהָ צוּרָה גַּשְׁמִית.
לְמַעֲשֶׂה הִיא לֹא הָיְיתָה מִקְרֶה יָחִיד. נְשׁוֹת מִשְׁפַּחְתִּי הָרַבּוֹת שֶׁפָּגַשְׁתִּי בְּבֵיתָהּ – דּוֹדוֹתַיי, נְשׁוֹתֵיהֶם שֶׁל אָחִיו שֶׁל סַבָּא, נְשׁוֹתֵיהֶם שֶׁל הַדּוֹדִים שֶׁלִּי – כּוּלָּן לָקְחוּ חֵלֶק בַּסִּיפּוּרִים הַלָּלוּ, מוֹסִיפוֹת הַרְבֵּה מִשֶּׁל עַצְמָן, עַד שֶׁסָּבִי חֲסַר הַסַּבְלָנוּת הָיָה נוֹהֵם מִתּוֹךְ הִגָּיוֹן אוֹ פַּחַד (כְּבָר לְעוֹלָם לֹא אֵדַע): "תַּנִּיחוּ לְזֶה כְּבָר". אָז הִשְׁתַּתְּקוּ לְרֶגַע, אֲבָל רַק עַל מְנַת לַחֲזוֹר, כְּמוֹ אַלּוֹת הַגּוֹרָל הַבּוֹגְדָנִיּוֹת, אֶל טְוִויַּית חוּט הַחַיִּים הָאֱנוֹשִׁיִּים, הַשְּׁנַיִים, הַנִּסְתָּרִים, חַיִּים שֶׁלֹּא שׁוֹכְחִים אַף לְרֶגַע אֶת שְׁנֵי הַחֲלָקִים הַמַּרְכִּיבִים אוֹתָם שָׁוֶוה בְּשָׁוֶוה – חַיִּים אַךְ גַּם כְּלָיָה וּמָוֶות.
סִיפּוּר עַל אִימָּא אַחַת, שֶׁבְּצָהֳרֵי הַיּוֹם רָאֲתָה בַּשָּׂדֶה דְּמוּת אִישָּׁה זְקֵנָה, לֹא מוּכֶּרֶת, בְּשִׂמְלָה אֲפוֹרָה, וּבְאוֹתוֹ הַיּוֹם חָלָה הַיֶּלֶד שֶׁלָּהּ וּלְאַחַר מִכֵּן מֵת.
סִיפּוּר עַל סָבְתָא שֶׁנִּכְנְסָה לְעֵת עֶרֶב לָרֶפֶת וּמַשֶּׁהוּ שֶׁבָּרַח מִשָּׁם כִּמְעַט הִפִּיל אוֹתָהּ בַּדֶּרֶךְ הַחוּצָה וְשׁוּם פָּרָה לֹא נָתְנָה חָלָב בְּאוֹתוֹ הַיּוֹם.
סִיפּוּרִים... סִיפּוּרִים... סִיפּוּרִים...

*

סָבְתָא מֵתָה בִּסְתָיו. הָיִיתִי קָטָן מִכְּדֵי לִזְכּוֹר אֶת הַתַּאֲרִיךְ הַמְּדוּיָּק. רוּחַ נָשְׁבָה אָז, וְהָיִיתִי עִם אָבִי בַּמָּקוֹם כִּי הָרוֹפְאִים חִישְּׁבוּ בִּמְדוּיָּק לֹא רַק אֶת הַיָּמִים אֶלָּא גַּם אֶת הַשָּׁעוֹת. הִיא שָׁכְבָה עַל לוּחַ עֵץ מְכוּסֶּה בְּבַד שָׁחוֹר, כּוּלָּהּ עֲטוּיַת שְׁחוֹרִים, צְנוּמָה וְשַׁלְוָוה. לִפְנֵי הַכְנָסָתָהּ לַאֲרוֹן הַקְּבוּרָה (כָּזֶה הָיָה הַנּוֹהֵג) נִשְׁקוֹ לְמִצְחָהּ כָּל הַקְּרוֹבִים. יָכוֹל לִהְיוֹת שֶׁהָיִיתִי צָעִיר מִכְּדֵי לְהָבִין אֶת מוּשַּׂג הַמָּוֶות. מִתּוֹךְ הָרֶגֶל וְרֶגֶשׁ נָשַׁקְתִּי לִשְׂפָתֶיהָ, כְּמוֹ בְּכָל פְּגִישָׁה בִּתְחִילַּת חוּפְשַׁת הַקַּיִץ. הִתְפַּלֵּאתִי שֶׁהִיא נוּקְשָׁה וְדוֹמֶמֶת כָּל כָּךְ, וְשֶׁלֹּא נוֹדְפִים מִמֶּנָּה הָרֵיחוֹת הַחַמִּים, הַמּוּכָּרִים.
הַפַּחַד הִגִּיעַ מְאוּחָר יוֹתֵר. בָּרֶגַע שֶׁבּוֹ רָאִיתִי מִחוּץ לְבֵיתָהּ אֶת דֶּגֶל הַכְּנֵסִיָּיה הַשָּׁחוֹר עִם הַצְּלָב הַכָּסוּף. מִישֶׁהוּ חִיבֵּר אוֹתוֹ לְקִיר הַבַּיִת כָּךְ שֶׁהִתְנַפְנֵף וְהִשְׁמִיעַ קוֹל מֶשֶׁק עַל רֶקַע הַשָּׁמַיִים הַתְּכוּלִּים וְעַנְפֵי הָעֵצִים הָעֵירוּמִּים. 
הָיָה זֶה הַשִּׁיעוּר הָרִאשׁוֹן בְּחַיֵּי עַל עֶלְיוֹנוּתָהּ שֶׁל הַסִּמְלִיּוּת עַל הַמְּצִיאוּת.

*

לָמָּה אֲנִי מִתְכַּוֵּון בְּמֵעֵין זִיכָּרוֹן־סִיפּוּר זֶה?
בְּקָרוֹב יֵלְכוּ לְעוֹלָמָן הַסָּבְתוֹת הָאַחֲרוֹנוֹת שֶׁהִתְבּוֹנְנוּ בְּמוֹ עֵינֵיהֶן בְּעוֹלָם הָרוּחוֹת. הֵן הִתְבּוֹנְנוּ בּוֹ בֶּאֱמוּנָה וּבְרוֹגַע וְכַמּוּבָן גַּם בְּפַחַד. מְצִיאוּת עַל־טִבְעִית חַיָּה וְקַיֶּימֶת תֵּעָלֵם יַחַד אֵיתָן. לְמַעֵט הִתְנַסּוּיוֹת מִיסְטִיּוֹת נְדִירוֹת שֶׁל קוֹמֶץ נִבְחַר, נִהְיֶה נִידּוֹנִים לְאֵמוּן מְאוּמָּץ וְקָשֶׁה בְּקִיּוּמוֹ שֶׁל הַלֹּא־נוֹדַע. פְּנֵי הַשֶּׁטַח הַחֲלָקִים וְהַמְּלוּטָּשִׁים שֶׁל הַיּוֹמְיוֹם יִרְאוּ לָנוּ בַּאֲדִיבוּתָם אֶת הִשְׁתַּקְּפוּת בָּבוּאָתֵנוּ הַשְּׁטוּחָה – כְּמַעֲמַקִּים.
סָבְתָא שֶׁלִּי הָיְיתָה מִתְיַישֶּׁבֶת עַל קְצֵה הַמִּיטָּה וְטָוָוה סִיפּוּרִים. הִיא עָשְׂתָה זֹאת לְלֹא אִינְטֵרֵסִים, לְלֹא שׁוּם מַטָּרָה מוּגְדֶּרֶת. פַּשְׁטוּתָם שֶׁל הָאֵירוּעִים הַחֲרִיגִים הַלָּלוּ, הִיא שֶׁהִקְנְתָה לָהֶם אֲמִינוּת.
הַיְּצִיאָה אֶל הֶחָצֵר עָבְרָה בְּחֶדֶר גָּדוֹל וְחָשׁוּךְ הַמְּכוּנֶּה מַחְסָן. תָּלוּ בּוֹ רְתָמוֹת יְשָׁנוֹת, מֵאֲחוֹרֵי מְחִיצּוֹת עֵץ נָחוּ עֲרֵמוֹת שֶׁל בַּר, דָּגָן נָקִי מְנוּפֶּה. רֵיחַ חָרִיף שֶׁל עוֹר סָפוּג בְּזֵיעַת סוּסִים הִתְעַרְבֵּב בְּרֵיחָם הַיָּבֵשׁ שֶׁל הַגַּרְגְּרִים. אוֹר חֲדַר דֶּרֶךְ פֶּתַח מְרוּבָּע קָטָן בַּקִּיר. בִּשְׁעוֹת אַחַר הַצָּהֳרַיִים, בְּמֶזֶג אֲוִויר יָפֶה, הִבְקִיעָה אֶת חֶשְׁכַת הַמַּחְסָן מִקָּצֶה לְקָצֶה אֲלוּמַּת אוֹר דַּקָּה שֶׁהִתְעַרְבְּלוּ בָּהּ גַּרְגְּרֵי אָבָק. הָיִיתִי רָץ דֶּרֶךְ הָאֲפֵלָה, מְפוֹרֵר לְרֶגַע אֶת קַרְנֵי הָאוֹר וְיוֹצֵא בְּרִיצָה הַחוּצָה. בְּכָל פַּעַם לִיוּוֹה אוֹתִי אוֹתוֹ הַפַּחַד. רַק בְּאוֹר הַשֶּׁמֶשׁ הַמָּלֵא שֶׁבֶּחָצֵר הָיְיתָה חוֹזֶרֶת אֵלַי נְשִׁימָתִי. מִבַּעַד לַחַלּוֹן הָיִיתִי רוֹאֶה אֶת דְּמוּתָהּ הַמְּעוּרְפֶּלֶת שֶׁל סָבְתָא, מְשׁוֹטֶטֶת בֵּין הַשּׁוּלְחָן לַתַּנּוּר וּמְכִינָה אֲרוּחַת צָהֳרַיִים. לְגַמְרֵי לְבַדָּהּ, בְּבַיִת רֵיק, הָרִצְפָּה הַצְּבוּעָה בְּחוֹם חוֹרֶקֶת עִם כָּל צַעַד וְהִיא, בָּאוֹפֶן הָרָגִיל בְּיוֹתֵר בָּעוֹלָם, מוֹצִיאָה מֵהַמִּזְנוֹן הָרָדוּף תַּבְלִינִים, כֵּלִים, כַּפּוֹת וּמִזְלָגוֹת שֶׁהַמָּנוֹחַ לֹא חָפֵץ בָּהֶם.
אַחֲרֵי מוֹתָהּ דִּמְיַינְתִּי לְעַצְמִי אֶת הַמָּוֶות לְעִיתִּים קְרוֹבוֹת. הַחִיזָּיוֹן הַלֹּא רְצוֹנִי הָיָה תָּמִיד זֵהֶה: אִישָּׁה זְקֵנָה עִם פָּנִים טוֹבוֹת וּמְעַט אִירוֹנִיּוֹת, פָּנֶיהָ שֶׁל סָבָתִי.




https://www.shortstoryproject.com/he/story/%d7%a1%d7%91%d7%aa%d7%90-%d7%95%d7%94%d7%a8%d7%95%d7%97%d7%95%d7%aa/
#אַגָּדוֹת#אֲוִוירָתִי#הִרְהוּרִים#זִכְרוֹנוֹת#מִשְׁפָּחָה#נָשִׁים#רוּחוֹתְרַפָּאִים