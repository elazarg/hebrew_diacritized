בְּצִלְצוּל הָרִאשׁוֹן עָמַדְתִּי עֲדַיִין בְּמִטְבָּח, חוֹתֶכֶת פֵּירוֹת וְדוֹחֶסֶת אֶת הַחֲתִיכוֹת בָּזוֹ אַחַר זוֹ אֶל תּוֹךְ הַבְּלֶנְדֶּר. גֵּ'סִיקָה, הַשְּׁכֵנָה מֵהַדִּירָה מִמּוּל, אָמְרָה שֶׁזֶּה יַעֲזוֹר לִבְחִילוֹת. כְּשֶׁנִּפְגַּשְׁנוּ בַּחֲדַר הַמַּדְרֵגוֹת לִפְנֵי כַּמָּה יָמִים הוֹדִיעָה לִי: "יוּ לוּק סוּ מִיזַּרְבֵּל" וְאַחַר כָּךְ הוֹסִיפָה, לְשֵׁם עִידוּד, שֶׁכָּכָה לְפָחוֹת אֶשָּׁאֵר רָזֶה, כְּכָל שֶׁהַדָּבָר יָכוֹל לְהִתְאַפְשֵׁר בְּמַצָּבִי. "יוּ'ל הַב פָּלֵנֵטִי אוֹף טַיְים טו בִּי פָּאט" אָמְרָה וְצָחֲקָה. לַמְרוֹת הַשֶּׁלֶג, הֶחְלַטְתִּי לָצֵאת מֵהַבַּיִת וְלִצְעוֹד לְעֵבֶר סְנִיף הַהוֹל פּוּד מַרְקֶט כְּדֵי לִקְנוֹת אֶת הַפֵּירוֹת שֶׁגֶּ'סִיקָה הִמְלִיצָה עֲלֵיהֶם: תּוּתִים, אָנָנָס, תַּפּוּחַ יָרוֹק אָנָנָס טָרִי וְשׁוֹרֶשׁ גִ'ינְגֶ'ר. בְּרוּס, הַשָּׁכֵן מֵהַדִּירָה מִלְּמַטָּה, אוֹמֵר שֶׁהַהוֹל פּוּד מַרְקֶט הִיא רֶשֶׁת הַמָּזוֹן הֲכִי יִקְרֶה בְּאָמֵרִיקָה. הוֹל פֶיְיצֶ'ק – כָּכָה צָרִיךְ לִקְרוֹא לָהֶם, הוּא אוֹמֵר, חֲמִישָּׁה דּוֹלָר לִשְׁנֵי תַּפּוּחִים דְּפוּקִים. וּבְכָל זֹאת, אֲפִילּוּ הוּא מַמְשִׁיךְ לִקְנוֹת שָׁם, לֹא תָּמִיד אֶפְשָׁר לִמְצוֹא פֵּירוֹת טוֹבִים בִּמְקוֹמוֹת אֲחֵרִים. בַּדֶּרֶךְ חֲזָרָה, עִם שַׂקִּית הַפֵּירוֹת בְּיָדִי, פָּגַשְׁתִּי שׁוּב אֶת גֵּ'סִיקָה בַּחֲדַר הַמַּדְרֵגוֹת. הַפַּעַם סִיפְּרָה שֶׁקָּרְאָה בָּאִינְטֶרְנֵט עַל אָדָם וְעַל הַמּוּעֲמָדוּת לְפֶרֶס. "אִיֵּי גּוֹגֶלֶד הַיָּם." הִסְבִּירָה בְּגַאֲוָוה. סִיפַּרְתִּי לָהּ שֶׁהַטֶּקֶס מִתְקַיֵּים הַיּוֹם, בְּיִשְׂרָאֵל, בְּעוֹד שְׁעָתַיִים בְּעֵרֶךְ. "אִיטְס קוֹלְד דֶּה סַפִּיר פְרַיְיז" אָמַרְתִּי וְהוֹסַפְתִּי שֶׁהַמִּילָּה סַפִּיר הִיא כְּמוֹ סְפֵּייר בְּאַנְגְּלִית, אֶבֶן חֵן, וְגֵ'סִיקָה אָמְרָה שֶׁהִיא מַכִּירָה בָּחוּר יְהוּדִי שֶׁשֵּׁם הַמִּשְׁפָּחָה שֶׁלּוֹ הוּא סְפִּירְסְטִין וַאֲנִי אָמַרְתִּי, כֵּן, וְהִסְבַּרְתִּי שֶׁזּוֹ הַתַּחֲרוּת הַסִּפְרוּתִית הַגְּדוֹלָה בְּיוֹתֵר בְּיִשְׂרָאֵל, גְּדוֹלָה כְּמוֹ הָמָאן בּוֹקֶר. "אוֹ מִיְּיָ גּוּד, דֶּה בּוֹקֶר!" עָנְתָה בְּהִתְפַּעֲלוּת. "ו וְיֵשׁ הַיָּם לֵק!" הוֹסִיפָה וְשָׁלְחָה לִי נְשִׁיקָה בָּאֲוִויר לִפְנֵי שֶׁנִּבְלְעָה בְּדִירָתָהּ.
אַחֵר כָּךְ נִכְנַסְתִּי לַמִּטְבָּח שֶׁלָּנוּ כְּדֵי לְהָכִין לִי שַׁיֶּיק פֵּירוֹת. הַמְּעַרְבְּלִים הָאָמֵרִיקָאִיִּים מַשְׁמִיעִים רַעַשׁ חָזָק יוֹתֵר מֵהַיִּשְׂרְאֵלִיִּים, הָרַעַשׁ שֶׁהֵם מַשְׁמִיעִים יָכוֹל לְהָצִיף אוֹתְךָ מִבִּפְנִים כְּאִילּוּ תְּכוּלַת הַבְּלֶנְדֶּר מִתְעַרְבֶּלֶת בְּתוֹךְ גּוּפְךָ כְּשֶׁאַתְּ עוֹמֶדֶת שָׁם נְטוּעָה בִּמְקוֹמֵךְ וּמִתְבּוֹנֶנֶת בְּפֵירוֹת הַצִּבְעוֹנִיִּים הֲנֵיטָחֵים זֶה בָּזֶה בְּתוֹךְ קַעֲרַת הַמְּעַרְבֵּל – יָרוֹק! לָבָן! צָהוֹב! – עַד שֶׁהַכּוֹל נִשְׁטַף בְּוָורוֹד שֶׁל הַתּוּתִים שֶׁמִּשְׁתַּלֵּט עַל הַכּוֹל, סָמִיךְ וְכוֹחָנִי, וּבְקוֹשִׁי אֶפְשָׁר לִשְׁמוֹעַ אֶת הַצִּלְצוּל שֶׁנִּישָּׂא מֵהַחֶדֶר הַשֵּׁנִי כְּמוֹ גַּל רָפֶה שֶׁעוֹלֶה מֵחוֹף מְרוּחָק. רַק לְאַחַר שֶׁכִּיבִּיתִי אֶת הַבְּלֶנְדֶּר הִצְלַחְתִּי לִשְׁמוֹעַ אֶת הַצִּלְצוּל בְּבֵירוּר אֲבָל בָּרֶגַע שֶׁהִגַּעְתִּי אֶל הַטֵּלֵפוֹן פָּסַק בְּבַת אַחַת. שָׁאַלְתִּי אֶת עַצְמִי בְּאֵיזֶה שָׁלָב שֶׁל הַתַּחֲרוּת הֵם נִמְצָאִים עַכְשָׁיו, אָדָם אוֹמֵר שֶׁהַנְּאוּמִים וְהַהוֹפָעוֹת יְכוֹלִים לְהִימָּשֵׁךְ שָׁעוֹת, תַּאֲמִינִי לִי שֶׁהָיָה לְךָ מַזָּל שֶׁלֹּא הָיִיתָ מוֹעֳמֶדֶת עִם הַסֵּפֶר שֶׁלְּךָ הַשָּׁנָה, כָּכָה לְפָחוֹת נִפְטַרְתָּ מֵהַסִּיּוּט הַזֶּה, כַּמָּה אֵנֶרְגִּיּוֹת זֶה לוֹקֵחַ לָשֶׁבֶת שָׁם שָׁעוֹת בַּעֲצַבִּים מְתוּחִים, אַתְּ בְּמַצָּבְךָ בֶּטַח לֹא הָיִיתָ עוֹמֶדֶת בָּזֶה. כֵּן, אָמַרְתִּי לוֹ, הָעִיקָּר שֶׁאֶחָד מִשְּׁנֵינוּ הָיָה מוּעֲמָד, אֱלוֹהִים יוֹדֵעַ שֶׁאֲנַחְנוּ צְרִיכִים אֶת הַכֶּסֶף.
אַחֵר כָּךְ חָזַרְתִּי לַמִּטְבָּח כְּדֵי לְמַלֵּא לִי כּוֹס שֶׁל שַׁיְיק פֵּירוֹת.
מִבַּעַד לַחַלּוֹן הַגָּדוֹל, עִם כּוֹס הַשֵּׁיְיק בְּיָדִי, הִבַּטְתִּי בַּשֶּׁלֶג שֶׁכִּיסָּה אֶת הֶחָצֵר. בְּרוּס, הַשָּׁכֵן מִלְּמַטָּה, שִׂיחֵק בַּחוּץ עִם הַכַּלְבָּה שֶׁלּוֹ, גְּרַיְיסִי. מִדַּיי פַּעַם הָיָה זוֹרֵק בָּאֲוִויר עֶצֶם גְּדוֹלָה וּבְכָל פַּעַם שֶׁגְּרֶיְיסִי הָיְתָה מִתְרוֹמֶמֶת בָּאֲוִויר כְּדֵי לִתְפּוֹשׂ אוֹתָהּ הָיָה צוֹעֵק בְּקוֹלוֹ הַנָּמוּךְ, הַגְּרוֹנִי: דְּטַס א גּוּד גִּירְל! דְּטַס מִיְּיָ גִּירְל! וּגְרַיְיסִי הָיְתָה מְדַלֶּגֶת וּמִקַּפֶּצֶת מִסָּבִיב כַּאֲחוּזַּת אָמוֹק. הַטֶּקֶס חָזַר עַל עַצְמוֹ כַּמָּה פְּעָמִים לְאוֹרֶךְ הַשָּׁעוֹת שֶׁבָּהֶן בְּרוּס נִשְׁאַר לְבַדּוֹ עִם גְּרַיְיסִי בִּזְמַן שֶׁאִשְׁתּוֹ הָלְכָה לַעֲבוֹד. בְּרוּס הָיָה זוֹרֵק בָּאֲוִויר עֶצֶם גְּדוֹלָה וּכְשֶׁגְּרַיְיסִי הָיְתָה קוֹפֶצֶת בָּאֲוִויר כְּדֵי לִתְפּוֹס אוֹתָהּ בְּרוּס הָיָה צוֹעֵק: דְּטַס א גּוּד גִּירְל!
אָדָם אוֹמֵר שֶׁלֹּא תָּמִיד אֵלֶּה הָיוּ פְּנֵי הַדְּבָרִים בַּבַּיִת שֶׁל בְּרוּס. עַד לִפְנֵי כַּמָּה שָׁנִים בְּרוּס הָיָה בָּכִיר בְּחֶבְרַת הַיְיטֵק מַצְלִיחָה, עַד שֶׁיּוֹם אֶחָד עָשָׂה תְּאוּנָה רְצִינִית עִם הָאוֹפַנּוֹעַ שֶׁלּוֹ וּמֵאָז סָבַל מִמָּה שֶׁנִּקְרָא "אוֹבְדַן כּוֹשֶׁר עֲבוֹדָה", כְּכָל הַנִּרְאֶה אֵיזֶה מוּם גּוּפָנִי, אוּלַי גַּם מוֹחִי, אָדָם לֹא רָצָה לְהִיסָּחֵף בְּהַשְׁעָרוֹת מַרְחִיקוֹת לֶכֶת אֲבָל הָיָה לוֹ חֲשָׁשׁ שֶׁגַּם בְּזֶה מְדוּבָּר. בְּכָל מִקְרֶה, לֹא נִרְאֶה כְּאִילּוּ אוֹרַח חַיָּיו הַנּוֹכְחִי הִפְרִיעַ לִבְרוּס אוֹ תְּסַכֵּל אוֹתוֹ כְּהוּא זֶה. כְּשֶׁאִשְׁתּוֹ מְנַדֵּי הָיְתָה חוֹזֶרֶת מֵהָעֲבוֹדָה בָּעֶרֶב הָיוּ שְׁנֵיהֶם יוֹשְׁבִים יַחַד וְשׁוֹתִים בִּירָה עַל הַסַּפְסָל שֶׁבְּרוּס בָּנָה בֶּחָצֵר הַקְּטַנָּה שֶׁבָּהּ נָהַג לְשַׂחֵק עִם גְּרַיְיסִי. הֵם נִרְאוּ נִינּוֹחִים וּמְאוּשָּׁרִים כָּל כָּךְ כְּשֶׁיָּשְׁבוּ שָׁם עִם הַבִּירָה שֶׁלָּהֶם, לִפְעָמִים הָיוּ אֲפִילּוּ מַחֲזִיקִים יָדַיִים וּמְכַנִּים זֶה אֶת זוֹ "הָאֲנִי" וְשׁוּגַּר-פַּאי". אָדָם אָמַר שֶׁמִּמֵּילָא הָיְתָה לָהֶם רַק בַּת אַחַת שֶׁכְּבָר הָיְתָה נְשׂוּאָה וְגָרָה בְּנַאשְׁוִויל, כָּךְ שֶׁלֹּא הָיְתָה לָהֶם בְּעָיָה לְהִסְתַּדֵּר עִם מַשְׂכּוֹרֶת אַחַת, וְאוּלַי זֶהוּ גַּם טִיבָם שֶׁל חַיֵּי נִישּׂוּאִים: לֹא תָּמִיד אֶפְשָׁרִי שֶׁהַחֲלוֹמוֹת שֶׁל שְׁנֵיכֶם יִתְמַמְּשׁוּ בְּאוֹתוֹ זְמַן, לִפְעָמִים זֶה הַתּוֹר שֶׁלּוֹ וְלִפְעָמִים זֶה הַתּוֹר שֶׁלְּךָ, וְגַם זֶה דָּבָר שֶׁצָּרִיךְ לִזְכּוֹר.
"הָאוֹ'ר יוּ דּוֹאִינ'?" צָרַח בְּרוּס וְנוֹפֵף בְּיָדוֹ כְּשֶׁהִבְחִין בִּי עוֹמֶדֶת בַּחַלּוֹן. "הָאוֹ אִיז דֶּה בִּיג גֵּאִי?" שָׁאַל וְאַחַר כָּךְ הִצְלִיב אֶת אֶצְבְּעוֹתָיו, כִּמְאַחֵל לְאָדָם אִיחוּלֵי הַצְלָחָה בַּתַּחֲרוּת. "אִיִּים קִיפִּינְג מִיְּיָ פִּינְגְרֵס קרוסד" אָמַר וְחִייֵּךְ. הִנְהַנְתִּי בְּרָאשֵׁי לְאוֹת תּוֹדָה וְצָחַקְתִּי כְּשֶׁגְּרֶיְיסִי שׁוּב זִינְּקָה לְמַעְלָה בְּעִקְבוֹת הַכַּדּוּר וְרַגְלֶיהָ כִּמְעַט עָזְבוּ אֶת הָרִצְפָּה. לְרֶגַע הִתְחַשֵּׁק לִי לָרֶדֶת לֶחָצֵר וּלְבַלּוֹת קְצָת עִם בְּרוּס וְעִם גְּרַיְיסִי בַּשֶּׁלֶג אֲבָל חָשַׁשְׁתִּי לְפַסְפֵס שׁוּב אֶת צִלְצוּל הַטֵּלֵפוֹן.
אַחֵר כָּךְ הָלַכְתִּי לָנוּחַ קְצָת בַּחֲדַר הַשֵּׁינָה.
עִנְיָין מְעַיֵּיף, הַהֵרָיוֹן, לְרֶגַע אַתְּ מַנִּיחָה אֶת הָרֹאשׁ עַל הַכָּרִית וּבַשְּׁנִיָּיה הַבָּאָה אַתְּ כְּבָר כִּמְעַט נִרְדֶּמֶת וְרִשְׁרוּשׁ הַהַסָּקָה הָאוֹטוֹמָטִית מְמַלֵּא אֶת אוֹזְנַיִיךְ בְּפִכְפּוּכִים קְטַנִּים וְהַחוֹם נִמְסַךְ בְּאֵיבָרֶיךָ שֶׁהוֹפְכִים לִהְיוֹת כְּבֵדִים כְּאִילּוּ שָׁקְעוּ לְתוֹךְ הַמִּיטָּה, חָשַׁבְתִּי שׁוּב עַל בְּרוּס וְעַל אִשְׁתּוֹ וְעַל הַבָּעַת פְּנֵיהֶם הַנִּינּוֹחָה וְהַמְּרוּצָּה כְּשֶׁיָּשְׁבוּ יַחַד לִשְׁתּוֹת בִּירָה בַּגִּינָּה הַמּוּשְׁלֶגֶת כְּאִילּוּ לְאִישׁ מֵבִין שְׁנֵיהֶם לֹא הָיָה מָקוֹם טוֹב יוֹתֵר לִהְיוֹת בּוֹ בְּאוֹתוֹ זְמַן, וְהֶחְלַטְתִּי שֶׁאֲדַבֵּר עַל זֶה עִם אָדָם כְּשֶׁיַּחֲזוֹר מִיִּשְׂרָאֵל לְאַחַר שֶׁהַתַּחֲרוּת תִּיגָּמֵר, אַגִּיד לוֹ שֶׁגַּם אֲנִי רוֹצָה שֶׁנְּנַסֶּה לַחֲזוֹר לָזֶה, לְיָמִים שֶׁבָּהֶם הִרְגַּשְׁנוּ כְּאִילּוּ לְאִישׁ מֵאִיתָּנוּ אֵין מָקוֹם יוֹתֵר טוֹב לִהְיוֹת בּוֹ, כִּי הֲרֵי כָּל שְׁאָר הַדְּבָרִים, הַפְּרָסִים, הַכָּבוֹד, הַהַכָּרָה, הַכּוֹל יָכוֹל לְהִיגָּמֵר בְּתוֹךְ רֶגַע, כְּמוֹ אֵצֶל בְּרוּס שֶׁהָיָה מְנַהֵל בָּכִיר בְּחֶבְרַת הַיְיטֵק מַצְלִיחָה וּבְתוֹךְ רֶגַע אֶחָד הָפַךְ לְגֶבֶר מוּבְטָל שֶׁמְּדַבֵּר כָּל הַיּוֹם עִם כַּלְבָּה מְטוּפֶּשֶׁת וְסוֹפֵר תַּפּוּחִים בָּהוּל פּוּד מַרְקֶט. קוֹלוֹת הַפִּכְפּוּךְ הַקְּטַנִּים שֶׁל הַהַסָּקָה הָלְכוּ וְגָבְרוּ כְּפִי שֶׁקּוֹרֶה כְּשֶׁהַטֶּמְפֵּרָטוּרוֹת בַּחוּץ יוֹרְדוֹת וְהַחוֹם בַּבַּיִת עוֹלֶה, הֵם גָּבְרוּ כָּל כָּךְ עַד שֶׁרַעֲמוֹ בְּתוֹךְ אוֹזְנַיי כְּמוֹ צִלְצוּל הַטֵּלֵפוֹן וּבְבַת אַחַת זִינַּקְתִּי מֵהַמִּיטָּה לִבְדּוֹק אִם אָדָם שׁוּב מִתְקַשֵּׁר, וְאָז הִבְחַנְתִּי שֶׁהַצִּלְצוּל מַגִּיעַ מִבַּחוּץ וּמִיָּיד נִיגַּשְׁתִּי לִפְתּוֹחַ אֶת הַדֶּלֶת וְשָׁם הוּא עָמַד, חֲגִיגִי וּמְבוּיָּישׁ, עֵינָיו הוּשְׁפְּלוּ אֶל חַרְטוּמֵּי נְעָלָיו כְּשֶׁאָמַר בִּלְחִישָׁה "אִיֵּי אֵם סוּ סוּרִי, אִיֵּי שׁודנט הָב קָם הֵיר" וַאֲנִי אָמַרְתִּי שֶׁכְּשֶׁהִזְמַנְתִּי אוֹתוֹ לֹא הֶאֱמַנְתִּי שֶׁבֶּאֱמֶת יָבוֹא, וְאִם לִהְיוֹת כֵּנָה, לֹא הֶאֱמַנְתִּי שֶׁנִּיפָּגֵשׁ שׁוּב אֵי פַּעַם, וְגַם הוּא אָמַר שֶׁלֹּא הֶאֱמִין שֶׁנִּיפָּגֵשׁ שׁוּב, אַף פַּעַם לֹא תֵּיאֵר לְעַצְמוֹ שֶׁיַּגִּיעַ לְמַצָּב כָּזֶה שֶׁבּוֹ יִמְצָא אֶת עַצְמוֹ יוֹצֵא מֵהַבַּיִת בַּשֶּׁלֶג וְנִכְנָס לָאוֹטוֹ כְּדֵי לִנְסוֹעַ שְׁלוֹשִׁים מֵיְיל לַבַּיִת שֶׁל אִישָּׁה נְשׂוּאָה, וְלֹא סְתָם נְשׂוּאָה אֶלָּא נְשׂוּאָה לְמִי שֶׁפָּגַע בּוֹ כָּל כָּךְ, כִּי הָאֱמֶת הִיא שֶׁאַף אֶחָד, בַּחַיִּים, לֹא פָּגַע בּוֹ כָּכָה, אַף אֶחָד לֹא כָּתַב עָלָיו מֵעוֹלָם בִּיקּוֹרֶת מְכוֹעֶרֶת, זְדוֹנִית, כְּמוֹ שֶׁאָדָם כָּתַב עָלָיו, מִי הוּא חוֹשֵׁב שֶׁהוּא, הַבַּעַל הַזֶּה שֶׁלְּךָ, כָּתַב סֵפֶר אֶחָד בַּחַיִּים שֶׁלּוֹ, סֵפֶר שֶׁאַף אֶחָד לֹא יִקְרָא מִחוּץ לְיִשְׂרָאֵל, וּכְבָר חוֹשֵׁב שֶׁהוּא יָכוֹל לִכְתּוֹב בִּיקּוֹרוֹת מְרוּשָּׁעוֹת עַל קוֹלֵגָה, וְעוֹד סוֹפֵר אָמֵרִיקָאִי שֶׁכָּל הָעוֹלָם מַכִּיר, אֵיפֹה הוּא וְאֵיפֹה אֲנִי, הַקִּנְאָה מַעֲבִירָה אֲנָשִׁים עַל דַּעְתָּם, אֲנִי אוֹמֵר לְךָ, גְ'לוֹסִי אִיז א דְּזִיז, וַאֲנִי אָמַרְתִּי נָכוֹן, אַתָּה צוֹדֵק, תֵּן לִי לְפַצּוֹת אוֹתְךָ, וּמָשַׁכְתִּי אוֹתוֹ בִּמְהִירוּת פְּנִימָה כְּדֵי שֶׁגֶּ'סִיקָה, שֶׁוַּודַּאי מְצִיצָה עַכְשָׁיו בְּעַד לְעֵינִית, לֹא תִּרְאֶה אוֹתָנוּ וְהוּא נִכְנָס בִּמְהִירוּת וַאֲפִילּוּ נַעַל אַחֲרָיו אֶת הַדֶּלֶת, מוּכְנִית, כְּאִילּוּ אֶת דֶּלֶת בֵּיתוֹ שֶׁלּוֹ הוּא נוֹעֵל, וּלְרֶגַע עָצַר וְהִבִּיט בִּי כְּאִילּוּ הוּפְתַּע בְּעַצְמוֹ מַנְחִישׁוּתִי, וְשָׁאַל: אָר יוּ שׁוֹר? וַאֲנִי אָמַרְתִּי שֶׁכֵּן, בֶּטַח, הֲרֵי אָדָם חוֹזֵר מִיִּשְׂרָאֵל רַק בְּעוֹד שְׁלוֹשָׁה יָמִים, הַטֶּקֶס מִתְרַחֵשׁ עַכְשָׁיו, בִּרְגָעִים אֵלֶּה מַמָּשׁ, וְהוּא שָׁאַל דֶּה סַפִּיר פְרַיְיז, יוּ מִין? וַאֲנִי צָחַקְתִּי וְאָמַרְתִּי, כֵּן, וְשָׁאַלְתִּי אֵיךְ הוּא יוֹדֵעַ לְבַטֵּא אֶת זֶה כָּל כָּךְ יָפֶה, מַמָּשׁ כְּמוֹ יִשְׂרְאֵלִי, וְהוּא אָמַר שֶׁלָּמַד עִבְרִית בַּקִּיבּוּץ, כְּשֶׁהָיָה בֶּן עֶשְׂרִים וְהִתְנַדֵּב לְתוֹתְחָנִים אַחֲרֵי הַקּוֹלֵג', וַאֲנִי אָמַרְתִּי אֵיזֶה יוֹפִי, כָּל הַכָּבוֹד, וּמָשַׁכְתִּי בְּכוֹחַ אֶת חוּלְצָתוֹ הַכֵּהָה מֵעַל רֹאשׁוֹ וְהוּא פָּלַט אֲנַקֶּה קְצָרָה וְהִתְחַנֵּן שֶׁאֶזְהַר עִם הַחוּלְצָה, אִשְׁתּוֹ קָנְתָה לוֹ אוֹתָהּ בְּנוֹרַדְסְטְרוֹם, הִיא כָּל כָּךְ תֵּיעָלֵב אִם הוּא יַהֲרוֹס אֶת הַחוּלְצָה הַזּוֹ, מַתְּנַת יוֹם הוּלֶּדֶת אַרְבָּעִים וְאַרְבַּע, וַאֲנִי אָמַרְתִּי לוֹ שֶׁיִּשְׁתּוֹק כְּבָר וְצָרַחְתִּי בְּקוֹל רָם אִיֵּי דוֹנְט קַיֶּיר אבאוט יוֹר פָאקִינְג ווייפ, וְקָרַעְתִּי מֵעָלָיו אֶת הַחוּלְצָה עַד שֶׁהַכַּפְתּוֹרִים נִתְלְשׁוּ מִמְּקוֹמָם וְהִתְפַּזְּרוּ בְּכָל הַחֶדֶר וְאַחַר כָּךְ הָדַפְתִּי אוֹתוֹ אֶל הַמִּיטָּה וְהוּא נִשְׁכָּב עַל גַּבּוֹ בְּצַיְיתָנוּת וּכְשֶׁהִתְיַישַּׁבְתִּי עָלָיו רַק עָצַם אֶת עֵינָיו וּמִלְמֵל אִיֵּי גֵ'סְט הוֹפּ אִיטְס נוּט טוֹטָאלִי רוֹאִינְד, אִיֵּי גֵ'סְט הוֹפּ אִיטְס נוּט טוֹטָאלִי רוֹאִינְד, וַאֲנִי הִתְעַלַּמְתִּי וְהִמְשַׁכְתִּי לַחְתּוֹר קָדִימָה וַאֲחוֹרָה וְהוּא הִמְשִׁיךְ לְמַלְמֵל וְאַחַר כָּךְ הִתְחִיל לִגְנוֹחַ וּלְהֵיאָנֵחַ, מִתּוֹךְ עוֹנֶג וְאוּלַי בִּכְלָל מִתּוֹךְ צַעַר, כְּאִילּוּ הָיָה זָקֵן מוּכֶּה יָגוֹן שֶׁהִתְאַבֵּל עַל אִשְׁתּוֹ שֶׁהִקְדִּימָה אוֹתוֹ וּמֵתָה לְפָנָיו, וְהִתְחַשֵּׁק לִי לוֹמַר לוֹ אַל תִּדְאַג בְּקָרוֹב גַּם אַתָּה תָּמוּת וְתִצְטָרֵף אֶל אִשְׁתְּךָ, לֹא תַּשְׁאִיר אוֹתָהּ לְבַד עוֹד הַרְבֵּה זְמַן, אֲבָל בִּמְהֵרָה סַחַף הָעוֹנֶג גַּם אוֹתִי וּכְשֶׁנָּפַלְתִּי עָלָיו בְּבַת אַחַת שָׁמַעְנוּ יַחַד אֶת צִלְצוּל הַטֵּלֵפוֹן, וַעֲדַיִין לֹא זַזְתִּי מִמְּקוֹמִי וְרַק שָׁכַבְתִּי מֵעָלָיו, וּבִטְנִי שֶׁיִּהְיֶה לָהּ עוֹד מַסְפִּיק זְמַן לִגְדּוֹל בָּחוֹדָשִׁים הַבָּאִים נִלְחֲצָה אֶל כְּרֵסוֹ הַקְּטַנָּה, וְהוּא שָׁאַל אוֹתִי אִם אֲנִי חוֹשֶׁבֶת שֶׁזֶּה אָדָם בַּטֵּלֵפוֹן וְאִם אֲנִי מִתְכַּוֶּונֶת לַעֲנוֹת וַאֲנִי אָמַרְתִּי שֶׁאֵין טַעַם לַעֲנוֹת בַּשָּׁלָב הַזֶּה, הַשָּׁעָה בְּיִשְׂרָאֵל תֵּשַׁע בָּעֶרֶב בְּוַודַּאי כְּבָר הִכְרִיזוּ עַל הַזּוֹכֶה כָּכָה שֶׁלֹּא מוּכְרָחִים לְדַבֵּר בַּטֵּלֵפוֹן, אֶפְשָׁר פָּשׁוּט לְבָרֵר אֶת זֶה בָּאִינְטֶרְנֵט. אַחֵר כָּךְ הִתְגַּלְגַּלְתִּי מֵעָלָיו וּלְמֶשֶׁךְ כַּמָּה דַּקּוֹת שָׁכַבְנוּ שָׁם זֶה לְצַד זוֹ עַל הַמִּיטָּה וְהֶאֱזַנּוּ לְצִלְצוּל הַטֵּלֵפוֹן עַד שֶׁפָּסַק וְהוּא מָשַׁךְ אֶת הַחוּלְצָה הַקְּרוּעָה מִתַּחְתָּיו וְכִיסָּה אוֹתִי, וְשָׁאַל אִם אֲנִי מַרְגִּישָׁה בְּסֵדֶר וַאֲנִי אָמַרְתִּי שֶׁאֲנִי מַרְגִּישָׁה מְצוּיָּן וּבֶאֱמֶת הִרְגַּשְׁתִּי לֹא רַע, אֲפִילּוּ הַבְּחִילָה נֶעֶלְמָה וְאֶת מְקוֹמָהּ תָּפְשָׂה אֵיזוֹ עֵירָנוּת חֲדָשָׁה, וְהוּא הִשְׁתַּתֵּק וְהִבִּיט בִּי בַּחֲשָׁשׁ מְסוּיָּים, כְּאִילּוּ תָּהָה הַאִם אֲנִי אוֹמֶרֶת אֶת הָאֱמֶת וְרַק לְאַחַר כַּמָּה דַּקּוֹת אָמַר שֶׁכְּשֶׁחוֹשְׁבִים עַל זֶה, זֶה בְּעֶצֶם דָּבָר מְטוּפָּשׁ מֵעֵין כָּמוֹהוּ לִקְרוֹא לִפְרָס סִפְרוּתִי בְּשֵׁם שֶׁל אֶבֶן חֵן אוֹ תַּכְשִׁיט, מָה זֶה אָמוּר לְהַבִּיעַ בִּכְלָל הַסַּפִּיר הַזֶּה, וַאֲנִי אָמַרְתִּי שֶׁהַפְּרָס נִקְרָא בְּעֶצֶם עַל שְׁמוֹ שֶׁל פִּנְחָס סַפִּיר שֶׁהָיָה שַׂר בְּמֶמְשֶׁלֶת יִשְׂרָאֵל אוֹ אוּלַי רֹאשׁ מִפְעַל הַפַּיִס, אֲנִי כְּבָר לֹא זוֹכֶרֶת, וְהוּא אָמַר שֶׁהִכִּיר פַּעַם אֵיזֶה סְפִּירַסְטִין, אֶחָד שֶׁהָיָה רֹאשׁ חוּג שֶׁלּוֹ בְּאֵיזוֹ מַחְלָקָה בָּאוּנִיבֶרְסִיטָה בִּנְיוּ יוֹרְק שֶׁלִּימֵּד בָּהּ פַּעַם כְּתִיבָה יוֹצֶרֶת, טִיפּוּס מַמָּשׁ נֶאֱלָח, "א טוֹטָאל אסהול", וַאֲנִי אָמַרְתִּי שֶׁכֵּן, שָׁמַעְתִּי סִיפּוּרִים עַל הַסְּפִּירַסְטִין הַהוּא. מִי שֶׁכּוֹתֵב מַסְפִּיק זְמַן מַכִּיר כְּבָר אֶת כָּל הַסִּיפּוּרִים.