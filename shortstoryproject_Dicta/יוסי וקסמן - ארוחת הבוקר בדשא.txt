יַעַר בּוּלוֹן בְּפַאֲתֵי פָּרִיז, סֶפְּטֶמְבֶּר 1981
– קַח אוֹתִי אֶל הַיַּעַר, שְׁלוֹמִי.
– אֶקַּח אוֹתְךָ אֶל הַיַּעַר, דָּוִיד. תְּחַבֵּק אוֹתִי?
– אֲחַבֵּק אוֹתְךָ, אֲחַבֵּק. הָיָה עֶרֶב קָרִיר, אֲנִי זוֹכֵר, עֶרֶב אֵירוֹפִּי כָּזֶה. וְהָיָה רֵיחַ קַל שֶׁל טַחַב. וְשֶׁל עֲלֵי שַׁלֶּכֶת רְקוּבִים. וְהָיוּ הַנַּעַר וְהָאִישָּׁה. וְהַגֶּבֶר הַזָּר בִּמְעִיל הַפַּרְווֹה. תִּכְתּוֹב אֶת זֶה כָּכָה, שְׁלוֹמִי?
– כֵּן, אֶכְתּוֹב אִיתְּךָ אֶת הַיַּעַר; אֶת הַנַּעַר הַהוּא וְאֶת הָאִישָּׁה הַהִיא בִּמְכוֹנִית הֲפִיזּ'וֹ, פֵּיז'וֹ 404 בְּגוֹן טוּרְקִיז בָּהִיר. הַצֶּבַע הִזְכִּיר לְנַעַר – שְׁמוֹ הָיָה דָּוִיד – אֶת אֲרִיחֵי הַחַרְסִינָה בַּחֲדַר הָאַמְבַּטְיָה שֶׁל הַדּוֹדִים הָעֲשִׁירִים בְּהֶרְצְלִיָּיה פִּיתּוּחַ.
– הָאֲדָמָה הָיְיתָה עֲדַיִין לַחָה מִן הַגֶּשֶׁם הָאַחֲרוֹן. וְהָיְיתָה תְּחוּשָׁה שֶׁל סַכָּנָה, אוּלַי בִּגְלַל סוֹפָה חֲדָשָׁה שֶׁהָלְכָה וְהִתְפַּתְּחָה בְּעַנְנֵי הַשָּׁמַיִם. וּבְרָקִים. כְּמוֹ בַּצִּיּוּר שֶׁל ג'וֹרְג'וֹנָה שֶׁהָאִישָּׁה אַהֲבָה, "הַסְּעָרָה". הִיא מִסְגְּרָה אֶת הָרֶפְּרוֹדוּקְצִיָּה שֶׁל הַיְּצִירָה הַזֹּאת וְתָלְתָה אוֹתָהּ מֵעַל הָאָח.
‫- מְכוֹנִית הֲפִיזּ'וֹ שֶׁל הָאִישָּׁה עָצְרָה לִפְנֵי עֵץ אֲדָר גָּדוֹל. לָאִישָּׁה קָרְאוּ וְרוֹנִיק.
– מְכוֹנִית כְּמוֹ אַמְבַּטְיָה גְּדוֹלָה בְּאֶמְצַע הַיַּעַר! וְהַנַּעַר נִשְׁלַף מִמֶּנָּה?  
– כֵּן, עֵירוֹם כִּבְיוֹם הִיוּוֹלְדוֹ. הַלְּבוּשׁ הַיָּחִיד הָיְיתָה הַסִּיגַרְיָה שֶׁעִישֵּׁן.
– זִ'יטָאן בְּלוֹנְדָז!
– זוֹ הָיְיתָה אַמְבַּטְיָה אַכְזָרִית, לֹא כְּמוֹ אַמְבַּטְיוֹת הַקֶּצֶף הַחַמּוֹת, הָרֵיחָנִיּוֹת, שֶׁנָּעִים לִשְׁקוֹעַ בָּהֶן. זוֹ הָיְיתָה אַמְבַּטְיָה מִמַּתֶּכֶת צְבוּעָה, קָרָה, שֶׁצָּרִיךְ לִבְרוֹחַ מִמֶּנָּה וְלָלֶכֶת וּלְחַפֵּשׂ חוֹם בַּיַּעַר.
– שִׂפְתֵי הַנַּעַר יָנְקוּ אֶת הַזֵּ'יטָאן-בְּלוֹנְדָז. עֵינַיִים זָרוֹת בָּחֲנוּ אוֹתוֹ?
– אַמְבַּטְיָה קָרָה!
– הַחוֹם, חָשַׁב הַנַּעַר, נִמְצָא בְּחֵיקָם שֶׁל גְּבָרִים מְבוּגָּרִים, שָׁם, בְּעֹבִי הַיַּעַר. קַר הָיָה לְנַעַר, וְכַפּוֹת רַגְלָיו בּוּסְּסוּ בֶּעָפָר הָרָטוֹב. יָדָיו רָעֲדוּ. הוּא שִׁילֵּב אוֹתָן עַל הֶחָזֶה, אֲבָל לֹא הִצְלִיחַ לְהִתְחַמֵּם.
– הָאִישָּׁה בְּפֵיז'וֹ מַעֲכָה סִיגַרְיָה בִּמְאַפְּרָהּ.
– שְׁנֵיהֶם יָדְעוּ מָה עוֹמֵד לִקְרוֹת. זֶה הֲרֵי הָיָה רַק עִנְיָין שֶׁל זְמַן.
– הַמִּשְׁעוֹל עָלָיו הָלַךְ הַנַּעַר הִתְפַּצֵּל, וְהוּא בָּחַר בִּשְׁבִיל הַשְּׂמָאלִי שֶׁנֶּעֱלַם בְּמֶרְחָק לְתוֹךְ קְבוּצַת עֵצִים שְׁחוֹרָה. הָאִישָּׁה בְּפֵיז'וֹ זֵעָה בָּאִי נוֹחוֹת וּפָתְחָה אֶת הַחַלּוֹן שֶׁלָּהּ לִרְווֹחָה. אֱלוֹהִים, שֶׁרַק לֹא יֵעָלֵם לָהּ. הִיא קִנְאָה לוֹ? הִיא אָהֲבָה אוֹתוֹ בִּכְלָל? פִּתְאוֹם הֵבִינָה שֶׁהַנַּעַר עָקַב אַחֲרֵי גֶּבֶר זָר גָּבוֹהַּ בִּמְעִיל פַּרְווֹה שֶׁהָלַךְ לְפָנָיו עַל הַשְּׁבִיל. אֱלוֹהִים, דַּקָּה-שְׁתַּיִים וּשְׁנֵיהֶם יֵיעָלְמוּ לָהּ. הוֹ, הַנַּעַר. הִיא אָהֲבָה אֶת דָּוִיד הַנַּעַר?
– כֵּן, וְרוֹנִיק הָיְיתָה מְאוֹהֶבֶת בְּנַעַר. הִיא יָצְאָה מִמְּכוֹנִית הֲפִיזּ'וֹ, טָרְקָה אֶת הַדֶּלֶת וְנַעֲלֶה אוֹתָהּ. תָּחֲבָה אֶת מַפְתְּחוֹת הַמְּכוֹנִית לַכִּיס הַמְּעִיל שֶׁלָּהּ, שָׁלְפָה סִיגַרְיָה חֲדָשָׁה וְהִצִּיתָה אוֹתָהּ. הַאִם תָּעֵז לָלֶכֶת אַחֲרֵיהֶם?
– הַנַּעַר פָּסַע לְתוֹךְ הַחֲשֵׁיכָה. לִיבּוֹ פַּעַם בְּחוֹזְקָה.
– מִנַּיִן לְךָ שֶׁלִּיבּוּ פַּעַם בְּחוֹזְקָה? הָיִיתָ­ שָׁם?
– כֵּן, שְׁלוֹמִי, הָיִיתִי שָׁם. וְגַם הַגֶּבֶר הֵחִישׁ אֶת צְעָדָיו לְתוֹךְ הַיַּעַר.
– וְהַנַּעַר הִשִּׂיג אוֹתוֹ?
– בֶּטַח שֶׁהַנַּעַר הִשִּׂיג אוֹתוֹ! הוּא עָקַף אֶת הַגֶּבֶר בִּמְעִיל הַפַּרְווֹה וּמִיהֵר קָדִימָה. וְאָז נֶעֱצַר. וְהִצְטַמְרֵר. עֵינַיִים בָּלְעוּ אֶת גּוּפוֹ הָעֵירוֹם, אֶת אֲחוֹרָיו. וּפִתְאוֹם חָשׁ רִפְרוּף אֶצְבָּעוֹת עַל עוֹרְפּוֹ. הוּא קָפָא בִּמְקוֹמוֹ וְלֹא יָדַע אִם לְהִסְתּוֹבֵב אֶל הַגֶּבֶר.
– הָיוּ שָׁם עוֹד גְּבָרִים?
– לֹא, זֶה הָיָה הַגֶּבֶר הַגָּבוֹהַּ בִּמְעִיל הַפַּרְווֹה. הוּא שָׁאַל אֶת דָּוִיד מַשֶּׁהוּ שׁוֹרוֹנִיק לֹא הִצְלִיחָה לִשְׁמוֹעַ. בְּסוֹף מַבְּטֵיהֶם נִפְגְּשׁוּ. חָרָא, מֵעוֹלָם הוּא לֹא חָשׁ עֵירוֹם כָּל כָּךְ, הַנַּעַר. מִסְכֵּן כָּל כָּךְ. דָּוִיד הַנַּעַר שָׁמַע אֶת קוֹל צְעָדֶיהָ שֶׁל וָרוֹנִיק מֵאֲחוֹרָיו, אֲבָל לֹא הָעַז לְהַפְנוֹת אֶת מַבָּטוֹ אֵלֶיהָ. הַגֶּבֶר קָרַץ וְסִימֵּן לוֹ מַשֶּׁהוּ, וְנֶעֱלַם בִּקְבוּצַת שִׂיחִים סְמוּכָה.
– הַנַּעַר הָלַךְ לְתוֹךְ הַשִּׂיחִים? הוּא יָדַע שֶׁאֵין לוֹ דֶּרֶךְ חֲזָרָה?
– הוּא לֹא חָשַׁב מַמָּשׁ, דָּוִיד הַנַּעַר. הוּא הָיָה חַיָּה קְטַנָּה קֵירַחַת. עַלְעַלִּים וּרְמָשִׂים שֶׁדָּבְקוּ בְּעוֹרוֹ הִכְמִירוּ אֶת רַחֲמָיו עַל גּוּפוֹ שֶׁנֶּעֱקַץ וְנִשְׂרָט. וְגַם שְׁרִיקַת צִיפּוֹר לֹא מוּכֶּרֶת חָתְכָה אֶת הָאֲוִויר שֶׁהָיָה גָּדוּשׁ וְלַח, כְּמוֹ אֵיזֶה בּוּעָה שֶׁהִתְפּוֹצְצָה.
– וְהָאִישָּׁה? וְהָאִישָּׁה?
– הַנַּעַר הָדַף עֲנָפִים וּזְרָדִים וְעָלִים, וְהָלַךְ וְנִתְחַב לְתוֹךְ הַשִּׂיחַ שֶׁהַגֶּבֶר נֶעֱלַם בּוֹ. שִׂיחַ כְּמוֹ בֵּית, שִׂיחַ כְּמוֹ מִיטָּה גְּדוֹלָה. הוּא הִשְׁלִיךְ אֶת עַצְמוֹ קָדִימָה, פִּילֵּל לִזְרוֹעוֹתָיו שֶׁל הַגֶּבֶר, נֵס מוֹרוֹנִיק שֶׁהִסְתַּבְּכָה מֵאֲחוֹרֵיהֶם בְּאֵיזֶה עָנָף שֶׁנִּתְקַע בְּשַׂעֲרוֹתֶיהָ.
– לָמָּה הָיָה חָשׁוּב לָאִישָּׁה לָלֶכֶת אַחֲרֵיהֶם? הֲרֵי זֶה הָיָה בִּלְתִּי נִמְנָע.
– כִּי הִיא אָהֲבָה אוֹתוֹ יוֹתֵר מֵאֲשֶׁר אֶת עַצְמָהּ אוֹ אֶת הוֹרֶיהָ. אֲחוֹרָיו שֶׁל דָּוִיד, הַלְּבַנְבַּנִּים, הָעֵירוּמִּים, הָיוּ כְּמוֹ פָּנָס שֶׁהֵאִיר לוֹרוֹנִיק אֶת דַּרְכָּהּ בָּאַפְלוּלִית. מַבָּטָהּ הָלַךְ לַמֶּרְחַקִּים. עַד הַיּוֹם אֵינָהּ זוֹכֶרֶת אִם רָאֲתָה אֶת הַמַּרְאוֹת אוֹ שֶׁרַק שָׁמְעָה אוֹתָם נוֹשְׁפִים וְגוֹנְחִים זֶה לְתוֹךְ זֶה. שְׁנֵי גְּבָרִים בְּעֹבִי הַיַּעַר: אֶחָד לָבוּשׁ וְהָאַחֵר עֵירוֹם, אֶחָד זָר וְהָאַחֵר מוּכָּר לָהּ עַד לַזֶּרֶת בְּכַף הָרֶגֶל. מָה תַּעֲשֶׂה: תָּרוּץ אֶל הַנַּעַר? תַּצִּיל אוֹתוֹ מֵהַגֶּבֶר, מֵעַצְמוֹ, מִסְּטִיּוֹתָיו? אוֹ שֶׁתָּשׁוּב עַל אֲחוֹרֶיהָ וְתִבְרַח אֶל הַמְּכוֹנִית?
– הַנַּעַר הִשְׁתּוֹקֵק לְגוּפוֹ שֶׁל הַגֶּבֶר: שֶׁיַּעֲשֶׂה כְּבָר אֶת מָה שֶׁמּוּטָּל עָלָיו, לַעֲזָאזֵל!
– אֲבָל לָמָּה וְרוֹנִיק קָפְאָה בִּמְקוֹמָהּ, אוּלַי מִפְּנֵי שֶׁבְּעַצְמָהּ יִיחֲלָה לָזֶה?
– וְרוֹנִיק לֹא שַׁיֶּיכֶת לַתְּמוּנָה הַזֹּאת, שְׁלוֹמִי. הִיא הָיְיתָה רַק הַצּוֹפֶה, הַקָּהָל. בָּהֲתָה בְּאֵיזוֹ נְקוּדָּה בְּעֹבִי הַיַּעַר כְּמוֹ שֶׁנָּהֲגָה לִבְהוֹת שָׁעוֹת עַל שָׁעוֹת בְּצִיּוּר "הַסְּעָרָה" שֶׁל ג'וֹרְג'וֹנָה שֶׁתָּלְתָה מֵעַל הָאָח.
– וְהַנַּעַר?
– הַגֶּבֶר לִיטֵּף אֶת פְּנֵי הַנַּעַר, אֶת לְחַיָּיו, אֶת סַנְטֵרוֹ, אֶת צַוּוֹארוֹ. אֶצְבְּעוֹתָיו נֶעֶצְרוּ עַל הַגְּרוֹגֶרֶת שֶׁל דָּוִיד שֶׁעָלְתָה וְיָרְדָה בְּהִתְרַגְּשׁוּת. מַבָּטוֹ שֶׁל הַנַּעַר הָיָה כָּזֶה שֶׁאֵין לִטְעוֹת בּוֹ: לֹא! הוּא לֹא יִתְנַגֵּד לַגֶּבֶר, לְהֶפֶךְ. הוּא יִתְמַסֵּר לוֹ כְּמוֹ כְּלַבְלַב.
– יִתְמַסֵּר כְּמוֹ כְּלַבְלַב?
– אֲבָל אֶצְבְּעוֹתָיו שֶׁל הַגֶּבֶר לֹא הָיוּ נְעִימוֹת אוֹ חַמּוֹת כְּפִי שֶׁיִּיחֵל הַנַּעַר. הֵן הָיוּ קָרוֹת וְחַדּוֹת כְּמוֹ גִּלְדֵי קֶרַח. וְהַזְּמַן עָמַד. זֶה הָיָה זְמַן קַר. זְמַן קַר וְלַח. זְמַן לֹא מוּכָּר.
– כְּלַבְלַב?
– בַּהַתְחָלָה הַכְּאֵב הָיָה עַז. אֲבָל הַנַּעַר, לְאַחַר שֶׁהִתְרַגֵּל אֶל הַכְּאֵב, וַאֲפִילּוּ הִתְעַנֵּג עָלָיו, חָשׁ הֲקָלָה עֲצוּמָה.
– וְאָז הֵחֵל לָרֶדֶת גֶּשֶׁם.
***
כְּשֶׁיִּישְּׁבוּ לְאַחַר מִכֵּן בְּפֵיז'וֹ 404 שֶׁלָּהּ, רְטוּבִּים עַד לְשַׁד עַצְמוֹתֵיהֶם, יֹאמַר לָהּ דָּוִיד הַנַּעַר כַּמָּה הוּא אוֹהֵב אוֹתָהּ. וְהִיא תַּצִּית סִיגַרְיָה וְתִבְכֶּה. וְלֹא תַּאֲמִין לוֹ. וְרוֹנִיק תִּבְכֶּה מִפְּנֵי שֶׁתִּתְבַּיֵּישׁ בְּעַצְמָהּ, בַּהֲנָאָה הַמְּרוּשַּׁעַת שֶׁלָּהּ, בְּעוֹנֶג שֶׁחָשָׁה לְמַרְאֵה הַגֶּבֶר שֶׁאָנַס אוֹתוֹ.
‫***

 



https://www.shortstoryproject.com/he/story/%d7%90%d7%a8%d7%95%d7%97%d7%aa-%d7%94%d7%91%d7%95%d7%a7%d7%a8-%d7%91%d7%93%d7%a9%d7%90/
#אוֹנֶס#הוֹמוֹסֶקְסוּאָלִיּוּת#הִתְבַּגְּרוּת#יְחָסִים#יִשְׂרְאֵלִי