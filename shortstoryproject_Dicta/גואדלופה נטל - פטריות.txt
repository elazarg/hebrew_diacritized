כְּשֶׁהָיִיתִי יַלְדָּה, הָיְיתָה לְאִימָּא שֶׁלִּי פִּטְרִיָּה בְּכַף הָרֶגֶל. בְּצִיפּוֹרָן שֶׁל בּוֹהֶן שְׂמֹאל, לְיֶתֶר דִּיּוּק. כְּשֶׁגִּילְּתָה אוֹתָהּ הִיא נִיסְּתָה לְהִיפָּטֵר מִמֶּנָּה בְּעֶזְרַת סוּגִים שׁוֹנִים שֶׁל תְּרוּפוֹת. בְּכָל בּוֹקֶר, בַּיְּצִיאָה מֵהַמִּקְלַחַת, הִיא מָרְחָה שִׁכְבָה שֶׁל יוֹד עַל הָאֶצְבַּע בְּעֶזְרַת מִבְרֶשֶׁת זְעִירָה, יוֹד שֶׁאַתְּ רֵיחוֹ וְצִבְעוֹ, חוֹם כֵּהֶה וְאַדְמוֹנִי, אֲנִי זוֹכֶרֶת הֵיטֵב. הִיא בִּיקְּרָה, לַשָּׁוְוא, אֵצֶל מִסְפַּר רוֹפְאֵי עוֹר, כּוֹלֵל הַיּוּקְרָתִיִּים וְהַיְּקָרִים בְּיוֹתֵר, וְכוּלָּם נָתְנוּ לָהּ אֶת אוֹתָהּ אַבְחָנָה וְהִמְלִיצוּ לָהּ עַל אוֹתָם טִיפּוּלִים חַסְרֵי תּוֹעֶלֶת: הֵחֵל בִּמְשָׁחוֹת קְלוֹטְרִימָאזוֹל הַטִּיפּוּסִיּוֹת וְכַלֵּה בְּחוֹמֶץ תַּפּוּחִים. הַקִּיצוֹנִי שֶׁבָּהֶם אֲפִילּוּ רָשַׁם לָהּ כַּמּוּת לֹא גְּדוֹלָה שֶׁל קוֹרְטִיזוֹן, אֲבָל זֶה רַק גָּרַם לְאֶצְבַּע הַמַּצְהִיבָה שֶׁל אִמִּי לְהִתְנַפֵּחַ. לַמְרוֹת מַאֲמַצֶּיהָ לְחַסֵּל אֶת הַפִּטְרִיָּיה, הִיא נִשְׁאֲרָה שָׁם שָׁנִים, עַד שֶׁתְּרוּפָה סִינִית שֶׁאַף אֶחָד – כּוֹלֵל הִיא – לֹא הֶאֱמִין בָּהּ, הִצְלִיחָה לְהַעֲלִים אוֹתָהּ בְּתוֹךְ יָמִים אֲחָדִים. זֶה הָיָה כֹּה בִּלְתִּי צָפוּי, שֶׁלֹּא יָכוֹלְתִּי אֶלָּא לִתְהוֹת אִם הַטְּפֵילָה עַצְמָהּ הִיא שֶׁהֶחֱלִיטָה לָלֶכֶת לְמָקוֹם אַחֵר.
עַד אוֹתוֹ רֶגַע, פִּטְרִיּוֹת תָּמִיד הָיוּ – לְפָחוֹת בִּשְׁבִילִי – מִין אוֹבְּיֶיקְטִים מוּזָרִים שֶׁמּוֹפִיעִים בַּצִּיּוּרִים לַיְּלָדִים וְקִישַּׁרְתִּי אוֹתָם לַיְּעָרוֹת וּלְשֵׁדוֹנִים. בֶּטַח לֹא מַשֶּׁהוּ שֶׁדּוֹמֶה לַחִסְפּוּס הַזֶּה שֶׁהִקְנָה לְצִיפּוֹרָן שֶׁל אִמִּי מִרְקָם שֶׁל צִדְפָּה. אַף עַל פִּי כֵּן, יוֹתֵר מֵאֲשֶׁר צוּרָתָהּ הַמּוּפְשֶׁטֶת וְהַמִּשְׁתַּנָּה, יוֹתֵר מֵאֲשֶׁר עִיקְּשׁוּתָהּ לְהֵיאָחֵז בְּאֶצְבַּע הַנִּפְלֶשֶׁת, הַדָּבָר שֶׁזָּכוּר לִי יוֹתֵר מִכָּל לְגַבֵּי הַטְּפֵילָה הוּא הַגּוֹעַל וְהַדְּחִיָּיה שֶׁעוֹרְרָה בְּאִמָּא שֶׁלִּי. בְּמַהֲלַךְ הַשָּׁנִים הִכַּרְתִּי אֲנָשִׁים אֲחֵרִים עִם פַּטֶּרֶת בְּכָל מִינֵי מְקוֹמוֹת בַּגּוּף. פַּטֶּרֶת מִסּוּגִים שׁוֹנִים, הֵחֵל בָּאֵלֶּה שֶׁמְּיַיצְּרִים קְלִיפָּה גַּסָּה וִיבֵשָׁה בַּחֵלֶק הַתַּחְתּוֹן שֶׁל כַּף הָרֶגֶל וְכַלֵּה בְּפִטְרִיּוֹת אֲדוּמּוֹת וַעֲגוּלּוֹת שֶׁצָּצוֹת בְּדֶרֶךְ כְּלָל עַל כַּפּוֹת הַיָּדַיִים שֶׁל טַבָּחִים. רוֹב הָאֲנָשִׁים נוֹשְׂאִים אוֹתָן בִּתְחוּשַׁת וִיתּוּר, אֲחֵרִים בַּאֲדִישׁוּת, אֲחָדִים מַזְנִיחִים אוֹתָן לַחֲלוּטִין. אִמִּי, לְעוּמַּת זֹאת, חָוְותָה אֶת הַפִּטְרִיָּיה שֶׁלָּהּ כְּאָסוֹן מֵבִישׁ. מִכֵּיווֹן שֶׁחָשְׁשָׁה שֶׁהַפִּטְרִיָּיה עֲלוּלָה לְהִתְפַּשֵּׁט בְּכָל כַּף הָרֶגֶל אוֹ גָּרוּעַ מִכָּךְ, בְּכָל הַגּוּף, הִיא הַפְּרֵידָה אֶת הַצִּיפּוֹרֶן הַנְּגוּעָה בְּעֶזְרַת חֲתִיכָה גְּדוֹלָה שֶׁל צֶמֶר גֶּפֶן, כְּדֵי לִמְנוֹעַ מֵהַצִּיפּוֹרֶן לָבוֹא בְּמַגָּע עִם הָאֶצְבַּע הַסְּמוּכָה. הִיא אַף פַּעַם לֹא נַעֲלֶה סַנְדָּלִים וְהִקְפִּידָה לֹא לְהָסִיר אֶת גַּרְבֶּיהָ בִּפְנֵי כָּל מִי שֶׁלֹּא הִשְׁתַּיֵּיךְ לְמַעְגָּל הַקָּרוֹב שֶׁלָּהּ. אִם, מִסִּיבָּה כָּלְשֶׁהִי, הָיָה עָלֶיהָ לְהִתְרַחֵץ בַּמִּקְלַחַת צִיבּוּרִית, הִיא תָּמִיד הִשְׁתַּמְּשָׁה בְּכַפְכַּפֵּי פְּלַסְטִיק, וְאִם נִכְנְסָה לַבְּרֵיכָה, חָלְצָה נַעֲלַיִים רַק כַּאֲשֶׁר עָמְדָה עַל הַסַּף, כְּדֵי שֶׁאַף אֶחָד לֹא יוּכַל לְהַבִּיט בְּכַפּוֹת רַגְלֶיהָ. וּמוּטָב הָיָה כָּךְ, מִשּׁוּם שֶׁכָּל מִי שֶׁהָיָה רוֹאֶה אֶת הָאֶצְבַּע הַהִיא, שֶׁעָבְרָה כָּל כָּךְ הַרְבֵּה טִיפּוּלִים, הָיָה חוֹשֵׁב שְׁמָהּ שֶׁיֵּשׁ לְאִמִּי הוּא לֹא פִּטְרִיָּיה, אֶלָּא הַתְחָלָה שֶׁל צָרַעַת.
יְלָדִים, בְּנִיגּוּד לִמְבוּגָּרִים, מִתְרַגְּלִים לַכּוֹל, וּלְאַט לְאַט, לַמְרוֹת הַגּוֹעַל שֶׁאִמִּי חָשָׁה כְּלַפֵּי הַפִּטְרִיָּיה, הִתְחַלְתִּי לְהִתְרַגֵּל לְנוֹכְחוּתָהּ הַיּוֹמְיוֹמִית בְּחַיֵּי הַמִּשְׁפָּחָה שֶׁלִּי. הִיא לֹא עוֹרְרָה בִּי אֶת הַסְּלִידָה שֶׁחָשָׁה אִמִּי, דַּוְוקָא לְהֵיפֶךְ. הַצִּיפּוֹרֶן הַצְּבוּעָה בְּיוֹד נִרְאֲתָה לִי פְּגִיעָה וְעוֹרְרָה בִּי מִין הִזְדַּהוּת מְגוֹנֶנֶת, כְּמוֹ חַיַּית מַחְמָד נָכֶה. חָלַף זְמַן וְאִמִּי הִפְסִיקָה לַעֲשׂוֹת עִנְיָין גָּדוֹל מֵהַבְּעָיָה הַבְּרִיאוּתִית שֶׁלָּהּ. אֲנִי גָּדַלְתִּי וְשָׁכַחְתִּי מִזֶּה לְגַמְרֵי, לֹא חָשַׁבְתִּי עוֹד עַל פִּטְרִיּוֹת עַד שֶׁהִכַּרְתִּי אֶת פִילִיפּ לְבַאל.
הָיִיתִי אָז בַּת שְׁלוֹשִׁים וְחָמֵשׁ. נְשׂוּאָה לְגֶבֶר סַבְלָנִי וְנָדִיב, מְבוּגָּר מִמֶּנִּי בְּעֶשֶׂר שָׁנִים, מְנַהֵל הָאָקָדֶמְיָה הַלְּאוּמִּית לְמוּזִיקָה שֶׁבָּהּ הִשְׁלַמְתִּי אֶת הַחֵלֶק הָרִאשׁוֹן בְּהַכְשָׁרָתִי בִּנְגִינַת כִּינּוֹר. לֹא הָיוּ לָנוּ יְלָדִים. נִיסִּיתִי לְהִיכָּנֵס לְהֵרָיוֹן וְזֶה לֹא צָלַח, אֲבָל לֹא הִתְיַיסַּרְתִּי בִּגְלַל זֶה, הִרְגַּשְׁתִּי בַּת מַזָּל שֶׁאֲנִי יְכוֹלָה לְהִתְרַכֵּז בַּקַּרְיֵירָה שֶׁלִּי. הִשְׁלַמְתִּי אֶת הַכְשָׁרָתִי בְּג'וּלְיַארְד וְצָבַרְתִּי לִי מוֹנִיטִין בֵּינְלְאוּמִּיִּים כָּלְשֶׁהֵם, מַסְפִּיקִים לִשְׁתַּיִים אוֹ שָׁלוֹשׁ הַזְמָנוֹת בְּשָׁנָה לָתֵת קוֹנְצֶרְטִים בְּאֵירוֹפָּה אוֹ בְּאַרְצוֹת הַבְּרִית. זֶה עַתָּה סִייַּמְתִּי לְהַקְלִיט אַלְבּוֹם בְּדֵנֵמַרְק וְעָמַדְתִּי לִנְסוֹעַ שׁוּב לְקוֹפֶּנְהָגֶן לְלַמֵּד קוּרְס שֶׁל שִׁישָּׁה שָׁבוּעוֹת בְּאַרְמוֹן שֶׁרִיכֵּז כָּל קַיִץ אֶת מֵיטַב הַתַּלְמִידִים בָּעוֹלָם.
אֲנִי זוֹכֶרֶת שֶׁיּוֹם שִׁישִּׁי אֶחָד אַחֵר הַצָּהֳרַיִים, קְצָת לִפְנֵי הַנְּסִיעָה, קִיבַּלְתִּי אֶת רְשִׁימַת הַמּוֹרִים שֶׁיִּילָּמְדוּ הַשָּׁנָה בַּתּוֹכְנִית. לַבַּאל הָיָה בֵּינֵיהֶם. זוֹ לֹא הָיְיתָה הַפַּעַם הָרִאשׁוֹנָה שֶׁשָּׁמַעְתִּי אֶת שְׁמוֹ. הוּא הָיָה כַּנָּר וּמְנַצֵּחַ רַב מוֹנִיטִין וְלֹא פַּעַם שָׁמַעְתִּי מִפִּי חֲבֵרַיי דִּבְרֵי שֶׁבַח עַל הוֹפָעָתוֹ וְעַל הַטִּבְעִיּוּת שֶׁבָּהּ הוֹבִיל אֶת הַתִּזְמוֹרֶת עִם כִּינּוֹרוֹ. הַבִּיּוֹגְרַפְיָה שֶׁלּוֹ לִימְּדָה אוֹתִי שֶׁהוּא צָרְפָתִי וּמִתְגּוֹרֵר בִּבְרִיסֵל, אִם כִּי הוּא נוֹסֵעַ לְעִתִּים קְרוֹבוֹת לְוַונְקוּבֶר, שָׁם הוּא מְלַמֵּד בָּאָקָדֶמְיָה לְאָמָּנוּת. בְּסוֹף הַשָּׁבוּעַ הַהוּא מָאוּרִיסְיוֹ, בַּעֲלֵי, נָסַע לְכַנֵּס מִחוּץ לָעִיר. לֹא הָיוּ לִי תָּכְנִיּוֹת בָּעֶרֶב וְחִיפַּשְׂתִּי בְּרֶשֶׁת קוֹנְצֶרְטִים שֶׁל לְבַאל לִרְכִישָׁה אוֹנְלַיְין. אַחֲרֵי חִיפּוּשׂ קָצָר, קָנִיתִי הַקְלָטָה חַיָּה שֶׁלּוֹ מְנַגֵּן בֶּטְהוֹבֶן בְּקַרְנֵגִי הוֹל. אֲנִי זוֹכֶרֶת אֶת תְּחוּשַׁת הַהִשְׁתָּאוּת שֶׁחַשְׁתִּי בִּזְמַן שֶׁהִקְשַׁבְתִּי לוֹ. הָיָה חַם. דַּלְתוֹת הַמִּרְפֶּסֶת הָיוּ פְּתוּחוֹת וְרוּחַ קָרָה נָשְׁבָה בַּחֶדֶר, וּבְכָל זֹאת, הַהִתְרַגְּשׁוּת קָטְעָה אֶת נְשִׁימָתִי. כָּל כַּנָּר מַכִּיר אֶת הַקּוֹנְצֵרְט הַזֶּה, רַבִּים מַכִּירִים אוֹתוֹ בְּעַל פֶּה, אֲבָל הַבִּיצּוּעַ שֶׁלּוֹ הָיָה גִּילּוּי. כְּאִילּוּ הֵבַנְתִּי פִּתְאוֹם אֶת הַיְּצִירָה עַל כָּל עוֹמְקָהּ. הִרְגַּשְׁתִּי בְּלִיל שֶׁל הַעֲרָצָה, קִנְאָה וְהַכָּרַת תּוֹדָה. שָׁמַעְתִּי אֶת הַקּוֹנְצֵרְט שָׁלוֹשׁ פְּעָמִים לְפָחוֹת וּבְכָל פַּעַם עָבְרָה בִּי צְמַרְמוֹרֶת. אַחֲרֵי זֶה חִיפַּשְׂתִּי קְטָעִים שֶׁל הַמּוּזִיקָאִים הָאֲחֵרִים שֶׁהוּזְמְנוּ לְקוֹפֶּנְהָאגֶן וְלַמְרוֹת רָמָתָם הַגְּבוֹהָה מְאוֹד, לְלֹא סָפֵק, אַף אֶחָד מֵהֶם לֹא הִפְתִּיעַ אוֹתִי כְּמוֹ לְבַאל. אַחֵר כָּךְ סָגַרְתִּי אֶת הַקּוֹבֶץ וְלֹא הִקְשַׁבְתִּי שׁוּב לְקוֹנְצֵרְט בַּשְּׁבוּעַיִים הַבָּאִים, אֲפִילּוּ שֶׁמִּדֵּי פַּעַם צָץ לְבַאל בְּמוֹחִי.
זוֹ לֹא הָיְיתָה הַפַּעַם הָרִאשׁוֹנָה שֶׁנִּפְרַדְתִּי מִמֵּאוֹרִיסָיו לְכַמָּה חוֹדָשִׁים, אֲבָל הַהֶרְגֵּל לֹא הַקַּל עָלַי לַעֲזוֹב אוֹתוֹ. כְּמוֹ בְּכָל פַּעַם שֶׁעָמַדְתִּי לִנְסוֹעַ לִתְקוּפָה אֲרוּכָּה, נִיסִּיתִי לְשַׁכְנֵעַ אוֹתוֹ לְהִצְטָרֵף אֵלַי. הַתּוֹכְנִית שֶׁהוּזְמַנְתִּי אֵלֶיהָ אִפְשְׁרָה זֹאת וַאֲנִי מְשׁוּכְנַעַת שֶׁהוּא יָכוֹל הָיָה לְקַבֵּל אִישּׁוּר מֵהָעֲבוֹדָה, לַמְרוֹת מַאֲמַצָּיו לְהַכְחִישׁ זֹאת. לְכָל הַפָּחוֹת הוּא יָכוֹל הָיָה לְבַלּוֹת אִיתִּי שְׁבוּעַיִים מִתּוֹךְ הַשִּׁישָּׁה שֶׁאָרַךְ הַקּוּרְס אוֹ לְבַקֵּר אוֹתִי פַּעַם בַּהַתְחָלָה וּפַעַם בְּסוֹף. אִילּוּ הִסְכִּים, הַדְּבָרִים בֵּינֵינוּ הָיוּ מִתְפַּתְּחִים אַחֶרֶת. אֲבָל זֶה נִרְאָה לוֹ חֲסַר טַעַם. הוּא אָמַר שֶׁהַזְּמַן יַעֲבוֹר מַהֵר לִשְׁנֵינוּ וְשֶׁמּוּטָב שֶׁאֶתְרַכֵּז בָּעֲבוֹדָה שֶׁלִּי. לִדְבָרָיו, זֹאת הָיְיתָה הִזְדַּמְּנוּת טוֹבָה לִצְלוֹל לְנִבְכֵי נַפְשִׁי וּלְשַׁתֵּף פְּעוּלָּה עִם מוּזִיקָאִים אֲחֵרִים. אָסוּר לִי לְפַסְפֵס אֶת הַהִזְדַּמְּנוּת וּלְהַנִּיחַ לַדְּבָרִים אֲחֵרִים לְהַסִּיחַ אֶת דַּעְתִּי. וְכָךְ הָיָה, רַק לֹא בַּמּוּבָן שֶׁצִּיפִּינוּ לוֹ.
הַטִּירָה שֶׁאֵירְחָה אֶת קוּרְס הַקַּיִץ נִמְצֵאת בְּרוֹבַע כָּרִיסְטִיָּאנִיָּה, בְּפַאֲתֵי הָעִיר. הָיָה סוֹף יוּלִי וְהָעַרְבִים הָיוּ נְעִימִים. עַד מְהֵרָה הִתְיַידַּדְתִּי עִם לְבַאל. בַּהַתְחָלָה, סֵדֶר הַיּוֹם שֶׁלָּנוּ הָיָה דּוֹמֶה: הוּא הָיָה לְלֹא סָפֵק טִיפּוּס לִילִי וַאֲנִי טֶרֶם הִתְרַגַּלְתִּי לַשָּׁעוֹן הָאֵירוֹפִּי. בַּלֵּילוֹת אַחֲרֵי הַשִּׁיעוּרִים, עָבַדְנוּ בְּאוֹתָן שָׁעוֹת בַּחֲדָרִים אָטוֹמִים כְּדֵי לֹא לְהָעִיר אֶת הָאֲחֵרִים, וּמִדֵּי פַּעַם נִתְקַלְנוּ זֶה בָּזֶה בַּמִּטְבָּח אוֹ לְיַד דּוּכַן הַתֶּה. הָיִינוּ הָרִאשׁוֹנִים – וְהַיְּחִידִים – שֶׁבָּאוּ לַאֲרוּחַת הַבּוֹקֶר הַמּוּקְדֶּמֶת, עִם פְּתִיחַת הַהַגָּשָׁה. הַשִּׂיחָה בֵּינֵינוּ הָיְיתָה אֲדִיבָה וּמְנוּמֶּסֶת, וּבְהַדְרָגָה גָּלְשָׁה לְפַסִּים אִישִׁיִּים. בְּתוֹךְ זְמַן קָצָר יָצַרְנוּ תִּקְשׁוֹרֶת אִינְטִימִית, קְרוֹבָה, שׁוֹנָה מֵהַשִּׂיחוֹת שֶׁקִּייַּמְתִּי עִם הַמּוֹרִים הָאֲחֵרִים.
קוּרְס קַיִץ הוּא מֶרְחַב מִחוּץ לַמְּצִיאוּת שֶׁמְּאַפְשֵׁר לָנוּ לְהַקְדִּישׁ זְמַן לַדְּבָרִים שֶׁבְּחַיֵּי הַיּוֹמְיוֹם אֲנַחְנוּ לֹא יְכוֹלִים לְהַרְשׁוֹת לְעַצְמֵנוּ. בַּשָּׁעוֹת הַחוֹפְשִׁיּוֹת אֶפְשָׁר לְהִתְמַסֵּר לְסוּגִים שׁוֹנִים שֶׁל מוֹתָרוֹת: בִּיקּוּר מַעֲמִיק בָּעִיר, אֲרוּחוֹת עֶרֶב וּמוֹפָעִים, שִׂיחַת חוּלִּין עִם הַתּוֹשָׁבִים הַמְּקוֹמִיִּים אוֹ עִם הָאוֹרְחִים הָאֲחֵרִים, אֶפְשָׁר גַּם פָּשׁוּט לְהִתְמַסֵּר לְעַצְלוּת, לְבוּלִימְיָה אוֹ לְכָל סוּג אַחֵר שֶׁל פְּעִילוּת מְמַכֶּרֶת. לְבַאל וַאֲנִי נָפַלְנוּ בַּפִּיתּוּי הַהִתְאַהֲבוּת. זֶה קוֹרֶה לְעִתִּים קְרוֹבוֹת בִּמְקוֹמוֹת כָּאֵלֶּה, מִתְבָּרֵר. בְּשֵׁשֶׁת הַשָּׁבוּעוֹת שֶׁל הַקּוּרְס הִסְתּוֹבַבְנוּ בָּאוֹטוֹבּוּס וּבְאוֹפַנַּיִים בַּפַּארְקִים שֶׁל קוֹפֶּנְהָגֶן, בִּיקַּרְנוּ בַּבָּרִים וּבַמּוּזֵאוֹנִים, הָלַכְנוּ לָאוֹפֵּרָה וּלְהוֹפָעוֹת, אֲבָל בְּעִיקָּר לָמַדְנוּ לְהַכִּיר זֶה אֶת זֶה, עַד כַּמָּה שֶׁאִפְשְׁרוּ הַנְּסִיבּוֹת, בְּפֶרֶק הַזְּמַן הַקָּצָר שֶׁעָמַד לִרְשׁוּתֵנוּ. הַרְבֵּה יוֹתֵר קַל לְהָסִיר אֶת הַמַּחְסוֹמִים שֶׁמְּגַנִּים עָלֵינוּ כְּשֶׁלְּקַשֵּׁר יֵשׁ תַּאֲרִיךְ תְּפוּגָה. אֲנַחְנוּ אֲדִיבִים וְסוֹבְלָנִיִּים יוֹתֵר כְּלַפֵּי מִי שֶׁעָתִיד לְהֵיעָלֵם בְּקָרוֹב מֵאֲשֶׁר כְּלַפֵּי מִי שֶׁנִּתְפַּס כְּמוֹעֳמָד לַיְּחָסִים אֲרוּכֵּי טְווֹח. שׁוּם פְּגָם אוֹ חִסָּרוֹן לֹא מַרְתִּיעִים אוֹתָנוּ, מִשּׁוּם שֶׁלֹּא נֶאֱלַץ לִסְבּוֹל אוֹתָם בֶּעָתִיד. כַּאֲשֶׁר יֵשׁ לַיְּחָסִים תַּאֲרִיךְ תְּפוּגָה כֹּה בָּרוּר, אֲפִילּוּ לֹא טוֹרְחִים לִשְׁפּוֹט אֶת הָאַחֵר – אֵין זְמַן. אֲנַחְנוּ מְמַהֲרִים לְהָפִיק אֶת הַהֲנָאָה הַמְּרַבִּית מִתְּכוּנוֹתָיו הַטּוֹבוֹת מִשּׁוּם שֶׁהַזְּמַן פּוֹעֵל נֶגְדֵּנוּ. זֶה לְפָחוֹת מָה שֶׁקָּרָה לְפִילִיפּ וְלִי בַּקּוּרְס. הַשִּׁיגְיוֹנוֹת שֶׁלּוֹ בְּעִנְיְינֵי עֲבוֹדָה, שֵׁינָה וְנִיקְיוֹן הַחֶדֶר נִרְאוּ לִי מְשַׁעַשְׁעוֹת. הַפַּחַד שֶׁלּוֹ לְהִידָּבֵק בַּמַּחֲלוֹת וּנְדוּדֵי הַשֵּׁינָה הַכְרוֹנִיִּים שֶׁלּוֹ הֶעְצִיבוּ אוֹתִי וְעוֹרְרוּ בִּי רָצוֹן לְהָגֵן עָלָיו. אוֹתוֹ דָּבָר קָרָה לוֹ עִם הָאוֹבְּסֶסְיוֹת, הַפְּחָדִים וּנְדוּדֵי הַשֵּׁינָה שֶׁלִּי וְגַם עִם הַתִּסְכּוּל הַמַּתְמִיד שֶׁחַשְׁתִּי בְּנוֹגֵעַ לַמּוּזִיקָה. אַף עַל פִּי כֵּן, יֵשׁ לוֹמַר שֶׁבַּעֲבוּרֵי זוֹ הָיְיתָה תְּקוּפָה יְצִירָתִית מְאוֹד. בָּאַלְבּוֹם שֶׁהִקְלַטְתִּי כַּמָּה חוֹדָשִׁים קוֹדֶם בְּקוֹפֶּנְהָגֶן הָיְיתָה נוּקְשׁוֹת מְסוּיֶּימֶת, מִין דִּיּוּק יֶתֶר, אֲבָל עַכְשָׁיו הַמּוּזִיקָה שֶׁלִּי הָיְיתָה מְשׁוּחְרֶרֶת יוֹתֵר, נוֹכַחַת יוֹתֵר. לֹא הָיְיתָה בָּהּ הַקַּפְּדָנוּת הַנּוּקְשָׁה שֶׁל מִי שֶׁמְּפַחֶדֶת לִטְעוֹת, אֶלָּא הַמְּסִירוּת וְהַסְּפּוֹנְטָנִיּוּת שֶׁל מִי שֶׁמְּפִיקָה הֲנָאָה עֲמוּקָּה מִמָּה שֶׁהִיא עוֹשָׂה. לְמַרְבֵּה הַמַּזָּל, יֶשְׁנָן הוֹכָחוֹת מוּחָשִׁיּוּת לְאוֹתוֹ רֶגַע שִׂיא בַּקַּרְיֵירָה שֶׁלִּי. חוּץ מֵהַהַקְלָטוֹת שֶׁהִתְחַיַּיבְתִּי לָהֶן בַּחוֹזֶה שֶׁחָתַמְתִּי עִם הַמּוֹסָד הַמְּאָרֵחַ, הִקְלַטְתִּי שָׁלוֹשׁ תָּכְנִיּוֹת רַדְיוֹ שֶׁעַד הַיּוֹם אֲנִי רוֹאֶה בָּהֶן אֶת מֵיטַב יְצִירָתִי. לְבַאל נִיצֵּחַ עַל שְׁנֵי קוֹנְצֶרְטִים בַּתֵּאַטְרוֹן הַמַּלְכוּתִי שֶׁל קוֹפֶּנְהָגֶן וּשְׁנֵיהֶם הָיוּ מַפְעִימִים. הוּא זָכָה לִמְחִיאוֹת כַּפַּיִים סוֹעֲרוֹת מֵהַקָּהָל וְכַמָּה מֵהַמּוּזִיקָאִים הָאֲחֵרִים הוֹדּוּ שֶׁזּוֹ זְכוּת גְּדוֹלָה לַחֲלוֹק אִתּוֹ בְּמָה. מֵאָז עָקַבְתִּי מִקָּרוֹב אַחֲרֵי הִתְפַּתְּחוּתוֹ וַאֲנִי יְכוֹלָה לוֹמַר שֶׁהַחוֹדֶשׁ וָחֵצִי שֶׁבִּילָּה שָׁם הוּא אֶחָד מֵרִגְעֵי הַקַּרְיֵירָה הַטּוֹבִים שֶׁלּוֹ, אִם לֹא הַטּוֹב בְּיוֹתֵר. אוֹמְנָם הוּא בִּיסֵּס אֶת מַעֲמָדוֹ אַחֵר כָּךְ, אֲבָל מַסְפִּיק לִשְׁמוֹעַ אֶת הַהַקְלָטוֹת שֶׁלּוֹ מֵהַשָּׁבוּעוֹת הַהֵם כְּדֵי לְהִיוּוֹכַח שֶׁיֵּשׁ בָּהֶן שְׁקִיפוּת מְיוּחֶדֶת מְאוֹד בְּכָל הַנּוֹגֵעַ לָרֶגֶשׁ.

לְבַאל הָיָה נָשׂוּי, כָּמוֹנִי. בְּוִוילָה בְּפַאֲתֵי בְּרִיסֵל חִיכּוּ לוֹ אִשְׁתּוֹ וּבְנוֹתָיו, שָׁלוֹשׁ יְלָדוֹת בְּלוֹנְדִּינִיּוֹת עֲגוּלּוֹת פָּנִים. הוּא נֵצֶר אֶת תְּמוּנוֹתֵיהֶן בַּטֵּלֵפוֹן שֶׁלּוֹ. עַל בְּנֵי הַזּוּג שֶׁלָּנוּ הֶעֱדַפְנוּ לֹא לְדַבֵּר יוֹתֵר מִדַּי. בְּנִיגּוּד לְמָה שֶׁנָּהוּג לַחֲשׁוֹב, בְּמַצָּב שֶׁל שִׂמְחָה יוֹצֵאת דּוֹפֶן כָּזֹאת אֵין מָקוֹם לְאַשְׁמָה וּלְפַחַד מִמָּה שֶׁיָּבוֹא אַחֲרֵי כֵן, כְּשֶׁכָּל אֶחָד יָשׁוּב לְעוֹלָמוֹ. אֵין עָבָר וְאֵין עָתִיד – רַק הוֹוֶה. זֶה כְּמוֹ לִחְיוֹת בְּמֵמַד מַקְבִּיל. מִי שֶׁלֹּא חָווֹה מַשֶּׁהוּ דּוֹמֶה יַחֲשׁוֹב שֶׁאֲנִי מְבִיאָה אֶת הַמֵּטַאֲפוֹרוֹת הַשְּׁחוּקוֹת הָאֵלֶּה כְּדֵי לְהַצְדִּיק אֶת עַצְמִי. מִי שֶׁכֵּן חוֹוֶה אֶת זֶה, יוֹדֵעַ בְּדִיּוּק עַל מָה אֲנִי מְדַבֶּרֶת.
בְּסוֹף סֶפְּטֶמְבֶּר נִגְמַר הַקּוּרְס וְחָזַרְנוּ כָּל אֶחָד לְאַרְצוֹ. בַּהַתְחָלָה שָׂמַחְנוּ לַחֲזוֹר הַבַּיְתָה לַשִּׁגְרָה, אֲבָל לְפָחוֹת אֲנִי לֹא הִרְגַּשְׁתִּי שֶׁחָזַרְתִּי לְמָקוֹם שֶׁעָזַבְתִּי. רֵאשִׁית, מָאוּרִיסְיוֹ הָיָה מִחוּץ לָעִיר. הוּא נָסַע לְלֶרְדוֹ בְּעִנְיְינֵי עֲבוֹדָה. הֵיעָדְרוּתוֹ לֹא יָכְלָה לְהַתְאִים לִי יוֹתֵר. כָּךְ הָיָה לִי זְמַן לְהִתְרַגֵּל שׁוּב לְדִירָתִי וְחַיֵּי הַיּוֹמְיוֹם שֶׁלִּי. בַּסְּטוּדְיוֹ שֶׁלִּי, לְמָשָׁל, שׁוּם דָּבָר לֹא הִשְׁתַּנָּה: הַסְּפָרִים וְהַדִּיסְקִים הָיוּ בִּמְקוֹמָם, שִׁכְבַת הָאָבָק עַל עַמּוּד הַתָּוִוים וְהַפַּרְטִיטוּרוֹת שֶׁלִּי רַק הִתְעַבְּתָה מְעַט. אַף עַל פִּי כֵּן, אוֹפֶן הַשְּׁהִיָּיה שֶׁלִּי בַּמֶּרְחָבִים הַשּׁוֹנִים שֶׁל הַבַּיִת הִשְׁתַּנָּה, אֲפִילּוּ גּוּפִי הִשְׁתַּנָּה, וַאֲפִילּוּ שֶׁאָז עוֹד לֹא הָיִיתִי מוּדַעַת לְכָךְ, לֹא הָיְיתָה דֶּרֶךְ חֲזָרָה. בַּיָּמִים הָרִאשׁוֹנִים, עֲדַיִין הִרְגַּשְׁתִּי אֶת הָרֵיחוֹת וְהַטְּעָמִים שֶׁל פִילִיפּ. הֵם הָלְמוּ בִּי גַּלִּים גַּלִּים בִּתְדִירוּת גְּבוֹהָה מִכְּפִי שֶׁרָצִיתִי. לַמְרוֹת מַאֲמַצַּיי לִשְׁמוֹר עַל קוֹר רוּחַ, לֹא הִצְלַחְתִּי לְהִישָּׁאֵר אֲדִישָׁה לְכָל זֶה. בְּנוֹסָף לַתְּחוּשׁוֹת שֶׁתֵּיאַרְתִּי, הִרְגַּשְׁתִּי אוֹבְדַן, גַּעְגּוּעִים וּמִיָּד אַחֵר כָּךְ אֲשֵׁמָה. רָצִיתִי שֶׁחַיֵּי יַמְשִׁיכוּ כָּרָגִיל, לֹא בְּלֵית בְּרֵירָה, אֶלָּא מִשּׁוּם שֶׁאָהַבְתִּי אוֹתָם. בָּחַרְתִּי בָּהֶם כָּל בּוֹקֶר כְּשֶׁהִתְעוֹרַרְתִּי בְּחַדְרִי, בַּמִּיטָּה שֶׁחָלַקְתִּי עִם בַּעֲלֵי בְּמֶשֶׁךְ יוֹתֵר מֵעֶשֶׂר שָׁנִים. בָּזֶה בָּחַרְתִּי וְלֹא בְּסַעֲרַת הָרְגָשׁוֹת שֶׁל תְּחוּשׁוֹת וְזִיכְרוֹנוֹת, שֶׁאִילּוּ יָכוֹלְתִּי לִבְחוֹר, הָיִיתִי שׁוֹכַחַת אוֹתָם לְתָמִיד. אֲבָל כּוֹחַ הָרָצוֹן שֶׁלִּי לֹא הִסְפִּיק כְּדֵי לִבְלוֹם אֶת הַשְׁפָּעָתוֹ שֶׁל פִילִיפּ.
מָאוּרִיסְיוֹ חָזַר בְּיוֹם שַׁבָּת בַּצָּהֳרַיִים, לִפְנֵי שֶׁהִסְפַּקְתִּי לַעֲשׂוֹת סֵדֶר בָּרְגָשׁוֹת שֶׁלִּי. קִיבַּלְתִּי אֶת פָּנָיו בִּתְחוּשַׁת הַקַּלָּה, כְּסִירַת הַצָּלָה בְּעֵת סְעָרָה בְּלֵב יָם. הָלַכְנוּ לְקוֹלְנוֹעַ וְלַסּוּפֶּרְמַרְקֶט. בָּרִאשׁוֹן בַּבּוֹקֶר הָלַכְנוּ לֶאֱכוֹל בְּאַחַת הַמִּסְעָדוֹת הָאֲהוּבוֹת עָלֵינוּ. דִּיבַּרְנוּ עַל הַנְּסִיעוֹת שֶׁלָּנוּ וְעַל הָעִיכּוּבִים בַּטִּיסוֹת. בַּיָּמִים הָרִאשׁוֹנִים שֶׁל הַמִּפְגָּשׁ הַמְּחוּדָּשׁ, תָּהִיתִי שׁוּב וָשׁוּב אִם עָלַי לְשַׁתֵּף אוֹתוֹ בְּמָה שֶׁקָּרָה עִם לְבַאל. לֹא הִרְגַּשְׁתִּי נוֹחַ לְהַסְתִּיר מִמֶּנּוּ דְּבָרִים, בִּמְיוּחָד מַשֶּׁהוּ רְצִינִי כָּל כָּךְ. מֵעוֹלָם לֹא עָשִׂיתִי זֹאת לִפְנֵי כֵן. הֵבַנְתִּי שֶׁאֲנִי צְרִיכָה שֶׁהוּא יִסְלַח לִי, וְאִם אֶפְשָׁר גַּם יְנַחֵם אוֹתִי. אַף עַל פִּי כֵּן, הֶעֱדַפְתִּי לֹא לוֹמַר דָּבָר לְעֵת עַתָּה. הַפַּחַד לִפְגּוֹעַ בּוֹ וְשֶׁמַּשֶּׁהוּ בֵּינֵנוּ יִישָּׁבֵר גֶּבֶר עַל הַצּוֹרֶךְ שֶׁלִּי לִהְיוֹת כֵּנָה. בְּיוֹם שֵׁנִי חָזַרְנוּ כָּל אֶחָד לַעֲבוֹדָתוֹ. הַזִּיכְרוֹנוֹת הִמְשִׁיכוּ לִתְקוֹף אוֹתִי אֲבָל הִצְלַחְתִּי לַהֲדוֹף אוֹתָם בִּמְיוּמָּנוּת, עַד שֶׁשְּׁבוּעַיִים אַחֵר כָּךְ, לַבַּאל הוֹפִיעַ שׁוּב.
עֶרֶב אֶחָד, קִיבַּלְתִּי שִׂיחָה לֹא מְזוֹהָה מִחוּץ לְאֶרֶץ. עוֹד לִפְנֵי שֶׁעָנִיתִי, לִבִּי הֵאִיץ. הֵרַמְתִּי אֶת הַשְּׁפוֹפֶרֶת וְאַחֲרֵי שְׁתִיקָה קַלָּה, זִיהִיתִי אֶת כִּינּוֹר הָ"אַמָּאטִי" שֶׁל לַבַּאל מֵעֶבְרוֹ הָאַחֵר שֶׁל הַקַּו. שְׁמִיעַת קוֹל נְגִינָתוֹ בְּמֶרְחַק אַלְפֵי קִילוֹמֶטְרִים מִמֶּנִּי, בְּעוֹדִי בְּבֵיתִי, פָּתְחָה שׁוּב אֶת הַפֶּצַע שֶׁהִתְאַמַּצְתִּי כָּל כָּךְ לְרַפֵּא וְרַק הֵחֵל לְהַחֲלִים. הַשִּׂיחָה הַזֹּאת, לִכְאוֹרָה לֹא מַזִּיקָה, הַכְּנִיסָה אֶת פִילִיפּ לַמֶּרְחָב לֹא לוֹ. מָה הוּא רָצָה לְהַשִּׂיג בָּזֶה? קָרוֹב לְוַודַּאי שֶׁרָצָה לְחַדֵּשׁ אֶת הַקֶּשֶׁר, לְהַרְאוֹת שֶׁהוּא עֲדַיִין חוֹשֵׁב עָלַי וְשֶׁהָרֶגֶשׁ לֹא כָּבֶה; שׁוּם דָּבָר מְפוֹרָשׁ, וְעִם זֹאת הַרְבֵּה יוֹתֵר מִשֶּׁהָאִיזּוּן הָרִגְשִׁי שֶׁלִּי הָיָה מְסוּגָּל לָשֵׂאת. אַחַר כָּךְ הוּא טִלְפֵּן שׁוּב מִטֵּלֵפוֹן צִיבּוּרִי לְיַד בֵּיתוֹ, לִדְבָרָיו. הוּא הִסְבִּיר לִי אֶת מָה שֶׁהַמּוּזִיקָה כְּבָר אָמְרָה: הוּא חוֹשֵׁב עָלֵינוּ וְקָשֶׁה לוֹ מְאוֹד לְהִתְנַתֵּק מֵהַמַּחֲשָׁבָה הַזֹּאת. הוּא דִּיבֵּר וְדִיבֵּר עַד שֶׁנִּגְמְרוּ הַדַּקּוֹת וְהַשִּׂיחָה הִתְנַתְּקָה. הִסְפַּקְתִּי לְהַבְהִיר לוֹ שְׁתֵּי נְקוּדּוֹת חֲשׁוּבוֹת. רֵאשִׁית: כָּל הָרְגָשׁוֹת הַלָּלוּ הֲדָדִיִּים וְשֵׁנִית, אֲנִי מְבַקֶּשֶׁת שֶׁלֹּא יְטַלְפֵּן שׁוּב לְבֵיתִי. לְבַאל הֶחֱלִיף אֶת הַשִּׂיחוֹת בְּאֵימַיְילִים וְהוֹדָעוֹת טֵקְסְט. הוּא כָּתַב בַּבְּקָרִים וּבַלֵּילוֹת וְסִיפֵּר לִי כָּל מִינֵי דְּבָרִים, הֵחֵל בְּמַצַּב רוּחוֹ וְכַלֵּה בַּתַּפְרִיט אֲרוּחַת הַצָּהֳרַיִים אוֹ הָעֶרֶב. הוּא סִיפֵּר לִי עַל הַבִּילּוּיִים וְהָאֵירוּעִים שֶׁלּוֹ, עַל הַהַבְרָקוֹת וְהַמַּחֲלוֹת שֶׁל בְּנוֹתָיו, וּבְעִיקָּר – וְזֶה הָיָה הַחֵלֶק הֲכִי קָשֶׁה – הוּא חֵלֶק אִיתִּי אֶת תְּשׁוּקָתוֹ עַל כָּל פְּרָטֶיהָ. כָּךְ קָרָה שֶׁהַמֵּמַד הַמַּקְבִּיל, שֶׁחָשַׁבְתִּי שֶׁנִּסְגַּר לְתָמִיד, לֹא רַק שֶׁנִּפְתַּח מֵחָדָשׁ אֶלָּא גַּם נִהְיֶה עִנְיָין שֶׁל יוֹם-יוֹם וְגֶזֶל מָקוֹם בַּמְּצִיאוּת הַמּוּחָשִׁית שֶׁל חַיֵּי, שֶׁבָּהּ הָיִיתִי נוֹכַחַת פָּחוֹת וּפָחוֹת. לְאַט לְאַט לָמַדְתִּי אֶת הַשִּׁגְרָה שֶׁלּוֹ, מָתַי הוּא לוֹקֵחַ אֶת הַיַּלְדוּת לְבֵית הַסֵּפֶר, בְּאֵילּוּ יָמִים הוּא בַּבַּיִת וּמָתַי הוּא שׁוֹהֶה מִחוּץ לָעִיר. חִילּוּפֵי הַהוֹדָעוֹת בֵּינֵינוּ הֶעֱנִיקוּ לִי גִּישָׁה לְעוֹלָמוֹ. בְּעֶזְרַת שְׁאֵלוֹת הִצְלִיחַ לְבַאל לִפְתּוֹחַ מֶרְחָב דּוֹמֶה בְּקִיּוּם שֶׁלִּי. תָּמִיד הָיְיתָה לִי נְטִיָּיה לְפַנְטַזְיוֹת, אֲבָל בְּאַשְׁמָתוֹ הַתְּכוּנָה הַזֹּאת הִתְגַּבְּרָה אַף יוֹתֵר. אִם עַד אָז חָיִיתִי שִׁבְעִים אָחוּז מֵהַזְּמַן בִּמְצִיאוּת וּשְׁלוֹשִׁים בַּדִּמְיוֹן כָּעֵת הַמַּצָּב הִתְהַפֵּךְ, עַד כְּדֵי כָּךְ שֶׁאֲנָשִׁים הֵחֵלּוּ לִדְאוֹג לִי וּבָהֶם מָאוּרִיסְיוֹ, שֶׁאִם אֵינֶנִּי טוֹעֶה כְּבָר הָיָה לוֹ מוּשָּׂג כָּלְשֶׁהוּ לְגַבֵּי הַמִּתְרַחֵשׁ.
הִתְמַכַּרְתִּי בְּהַדְרָגָה לְהִתְכַּתְּבוּת עִם לַבַּאל, לַשִּׂיחָה הָאֵינְסוֹפִית, לְכָךְ שֶׁבְּעֵינֵי הִיא הַחֵלֶק הֲכִי אִינְטֶנְסִיבִי וְחָשׁוּב בְּחַיֵּי הַיּוֹמְיוֹם שֶׁלִּי. כַּאֲשֶׁר מִסִּיבָּה כָּלְשֶׁהִי לָקַח לוֹ יוֹתֵר זְמַן מֵהָרָגִיל לִכְתּוֹב לִי אוֹ לַעֲנוֹת לְהוֹדָעוֹת שֶׁלִּי, גּוּפִי הֶרְאָה סִימָנִים בְּרוּרִים שֶׁל חֲרָדָה: לְסָתוֹת חֲשׁוּקוֹת, יָדַיִים מַזִּיעוֹת, עֲוִויתוֹת בָּרֶגֶל. אִם בְּקוֹפֶּנְהָגֶן כִּמְעַט לֹא דִּיבַּרְנוּ עַל בְּנֵי הַזּוּג שֶׁלָּנוּ, כָּעֵת הַמֶּרְחָק בִּיטֵּל אֶת הָאִיסּוּר. חַיֵּי הַנִּישּׂוּאִים שֶׁלָּנוּ נִהְיוּ מוּשָּׂא לִמְצִיצָנוּת מַתְמֶדֶת. בַּהַתְחָלָה סִיפַּרְנוּ רַק עַל הַחֲשָׁדוֹת וְהַדְּאָגוֹת שֶׁל בְּנֵי הַזּוּג שֶׁלָּנוּ, וְאַחַר כָּךְ עַל הַוִּויכּוּחִים וְעַל הָעֶמְדָּה שֶׁל כָּל אֶחָד, אֲבָל גַּם עַל הַחִיבָּה שֶׁהֵם הִפְגִּינוּ כְּלַפֵּינוּ, כְּדֵי לְתָרֵץ לְאַחַר וּלְעַצְמֵנוּ אֶת הַהַחְלָטָה לְהַמְשִׁיךְ בְּחַיֵּי הַנִּישּׂוּאִים. בְּנִיגּוּד אֵלַי, שֶׁנִּיהַלְתִּי חַיֵּי נִישּׂוּאִים שְׁקֵטִים וּמֵאוֹפָקִים, לְבַאל לֹא הָיָה מְאוּשָּׁר עִם אִשְׁתּוֹ. אוֹ כָּךְ לְפָחוֹת טָעַן. הַיְּחָסִים שֶׁלּוֹ, שֶׁנִּמְשְׁכוּ כְּבָר שְׁמוֹנֶה עֶשְׂרֵה שָׁנָה, הָיוּ רוֹב הַזְּמַן גֵּיהִינּוֹם צָרוּף. קַתְרִין, אִשְׁתּוֹ, דָּרְשָׁה מִמֶּנּוּ עוֹד וְעוֹד תְּשׂוּמֶת לֵב, רָצְתָה שֶׁיְּטַפֵּל בָּהּ וְהִתְפָּרְצָה עָלָיו תְּדִירוּת בָּאַלִּימוּת. הָיָה לִי עָצוּב לְדַמְיֵין אֶת לְבַאל חַי בַּתְּנָאִים הָאֵלֶּה. לְמָשָׁל, לְדַמְיֵין אוֹתוֹ סָגוּר בְּבֵיתוֹ בְּיוֹם רִאשׁוֹן, קָבוּר תַּחַת צְעָקוֹת וּנְזִיפוֹת בְּעוֹד מִבַּעַד לַחַלּוֹן יוֹרֵד הַגֶּשֶׁם הַבִּלְתִּי פּוֹסֵק שֶׁל בְּרִיסֵל. אֲבָל לֹא עָלָה עַל דַּעְתּוֹ שֶׁל לְבַאל לִנְטוֹשׁ אֶת הַמִּשְׁפָּחָה שֶׁלּוֹ. הוּא הִשְׁלִים עִם הָעוּבְדָּה שֶׁיִּחְיֶה כָּךְ עַד סוֹף יָמָיו, וְעָלַי לְהוֹדוֹת שֶׁהַהַשְׁלָמָה הַזֹּאת, אֲפִילּוּ שֶׁהָיְיתָה בִּלְתִּי נִתְפֶּסֶת בְּעֵינַי, הֶעֱמִידָה דְּבָרִים בִּמְקוֹמָם. גַּם אֲנִי לֹא רָצִיתִי לַעֲזוֹב אֶת מָאוּרִיסְיוֹ.
אַחֲרֵי יוֹתֵר מֵחוֹדְשַׁיִים שֶׁל הוֹדָעוֹת וְשִׂיחוֹת טֵלֵפוֹן מִזְדַּמְּנוֹת, הִצְלַחְתִּי סוֹף סוֹף לְבַסֵּס שִׁגְרָה שֶׁחַשְׁתִּי בָּהּ פָּחוֹת אוֹ יוֹתֵר בְּנוֹחַ. אַף עַל פִּי שֶׁתְּשׂוּמַת הַלֵּב שֶׁלִּי, אוֹ מָה שֶׁנּוֹתַר מִמֶּנָּה, הָיְיתָה מוּקְדֶּשֶׁת לַנּוֹכְחוּת הַוִּוירְטוּאָלִית שֶׁל לְבַאל, חַיֵּי הַיּוֹמְיוֹם שֶׁלִּי נִהְיוּ קַלִּים וַאֲפִילּוּ מַהֲנִים. עַד שֶׁעָלְתָה הָאֶפְשָׁרוּת שֶׁנִּיפָּגֵשׁ שׁוּב. כְּפִי שֶׁכְּבָר אָמַרְתִּי, לַבַּאל נָסַע לְוַונְקוּבֶר כָּל סֵמֶסְטֵר וּבְבִיקּוּרוֹ הַבָּא, אַחֲרֵי קוֹפֶּנְהָגֶן, הוּא חָשַׁב שֶׁאוּלַי נוּכַל לְהִיפָּגֵשׁ שָׁם. לֹא הָיְיתָה לוֹ שׁוּם בְּעָיָה לְהַשִּׂיג לִי הַזְמָנָה רִשְׁמִית מִבֵּית הַסֵּפֶר לְלַמֵּד סַדְנַת חוֹרֶף בְּתַשְׁלוּם נָאֶה, בְּאוֹתָם תַּאֲרִיכִים שֶׁהוּא יִהְיֶה שָׁם. לַמְרוֹת הַסִּיכּוּן, הִתְקַשֵּׁיתִי לְדַמְיֵין רַעְיוֹן מְפַתֶּה יוֹתֵר וְלֹא יָכוֹלְתִּי לְסָרֵב לוֹ, אֲפִילּוּ שֶׁיָּדַעְתִּי שֶׁזֶּה מְאַיֵּים עַל הָאִיזּוּן הֶעָדִין שֶׁהִשַּׂגְנוּ עַד כֹּה.
אָז נִפְגַּשְׁנוּ בְּקָנָדָה. זֶה הָיָה טִיּוּל נִפְלָא. בְּמֶשֶׁךְ שְׁלוֹשָׁה יָמִים הָיִינוּ מוּקָּפִים שׁוּב בַּאֲגַמִּים וּבִיעָרוֹת. הָרְגָשׁוֹת שֶׁנִּרְקְמוּ בֵּינֵינוּ בַּקַּיִץ שֶׁבּוֹ וְהוֹפִיעוּ, אֲבָל הַפַּעַם בְּאוֹפֶן בָּהוּל וּמְרוּכָּז יוֹתֵר. נִמְנַעְנוּ כְּכָל הָאֶפְשָׁר מִמִּפְגָּשִׁים חֶבְרָתִיִּים. כָּל זְמַן שֶׁבּוֹ לֹא עָבַדְנוּ בִּילִּינוּ בְּחַדְרוֹ וְחִקְרֵנוּ בְּכָל דֶּרֶךְ אֶפְשָׁרִית אֶת גּוּפוֹ שֶׁל הָאַחֵר, אֶת תְּגוּבוֹתָיו וּמַצְּבֵי רוּחוֹ, כְּמִי שֶׁחוֹזֵר לָאָרֶץ מוֹכֶרֶת וְלֹא רוֹצָה לַעֲזוֹב אוֹתָהּ עוֹד לְעוֹלָם. גַּם דִּיבַּרְנוּ הַרְבֵּה עַל מָה שֶׁקּוֹרֶה לָנוּ, עַל הַשִּׂמְחָה וְהַחִידּוּשׁ שֶׁהַמִּפְגָּשׁ הַזֶּה הֶעֱנִיק לְחַיֵּינוּ. הִגַּעְנוּ לַמַּסְקָנָה שֶׁהָאוֹשֶׁר נִמְצָא מִחוּץ לַמּוּסְכָּמוֹת, בַּמֶּרְחָב הַצַּר שֶׁהִקְצַבְנוּ לְעַצְמֵנוּ עַל אַף מַצָּבֵנוּ הַמִּשְׁפַּחְתִּי וְהַמֶּרְחָק הַגֵּיאוֹגְרָפִי.
אַחֲרֵי וַנְקוּבֶר, נִפְגַּשְׁנוּ בְּהַמְפָּטוֹנֶס. וְכַמָּה חוֹדָשִׁים אַחֲרֵי כֵן, בְּפֶסְטִיבַל לְמוּזִיקָה קָאמֵרִית בְּבֶרְלִין וּבְפֶסְטִיבָל לְמוּזִיקָה עַתִּיקָה בָּאַמְבָּרוּנָה. פִילִיפּ אִרְגֵּן אֶת הַמִּפְגָּשִׁים הָאֵלֶּה. אַף עַל פִּי כֵּן, הַזְּמַן שֶׁבִּילִּינוּ יַחַד אַף פַּעַם לֹא הִסְפִּיק לָנוּ. כָּל חֲזָרָה הַבַּיְתָה, לְפָחוֹת מִבְּחִינָתִי, הָיְיתָה קָשָׁה מִקּוֹדַמְתָּהּ. הַנִּיתּוּק שֶׁלִּי הָיָה נִיכָּר הַרְבֵּה יוֹתֵר מֵהַפַּעַם שֶׁחָזַרְתִּי מִדֵּנֵמַרְק: שָׁכַחְתִּי דְּבָרִים לְעִתִּים קְרוֹבוֹת, אִיבַּדְתִּי אֶת הַמַּפְתְּחוֹת בְּתוֹךְ הַדִּירָה וְהַגָּרוּעַ מִכּוֹל, הַחַיִּים עִם בַּעֲלֵי נִהְיוּ כִּמְעַט בִּלְתִּי אֶפְשָׁרִיִּים. לֹא עִנְיָין אוֹתִי עוֹד לְתַחְזֵק אֶת הַמְּצִיאוּת, וְהִיא הִתְחִילָה לְהִתְפָּרֵק כְּמוֹ בִּנְיָין נָטוּשׁ. אוּלַי לֹא הָיִיתִי מִבְּחִינָה בְּכָךְ אִלְמָלֵא שִׂיחַת טֵלֵפוֹן מֵחֲמוֹתִי שֶׁהֵעִירָה אוֹתִי מֵהַתַּרְדֵּמָה. הִיא דִּיבְּרָה עִם מָאוּרִיסְיוֹ וְהָיְיתָה מוּדְאֶגֶת מְאוֹד.
"אִם הִתְאַהַבְתָּ בְּמִישֶׁהוּ אַחֵר, אָז שֶׁתֵּדְעִי שֶׁאַתְּ מְאַבֶּדֶת שְׁלִיטָה," הִיא אָמְרָה לִי בְּנִימָה הַבּוֹטָה שֶׁתָּמִיד אִפְיְינָה אוֹתָהּ. "אֲנִי מַצִּיעָה לְךָ שֶׁתַּעֲשִׂי כָּל מָה שֶׁצָּרִיךְ כְּדֵי לְהִשְׁתַּלֵּט עַל עַצְמְךָ."
הֶעָרָתָהּ נָפְלָה עַל אוֹזְנַיִים נֶעֱדָרוֹת, אֲבָל לֹא עֲרֵלוֹת.
עֶרֶב אֶחָד חָזַר מָאוֹרִיסְיוֹ מוּקְדָּם מֵהָעֲבוֹדָה בִּזְמַן שֶׁבַּבַּיִת הִתְנַגֵּן קוֹנְצֵרְט שֶׁל שׁוֹפָן לִפְסַנְתֵּר וּלְכִינּוֹר שֶׁלְּבַאל בִּיצֵּעַ עֶשֶׂר שָׁנִים קוֹדֶם. זֶה אַלְבּוֹם שֶׁלֹּא הָיָה עוֹלֶה עַל דַּעְתִּי לָשִׂים בְּנוֹכְחוּתוֹ. אֲנִי לֹא יוֹדַעַת אִם הַהַבָּעָה הַמּוּפְתַּעַת עַל פָּנַיי הֵבִיאָה לְזֶה אוֹ שֶׁהוּא גָּמַר בְּדַעְתּוֹ לִפְנֵי כֵן, אֲבָל בְּאוֹתוֹ עֶרֶב הוּא תִּחְקֵר אוֹתִי עַל הָרְגָשׁוֹת שֶׁלִּי. רָצִיתִי לַעֲנוֹת עַל שְׁאֵלוֹתָיו בְּכֵנוּת; לְהַסְבִּיר לוֹ אֶת הַסְּתִירוֹת וְהַפְּחָדִים שֶׁלִּי; וּבְעִיקָּר, לְסַפֵּר לוֹ כַּמָּה אֲנִי סוֹבֶלֶת. לַמְרוֹת זֹאת, הַדָּבָר הַיָּחִיד שֶׁיָּכוֹלְתִּי לַעֲשׂוֹת הוּא לְשַׁקֵּר לוֹ. לָמָּה עָשִׂיתִי אֶת זֶה? אוּלַי מִשּׁוּם שֶׁכְּאֵב לִי לִבְגּוֹד בְּמִישֶׁהוּ שֶׁעֲדַיִין אָהַבְתִּי עֲמוּקּוֹת, אֲפִילּוּ אִם בְּאוֹפֶן אַחֵר; אוּלַי מִשּׁוּם שֶׁפָּחַדְתִּי מִתְּגוּבָתוֹ אוֹ קִיוִּויתִי שֶׁבְּמוּקְדָּם אוֹ בִּמְאוּחָר, הַדְּבָרִים יַחְזְרוּ לְמַסְלוּלָם. אִימּוֹ שֶׁל מָאוֹרִיסְיוֹ צְדָקָה: אִיבַּדְתִּי שְׁלִיטָה. אַחֲרֵי הִתְחַבְּטוּיוֹת רַבּוֹת, הֶחְלַטְתִּי לְבַטֵּל אֶת הַנְּסִיעָה הַבָּאָה וּלְהַשְׁקִיעַ אֶת כָּל מַאֲמַצַּיי בַּהִתְנַתְּקוּת מִלְּבַאל. כָּתַבְתִּי לוֹ, הִסְבַּרְתִּי אֶת מַצַּב הָעִנְיָינִים וּבִיקַּשְׁתִּי מִמֶּנּוּ שֶׁיְּסַיֵּיעַ לִי לִבְנוֹת מֵחָדָשׁ אֶת הַחַיִּים שֶׁהָלְכוּ וְהִתְפּוֹגְגוּ לְנֶגֶד עֵינַיי. הַהַחְלָטָה שֶׁלִּי הִכְאִיבָה לוֹ, אֲבָל הוּא הֵבִין.
עָבְרוּ שְׁבוּעַיִים נְטוּלֵי תִּקְשׁוֹרֶת בֵּינִי וּבֵין לַבַּאל. לַמְרוֹת זֹאת, כְּשֶׁשְּׁנֵי אֲנָשִׁים חוֹשְׁבִים זֶה עַל זֶה לְלֹא הֶרֶף, נוֹצַר בֵּינֵיהֶם קֶשֶׁר שֶׁחוֹרֵג מֵאֶמְצָעֵי הַתִּקְשׁוֹרֶת הָרְגִילִים. אֲפִילּוּ שֶׁהָיִיתִי נְחוּשָׁה לִשְׁכּוֹחַ אוֹתוֹ, אוֹ לְפָחוֹת לֹא לַחֲשׁוֹב עָלָיו בְּעוֹצְמָה כָּזוֹ, גּוּפִי מֶרֶד וְהֵחֵל לְהַפְגִּין אֶת רְצוֹנוֹ בִּתְחוּשׁוֹת בִּלְתִּי נִשְׁלָטוֹת. הַדָּבָר הָרִאשׁוֹן שֶׁהִרְגַּשְׁתִּי הוּא עִקְצוּץ בַּמִּפְשָׂעָה, וְאַף עַל פִּי שֶׁבָּחַנְתִּי אֶת הָאֵזוֹר מִסְפַּר פְּעָמִים, לֹא מָצָאתִי שׁוּם דָּבָר וּלְבַסּוֹף וִיתַּרְתִּי. כַּעֲבוֹר כַּמָּה שָׁבוּעוֹת תְּחוּשַׁת הַגֵּירוּד, שֶׁבַּהַתְחָלָה הָיְיתָה עֲדִינָה, כִּמְעַט בִּלְתִּי מוּרְגֶּשֶׁת, נִהְיְיתָה בִּלְתִּי נִסְבֶּלֶת. לֹא מְשַׁנֶּה אֵיפֹה הָיִיתִי וּמֶה הָיְיתָה הַשָּׁעָה, הִרְגַּשְׁתִּי אֶת אֵיבַר הַמִּין שֶׁלִּי, וּבְאוֹפֶן בִּלְתִּי נִמְנָע, נִזְכַּרְתִּי בְּפִילִיפּ. אָז הִגִּיעָה הַהוֹדָעָה הָרִאשׁוֹנָה שֶׁלּוֹ בַּנּוֹשֵׂא. הוּא שָׁלַח מֵיְיל קָצָר וּבָהוּל וּבוֹ יֵידַע אוֹתִי שֶׁהוּא נִדְבַּק בְּמַשֶּׁהוּ חָמוּר – הֵרָפֵס, עַגֶּבֶת אוֹ מַחֲלַת מִין אַחֶרֶת. הוּא רָצָה לְהוֹדִיעַ לִי כְּדֵי שֶׁאוּכַל לִנְקוֹט בְּאֶמְצְעֵי זְהִירוּת – תְּגוּבָה טִיפּוּסִית לְפִילִיפּ וּלְכָל אָדָם בַּעַל נְטִיָּיה לְהִיפּוֹכוֹנְדְּרִיָּה. הַהוֹדָעָה שִׁינְּתָה אֶת הַחֲשִׁיבָה שֶׁלִּי בָּעִנְיָין: אִם לִשְׁנֵינוּ יֵשׁ אוֹתָם סִימְפְּטוֹמִים, קָרוֹב לְוַודַּאי שֶׁאֲנַחְנוּ סוֹבְלִים מֵאוֹתָהּ מַחֲלָה. לֹא מַחֲלָה קָשָׁה, כְּפִי שֶׁפִילִיפּ חָשַׁב, אֲבָל פַּטֶּרֶת אוּלַי כֵּן. פִּטְרִיּוֹת מְעוֹרְרוֹת גֵּירוּד וַאֲפִילּוּ עֲשׂוּיוֹת לִכְאוֹב. הֵן גּוֹרְמוֹת לְךָ לַחֲשׁוֹב לְלֹא הֶרֶף עַל הַחֵלֶק בַּגּוּף שֶׁצָּמְחוּ בּוֹ, וְזֶה בְּדִיּוּק מָה שֶׁקָּרָה לָנוּ. שָׁלַחְתִּי לוֹ כַּמָּה הוֹדָעוֹת מְלֵאוֹת חִיבָּה, בְּנִיסָּיוֹן לְהַרְגִּיעַ אוֹתוֹ. לִפְנֵי שֶׁנִּיתַּקְּנוּ קֶשֶׁר שׁוּב, הִסְכַּמְנוּ שֶׁנֵּלֵךְ לְרוֹפֵא, כָּל אֶחָד בְּעִירוֹ.
הָאַבְחָנָה לֹא גִּילְּתָה לִי שׁוּם דָּבָר חָדָשׁ. לְדִבְרֵי הַגֵּנִיקוֹלוֹג שֶׁלִּי, שִׁינּוּי בְּחוּמְצִיּוּת הָרִירִית שֶׁלִּי גָּרַם לְהוֹפָעָתָם שֶׁל מִיקְרוֹאוֹרְגָּנִיזְמִים. עַל מְנַת לְמַגֵּר אוֹתָם יֵשׁ לִמְרוֹחַ מִשְׁחָה בְּמֶשֶׁךְ חֲמִישָּׁה יָמִים. הַיְּדִיעָה לֹא הִרְגִּיעָה אוֹתִי כְּלָל וּכְלָל. הַמַּחֲשָׁבָה שֶׁמַּשֶּׁהוּ חַי נוֹצַר בַּגּוּף שֶׁלָּנוּ, בְּדִיּוּק בַּנְּקוּדָּה שֶׁבָּהּ הֵיעָדְרוֹ שֶׁל הָאַחֵר מוּרְגֶּשֶׁת יוֹתֵר מִכָּל, הוֹתִירָה אוֹתִי הֲמוּמָה וְנִסְעֶרֶת. הַפִּטְרִיּוֹת חִיזְּקוּ אֶת הַקֶּשֶׁר שֶׁלִּי לְפִילִיפּ. בַּהַתְחָלָה מָרַחְתִּי אֶת הַמִּשְׂחֶה בִּיעִילוּת וּבְהַתְמָדָה, אֲבָל עַד מְהֵרָה קָטַעְתִּי אֶת הַטִּיפּוּל: פִּיתַּחְתִּי תְּלוּת בְּפִטְרִיָּיה שֶׁחָלַקְנוּ, תְּחוּשַׁת שַׁיָּיכוּת. לְהַרְעִיל אוֹתָהּ הָיָה כְּמוֹ לְגָדוּם חֵלֶק חָשׁוּב בִּי. קָשֶׁה לוֹמַר שֶׁהָעִקְצוּץ הָיָה נָעִים, אֲבָל הוּא הִיוּוֹה מִין תַּחֲלִיף שֶׁהִרְגִּיעַ אוֹתִי. הוּא אֶפְשָׁר לִי לְהַרְגִּישׁ אֶת פִילִיפּ בְּגוּפִי וּלְדַמְיֵין בְּדִיּוּק רַב אֶת הַמִּתְרַחֵשׁ בְּגוּפוֹ. לָכֵן הֶחְלַטְתִּי לֹא רַק לְהַנִּיחַ לַפִּטְרִיּוֹת לְהִתְקַיֵּים, אֶלָּא לְטַפֵּחַ אוֹתָן כְּמוֹ שֶׁאֲחֵרִים מְטַפְּחִים גִּינּוֹת יָרָק. הַפִּטְרִיּוֹת הָלְכוּ וְהִתְחַזְּקוּ וּלְבַסּוֹף בִּצְבְּצוּ אֶל פְּנֵי הַשֶּׁטַח. תְּחִילָּה הִבְחַנְתִּי בִּנְקוּדּוֹת לִבְנוֹת, אַחֵר כָּךְ הֵן הִתְפַּתְּחוּ לְגוּשִׁים קְטַנִּים, עֲגוּלִּים וְרַכִּים. עֶשְׂרוֹת גּוּשִׁים כָּאֵלֶּה צָצוּ עַל עוּרִי. בְּמֶשֶׁךְ שָׁעוֹת עָמַדְתִּי מוּל הַמַּרְאֶה, עֲרוּמָה וּמְרוּצֶּה, וְרָאִיתִי כֵּיצַד הִתְפַּשְּׁטוּ הַנְּקוּדּוֹת עַל פְּנֵי הַשְּׂפָתַיִים הַחִיצוֹנִיּוֹת וּלְעֵבֶר הַמִּפְשָׂעָה. בְּאוֹתוֹ זְמַן דִּמְיַינְתִּי אֶת פִילִיפּ נֶאֱבָק בְּפִטְרִיּוֹתָיו בִּנְחִישׁוּת. גִּילִּיתִי אֶת טָעוּתִי בַּיּוֹם שֶׁקִּיבַּלְתִּי אֶת הֲמֵיְיל הַבָּא: "הַפִּטְרִיָּיה שֶׁלִּי רוֹצֶה רַק דָּבָר אֶחָד: לִפְגּוֹשׁ אוֹתְךָ שׁוּב."
הַזְּמַן שֶׁהִקְדַּשְׁתִּי קוֹדֶם לַשִּׂיחוֹת עִם לַבַּאל, הוּשְׁקַע בְּאוֹתָם יָמִים בְּמַחֲשָׁבָה עַל פִּטְרִיּוֹת. נִזְכַּרְתִּי בְּפִטְרִיָּיה שֶׁל אִמִּי, שֶׁכִּמְעַט נִמְחֲתָה מִזִּיכְרוֹנִי, וְהִתְחַלְתִּי לִקְרוֹא עַל הַיֵּשׁוּיוֹת הַמּוּזָרוֹת הַלָּלוּ, קְרוֹבוֹת יוֹתֵר לְמַמְלֶכֶת הַצּוֹמֵחַ, לְפִי צוּרָתָן, אִם כִּי הֵיאָחֲזוּתָן בַּחַיִּים וּבְגוּף שֶׁהֵן נִטְפָּלוֹת אֵלָיו מְקָרֶבֶת אוֹתָן אֵלֵינוּ. גִּילִּיתִי, לְמָשָׁל, שֶׁמִּגְווֹן רַב שֶׁל אוֹרְגָּנִיזְמִים עָשׂוּי לְהִיכָּלֵל בְּקָטֵגוֹרְיָה "פִּטְרִיּוֹת". יֶשְׁנָם קָרוֹב לְמִילְיוֹן וָחֵצִי זָנִים וּמִתּוֹכָם נֶחְקְרוּ רַק מֵאָה אֶלֶף. הִגַּעְתִּי לְמַסְקָנָה שֶׁעִם רְגָשׁוֹת קוֹרֶה דָּבָר דּוֹמֶה: רְגָשׁוֹת מִסּוּגִים שׁוֹנִים מְאוֹד (סִימְבְּיוֹטִיִּים, בְּמִקְרִים רַבִּים) נִכְלָלִים בַּמִּילָּה "אַהֲבָה". הִתְאַהֲבוּיוֹת נוֹלָדוֹת לְעִיתִּים קְרוֹבוֹת בְּאוֹפֶן סְפּוֹנְטָנִי וְלֹא צָפוּי. עֶרֶב אֶחָד אֲנַחְנוּ חוֹשְׁדִים בְּקִיּוּמָהּ שֶׁל הִתְאַהֲבוּת בִּגְלַל עִקְצוּץ כִּמְעַט לֹא מוּרְגָּשׁ, וּלְמָחֳרָת אֲנַחְנוּ מְבִינִים שֶׁהִיא כָּאן כְּדֵי לְהִישָּׁאֵר לְתָמִיד, אוֹ לְפָחוֹת כָּךְ נִרְאֶה. סִילּוּק פִּטְרִיָּיה יָכוֹל לִהְיוֹת מְסוּבָּךְ בְּדִיּוּק כְּמוֹ סִיּוּם מַעֲרֶכֶת יְחָסִים לֹא רְצוּיָה. אִימָּא שֶׁלִּי יוֹדַעַת עַל זֶה דָּבָר אוֹ שְׁנַיִים. הַפִּטְרִיָּיה שֶׁלָּהּ אַהֲבָה אֶת גּוּפָהּ וְהָיְיתָה זְקוּקָה לוֹ בְּאוֹתוֹ אוֹפֶן שֶׁהָאוֹרְגָּנִיזְם שֶׁצָּמַח בֵּינִי וּבֵין לְבַאל דָּרַשׁ עוֹד וְעוֹד שֶׁטַח.
אִם חָשַׁבְתִּי שֶׁאִילּוּ אַפְסִיק לִכְתּוֹב לְלַבְאֵל, הוּא יֵיעָלֵם – טָעִיתִי בְּגָדוֹל. אִם חָשַׁבְתִּי שֶׁהַהַקְרָבָה הַזֹּאת תַּחֲזִיר לִי אֶת בַּעֲלֵי – טָעִיתִי בְּגָדוֹל. הַיְּחָסִים בֵּינֵנוּ לֹא הִשְׁתַּקְּמוּ. מָאוּרִיסְיוֹ עָזַב אֶת הַבַּיִת בְּשֶׁקֶט, בְּלִי לְעוֹרֵר שׁוּם מְהוּמָה. בַּהַתְחָלָה נֶעְדַּר בְּאֶחָד מִתּוֹךְ שְׁלוֹשָׁה לֵילוֹת בַּשָּׁבוּעַ, אֲבָל אַחֵר כָּךְ הֵחֵל לַעֲרוֹק לִתְקוּפוֹת מְמוּשָּׁכוֹת יוֹתֵר. נוֹכְחוּתִי בַּמֶּרְחָב הַמְּשׁוּתָּף שֶׁלָּנוּ הָיְיתָה מוּעָטָה כָּל כָּךְ עַד שֶׁאֲפִילּוּ שֶׁהִבְחַנְתִּי בְּהֵיעָדְרוֹ, לֹא יָכוֹלְתִּי לַעֲשׂוֹת דָּבָר כְּדֵי לִמְנוֹעַ זֹאת. עַד הַיּוֹם אֲנִי תּוֹהֶה אִם הִתְאַמַּצְתִּי מַסְפִּיק כְּדֵי לְשַׁקֵּם אֶת הֲרִיסוֹת הַקֶּשֶׁר שֶׁלָּנוּ. אֲנִי בְּטוּחָה שֶׁמָּאוֹרִיסְיוֹ סִיפֵּר לִקְבוּצָה קְטַנָּה שֶׁל חֲבֵרִים עַל הַנְּסִיבּוֹת שֶׁהוֹבִילוּ לְגֵירוּשִׁים שֶׁלָּנוּ. אֲבָל הֵם בְּוַודַּאי סִיפְּרוּ לַאֲנָשִׁים נוֹסָפִים וְהַמֵּידָע הָלַךְ וְהִתְפַּשֵּׁט בֵּין כָּל קְרוֹבֵינוּ וּמִכְּרִינוֹ. הָיוּ כָּאֵלֶּה שֶׁאֲפִילּוּ הִרְשׁוּ לְעַצְמָם לְגַנּוֹת אוֹתִי אוֹ לְהַבִּיעַ אֶת תְּמִיכָתָם, וְזֶה הִרְגִּיז אוֹתִי נוֹרָא. חֶלְקָם, כְּדֵי לְנַחֵם אוֹתִי, אָמְרוּ שֶׁ"דְּבָרִים לֹא קוֹרִים סְתָם", שֶׁהֵם רָאוּ אֶת זֶה בָּא וְשֶׁהַפְּרֵידָה הָיְיתָה הֶכְרֵחִית כְּדֵי שֶׁגַּם אֲנִי וְגַם מָאוֹרִיסְיוֹ נוּכַל לְהַמְשִׁיךְ לִגְדּוֹל. אֲחֵרִים טָעֲנוּ שֶׁבַּעֲלֵי נִיהֵל מִזֶּה שָׁנִים אֲחָדוֹת רוֹמָן עִם מוּזִיקוֹלוֹגִית צְעִירָה וְשֶׁאֲנִי לֹא צְרִיכָה לְהַרְגִּישׁ אַשְׁמָה. בִּמְקוֹם לְהַרְגִּיעַ אוֹתִי, הַהֶעָרוֹת הָאֵלֶּה רַק הִגְבִּירוּ אֶת חוֹסֶר הַיֶּשַׁע וְהַבִּידוּד שֶׁהִרְגַּשְׁתִּי. לֹא רַק שֶׁחַיֵּי לֹא הָיוּ שַׁיָּיכִים לִי עוֹד, אֶלָּא שֶׁכָּעֵת הֵם נִהְיוּ נוֹשֵׂא לְדִיּוּן בֵּין גּוֹרְמִים חִיצוֹנִיִּים. זֹאת הַסִּיבָּה שֶׁלֹּא רָצִיתִי לִפְגּוֹשׁ אַף אֶחָד, אֲפִילּוּ שֶׁלֹּא אָהַבְתִּי לִהְיוֹת לְבַד. אִילּוּ הָיוּ לִי יְלָדִים, קָרוֹב לְוַודַּאי שֶׁהַמַּצָּב הָיָה שׁוֹנֶה. יֶלֶד הָיָה מְתַפְקֵד כְּעוֹגֶן יַצִּיב לְעוֹלָם הַמַּמָּשִׁי וְהַיּוֹמְיוֹמִי. הָיִיתִי תְּלוּיָה בּוֹ וּבִצְרָכָיו. הָיִיתִי מְקַבֶּלֶת מִמֶּנּוּ אֶת הַחִיבָּה לְלֹא תְּנָאֵי שֶׁכֹּה הָיִיתִי זְקוּקָה לָהּ. אֲבָל מִלְּבַד אִמִּי, שֶׁרוֹב הַזְּמַן הָיְיתָה עֲסוּקָה בָּעֲבוֹדָה, הָיָה לִי רַק כִּינּוֹר, וְהַכִּינּוֹר הָיָה לְבַאל. כְּשֶׁהֶחְלַטְתִּי לְבַסּוֹף לְחַדֵּשׁ אִיתּוֹ אֶת הַקֶּשֶׁר, לַבַּאל לֹא רַק הֵגִיב בְּהִתְלַהֲבוּת, אֶלָּא גַּם תָּמַךְ בִּי יוֹתֵר מֵאֵי פַּעַם. הוּא טִלְפֵּן וְכָתַב לִי מִסְפַּר פְּעָמִים בְּיוֹם, הִקְשִׁיב לְכָל הַסְּפֵקוֹת שֶׁלִּי, עוֹדֵד אוֹתִי וְיִיעֵץ לִי. אַף אֶחָד לֹא תָּרַם לְהִתְאוֹשְׁשׁוּת שֶׁלִּי בָּחוֹדָשִׁים הָרִאשׁוֹנִים כָּמוֹהוּ. הַשִּׂיחוֹת אִיתּוֹ נִהְיוּ הַמַּגָּע הָאֱנוֹשִׁי הַיָּחִיד שֶׁגָּרַם לִי הֲנָאָה.

בְּנִיגּוּד לְמָה שֶׁעָשְׂתָה אִמִּי בְּיַלְדוּתִי, הֶחְלַטְתִּי לִחְיוֹת עִם הַפִּטְרִיָּיה שֶׁלִּי לִצְמִיתוּת. לִחְיוֹת עִם טְפִילָה מַשְׁמְעוּ לְהַסְכִּין עִם הַכִּיבּוּשׁ. לְכָל טְפִילָה, אֲפִילּוּ אִם הִיא לֹא מַזִּיקָה, יֵשׁ צוֹרֶךְ בִּלְתִּי נִשְׁלָט לִגְדּוֹל. מִן הַהֶכְרֵחַ לָשִׂים לָהּ גְּבוּלוֹת, כְּדֵי לִבְלוֹם אֶת הַפְּלִישָׁה. אֲנִי, לְמָשָׁל, לֹא הִנַּחְתִּי לִטְפִילָה שֶׁלִּי לַחֲרוֹג מֵאֵזוֹר הַמִּפְשָׂעָה. פִילִיפּ מִתְיַיחֵס אֵלַי בְּעֵרֶךְ כְּמוֹ שֶׁאֲנִי מִתְיַיחֶסֶת לַפִּטְרִיָּיה שֶׁלִּי. הוּא אַף פַּעַם לֹא מַרְשֶׁה לִי לַחֲרוֹג מֵהַשֶּׁטַח שֶׁהִקְצָה לִי. הוּא מְטַלְפֵּן לְבֵיתִי מָתַי שֶׁהוּא זָקוּק לִי, אֲבָל לִי אָסוּר, בְּשׁוּם פָּנִים וָאוֹפֶן, לְטַלְפֵּן לְבֵיתוֹ. הוּא מַחֲלִיט מָתַי וְאֵיפֹה יִתְקַיְּימוּ הַמִּפְגָּשִׁים בֵּינֵנוּ וּמְבַטֵּל אוֹתָם בְּכָל פַּעַם כְּשֶׁאִשְׁתּוֹ וּבְנוֹתָיו מְשַׁבְּשׁוֹת לָנוּ אֶת הַתּוֹכְנִיּוֹת. מְקוֹמִי בְּחַיָּיו הוּא שֶׁל רוּחַ רְפָאִים שֶׁהוּא יָכוֹל לִזְמַן מָתַי שֶׁמִּתְחַשֵּׁק לוֹ. מְקוֹמוֹ בְּחַיֵּי, לְעוּמַּת זֹאת, הוּא שֶׁל רוּחַ חוֹפְשִׁית שֶׁמּוֹפִיעָה מִדֵּי פַּעַם לְלֹא שׁוּם מְחוּיָּבוּת. עַכְשָׁיו אֲנִי יוֹדַעַת שֶׁאֲנַחְנוּ, הַטַּפִּילִים, יְצוּרִים לֹא מְרוּצִּים מִטִּבְעֵנוּ. הַמָּזוֹן וּתְשׂוּמֶת הַלֵּב שֶׁאֲנַחְנוּ מְקַבְּלִים לְעוֹלָם אֵינָם מַסְפִּיקִים. הַסּוֹדִיּוּת שֶׁמַּבְטִיחָה אֶת הִישָּׂרְדוּתֵנוּ הִיא שֶׁמְּתַסְכֶּלֶת אוֹתָנוּ בְּמִקְרִים רַבִּים. אֲנַחְנוּ חַיִּים בְּמַצָּב שֶׁל עֶצֶב מִתָּמִיד. אוֹמְרִים שֶׁבַּמּוֹחַ, רֵיחַ הַלַּחוּת וְרֵיחַ הַדִּיכָּאוֹן כִּמְעַט זֵהִים. אֵין לִי שׁוּם סָפֵק שֶׁזֶּה נָכוֹן. בְּכָל פַּעַם שֶׁהַסֵּבֶל מִצְטַבֵּר לִי בֶּחָזֶה, אֲנִי מְחַפֶּשֶׂת מַחֲסֶה אֵצֶל לְבַאל, כְּפִי שֶׁאֲחֵרִים פּוֹנִים לִפְסִיכוֹלוֹג אוֹ לוֹקְחִים כַּדּוּר הַרְגָּעָה. וְהוּא עוֹנֶה לִי כִּמְעַט תָּמִיד, אֲפִילּוּ אִם לֹא מִיָּד. אַף עַל פִּי כֵּן, כְּפִי שֶׁאֶפְשָׁר לְצַפּוֹת, פִילִיפּ לֹא סוֹבֵל אֶת הַדְּרִישׁוֹת שֶׁלִּי. אַף אֶחָד לֹא אוֹהֵב שֶׁפּוֹלְשִׁים לְחַיָּיו. יֵשׁ לוֹ מַסְפִּיק לַחַץ בַּבַּיִת מִכְּדֵי שֶׁיִּסְבּוֹל אֶת הָאִישָּׁה הַמְּבוֹהֶלֶת וְהַפְּגוּעָה שֶׁנִּהְיֵיתִי, שׁוֹנֶה כָּל כָּךְ מִזּוֹ שֶׁהִכִּיר בְּקוֹפֶּנְהָגֶן. נִפְגַּשְׁנוּ עוֹד כַּמָּה פְּעָמִים, אֲבָל זֶה כְּבָר לֹא אוֹתוֹ דָּבָר. גַּם הוּא מְבוֹהָל. הַמָּקוֹם שֶׁהוּא תּוֹפֵס בְּחַיֵּי הַחֲדָשִׁים מַכְבִּיד עָלָיו וְכָל דָּבָר שֶׁאֲנִי אוֹמֶרֶת, תָּמִים כְּכָל שֶׁיִּהְיֶה, הוּא מְפָרֵשׁ כִּדְרִישָׁה לַעֲזוֹב אֶת אִשְׁתּוֹ וְלַעֲבוֹר לָגוּר אִיתִּי. אֲנִי מַבְחִינָה בָּזֶה. לָכֵן הַפְחָתָתִי, עַל חֶשְׁבּוֹן בְּרִיאוּתִי, אֶת הַדְּרִישָׁה שֶׁלִּי לְמַגָּע, אַף עַל פִּי שֶׁהַצּוֹרֶךְ שֶׁלִּי עֲדַיִין עָצוּם.
עָבְרוּ יוֹתֵר מִשְּׁנָתַיִים מֵאָז שֶׁהִשְׁלַמְתִּי עִם הֱיוֹתִי בִּלְתִּי נִרְאֵית. כִּמְעַט אֵין לִי חַיִּים מִשְׁלֵי וַאֲנִי נִיזּוֹנָה מִזִּיכְרוֹנוֹת, מִמִּפְגָּשִׁים חֲפוּזִים בְּכָל מִינֵי מְקוֹמוֹת בָּעוֹלָם, מִמָּה שֶׁאֲנִי מַצְלִיחָה לִגְנוֹב מֵאוֹרְגָּנִיזְם זָר שֶׁדָּרַשְׁתִּי עָלָיו בַּעֲלוֹת, אַף עַל פִּי שֶׁהוּא מַמָּשׁ לֹא שֶׁלִּי. אֲנִי עֲדַיִין עוֹשֶׂה מוּזִיקָה, אֲבָל כָּל מָה שֶׁאֲנִי מְנַגֶּנֶת דּוֹמָה לַלֶּבְאֵל, נִשְׁמָע כָּמוֹהוּ; הֶעְתֵּק מְעוּוָּת שֶׁלֹּא מְעַנְיֵין אִישׁ. אֵינִי יוֹדַעַת כַּמָּה זְמַן אֶפְשָׁר לִחְיוֹת כָּךְ. אֲבָל אֲנִי כֵּן יוֹדַעַת שֶׁיֵּשׁ אֲנָשִׁים שֶׁחַיִּים כָּךְ שָׁנִים וַאֲפִילּוּ מַצְלִיחִים, בַּמֵּמַד הָאַחֵר הַזֶּה, לְהָקִים מִשְׁפָּחָה, מוֹשָׁבוֹת שְׁלֵמוֹת שֶׁל פִּטְרִיּוֹת שֶׁחַיּוֹת בַּמַּחְתֶּרֶת עַד שֶׁיּוֹם אֶחָד, בְּדֶרֶךְ כְּלָל בְּהַלְווֹיָה שֶׁל הָאָדָם שֶׁנִּטְפְּלוּ אֵלָיו, הֵן מְגִיחוֹת הַחוּצָה. לֹא בְּמִקְרֶה שֶׁלִּי. גּוּפִי עָקָר. אֲנִי לֹא אָבִיא לְלַבְאֵל שׁוּם צֶאֱצָאִים. לִפְעָמִים, נִדְמֶה לִי שֶׁאֲנִי מַבְחִינָה בְּפָנָיו אוֹ בְּנִימַת קוֹלוֹ מֵיאוּס דּוֹמֶה לָזֶה שֶׁאִמִּי הִרְגִּישָׁה בְּיַחַס לְצִיפּוֹרָן הַמַּצְהִיבָה שֶׁלָּהּ. לָכֵן, לַמְרוֹת הַצּוֹרֶךְ הֶעָצוּם שֶׁלִּי בִּתְשׂוּמֶת לֵב, אֲנִי מִשְׁתַּדֶּלֶת בְּמִידַּת הָאֶפְשָׁר לִהְיוֹת בִּלְתִּי מוּרְגֶּשֶׁת, כְּדֵי שֶׁיִּיזָּכֵר בְּקִיּוּמֵי רַק כְּשֶׁמִּתְחַשֵּׁק לוֹ אוֹ כְּשֶׁהוּא צָרִיךְ אוֹתִי. אֵין לִי תְּלוּנוֹת. הַחַיִּים שֶׁלִּי קְלוּשִׁים, אֲבָל לֹא חָסֵר לִי מָזוֹן, אֲפִילּוּ שֶׁאֲנִי מְקַבֶּלֶת אוֹתוֹ בְּמִינּוּנִים קְטַנִּים. שְׁאָר הַזְּמַן אֲנִי דּוֹמֶמֶת בְּדִירָתִי. מִזֶּה חוֹדָשִׁים שֶׁאֲנִי חַיָּה בִּתְרִיסִים מוּגָפִים. אֲנִי נֶהֱנֵית מֵהַחֲשֵׁכָה וּמֵהַלֻּחוֹת שֶׁנּוֹדֶפֶת מֵהַקִּירוֹת. אֲנִי נוֹגַעַת בְּמֶשֶׁךְ שָׁעוֹת בְּאֵיבַר הַמִּין שֶׁלִּי – אוֹתָהּ חַיַּית מַחְמָד נָכֶה שֶׁדִּמְיַינְתִּי בְּיַלְדוּתִי – וְאֶצְבְּעוֹתַיי מְעִירוֹת אֶת הַצְּלִילִים שֶׁהִשְׁאִיר בּוֹ לְבַאל. וְכָךְ אַמְשִׁיךְ, מוּגְבֶּלֶת לְפִיסָּה מֵחַיָּיו, עַד שֶׁהוּא יַגִּיד אַחֶרֶת אוֹ עַד שֶׁאֶמְצָא אֶת הַתְּרוּפָה שֶׁסּוֹף כָּל סוֹף תִּשְׁלַח אֶת שְׁנֵינוּ לַחוֹפְשִׁי.
                  



https://www.shortstoryproject.com/he/story/%d7%a4%d7%98%d7%a8%d7%99%d7%95%d7%aa/
#אהבהבלתי-מוּשֶּׂגֶת#אוֹבְּסֶסְיָה#אָפֵל#בְּדִידוּת#יְחָסִים#מִשְׁפָּחָה#רוֹמָן