בּוֹקֶר אֶחָד אָזְלוּ הַמַּיִם בְּכָל הַבְּרָזִים שֶׁבְּבֵית. הַמַּיִם אָזְלוּ בַּבֶּרֶז שֶׁבַּמִּטְבָּח, הַמַּיִם אָזְלוּ בַּבֶּרֶז שֶׁמֵּעַל הַכִּיּוֹר בַּמִּקְלַחַת וְאָזְלוּ בַּפַּעֲמוֹן שֶׁל הַדּוּשׁ. גַּם בַּבֶּרֶז הַקָּטָן שֶׁמִּתַּחַת לָדוּשׁ הַמַּיִם אָזְלוּ. 
אִימִּי כְּבָר קָמָה וְגַם שֵׁשֶׁת יְלָדֶיהָ הֵחֵלּוּ לְהִתְעוֹרֵר בְּזֶה אַחַר זֶה. לֶחֶם שָׁחוֹר כְּבָר הֵחֵל לְהֵיחָתֵךְ לִפְרוּסוֹת עָבוֹת וּפְרוּסוֹת צְהוּבּוֹת שֶׁל גְּבִינָה הוּנְּחוּ מֵעַל מְרִיחָה שֶׁל בְּלוּ-בֵּנְד בְּמֶלַח. בְּכָל בּוֹקֶר הָיָה יוֹצֵא מֵהַמִּטְבָּח מַגָּשׁ קָטָן וְעָלָיו כּוֹסוֹת שֶׁל תֶּה חָזָק וְרֵיחָנִי, אֲבָל בַּבּוֹקֶר הַזֶּה אָזְלוּ כָּל הַמַּיִם בַּבְּרָזִים.
שֵׁשֶׁת יְלָדֶיהָ שֶׁל אִימִּי נִמְצְאוּ בְּדִיּוּק בְּחוּפְשָׁה מֵהַלִּימּוּדִים, מִי מִכְּפַר הַנּוֹעַר, מִי מֵהַפְּנִימִיָּיה הַיְּרוּקָּה שֶׁבִּכְפַר-סָבָא וּמִי מִפְּנִימִיַּית הָאֶבֶן הַיּוּקְרָתִית "לִמְחוֹנְנִים" שֶׁבִּירוּשָׁלַיִם.
אִימִּי נִיגְּשָׁה לְהָעִיר אֶת אָבִי, הַבּוֹקֶר לְלֹא כּוֹס הֲדוּרָלֵקְס עִם הַקָּפֶה הַמְּבוּשָּׁל וְהַמַּקְצִיף.
"נִיתְּקוּ אֶת הַמַּיִם," אִימִּי אָמְרָה.
אָבִי הִתְיַישֵּׁב עַל הַמִּיטָּה בְּמִכְנְסֵי הַפִּיזָ'מָה וּבַחוּלְצָה הַלֹּא מְכוּפְתֶּרֶת, כְּדֶרֶךְ שֶׁנָּהַג בַּבְּקָרִים הָרַבִּים שֶׁבָּהֶם לֹא יָצָא לַעֲבוֹד. הוּא מָתַח אֶת גֵּווֹ וּמִלְמֵל מַשֶּׁהוּ בֵּינוֹ לְבֵין עַצְמוֹ.
"מִישֶׁהוּ דָּפַק בַּדֶּלֶת לִפְנֵי שֶׁנִּיתְקוֹ?" הוּא שָׁאַל.
"לֹא, אַף-אֶחָד."
"יָדַעְתָּ שֶׁהֵם הוֹלְכִים לְנַתֵּק?" אָבִי שָׁאַל אַחֲרֵי הִשְׁתַּהוּת קְצָרָה.
"אָמַרְתִּי לָהֶם שֶׁהַיְּלָדִים בַּחוֹפֶשׁ, הֵם אָמְרוּ שֶׁאוּלַי יְסַדְּרוּ בְּתַשְׁלוּמִים."
אָבִי נַעַל אֶת נַעֲלֵי הַבַּיִת וְקָם מֵהַמִּיטָּה. הוּא נִכְנַס לַמִּקְלַחַת וּפָתַח אֶת אֲרוֹן הַכֵּלִים הַגָּדוֹל, פִּשְׁפֵּשׁ בְּתוֹךְ אֶחָד הַדְּלָיִים וְשָׁלַף מִתּוֹכוֹ פְּלַאיְיר-פָּטֵנְט.
"תָּבִיאוּ סִירִים וּבוֹאוּ אִיתִּי," הוּא אָמַר לִשְׁנֵי בָּנָיו הַבּוֹגְרִים.
אַבָּא לָקַח שְׁנֵי דְּלָיִים, יָרַד מֵהַבַּיִת וּשְׁנֵי בָּנָיו מְלַוִּוים אוֹתוֹ וְסִירִים בִּידֵיהֶם. 
כְּשֶׁהִתְקָרַבְנוּ לַבֶּרֶז כִּיבּוּי הָאֵשׁ הִתְאִים אָבִי אֶת הַבּוֹרֶג שֶׁבִּפְלָאיֶיר-פָּטֵנְט, פָּתַח אֶת הַבֶּרֶז בַּעֲדִינוּת וְנָתַן לַמַּיִם לִשְׁטוֹף לְרֶגַע. הַדְּלָיִים וְהַסִּירִים הִתְמַלְּאוּ, וּכְשֶׁחָזַרְנוּ הַבַּיְתָה הוּצַּב דְּלִי אֶחָד בַּמִּקְלַחַת, דְּלִי אַחֵר מִחוּץ לְדֶלֶת הַשֵּׁירוּתִים וְהַסִּירִים הוֹעָמְדוּ בַּמִּטְבָּח. 
מַגָּשׁ קָטָן וְעָלָיו שֶׁבַע כּוֹסוֹת שֶׁל תֶּה וְכוֹס אַחַת שֶׁל קָפֶה מְבוּשָּׁל עָשָׂה אֶת דַּרְכּוֹ מֵהַמִּטְבָּח לַשּׁוּלְחָן.
"מָתַי נִגְמַר הַחוֹפֶשׁ?" שָׁאַל אָבִי אֶת בְּנוֹ בְּכוֹרוֹ.
"בְּעוֹד שָׁבוּעַ," עָנִיתִי.
"בְּעוֹד שִׁישָּׁה יָמִים," תִּיקֵּן אֵלַי שֶׁעֲדַיִין שִׂיחֵק בִּפְלַאיְיר-פָּטֵנְט.
זֹאת לֹא הַפַּעַם הָרִאשׁוֹנָה שֶׁאֲנַחְנוּ מְנוּתָּקִים. כְּשֶׁמְּנַתְּקִים אֶת הַחַשְׁמַל אָז הָאֱמֶת שֶׁזֶּה דֵּי נֶחְמָד. מַדְלִיקִים בַּלַּיְלָה נֵרוֹת, הִילָּה וְעוֹבְדֶיהָ מְשַׂחֲקִים בִּלְהַפְחִיד וּלְהַבְהִיל אֶחָד אֶת הַשֵּׁנִי בְּכָל דֶּרֶךְ אֶפְשָׁרִית, וְהָאֱמֶת הִיא שֶׁזֶּה קְצָת כְּמוֹ טִיּוּל שְׁנָתִי, אוֹ כִּיבּוּי-אוֹרוֹת מוּקְדָּם בַּפְּנִימִיָּיה. אֲנִי אוֹהֵב אֶת הַשֶּׁקֶט שֶׁהַנִּיתּוּק מֵטִיל בְּבֵית. 
כְּשֶׁמְּנַתְּקִים אֶת הַגַּז אָז תָּמִיד יֵשׁ פְּתִילִיָּיה וּפְרִימוּס בַּצַּד. כְּשֶׁמְּכִינִים בֵּיצִים וְתַפּוּחֵי-אֲדָמָה לָשֶׁבֶת עַל הַפְּתִילִיָּיה, אָז אֶפְשָׁר לָשִׂים חוֹל בְּתַחְתִּית שֶׁל הֵסִיר וְכָכָה הַבֵּיצִים יוֹצְאוֹת הֲכִי אֲדוּמּוֹת וַהֲכִי טְעִימוֹת שֶׁיֵּשׁ. אוֹ שֶׁמְּמַלְּאִים בִּפְרִימוּס קְצָת נֵפְט, מְנַפְּחִים טוֹב-טוֹב-טוֹב וְאֶפְשָׁר לְבַשֵּׁל כַּמָּה שֶׁרוֹצִים. תָּמִיד אָהַבְתִּי אֶת הָרַעַשׁ שֶׁל הַפְּרִימוּס. הָרַעַשׁ הַזֶּה מַזְכִּיר לִי אֶת הַסִּיפּוּרִים עַל הַצְּרִיף בַּמַּעְבָּרָה, וְעַל עֵץ הַאֵקָלִיפּטוּס שֶׁאַבָּא שָׁתַל שָׁם כְּשֶׁהָיָה קָטָן, וְשֶׁפַּעַם הוּא לָקַח אֶת כּוּלָּם לְבַקֵּר שָׁם אֶת הָעֵץ, שֶׁנִּהְיֶה עֲנָק בֵּינְתַיִים. לִפְעָמִים אַבָּא מַדְלִיק גֶּחָלִים בַּגָּ'פוּף בְּאֶמְצַע הַסָּלוֹן וְצוֹלָה עֲלֵיהֶם חֲצִילִים. אַחַר-כָּךְ הוּא מוֹסִיף הַרְבֵּה שׁוּם וּפִלְפֵּל שָׁחוֹר וּקְצָת לִימוֹן לְבָשָׂר הַחַם שֶׁל הֶחָצִיל, וּבִשְׁבִילִי הַטַּעַם הַנִּפְלָא הַזֶּה הוּא מָה שֶׁהֲכִי מַזְכִּיר נִיתּוּק שֶׁל גַּז.
גַּם לִהְיוֹת מְנוּתָּקִים מִמַּיִם זֶה לֹא כָּל-כָּךְ נוֹרָא. עַד סוֹף הַחוֹפֶשׁ הָיִינוּ יוֹרְדִים בְּכָל יוֹם עִם דְּלָיִים, סִירִים, בַּקְבּוּקִים וּפָלַאיְיר-פָּטֵנְט וְחוֹזְרִים הַבַּיְתָה בְּשַׁיָּירָה רְטוּבָּה וְעַלִּיזָה. אַבָּא אָמַר שֶׁלֹּא נְבַזְבֵּז יוֹתֵר מַדֵּי מַיִם כְּשֶׁאֲנַחְנוּ פּוֹתְחִים אֶת הַבֶּרֶז-כִּיבּוּי כִּי הַכִּינֶּרֶת בְּצָרוֹת וְכָל הַמְּדִינָה צְרִיכִים לַחֲסוֹךְ, אָז הָיִינוּ מַשְׁפְּרִיצִים קְצָת בַּזְּמַן שֶׁהָיִינוּ מַחֲלִיפִים דְּלִי בְּסִיר וְסִיר בְּבַקְבּוּק, אֲבָל בֶּאֱמֶת שֶׁהִשְׁתַּדַּלְנוּ לֹא לְהַכְנִיס אֶת הַכִּינֶּרֶת לְצָרוֹת גְּדוֹלוֹת יוֹתֵר.
הַחוֹפֶשׁ נִגְמָר וְלֹא חָזַרְנוּ לַפְּנִימִיָּיה. בִּמְקוֹם זֶה נָסַעְנוּ לָעִירִיָּיה לַעֲשׂוֹת שְׁבִיתָה. אִימָּא הֵכִינָה סַל עִם אוֹכֶל וּשְׁתִיָּיה, רַקֶּפֶת הֵבִיאָה אִיתָּהּ אֶת הַבּוּבָּה שֶׁאַבָּא קָנָה לָהּ בְּשׁוּק הַפִּשְׁפְּשִׁים וְאֵלִי הֵבִיא אֶת הַכַּדּוּרֶגֶל שֶׁהָיָה צָמוּד אֵלָיו בְּכָל הִזְדַּמְּנוּת (בַּזְּמַן הָאַחֲרוֹן הוּא הִתְאַמֵּן הַרְבֵּה בִּלְהַקְפִּיץ אֶת הַכַּדּוּר עִם הָעֲקָבִים אֶל מֵעַל הָרֹאשׁ). 
הִתְמַקַּמְנוּ בַּמָּבוֹא אוּלָם הַפְּקִידִים שֶׁל מַחְלֶקֶת הַמַּיִם. אִימָּא שְׁמָהּ לְתָמִיר וּלְרַקֶּפֶת סֶנְדְּוִויצִ'ים בְּיָד וְשָׁאֲלָה מִי עוֹד רוֹצֶה. אַחֵר-כָּךְ הִיא נִכְנְסָה עִם אַבָּא לְדַבֵּר עִם הַפְּקִידִים.
"יֶלֶד, אַתָּה מוּכָן לֹא לְשַׂחֵק כָּאן בְּכַדּוּר?" גָּעַר אֶחָד הַפְּקִידִים בְּאֵלִי.
אֵלִי הֶעֱלָה אֶת הַכַּדּוּר לָאֲוִויר בְּעֶזְרַת הֶעָקֵב וְהִתְחִיל לְהַקְפִּיץ אוֹתוֹ עַל הָרֹאשׁ. הַכַּדּוּר בָּרַח וְהִתְגַּלְגֵּל בְּכִיוּוּנוֹ שֶׁל הַפָּקִיד, שֶׁהִתְכּוֹפֵף לַהֲרִימוֹ, אֲבָל אֵלַי מָהִיר כְּמוֹ שֵׁד, נָתַן לוֹ לְהָרִים רַק אֲוִויר.
אַבָּא הִתְחִיל לְהִתְעַצְבֵּן אֵצֶל אֶחָד הַפְּקִידִים וְהַפָּקִיד שֶׁלָּנוּ הִתְלוֹנֵן בְּקוֹל, "אֲנִי לֹא מֵבִין מָה זֶה צָרִיךְ לִהְיוֹת!"
אָבִי הִסְתּוֹבֵב בְּכִיוּוּנוֹ שֶׁל הַפָּקִיד שֶׁהִתְלוֹנֵן, וְאָמַר, "אִם הָיָה לָהֶם מַיִם בַּבַּיִת הֵם לֹא הָיוּ פֹּה עַכְשָׁיו. זֶה מָה שֶׁזֶּה צָרִיךְ לִהְיוֹת!"
הַפָּקִיד שֶׁלָּנוּ הִשְׁתַּתֵּק וְהַפָּקִיד הָרָחוֹק נִיסָּה לְהַסְבִּיר מַשֶּׁהוּ לְאָבִי. אַבָּא הִתְחִיל לִצְעוֹק וְעוֹד וְעוֹד פְּקִידִים זָרְמוּ מִכָּל עֵבֶר אֶל שׁוּלְחַן הַמְּרִיבָה. לָקַחְנוּ אֶת הַסַּל וְנֶעֱמַדְנוּ כּוּלָּנוּ מֵאֲחוֹרֵי אָבִי, לְצַד אִימִּי.
"תִּרְאֶה, מַר רַחֲמִים," אָמַר אֶחָד הַפְּקִידִים, "אַתָּה לֹא שִׁילַּמְתָּ בַּזְּמַן. עִם כָּל הַכָּבוֹד, מַיִם זֶה לֹא בְּחִינָּם." 
"עוֹד כַּמָּה שָׁנִים הַיֶּלֶד הַזֶּה הוֹלֵךְ לִהְיוֹת טַיָּיס בַּצָּבָא," הִצְבִּיעַ אָבִי עַל בְּנוֹ בְּכוֹרוֹ וְעֵדֶר שֶׁל פְּקִידִים נָתַן בִּי אֶת מַבָּטָיו, "תַּסְבִּיר לוֹ בִּשְׁבִיל אֵיזֶה מְדִינָה הוּא צָרִיךְ לָלֶכֶת לְהֵיהָרֵג. נוּ, תַּסְבִּיר לוֹ."
"מַר רַחֲמִים, תָּבִין–" נִיסָּה הַפָּקִיד שׁוּב.
אַבָּא קָטַע אֶת דְּבָרָיו בִּצְעָקוֹת, לֹא מַשְׁאִירִים שִׁישָּׁה יְלָדִים בְּלִי מַיִם בַּחוֹפֶשׁ. אַבָּא הִנְחִית אִגְרוּף עַל הַשּׁוּלְחָן וְכַמָּה פְּקִידִים עָפוּ לַצְּדָדִים. כְּשֶׁנִּרְאֶה שֶׁהַדְּבָרִים יוֹצְאִים מִשְּׁלִיטָה, וְהַמַּצָּב נִהְיֶה אֲפִילּוּ קְצָת מַפְחִיד, אַבָּא הִסְתּוֹבֵב בְּכִיוּוּנֵנוּ, כְּאִילּוּ בְּדֶרֶךְ-אַגַּב, וּבְרֶגַע אֶחָד הַפְּנִים שֶׁלּוֹ נִרְאוּ רְגוּעוֹת, וְהוּא שָׁלַח אֵלֵינוּ קְרִיצָה לְסַמֵּן שֶׁהַכּוֹל בְּסֵדֶר, וְשֶׁלֹּא צָרִיךְ לְהִיבָּהֵל. 
מְנַהֵל מַחְלֶקֶת הַמַּיִם הוֹפִיעַ מִשּׁוּם מָקוֹם וּבִיקֵּשׁ מֵאַבָּא לְהִתְלַוּוֹת אֵלָיו לַמִּשְׂרָד וּלְהַסְדִּיר אֶת הָעִנְיָינִים בְּצוּרָה שְׁקֵטָה, לֹא כָּכָה לְיַד הַיְּלָדִים.
עוֹד בְּאוֹתוֹ הַיּוֹם חָזְרוּ הַמַּיִם לַבְּרָזִים, וּכְבָר לְמָחֳרָת חָזַרְנוּ כּוּלָּנוּ לְלִימּוּדִים.
בְּסוֹף לֹא נִהְיֵיתִי טַיָּיס, אֲבָל הִסְפַּקְתִּי לְשָׁרֵת כַּמָּה שָׁנִים כְּקָצִין בְּקֶבַע לִפְנֵי שֶׁהֶחְלַטְתִּי לַעֲזוֹב וּלְחַפֵּשׂ לִי דֶּרֶךְ חֲדָשָׁה. עֲדַיִין אֵין לִי בְּרָזִים מִשֶּׁלִּי, אֲבָל בַּדִּירוֹת הַשְּׂכוּרוֹת שֶׁבָּהֶן הִתְגּוֹרַרְתִּי הַמַּיִם בַּבְּרָזִים תָּמִיד זָרְמוּ. אָבִי נִפְטַר מִמָּה שֶׁנִּפְטַר, וְהַנִּיתּוּק הַהוּא לֹא הָיָה לָנוּ הַנִּיתּוּק הָאַחֲרוֹן. פַּעַם אַחַת, בִּזְמַן הַרְצָאָה שֶׁשָּׁמַעְתִּי בָּאוּנִיבֶרְסִיטָה, שִׁרְבַּטְתִּי לְעַצְמִי בְּאַחַת מִמַּחְבָּרוֹת הַהֲגִיגִים שֶׁלִּי תּוֹבָנָה דּוֹקֶרֶת – "סִיבַּת  הַמָּוֶות: עוֹנִי".
בְּכָל שָׁנָה, לִפְנֵי הָעֲלִיָּיה לְקֶבֶר, אֲנִי פּוֹתֵחַ אֶת כָּל הַבְּרָזִים בַּדִּירָה עַד הַסּוֹף וּמִתְיַישֵּׁב לִי בְּתוֹךְ עַצְמִי, נוֹתֵן לִבְרָזִים לִזְלוֹג וּלְזַמְזֵם לִי שִׁיר עָצוּב, וְכָכָה, לְמֶשֶׁךְ רֶבַע שָׁעָה בְּשָׁנָה, לֹא אִכְפַּת לִי מִכְּלוּם, וְשֶׁתִּישָּׂרֵף הַכִּינֶּרֶת וְשֶׁתִּישָּׂרֵף הַמְּדִינָה, וְאַף-אֶחָד לֹא מְבַקֵּשׁ מִמֶּנִּי שֶׁאֶסְגּוֹר, וְאִישׁ לֹא בָּא לְנַתֵּק, וְהַמַּיִם בַּבְּרָזִים אֵינָם אוֹזְלִים.





https://www.shortstoryproject.com/he/story/%d7%9e%d7%99%d7%9d/
#אַבּוּבָן#הִתְבַּגְּרוּת#יִשְׂרְאֵלִי#מִשְׁפָּחָה#עוֹנִי#עַכְשָׁוִוי#פַּעַר-מַעֲמָדוֹת#רֵיאָלִיזְם