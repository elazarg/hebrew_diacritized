רָמִי יוֹשֵׁב עַל הַשּׁוּלְחָן, רַגְלָיו עַל הַסַּפְסָל. הוּא מַחֲזִיק בְּיַד עָנָף קָרוּעַ שֶׁל עֵץ אַלּוֹן וּמְתוֹפֵף עַל הַבִּרְכַּיִים. אֲנַחְנוּ מִתְרַחֲקִים לְתוֹךְ הַיַּעַר. הֶחְלַטְנוּ לְהִתְחַבֵּא לְרָמִי מֵאֲחוֹרֵי מִגְדַּל הַשְּׁמִירָה. אֲנַחְנוּ הוֹלְכִים לְאַט. אֲנִי מַחֲזִיקָה בַּיָּד בַּקְבּוּק מַיִם  וְלַיּוֹבֵל יֵשׁ בַּכִּיס שְׁתֵּי סִיגַרְיוֹת וְקוּפְסַת גַּפְרוּרִים. אֲנַחְנוּ לֹא מְדַבְּרִים. הָאוֹרָנִים מַצִּילִים, אֲבָל הָרוּחַ עוֹמֶדֶת וְהַשֶּׁמֶשׁ צוֹרֶבֶת מְחָטִים לוֹהֲטוֹת.
רָמִי הוּא הָאָח הַגָּדוֹל שֶׁלָּנוּ וְאִמָּא בִּיקְּשָׁה שֶׁיִּיקַּח אוֹתָנוּ לַפִּיקְנִיק בְּיַעַר בֶּן שֶׁמֶן. הִיא יוֹדַעַת שֶׁהִיא הִבְטִיחָה לָבוֹא אִיתָּנוּ, אֲבָל מָה לַעֲשׂוֹת, בְּסוֹף הִיא לֹא יְכוֹלָה. קָרְאוּ לָהּ מֵהָעֲבוֹדָה בָּרֶגַע הָאַחֲרוֹן. אֵין בְּרֵירָה, לִפְעָמִים הִיא צְרִיכָה לַעֲבוֹד בְּשַׁבָּת. זוֹ לֹא סִיבָּה לְוַותֵּר עַל טִיּוּל. הָרֵיחַ שֶׁל הָאוֹרָנִים מָתוֹק וְחָמוּץ, וַאֲנַחְנוּ דּוֹרְכִים עַל זְרָדִים וְעַל אֲבָנִים קְטַנּוֹת. אֲנַחְנוּ בּוֹעֲטִים בָּאִיצְטְרוּבָּלִים. אֲנַחְנוּ תּוֹלְשִׁים סַבְיוֹנֵי סָבָא וּמְפִיצִים אֶת רָאשֵׁיהֶם הָאֲפוֹרִים בִּנְשִׁיפָה. אֲנִי נוֹעֶלֶת סַנְדָּלִים, הַסּוּלְיוֹת דַּקּוֹת, הַמַּהֲמוֹרוֹת מְצִיקוֹת, אֲבָל יוֹבֵל הוֹרִיד אֶת הַנַּעֲלַיִים שֶׁלּוֹ וְהוּא הוֹלֵךְ יָחֵף וְשׁוּם דָּבָר לֹא מַפְרִיעַ לוֹ. הַשְּׁבִיל מִתְעַקֵּל סְבִיב מִגְדַּל הַשְּׁמִירָה, אֲנַחְנוּ יוֹרְדִים בַּמִּדְרוֹן וּמוֹצְאִים סֶלַע גָּדוֹל רָחָב וְדַי חֵלֶק, וְיוֹשְׁבִים עָלָיו. מִכָּאן אֲנַחְנוּ לֹא רוֹאִים אֶת רָמִי וְהוּא לֹא רוֹאֶה אוֹתָנוּ. אֲנַחְנוּ רוֹאִים לְמַטָּה אֶת הַנַּחַל, הוּא זוֹרֵם בְּתוֹךְ שִׂיחִים, הָעֵצִים שֶׁעַל גְּדוֹתָיו גּוֹחֲנִים אֵלָיו, אֲבָל רָמִי אָמַר לָנוּ שֶׁאָסוּר לָרֶדֶת אֵלָיו, כִּי הוּא מְזוֹהָם. זֶה לֹא נַחַל, זֶה בִּיּוּב, הוּא אָמַר. מִכָּאן הוּא דַּוְוקָא נִרְאֶה כְּמוֹ נַחַל שֶׁזּוֹרֵם בְּחֶדְוָוה בְּמוֹרְדוֹת. אֲנַחְנוּ לֹא מְרִיחִים שׁוּם רֵיחַ רַע. הַצֵּל  שֶׁל הַמִּגְדָּל מְקָרֵר אוֹתָנוּ וּמֵטִיל עָלֵינוּ שֶׁקֶט. רַחַשׁ הַכְּבִישׁ מֵרָחוֹק נֶאֱלַם.
יוּבָל מַצִּית סִיגַרְיָה וְשׁוֹאֵף וְנוֹשֵׁף וּמַעֲבִיר אוֹתָהּ אֵלַי וַאֲנִי שׁוֹאֶפֶת, נֶחְנֶקֶת וּמִשֶּׁתְּעַלֵּת. יוּבַל אוֹמֵר שֶׁבַּפַּעַם הַשְּׁלִישִׁית זֶה מִסְתַּדֵּר. אֲנִי שׁוֹתֶה מַיִם. לֹא נָעִים לִי בַּגָּרוֹן. מָרִיר לִי בַּפֶּה. יוּבָל גִּילָּה לִי אֶתְמוֹל שֶׁהוּא עִישֵּׁן כְּבָר חָמֵשׁ סִיגַרְיוֹת בַּשָּׁבוּעַ שֶׁעָבַר. הוּא הִשְׂבִּיעַ אוֹתִי לֹא לְסַפֵּר לְאִמָּא וְלֹא לְסַפֵּר לְרָמִי. אָמַרְתִּי, טוֹב, אֲבָל בִּתְנַאי שֶׁתִּיתֵּן לִי לְנַסּוֹת גַּם. רָמִי לֹא כָּל-כָּךְ רָצָה לָקַחַת אוֹתָנוּ לַפִּיקְנִיק, הָיוּ לוֹ תּוֹכְנִיּוֹת אֲחֵרוֹת. אִמָּא אָמְרָה לוֹ, אֵיזֶה תּוֹכְנִיּוֹת, מָה בְּדִיּוּק תִּכְנַנְתָּ? לְהִסְתַּגֵּר בַּחֶדֶר וְלִבְהוֹת בַּקִּיר? רָמִי הִזְדַּעֵף. אִמָּא אָמְרָה, תַּעֲשֶׂה לִי טוֹבָה. תִּיקַּח אֶת הַמַּגְדִּיר וְתַסְבִּיר לָהֶם עַל צִיפּוֹרִים. רָמִי אָמַר, טוֹב, בְּסֵדֶר, אֲבָל זֹאת הַפַּעַם הָאַחֲרוֹנָה. אֲנִי לֹא מְמַלֵּא מָקוֹם. זֶה הָיָה קַל כִּי רָמִי אוֹהֵב צִיפּוֹרִים. אֵין לוֹ חֲבֵרִים, אֲבָל יֵשׁ לוֹ עִיסּוּקִים. הוּא מִצֶּלֶם צִיפּוֹרִים וּמְפַתֵּחַ אֶת הַתְּמוּנוֹת בַּחֲדַר-חוֹשֶׁךְ, שֶׁהוּא גַּם חֲדַר-הָאַמְבַּטְיָה וְהַשֵּׁירוּתִים. לִפְעָמִים אֲנִי צְרִיכָה פִּיפִּי וְשׁוֹכַחַת וּפוֹתַחַת אֶת הַדֶּלֶת וְהָאוֹר הָאָדוֹם נוֹהֵם וְרָמִי צוֹעֵק, צְאִי מִפֹּה עַכְשָׁיו!
אֲנִי סוֹגֶרֶת מַהֵר וְהוֹלֶכֶת לַשֵּׁירוּתִים הָאֲחֵרִים, שֶׁאֲנִי לֹא אוֹהֶבֶת, כִּי הֵם צָרִים וּמַחֲנִיקִים, וְהוּא מְקַלֵּל כִּי נְיָיר הַצִּילּוּם נִשְׂרַף בִּגְלָלִי. חוּץ מִלְּצֶלֶם צִיפּוֹרִים וְלִתְלוֹת אֶת הַתְּמוּנוֹת עַל הַקִּיר הוּא גַּם אוֹסֶף פְּקָקִים שֶׁל בַּקְבּוּקִים. יֵשׁ לוֹ דְּלִי מָלֵא בְּאַלְפֵי פְּקָקִים. אֲנִי לֹא יוֹדַעַת בִּשְׁבִיל מָה.
יוּבָל שׁוֹכֵב עַל הַגַּב וּמְעַשֵּׁן וַאֲנִי נִשְׁכֶּבֶת וּמִשֶּׁעִינָּה אֶת הָרֹאשׁ שֶׁלִּי עַל הַיָּרֵךְ שֶׁלּוֹ. נוֹחַ לִי כָּכָה. אֲנִי מְחַפֶּשֶׂת קָנִים בַּצַּמָּרוֹת, וְהָעֵינַיִים שֶׁלִּי אוֹסְפוֹת אוֹר, וַאֲנִי עוֹצְמַת אוֹתָן חָזָק וְהַכֹּל מִתְמַלֵּא כְּתָמִים כְּתוּמִּים, שֶׁהַשֶּׁמֶשׁ הִטְבִּיעָה בָּאִישׁוֹנִים, וַאֲנִי פּוֹתַחַת עֵינַיִים וְהַכְּחוֹל שֶׁל הַשָּׁמַיִם שׁוֹקֵעַ, הַכֹּל הָפוּךְ, אֲנִי בִּכְלָל לְמַעְלָה וְהַכְּחוֹל הוּא יָם וְהַצַּמָּרוֹת אַצּוֹת. רָמִי הִתְעַצְבֵּן עָלֵינוּ בַּדֶּרֶךְ לְשׁוּלְחַן הַפִּיקְנִיק כִּי הוּא דִּיבֵּר בִּרְצִינוּת וַאֲנַחְנוּ צָחַקְנוּ. יָרַדְנוּ בִּשְׁבִיל, בֵּין הָעֵצִים, רָמִי אָמַר שֶׁכְּדַאי לְהִתְרַחֵק כַּמָּה שֶׁיּוֹתֵר מֵהַמְּכוֹנִית, וּמִדֵּי פַּעַם רָאִינוּ צִיפּוֹר, וְרָמִי אָמַר לָנוּ כַּמָּה מִלִּים עָלֶיהָ. לְמָשָׁל, הוּא הִסְבִּיר שֶׁהָעוֹרֵב הָאָפוֹר אוֹכֶל הַכֹּל: נְבָטִים וּפֵירוֹת, וְגוֹזְלִים וּבֵיצִים וְגַם מְכַרְסְמִים וּפְגָרִים. הוּא אָמַר שֶׁהָעוֹרֵב בּוֹנֶה קֵן גָּדוֹל עַל צַמֶּרֶת שֶׁל עֵץ גָּבוֹהַּ, תִּסְתַּכְּלוּ לְמַעְלָה אוּלַי תִּרְאוּ אֶחָד. הָעוֹרְבִים הַהוֹרִים מַאֲכִילִים שָׁם אֶת הַגּוֹזְלִים בְּמֶשֶׁךְ חוֹדֶשׁ יָמִים וְאַחַר-כָּךְ שׁוֹמְרִים עֲלֵיהֶם  עוֹד שְׁבוּעַיִים  וְזֶהוּ. הֵם עוֹזְבִים. אַתֶּם שׁוֹמְעִים? הַקֵּן שֶׁל הָעוֹרֵב כָּל-כָּךְ מוּצְלָח, בָּנוּי לְתַלְפִּיּוֹת, שֶׁלִּפְעָמִים בַּזֵּי עֵצִים מִשְׁתַּמְּשִׁים בּוֹ אַחֲרֵי שֶׁהָעוֹרְבִים נָטְשׁוּ. יוּבָל שָׁאַל לָמָּה הַבָּז לֹא בּוֹנֶה לְעַצְמוֹ קֵן מִשֶּׁלּוֹ. רָמִי עָנָה לוֹ שֶׁהוּא פָּשׁוּט כָּזֶה. חוֹמֵס. תּוֹפֵס. הוּא גַּם רוֹדֵף אַחֲרֵי צִיפּוֹרִים וְלוּכַּד אוֹתָן בִּמְעוֹפָן. זֶה הַטִּיפּוּס.
זֶה הָיָה דֵּי מְעַנְיֵין, גַּם כְּשֶׁהוּא הִסְבִּיר עַל עוֹרְבָנִי אֶחָד כָּחוֹל כָּנָף, שֶׁעָבַר בֵּין הָעֵצִים, וְגַם עַל שִׁחְרוּר שֶׁנִּיזּוֹן מֵחֲרָקִים. אֲבָל פִּתְאוֹם אוֹרוּ עֵינָיו. הוּא אָמַר, הוֹ, שָׁלוֹם לְךָ, אוֹתְךָ אֲנִי מַכִּיר, אוּלַי אַתְּ לֹא זוֹכֶרֶת, נִפְגַּשְׁנוּ פַּעַם. הוּא אָמַר לָנוּ, תִּרְאוּ אֶת זֹאתִי. הִיא אוּלַי נִרְאֵית לָכֶם נֶחְמָדָה, פְּשׁוּטָה וּשְׁקֵטָה, אֲבָל הִיא טוֹרֶפֶת לֹא קְטַנָּה. שָׁאַלְנוּ, מִי? מִי? וְהוּא הִצְבִּיעַ לְכִיוּוּן קְבוּצָה שֶׁל עַנְפֵי אוֹרֶן מֵעָלֵינוּ. יָשְׁבָה שָׁם צִיפּוֹר אֲפַרְפָּרָה קְטַנָּה, בְּגוֹדֶל כַּף יָד, זְקוּפָה וְעֵרָנִית, וְרָמִי אָמַר, תִּרְאוּ, הִיא רוֹטֶטֶת, עוֹד מְעַט הִיא תִּצְלוֹל וְתִתְפּוֹס אֵיזֶה חֶרֶק מֵהָאֲדָמָה אוֹ אֲפִילּוּ חֶרֶק שֶׁעָף בָּאֲוִויר, קוֹרְאִים לָהּ חַטָּפִית. וַאֲנַחְנוּ שָׁמַעְנוּ חַטָּפִית וּפָרַצְנוּ בִּצְחוֹק. כִּי הַהִתְלַהֲבוּת שֶׁלּוֹ וְהַשֵּׁם הַמַּצְחִיק, חַטָּפִית, לֹא יוֹדַעַת, זֶה הָיָה מַצְחִיק. רָמִי עֲדַיִין לֹא הִתְעַצְבֵּן מֵהַצְּחוֹק שֶׁלָּנוּ, כִּי הוּא הָיָה שָׁקוּעַ בְּמַבָּט וְהִסְתַּכֵּל סָבִיב וְחִיפֵּשׂ וּפָנָיו אוֹרוֹ שׁוּב וְהוּא אָמַר, וּוָאו, תִּסְתַּכְּלוּ. הִסְתַּכַּלְנוּ וְחִיפַּשְׂנוּ אֶת הַמַּבָּט שֶׁלּוֹ וּמָצָאנוּ אוֹתָהּ, נֶחְבֵּאת אֶל הַשִּׂיחַ, צִיפּוֹר חֲמוּדָה וּצְהוּבָּה וּקְצָת שְׁמַנְמַנָּה, וְרָמִי אָמַר, אֲנִי לֹא מַאֲמִין, זֶה לֹא יָכוֹל לִהְיוֹת. שָׁאַלְנוּ, מָה? מָה? וְהוּא אָמַר, אַף-פַּעַם לֹא רָאִיתִי בִּזְבּוּז בַּקַּיִץ. רָמִי נַעְנַע בְּרֹאשׁ, וּפִתְאוֹם נִרְאֶה חַי, כְּמוֹ שֶׁלֹּא רוֹאִים אוֹתוֹ כִּמְעַט אַף-פַּעַם. יוֹבֵל שָׁאַל, בִּזְבּוּז? רָמִי אָמַר, כֵּן, בִּזְבּוּז הַלְּבָנוֹן, זֹאת צִיפּוֹר שִׁיר, קְרוֹבַת-מִשְׁפָּחָה שֶׁל הַקַּנָּרִית, הַצִּיפּוֹר שֶׁאֲנָשִׁים מַחֲזִיקִים בִּכְלוּב. אֲנַחְנוּ הִסְתַּכַּלְנוּ אֶחָד עַל הַשֵּׁנִי, וְאָמַרְנוּ בִּזְבּוּז, בִּזְבּוּז, וּמַמָּשׁ הִתְפּוֹצַצְנוּ מִצְּחוֹק. רַק אָז רָמִי שָׁם לֵב אֵלֵינוּ. הַצְּחוֹק שֶׁלָּנוּ צִינֵּן אֶת הַהִתְלַהֲבוּת שֶׁלּוֹ, וְהוּא הֵנִיף יָד בְּבִיטּוּל וְאָמַר, יוֹפִי, שְׁנֵי יְלָדִים מְפַגְּרִים. הִמְשַׁכְנוּ לָלֶכֶת עַד שֶׁהִגַּעְנוּ לְשׁוּלְחַן הַפִּיקְנִיק וְהִנַּחְנוּ שָׁם אֶת הַדְּבָרִים. אֲנִי שׁוֹמַעַת אֶת הַבֶּטֶן שֶׁל יוּבָל מְקַרְקֶרֶת, וַאֲנִי מַשְׁעִינָה עָלֶיהָ אֶת הַלֶּחִי וְעוֹשָׂה כְּאִילּוּ אֲנִי מַקְשִׁיבָה בִּתְשׂוּמֶת-לֵב, וְשׁוֹאֶלֶת, רֶגַע, אֶת הַסּוֹף לֹא הֵבַנְתִּי, אַתְּ יְכוֹלָה לַחֲזוֹר עַל זֶה? יוּבָל אוֹמֵר, אֲנִי רוֹצֶה עוֹד חֲצִי פִּיתָּה, מָה כָּל-כָּךְ קָשֶׁה לְהָבִין? וַאֲנִי קְצָת צוֹחֶקֶת אֲבָל לֹא מַמָּשׁ, כִּי זוֹ בְּדִיחָה דֵּי יְשֵׁנָה שֶׁלָּנוּ וְכִי אֲנִי עֲיֵיפָה. אֲנִי גַּם שִׁבְעָה. בְּשׁוּלְחָן הַפִּיקְנִיק אָכַלְתִּי שְׁנֵי חֲצָאֵי פִּיתָּה עִם חוּמוּס וּמְלָפְפוֹן חָמוּץ וְגַם חֲתִיכָה שֶׁל שְׁנִיצֶל שֶׁנֶּעֱטָף בִּנְיָיר כֶּסֶף וְגַם מֵהַסָּלָט תַּפּוּחֵי-אֲדָמָה. הַכֹּל הָיָה קָרִיר וְלַח מֵהַצֵּידָנִית. מוּצְלָח מְאוֹד.
רָמִי אָכַל רַק חֲתִיכָה מֵהָאֲבַטִּיחַ, הוּא אָמַר שֶׁהוּא לֹא רָעָב. יוּבָל זָז וּמִזְדַּקֵּף, הוּא מְקַפֵּל בִּרְכַּיִים, הָרֹאשׁ שֶׁלִּי נִשְׁמַט מֵהַיָּרֵךְ וְנֶחְבַּט בְּסֶלַע. הוּא אוֹמֵר, הָרֹאשׁ שֶׁלְּךָ כָּבֵד לִי, לֹא נוֹחַ לִי. וַאֲנִי רוֹאֶה שֶׁהוּא מַתְחִיל לִהְיוֹת לֹא נֶחְמָד. זֶה קוֹרֶה לוֹ מִדֵּי פַּעַם, וְאָז אֲנִי תָּמִיד נֶעֱלֶבֶת וְהוּא מִתְעַצְבֵּן עוֹד יוֹתֵר וַאֲנִי נֶעֱלֶבֶת. אֵין לִי כּוֹחַ לְזֶה עַכְשָׁיו, אֲנִי בַּטִּיּוּל, אָז אֲנִי מַחֲלִיטָה לָשֶׁבֶת בְּשֶׁקֶט לְיָדוֹ וְלֹא לַעֲשׂוֹת מִזֶּה עִנְיָין. הַבֶּטֶן שֶׁלִּי מְלֵאָה וְיֵשׁ לִי טַעַם שֶׁל שְׁנִיצֶל בַּפֶּה. כְּשֶׁגָּמַרְנוּ לֶאֱכוֹל רָמִי אָמַר לָנוּ שֶׁהוּא יֶאֱסוֹף אֶת הַכֹּל בְּשַׂקִּית גְּדוֹלָה, אֶת הַנְּיָיר כֶּסֶף וְהַשַּׂקִּיּוֹת וְהַמַּפִּיּוֹת, וַאֲנַחְנוּ נִזְרוֹק בַּפַּח הַיָּרוֹק הַגָּדוֹל. אוּלַי כְּדַאי שֶׁבַּדֶּרֶךְ נֶאֱסוֹף זֶבֶל גַּם שֶׁל אֲחֵרִים, כִּי זֶה דּוֹחֶה אֵיךְ שֶׁאֲנָשִׁים מַשְׁאִירִים אֶת הַזֶּבֶל שֶׁלָּהֶם בַּיַּעַר. לְיַד הַפַּח הַגָּדוֹל הָרָחוֹק יוּבָל אָמַר לִי בְּשֶׁקֶט, בּוֹאִי נִתְחַבֵּא לְרָמִי, נִרְאֶה כַּמָּה זְמַן יִיקַּח לוֹ לִמְצוֹא אוֹתָנוּ. זֶה לֹא יִהְיֶה פָּשׁוּט בְּהִתְחַשֵּׁב בְּזֶה שֶׁאֲנַחְנוּ לֹא צִיפּוֹרִים. אָמַרְתִּי, טוֹב. רָמִי הִתְיַישֵּׁב עַל הַשּׁוּלְחָן עִם עָנָף אַלּוֹן קָרוּעַ וְתוֹפֵף עַל הַבִּרְכַּיִים שֶׁלּוֹ בְּהֶיסַּח-הַדַּעַת. יוּבָל קָם עַל רַגְלָיו וְאוֹסֶף אֲבָנִים וְזוֹרֵק אוֹתָן אֶל הַמִּדְרוֹן. הֵן מִתְגַּלְגְּלוֹת לְמַטָּה, נִתְקָעוֹת בַּשִּׂיחַ אוֹ בַּסֶּלַע אוֹ בָּעֵץ. רַק אֶבֶן אַחַת, דֵּי גְּדוֹלָה, שֶׁמְּכַסָּה לוֹ כִּמְעַט אֶת כָּל הַיָּד, הוּא מַצְלִיחַ לִזְרוֹק מַמָּשׁ רָחוֹק וְהִיא מִידַּרְדֶּרֶת אֶל הַנַּחַל וּמִשֶּׁפְּרִיצָה. אֶתְמוֹל רָמִי חָזַר הַבַּיְתָה בָּעֶרֶב וְאִמָּא אָמְרָה לוֹ שֶׁמִּישֶׁהִי חִיפְּשָׂה אוֹתוֹ. הוּא שָׁאַל, מִי? וְאִמָּא אָמְרָה, לֹא יוֹדַעַת, הִיא לֹא אָמְרָה. רָמִי נִכְנַס לַחֶדֶר שֶׁלּוֹ וְסָגַר אֶת הַדֶּלֶת. אֲנִי הֵרַמְתִּי אֶת הַשְּׁפוֹפֶרֶת בַּמִּטְבָּח כְּדֵי לִשְׁמוֹעַ אִם הוּא מְדַבֵּר בַּטֵּלֵפוֹן, וְשָׁמַעְתִּי שֶׁהוּא מְדַבֵּר וּמִיָּד סָגַרְתִּי. אֲנִי לֹא יוֹדַעַת מֶה הָיָה שָׁם, אֲבָל אַחֲרֵי חֲצִי שָׁעָה פִּתְאוֹם שָׁמַעְנוּ רַעַשׁ גָּדוֹל מֵהַחֶדֶר וְאִמָּא דָּפְקָה בַּדֶּלֶת שֶׁלּוֹ וְשָׁאֲלָה, רַמְצָ'וק, הַכֹּל בְּסֵדֶר? וְרָמִי אָמַר, כֵּן, כֵּן. אִמָּא מָשְׁכָה בַּכְּתֵפַיִים וְחָזְרָה לָעִיתּוֹן בַּסָּלוֹן. אֲנִי הָלַכְתִּי וְשַׂמְתִּי תַּקְלִיט שֶׁל רִיֵּי צַ'ארְלְס בַּפָּטֵפוֹן וְהִנַּחְתִּי עָלָיו אֶת הַמַּחַט. שָׁמַעְנוּ שְׁנֵי שִׁירִים לִפְנֵי שֶׁרָמִי יָצָא מֵהַחֶדֶר שֶׁלּוֹ וְנִכְנַס לָאַמְבַּטְיָה וְנָעַל. מִיָּד הָלַכְתִּי וְהֵצַצְתִּי בַּחֶדֶר וְרָאִיתִי אֶת הַדְּלִי עִם הַפְּקָקִים נָטוּי עַל הַצַּד וְכָל הַפְּקָקִים פְּזוּרִים עַל הָרִצְפָּה. אִמָּא בָּאָה אַחֲרֵי וְהֵצִיצָה וּמִלְּמָלָה, נוּ יוֹפִי, הַיֶּלֶד נוֹרְמָלִי, הוּא מְאוֹהָב, וְנִכְנְסָה לַחֶדֶר וְאָסְפָה אֶת הַפְּקָקִים.
אֲנִי אוֹמֶרֶת לְיוֹבֵל, מְעַנְיֵין אִם רָמִי מְחַפֵּשׂ אוֹתָנוּ. עָבַר כְּבָר דֵּי הַרְבֵּה זְמַן. כִּמְעַט שָׁעָה. יוּבָל אוֹמֵר, רֶגַע, עַכְשָׁיו אֲנִי חַיָּיב עוֹד פַּעַם אַחַת. הוּא מוֹצֵא אֶבֶן יוֹתֵר גְּדוֹלָה וְזוֹרֵק אוֹתָהּ בְּכָל הַכּוֹחַ, אֲבָל הַזְּרִיקָה שֶׁלּוֹ קְצָרָה וְהָאֶבֶן נִתְקֶלֶת בְּסֶלַע וּמִידַּרְדֶּרֶת אֶל סְבַךְ קוֹצָנִי. הוּא מִתְעַצְבֵּן וּמְנַסֶּה שׁוּב וָשׁוּב וְזֶה לֹא מִשְׁתַּפֵּר. אֲנִי אוֹמֶרֶת, דַּי, יוֹבֵל, בּוֹא נַחֲזוֹר. רָמִי יִדְאַג. יוּבָל בּוֹעֵט בְּסֶלַע בְּכַעַס וְצוֹעֵק, אַיי, אַיי, כִּי הוּא יָחֵף, הוּא שָׁכַח שֶׁהוּא יָחֵף, וְזֶה כּוֹאֵב. אֲנַחְנוּ מְחַכִּים קְצָת, יוּבַל מְעַסֶּה אֶת הָרֶגֶל שֶׁלּוֹ וְדוֹרֵךְ עָלֶיהָ, כּוֹאֵב לוֹ, אֲבָל הוּא מִתְעַשֵּׁת וּמְדַדֶּה לְצִדִּי בַּדֶּרֶךְ חֲזָרָה.  אֲנַחְנוּ מִתְקָרְבִים לְקָרַחַת הַפִּיקְנִיקִים וְרוֹאִים מֵרָחוֹק אֶת רָמִי שׁוֹכֵב עַל הַשּׁוּלְחָן. אֲנַחְנוּ מִתְקָרְבִים וְרוֹאִים שֶׁהוּא נִרְדָּם. הַמֵּצַח שֶׁלּוֹ מְבַעְבֵּעַ, וְזֵיעָה נִיגֶּרֶת אֶל הַצַּוּוֹאר. הֶעָנָף הַקָּרוּעַ שֶׁל הָאַלּוֹן מוּנָּח עַל הֶחָזֶה שֶׁלּוֹ. הַבִּרְכַּיִים שֶׁלּוֹ שְׂרוּטוֹת. זְבוּבִים רוֹכְנִים מֵעַל עֲרוּצִים שֶׁל דָּם קָרוּשׁ שֶׁזּוֹרְמִים אֶל תּוֹךְ הַגַּרְבַּיִים. אֲנַחְנוּ מְעִירִים אֶת רָמִי וְהוּא מִסְתַּכֵּל עָלֵינוּ בְּמַבָּט מוּזָר. הָעֵינַיִים שֶׁלּוֹ נְפוּחוֹת. הוּא אוֹמֵר, וּוָאו. נִרְדַּמְתִּי. מָה הַשָּׁעָה? הוּא קָם וְזוֹרֵק אֶת הֶעָנָף הַקָּרוּעַ הַרְחֵק מֵעֵבֶר לְרָאשִׁים שֶׁלָּנוּ. הוּא מֵרִים אֶת הַצֵּידָנִית וּמִסְתַּכֵּל סְבִיב לִרְאוֹת שֶׁלֹּא שָׁכַחְנוּ כְּלוּם. אֲנַחְנוּ הוֹלְכִים לְכִיוּוּן הַמְּכוֹנִית. הוּא שׁוֹתֵק. אֲנַחְנוּ שׁוֹתְקִים. אֲנִי שׁוֹאֶלֶת, רָמִי, אַתָּה בְּסֵדֶר? אֲנִי חוֹשֶׁבֶת לְעַצְמִי שֶׁאוּלַי כְּדַאי לְחַטֵּא אֶת הַשְּׂרִיטוֹת. אֲנִי שׁוֹאֶלֶת, רָמִי, זֶה לֹא כּוֹאֵב? הוּא מִתְעַלֵּם. אֲנִי אוֹמֶרֶת, גַּם יוּבָל נִפְצַע, הוּא בָּעַט בְּסֶלַע. שָׁכַח שֶׁהוּא יָחֵף. רָמִי לֹא מַקְשִׁיב. הוּא אוֹמֵר, הִפְסַדְתֶּם. רָאִיתִי זַהֲבָן מְחַלֵּל. אַחַת הַצִּיפּוֹרִים הֲכִי חֲשָׁאִיּוֹת בַּיַּעַר. צִיפּוֹר צְהוּבָּה-שְׁחוֹרָה שֶׁחָיָה בַּצַּמָּרוֹת וְאַף-פַּעַם לֹא יוֹרֶדֶת לַקַּרְקַע. הִיא אוֹכֶלֶת כִּמְעַט רַק תְּאֵנִים וּשְׁזִיפִים. מְעַט מְאוֹד אֲנָשִׁים זוֹכִים לִרְאוֹת אוֹתָהּ. הוּא מִסְתַּכֵּל עָלֵינוּ מִסְתַּכְּלִים עָלָיו, שׁוֹתְקִים. הוּא אוֹמֵר, טוֹב, עָזְבוּ, מָה אֲנִי מִתְאַמֵּץ, שְׁנֵי יְלָדִים מְפַגְּרִים.





https://www.shortstoryproject.com/he/story/%d7%a4%d7%99%d7%a7%d7%a0%d7%99%d7%a7/
#אֲוִוירָתִי#הִתְבַּגְּרוּת#יַלְדוּת#מִלִּנְכוּלֶיהָ#מַסַּע#רֵיאָלִיזְם