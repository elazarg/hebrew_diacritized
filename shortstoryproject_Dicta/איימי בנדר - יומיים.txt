פָּגַשְׁתִּי אֶת אָדָם בַּחֲנוּת סְפָרִים. הוּא עָמַד בִּמְדוֹר בִּיּוֹגְרַפְיָה/הִיסְטוֹרְיָה וְעִלְעֵל בַּאֲרִיכוּת בַּסֵּפֶר עַל אֵירוּעַ הִיסְטוֹרִי שֶׁאִישׁ לֹא שָׁמַע עָלָיו. יָדַעְתִּי שֶׁזֶּה אֵירוּעַ הִיסְטוֹרִי רַק בִּגְלַל הָעֲטִיפָה, שֶׁהוֹפִיעָה עָלֶיהָ תְּמוּנָה שֶׁל טַנְק בְּשָׁחוֹר-לָבָן. אֲבָל זֶה לֹא הָיָה סֵפֶר עַל מִלְחֶמֶת הָעוֹלָם הַשְּׁנִייָּה; לְמִלְחֶמֶת הָעוֹלָם הַשְּׁנִייָּה הָיָה מְדוֹר נִפְרָד, הַרְחֵק בַּקָּצֶה הַשֵּׁנִי שֶׁל הַחֲנוּת.
אֲנִי הָיִיתִי בַּדֶּרֶךְ לִמְדוֹר סִפְרֵי הָאָמָּנוּת כִּי חֶבְרָתִי טָרִי בְּדִיּוּק עָבְרָה חֲוָויָה מְכוֹנֶנֶת בְּעִקְבוֹת צְפִיָּיה בִּתְמוּנָה שֶׁל לֵיצָן. הִיא פָּחֲדָה מִלֵּיצָנִים כָּל יַלְדוּתָהּ, אֲבָל כְּשֶׁרָאֲתָה אֶת הַתְּמוּנָה הַזֹּאת עַל הַשּׁוּלְחָן בַּסָּלוֹן שֶׁל חֶבְרָה, חָלָה בָּהּ תַּפְנִית שֶׁל מֵאָה שְׁמוֹנִים מַעֲלוֹת – זֶה הָיָה אֶחָד מֵאוֹתָם רְגָעִים נְדִירִים שֶׁבָּהֶם הַצַּד הַשֵּׁנִי מִתְבַּהֵר פִּתְאוֹם, וְלֹא בָּרוּר אֵיךְ לֹא הֵבַנּוּ אֶת זֶה קוֹדֶם.
"לֵיצָנִים הֵם נוֹאָשִׁים," הִיא אָמְרָה לִי בִּפְלִיאָה. "לָכֵן הֵם כָּל כָּךְ מַפְחִידִים."
גַּם אֲנִי לֹא חָשַׁבְתִּי עַל זֶה קוֹדֶם וְרָצִיתִי לִבְדּוֹק אִם הִיא צוֹדֶקֶת. גַּם לִי הָיְתָה בּוּבַּת לֵיצָן בַּיַּלְדוּת, וְיוֹם אֶחָד הִיא הָפְכָה מִצַּעֲצוּעַ אָהוּב לָאַדְרִיכָל הַשְּׂטָנִי שֶׁל סִיּוּטַיי. הַהוֹרִים שֶׁלִּי נֶאֶלְצוּ לִמְכּוֹר אוֹתָהּ בִּמְכִירַת חָצֵר שֶׁל הַשְּׁכֵנִים כִּי סֵירַבְתִּי לִמְכּוֹר אוֹתָהּ אֶצְלֵנוּ. מִישֶׁהוּ קָנָה אוֹתָהּ תְּמוּרַת שִׁבְעִים וַחֲמִישָּׁה סֵנָט – יֶלֶד קָטָן שֶׁעוֹד לֹא לָמַד לְפַחֵד – וְזָרַקְתִּי אֶת הַמַּטְבְּעוֹת הַמְּקוּלָּלִים לַפַּח שֶׁבַּחוּץ, וְצָפִיתִי בְּיַלְדֵי הַשְּׁכוּנָה שֶׁהִבְחִינוּ בָּהֶם וְאָסְפוּ אוֹתָם. שֶׁיְּבַזְבְּזוּ אוֹתָם, חָשַׁבְתִּי, סְפוּנָה לְבַטֵּחַ בְּחַדְרִי. זֶה רַק יִגְרוֹם לָהֶם צַעַר.
הֵם קָנוּ גְּלִידָה בַּכֶּסֶף הַזֶּה.
סִיפּוּר חַיַּי.
מָצָאתִי אֶת סֵפֶר הָאָמָּנוּת שִׁטְרֵי דִּיבְּרָה עָלָיו וְחִיפַּשְׂתִּי אֶת תְּמוּנַת הַלֵּיצָן, שֶׁלְּפִי תּוֹכֶן הָעִנְיָינִים הוֹפִיעָה בָּעַמּוּד 32. בִּזְמַן שֶׁהָפַכְתִּי אֶת הַדַּפִּים הַמַּבְרִיקִים, שֶׁהָיָה לָהֶם רֵיחַ שֶׁל מִסְפָּרָה, אָדָם הִסְתּוֹבֵב וְהֵרִים אֶת סֵפֶר הַמִּלְחָמָה. "אַתְּ מַכִּירָה אֶת הַתְּמוּנָה הַזֹּאת?" הוּא שָׁאַל אוֹתִי וְהִקִּישׁ עַל הָעֲטִיפָה.
"אוֹי," אָמַרְתִּי. "זֶה מִמִּלְחֶמֶת הָעוֹלָם הָרִאשׁוֹנָה?"
הוּא נַעְנַע בְּרֹאשׁוֹ וְשֶׁיַּעֲרוֹ הַחוֹם הִבְהִיר מְאוֹד, כִּמְעַט חֲסַר צֶבַע, לֹא הֶחֱזִיר אוֹר כְּשֶׁהוּא זָז.
"מִלְחֶמֶת קוֹרֵיאָה," אָמַר. "מִשָּׁם הַתְּמוּנָה."
"מֶמֶמ."
הוּא הֶחֱזִיר אֶת הַסֵּפֶר לְמַדַּף. "אָמְרוּ לִי שֶׁזֶּה סֵפֶר טוֹב אֲבָל קָרָאתִי עַמּוּד אֶחָד וְנוֹרָא הִשְׁתַּעֲמַמְתִּי," וְאָז הוּא הִתְקָרֵב אֵלַיי. מִלְּבַד הַשֵּׂיעָר חֲסַר הַצֶּבַע, הָיוּ לוֹ פָּנִים רְחָבוֹת וּמִין תָּוִוים גְּדוֹלִים כָּאֵלֶּה, אַף גָּדוֹל וְעֵינַיִים גְּדוֹלוֹת וְשִׁינַּיִים גְּדוֹלוֹת. פָּנִים חֲבִיבוֹת. פָּנִים שֶׁתֶּכֶף מְעוֹרְרוֹת אֵמוּן, גַּם אִם אַתְּ לֹא בְּטוּחָה שֶׁהוּא מוּצְדָּק.
עָצַרְתִּי רֶגַע לִפְנֵי שֶׁהִגַּעְתִּי לַעֲמוֹד 32. לֹא רָצִיתִי שֶׁהַתְּמוּנָה הָרִאשׁוֹנָה שֶׁאֲנִי רוֹאֶה תִּהְיֶה שֶׁל הַלֵּיצָן. זֶה נִרְאֶה לִי אִינְטִימִי מִדַּי, אֲפִילּוּ שֶׁהִסְתַּכַּלְתִּי רַק בֵּינִי לְבֵין עַצְמִי. בִּמְקוֹם זֶה הִסְתַּכַּלְתִּי תְּחִילָּה עַל כּוֹכֶבֶת קוֹלְנוֹעַ מִזְדַּקֶּנֶת לְבוּשָׁה בְּפַיְיטִים, שֶׁשָּׁכְבָה בְּתוֹךְ אַקְוַורְיוּם עֲנָקִי כִּמְעַט מְרוּקָּן. מִישֶׁהוּ כַּנִּרְאֶה נִיסָּה לַעֲבוֹד עִם הַמִּילָּה "רְדִידוּת", אֲבָל נִדְמֶה שֶׁהַכּוֹכֶבֶת לֹא יָדְעָה אֶת זֶה כִּי הִיא חִייְּכָה בְּתוֹךְ הַמְּכָל כְּאִילּוּ זֶה כֵּיף גָּדוֹל וּמַצְחִיק. אוּלַי הָיָה צָרִיךְ לִקְרוֹא לְסַפֵּר יֵיאוּשׁ.
"עַל מָה אַתְּ מִסְתַּכֶּלֶת?" הוּא שָׁאַל וְהֵצִיץ מֵעֵבֶר לַכָּתֵף שֶׁלִּי.
"תְּמוּנוֹת אָמָּנוּתִיּוֹת," אָמַרְתִּי.
"רֶגַע, הִיא לֹא שִׂיחֲקָה בַּסֶּרֶט הַהוּא עִם הַשּׁוֹטְרִים?"
בְּהִינּוֹ בָּהּ יַחַד, בְּתוֹךְ הַמְּכָל. "בֶּאֱמֶת?" שָׁאַלְתִּי. הָיוּ לָהּ שָׁדַיִים עֲנָקִיִּים, מְעוּטָּרִים בְּפַיְיטִים וְרוּדִּים. הַמַּרְאֶה שֶׁלָּהּ הִכְאִיב לִי אָז הָפַכְתִּי דַּף סְתָם כְּדֵי לַעֲשׂוֹת מַשֶּׁהוּ, וְאָז הוֹפִיעַ הַלֵּיצָן עִם הָאַף הַגָּדוֹל וְהָאִיפּוּר הַמַּפְחִיד סְבִיב הַפֶּה וְהָעֵינַיִים וְהַתִּלְבּוֹשֶׁת הָאֲדוּמָּה. וְהֵבַנְתִּי לָמָּה הִיא הִתְכַּוְּונָה, טָרִי. הֵבַנְתִּי מִיָּד מָה הִיא רָצְתָה לְהַגִּיד. הוּא הִשְׁתַּדֵּל יוֹתֵר מִדַּי. זֶה מָה שֶׁהָיָה מְאַיֵּים כָּל כָּךְ – הַמַּאֲמָץ הָאַדִּיר לְשַׁעֲשֵׁעַ. זֶה עוֹרֵר מִין רָצוֹן לִפְגּוֹעַ בּוֹ, רֶגַע לִפְנֵי שֶׁהוּא יְכַפֶּה אֶת עַצְמוֹ עָלַיִיךְ עַד שֶׁתֵּיחָנְקִי.
"זֶה נִרְאֶה לְךָ נוֹאָשׁ?" שָׁאַלְתִּי.
הוּא מִצְמֵץ וְלַטֵּשׁ מַבָּט בַּתְּמוּנָה בְּמֶשֶׁךְ דַּקָּה לְפָחוֹת. "לָמָּה יֵשׁ לָהֶם עֵינַיִים כָּאֵלֶּה?" שָׁאַל לְבַסּוֹף. "כְּאִילּוּ, מָה הַקֶּטַע עִם הַכּוֹכָב? זֶה חֵלֶק מֵהַפְּרוֹטוֹקוֹל שֶׁל הַלֵּיצָנִים?"
בְּסוֹפוֹ שֶׁל דָּבָר הִגַּעְנוּ לְבֵית קָפֶה יְוָונִי סָמוּךְ, הוּא לֹא קָנָה שׁוּם בִּיּוֹגְרַפְיָה וְלִפְנֵי שֶׁיָּצָאנוּ מֵהַחֲנוּת סָקַרְתִּי אֶת כָּל הָאַלְבּוֹם וּבָדַקְתִּי אִם גַּם שְׁאָר הַתְּמוּנוֹת נוֹאָשׁוֹת, אֲבָל הֵן לֹא הָיוּ כָּאֵלֶּה, לְפָחוֹת לֹא בְּאוֹתוֹ אוֹפֶן. הֵן הָיוּ סְתָם תְּמוּנוֹת שֶׁל דְּמוּיוֹת מַבְרִיקוֹת שֶׁנִּרְאוֹת טוֹב בִּצְבָעִים בּוֹהֲקִים, לְמָשָׁל אַקְרוֹבָּטִים מִוֵּוגָאס שֶׁמּוֹפִיעִים בַּסְּנִיף שֶׁל רַייְט-אִייֵּד, אוֹ מִגְדַּל עַגְבָנִיּוֹת שֶׁקּוֹרֵא נְיוּזְוִויק בַּגִּינָּה שֶׁלּוֹ. רַק עַמּוּדִים 32-30 הָיוּ מַבְעִיתִים.
כְּשֶׁאָדָם קָם לְהָבִיא לָנוּ קָפֶה הִבַּטְתִּי עַל הַמְּכוֹנִיּוֹת שֶׁחָלְפוּ בִּשְׂדֵרוֹת סַאנְסְט. יָרַד גֶּשֶׁם קַל וּתְנוּעַת הַמְּגַבִּים עַל הַשְּׁמָשׁוֹת הִרְגִּיעָה אוֹתִי. בָּאֲוִויר עָמַד רֵיחַ שֶׁל עִיר, עִיר לַחָה.
"אָמְרוּ לִי שֶׁזֶּה הַסֵּפֶר בְּהֵ"א-הַיְּדִיעָה עַל קוֹרֵיאָה," הוּא אָמַר כְּשֶׁחָזַר עִם הַכּוֹסוֹת. "הִתְאַכְזַבְתִּי."
הִרְגַּשְׁתִּי מוֹשֶׁכֶת כְּשֶׁדִּיבַּרְנוּ. לְעוּמַּת תָּוֵוי הַפָּנִים הַגְּדוֹלִים שֶׁלּוֹ, הִרְגַּשְׁתִּי עֲדִינָה. כְּשֶׁהַשִּׂיחָה גָּוְועָה לָגַמְתִּי מֵהַקָּפֶה הַיְּוָונִי הַקָּטָן וְהַמָּרִיר וְסִיפַּרְתִּי לוֹ שֶׁחָבַרְתִּי טָרִי אֲמוּרָה לַעֲבוֹר נִיתּוּחַ לְמָחֳרָת. שֶׁהִיא עֲדַיִין צְעִירָה, אֲבָל עָשׂוּ לָהּ צִילּוּם רֶנְטְגֵּן בִּגְלַל בְּרוֹנְכִיטִיס וְרָאוּ מַשֶּׁהוּ בְּעָיָיתִי. "מִין גּוּשִׁים כָּאֵלֶּה," אָמַרְתִּי, "בְּתוֹךְ הָרְאוּת."
הוּא עַרְבֵּב אֶת הַקָּפֶה וְהִנְהֵן בְּקַדְרוּת הוֹלֶמֶת. הוּא נִרְאֶה שָׁקוּל יוֹתֵר עַכְשָׁיו, אַחֲרֵי שֶׁקִּיבֵּל מְנַת קָפֵאִין.
הַמְּכוֹנִיּוֹת חָלְפוּ בִּשְׁעָטָה.
"אַתָּה יוֹדֵעַ," אָמַרְתִּי, "שִׁיקַּרְתִּי. זֶה לֹא נָכוֹן."
"לְגַבֵּי דְּבֵי?"
נָגַעְתִּי בַּזְּרוֹעַ שֶׁלּוֹ. "לֹא יָדַעְתִּי מָה לְהַגִּיד," אָמַרְתִּי, וְהַזְּרוֹעַ שֶׁלּוֹ הָיְיתָה חֲמִימָה, "סְתָם הִמְצֵאתִי אֶת הַגּוּשִׁים שֶׁל טָרִי. זֶה מַחֲרִיד מִצִּידִּי."
הוּא רָכַן לְעֶבְרִי אֲבָל לֹא נִישֵּׁק אוֹתִי, אִם כִּי זֶה הָיָה קָרוֹב יַחֲסִית לַמֶּרְחָק הַמְּקוּבָּל. הֶעֱבַרְנוּ כָּךְ כַּמָּה דַּקּוֹת, מִצְמַצְנוּ יַחַד, נָשַׁמְנוּ אֲוִויר בְּרֵיחַ קָפֶה. הֶעָתִיד צָפַן אֶפְשָׁרוּיוֹת. הָיָה לוֹ פַּרְצוּף אָמִין, פַּרְצוּף שֶׁלֹּא בָּטַחְתִּי בּוֹ פָּשׁוּט מִפְּנֵי שֶׁבָּטַחְתִּי בּוֹ כָּל כָּךְ מַהֵר.
סִיכַּמְנוּ לְהִיפָּגֵשׁ לְמָחֳרָת אַחֵר הַצָּהֳרַיִים בְּחוֹף בְּסַנְטָה מוֹנִיקָה, וְהוֹרָאוֹת הַהַגָּעָה שֶׁנָּתְנוּ זֶה לְזֶה הָיוּ מוּרְכָּבוֹת מַסְפִּיק, מְדוּיָּקוֹת מַסְפִּיק,  שֶׁשְּׁנֵינוּ לֹא נֵלֵךְ לְאִיבּוּד. אֲנִי הִקְדַּמְתִּי כַּמּוּבָן, כִּי אֲנִי תָּמִיד מִקָּדִימָה, וְלֹא יָרַדְתִּי לַחוֹף אֶלָּא חָלַפְתִּי עַל פְּנֵי הַמִּזְנוֹן וְקָרָאתִי אֶת שְׁמוֹת הַמַּאֲכָלִים שֶׁהוּדְבְּקוּ בְּאוֹתִיּוֹת פְּלַסְטִיק שְׁחוֹרוֹת: נַקְנִיקִיָּיה בְּלַחְמָנִיָּיה. טַבְּעוֹת בְּצֵל. אַרְטִיקִים. מִילִּים שֶׁאֲנִי אוֹהֶבֶת לִרְאוֹת בְּאוֹתִיּוֹת פְּלַסְטִיק שְׁחוֹרוֹת, מִילִּים שֶׁהִזְכִּירוּ לִי אֶת הַקַּיִץ בְּאוֹתוֹ אַחֵר צָהֳרַיִים מְעוּנָּן שֶׁל נוֹבֶמְבֶּר. אֶתְמוֹל בָּעֶרֶב לֹא הִתְקַשַּׁרְתִּי לְטָרִי כִּי מָכַרְתִּי אוֹתָהּ תְּמוּרַת פְלִירְטוּט. הִרְגַּשְׁתִּי כְּאִילּוּ הֵטַלְתִּי עָלֶיהָ קְלָלָה, וְלַמְרוֹת שֶׁהָיִיתִי דֵּי בְּטוּחָה שֶׁאֵין לִי יְכוֹלוֹת כִּישּׁוּף, זֶה לֹא הָיָה חַבְרֵי מִצִּידִּי וְיָדַעְתִּי אֶת זֶה. אֲבָל לֹא פְלִירְטְטוּ אִיתִּי כְּבָר חוֹדָשִׁים וְהַבָּחוּר הַזֶּה לֹא פָּסַל אֶת הַיֵּיאוּשׁ שֶׁהִבְאִישׁ מֵהַלֵּיצָן וּמֵהַכּוֹכֶבֶת הַזְּקֵנָה, וּבַקָּשָׁה לְהִשְׁתַּתְּפוּת בְּצַעֲרֵי עַל חֶבְרָה גּוֹסֶסֶת הָיְיתָה הַכְּלִי הָרִאשׁוֹן שֶׁצָּץ מֵאַרְגַּז כְּלֵי-הַפְלִירְטוּט שֶׁלִּי. לִפְעָמִים כִּישְׁרוֹן הָעֲלִיבוֹת שֶׁלִּי מַפְתִּיעַ אֲפִילּוּ אוֹתִי.
כְּשֶׁיָּרַדְתִּי לְחוֹף אָדָם כְּבָר הָיָה שָׁם עִם סַלְסִילַּת פִּיקְנִיק. הוּא פָּרַשׁ בְּרִישּׁוּל שְׂמִיכָה מְשׁוּבֶּצֶת שֶׁשּׁוּלֶיהָ הִתְקַפְּלוּ בָּרוּחַ, וּכְשֶׁהִתְאַמַּצְתִּי לְפַלֵּס לִי דֶּרֶךְ בַּחוֹל הַגַּבְשׁוּשִׁי הוּא חִייֵּךְ אֵלַיי בְּעֵינָיו הַפְּקוּחוֹת לִרְוָוחָה. פִּטְפַּטְנוּ קְצָת וּבְשָׁלָב מְסוּיָּם הוּא הֵנִיף אֶת הַיָּדַיִים וְאָמַר כַּמָּה דְּבָרִים בְּהִתְלַהֲבוּת, שׁוּם דָּבָר מְיוּחָד, פָּשׁוּט הִפְגִּין שִׂמְחַת חַיִּים. הִרְגַּשְׁתִּי אֵיךְ הָאַהֲבָה מַכָּה שׁוֹרָשִׁים בֶּחָזֶה שֶׁלִּי, מְקִלָּה עָלַיי לְחַיֵּיךְ, כְּפִי שֶׁהִבְטַחְתָּ הָאַהֲבָה מַרְפָּה וּמְשַׁחְרֶרֶת אֶת שְׁרִירֵי הַפָּנִים, וְאֵיךְ הִתְפָּרְצוּת הַכְּאֵב כִּיוְּוצָה אוֹתָם קוֹדֶם בַּקְּמָטִים אֲרוּכִּים וּקְשִׁיחוֹת. כַּמָּה טוֹב הָיָה לְהַרְפּוֹת מֵהַקְּשִׁיחוּת הַזֹּאת לְרֶגַע! הִתְמַקַּמְנוּ עַל הַשְּׂמִיכָה וְהוּא פָּתַח בַּקְבּוּק שַׁמְפַּנְיָה קָטָן וּשְׁתֵּינוּ לַחַיִּים וְהַגַּלִּים הִתְנַפְּצוּ, וְחוּץ מַגְבֵּר חֲסַר בַּיִת הַרְחֵק מִשְּׂמֹאל וּשְׁתֵּי נְעָרוֹת שֶׁנִּיסּוּ לְהִשְׁתַּזֵּף מִיָּמִין, הָיִינוּ לְבַד. הוֹשַׁטְתִּי יָד וְנָגַעְתִּי בְּשֶׁיַּעֲרוֹ חֲסַר הַצֶּבַע, וְהוּא הִפְנָה אֶת רֹאשׁוֹ אֶל כַּף יָדִי. אַחַר כָּךְ הוּא הִכְנִיס יָד לְסַלְסִילַּת הַפִּיקְנִיק וְשָׁלַף שְׁתֵּי צַלָּחוֹת, שְׁתֵּי מַפִּיּוֹת מְשׁוּבָּצוֹת וּשְׁנֵי מַזְלְגוֹת.
"וּוָאו," אָמַרְתִּי. "הַשְׁקָעַת."
כְּשֶׁהוּא פָּתַח אֶת קוּפְסָאוֹת הַפְּלַסְטִיק הוּא אָמַר שֶׁפַּעַם הוּא הָיָה שֵׁף, וְשֶׁהָיְיתָה לוֹ מִסְעָדָה. הוּא סִיפֵּר לִי אֵיךְ קָרְאוּ לָהּ, וְשֶׁהִיא קִיבְּלָה בִּיקּוֹרוֹת מְצוּיֶּנֶת בְּאַל-אַיי וִיקְלִי בַּשָּׁנָה שֶׁעָבְרָה, אָמַר שֶׁהוּא חוֹבֵב צֵירוּפֵי טְעָמִים לֹא רְגִילִים. "בֶּאֱמֶת?" שָׁאַלְתִּי בְּהִתְפַּעֲלוּת, וְכַעֲבוֹר רֶגַע הוּא אָמַר שֶׁלֹּא. "כְּלוֹמַר, תָּמִיד אָהַבְתִּי לְבַשֵּׁל. אֲבָל אַף פַּעַם לֹא שִׁילְּמוּ לִי עַל זֶה. סְלִיחָה." הִשְׁקַפְנוּ עַל הַמַּיִם. זֶה הָיָה הַשֶּׁקֶר הַשֵּׁנִי בֵּינֵינוּ, וְנִימַת קוֹלוֹ כְּשֶׁהוּא חָזַר בּוֹ הִבְהִירָה שֶׁהוּא הִפְתִּיעַ גַּם אֶת עַצְמוֹ. מִשּׁוּם מָה, לֹא הָיִינוּ מְסוּגָּלִים לֹא לְשַׁקֵּר זֶה לָזֶה. בַּהַתְחָלָה זֶה לֹא נִרְאֶה לִי עִנְיָין גָּדוֹל אֲבָל כְּמוֹ שִׁינּוּי פִּתְאוֹמִי בְּמֶזֶג הָאֲוִויר, כְּשֶׁהָאוֹכֶל יָצָא מֵהַסַּלְסִילָּה מַצַּב הָרוּחַ שֶׁלּוֹ קֶרֶס. הוּא הוֹצִיא פִּיסּוֹת עוֹף צָלוּי וְחוֹפְנֵי עֲנָבִים יְרוּקִּים, כְּמוֹ הִתְנַצְּלוּיוֹת עַל חֵטְא שֶׁחָטָא מִזְּמַן וַאֲנִי לְעוֹלָם לֹא אָבִין אוֹתוֹ. לֹא הָיְיתָה לוֹ שׁוּם סִיבָּה לְהִתְנַצֵּל בְּפָנַיי, אֲנִי, שֶׁהָיִיתִי כָּל כָּךְ מוּכָנָה לֶאֱהוֹב אוֹתוֹ. הוּא הִגִּישׁ לִי רֶגֶל עוֹף חֲרוּכָה וְאֶשְׁכּוֹל עֲנָבִים וּמִילֵּא אֶת הַכּוֹס שֶׁלִּי בְּשֶׁמִּפְנֶיהָ. "זֶה נֶהֱדָר," אָמַרְתִּי, כְּחָמֵשׁ פְּעָמִים, אֲבָל הוּא הִתְפַּתֵּל לְמִשְׁמַע הַמַּחְמָאוֹת וְסֵירֵב לְהִסְתַּכֵּל עָלַיי, וּכְשֶׁהֶחֱזִיר אֶת שְׁאֵרִית הָאוֹכֶל לַקּוּפְסָאוֹת בִּתְנוּעוֹת זְהִירוּת שֶׁל אֲגוּדָל וְאֶצְבַּע, הִרְגַּשְׁתִּי כְּאִילּוּ פָּגַעְתִּי בּוֹ, אוֹ כְּאִילּוּ שְׁנֵינוּ יוֹדְעִים שֶׁבֶּעָתִיד נִפְגַּע זֶה בַּזֶּה בְּאוֹפֶן בִּלְתִּי הָפִיךְ. הַשְּׁחָפִים הִתְקָרְבוּ. אָכַלְתִּי עוֹף וַעֲנָבִים, קִילַּפְתִּי רְצוּעוֹת שֶׁל בְּשַׂר-עוֹף מֵהָעֶצֶם, אֲבָל לְכָל הַדְּבָרִים הָיָה טַעַם קְצָת מוּזָר. לֹא כְּמוֹ רַעַל, אֲבָל טַעַם לֹא מְסַפֵּק, וּפִתְאוֹם אָדָם נִרְאֶה לִי כְּמוֹ מִישֶׁהוּ שֶׁקָּשֶׁה לְהַכִּיר אוֹתוֹ. "לָמָּה רָצִיתָ אֶת הַסֵּפֶר הַהוּא?" שָׁאַלְתִּי כְּשֶׁהֵסַרְתִּי אֶת הַקְּלִיפָּה מֵעֵינָב בִּמְשׁוּלָּשִׁים קְטַנְטַנִּים, חֲלַקְלַקִּים, וְהֵבַנְתִּי שֶׁאֲנִי אַפְשִׁיט כָּאן כָּל פְּרִיט מָזוֹן אֶפְשָׁרִי כִּי הַבְּגָדִים יִישָּׁאֲרוּ עַל גּוּפִי.
"אֲנִי אוֹהֵב סִפְרֵי מִלְחָמָה," הוּא אָמַר בְּפָנָיו לָאוֹקְיָינוֹס. "מִלְחָמוֹת שֶׁאֲנָשִׁים לֹא קוֹרְאִים עֲלֵיהֶן. אֲנִי אוֹהֵב לְהִיזָּכֵר בְּמִלְחָמוֹת נִשְׁכָּחוֹת."
לְקִינּוּחַ הוּא הֵבִיא עוּגִיּוֹת שִׁיבּוֹלֶת שׁוּעָל וֶאֱגוֹזֵי מִקְדָּמֶיהָ שָׁאֲפָה בְּעַצְמוֹ, אֲבָל בְּקוֹשִׁי הִצְלַחְתִּי לֶאֱכוֹל אוֹתָן, הַפֶּה שֶׁלִּי הָיָה נוֹרָא יָבֵשׁ, וּמִבְּלִי לַחֲשׁוֹב זָרַקְתִּי כַּמָּה פֵּירוּרִים לִשְׁחָפִים שֶׁהִתְקָרְבוּ עַל כַּפּוֹת רַגְלַיִים קְרוּמִיּוֹת. כְּשֶׁהוּא לֹא הִסְתַּכֵּל הִטְמַנְתִּי אֶת שְׁאֵרִית הָעוּגִיָּיה בַּחוֹל. אָדָם וַאֲנִי נִיגַּשְׁנוּ לְמַיִם וְהֶחֱזַקְנוּ יָדַיִים וְנָגַעְנוּ בְּקֶצֶף הַגַּלִּים בַּבְּהוֹנוֹת חֲשׂוּפוֹת וְקָרוֹת. הִתְחַשֵּׁק לִי לִבְכּוֹת בִּגְלַל הַשְּׁחָפִים הָאֵלֶּה, שֶׁפָּלְשׁוּ לַפִּיקְנִיק הַמּוּשְׁלָם שֶׁהִשְׁאַרְנוּ מֵאָחוֹר, אָכְלוּ עוּגִיּוֹת וְעוֹף, דַּרְכּוֹ עַל מַפִּיּוֹת, קִרְקְרוּ וְדָחֲפוּ זֶה אֶת זֶה.
נָגַעְתִּי שׁוּב בִּזְרוֹעוֹ וְהָעֵינַיִים שֶׁלִּי נִמְלְאוּ דְּמָעוֹת.
"אֲנִי יוֹדֵעַ," הוּא אָמַר. "זֶה לֹא עוֹבֵד."
כְּשֶׁסּוֹף סוֹף הִתְנַשַּׁקְנוּ, הָיָה בָּרוּר שֶׁזֹּאת הַפַּעַם הָאַחֲרוֹנָה. הַשְּׂפָתַיִים שֶׁלּוֹ נִצְמְדוּ בַּעֲדִינוּת לְשֶׁפִּתְיִי. הַלֵּב שֶׁלִּי הִתְכַּוֵּוץ וּכְשֶׁהִסְתּוֹבַבְתִּי וְהִתְחַלְתִּי לָלֶכֶת מִשָּׁם, שָׁמַעְתִּי אוֹתוֹ אוֹרֶז הַכּוֹל לְתוֹךְ הַסַּל. לֹא הָיָה לוֹ קַל לְסַלֵּק אֶת הַשְּׁחָפִים, אֲבָל בַּסּוֹף הֵם צָרְחוּ וְהִתְעוֹפְפוּ מֵעָלֵינוּ. לַהֲקַת שְׁחָפִים. בְּיַלְדוּתִי חָשַׁבְתִּי שֶׁהֵם נִפְלָאִים, עוֹפוֹת יָם עִם מָקוֹר צָהוֹב-כָּתוֹם מְעוּקָּל וְהִילּוּךְ מְגוּחָךְ. הֵם חָיוּ בָּאוֹקְיָינוֹס, וְהִרְגַּשְׁתִּי שֶׁאֲנִי מְסוּגֶּלֶת לֶאֱהוֹב לְנַצֵּחַ כָּל דָּבָר שֶׁחַי בָּאוֹקְיָינוֹס. אֲבָל הֵם הִשְׁתַּנּוּ, בַּדִּמְיוֹן שֶׁלִּי. מָתַיְשֶׁהוּ בְּגִיל הַהִתְבַּגְּרוּת, אַחֲרֵי שֶׁצָּבַרְתִּי מַסָּה קְרִיטִית שֶׁל פִּיקְנִיקִים עַל הַחוֹף, אַחֲרֵי שֶׁרָאִיתִי אוֹתָם מִסְתַּעֲרִים שׁוּב וָשׁוּב, דּוֹחֲפִים זֶה אֶת זֶה, צוֹוְחִים צְוָוחוֹת מַחֲרִישׁוֹת אוֹזְנַיִים, אוֹכְלִים כְּרִיכֵי עוֹף וְהוֹדּוּ בְּלִי הֲפוּגָה, הִתְחַלְתִּי לְהִיגָּעֵל מֵהֶם.
בַּמִּזְנוֹן קָנִיתִי שַׂקִּית שֶׁל טַבְּעוֹת בְּצֵל, הִתְיַישַּׁבְתִּי עַל סַפְסָל יָרוֹק וְהִשְׁקַפְתִּי עַל הַמַּיִם. הָעֲנָנִים הִתְעַבּוּ וְהַמַּיִם עֵטוֹ בָּרָק מַתַּכְתִּי אָפוֹר שֶׁהִשְׁקִיט אֶת רוּחִי. כְּשֶׁאָדָם חָלַף עַל פָּנַיי עִם סַלְסִילַּת הַפִּיקְנִיק הָאֲרוּזָה, הֵנַדְתִּי בְּרָאשֵׁי וְהוּא הֵנִיד בְּרֹאשׁוֹ. הוּא הִבִּיט בְּטַבְּעוֹת הַבָּצָל שֶׁלִּי בְּמַבָּט שֶׁל מְאַהֵב נִבְגַּד. אֲבָל תָּמִיד אָהַבְתִּי טַבְּעוֹת בְּצֵל. הֵן הָיוּ עָבוֹת, כָּל טַבַּעַת בְּרוֹחַב צְמִיד פְּלַסְטִיק, טְבוּלָה בְּפֵירוּרִים חוּמִים-זְהוּבִּים. אָכַלְתִּי כִּמְעַט אֶת כָּל הַשַּׂקִּית, לִיקַּקְתִּי אֶת הָאֶצְבָּעוֹת, וּכְשֶׁגָּמַרְתִּי זָרַקְתִּי אֶת הַטַּבָּעוֹת הַמְּעַטּוֹת שֶׁנּוֹתְרוּ אֶל שְׁלִישִׁיַּית שְׁחָפִים מַמְתִּינִים. אַחֲרֵי הַכֹּל, הֵם בְּסַךְ הַכּוֹל הָיוּ רְעֵבִים. דֵּעוֹת מִשְׁתַּנּוֹת.

 



https://www.shortstoryproject.com/he/story/%d7%99%d7%95%d7%9e%d7%99%d7%99%d7%9d/
#בְּדִידוּת#יְחָסִים#נִיכּוּר#סְפְּרוֹתַאמְרִיקָאִית#עַכְשָׁוִוי#תֶרְבּוֹתָאמֵרִיקָאִית