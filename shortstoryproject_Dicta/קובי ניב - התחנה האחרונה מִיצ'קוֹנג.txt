בַּצָּבָא קוֹרְאִים לִי שׁוֹטְבֵרְד, זֶה הַשֵּׁם שֶׁלִּי עוֹד מֵהַטִּירוֹנוּת, בִּגְלַל הַגִּמְגּוּם וְהַמִּלְחָמָה וְכָל זֶה. בַּחַיִּים הָאֲמִיתִּיִּים, לִפְנֵי שֶׁהִתְגַּיַּיסְתִּי, אֲנִי מֵאַלְבּוֹקְרָקִי נְיוּ-מֶקְסִיקוֹ, קָרְאוּ לִי אֵלֶן גֵ'יי שׁוּבֵּרְט. אֵלֶן גֵ'יי זֶה עַל שָׁם שְׁנֵי הָאַחִים הַקְּטַנִּים שֶׁל אִימָּא שֶׁלִּי, אֵלֶן וְגֶ'יְיסוֹן, שֶׁמֵּתוּ מָקוֹר בָּרָעָב הַגָּדוֹל שֶׁל עֶשְׂרִים וְתֵשַׁע, וְשׁוּבֵּרְט זֶה סְתָם, בִּגְלַל שֶׁהַהוֹרִים שֶׁל אַבָּא שֶׁלִּי הֵם מֵאוֹסְטְרִיָּה. אֲבָל אֲנִי שִׁינִּיתִי לִסְקוֹט. הַיְּלָדִים בְּבֵית-סֵפֶר קָרְאוּ לִי שֶׁיְּטַבָּרַד, אַתֶּם יוֹדְעִים, חָרָא שֶׁל צִיפּוֹרִים. זֶה הִצְחִיק אוֹתָם. אָז אֵיךְ שֶׁנִּהְיֵיתִי בֶּן שֵׁשׁ-עֶשְׂרֵה, כָּכָה זֶה הַחוֹק בָּנָיו-מֶקְסִיקוֹ, הָלַכְתִּי וְשִׁינִּיתִי לִסְקוֹט. אֲבָל בִּנְיָירוֹת שֶׁל הַגִּיּוּס, שֶׁל הַצָּבָא, לֹא יוֹדֵעַ אֵיךְ זֶה קָרָה, נִשְׁאַרְתִּי רָשׁוּם שׁוּבֵּרְט. פֹּה בְּמוּצַּב כּוּלָּם קוֹרְאִים לִי צַ'רְלִי. וְלֹא רַק לִי. לְכוּלָּם קוֹרְאִים פֹּה צַ'רְלִי, וְלֹא מְשַׁנֶּה אֵיךְ קוֹרְאִים לוֹ. אֲפִילּוּ לְקֶפְּטֶן דָּן, אִם זֶה לֹא מַשֶּׁהוּ רִשְׁמִי, אַתֶּם יוֹדְעִים, אֲנַחְנוּ קוֹרְאִים צַ'רְלִי. כִּי זֶה מָה שֶׁמַּשְׁאִיר אוֹתָנוּ בַּחַיִּים, זֶה שֶׁקּוֹרְאִים לָנוּ צַ'רְלִי. וְזֶה לֹא סְתָם אֵיזוֹ אֱמוּנָה טְפֵלָה, כְּמוֹ שֶׁאַתֶּם בֶּטַח עַכְשָׁיו חוֹשְׁבִים וּמְצַקְצְקִים לָכֶם, אוֹ אֵיךְ שֶׁלֹּא אוֹמְרִים אֶת זֶה, בַּכּוּרְסָאוֹת. אַתֶּם יְכוֹלִים לֹא לְהַאֲמִין לְזֶה עַד מָחָר בַּבּוֹקֶר, אֲנִי לֹא אִכְפַּת לִי, לֹא אִכְפַּת לִי מִכֶּם, כְּמוֹ שֶׁלָּכֶם לֹא אִכְפַּת מִמֶּנִּי. כִּי זֶה עוּבְדָּה וְזֶהוּ. הִנֵּה, אֶתְמוֹל מֵת לָנוּ גַּם אַנְדָּזִ'י, הֶחָבֵר שֶׁלִּי, אַנְדָּזִ'י פְּרוֹפִינְסְקִי, הַפּוֹלָנִי הַזֶּה הַמְּפַגֵּר, הָיָה לוֹ שָׂפָם שֶׁנִּרְאָה כְּמוֹ מִבְרֶשֶׁת פְּלָדָה לְנִיקּוּי סוּסִים מְלוּכְלָכִים בִּמְיוּחָד, וְשִׁינַּיִים צְהוּבּוֹת מִנִּיקוֹטִין, גְּדוֹלוֹת כְּמוֹ שֶׁל גָּמָל, אוּלַי בִּגְלַל שֶׁהוּא הָיָה מְעַשֵּׁן קָאמֶל, חָזָק, בְּלִי פִילְטֶר, וּצְחוֹק הָיָה לוֹ כְּמוֹ שֶׁל חֲמוֹר שִׁיכּוֹר. מְפוֹרָט-מַשֶּׁהוּ הוּא הָיָה, לֹא זוֹכֵר אֵיזֶה פּוֹרְט. וְאָהַבְתִּי אוֹתוֹ. בְּחַיַּי שֶׁאָהַבְתִּי אוֹתוֹ. וְאֶתְמוֹל בָּעֶרֶב, בְּדִיּוּק כְּשֶׁהַבֵּיצוֹת הַגְּדוֹלוֹת מֵאֲחוֹרֵינוּ הֶאֱדִימוּ מֵהַשֶּׁמֶשׁ הַשּׁוֹקַעַת בַּיַּעַר שֶׁמֵּאֲחוֹרֵיהֶן, הָרַגְנוּ אוֹתוֹ, אֲנַחְנוּ בְּעַצְמֵנוּ הָרַגְנוּ אוֹתוֹ, אֶת אַנְדָּזִ'י. לֹא הָיְיתָה לָנוּ בְּרֵירָה, גַּם כִּי הָרַגְלַיִים שֶׁלּוֹ הָיוּ מְרוּסָּקוֹת וְהַפַּרְצוּף הַמָּחוּץ וְהַגּוּלְגּוֹלֶת מְעוּכָה, וּמִמֵּילָא הוּא הָיָה מֵת, וְגַם בִּגְלַל הַבְּגִידָה. אָז קֶפְּטֶן דָּן דָּן אוֹתוֹ לַמָּוֶות בִּירִיָּיה, כִּי זֶה הָעוֹנֶשׁ הַקָּבוּעַ בַּחוֹק שֶׁל הַצָּבָא עַל בְּגִידָה מוּל פְּנֵי הָאוֹיֵב. כָּכָה קֶפְּטֶן דָּן אָמַר. אָז יָרִינוּ בּוֹ. חָבֵר טוֹב הוּא הָיָה. הַרְבֵּה הָיִינוּ מְדַבְּרִים, פֹּה בְּתַצְפִּית, שֶׁכְּשֶׁאַתָּה שׁוֹמֵר לְבַד, מָה יֵשׁ לְךָ לַעֲשׂוֹת? כְּלוּם. קְצָת אוּלַי לְעַשֵּׁן סִיגַרְיוֹת, אֲבָל מִזְּמַן כְּבָר לֹא נִשְׁאֲרוּ לָנוּ סִיגַרְיוֹת. אוֹ לִקְרוֹא סְפָרִים, שְׁנֵי סְפָרִים יֵשׁ פֹּה, הַקּוֹסֵם מֵאֶרֶץ עוּץ וְהַתַּפְּסָן בִּשְׂדֵה הַשִּׁיפוֹן, אֲבָל אֵין בָּהֶם דַּפִּים, כִּי אַחֲרֵי שֶׁנִּגְמְרוּ הַסִּיגַרְיוֹת הַצֶּ'רְלִים הִשְׁתַּמְּשׁוּ בָּהֶם לְגִלְגּוּל סִיגַרְיוֹת מֵעֵשֶׂב וְקוֹצִים וּקְלִיפּוֹת עֵצִים שְׂרוּפִים וְכָל מִינֵי חָרָא כָּאֵלּוּ. אָז הַרְבֵּה פְּעָמִים כְּשֶׁאֲנִי פֹּה לְבַד, אֲנִי חוֹשֵׁב אֵיךְ אֶפְשָׁר לְחַבֵּר אֶת שְׁנֵי הַסְּפָרִים הָאֵלּוּ לְסַפֵּר אֶחָד. הֲכִי טוֹב, אֲנִי חוֹשֵׁב לִפְעָמִים, זֶה שֶׁדּוּרוֹתַי תָּעוּף מִקֶּנְזָס לִנְיוּ-יוֹרְק וְשָׁם הִיא תִּפְגּוֹשׁ אֶת הַוְלָדָן, וְאָז הֵם יִזְדַּיְּינוּ כָּל הַסֵּפֶר כְּמוֹ שְׁפַנִּים. פַּעַם הָיוּ פֹּה גַּם הָמוֹן חוֹבְרוֹת יְשָׁנוֹת שֶׁל פְּלֶיְיבּוֹי, שֶׁקִּיבַּלְנוּ, לֹא אֲנַחְנוּ, הַמּוּצָּב קִיבֵּל, זֶה עוֹד הָיָה לְפָנֵינוּ, מֵאֵיזֶה שְׁפַנְפַּנָּה שֶׁבָּאָה לְכָאן לְבִיקּוּר אוֹ מַשֶּׁהוּ. אֲבָל מֵרוֹב שִׁפְיֵךְ שֶׁשָּׁפְכוּ עֲלֵיהֶם דּוֹרוֹת שֶׁל לוֹחֲמִים, כְּמוֹ שֶׁאוֹמְרִים, כָּל הַדַּפִּים וְהַחוֹבְרוֹת נִדְבְּקוּ וּכְבָר אִי אֶפְשָׁר לְאוֹנֵן אִיתָּם כְּמוֹ בֶּן-אָדָם, אָז בִּמְקוֹם סְתָם לְדַמְיֵין כָּל מִינֵי שָׁדַיִים עֲנָקִיִּים וְכוֹסִים פְּעוּרִים וְתַחְתִּים כַּדּוּרְסָלִיִּים שֶׁרָאִיתָ אוּלַי פַּעַם בְּאֵיזֶה חוֹבֶרֶת פּוֹרְנוֹגְרָפִית, הֲכִי טוֹב הָיָה בֶּאֱמֶת אִם הָיָה לָנוּ פֹּה אֵיזֶה סֵפֶר פּוֹרְנוֹגְרָפִי, אֲבָל מַמָּשׁ סֵפֶר, סֵפֶר שֶׁל סִיפּוּרִים, סִיפּוּרִים עַל זִיּוּנִים, מַשֶּׁהוּ כְּמוֹ אֵיךְ שֶׁדּוּרוֹתַי עָפָה לְאֶרֶץ עוּץ, זֶה מָה שֶׁהִיא חוֹשֶׁבֶת, אֲבָל בִּמְקוֹם שֶׁהִיא תִּיפּוֹל עַל מְכַשֵּׁפָה מְכוֹעֶרֶת בַּשָּׂדֶה שֶׁל מַנְצַ'קִּינִים מְזוּיָּינִים, הִיא תִּיפּוֹל בְּאֶמְצַע שְׂדֵה הַשִּׁיפוֹן יָשָׁר עַל הַזַּיִן שֶׁל הֲוַלְדֶּן, מָה אַתֶּם אוֹמְרִים? חָזָק, הָא? וְאִם זֶה כָּכָה כְּבָר בְּעַמּוּד שֵׁשׁ, אָז רַק תַּחְשְׁבוּ אֵיזֶה תַּעֲנוּג יִהְיֶה לָכֶם בַּהֶמְשֵׁךְ. אֲנִי בְּעַצְמִי כְּבָר עוֹמֵד לִי פֹּה הֵזִין כְּמוֹ טִיל רַק מִלַּחֲשׁוֹב עַל זֶה. וְלִפְעָמִים אֲנִי חוֹשֵׁב דַּוְוקָא הַהֵיפֶךְ, שֶׁדּוּרוֹתַי תִּנְחַת בֶּאֱמֶת עַל הַמְּכַשֵּׁפָה, אֲבָל בִּמְקוֹם הַדַּחְלִיל, כִּי אוֹתוֹ אֲנִי מַמָּשׁ אַף פַּעַם לֹא סָבַלְתִּי, שֶׁבִּמְקוֹם הַדַּחְלִיל הִיא תִּפְגּוֹשׁ אֶת הַוְלָדָן וְאָז הֵם יִזְדַּיְּינוּ בַּמָּקוֹם בִּשְׂדֵה הַשִּׁיפוֹן בְּדֶרֶךְ הַלְּבֵנִים הַצְּהוּבּוֹת, מָה אַתֶּם אוֹמְרִים, מָה יוֹתֵר טוֹב? אַנְדָּזִ'י דַּוְוקָא אָמַר שֶׁהֲכִי טוֹב יִהְיֶה אִם דּוֹרוֹתַי תַּעֲשֶׂה שְׁלִישִׁיָּה עִם הַדַּחְלִיל, אִישׁ-הַפַּח וְהָאַרְיֵה. "חֲלוּדָה שֶׁל שָׁנִים הִיא תִּצְטָרֵךְ בֶּטַח לְהוֹרִיד מֵהַזַּיִן שֶׁל אִישׁ-הַפַּח, צַ'רְלִי, אֲבָל הִיא תְּשַׁפְשֵׁף טוֹב, הִיא תְּשַׁפְשֵׁף", הוּא אָמַר וְנַעַר בִּצְחוֹק, "כִּי שָׁוֶוה הֵזִין שֶׁלּוֹ, תָּמִיד עוֹמֵד, אַתָּה יוֹדֵעַ,  עִם הַבְּרָגִים וְכָל זֶה". "שֶׁלֹּא לְדַבֵּר עַל הַזַּיִן שֶׁל הָאַרְיֵה, צַ'רְלִי, זַיִן שֶׁל אַרְיֵה זֶה בֶּטַח מַשֶּׁהוּ", הוֹסַפְתִּי גַּם אֲנִי, אֲבָל אַנְדָּזִ'י לֹא הִסְכִּים אִיתִּי. "אֲנִי חוֹשֵׁב דַּוְוקָא הַהֵיפֶךְ, צַ'רְלִי, שֶׁכָּל הַבְּעָיוֹת שֶׁל הָאַרְיֵה זֶה לֹא בִּגְלַל שֶׁהוּא פַּחְדָן, זֶה בִּגְלַל שֶׁיֵּשׁ לוֹ זַיִן קָטָן, זַיִן שֶׁל שָׁפָן". "וְהַדַּחְלִיל, בֶּטַח יֵשׁ לוֹ זַיִן עָבֶה כָּזֶה, מִגֶּזַע שֶׁל עֵץ, לֹא כָּכָה, צַ'רְלִי?", שָׁאַלְתִּי. "הַדַּחְלִיל אֵין לוֹ בִּכְלָל זַיִן, צַ'רְלִי, מָה אִיתְּךָ?", הוּא הִתְעַצְבֵּן, "אַתָּה בַּחַיִּים שֶׁלְּךָ רָאִיתָ פַּעַם דַּחְלִיל עִם זַיִן? אֵין דָּבָר כָּזֶה". "זֶה נָכוֹן", אָמַרְתִּי, כִּי בֶּאֱמֶת לֹא רָאִיתִי, בִּכְלָל לֹא רָאִיתִי דַּחְלִילִים אֲמִיתִּיִּים, רַק בְּסִפְרֵי יְלָדִים, "אֲבָל הָעוֹלָם, צַ'רְלִי, הָעוֹלָם מָלֵא דַּחְלִילִים, אָז אֵיךְ הֵם מִתְרַבִּים?". "מָה אֵיךְ?" הוּא תָּמֵהַּ עַל בּוּרוּתִי, "עִם הָאַף, הֵם מְזַיְּינִים עִם הָאַף, כְּמוֹ הַיֶּלֶד-עֵץ הַזֶּה פִּינּוּקָיו שֶׁהָאַף שֶׁלּוֹ כָּל הַזְּמַן מִתְקַטֵּן וּמִתְאָרֵךְ, מָה זֶה אוֹמֵר, צַ'רְלִי?". לֹא יָדַעְתִּי אֶת הַתְּשׁוּבָה, אֲבָל אַנְדָּזִ'י יֶדַע. הַכּוֹל הוּא יָדַע. "שֶׁהָאַף שֶׁלּוֹ זֶה כְּמוֹ זַיִן", הוּא הִסְבִּיר לִי, "שֶׁהֵזִין שֶׁלָּהֶם זֶה הָאַף". נִיסִּיתִי לְדַמְיֵין אֵיךְ זֶה לְזַיֵּין עִם הָאַף, אֲבָל אָז הֵבַנְתִּי שֶׁאֲנִי לֹא יוֹדֵעַ אֵיךְ נִרְאֶה כּוֹס שֶׁל דַּחְלִילָהּ, וּבִגְלַל שֶׁלֹּא רָצִיתִי שֶׁאָנַדְזִ'י יֵידַע שֶׁאֲנִי לֹא יוֹדֵעַ, הֶעֱבַרְתִּי נוֹשֵׂא. "רֶגַע, בְּסֵדֶר, שֶׁיִּהְיֶה שְׁלִישִׁיָּה, צַ'רְלִי", אָמַרְתִּי, "אֲבָל מָה יִהְיֶה עִם הֲוַלְדֶּן?" שָׁאַלְתִּי אוֹתוֹ, "הֲוַלְדֶּן, צַ'רְלִי?! מִי זֶה הֲוַלְדֶּן? אָה, כֵּן, שֶׁיֵּלֵךְ לְהִזְדַּיֵּין", הוּא אָמַר וְצָחַק כְּמוֹ תָּמִיד כְּמוֹ חָמוּר. מַצְחִיק הוּא הָיָה, בֶּאֱמֶת, וְגַם מַשְׂכִּיל, הַרְבֵּה דְּבָרִים יֶדַע, הָמוֹן, בְּכָל מִינֵי תְּחוּמִים, אֲפִילּוּ גִּיאוֹגְרַפְיָה הוּא יָדַע. פַּעַם הוּא פִּתְאוֹם שָׁאַל אוֹתִי, "תַּגִּיד, צַ'רְלִי, אַתָּה יוֹדֵעַ מָה זֶה הַנָּהָר הַזֶּה פֹּה?", כִּי מִלְּפָנִים שֶׁל הַגִּבְעָה שֶׁעָלֶיהָ הַמּוּצָּב שֶׁלָּנוּ יֵשׁ נָהָר גָּדוֹל כָּזֶה, רָחָב, שֶׁמִּתְעַקֵּל בְּדִיּוּק סְבִיבֵנוּ וּמֵאֲחוֹרֵינוּ יֵשׁ בִּיצּוֹת עֲנָקִיּוֹת. אֲנַחְנוּ, אֵיפֹה שֶׁהַמּוּצָּב שֶׁלָּנוּ עוֹמֵד, זֶה עַל מִין גִּבְעָה שֶׁהִיא בְּעֶצֶם מִין אִי כָּזֶה, אוֹ שֶׁאוּלַי זֶה לְהֵיפֶךְ, לֹא מְשַׁנֶּה. לֹא הָיָה לִי מוּשָּׂג אֵיזֶה נָהָר זֶה. "זֶה הֲמֵקוֹנְג, אֲנִי חוֹשֵׁב, צַ'רְלִי", אָמַרְתִּי, כִּי זֶה הַשֵּׁם הַיָּחִיד שֶׁל נָהָר שֶׁלֹּא בְּאָמֵרִיקָה שֶׁהִכַּרְתִּי. "מָה פִּתְאוֹם מִקּוֹנְג, צַ'רְלִי? מָה קָרָה לְךָ?", הוּא נָחַר עָלַי בְּבוּז כְּאִילּוּ נָפַל לִי עוֹד בּוּרְג מֵרֹאשׁ-הַפַּח הֶחָלוּד שֶׁלִּי.  "אָז אִם כָּכָה, צַ'רְלִי", אָמַרְתִּי לוֹ בִּצְחוֹק, וְגַם שֶׁיֵּירָאֶה שֶׁאֲנִי כֵּן יוֹדֵעַ דְּבָרִים, "אָז זֶה בֶּטַח הֲמִיסִיסִיפִּי, לֹא?". אֲבָל אַנְדָּזִ'י לֹא הִתְרַשֵּׁם וְלֹא צָחַק. "אֵיזֶה טֶמְבֵּל אַתָּה, אֱלוֹהִים", הוּא הִתְעַצְבֵּן עָלַי, "זֶה הַיַּרְדֵּן, צַ'רְלִי, הַיַּרְדֵּן". מָה אֲנִי יַגִּיד לָכֶם, בֶּאֱמֶת יָצָאתִי טֶמְבֶּל. מַמָּשׁ לֹא יָדַעְתִּי אֶת זֶה וַאֲפִילּוּ לֹא חָשַׁבְתִּי אֶת זֶה. אֲבָל אָז  חָשַׁבְתִּי עוֹד קְצָת וּבְכָל זֹאת לֹא הֵבַנְתִּי. "אֲבָל אִם זֶה הַיַּרְדֵּן, צַ'רְלִי", אָמַרְתִּי לוֹ, "אָז לָמָּה אֲנַחְנוּ יוֹרִים עַל הָאָרֶץ הַמּוּבְטַחַת, וְלֹא נִכְנָסִים אֵלֶיהָ, הָא?". חָשַׁבְתִּי שֶׁהוּא יַגִּיד לִי שֶׁזֶּה בִּגְלַל שֶׁהָאָרֶץ הַמּוּבְטַחַת מְלֵאָה עַכְשָׁיו בַּקּוֹמוּנִיסְטִים מְחוּרְיָינִים עִם עֵינַיִים עֲקוּמּוֹת וְשִׁינַּיִים צְהוּבּוֹת וְתַתֵּי-מַקְלְעִים מְזוּיָּינִים, וְרַק כְּשֶׁהֵם יִיגָּמְרוּ לְגַמְרֵי אָז נוּכַל לְהִיכָּנֵס, כִּי זֶה מָה שֶׁחָשַׁבְתִּי שֶׁהַתְּשׁוּבָה הַנְּכוֹנָה, "לֹא, לֹא, לֹא", הוּא גָּעַר בִּי, "הָאָרֶץ הַמּוּבְטַחַת זֶה לֹא שָׁם, צַ'רְלִי, זֶה פֹּה". "אֵיךְ פֹּה, צַ'רְלִי, כְּשֶׁכָּתוּב בִּמְפוֹרָשׁ בַּסֵּפֶר שֶׁהָאָרֶץ הַמּוּבְטַחַת הִיא מֵעֵבֶר לַנָּהָר, וּמֵעֵבֶר לַנָּהָר זֶה שָׁם, לֹא פֹּה, הָא?". "זֶה תָּלוּי אֵיפֹה אַתָּה עוֹמֵד, צַ'רְלִי. אִם אַתָּה עוֹמֵד מֵעֵבֶר לַנָּהָר, אָז מֵעֵבֶר לַנָּהָר זֶה אֲנַחְנוּ, אֲנַחְנוּ הָאָרֶץ הַמּוּבְטַחַת, אַתָּה מֵבִין? בִּגְלַל זֶה אֲנַחְנוּ יוֹרִים אֶל מֵעֵבֶר לַנָּהָר, כְּדֵי לְהָגֵן עַל הָאָרֶץ הַמּוּבְטַחַת מִפְּנֵי הַקּוֹמוּנִיסְטִים הַצְּהוּבִּים הַמְּחוּרְיָינִים שֶׁרוֹצִים לָקַחַת לָנוּ אוֹתָהּ, הֲבָנַת, צַ'רְלִי?". הָאֱמֶת שֶׁלֹּא כָּל כָּךְ הֵבַנְתִּי, וְגַם לֹא הָיָה אִכְפַּת לִי מִכָּל זֶה. הָעִיקָּר שֶׁהָיָה לִי אוֹתוֹ, חָבֵר טוֹב וְחָכָם וּמַצְחִיק שֶׁיּוֹדֵעַ הַכּוֹל וְעַכְשָׁיו הוּא מֵת. כְּשֶׁהִתְחַלְנוּ, כְּשֶׁרַק הִגַּעְנוּ לְפֹה, כָּל פְּלוּגָּה צַ'רְלִי, בִּשְׁלוֹשָׁה אוֹ אַרְבָּעָה הַלִּיקוֹפֶטְרִים בָּאנוּ, לְהַחֲלִיף אֶת הַצֶּ'רְלִים שֶׁהָיוּ פֹּה לְפָנֵינוּ, הָיִינוּ שְׁלוֹשִׁים וַחֲמִישָּׁה אוֹ וְשִׁישָּׁה, מַשֶּׁהוּ כָּזֶה, עַכְשָׁיו נִשְׁאַרְנוּ רַק שִׁבְעָה. כָּל הָאֲחֵרִים מֵתוּ. לֹא בָּרְחוּ, לֹא נֶעֶלְמוּ, לֹא נָפְלוּ בַּשֶּׁבִי. מֵתוּ. נִשְׂרְפוּ. רַק שִׁבְעָה נִשְׁאַרְנוּ, אוֹ אוּלַי בְּעֶצֶם חֲמִישָּׁה. כִּי אֶתְמוֹל לֹא רַק אַנְדָּזִ'י מֵת. גַּם צַ'רְלִי הַגִּ'ינְגִּ'י הָלַךְ. סְקוֹטִי הוּא הָיָה. אוּלַי מֶקְמֵהוֹן, אוֹ מֶקְמֵהוֹן, בִּגְלַל הַמִּבְטָא הַדָּפוּק שֶׁלּוֹ אִי אֶפְשָׁר הָיָה לְהָבִין אִם זֶה זֶה אוֹ זֶה, אֲבָל גִ'ינְגִ'י בָּטוּחַ הוּא הָיָה, גִ'ינְגִ'י כְּמוֹ הַחֲלוּדָה עַל הַזַּיִן שֶׁל אִישׁ-הַפַּח. הַתַּנִּינִים אָכְלוּ אוֹתוֹ. זֶהוּ. אֲנִי כּוֹתֵב עַכְשָׁיו אֶת כָּל זֶה פֹּה בְּמַחְבֶּרֶת, בְּתַצְפִּית, יֵשׁ לָנוּ פֹּה שְׁתֵּי מַחְבָּרוֹת וּשְׁנֵי עֶפְרוֹנוֹת, אֶחָד שָׁחוֹר וְאֶחָד אָדוֹם. שָׁחוֹר זֶה לְשִׁיגְרָה וְאָדוֹם זֶה לְחֵירוּם. אֲבָל אֲנִי הוֹצֵאתִי עוֹד מְחַבֶּרֶת, מְיוּחֶדֶת, בִּשְׁבִיל לִכְתּוֹב אֶת הַסִּיפּוּר הַזֶּה עַל אֵיךְ שֶׁפְּרוֹפִינְסְקִי וְגַם הַמַּק מֵהוֹן אוֹ הוֹן הָאֵלּוּ מֵתוּ. מֵחֶבְרַת אַחַת זֶה בִּשְׁבִיל לִכְתּוֹב אֶת כָּל מָה שֶׁאֲנַחְנוּ רוֹאִים מִפֹּה, וְהִיא אַף אֶחָד אֲפִילּוּ לֹא פָּתַח אוֹתָהּ אַף פַּעַם כְּדֵי לִרְשׁוֹם מַשֶּׁהוּ שֶׁהוּא רָאָה, כִּי כְּמוֹ שֶׁכְּבָר אָמַרְתִּי וְגַם אִם לֹא אָמַרְתִּי, מֵאָז הַהַפְצָצָה הַגְּדוֹלָה שֶׁהָיְיתָה פֹּה לִפְנֵי שְׁנָתַיִים וָחֵצִי, כְּשֶׁהַכּוֹל נִשְׂרַף, לֹא קוֹרֶה פֹּה כְּלוּם וְגַם לֹא רוֹאִים מִפֹּה כְּלוּם. לִפְנֵי זֶה, לִפְנֵי שֶׁהָלְכוּ לָנוּ כָּל הַמַּכְשִׁירִים הַמְּחוּרְבָּנִים בִּשְׂרֵיפָה, הָיִינוּ מְדַוְּוחִים הַכּוֹל בְּקֶשֶׁר. אֲבָל עַכְשָׁיו אִי אֶפְשָׁר, וְגַם אֵין מָה, אָז הַהוֹרָאָה הִיא לִכְתּוֹב כָּל מָה שֶׁאֲנַחְנוּ רוֹאִים מִפֹּה, שֶׁזֶּה שׁוּם דָּבָר, בְּמַחְבֶּרֶת. וְהַמַּחְבֶּרֶת הַשְּׁנִיָּיה זֶה בִּשְׁבִיל לִכְתּוֹב כָּל מָה שֶׁקֶּפְּטֶן אוֹ'מָאלִי כָּאן אוֹמֵר אוֹ עוֹשֶׂה. עַד לִפְנֵי מַשֶּׁהוּ כְּמוֹ שְׁמוֹנָה תִּשְׁעָה חֳודָשִׁים, קֶפְּטֶן  אוּ'מָאלִי, קֶפְּטֶן צַ'רְלִי אוּ'מֵאלִי, זֶה הָיָה הַשֵּׁם שֶׁלּוֹ, אֲנִי חוֹשֵׁב שֶׁהוּא מִבּוֹסְטוֹן, וְשֶׁלֹּא תַּחְשְׁבוּ שֶׁאֲנִי חוֹשֵׁב שֶׁהוּא מִבּוֹסְטוֹן בִּגְלַל שֶׁהוּא אִירִי וְכָל זֶה, כִּי אַנְדָּזִ'י אָמַר לִי שֶׁהוּא בִּכְלָל יְהוּדִי, אוֹ'מָאלִי. זֶה מָה שֶׁפְּרוֹפִינְסְקִי אָמַר, שֶׁאוּ'מָּאלִי הוּא יְהוּדִי. "אֵיךְ יְהוּדִי, צַ'רְלִי", שָׁאַלְתִּי אוֹתוֹ, "עִם שָׁם כְּמוֹ אוּ'מֵאלִי?"  אָז מָה הוּא מְסַפֵּר לִי? שֶׁהַסַּבָּא שֶׁלּוֹ, שֶׁל קֶפְּטֶן אוֹ'מָאלִי, הַסַּבָּא שֶׁלּוֹ הַיְּהוּדִי, כְּשֶׁהֵם הִגִּיעוּ מֵרוּסְיָה לְאָמֵרִיקָה, לְבוֹסְטוֹן, הוּא הָיָה חַיָּיט, וְהוּא עֶבֶד קָשֶׁה הַרְבֵּה שָׁנִים וּבַסּוֹף חָסַךְ מַסְפִּיק כֶּסֶף כְּדֵי לִקְנוֹת לְעַצְמוֹ חֲנוּת קְטַנָּה מִשֶּׁל עַצְמוֹ, וְהַחֲנוּת שֶׁהוּא קָנָה הָיְיתָה שַׁיֶּיכֶת לְאֵיזֶה אֶחָד אוֹ'מָאלִי, כִּי בְּבוֹסְטוֹן הֲרֵי כּוּלָּם הָיוּ אִירִים, כֵּן? אָז הַסַּבָּא שֶׁל קֶפְּטֶן אוּ'מָאלִי עָשָׂה חֶשְׁבּוֹן שֶׁיּוֹתֵר זוֹל לְשַׁנּוֹת אֶת הַשֵּׁם שֶׁלּוֹ מָאֲנִי-לֹא-יוֹדֵעַ-מָה לְאוּ'מֵּאלִי מֵאֲשֶׁר לְהַחֲלִיף אֶת הַשֵּׁם שֶׁל הַשֶּׁלֶט שֶׁל הַחֲנוּת מְאוּ'מָּאלִי לַאֲנִי-לֹא-יוֹדֵעַ-מָה, וְכָכָה נִהְיֶה לָנוּ מְפַקֵּד מוּצָּב יְהוּדִי שֶׁקּוֹרְאִים לוֹ בְּשֵׁם שֶׁל אִירִי. וְהוּא גַּם נִרְאֶה כְּמוֹ אִירִי. אִישׁ גָּדוֹל כָּזֶה, שֵׁנִי מֶטֶר אוּלַי, וְרָחָב, חָזָק, וְגַם עִם קוֹל רוֹעֵם, מַרְגִּיעַ, בְּדִיּוּק כְּמוֹ שֶׁצָּרִיךְ לִהְיוֹת לִמְפַקֵּד מוּצַּב. וּפִתְאוֹם אֵיזֶה יוֹם, כְּמוֹ שֶׁאָמַרְתִּי, לִפְנֵי אֵיזֶה שִׁבְעָה שְׁמוֹנָה חֳודָשִׁים, לֹא שֶׁהָיְיתָה אֵיזֶה תַּקְרִית אוֹ מַשֶּׁהוּ, כִּי מֵאָז הַהַפְצָצָה וְהַשְּׂרֵיפָה הַגְּדוֹלָה לִפְנֵי שְׁנָתַיִים וָחֵצִי, כְּמוֹ שֶׁכְּבָר אָמַרְתִּי לָכֶם, אַף אֶחָד לֹא יָרָה עָלֵינוּ לְפֹה אֲפִילּוּ יְרִיָּיה קְטַנָּה אַחַת, פִּתְאוֹם, כָּכָה מִשּׁוּם מָקוֹם, הוּא נָפַל וְזֶהוּ, יוֹתֵר לֹא קָם. אַף אֶחָד לֹא יוֹדֵעַ מָתַי וְאֵיךְ זֶה קָרָה, כִּי אַף אֶחָד לֹא רָאָה מָתַי וְאֵיךְ זֶה קָרָה, וְרַק אַחֲרֵי שֶׁזֶּה קָרָה אֵיזֶה צַ'רְלִי נִתְקַל בּוֹ בְּאֶמְצַע הַדֶּרֶךְ וּמָצָא אוֹתוֹ כָּכָה. וְהוּא לֹא מֵת, קֶפְּטֶן אוּ'מָאלִי, הוּא חַי. זֹאת אוֹמֶרֶת הוּא נוֹשֵׁם וְזֶה. אֲבָל לֹא יוֹתֵר מִזֶּה. וְקֶפְּטֶן דָּן, הַסְּגַן שֶׁלּוֹ, שֶׁהוּא בְּעֶצֶם רַק לוּטֵנֵנְט, אֲבָל בִּגְלַל שֶׁעַכְשָׁיו הוּא הַמְּפַקֵּד, אָז אֲנַחְנוּ קוֹרְאִים לוֹ קֶפְּטֶן, וְשֶׁיֵּשׁ לוֹ שֶׁכָּל מָעוּךְ כְּמוֹ שֶׁל חָתוּל דְּרוֹס, הוּא לָקַח אֶת הַפִּיקּוּד, כְּמוֹ שֶׁאוֹמְרִים, וְאָמַר לָנוּ לְהַעֲלוֹת אֶת קֶפְּטֶן אוּ'מָאלִי לְכָאן, לְתַצְפִּית, וּמֵאָז הוּא יוֹשֵׁב כָּאן עַל כִּסֵּא כָּזֶה גָּדוֹל, וְעָשׂוּ לוֹ בַּכִּסֵּא, אֵיפֹה שֶׁשָּׂמִים אֶת הַתַּחַת, צַ'רְלִי הַכּוּשִׁי עָשָׂה לוֹ חוֹר גָּדוֹל וּמִתַּחַת שְׁמוֹ דְּלִי שֶׁהוּא יוּכַל לְהַשְׁתִּין וּלְחַרְבֵּן, וְכִיסּוּ אוֹתוֹ בְּכַמָּה שְׂמִיכוֹת, וְזֶהוּ. כָּל אַרְבַּע שָׁעוֹת, זֶה הַהוֹרָאָה, נוֹתְנִים לוֹ לֶאֱכוֹל כַּף שֶׁל גַּרְגְּרֵי תִּירָס מְשׁוּמָּרִים, זֶה כָּל מָה שֶׁאֲנַחְנוּ כּוּלָּנוּ אוֹכְלִים כָּאן, כִּי רַק זֶה נִשְׁאַר, גַּרְגְּרֵי תִּירָס מִקּוּפְסָאוֹת וּפִיחֶסְלִינָגִים מַסְרִיחִים צְלוּיִים שֶׁאֲנַחְנוּ צָדִים. אֲבָל הוּא לֹא, הוּא לֹא יָכוֹל לְעַכֵּל אֶת זֶה, קֶפְּטֶן אוֹ'מָאלִי. פַּעַם נִיסִּינוּ לָתֵת לוֹ אֶחָד וְהוּא הֵקִיא אוֹתוֹ. אַנְדָּזִ'י אָמַר שֶׁהוּא חוֹשֵׁב שֶׁזֶּה בִּגְלַל שֶׁהַיְּהוּדִים אָסוּר לָהֶם לֶאֱכוֹל בָּשָׂר עִם זָנָב, וּפְרוֹפִינְסְקִי הוּא הָיָה יוֹדֵעַ דְּבָרִים. אָז קֶפְּטֶן אוּ'מָאלִי הוּא אוֹכֶל רַק תִּירָס, וְגַם מְחַרְבֵּן רַק תִּירָס. וְאֶת הַתִּירָס שֶׁהוּא מְחַרְבֵּן אֲנַחְנוּ מַחֲלִיפִים כָּל יוֹם וְשׁוֹפְכִים לְמַלְכּוֹדֶת שֶׁל הַפִּיחַסְלִינְגִים. וַהֲכִי מוּזָר זֶה שֶׁהָעֵינַיִים שֶׁלּוֹ תָּמִיד פְּתוּחוֹת, גַּם כְּשֶׁהוּא יָשֵׁן. וְהוּא יוֹשֵׁב שָׁם כָּכָה כָּל הַיּוֹם וְכָל הַלַּיְלָה, עִם עֵינַיִים פְּתוּחוֹת, כָּל אַרְבַּע שָׁעוֹת אוֹכֶל כַּף תִּירָס, מְחַרְבֵּן כַּף תִּירָס וּמַשְׁתִּין מִיץ תִּירָס עָכוּר כָּזֶה שֶׁל קוּפְסָאוֹת, וּמִדֵּי פַּעַם גַּם מַשְׁמִיעַ כָּל מִינֵי קוֹלוֹת וַאֲנָחוֹת. וּלְפִי הַהוֹרָאוֹת שֶׁל קֶפְּטֶן דָּן אֲנַחְנוּ, כָּל מִי שֶׁנִּמְצָא בְּאוֹתוֹ זְמַן בְּתַצְפִּית, צְרִיכִים לִרְשׁוֹם כָּל מָה שֶׁהוּא כְּאִילּוּ אוֹמֵר, קֶפְּטֶן אוֹ'מָאלִי. כִּי קֶפְּטֶן דָּן חוֹשֵׁב שֶׁיּוֹם אֶחָד הוּא יִתְעַשֵּׁת וְיַגִּיד לָנוּ מָה צָרִיךְ לַעֲשׂוֹת, כִּי הוּא בְּעַצְמוֹ אֵין לוֹ מוּשָּׂג מָה צָרִיךְ לַעֲשׂוֹת, וְאָז נֵדַע סוֹף-סוֹף מָה צָרִיךְ לַעֲשׂוֹת כְּדֵי לָצֵאת מִכָּאן לִפְנֵי שֶׁכּוּלָּנוּ נָמוּת. אֲבָל קֶפְּטֶן אוּ'מָאלִי אוֹמֵר רַק "אָההההה" וּ"בָהּהּהּהּהּהּ" וְאוּלַי גַּם "גַּהּהּהּהּ" וְ"דֶּההההה", וּ"בֶּרהַההַההֹבְהָבֶּה" וְלִפְעָמִים גַּם "חֹררררר" וּ"בַּררררר" וְאוּלַי גַּם "חַרְרְבְּרַרְרַבְחַרְרֵר" וְזֶהוּ. וְאֶת כָּל זֶה אֲנַחְנוּ צְרִיכִים לִרְשׁוֹם. וְיֵשׁ כְּבָר מָלֵא מַחְבָּרוֹת מְלֵאוֹת בְּכָל הַחֶרְבֶּרְבֵּר הַזֶּה. וּפְלוֹצִים, גַּם פְלוֹצִים. כִּי קֶפְּטֶן אוּ'מָאלִי גַּם מַפְלִיץ כְּמוֹ שָׁפָן, מִבְּחִינַת הַכַּמּוּת, אֲנִי מִתְכַּוֵּון, לֹא מִבְּחִינַת הָרַעַשׁ. "וְזֶה אָסוּר לָהֶם, צַ'רְלִי", אַנְדָּזִ'י הָיָה תָּמִיד לוֹחֵשׁ לִי כְּשֶׁאוֹ'מָאלִי הָיָה מַפְלִיץ, "זֶה אָסוּר לָהֶם לְהַפְלִיץ". "לְמִי, צַ'רְלִי?", הָיִיתִי שׁוֹאֵל, "לְמִי אָסוּר לְהַפְלִיץ? לִקְצִינִים?", "לֹא, צַ'רְלִי, אִידְיוֹט שֶׁכָּמוֹךְ", הוּא הָיָה אוֹמֵר לִי, "לִיהוּדִים, לַיְּהוּדִים אָסוּר לָהֶם לְהַפְלִיץ בְּקוֹל". "אֲבָל לָמָּה, צַ'רְלִי", הָיִיתִי שׁוֹאֵל אֶת אַנְדָּזִ'י, "לָמָּה אָסוּר לָהֶם לְהַפְלִיץ, לַיְּהוּדִים?" וְאַנְזָדִ'י הָיָה אוֹמֵר "כִּי הַדָּת שֶׁלָּהֶם אוֹסֶרֶת עַל זֶה, צַ'רְלִי, זֶה לָמָּה. בַּמּוּבָן הַזֶּה הֵם כְּמוֹ בַּחוּרוֹת". וְקֶפְּטֶן דָּן אָמַר לִרְשׁוֹם הַכּוֹל, גַּם אֶת כָּל הַפְלוֹצִים שֶׁלּוֹ, שֶׁל קֶפְּטֶן אוּ'מָאלִי. "כָּל מָה שֶׁיּוֹצֵא מִמֶּנּוּ לִרְשׁוֹם", כָּכָה בְּפֵירוּשׁ הוּא אָמַר. אָז בְּעֶצֶם הַמַּחְבָּרוֹת שֶׁל מָה שֶׁהוּא כְּאִילּוּ אוֹמֵר, קֶפְּטֶן אוֹ'מָאלִי, מְלֵאוֹת, כְּמוֹ שֶׁכְּבָר אָמַרְתִּי, בָּאָההה וְאוֹוֹוָו וְגָרררר וּבְוָוָווֹ וּבָהּהּהּהּ וּבִפְלוֹצִים. כִּי קֶפְּטֶן דָּן הִדְגִּישׁ בִּמְיוּחָד שֶׁצָּרִיךְ לִכְתּוֹב מָתַי זֶה נַגִּיד בְּרֶרֶחְרֵרָר שֶׁיּוֹצֵא לוֹ מֵהַפֶּה וּמָתַי זֶה חַרְרֶרְבְּרֵרָר שֶׁיּוֹצֵא לוֹ מֵהַתַּחַת, שֶׁאֶפְשָׁר יִהְיֶה לְהַבְדִּיל, אַתֶּם יוֹדְעִים, "לְמַעַן הַדּוֹרוֹת הַבָּאִים", כָּכָה הוּא אָמַר, נִשְׁבָּע לָכֶם, "לְמַעַן הַדּוֹרוֹת הַבָּאִים". אֲבָל לֹא נִשְׁאַר כְּבָר מִי שֶׁיַּשְׁאִיר שׁוּם דָּבָר לַדּוֹרוֹת הַבָּאִים. כִּי בַּלַּיְלָה צַ'רְלִי זִיּוּן, צַ'רְלִי הַכּוּשִׁי,  אֵין לִי מוּשָּׂג אֵיךְ בֶּאֱמֶת קָרְאוּ לוֹ, אֲבָל אֲנִי יוֹדֵעַ שֶׁהוּא הָיָה מֵאָלָבָּמָה אוֹ מִגּ'וֹרְגְ'יָה, כְּמוֹ כָּל הַכּוּשִׁים, גַּם הוּא מֵת, הִתְאַבֵּד, יָרָה לְעַצְמוֹ לֹא סְתָם כַּדּוּר, צְרוֹר הוּא יָרָה לְעַצְמוֹ בְּרֹאשׁ. ג'וֹנְס קָרְאוּ לוֹ אוֹ אוּלַי ג'וֹנְסוֹן, מַשֶּׁהוּ כָּזֶה, זֶה הָיָה הַשֵּׁם שֶׁלּוֹ הָאֲמִיתִּי, אֲבָל אֲנַחְנוּ קָרָאנוּ לוֹ אוֹ צַ'רְלִי הַכּוּשִׁי אוֹ צַ'רְלִי זִיּוּן, בִּגְלַל שֶׁכָּל לַיְלָה, אַחֲרֵי שֶׁהָיִינוּ צוֹלִים פִּיחַסְלִינְגִים עַל הָאֵשׁ, לִפְנֵי שֶׁהָיִינוּ הוֹלְכִים לִישׁוֹן, בִּמְקוֹם לָשִׁיר אֶת הַהִמְנוֹן, אָז כְּמוֹ בְּכָל הַסְּרָטִים עַל כָּל הַמִּלְחָמוֹת, צַ'רְלִי הַכּוּשִׁי הָיָה מוֹצִיא מֵהַכִּיס אֶת הַמַּפּוּחִית שֶׁלּוֹ, וְהָיָה מְנַגֵּן וְשַׂר, בְּקוֹל עָמוֹק וְכוֹאֵב, וְכוּלָּנוּ, חוּץ מִקֶּפְּטֶן דָּן הַמְּחוּרְבָּן, שֶׁהוּא לֹא הָיָה נָאֶה לוֹ אוֹ מַשֶּׁהוּ, הָיִינוּ מִצְטָרְפִים וְשָׁרִים יַחַד אִיתּוֹ בְּקוֹל גָּדוֹל אֶת הַשִּׁיר הַזֶּה שֶׁל הַיְּהוּדִים, מֵהַתָּנָ"ךְ, עַל נְהָרוֹת בְּבִילוֹן, אֵיפֹה שֶׁיָּשַׁבְנוּ, שָׁם בָּכִינוּ, כְּשֶׁהָיִינוּ נִזְכָּרִים בִּזָּיוֹן. אַנְדָּזִ'י הִסְבִּיר לִי פַּעַם שֶׁזֶּה בְּעֶצֶם שִׁיר גַּעְגּוּעִים לְכָל דָּבָר, "לָאו דַּוְוקָא שֶׁל הַיְּהוּדִים לַזִּיּוּן, שֶׁזֶּה הָאָרֶץ שֶׁלָּהֶם", כָּכָה הוּא אָמַר, בְּמִילִּים שֶׁל מְשׁוֹרְרִים, "אֶלָּא שִׁיר גַּעְגּוּעִים בִּכְלָל, צַ'רְלִי, גַּעְגּוּעִים לְמַשֶּׁהוּ טוֹב שֶׁהָיָה פַּעַם וְאֵינֶנּוּ עוֹד. זֶה יָכוֹל לִהְיוֹת הַבַּיִת שֶׁלְּךָ הַיָּשָׁן, הַמְּאַמֵּן-פוּטְבּוֹל שֶׁלָּךְ בַּתִּיכוֹן, עוּגַת הַתַּפּוּחִים שֶׁאִמָּא שֶׁלְּךָ הָיְיתָה אוֹפָה, אֵיזֶה יַלְדָּה שֶׁאָהַבְתָּ, הַנְּעוּרִים שֶׁחָלְפוּ", וְגַם הֶחָבֵר הֲכִי טוֹב שֶׁלָּךְ שֶׁמֵּת, אֶת זֶה לֹא הוּא אָמַר, אֶת זֶה אֲנִי אוֹמֵר עַכְשָׁיו, כִּי אֲנִי יוֹשֵׁב כָּאן, עַל נְהָרוֹת בַּבִּילוֹן הָאֵלּוּ פֹּה, וַאֲנִי בּוֹכָה כִּי אֲנִי זוֹכֵר אֶת אַנְדָּזִ'י וְאֶת הַגִּ'ינְגִּ'י וְאֶת סָמוּאֶל וּמַקְהֵלַת הַצֶּ'רְלִים שֶׁהָיִינוּ שָׂרִים וּבוֹכִים כָּל לַיְלָה מֵחָדָשׁ עַל אֵיךְ שֶׁהַיְּהוּדִים הַדְּפוּקִים שָׂרִים וּבוֹכִים כְּשֶׁהֵם נִזְכָּרִים בִּזָּיוֹן הַמְּזוּיֶּנֶת הַזֹּאת שֶׁלָּהֶם, שֶׁהֵם מִתְגַּעְגְּעִים אֵלֶיהָ כְּאִילּוּ הִיא הָיְתָה הָעוּגֹת תַּפּוּחִים שֶׁאִימָּא שֶׁלָּהֶם הָיְיתָה אוֹפָה. כָּל הֶחָרָא הַזֶּה שֶׁל הַמָּוֶות שֶׁל צַ'רְלִי הַגִּ'ינְגִּ'י וְשֶׁל פְּרוֹפִינְסְקִי וְשֶׁל צַ'רְלִי הַכּוּשִׁי קָרָה בִּגְלַל הַהַלִּיקוֹפְטֵר שֶׁנָּחַת אֶצְלֵנוּ אֶתְמוֹל פִּתְאוֹם בְּטָעוּת. הָיְיתָה לוֹ אֵיזֶה תַּקָּלָה, מַשֶּׁהוּ בַּמָּנוֹעַ, יָרוּ עָלָיו, וְגַם לֹא הָיָה לוֹ קֶשֶׁר, אֲנִי חוֹשֵׁב, וְהוּא, אֲנִי לֹא יוֹדֵעַ אֵיךְ הוּא בִּכְלָל הִגִּיעַ לָאֵזוֹר שֶׁלָּנוּ, אֲנִי לֹא יוֹדֵעַ אִם אֲפִילּוּ הוּא יָדַע בִּכְלָל שֶׁיֵּשׁ פֹּה מוּצַּב, כִּי אֵין לָנוּ דֶּגֶל, אֵין לָנוּ כְּלוּם, הַכּוֹל נִשְׂרַף, הַכּוֹל, בַּהַפְצָצָה הַגְּדוֹלָה שֶׁל לִפְנֵי שְׁנָתַיִים וָחֵצִי, אֲבָל אֲנַחְנוּ פֹּה הַגִּבְעָה הַיְּחִידָה, אִי שֶׁל יַבָּשָׁה בַּיָּם שֶׁל מַיִם, אָז בֶּטַח בִּגְלַל זֶה הוּא נָחַת פֹּה. וְדַוְוקָא אֶת הַמִּנְחָת הַקָּטָן שֶׁלָּנוּ סִידַּרְנוּ וְשָׁמַרְנוּ יָשָׁר אַחֲרֵי הַשְּׂרֵיפָה, כִּי הָיִינוּ בְּטוּחִים שֶׁתֶּכֶף בָּאִים לְהַצִּיל אוֹתָנוּ, אָז שֶׁיּוּכְלוּ לִנְחוֹת, אֲבָל אַף אֶחָד לֹא בָּא, אַף אֶחָד גַּם לֹא דִּיבֵּר אִיתָּנוּ, כִּי לֹא הָיָה אֵיךְ, אוּלַי בִּגְלַל זֶה הֵם חָשְׁבוּ שֶׁכּוּלָּנוּ מֵתִים, נִשְׂרַפְנוּ, וּבִגְלַל זֶה לֹא בָּאוּ, כִּי הֵם לֹא שָׁמְעוּ מֵאִיתָּנוּ, לֹא יוֹדֵעַ. אוּלַי גַּם בִּכְלָל מָחֲקוּ אוֹתָנוּ מִמַּפַּת הַמּוּצָּבִים. וְאוּלַי זֶה סְתָם הָיָה טָעוּת. "כִּי גַּם אִם הֵם חוֹשְׁבִים שֶׁכּוּלָּנוּ נִשְׂרַפְנוּ, צַ'רְלִי", אָמַרְתִּי לְאַנְדֶּזִ'י, "אָז לָמָּה הֵם לֹא בָּאִים לְהוֹצִיא מִפֹּה אֶת הָאֵפֶר שֶׁלָּנוּ, אַתָּה יוֹדֵעַ, שֶׁיִּהְיֶה לַמִּשְׁפָּחוֹת מָה לָשִׂים עַל הַבַּר בַּסָּלוֹן, לְיַד הַתְּמוּנָה שֶׁלָּנוּ, אָה?". אַנְזְדִּ'י לֹא יָדַע אֶת הַתְּשׁוּבָה, אֲבָל הָיְיתָה לוֹ תֵּיאוֹרְיָה כְּלָלִית עַל אֵיךְ הָעוֹלָם מִתְנַהֵל. "תִּשְׁעִים וְשֶׁבַע אָחוּז זֶה טִיפְּשׁוּת וּשְׁאָר הַשְּׁלוֹשָׁה אֲחוּזִים זֶה כָּל הַשְּׁאָר, צַ'רְלִי, כָּכָה זֶה". אֲבָל, וְזֶה לֹא קָשׁוּר בִּכְלָל, אֶתְמוֹל בַּבּוֹקֶר שָׁמַעְנוּ פִּתְאוֹם קוֹלוֹת שֶׁל הַלִּיקוֹפְטֵר מִתְקָרֵב. טַח-טַח-טַח כָּזֶה מְאוֹד מְאוֹד בָּרוּר. וְהַקּוֹמוּנִיסְטִים הֲרֵי אֵין לָהֶם הַלִּיקוֹפֶטְרִים, אָז יָדַעְנוּ שֶׁזֶּה הַלִּיקוֹפְטֵר שֶׁלָּנוּ. וְכוּלָּם יָצְאוּ מִכָּל הַחוֹרִים שֶׁלָּהֶם, וְעָמַדְנוּ וְצָרַחְנוּ לְיַד הַמִּנְחָת הַיָּשָׁן כְּמוֹ מְשׁוּגָּעִים וְנוֹפַפְנוּ לוֹ בִּסְמַרְטוּטִים וּבְגוּפִיּוֹת וּבַתַּחְתּוֹנִים וּבַמָּה לֹא, וְהוּא בֶּאֱמֶת הִגִּיעַ מֵעָלֵינוּ, כְּאִילּוּ בּוֹדֵק שֶׁאֲנַחְנוּ בְּסֵדֶר, עָמַד קְצָת מֵעָלֵינוּ מֵהַצַּד כָּכָה וְהִבִּיט, כְּאִילּוּ לֹא בָּטוּחַ, כְּמוֹ שֶׁאַתָּה מִסְתַּכֵּל עַל בַּחוּרָה לִפְנֵי שֶׁאַתָּה מַחֲלִיט אִם לְהַתְחִיל אִיתָּהּ אוֹ לֹא. וַאֲנַחְנוּ עָמַדְנוּ שָׁם מְשׁוּתָּקִים, לֹא נוֹשְׁמִים, פּוֹחֲדִים שֶׁהוּא לֹא יִנְחַת, שֶׁהוּא פִּתְאוֹם יִסְתּוֹבֵב וְיִתְרוֹמֵם וְיַחֲזוֹר לוֹ כִּלְעוּמַּת שֶׁבָּא, כְּמוֹ שֶׁאוֹמְרִים תָּמִיד בִּסְפָרִים, וַאֲנַחְנוּ נִישָּׁאֵר כָּאן שׁוּב לְבַד, לְנַצֵּחַ, כְּמוֹ שֶׁהָיָה עַד עַכְשָׁיו. אֲבָל אָז הוּא פִּתְאוֹם הֶחֱלִיט וְנָחַת. וְכוּלָּנוּ הֵנַפְנוּ יָדַיִים לַשָּׁמַיִם וְצָרַחְנוּ כְּמוֹ מְעוֹדְדוֹת וְקָפַצְנוּ וְחִיבַּקְנוּ אֶחָד אֶת הַשֵּׁנִי כְּאִילּוּ הַקְּבוּצָה שֶׁלָּנוּ דָּפְקָה טַאצְ'דָּאוּן דָּפוּק שֶׁעוֹד לֹא הָיָה בְּתוֹלְדוֹת הָאֱנוֹשׁוּת. וְהֵם לֹא כִּיבּוּ אֶת הָרוֹטוֹר שֶׁלָּהֶם, שֶׁהִמְשִׁיךְ לְהִסְתּוֹבֵב, כְּאִילּוּ שֶׁהֵם עוֹד לֹא מַמָּשׁ בְּטוּחִים בְּנוֹ, וְאָז נִפְתְּחָה הַדֶּלֶת, וְרַק שְׁנַיִים מֵהֶם יָצְאוּ, הֵם הָיוּ שְׁלוֹשָׁה, אָמֵרִיקָאִים, כָּמוֹנוּ, מְדַבְּרִים אַנְגְּלִית "מִי אַתֶּם?!", הִתְפַּלֵּא הַשֶּׁמֶן וְהָרָזֶה הִבִּיט סָבִיב וְשָׁאַל, "מָה זֶה פֹּה?". "מוּצַּב", אָמַר קֶפְּטֶן דָּן מִנֶּפַח חָזֵהוּ בְּגַאֲוָוה, "מוּצָּב אָמֵרִיקָאִי, אָמֵרִיקָאִים אֲנַחְנוּ, כְּמוֹכֶם, חַיָּילִים פֹּה בִּוְיֶיטְנָאם". "אָז לָמָּה..." הִיסֵּס הַשֶּׁמֶן וְהָרָזֶה הִמְשִׁיךְ, "לָמָּה אַתֶּם כָּאֵלּוּ... שְׁחוֹרִים כָּאֵלּוּ?". וּבֶאֱמֶת, הִבַּטְנוּ בְּעַצְמֵנוּ, וּבֶאֱמֶת הָיִינוּ שְׁחוֹרִים, מֵהַפִּיחַ, מֵהַכְּוִויּוֹת, מֵהַשְּׂרֵיפָה וְכָל זֶה. "זֶה...", גִּמְגֵּם קֶפְּטֶן דָּן, "זֶה... זֶה מֵהַשְּׂרֵיפָה", וְאַנְזָדִ'י הִצְטָרֵף גַּם הוּא לַשִּׂיחָה וְהִצְבִּיעַ עַל צַ'רְלִי הַכּוּשִׁי וְאָמַר "אֶצְלוֹ זֶה מִלֵּידָה. אֶצְלֵנוּ זֶה מֵהַשְּׂרֵיפָה". אֲבָל רַק צַ'רְלִי הַהוֹמוֹ צָחַק בְּלִי הַשִּׁינַּיִים שֶׁלּוֹ. "וּמָה אַתֶּם עוֹשִׂים פֹּה?" שֶׁאֵלּוּ עַכְשָׁיו הַשֶּׁמֶן וְהָרָזֶה בְּיַחַד. "מָה זֹאת אוֹמֶרֶת מָה אֲנַחְנוּ עוֹשִׂים פֹּה?", הִתְרַעֵם עֲלֵיהֶם, אֲנִי חוֹשֵׁב שֶׁכָּכָה אוֹמְרִים אֶת זֶה, צַ'רְלִי הַגִּ'ינְגִּ'י, "אֲנַחְנוּ חַיָּילִים, זֶה מוּצָּב פֹּה וַאֲנַחְנוּ חַיָּילִים". "אֲבָל אֲנַחְנוּ אַף פַּעַם לֹא הָיִינוּ פֹּה, נָכוֹן, גּ'וּנִי?", פָּנָה הָרָזֶה לִשְׁמָן, "לֹא, גּ'וּנִי", עָנָה הַשֶּׁמֶן, "וְהֵם גַּם בִּכְלָל לֹא מוֹפִיעִים בְּמַפַּת הַמּוּצָּבִים". "טוֹב, לֹא מְשַׁנֶּה", הִמְשִׁיךְ צַ'רְלִי הַגִּ'ינְגִּ'י לְהִתְרַעֵם, "כָּל זֶה לֹא חָשׁוּב, הָעִיקָּר שֶׁתּוֹצִיאוּ אוֹתָנוּ מִפֹּה עַכְשָׁיו". "מָה זֹאת אוֹמֶרֶת?" לֹא הֵבִין הַשֶּׁמֶן. "תּוֹצִיאוּ אוֹתָנוּ, תּוֹצִיאוּ אוֹתָנוּ!", צָעַק צַ'רְלִי הַגִּ'ינְגִּ'י, "אֲנַחְנוּ פֹּה כְּבָר שְׁנָתַיִים וָחֵצִי כָּכָה, תּוֹצִיאוּ אוֹתָנוּ!". "אֲבָל אֲנַחְנוּ לֹא יְכוֹלִים", אָמַר הַטַּיָּיס הַשֶּׁמֶן, "אֲנַחְנוּ לֹא הֵלִיקוֹפְטֵר פִּינּוּיָים, אֲנַחְנוּ הַלִּיקוֹפְטֵר פִּיצָה". אַף אֶחָד לֹא הֵבִין עַל מָה הוּא מְדַבֵּר, הַשֶּׁמֶן הַמְּזוּיָּן, אָז הוּא הִמְשִׁיךְ. "אֲנַחְנוּ הַלִּיקוֹפְטֵר פִּיצָה. אֲנַחְנוּ לֹא יְכוֹלִים לִפְנוֹת אֲנָשִׁים. זֶה אָסוּר לָנוּ. אֲנַחְנוּ רַק מְחַלְּקִים פִּיצָה לַמּוּצָּבִים. זֶה הַלִּיקוֹפֶטֶר אַחֵר שֶׁהוּא הֲלִיקוֹפְטֵר פִּינּוּיָים, אֲנַחְנוּ נִשְׁלַח אוֹתוֹ אֲלֵיכֶם וְהוּא יִיקַּח אִתְּכֶם, אַתֶּם מְבִינִים?"."תִּתְקַשֵּׁר אֵלָיו עַכְשָׁיו", הִמְשִׁיךְ צַ'רְלִי הַגִּ'ינְגִּ'י לִצְרוֹחַ, "עַכְשָׁיו!". "אֲנַחְנוּ לֹא יְכוֹלִים עַכְשָׁיו", אָמַר הַטַּיָּיס הָרָזֶה, "אֵין לָנוּ קֶשֶׁר, נַחֲזוֹר לַבָּסִיס וּנְדַוֵּוחַ עֲלֵיכֶם, אַל תִּדְאֲגוּ, וְהֵם כְּבָר יָבוֹאוּ לָקַחַת אֶתְכֶם". "יוֹפִי", אָמַר צַ'רְלִי הַכּוּשִׁי, "אָז עַכְשָׁיו תָּבִיא לָנוּ פִּיצוֹת". "מָה?" שָׁאֲלוּ שְׁנֵי הַטַּיָּיסִים בְּיַחַד. "פִּיצוֹת, תָּבִיאוּ לָנוּ פִּיצוֹת, אֲמַרְתֶּם שֶׁאַתֶּם הַלִּיקוֹפְטֵר פִּיצוֹת, אָז תָּבִיא פִּיצוֹת". "אֵיזֶה מוּצַּב אִתָּם? אֵיךְ קוֹרְאִים לָכֶם?", שָׁאַל הַטַּיָּיס הַשֶּׁמֶן וְהוֹצִיא רְשִׁימָה מֵהַסַּרְבָּל שֶׁלּוֹ. "מִיצְ'קוֹנְג", אָמַר קֶפְּטֶן דָּן, "הַתַּחֲנָה הָאַחֲרוֹנָה מִיצְ'קוֹנְג". הַשֶּׁמֶן עָבַר עַל הָרְשִׁימָה שֶׁלּוֹ וּלְבַסּוֹף אָמַר, "אֵין לִי מוּצָּב כָּזֶה בָּרְשִׁימָה. זֶה הַכּוֹל שֵׁמוֹת שֶׁל עֵצִים". "אֵיזֶה עֵצִים?", שָׁאַלְתִּי. "אוּכְמָנִיּוֹת, אֲפַרְסֵק, בָּנָנָה, מַיְיפֵל, פֶּטֶל, שְׁזִיפִים, תַּפּוּחַ, כָּאֵלּוּ", אָמַר הַשֶּׁמֶן. "פֶּטֶל", אָמַר אַנְזָדִ'י, "אֲנַחְנוּ פֶּטֶל". הַשֶּׁמֶן שׁוּב הֵצִיץ בָּרְשִׁימוֹת שֶׁלּוֹ. "אוֹקֵיי. כֵּן, אַתֶּם כָּאן. מַגִּיעַ לָכֶם שְׁמוֹנֶה-עֶשְׂרֵה מַגְשִׁים, תּוֹרִיד לָהֶם שְׁמוֹנֶה-עֶשְׂרֵה, גּ'וּנִי", הוּא צָעַק לְעֵבֶר הַטַּיָּיס שֶׁנִּשְׁאַר בְּתוֹךְ הַהַלִּיקוֹפְטֵר, "וְאַתָּה יָכוֹל לְדוֹמֵם". לְכָל אֶחָד יָצְאוּ שְׁלוֹשָׁה מַגְשִׁים, וְהָלַכְנוּ וְהִתְיַישַּׁבְנוּ וְאָכַלְנוּ בַּצַּד, לֹא בְּיַחַד, כָּל אֶחָד בְּעַצְמוֹ, כְּאִילּוּ לֹא הָיָה לָנוּ נָעִים שֶׁהָאֲחֵרִים, אֵלּוּ שֶׁאוֹכְלִים כְּבָר שְׁנָתַיִים וָחֵצִי רַק תִּירָסִים מֵחוּרְבָּנִים וּפִיחֶסְלָנִינָגִים צְלוּיִים, יֵירָאוּ שֶׁאֲנַחְנוּ אוֹכְלִים אוֹכֶל אֲמִיתִּי, אוֹכֶל שֶׁל בֵּית, טַעַם שֶׁל גַּן-עֵדֶן הָיָה לְזֶה. זֶה בֶּטַח כָּכָה, זֶה מָה שֶׁאוֹכְלִים כָּל הַיּוֹם בַּגַּן-עֵדֶן שֶׁל הָאִיטַלְקִים. "מְעַנְיֵין בֶּאֱמֶת אֵיךְ זֶה מְסוּדָּר שָׁם  בְּגַן-עֵדֶן, הָאֲנָשִׁים לְפִי מָה מְסַדְּרִים אוֹתָם?", שָׁאַלְתִּי פַּעַם אֶת אַנְדָּזִ'י. "מָה זֹאת אוֹמֶרֶת?" הוּא לֹא הֵבִין אֶת הַשְּׁאֵלָה, אָז הִסְבַּרְתִּי לוֹ. "בְּגַהִינּוֹם זֶה בָּרוּר. זֶה לְפִי הַחֲטָאִים וּלְפִי הָעֳונָשִׁים, נַגִּיד אִם נָאַפְתָּ", לֹא יוֹדֵעַ מֵאֵיפֹה הֵבֵאתִי אֶת הַמִּילָּה הַזֹּאת, "אִם נָאַפְתָּ, אָז שָׂמִים אוֹתְךָ בַּאֲגַף שֶׁל כָּל הַנּוֹאֲפִים, מִכָּל הָעַמִּים, סִינִים, יְהוּדִים, אִיטַלְקִים, לֹא מְשַׁנֶּה, וְהַמַּחְלָקוֹת זֶה לְפִי הַסּוּג שֶׁל הַנִּיאוּף, נַגִּיד אִם נָאַפְתָּ רָגִיל, אָז אַתָּה בְּמַחְלֶקֶת שְׂרֵיפוֹת רְגִילָה, אֲבָל אִם נָאַפְתָּ בִּזְמַן שֶׁאִשְׁתְּךָ הָיְיתָה בְּהֵרָיוֹן, צַ'רְלִי, אָז אַתָּה בְּמַחְלֶקֶת שְׂרֵיפוֹת עִם זֶפֶת רוֹתַחַת, וְזֶה לֹא מְשַׁנֶּה אִם אַתָּה אִיטַלְקִי אוֹ יְהוּדִי, אֲבָל בְּגַן-עֵדֶן, אֵיךְ זֶה שָׁם מְסוּדָּר, אֶת זֶה אַף פַּעַם לֹא הֵבַנְתִּי". אֲבָל גַּם אַנְדָּזִ'י שֶׁתָּמִיד יָדַע כָּל דָּבָר לֹא הָיָה לוֹ מוּשָּׂג. "כִּי בְּגַן-עֵדֶן כּוּלָּם שָׁם הֲרֵי טוֹבִים, וְאֵין שָׁם טוֹבִים יוֹתֵר וְטוֹבִים פָּחוֹת, נָכוֹן, צַ'רְלִי?", הִמְשַׁכְתִּי לְהָצִיק לוֹ. "אָז זֶה לְפִי עַמִּים בֶּאֱמֶת, צַ'רְלִי", הוּא אָמַר, סְתָם, כִּי הוּא לֹא בֶּאֱמֶת יָדַע. "וְכָל הָאִיטַלְקִים גָּרִים נַגִּיד בְּאֵיזֶה נַאפּוֹלִי גַּן-עַדְנִית כָּזֹאת וְאוֹכְלִים כָּל הַיּוֹם פִּיצוֹת, וְהָרוּסִים גָּרִים בְּמוֹסְקְבָה שֶׁל מַעְלָה וְכָל הַיּוֹם שׁוֹתִים וָודְקָה טוֹבָה, כָּכָה זֶה שָׁם". "אֲבָל אִם כָּכָה, צַ'רְלִי", הֵבֵאתִי לוֹ שְׁאֵלָה מַמָּשׁ קָשָׁה, "אִם גַּם בְּגַן-עֵדֶן זֶה לְפִי עַמִּים, אָז בַּסּוֹף הֵם הֲרֵי יְרִיבוֹ, כְּמוֹ שֶׁזֶּה פֹּה, אֵיזֶה עַם יוֹתֵר טוֹב וְכָל זֶה, וְאָז יַתְחִילוּ מִלְחָמוֹת, וּבַסּוֹף גַּן-עֵדֶן יִהְיֶה כְּמוֹ בְּעֶצֶם גְּהִינוּם, אַתָּה לֹא חוֹשֵׁב?". אָז הוּא חָשַׁב, הַרְבֵּה זְמַן הוּא חָשַׁב. "אַתָּה יוֹדֵעַ מָה אֲנִי חוֹשֵׁב, צַ'רְלִי?", הוּא שָׁאַל. לֹא יָדַעְתִּי. אָז הוּא אָמַר. "שֶׁיָּכוֹל לִהְיוֹת שֶׁאַתָּה צוֹדֵק". "אֵיךְ צוֹדֵק? בַּמֶּה?". "שֶׁכְּמוֹ שֶׁאָמַרְתָּ, שֶׁאֲנַחְנוּ כָּאן, עַכְשָׁיו, בַּחַיִּים הָאֵלֶּה, לֹא רַק כָּאן, בְּכָל מָקוֹם, שֶׁהַכַּדּוּר-הָאָרֶץ הַזֶּה שֶׁלָּנוּ הוּא בְּעֶצֶם הַגַּן-עֵדֶן הַזֶּה, צַ'רְלִי, שֶׁאֵלָיו אֲנַחְנוּ הוֹלְכִים אַחֲרֵי שֶׁאֲנַחְנוּ מֵתִים". "אֲבָל אִם אֲנַחְנוּ מֵתִים, צַ'רְלִי", אָמַרְתִּי לוֹ, "אָז אֵיךְ זֶה שֶׁאֲנַחְנוּ חַיִּים?". "לֹא, לֹא, צַ'רְלִי", הוּא אָמַר לִי, "הַחַיִּים שֶׁלָּנוּ עַכְשָׁיו זֶה לֹא בֶּאֱמֶת הַחַיִּים שֶׁלָּנוּ, זֶה הַחַיִּים שֶׁאַחֲרֵי הַמָּוֶות, בְּגַן-עֵדֶן, שֶׁאֵלָיו שָׁלְחוּ אוֹתָנוּ לֹא בִּגְלַל שֶׁבַּחַיִּים הָאֲמִיתִּיִּים, שֶׁהָיוּ אֲנִי לֹא יוֹדֵעַ אֵיפֹה הֵם הָיוּ, נַגִּיד נֵאַפְנוּ, כְּמוֹ שֶׁאַתָּה אוֹמֵר, בִּזְמַן שֶׁאִשְׁתֵּנוּ הָיְיתָה בְּהֵרָיוֹן, אֶלָּא בִּגְלַל שֶׁהָיִינוּ טוֹבִים, דַּוְוקָא בִּגְלַל שֶׁלֹּא חָטָאנוּ הִגַּעְנוּ לְפֹה, אַתָּה מֵבִין?" לֹא הֵבַנְתִּי כְּלוּם, אָז שָׁתַקְתִּי, אֲבָל אַנְדָּזִ'י הִמְשִׁיךְ. "בִּגְלַל זֶה אֲנַחְנוּ פֹּה עַכְשָׁיו, בַּגֵּיהִנּוֹם הַזֶּה, בִּגְלַל שֶׁגַּן-עֵדֶן, כָּל גַּן-עֵדֶן, הוּא מַתְחִיל גַּן-עֵדֶן, אֲבָל לְאַט-לְאַט בַּסּוֹף הוּא הוֹפֵךְ לְגֵיהִנּוֹם, אַתָּה מֵבִין, צַ'רְלִי?" כֵּן, הֵבַנְתִּי. וְנִבְהַלְתִּי. כִּי פִּתְאוֹם זֶה נִרְאֶה לִי, מָה שֶׁהוּא אָמַר, הַרְבֵּה יוֹתֵר הֶגְיוֹנִי מֵהַהֶסְבֵּר הָרָגִיל. אָז שָׁתַקְתִּי. אָכַלְנוּ בְּשֶׁקֶט. כָּל אֶחָד אָכַל אֶת הַלֹּא יוֹדֵעַ כַּמָּה  מְשׁוּלָּשִׁים שֶׁיָּצְאוּ לוֹ, וּלְאַט אָכַלְנוּ, מְאוֹד לְאַט, לוֹעֲסִים כָּל נְגִיסָה עַד תּוּמָּהּ, כְּמוֹ שֶׁכּוֹתְבִים בַּסְּפָרִים, וְכָל הַזְּמַן הַזֶּה אַף אֶחָד לֹא דִּיבֵּר, אֲפִילּוּ לֹא מִילָּה אַחַת דְּפוּקָה. כְּלוּם. רַק קֶפְּטֶן דָּן פִּתְאוֹם אָמַר "וְשֶׁכָּל אֶחָד יַשְׁאִיר מְשׁוּלָּשׁ לְקֶפְּטֶן אוֹ'מָאלִי", אֲבָל אַף אֶחָד לֹא עָנָה וְלֹא פָּצָה פֶּה וְלֹא חָדַל מִלִּלְעוֹס. "זוֹ פְּקוּדָּה", הִמְשִׁיךְ קֶפְּטֶן דָּן בְּשֶׁלּוֹ, אֲבָל הִמְשִׁיךְ גַּם הוּא לִלְעוֹס אֶת הַפִּיצוֹת שֶׁלּוֹ עַד הַסּוֹף, לֹא מַאֲמִין בְּעַצְמוֹ לַשְּׁטוּיוֹת שֶׁיּוֹצְאוֹת לוֹ מֵהַפֶּה בְּתוֹקֶף תַּפְקִידוֹ, אוֹ אֵיךְ שֶׁלֹּא קוֹרְאִים לָזֶה. כְּשֶׁסִּייַּמְנוּ לֶאֱכוֹל הוֹפִיעַ הַשְּׁלִישִׁי שֶׁלָּהֶם, זֶה שֶׁנִּשְׁאַר קוֹדֶם לְיַד הַהֶגֶה. "יֵשׁ לָכֶם פֹּה מִישֶׁהוּ מְכוֹנַאי אוֹ מַשֶּׁהוּ?", הוּא שָׁאַל, אֲבָל אַנְדָּזִ'י אָמַר "רֶגַע, תֵּן לָנוּ לְהַפְלִיץ קוֹדֶם, אַתָּה יוֹדֵעַ כַּמָּה זְמַן לֹא הִפְלַצְנוּ?". וְאַנְדָּזִ'י קָם וְכוּלָּנוּ אַחֲרָיו וְהִסְתַּדַּרְנוּ שֶׁשִּׁתְנוֹ בְּשׁוּרָה כְּמוֹ בְּמִסְדַּר, וְסוֹבַבְנוּ אֶת הַתַּחַת לַמִּזְרָח, אֵיפֹה שֶׁעוֹלֶה הַשֶּׁמֶשׁ שֶׁל הַקּוֹמוּנִיסְטִיִּים הַמְּחוּרְיָינִים שֶׁרוֹצִים לִכְבּוֹשׁ לָנוּ אֶת הָאָרֶץ הַמּוּבְטַחַת, וְהִפְלַצְנוּ בְּשָׂשׂוֹן וּבְחֶדְוָוה אֶת שַׁרְשֶׁרֶת הַנּוֹדִים הֲכִי אֲרוּכִּים וַהֲכִי מַסְרִיחִים וַהֲכִי עַלִּיזִים שֶׁל הַחַיִּים שֶׁלָּנוּ. רַק אָז שָׁב פְּרוֹפִינְסְקִי וּפָנָה אֶל הַגּ'וֹנִי הַשְּׁלִישִׁי, "כֵּן, וּבַמֶּה אֶפְשָׁר לַעֲזוֹר לְךָ?". "יֵשׁ לָנוּ נְזִילָה בְּמִמְסַר שֶׁמֶן. אֵיזֶה כַּדּוּר עָשָׂה לָנוּ שָׁם חוֹר", הוּא אָמַר. "הוּא", הִצְבִּיעַ קֶפְּטֶן דָּן עַל צַ'רְלִי הַכּוּשִׁי, "הוּא מְכוֹנַאי. לְךָ, לְךָ תַּעֲזוֹר לָהֶם, צַ'רְלִי". אֲבָל לִפְנֵי שֶׁצַּ'רְלִי הַכּוּשִׁי, שֶׁהָיָה מְכוֹנַאי כְּמוֹ שֶׁסָּבְתָא שֶׁלָּכֶם מְהַנְדֶּסֶת רַכְּבוֹת-הָרִים, הִסְפִּיק לַעֲשׂוֹת אֲפִילּוּ חֲצִי צַעַד, אַנְדָּזִ'י קָפַץ וְחָסַם לוֹ אֶת הַדֶּרֶךְ. "לֹא, לֹא, מָה פִּתְאוֹם?", הוּא אָמַר לַהִוא, "אֲנַחְנוּ לֹא מְתַקְּנִים לָכֶם כְּלוּם, אֶלָּא אִם אַתֶּם לוֹקְחִים אֶחָד מֵאִיתָּנוּ אִיתְּכֶם". וְלַמְרוֹת שֶׁהוּא הָיָה צוֹדֵק לְגַמְרֵי, כּוּלָּנוּ הִסְתַּכַּלְנוּ בּוֹ כְּאִילּוּ הוּא הִשְׁתַּגֵּעַ לְגַמְרֵי. "אֲבָל אֲנַחְנוּ לֹא יְכוֹלִים. אָסוּר לָנוּ", אָמַר הַטַּיָּיס, וְגַם קֶפְּטֶן דָּן אָמַר לוֹ "זֶה לֹא לְפִי הַתַּקָּנוֹת, צַ'רְלִי". "הַתַּקָּנוֹת בַּתַּחַת שֶׁלִּי", עָנָה פְּרוֹפִינְסְקִי, "שֶׁצַּ'רְלִי הַגִּ'ינְגִּ'י יִיסַּע אִיתָּם וִיסַפֵּר לָהֶם עָלֵינוּ, אַחֶרֶת הֵם לֹא יַחְזְרוּ לְפֹה, לֹא הֵם וְלֹא אַף אֶחָד אַחֵר, לְעוֹלָם". קֶפְּטֶן דָּן לֹא יָדַע מָה לְהַגִּיד וְגַם הַטַּיָּיס לֹא, אָז הוּא הָלַךְ. אַחַר כָּךְ הוּא חָזַר בְּיַחַד עִם שְׁנֵי הָאֲחֵרִים. "אֲנַחְנוּ מְאוֹד מִצְטַעֲרִים", הֵם דִּיבְּרוּ עַכְשָׁיו שְׁלוֹשְׁתָּם אֶחָד אַחֲרֵי הַשֵּׁנִי כְּמוֹ מְכוֹנַת-יְרִייָּה מְזוּיֶּנֶת, "אֲבָל אֲנַחְנוּ לֹא יְכוֹלִים. אֲנַחְנוּ מְבִינִים אֶתְכֶם, אֲנַחְנוּ רוֹאִים אֶת הַמַּצָּב שֶׁלָּכֶם. אֲבָל זֶה בִּלְתִּי אֶפְשָׁרִי. אֲנַחְנוּ רוֹאִים כַּמָּה שֶׁזֶּה קָשֶׁה לָכֶם, אֲבָל זֶה אָסוּר לָנוּ, פָּשׁוּט אָסוּר", וְקֶפְּטֶן דָּן עוֹד פַּעַם אָמַר "זֶה לֹא לְפִי הַתַּקָּנוֹת, צַ'רְלִי". אָז אַנְדָּזִ'י אָמַר "אוֹקֵיי. אָז אִם אַתֶּם לֹא לוֹקְחִים אֶחָד מֵאִיתָּנוּ אִיתְּכֶם, אָז תַּשְׁאִירוּ אֶחָד מִשֶּׁלָּכֶם פֹּה". הֲג'וּנִים לֹא הֵבִינוּ עַל מָה הוּא מְדַבֵּר, וְקֶפְּטֶן דָּן עוֹד פַּעַם אָמַר "זֶה לֹא לְפִי הַתַּקָּנוֹת, צַ'רְלִי". אָז פְּרוֹפִינְסְקִי הִסְבִּיר, "אַתֶּם רוֹצִים לָטוּס בִּלְעָדֵינוּ? אֵין בְּעָיָה, אֲבָל גּ'וּנִי אֶחָד מִכֶּם יִישָּׁאֵר פֹּה, וְאָז בָּטוּחַ שֶׁאַתֶּם תַּחְזְרוּ, אַתֶּם מְבִינִים?". "מָה זֶה?", שָׁאַל הַגּ'וֹנִי הַגָּבוֹהַּ, "כְּאִילּוּ בְּתוֹר בֶּן-עֲרוּבָּה?". "בְּדִיּוּק, גּ'וּנִי", צָחַק אַנְדָּזִ'י, "בְּדִיּוּק. בֶּן-עֲרוּבָּה. זֹאת הַמִּילָּה". זֶה הָיָה חָזָק, וְכוּלָּם שָׁתְקוּ, אֲפִילּוּ דָּן לֹא יָדַע מָה לְהַגִּיד. אֲבָל אָז הִתְעָרֵב הַגּ'וֹנִי הַשֶּׁמֶן. "תִּשְׁמַע, בָּחוּר", הוּא פָּנָה לִפְרוֹפִינְסְקִי, "אֵיךְ קוֹרְאִים לְךָ?". "צַ'רְלִי", עָנִיתִי בַּמָּקוֹם אַנְדָּזִ'י, "אֲנַחְנוּ פֹּה כּוּלָּם צַ'רְלִי". "אָז תִּשְׁמַע, צַ'רְלִי", הוּא הִמְשִׁיךְ, הַגּ'וֹנִי הַשֶּׁמֶן, "אַתָּה נִרְאֶה לִי בָּחוּר חָכָם, שֶׁיּוֹדֵעַ עַל מָה הוּא מְדַבֵּר, וְאַתָּה בֶּטַח מֵבִין, כְּמוֹ כָּל מִי שֶׁנִּמְצָא כָּאן שְׁמָהּ שֶׁאַתָּה מַצִּיעַ, אוֹ לְהַכְרִיחַ אוֹתָנוּ לָקַחַת מִישֶׁהוּ מִכֶּם בְּנִיגּוּד לְתַקָּנוֹת, אוֹ לַחֲטוֹף אֶחָד מֵאִיתָּנוּ כְּבֶן-עֲרוּבָּה, זֶה לֹא רַק לֹא חוּקִּי, זֶה מֶרֶד, פָּשׁוּט כָּכָה, מֶרֶד, וּמְדוּבָּר בִּשְׁעַת מִלְחָמָה, מֶרֶד לְנוֹכַח פְּנֵי הָאוֹיֵב, כְּמוֹ שֶׁאוֹמְרִים, וְזֶה לֹא רַק אָסוּר, זֶה הָעוֹנֶשׁ עַל זֶה הוֹצָאָה לַהוֹרֵג, מָוֶות, בִּירִיָּיה. אָז לָמָּה לְךָ? לָמָּה לָכֶם? אַתֶּם רוֹצִים דַּוְוקָא עַכְשָׁיו, כְּשֶׁסּוֹף סוֹף נִמְצָא לָכֶם חֶבֶל-הַהַצָּלָה לַהֲפוֹךְ אוֹתוֹ לְחַבֵּל-תְּלִיָּיה? זֶה לֹא רַק אִידְיוֹטִי, זֶה הִתְאַבְּדוּת, מַמָּשׁ הִתְאַבְּדוּת, וַאֲנִי גַּם מַבְטִיחַ לְךָ, צַ'רְלִי, אֲנִי נִשְׁבָּע בַּאֲחוֹתִי הַקְּטַנָּה בְּטָסֵי-סוּ, שֶׁאֲנִי אוֹהֵב אוֹתָהּ יוֹתֵר מַשְׂאַת עַצְמִי, שֶׁאֲנַחְנוּ נְסַפֵּר עֲלֵיכֶם, אֲנַחְנוּ לֹא נִשְׁתּוֹק, אֲנַחְנוּ נַעֲשֶׂה הַכּוֹל שֶׁיָּבוֹאוּ לָקַחַת אִתְּכֶם מִפֹּה, שֶׁיַּצִּילוּ אֶתְכֶם, בְּסֵדֶר, צַ'רְלִי?". נְאוּם כְּזֶה יָפֶה, לְפִי דַּעְתִּי, לֹא נִנְאַם בָּעוֹלָם מֵאָז נְאוּם גֶּטִיסְבֵּרְג שֶׁל הַנָּשִׂיא לִינְקוֹלְן שֶׁלּוֹמְדִים בְּבֵית-סֵפֶר. בֶּאֱמֶת.  וּבֶאֱמֶת וּבְתָמִים, אֲנִי מְקַוֶּוה שֶׁכָּכָה אוֹמְרִים, אֲפִילּוּ אֶת אַנְדָּזִ'י זֶה שִׁיכְנֵעַ. "הָיָה בָּזֶה אֶת כָּל מָה שֶׁצָּרִיךְ לִהְיוֹת בִּנְאוּם, צַ'רְלִי", הוּא אָמַר לִי אַחֵר-זֶה, וְהוּא הָלַךְ, רָץ מַמָּשׁ, אַל הַגּ'וֹנִי הַשֶּׁמֶן וְחִיבֵּק אוֹתוֹ כְּמוֹ שֶׁמְּחַבְּקִים אִימָּא שֶׁחָזְרָה מְשַׁנֶּה בְּבֵית-חוֹלִים, וְהַשֶּׁמֶן חִיבֵּק אוֹתוֹ בַּחֲזָרָה, כְּאִילּוּ אַנְדָּזִ'י הוּא בְּנוֹ הָאָבוּד שֶׁהוּא לֹא רָאָה אֵיזֶה שְׁלוֹשִׁים שָׁנָה, כְּמוֹ בַּטֵּלֵוִויזְיָה זֶה הָיָה, וְכוּלָּנוּ הִתְחַבַּקְנוּ וּבָכִינוּ וְגַם צָחַקְנוּ. הָיָה מְאוֹד מְרַגֵּשׁ. וְצַ'רְלִי הַכּוּשִׁי גַּם פָּתַר לָהֶם, אֲפִילּוּ שֶׁהוּא לֹא הָיָה שׁוּם מְכוֹנַאי, אֶת הַבְּעָיָה שֶׁל הַחוֹר בַּמָּנוֹעַ. הוּא פָּשׁוּט דָּחַף לָהֶם לְשֵׁם פִּיחָסִילִינְג וְכָכָה הוּא סְתָם אֶת הַחוֹר. הֲכִי פָּשׁוּט בָּעוֹלָם. בִּשְׁתַּיִים אַחֲרֵי הַצָּהֳרַיִים, כְּשֶׁנִּגְמְרוּ כָּל הַבְּדִיקוֹת וְהַתִּיקּוּנִים, הֵם נִכְנְסוּ לְהַלִּיקוֹפְטֵר וְעָמְדוּ לְהַמְרִיא. הָלַכְנוּ לְהִיפָּרֵד מֵהֶם. לֹא כּוּלָּם בָּאוּ, רַק קֶפְּטֶן דָּן וְצַ'רְלִי הַכּוּשִׁי וְצַ'רְלִי הַהוֹמוֹ וַאֲנִי. אוּלַי לְאַנְדָּזִ'י וּלְגִ'ינְגִ'י זֶה הָיָה קָשֶׁה, לַמְרוֹת הַכּוֹל, אַתֶּם יוֹדְעִים, לְקַבֵּל אֶת זֶה שֶׁהֵם עוֹזְבִים בִּלְעָדֵינוּ. לֹא יוֹדֵעַ, זֹאת אוֹמֶרֶת אָז, בָּרֶגַע הַהוּא עוֹד לֹא יָדַעְתִּי. אֲבָל כְּשֶׁהַהִלִּיקוֹפְטֵר הִתְנִיעַ וְהִתְחִיל לְהַמְרִיא רָאִינוּ פִּתְאוֹם שֶׁעַל כָּל אֶחָד מִשְּׁנֵי הַמִּגְלָשִׁים שֶׁלּוֹ, אַתֶּם יוֹדְעִים, אֵלּוּ שֶׁהוּא עוֹמֵד עֲלֵיהֶם כְּשֶׁהוּא נוֹחֵת, עַל כָּל אֶחָד תָּלוּי בֶּן-אָדָם. זֶה הָיוּ פְּרוֹפִינְסְקִי וְצַ'רְלִי הַגִּ'ינְגִּ'י. קֶפְּטֶן דָּן הִשְׁתַּגֵּעַ, הוּא הוֹצִיא אֶת הָאֶקְדָּח שֶׁלּוֹ וְרָצָה לִירוֹת עֲלֵיהֶם בָּאֲוִויר, אֲבָל עוֹד לִפְנֵי שֶׁהוּא הִסְפִּיק, פִּתְאוֹם אַנְדָּזִ'י נָפַל מְהַהֲלִיקוֹפְטֵר וְהִתְנַפֵּץ יָשָׁר עַל הַמִּנְחָת. רַצְנוּ אֵלָיו. הָרַגְלַיִים שֶׁלּוֹ הָיוּ מְרוּסָּקוֹת. יָד אַחַת נִקְטְעָה וְהַשְּׁנִיָּיה נִשְׁבְּרָה. הַגּוּלְגּוֹלֶת הָיְיתָה מְעוּכָה וְהַפַּרְצוּף מִחוּץ, לֹא הָיוּ לוֹ בִּכְלָל פָּנִים. רַק הַשָּׂפָם נִשְׁאַר לוֹ, שָׂפָם וָדָם. אֲבָל הוּא גַּם לֹא הָיָה מֵת, הֶחָזֶה שֶׁלּוֹ עָלָה וְיָרַד, הוּא נָשַׁם. לֹא יָדַעְנוּ מָה לַעֲשׂוֹת, הִבַּטְנוּ אֶל עֵבֶר הַהַלִּיקוֹפְטֵר הַמִּתְרַחֵק, וְאָז כְּשֶׁהוּא הָיָה מֵעַל לַבֵּיצָה, רָאִינוּ פִּתְאוֹם שֶׁגַּם צַ'רְלִי הַגִּ'ינְגִּ'י נוֹפֵל, יָשָׁר לְתוֹךְ הַמַּיִם, וּמִיָּד תַּנִּינִים עֵטִים עָלָיו וְקוֹרְעִים וּבוֹלְעִים אוֹתוֹ בִּן רֶגַע, אוֹ אֵיךְ שֶׁלֹּא אוֹמְרִים אֶת זֶה. "מָה זֶה, צַ'רְלִי?", שָׁאַלְתִּי פַּעַם אֶת אַנְדָּזִ'י, "מֵאֵיפֹה יֵשׁ לָהֶם פֹּה תַּנִּינִים בְּבִיצּוֹת שֶׁלָּהֶם, הָא?", וְאַנְדָּזִ'י צָחַק "זֶה אֲנַחְנוּ הֵבֵאנוּ, צַ'רְלִי, זֶה הַפֶּנְטָגוֹן הֵבִיאוּ לְפֹה אֵיזֶה כַּמָּה זוּגוֹת שֶׁל תַּנִּינִים מִפְלוֹרִידָה, שֶׁיִּתְרַבּוּ כְּמוֹ שְׁפַנִּים וַיֹּאכְלוּ אֶת כָּל הַשַּׂחְיָינִים הַקּוֹמוּנִיסְטִים הַמְּחוּרְיָינִים, הֵבַנְתָּ?". אֲבָל עוֹד לִפְנֵי שֶׁהִסְפַּקְנוּ לְהַגִּיד מִילָּה, רָאִינוּ שֶׁהַהֲלִיקוֹפְטֶר הוֹפֵךְ בְּבַת-אַחַת לְכַדּוּר-אֵשׁ גָּדוֹל וְאָז הִגִּיעַ גַּם הַבּוּם הַגָּדוֹל שֶׁל הַפִּיצוּץ וְזֶהוּ. לֹא נִשְׁאַר כְּלוּם. לֹא נִשְׁאַר כְּלוּם מִשּׁוּם דָּבָר, חוּץ אוּלַי מֵהַשָּׂפָם מָלֵא הַדָּם שֶׁל פְּרוֹפִינְסְקִי. "צָרִיךְ לַהֲרוֹג אוֹתוֹ, צַ'רְלִי", אָמַר קֶפְּטֶן דָּן. "מָה פִּתְאוֹם לַהֲרוֹג?", אָמַרְתִּי, "הוּא הֶחָבֵר הֲכִי טוֹב שֶׁלִּי, צַ'רְלִי, אֲנִי אוֹהֵב אוֹתוֹ, מָה פִּתְאוֹם לַהֲרוֹג?". אֲבָל קֶפְּטֶן דָּן הִתְעַקֵּשׁ. "יוֹתֵר טוֹב לוֹ כָּכָה", הוּא אָמַר, "הוּא מִמֵּילָא יָמוּת, צַ'רְלִי, וְכָכָה הוּא סְתָם סוֹבֵל". הִתְחַלְתִּי לִבְכּוֹת. "וְגַם אִם הוּא יִחְיֶה, מִמֵּילָא נִצְטָרֵךְ לַהֲרוֹג אוֹתוֹ", הוּא עוֹד הִמְשִׁיךְ, "בִּגְלַל שְׁמָהּ שֶׁהוּא עָשָׂה זֶה בְּגִידָה לְנוֹכַח פְּנֵי הָאוֹיֵב, צַ'רְלִי, וְעַל זֶה, אִם לֹא נַהֲרוֹג אוֹתוֹ, נִהְיֶה מוּכְרָחִים לַהֲרוֹג אוֹתוֹ, אַתָּה מֵבִין, צַ'רְלִי?". "אֲבָל מִי?", מִלְמַלְתִּי מִתּוֹךְ בְּכִי, "מִי יַהֲרוֹג אוֹתוֹ?".
 "זֶה בְּסֵדֶר, צַ'רְלִי", הוּא הִנִּיחַ אֶת יָדוֹ, הֲבֶן זוֹנָה, עַל כְּתֵפִי, "אֲנִי יַעֲשֶׂה אֶת זֶה", וְהוּא שָׁלַף מֵהַחֲגוֹרָה אֶת הָאֶקְדָּח וְנָתַן אוֹתוֹ לְחַבֵּר שֶׁלּוֹ, הֲבֶן זוֹנָה הַשֵּׁנִי, צַ'רְלִי הַהוֹמוֹ, שִׁירָה לְאַנְדָּזִ'י בְּמָה שֶׁנִּשְׁאַר לוֹ מֵהָרֹאשׁ, שֶׁהִתְפָּרֵק לִרְסִיסִים וְנִיתֵּז לְכָל הַכִּיוּוּנִים, וְזֶהוּ. בַּלַּיְלָה צַ'רְלִי הַכּוּשִׁי הָלַךְ לַחֶדֶר שֶׁל קֶפְּטֶן דָּן וְיָרָה בּוֹ וּבְצַ'רְלִי הַהוֹמוֹ, הֵם הָיוּ זוּג, אֲנִי אֲפִילּוּ לֹא יוֹדֵעַ אִם צַ'רְלִי הַכּוּשִׁי בִּכְלָל יָדַע אֶת זֶה אוֹ לֹא, וְהָרַג אֶת שְׁנֵיהֶם. אַחַר-כָּךְ הוּא הָלַךְ לָשֶׁבֶת מוּל הַנָּהָר, זֶה הָיָה לַיְלָה שֶׁל יָרֵחַ מָלֵא, וְהַיָּרֵחַ הִשְׁתַּקֵּף בִּמְלוֹא תִּפְאַרְתּוֹ, כְּמוֹ שֶׁאוֹמְרִים אֶת זֶה, בַּמַּיִם הַכֹּל כָּךְ שְׁקֵטִים וְהַכֹּל כָּךְ יָפִים, וְהוּא הוֹצִיא מֵהַכִּיס אֶת הַמַּפּוּחִית וְנִיגֵּן וְשַׂר וּבָכָה אֶת "עַל נְהָרוֹת בָּבֶל" וְאָז יָרָה גַּם לְעַצְמוֹ צְרוֹר בְּרֹאשׁ.
  עַכְשָׁיו כּוּלָּם מֵתִים, חוּץ מִמֶּנִּי וּמִקֶּפְּטֶן אוֹ'מָאלִי, שֶׁבְּעֶצֶם כְּבָר מֵת מִזְּמַן. וַאֲנִי מָה יֵשׁ לִי לַעֲשׂוֹת? אֲנִי מְחַכֶּה. אוֹ לְמָוֶות אוֹ שֶׁמִּישֶׁהוּ יָבוֹא לְהַצִּיל אוֹתִי. מָה שֶׁיָּבוֹא קוֹדֶם. "תֵּדַע לְךָ, צַ'רְלִי", אָמַר לִי פַּעַם אַנְדָּזִ'י, "שֶׁאִם יַצִּילוּ אוֹתָנוּ יוֹם אֶחָד, אָז אֲנַחְנוּ נְקַבֵּל כּוּלָּנוּ צל"שים". "עַל מָה צל"שים, צַ'רְלִי?", צָחַקְתִּי, "עַל זֶה שֶׁאָכַלְנוּ פִּיחַסְלִינְגִים מַגְעִילִים בְּלִי לְהָקִיא?". גַּם אַנְדָּזִ'י צָחַק. "לֹא. עַל זֶה שֶׁהֵם הִשְׁאִירוּ אוֹתָנוּ כָּכָה פֹּה לָמוּת כְּמוֹ כְּלָבִים, כְּמוֹ פִּיחַסְלִינְגִים, בְּבִיצּוֹת הַמַּסְרִיחוֹת הָאֵלּוּ, צַ'רְלִי, כְּדֵי לְחַפּוֹת עַל הָאַשְׁמָה שֶׁלָּהֶם, בִּשְׁבִיל זֶה הֵם יִיתְּנוּ לָנוּ צל"שים, בִּשְׁבִיל לְהַצְדִּיק בְּעֵינֵי עַצְמָם וּבְעֵינֵי הָעוֹלָם אֶת הֶחָרָא שֶׁלָּהֶם, אַתָּה מֵבִין?". הֵבַנְתִּי, אֲבָל שָׁתַקְתִּי, כִּי מָה יָכוֹלְתִּי לְהַגִּיד לוֹ? שֶׁהוּא צוֹדֵק? לֹא רָצִיתִי לְהַגִּיד לוֹ אֶת זֶה, לֹא לוֹ וְלֹא לְעַצְמִי, כִּי זֶה הָיָה כּוֹאֵב, יוֹתֵר מִדַּי כּוֹאֵב. אֲבָל הוּא הִמְשִׁיךְ, הַנְּבָלָה. "וְאִם יְרַאְיְינוּ אוֹתְךָ, צַ'רְלִי, לַטֵּלֵוִויזְיָה, עַל הַצָּלָ"שׁ שֶׁקִּיבַּלְתָּ, מָה תַּגִּיד לָהֶם?". "לֹא יוֹדֵעַ מָה אֲנִי יַגִּיד לָהֶם, צַ'רְלִי", לֹא יָדַעְתִּי מָה לְהַגִּיד לוֹ, "לֹא חָשַׁבְתִּי עַל זֶה אַף פַּעַם. אֲבָל אֲנִי חוֹשֵׁב שֶׁאֲנִי פָּשׁוּט יִסְתַּכֵּל לָהֶם בְּמַצְלֵמָה וַאֲנִי יַגִּיד הָלוֹ, אִימָּא, כֵּן, זֶה מָה שֶׁאֲנִי יַגִּיד לָהֶם, צַ'רְלִי". "הָלוֹ, אִימָּא!?", הוּא צָחַק כָּרָגִיל כְּמוֹ חֲמוֹר מְשׂוּפָּם, "אֲבָל אִימָּא שֶׁלְּךָ כְּבָר מֵתָה מִזְּמַן, צַ'רְלִי". "אָז מָה?", אָמַרְתִּי, "אֲבָל אֲנִי עֲדַיִין אוֹהֵב אוֹתָהּ, צַ'רְלִי". אַנְדָּזִי' צָחַק. "וְחוּץ מִזֶּה", הוּא אָמַר, "עַד שֶׁמְּרַאְיְינִים אוֹתְךָ פַּעַם בַּחַיִּים בַּטֵּלֵוִויזְיָה זֶה אִידְיוֹטִי לְהַגִּיד מַשֶּׁהוּ אִידְיוֹטִי כְּמוֹ הָלוֹ, אִמָּא, צַ'רְלִי. אַתָּה צָרִיךְ לְהַגִּיד מַשֶּׁהוּ מְקוֹרִי, מַשֶּׁהוּ חָזָק, מַשֶּׁהוּ שֶׁאַף אֶחָד עוֹד לֹא אָמַר לְאַף טֵלֵוִויזְיָה בַּחַיִּים שֶׁלָּהּ, מַשֶּׁהוּ שֶׁיֵּיחָרֵת בַּזִּיכָּרוֹן שֶׁל כָּל הָאֲנָשִׁים לְכָל הַחַיִּים שֶׁלָּהֶם". "אָה, כֵּן?" הִתְרַסְתִּי, אֲנִי חוֹשֵׁב שֶׁזֶּה מָה שֶׁעָשִׂיתִי, לוֹ בִּפְנִים, "לָמָּה, מָה אַתָּה הָיִיתָ אוֹמֵר לָהֶם, צַ'רְלִי?". "אֲנִי הָיִיתִי אוֹמֵר", הוּא אָמַר וְהִבִּיט בִּי כְּאִילּוּ אֲנִי הַכְּתָב שֶׁל אֵן.בִּי.סִי, "אֲנִי לֹא יוֹדֵעַ לָמָּה קִיבַּלְתִּי צָלָ"שׁ, אֲנִי בְּסַךְ הַכּוֹל רָצִיתִי לַחֲזוֹר הַבַּיְתָה בְּשָׁלוֹם. זֶה מָה שֶׁהָיִיתִי אוֹמֵר, אָז מָה אַתָּה אוֹמֵר עַל זֶה, צַ'רְלִי? חָזָק, לֹא?". "חָזָק מְאוֹד, צַ'רְלִי", אָמַרְתִּי, "הָאֱמֶת, אֲנִי אִם הָיִיתִי שׁוֹמֵעַ אֶת זֶה, בֶּטַח אִם זֶה הָיִיתָ אַתָּה, אֲנִי בֶּאֱמֶת הָיִיתִי זוֹכֵר אֶת זֶה לַכּוֹל הַחַיִּים שֶׁלִּי". הוּא צָחַק. אָז הִנֵּה עַכְשָׁיו אֲנִי אוֹמֵר לָכֶם אֶת זֶה, אֶת מָה שֶׁהֶחָבֵר שֶׁלִּי הַמֵּת הָיָה אוֹמֵר לָכֶם אִם הֱיִיתֶם בָּאִים בַּזְּמַן לְהַצִּיל אוֹתוֹ, אֲנִי לֹא יוֹדֵעַ לָמָּה קִיבַּלְתִּי צָלָ"שׁ, בְּסַךְ הַכּוֹל רָצִיתִי לַחֲזוֹר הַבַּיְתָה בְּשָׁלוֹם. זֶה מָה שֶׁהוּא הָיָה אוֹמֵר לָכֶם. זֶה יָפֶה, נָכוֹן? מְרַגֵּשׁ.




https://www.shortstoryproject.com/he/story/%d7%94%d7%aa%d7%97%d7%a0%d7%94-%d7%94%d7%90%d7%97%d7%a8%d7%95%d7%a0%d7%94-%d7%9e%d6%b4%d7%99%d7%a6%d7%a7%d7%95%d6%b9%d7%a0%d7%92/
#אַלִּימוּת#אָמֵרִיקָה#גַּבְרִיּוּת#יִשְׂרְאֵלִי#מִלְחָמָה#סָאטִירָה
