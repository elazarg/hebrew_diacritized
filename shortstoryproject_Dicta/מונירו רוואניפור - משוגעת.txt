הָאִישָּׁה הַמֵּתָה אָמְרָה:
"תַּעַטְפִי אוֹתִי, אֲנִי מִתְחַנֶּנֶת."
וְאָז הִצְבִּיעָה עַל
תַּכְרִיכֵי הַבַּד, עַל שְׁלוֹשֶׁת
הַחוּטִים הַדַּקִּים הָאֲרוּכִּים,
וְעַל חֲבִילַת הַצֶּמֶר גֶּפֶן.
הַסָּנִיטָרִית, שֶׁיָּשְׁבָה עַל
כִּיסֵּא לְיַד מִיטָּתָהּ וְסֵרְגָה,
אָמְרָה בְּלִי לְהַבִּיט בָּהּ:
"נִשְׁאֲרוּ לִי רַק עוֹד כַּמָּה
שׁוּרוֹת."
כָּךְ אָמְרָה וְחָזְרָה
לְהִתְרַכֵּז בִּסְרִיגָה. הָאִישָּׁה הַנִּידָּה
בְּרֹאשָׁהּ בְּתִסְכּוּל וְנִזְכְּרָה בַּלֵּילוֹת הַקּוֹדְמִים, תְּרוּפוֹת בְּתֵשַׁע, תְּרוּפוֹת בִּשְׁתֵּים-עֶשְׂרֵה,
וּבֵין לְבֵין סִיר לַיְלָה וּמְשַׁכְּכֵי כְּאֵבִים. וְהָעֶרֶב בְּלִי כַּדּוּרִים, בְּלִי זְרִיקוֹת, בְּלִי סִיר.
וְהַסִּיבָּה לִבְלִי-כְּלוּם הַזֶּה
הָיְיתָה הַמָּוֶות, שֶׁמּוֹתֵחַ
וּמַאֲרִיךְ אֶת הַלַּיְלָה בַּאֲדִישׁוּת וּבְלָאוֹת.
לֹא הָיְיתָה לָהּ בְּרֵירָה אֶלָּא לְחַכּוֹת עַד שֶׁהַסָּנִיטָרִית תְּסַיֵּים לִסְרוֹג אֶת הַשּׁוּרוֹת שֶׁלָּהּ וְתִתְפַּנֶּה
אֵלֶיהָ.
הִיא הָיְיתָה רוֹצָה
שֶׁיַּעַטְפוּ אוֹתָהּ כְּמוֹ סוּכָּרִיָּיה,
כְּמוֹ שֶׁעָשׂוּ לְנָשִׁים הָרַבּוֹת שֶׁמֵּתוּ בַּמִּיטָּה הַסְּמוּכָה בְּמַהֲלַךְ הַשְּׁהוּת שֶׁלָּהּ כָּאן. קוֹדֶם כּוֹל הוֹרִידוּ לָהֶן אֶת הַבְּגָדִים, שָׂמוּ בְּמַעֲטָפָה אֶת טַבָּעוֹת
הַזָּהָב, אֶת הָעֲגִילִים
וְאֶת הַצְּמִידִים, וְאַחַר כָּךְ
חִיפְּשׂוּ לָהֶן בַּפֶּה שִׁינַּיִים תּוֹתָבוֹת,
כְּדֵי לְוַודֵּא שֶׁהֵן לֹא יִבְלְעוּ אוֹתָן בְּטָעוּת בְּדֶרֶךְ. וְאָז מַגִּיעַ תּוֹרוֹ שֶׁל הַצֶּמֶר גֶּפֶן, שֶׁמְּכַסָּה אֶת נְקֵבִי הַגּוּף
כְּדֵי שֶׁהַנְּשָׁמָה שֶׁיָּצְאָה לֹא תִּתְחָרֵט וְתַחֲזוֹר לְמִשְׁכָּנָהּ הַמְּקוֹרִי.
זֵיעָה קָרָה כִּיסְּתָה אֶת
מִצְחָהּ שֶׁל הָאִישָּׁה, וְהִיא אָמְרָה
בְּקוֹל מְפוּחָד וְחָנוּק,
חָזָק הַרְבֵּה יוֹתֵר מִשֶּׁאֶפְשָׁר לְצַפּוֹת מֵאִישָּׁה מֵתָה:
"תִּסְתְּמִי אֶת הַנְּקָבִים טוֹב
טוֹב."
הַסָּנִיטָרִית, שֶׁעֲדַיִין סָרְגָה, כְּאִילּוּ הֵבִינָה אַתְּ
כַּוּוֹנָתָהּ. הִיא חִייְּכָה
חִיּוּךְ רָפֶה וְאָמְרָה בְּרָכוֹת:
"אַל תִּדְאֲגִי, אֲנִי אֶחֱסוֹם אֶת הַדֶּרֶךְ חֲזָרָה."
חִיּוּכָהּ שֶׁל הַסָּנִיטָרִית
עוֹדֵד אֶת הָאִישָּׁה, וְהִיא אָמְרָה:
"כַּמָּה שֶׁיּוֹתֵר מַהֵר, יוֹתֵר טוֹב."
"נוּ, אַתְּ כְּמוֹ הָאֲחֵרוֹת. קְצָת סַבְלָנוּת."
הָאִישָּׁה הִבִּיטָה בַּשָּׁעוֹן
שֶׁלָּהּ. הִיא מֵתָה
לִפְנֵי אַרְבַּע שָׁעוֹת, וְסַבְלָנוּתָהּ
פָּקְעָה וְהָלְכָה. מוּקְדָּם יוֹתֵר
עַצְמָהּ הַסָּנִיטָרִית אֶת עֵינֶיהָ וּמִלְמְלָה:
"טוֹב, אָז זֹאת הַשְּׁלִישִׁית, שָׁלוֹשׁ מֵתוּ מֵאָז תְּחִילַּת
הָעֶרֶב."
אַחֵר כָּךְ הֲלָכָה לְהָבִיא
אֶת תַּכְרִיכֵי הַבַּד, וְעַכְשָׁיו הִיא
סוֹרֶגֶת כְּבָר אַרְבַּע שָׁעוֹת.
הִיא טִיפְּלָה בְּכָל הַמֵּתוֹת בַּעֲדִינוּת,
בְּיִיחוּד כְּשֶׁהָאָחוֹת לֹא הָיְיתָה בַּמַּחְלָקָה, וְגַם נָתְנָה לָהּ פֶּטִידִין. זֶה הָיָה לָהּ נָעִים, וְהִיא יְשֵׁנָה עַד חֲצוֹת, כְּשֶׁהַכְּאֵב שׁוּב הֵחֵל
לְהִשְׁתּוֹלֵל וְהִיא קִיבְּלָה אֶת מְנַת הַפָּטִידִין הַבָּאָה.
כְּבָר שְׁלוֹשָׁה חוֹדָשִׁים
הִיא רוֹאָה אֶת הַסָּנִיטָרִית עִם הַמַּסְרֵגוֹת בְּיָדֶיהָ, וְעִם פְּקַעַת הַצֶּמֶר הָאֲפוֹרָה שֶׁהִיא תָּמִיד מַחֲזִיקָה בַּכִּיס וּמִתְעַסֶּקֶת בָּהּ. אֲפִילּוּ כְּשֶׁהִיא הִנִּיחָה
אֶת הֵסִיר מִתַּחַת לַמְּטוּפָּלוֹת שֶׁלָּהּ,
הִיא עָמְדָה וְסָרְגָה,
וְעַכְשָׁיו שֶׁהָאִישָּׁה לֹא חָשָׁה עוֹד כְּאֵב, הִיא שָׁאֲלָה אֶת עַצְמָהּ לְפֶתַע אֵיךְ זֶה שֶׁהַפְּקַעַת הָאֲפוֹרָה אַף פַּעַם לֹא
נִגְמֶרֶת.
"תַּגִּידִי, כַּמָּה אַתֶּם בְּבֵית?"
הַסָּנִיטָרִית סוֹבְבָה אֶת
צַוּוֹארָהּ הַדַּקִּיק וְהָאָרוֹךְ,
הֵרִימָה אֶת רֹאשָׁהּ,
עַצְמָהּ אֶת עֵינֶיהָ וְנֶאֶנְחָה בִּכְבֵדוּת:
"אֲנִי וְאִימָּא שֶׁלִּי
וְהַיְּלָדִים שֶׁל בַּעֲלֵי וּשְׁנֵי הַיְּלָדִים שֶׁלִּי."
"וְקַר לָהֶם?"
"מָה זֹאת אוֹמֶרֶת?"
"אַתְּ כָּל הַזְּמַן סוֹרֶגֶת."
"לֹא, נְשָׁמָה שֶׁלִּי, אֲנִי סוֹרֶגֶת וְאָז מוּכֶּרֶת."
"בַּעֲלֵךְ מוּבְטָל?"
הַסָּנִיטָרִית נֶאֶנְחָה שׁוּב, לִיפְּפָה אֶת הַצֶּמֶר כַּמָּה
פְּעָמִים סְבִיב אֶצְבָּעָהּ וְאָמְרָה:
"גַּם כֵּן בַּעַל. הוּא בְּבֵית, עִיוֵּור וְנָכֶה."
"עִיוֵּור?"
"כֵּן, עִיוֵּור, נוֹלַד עִיוֵּור וְעַכְשָׁיו
גַּם נִהְיֶה נָכֶה."
"אָז לָמָּה הִתְחַתַּנְתָּ אִיתּוֹ?"
"בִּגְלַל אֵיךְ שֶׁאֲנָשִׁים
מְדַבְּרִים, נְשָׁמָה שֶׁלִּי. הָיִיתִי צְעִירָה, הָיִיתִי יָפֶה וְהָיִיתִי
אַלְמָנָה, וְאַלְמָנָה הִיא
כְּמוֹ פְּרִי בְּשֶׁל – כָּל אֶחָד
חוֹשֵׁב שֶׁהוּא יָכוֹל לָתֵת בִּיס."
"לָמָּה לָקַחַת דִּיבּוּרִים
כָּאֵלֶּה לַלֵּב?"
"אוֹי נְשָׁמָה, יֵשׁ לְךָ כַּוּוֹנוֹת טוֹבוֹת, אֲבָל אִם הָיִיתָ בִּמְקוֹמִי, וּמְבוּקָּר עַד עֶרֶב, בְּכָל סִמְטָה, בְּכָל רְחוֹב, בַּעֲבוֹדָה, הָיוּ מְצַטְּטִים לְךָ אֶת
הַנָּבִיא וְקוֹרְאִים לְךָ לֹא לְבַזְבֵּז אֶת הַמַּתָּנָה שֶׁאֱלוֹהִים נָתַן לְךָ, וּמְבַקְּשִׁים מִמְּךָ לְהַשְׂכִּיר אֶת מַתְּנַת הָאֱלוֹהִים
הַזֹּאת אֲפִילּוּ לְשָׁעָה אַחַת – אִם הָיִיתָ
בִּמְקוֹמִי, לֹא רַק
שֶׁהָיְיתָה מוּכָנָה לְהִתְחַתֵּן עִם עִיוֵּור וְנָכֶה, הָיִיתָ מִתְחַתֶּנֶת גַּם עִם גֶּבֶר מֵת..."
הַסָּנִיטָרִית הוֹצִיאָה
מֵהַכִּיס אֶת הַפְּקַעַת הָאֲפוֹרָה וְהִבִּיטָה בָּהּ בְּמַבָּט יוֹקֵד.
"מַתָּנָה שֶׁל אֱלוֹהִים, מַתָּנָה שֶׁל אֱלוֹהִים, תַּאֲמִינִי לִי, לִפְעָמִים רָצִיתִי לִשְׂרוֹף
אֶת עַצְמִי מֵהַמּוֹתְנַיִים לְמַטָּה.
אֲבָל אַתְּ יוֹדַעַת,
הָעִנְיָין הוּא שֶׁאִם נָתַתִּי לְאֶחָד,
הָיִיתִי שׁוֹמַעַת עַל זֶה אַחַר כָּךְ מִכּוּלָּם, כָּכָה זֶה הָיָה, כּוּלָּם אוֹ אַף אֶחָד. וְאַחַר כָּךְ הַשְּׁמוּעָה מִתְפַּשֶּׁטֶת, וְאֶת רוֹאָה אֵיךְ הַמְתָּנָה שֶׁל אֱלוֹהִים מַתְחִילָה
לַעֲבוֹר מִיָּד לְיָד, וְהַסּוֹף כְּבָר
יָדוּעַ מֵרֹאשׁ. הֵם אֲפִילּוּ
הָיוּ לוֹחֲשִׁים אֶחָד לַשֵּׁנִי אֶת הַכְּתוֹבֶת שֶׁלִּי: הִיא עוֹבֶדֶת בְּבֵית הַחוֹלִים..."
לְאִישָּׁה הָיָה קַר, הַשִּׁינַּיִים שֶׁלָּהּ נָקְשׁוּ, הַיָּדַיִים וְהָרַגְלַיִים שֶׁלָּהּ
רָעֲדוּ. הַסָּנִיטָרִית
הִבִּיטָה בָּהּ:
"מָה יֵשׁ לְךָ שֶׁאַתְּ רוֹעֶדֶת
כָּכָה?"
"תַּעַטְפִי אוֹתִי, תַּעַטְפִי אוֹתִי וּתְשַׁלְּחִי
אוֹתִי לַחֲדַר הַמֵּתִים."
"קַר שָׁם, נָשְׁמָה, אֶת תַּחְטְפִי צִינּוּן."
"לֹא, חַם שָׁם יוֹתֵר, בָּטוּחַ חַם שָׁם יוֹתֵר."
הַסָּנִיטָרִית חָזְרָה לִסְרוֹג
בְּלִי לְהִתְיַיחֵס אֵלֶיהָ.
שִׁינֶּיהָ שֶׁל הָאִישָּׁה נָקְשׁוּ,
וְעַמּוּד הַשִּׁדְרָה שֶׁלָּהּ כְּאֵב מֵרוֹב קוֹר. הִיא לֹא יָדְעָה אֵיךְ לְשַׁכְנֵעַ אֶת הַסָּנִיטָרִית לַעֲטוֹף אוֹתָהּ. הִיא חָשְׁבָה וְנִיסְּתָה
לִמְצוֹא פִּתְרוֹן, וְאַחֲרֵי
שֶׁהַסָּנִיטָרִית סָרְגָה עוֹד כַּמָּה שׁוּרוֹת וְסִייְּמָה אֶת אֶחָד הַחֲפָתִים בְּחִיּוּךְ חִיוֵּור, כִּחְכְּחָה הָאִישָּׁה בִּגְרוֹנָהּ:
"מָה דַּעְתְּךָ, אוּלַי בְּכָל זֹאת תַּעַטְפִי
אוֹתִי? יְכוֹלוֹת לָבוֹא
תּוֹלָעִים."
"אַל תִּדְאֲגִי, מְתוּקָה, קוֹדֶם אֶת תִּתְקַשִּׁי, וְרַק אַחַר כָּךְ תַּתְחִילִי
לְהֵירָקֵב."
הַסָּנִיטָרִית הוֹצִיאָה
לֵיחָה וְיָרְקָה, וְהָאִישָּׁה
הִפְנְתָה אֶת פָּנֶיהָ כְּדֵי לֹא לִרְאוֹת אֶת הַגּוּשׁ הָאָפוֹר שֶׁהִתְעוֹפֵף וְנִדְבַּק לַסָּדִין. לֹא הָיְיתָה לָהּ בְּרֵירָה, הִיא הָיְיתָה חַיֶּיבֶת
לְחַכּוֹת שֶׁהַסָּנִיטָרִית תְּסַיֵּים עִם הַסְּרִיגָה שֶׁלָּהּ. עָבְרוּ עָלֶיהָ יָמִים קָשִׁים בַּמָּקוֹם הַזֶּה, וְעַכְשָׁיו, בַּהֲפוּגָה הַזֹּאת, הִיא יָכְלָה לָקַחַת לְעַצְמָהּ רֶגַע וְלַחֲשׁוֹב עַל כָּל
מָה שֶׁעָבַר עָלֶיהָ בְּמַהֲלַךְ שְׁלוֹשֶׁת הֶחוֹדָשִׁים הָאַחֲרוֹנִים, שֶׁבָּהֶם הָיְיתָה בַּשֶּׁבִי הַכְּאֵבִים וְהַבְּדִיקוֹת
וְהַסְּרִיקוֹת.
הִיא חָשְׁבָה עַל הַיּוֹם
הָרִאשׁוֹן, כְּשֶׁקִּשְׁרוֹ
בַּעֲדִינוּת אֶת יָדֶיהָ וְרַגְלֶיהָ וְהֶעֱבִירוּ אוֹתָהּ לַמַּחְלָקָה הַפְּסִיכִיאַטְרִית. הִיא לֹא הָיְיתָה בְּמַצָּב עַד כְּדֵי כָּךְ גָּרוּעַ, אֲבָל רְבִיעִיַּית אַחְיוֹתֶיהָ
הִבְחִינוּ שׁוּב בְּחִיּוּךְ הַמִּסְתּוֹרִי הַתָּלוּי עַל שְׂפָתֶיהָ, וּרְבִיעִיַּית בַּעֲלֵיהֶן, שֶׁהָיוּ בְּתַפְקִידִים
בְּכִירִים בְּתַחֲנוֹת מִשְׁטָרָה גְּדוֹלוֹת וּקְטַנּוֹת בְּרַחֲבֵי הָעִיר הֵבִיאוּ חֲדָשׁוֹת מֵהַמְּהוּמוֹת הַמִּתְחוֹלְלוֹת
בַּסִּמְטָאוֹת וּבִרְחוֹבוֹת,
וַאֲחוֹתָהּ הַקְּטַנָּה,
שֶׁהֶאֱשִׁימָה אוֹתָהּ אֲפִילּוּ בַּתְּבוּסָה הָאָמֵרִיקָנִית בִּוְויֶיטְנָאם וְנִשְׁבְּעָה לְאוֹזְנֵי כּוֹל שֶׁפְּעָמִים רַבּוֹת
רָאֲתָה אֶת הַחִיּוּךְ הַמִּסְתּוֹרִי עַל שְׂפָתֶיהָ כְּשֶׁדִּיבְּרוּ בַּחֲדָשׁוֹת עַל הַהַתְקָפוֹת שֶׁל הַ-B-52 הָאָמֵרִיקָנִיִּים, פָּעֲלָה מַהֵר יוֹתֵר מִכּוּלָּם
וּבָאָה עִם חֶבֶל נַיְילוֹן אֵיכוּתִי בְּאוֹרֶךְ עֶשְׂרִים מֶטֶר מֵהַשּׁוּק, וְאָמְרָה, בַּזְּמַן שֶׁהִיא וְהָאֲחֵרִים קָשְׁרוּ לָהּ אֶת הַיָּדַיִים
וְהָרַגְלַיִים: "בַּמַּחְלָקָה
הַפְּסִיכִיאַטְרִית אֵין חֲדָשׁוֹת,
וּמָה שֶׁהִיא לֹא תַּעֲשֶׂה,
יַגִּידוּ 'הִיא מְשׁוּגַּעַת'."
בְּמַהֲלַךְ הַשָּׁבוּעַ הָרִאשׁוֹן
שֶׁהָיְיתָה פֹּה, הָעוֹלָם הָיָה
נִפְלָא, וְאַחֲרֵי
בְּדִיקוֹת רַבּוֹת בִּיקֵּשׁ הָרוֹפֵא לְשַׁחְרֵר אוֹתָהּ, אֲבָל אָז הִיא הִתְחִילָה לִקְדּוֹחַ מֵחוֹם וּלְרָעוּד מִצְּמַרְמוֹרוֹת. אֲחוֹתָהּ הַשְּׁנִיָּיה טָעֲנָה
שֶׁזֶּה קוֹרֶה כִּי הִיא הִתְגַּנְּבָה לְמַחְלָקוֹת אֲחֵרוֹת – אֲחוֹתָהּ הַשְּׁנִיָּיה, שֶׁהָיְיתָה סִפְרִיַּת מְעוּלָּה וְתָמִיד מָצְאָה סִיבָּה מְדוּיֶּקֶת לְכָל דָּבָר. הִיא אָמְרָה: "זֶה מִפְּנֵי שֶׁאַתְּ אַף פַּעַם
לֹא מְרוּצֶּה. אִם הָיִיתָ
נִשְׁאֶרֶת כָּאן, הָיִיתָ חוֹסֶכֶת
מֵעַצְמְךָ אֶת הַצָּרָה הַזֹּאת."
וַאֲחוֹתָהּ הַבְּכוֹרָה,
שֶׁחִיפְּשָׂה כָּל הִזְדַּמְּנוּת לְהָרִים אֶת הָאַף, אָמְרָה לָאָחוֹת הָרָאשִׁית: "זֶה קוֹרֶה לָהּ מֵרוֹב
שֶׁהִיא לָמְדָה, מֵרוֹב שֶׁהִיא
קוֹרֵאת. טוֹב, אֶצְלֵנוּ בַּמִּשְׁפָּחָה זֶה עִנְיָין
תּוֹרַשְׁתִּי – גַּם לִי תָּמִיד
יֵשׁ סֵפֶר בַּיָּד, אֲבָל, נוּ, יֵשׁ סְפָרִים וְיֵשׁ סְפָרִים..."
אַחֵר כָּךְ פָּרְצָה בִּבְכִי. בָּכְתָה מְאוּשָּׁר לְתוֹךְ
מִמְחֶטֶת הַמֶּשִׁי שֶׁלָּהּ.
בִּזְכוּת הַכּוֹחַ הָאַדִּיר
שֶׁהָיָה לִרְבִיעִיַּית גִּיסֶיהָ בְּבָתֵּי הַחוֹלִים בָּעִיר, הַבְּדִיקוֹת שֶׁלָּהּ הוּשְׁלְמוּ מַהֵר, אֲבָל תּוֹצְאוֹת הַמַּעְבָּדָה הִגִּיעוּ אֶל הַמַּחְלָקָה רַק
אַחֲרֵי שֶׁהַשַּׁחֶפֶת הַחֲזָקָה וְהָאַגְרֵסִיבִית הִסְפִּיקָה לִגְזוֹל מִמֶּנָּה אֶת כָּל כּוֹחָהּ. וְאַחַר כָּךְ, כְּאִילּוּ מִכֵּיוָון שֶׁסֵּירְבָה
לָמוּת, וִירוּסִים
אֲחֵרִים מִמַּחְלָקוֹת שׁוֹנוֹת הִסְתַּעֲרוּ עַל הַמַּחְלָקָה הַפְּסִיכִיאַטְרִית וְגָרְרוּ אוֹתָהּ לְמַחְלָקָה כִּירוּרְגִּית
מִסְפַּר אַרְבַּע, לַחֶדֶר הַזֶּה
וְלַמִּיטָּה הַזּוֹ שֶׁעָלֶיהָ הִיא שׁוֹכֶבֶת עַכְשָׁיו. הָרוֹפֵא הֶחָדָשׁ שֶׁלָּהּ, שֶׁהָיָה חָבֵר קָרוֹב שֶׁל אֶחָד מֵאַרְבַּעַת גִּיסֶיהָ, אָמַר:
"זֶה מַמָּשׁ מוּזָר, מִקְרֶה שֶׁל אֶחָד לְמִילְיוֹן, מַשֶּׁהוּ שֶׁקּוֹרֶה בִּמְדִינוֹת
מְפַגְּרוֹת בִּגְלַל לִכְלוּךְ וְחוֹסֶר הִיגְיֵינָה."
זֶה הָיָה בֵּית חוֹלִים
פְּרָטִי, וְהִיא לֹא
סִיפְּרָה לְרוֹפֵא שֶׁבְּכָל עֶרֶב הִיא נֶאֱלֶצֶת לְהֵיאָבֵק בְּמֶשֶׁךְ שָׁעוֹת בְּתִיקָנִים הַפּוּשְׁטִים עַל הַתְּרוּפוֹת, הַמַּקָּקִים הַמְּכוּרִים
שֶׁהִרְטִיטוּ מוּלָהּ אֶת מְחוֹשֵׁיהֶם הַחוּמִים הָאֲרוּכִּים וְהוֹתִירוּ אוֹתָהּ חַסְרַת נְשִׁימָה. הִיא לֹא הִקְפִּידָה עַל
הִיגְיֵינָה, לֹא הִקְפִּידָה
עַל שׁוּם דָּבָר, וַאֲפִילּוּ לֹא
שְׁמָהּ לֵב לַנְּשִׁימָה שֶׁלָּהּ עַצְמָהּ,
לָאֲוִויר שֶׁנִּכְנַס לְרֵיאוֹתֶיהָ וְיוֹצֵא מֵהֶן בְּאִטִּיּוּת. וְלַמְרוֹת כָּל הַדְּבָרִים הָאֵלֶּה, נִדְמֶה הָיָה שֶׁעַל שְׂפָתֶיהָ
עֲדַיִין תָּלוּי הַחִיּוּךְ הַמִּסְתּוֹרִי שֶׁמַּבְהִיל כָּל כָּךְ אֶת רְבִיעִיַּית הַגְּבָרִים וּרְבִיעִיַּית הַנָּשִׁים, וְהִיא  שָׁמְעָה אֶת הַזִּמְזוּמִים הָרֵיקִים וְהַסְּתוּמִים שֶׁלָּהֶם, וְלֹא אָמְרָה שׁוּם דָּבָר
אֲפִילּוּ כְּשֶׁאָבַד לָהּ הַסֵּפֶר שֶׁל חַאפַז.
הִיא יָדְעָה שֶׁבְּמוּקְדָּם אוֹ בִּמְאוּחָר הִיא תִּשְׁתַּחְרֵר.
נִדְמֶה הָיָה לָהּ שֶׁמַּשֶּׁהוּ
זוֹחֵל לָהּ עַל הָעוֹר.
הִיא הִתְנַעֲרָה. הַסָּנִיטָרִית
הִבִּיטָה בָּהּ בַּהֲרָמַת גַּבָּהּ:
"לָמָּה אַתְּ מִתְפַּתֶּלֶת כָּכָה?"
"מַשֶּׁהוּ זָז לִי עַל הָעוֹר."
"תִּרְגְּעִי, אֵין עָלַיִיךְ שׁוּם דָּבָר, הָעוֹר פָּשׁוּט מִשְׁתַּחְרֵר לְךָ
מֵהַגּוּף."
אָז זֶה בֶּאֱמֶת הַסּוֹף. הַחִיּוּךְ הָיָה תָּלוּי עַל
שְׂפָתֶיהָ, וְהִיא לִכְסְנָה
מַבָּט אֶל הַסָּנִיטָרִית,
שֶׁסָּרְגָה עַכְשָׁיו מַהֵר בִּשְׂפָתַיִים קְפוּצוֹת.
הַשָּׁעָה הָיְיתָה עֶשֶׂר בָּעֶרֶב
כְּשֶׁהַסָּנִיטָרִית קָמָה, אָסְפָה אֶת כְּלִי
הַסְּרִיגָה שֶׁלָּהּ וְהִנִּיחָה אוֹתָם עַל הַשּׁוּלְחָן, הִתְמַתְּחָה,
קִיפְּלָה שַׁרְווּלִים,
שָׁלְפָה זוּג כְּפָפוֹת מִתּוֹךְ עֲטִיפַת הַנְּיָיר שֶׁלָּהֶן, טִלְטְלָה אוֹתָן כְּדֵי לְסַלֵּק אֶת הַמַּקָּקִים שֶׁהִתְחַפְּרוּ
בְּתוֹךְ הָאֶצְבָּעוֹת וְהִתְחִילָה לְהַפְשִׁיט אֶת הָאִישָּׁה מִבִּגְדִיָּה. כְּשֶׁהִגִּיעָה לְתַחְתּוֹנֶיהָ, הִזְעִיפָה פָּנִים:
"מִסְכֵּנָה שֶׁלִּי, עֲדַיִין הָיָה לְךָ מַחֲזוֹר?"
כְּשֶׁהֵסִירָה מִמֶּנָּה אַתְּ
הַתַּחְתּוֹנִים, הֵרִימָה אֶת
יָדָהּ אֶל פִּיהָ שֶׁל הָאִישָּׁה.
הָאִישָּׁה סִילְּקָה בְּעֶלְבּוֹן אֶת יָדָהּ וְאָמְרָה: "אַתְּ לֹא מִתְבַּיֶּישֶׁת? בַּת כַּמָּה נִרְאֶה לְךָ שֶׁאֲנִי?"
הַסָּנִיטָרִית אָמְרָה בְּשֶׁקֶט, כְּאִילּוּ הִיא בֶּאֱמֶת
מִתְבַּיֶּישֶׁת: "עִם אֵיךְ
שֶׁהַפָּנִים שֶׁלְּךָ נִרְאוֹת,
וְהַשִּׁיעֲרוֹת הַלְּבָנוֹת שֶׁלְּךָ..."
אֲבָל אָז הִיא בָּלְעָה אֶת
מִילּוֹתֶיהָ וְהִתְחִילָה לְהָכִין אֶת הַצֶּמֶר גֶּפֶן. הִיא מִילְּאָה אֶת נְקָבֶיהָ שֶׁל הָאִישָּׁה בְּצֶמֶר גֶּפֶן, וּכְשֶׁסִּייְּמָה אֶת הַמְּלָאכָה
בָּחֲנָה אֶת כָּל גּוּפָהּ,
אֶת הַנְּקָבִים הָאֲטוּמִים,
כְּמוֹ רַב אָמָּן הַמִּתְפַּעֵל מִיְּצִירָתוֹ שֶׁלּוֹ, וְאָמְרָה:
"סָגַרְתִּי אוֹתְךָ טוֹב טוֹב."
"אֱלוֹהִים יִגְמוֹל לְךָ."
"אֱלוֹהִים יִגְמוֹל לִי בְּמָה? אִם אַתְּ בֶּאֱמֶת רוֹצָה
לִגְמוֹל לִי, תִּקְנִי אֶת אֶחָד
הַסְּוֵודֵרִים הָאֵלֶּה."
"אֲנִי?"
"אֶלָּא מִי?"
"אֲבָל מָה אֲנִי אֶעֱשֶׂה עִם סְוֵודֶר
עַכְשָׁיו?"
"שׁוּם דָּבָר, רַק כְּדֵי לַעֲשׂוֹת מַעֲשֶׂה
טוֹב, כְּדֵי שֶׁיִּהְיֶה
לְךָ מָה לוֹמַר שָׁם לִזְכוּתְךָ."
הָאִישָּׁה חָשְׁבָה קְצָת
וְאָמְרָה:
"הַתִּיק שֶׁלִּי שָׁם, כַּמָּה זֶה עוֹלֶה?"
"מָאתַיִים תּוֹמָאן."
הָאִישָּׁה הַמֵּתָה לָקְחָה אֶת
הַתִּיק שֶׁלָּהּ וְנָתְנָה לָהּ מָאתַיִים תּוֹמָאן.
הַסָּנִיטָרִית הִבִּיטָה סְבִיבָהּ בַּחֲשָׁשׁ וְאָמְרָה בְּלַחַשׁ:
"אֲנִי אֶגְמוֹר אוֹתוֹ מַהֵר."
וְאָז הִבִּיטָה בְּסִיפּוּק
בַּסְּוֵודֶר הַחֵצִי גָּמוּר.
זִיק חָלַף בְּעֵינֶיהָ:
"עַד אֶמְצַע הַשָּׁבוּעַ הוּא
יִהְיֶה מוּכָן."
הַסָּנִיטָרִית הַשְּׁכִיבָה
אוֹתָהּ עַל צַד יָמִין וּפָרְשָׁה אֶת תַּכְרִיכֵי הַבַּד. הִיא תָּחֲבָה אֶת שׁוּלֵיהֶם מִתַּחַת לְגוּפָהּ שֶׁל הָאִישָּׁה, נִיגְּשָׁה לַצַּד הַשֵּׁנִי שֶׁל
הַמִּיטָּה וְהָפְכָה אֶת הָאִישָּׁה עַל צַד שְׂמֹאל,
שָׁלְפָה אֶת הַתַּכְרִיכִים מִתַּחְתֶּיהָ וְהֶחֱלִיקָה אוֹתָם. בָּרֶגַע שֶׁהַבַּד כִּיסָּה אֶת הַמִּיטָּה כּוּלָּהּ, הִיא נְשָׁמָה נְשִׁימָה
עֲמוּקָּה וְהֵחֵלָּה בַּעֲבוֹדָה.
"אַתְּ יְכוֹלָה בְּבַקָּשָׁה
לַעֲטוֹף אוֹתִי כְּמוֹ סוּכָּרִיָּיה?"
"אֲנִי עוֹטֶפֶת אֶת כּוּלָּם
אוֹתוֹ דָּבָר."
"אֲבָל בִּשְׁבִילִי, תּוּכְלִי לַעֲשׂוֹת אֶת זֶה
יוֹתֵר כְּמוֹ סוּכָּרִיָּיה?"
"אֲנִי סוֹרֶגֶת גַּם וֶסְטִים. אֲנִי מַסְכִּימָה רַק אִם
תִּתְּנִי לִי מִקְדָּמָה לְוֶוסְט."
"בְּסֵדֶר."
אַחֲרֵי שֶׁהַסָּנִיטָרִית עָטְפָה
אוֹתָהּ בְּבַד, הִיא קָשְׁרָה
אוֹתָהּ בִּשְׁלוֹשָׁה קְשָׁרִים חֲזָקִים – בְּשׁוּקִיִּים, בַּבֶּטֶן וּבַצַּוּוֹאר. אַחֵר כָּךְ צָנְחָה בַּכִּיסֵּא
מְכוּסֶּה זֵיעָה וְקִצְרַת נְשִׁימָה.

"מְרוּצֶּה?"
"כֵּן, אֲבָל לָמָּה הִתְיַישַּׁבְתָּ?"
"הַסְּוֵודֶר, נִשְׁאֲרָה עוֹד הַרְבֵּה
עֲבוֹדָה עַל הַסְּוֵודֶר.
אִם אֲנִי אֶסְרוֹג עַכְשָׁיו עוֹד שְׁעָתַיִים, אֲנִי אֲסַיֵּים אוֹתוֹ הַרְבֵּה יוֹתֵר מַהֵר."
"טוֹב... בְּסֵדֶר."
"תַּגִּידִי, מָה עִם הַכֶּסֶף עַל הַוֵּוסְט?"
"קְחִי מֵהַתִּיק שֶׁלִּי."
הַסָּנִיטָרִית פָּתְחָה אֶת
הַתִּיק וְהוֹצִיאָה אֶת כָּל הַכֶּסֶף שֶׁהָיָה בְּתוֹכוֹ. הָאִישָּׁה בָּלְמָה אֶת פִּיהָ. הִיא פָּחֲדָה שֶׁאִם תֹּאמַר מַשֶּׁהוּ, הִיא תַּרְגִּיז אֶת
הַסָּנִיטָרִית. הִיא פָּחֲדָה
שֶׁהַסָּנִיטָרִית תְּשַׁחְרֵר אוֹתָהּ מִתַּכְרִיכֶיהָ,
וְתַשְׁאִיר אוֹתָהּ כָּכָה עַל הַמִּיטָּה לְנַצֵּחַ.
הַסָּנִיטָרִית הַכְּנִיסָה אַתְּ
הַכֶּסֶף לַכִּיס, הֵרִימָה אֶת
הַמַּסְרֵגוֹת וְהִתְיַישְּׁבָה שׁוּב.
הַמַּסְרֵגוֹת נִיקְּרוּ זוֹ אֶת זוֹ בִּתְנוּעוֹת מְהִירוֹת, כְּמוֹ שְׁתֵּי יוֹנִים זְרִיזוֹת, וְהוֹסִיפוּ לַסְּוֵודֶר שׁוּרָה
וְעוֹד שׁוּרָה. עַל הַמִּיטָּה
הַסְּמוּכָה פָּרְשׁוּ סָדִין יָרוֹק,
וְעֶשְׂרִים וְאַרְבַּע שָׁעוֹת אַחֲרֵי שֶׁהִיא תֵּיעָלֵם, יִפְרְשׁוּ סָדִין יָרוֹק גַּם עַל הַמִּיטָּה שֶׁלָּהּ, וּבֵין לְבֵין הַמִּיטָּה תִּהְיֶה רֵיקָה, וְהַתִּיקָנִים הַמְּכוּרִים
הָרְעֵבִים יַרְטִיטוּ אֶת מְחוֹשֵׁיהֶם וִיטַפְּסוּ עַל הַקִּירוֹת. עַכְשָׁיו שֶׁהִיא מֵתָה, הַחוּשִׁים שֶׁלָּהּ הָיוּ חַדִּים מִתָּמִיד, עַד כְּדֵי כָּךְ שֶׁהִיא שָׁמְעָה
אֶת קוֹל צְמִיחַת שֶׁיַּעֲרוֹתֶיהָ וְצִיפּוֹרְנֶיהָ,
וַאֲפִילּוּ יָדְעָה לוֹמַר מִתַּחַת לְאֵיזוֹ מִיטָּה נִמְצָאִים הַתִּיקָנִים הָעַרְמוּמִיִּים בְּיוֹתֵר, וְאֵיזֶה קִיר כִּרְסְמוּ
הַטֶּרְמִיטִים עַד הַיְּסוֹד.
הִיא אָמְרָה לְעַצְמָהּ
שֶׁהַסָּנִיטָרִית תַּמְשִׁיךְ לִסְרוֹג עַד הַבּוֹקֶר בְּלִי לְהִתְיַיחֵס אֵלֶיהָ, וְשֶׁעָדִיף לָהּ לְנַמְנֵם כְּדֵי לְהַרְגִּיעַ אֶת עֲצַבֶּיהָ.
הִיא הִתְעוֹרְרָה עִם שַׁחַר
לְקוֹל קְרִיאוֹת תַּרְנְגוֹל שֶׁטִּלְטְלוּ אֶת הָעִיר כּוּלָּהּ, וּלְקוֹלָהּ שֶׁל הַסָּנִיטָרִית הַמְּדַבֶּרֶת בְּפַחַד עִם הָאָחוֹת הָרָאשִׁית – הִיא הִתְקַשְּׁרָה לְעֶמְדַּת
הָאֲחָיוֹת כְּדֵי לְדַוֵּוחַ עַל מוֹתָהּ.
"מָה הַשָּׁעָה?"
"שֵׁשׁ בַּבּוֹקֶר."
"סִייַּמְתָּ אֶת הַסְּוֵודֶר?"
"לֹא, הַסְּוֵודֶר הַמְּחוּרְבָּן הַזֶּה..."
הָאִישָּׁה לֹא אָמְרָה דָּבָר. לֹא הָיָה אֶפְשָׁר לְצַפּוֹת
לִתְשׁוּבָה טוֹבָה יוֹתֵר מֵאָדָם שֶׁנֶּאֱלַץ,
כְּמוֹ הַסָּנִיטָרִית,
לְהִתְעַסֵּק עִם גּוּפָהּ בִּשְׁעַת בּוֹקֶר מוּקְדֶּמֶת.
לְמִשְׁמַע קוֹל גַּלְגַּלֵּי
הָאֲלוּנְקָה הַמִּתְגַּלְגֶּלֶת בְּמִסְדְּרוֹנוֹת בֵּית הַחוֹלִים הִיא כִּמְעַט קָפְצָה לַיְּשִׁיבָה מֵרוֹב הִתְלַהֲבוּת, אֲבָל הַלַּחַץ שֶׁהִפְעִילוּ
עָלֶיהָ הַקְּשָׁרִים שֶׁל תַּכְרִיכֵי הַבַּד הִזְכִּיר לָהּ שֶׁהִיא מֵתָה, וְשֶׁהִיא חַיֶּיבֶת לְהִתְיַיחֵס כָּעֵת לַחַיִּים בַּעֲנָוָוה
רַבָּה מַאי פַּעַם. הִיא רָאֲתָה
כַּמָּה פְּעָמִים אֶת שְׁנֵי הָעוֹבְדִים מֵחֲדַר הַמֵּתִים. הָרִאשׁוֹן,
רוֹסְתָמִי, הָיָה נָמוּךְ, עִם פָּנִים עֲגוּלּוֹת וְזָקֵן
שֶׁתָּמִיד הָיָה פָּרוּעַ. הָאַחֵר, מִיקָּאנִי, הָיָה דַּק וְגָבוֹהַּ כְּמוֹ
נַרְגִּילָה, עִם פָּנִים
בְּצוּרַת עָלָה גֶּפֶן שֶׁתָּמִיד הָיוּ אֲדוּמּוֹת.
כְּשֶׁהַשְּׁנַיִים נִכְנְסוּ עִם
הָאֲלוּנְקָה, רוֹסְתָמִי אָמַר:
"לִבִּי לִבִּי. בְּסוֹף הִיא מֵתָה."
מִיקְאֲנִי פָּרַץ בִּצְחוֹק
וְהִתְחִיל מִיָּד לְפַשְׁפֵּשׁ בָּאָרוֹן וּבַמַּדָּפִים.
תּוֹךְ רְגָעִים סְפוּרִים הֵם כְּבָר חִילְּקוּ בֵּינֵיהֶם אֶת הַפֵּירוֹת וּפַחִיּוֹת הַקּוֹמְפּוֹט, וְרַק כְּשֶׁסִּיפְּקוּ אַתְּ
תַּאֲוָותָם זוֹ, נִיגְּשׁוּ אֶל
הָאִישָּׁה וְהֶעֱלוּ אוֹתָהּ עַל הָאֲלוּנְקָה.
כְּשֶׁהֵם יָצְאוּ מֵהַחֶדֶר, הִיא הִבְחִינָה בְּסָנִיטָרִית
אֲשֶׁר הָיְיתָה רְכוּנָה מֵעַל הַמַּסְרֵגוֹת וְסָרְגָה בְּקַדַּחְתָּנוּת. בַּמִּסְדְּרוֹן עָמְדוּ חוֹלִים שֶׁזֶּה עַתָּה הִתְעוֹרְרוּ
בְּתוֹר לַשֵּׁירוּתִים עִם שַׂקִּיּוֹת מִכָּל מִינֵי סוּגִים, רֵיקוֹת וּמְלֵאוֹת. עַל הַקִּיר עֲדַיִין הָיָה תָּלוּי שֶׁלֶט הַמְּבַקֵּשׁ לִשְׁמוֹר עַל הַשֶּׁקֶט, וּבְכָל פַּעַם שֶׁנִּשְׁמַע קוֹל
הוֹרָדַת הַמַּיִם, יָרְדָה אֶצְבָּעָהּ
שֶׁל הָאִישָּׁה עוֹד קְצָת. הָאָחוֹת
הָרָאשִׁית הַמְּטוּפַּחַת קִיבְּלָה תִּדְרוּךְ מִמִּשְׁמֶרֶת הַלַּיְלָה, וּכְשֶׁרָאֲתָה אוֹתָם, חִייְּכָה אֶת חִיּוּכָהּ הַמַּקְסִים הַקָּבוּעַ וְאָמְרָה:
"אוֹ, יוֹפִי. בְּשָׁעָה טוֹבָה מְבִיאִים
גּוּפָהּ?"
רוֹסְתָמִי קַד קַלּוֹת וְאָמַר:
"כֵּן, בִּרְשׁוּתְךָ."
בְּמֶחְוָות רֹאשׁ קַלָּה נָתְנָה
לָהֶם הָאָחוֹת הָרָאשִׁית אֶת אִישּׁוּרָהּ,
וְהֵם הִמְשִׁיכוּ הָלְאָה.
לִפְנֵי שֶׁהֵם הִסְפִּיקוּ לְהִיכָּנֵס לַמַּעֲלִית, בָּאָה הַסָּנִיטָרִית בְּרִיצָה וְנָתְנָה לְרוּסְתְּמִי פֶּתֶק לְהָבִיא לְעֶמְדַּת הָאֲחָיוֹת. הַפְּקַעַת הָאֲפוֹרָה כַּנִּרְאֶה
נָפְלָה לָהּ מֵהַכִּיס תּוֹךְ כְּדֵי רִיצָה,
וְחוּט דַּק אָפוֹר הִתְלַפֵּף סְבִיב רַגְלֶיהָ.
כְּשֶׁדֶּלֶת הַמַּעֲלִית נִפְתְּחָה, רוּסְתַּמֵּי לַחַץ עַל
הַכַּפְתּוֹר לְקוֹמַת חֲדַר הַמֵּתִים וְאָמַר:
"וּמִי אָמוּר לָתֵת לָנוּ
טִיפּ?"
מִיקָאנִי גִּיחֵךְ :
"לֹא נוֹתְנִים טִיפִּים עַל
הוֹבָלַת גּוּפוֹת."
"זֹאתִי תִּיתֵּן לָנוּ, אֲנִי מִתְעָרֵב אִיתְּךָ!"
כְּשֶׁהִגִּיעָה הַמַּעֲלִית לְקוֹמַת הַמַּרְתֵּף תָּפַס רוֹסְתָמִי אֶת הָאֲלוּנְקָה וְהֵחֵל לְנַעְנֵעַ אֶת מוֹתְנָיו וְלָשִׁיר: "מְנַעְנֵעַ פֹּה אֲהוּבָתִי מִתְעַצְבֶּנֶת, מְנַעְנֵעַ שָׁם אֲהוּבָתִי מִתְעַצְבֶּנֶת."  הֵם הִתְקַדְּמוּ אֶל חֲדַר הַמֵּתִים, וְגַם מִיְּקָאנִי הִתְחִיל לָזוּז לְפִי הַקֶּצֶב, וּפַעֲמַיִים-שָׁלוֹשׁ כִּמְעַט נָפַל עַל הָאֲלוּנְקָה.
כְּשֶׁהֵם הִגִּיעוּ סוֹף סוֹף
לַחֲדַר הַמֵּתִים וְהוֹרִידוּ אוֹתָהּ מֵהָאֲלוּנְקָה, הִיא נְשָׁמָה לִרְוָוחָה. חֲדַר הַמֵּתִים לֹא הָיָה קַר כְּמוֹ שֶׁהִתְרִיעוּ בְּפָנֶיהָ: הִיא כְּבָר חָוְותָה קוֹר
נוֹרָא הַרְבֵּה יוֹתֵר. אֶת הַקּוֹר
הַשּׂוֹרֵר בְּנַפְשׁוֹ שֶׁל אָדָם כְּשֶׁקּוֹשְׁרִים אוֹתוֹ וְשׁוֹלְחִים אוֹתוֹ לַמַּחְלָקָה הַפְּסִיכִיאַטְרִית. אֶת הַקּוֹר הַשּׂוֹרֵר בַּנֶּפֶשׁ
אִישָּׁה שֶׁבְּאַמְתַּחְתָּהּ אֵין דָּבָר פְּרָט לְחוֹפֶן נְיָירוֹת, וְגַם אֶת הַנְּיָירוֹת הָאֵלֶּה הִפְקִידוּ אַחְיוֹתֶיהָ יוֹם אֶחָד בִּידֵי הַלֶּהָבוֹת
כְּדֵי שֶׁמֵּאוֹתוֹ רֶגַע תִּחְיֶה בְּאוֹפֶן הֶגְיוֹנִי וְכָנוּעַ יוֹתֵר כְּמוֹ כָּל הַנָּשִׁים הָאֲחֵרוֹת בָּעוֹלָם. עַד כְּדֵי כָּךְ הָיָה לָהּ
חַם עַכְשָׁיו, שֶׁהִיא הִצְטַעֲרָה
שֶׁהַסָּנִיטָרִית קָשְׁרָה אוֹתָהּ חָזָק כָּל כָּךְ.
הִיא נִיסְּתָה לְשַׁחְרֵר קְצָת אֶת הַקְּשָׁרִים, אַךְ לַשָּׁוְוא,
וּכְשֶׁשָּׁמְעָה אֶת קוֹלָהּ הַדַּק וְהֶחָלוּשׁ שֶׁל אִישָּׁה אַחֶרֶת, סוֹבְבָה אֶת הָרֹאשׁ. סוּכָּרִיָּיה קְטַנָּה עֲטוּפָה הֵיטֵב שִׁכְבָה עַל הַסַּפְסָל
הַסָּמוּךְ.
"אוֹי אֱלוֹהִים. כַּמָּה זְמַן אֲנִי עוֹד
אֶצְטָרֵךְ לְהִישָּׁאֵר כָּאן?"
"כַּמָּה זְמַן אַתְּ כְּבָר
נִמְצֵאת פֹּה?"
"לֹא יוֹדַעַת, אֲנִי כְּבָר לֹא זוֹכֶרֶת
שׁוּם דָּבָר. אֲפִילּוּ אַתְּ
הַשֵּׁם שֶׁלִּי שָׁכַחְתִּי."
"לְמִי אַתְּ מְחַכֶּה?"
"לְבַעֲלִי."
הַסּוּכָּרִיָּיה הַקְּטַנָּה
נֶאֶנְחָה וְהִסְתּוֹבְבָה עַל הַצַּד:
"אֶלֶף פַּעַם אָמְרוּ לוֹ, אֲבָל כְּאִילּוּ כְּלוּם."
"טוֹב, מִמֵּילָא אֵין לְךָ מָה
לְמַהֵר עַכְשָׁיו. בַּחוּץ קַר, אַתְּ תִּקְפְּאִי."
"אֲבָל הַלֵּב, הַלֵּב שֶׁלִּי כּוֹאֵב, אֲנִי רוֹצֶה כָּל כָּךְ
לִרְאוֹת אוֹתוֹ, לִרְאוֹת אֶת
בַּעֲלֵי עוֹד פַּעַם אַחַת."
"אֵיךְ מַתָּת?"
"הוּא הִכְנִיס לִי אִגְרוּף
לְרֹאשׁ. מַמָּשׁ כָּכָה. וְעַכְשָׁיו הוּא כְּאִילּוּ
מְפַחֵד, מְפַחֵד
שֶׁהִלְשַׁנְתִּי עָלָיו, אֲבָל אֲנִי
נִשְׁבַּעַת שֶׁלֹּא סִיפַּרְתִּי כְּלוּם וְגַם לֹא אֲסַפֵּר."
הָאִישָּׁה הַמֵּתָה שׁוּב
הִצְטַמְרְרָה מָקוֹר וְנִזְכְּרָה בִּסְוֵודֶר שֶׁלֹּא הוּשְׁלַם. הִיא פָּלְטָה אֲנָחָה וְאָמְרָה לְעַצְמָהּ שֶׁהַסָּנִיטָרִית תּוּכַל לִלְבּוֹשׁ אוֹתוֹ בַּקּוֹר
שֶׁל בֵּית הַחוֹלִים לְאוֹרֶךְ הַלַּיְלָה וְלֹא לִרְעוֹד מָקוֹר בְּעוֹדָהּ רוֹכֶנֶת מֵעַל הַמַּסְרֵגוֹת.
דֶּלֶת חֲדַר הַמֵּתִים נִפְתְּחָה
וְאוֹר חִיוֵּור נָפַל עַל הַסּוּכָּרִיָּיה הַקְּטַנָּה. אֵלֶּה הָיוּ רוֹסְתָמִי וּמִיקְאָנִי, וְהִיא שָׁמְעָה אֶת קוֹלָהּ שֶׁל הַסּוּכָּרִיָּיה הַקְּטַנָּה
רוֹעֵד מֵהִתְרַגְּשׁוּת.
"אוֹ, בָּאתֶם לָקַחַת אוֹתִי?"
אֲבָל הֵם פָּנוּ דַּוְוקָא
לָאִישָּׁה. מִיקָּאנִי
הִתְפָּרֵץ בְּכַעַס:
"אֵיךְ שֶׁזֶּה נִרְאֶה, אֲנַחְנוּ נִהְיֶה תְּקוּעִים
עִם זֹאתִי כָּל הַיּוֹם."
"סָתוּם, קִיבַּלְתָּ חָמֵשׁ מֵאוֹת
תּוֹמָאן."
מִיְּקָאנִי הָרִים אוֹתָהּ
בִּפְנִים חֲמוּצוֹת, הִנִּיחַ אוֹתָהּ
עַל הָאֲלוּנְקָה וְאָמַר,
"הֵם בָּאוּ מַמָּשׁ מַהֵר."
"פָּחֲדוּ שֶׁתַּחֲזוֹר לַחַיִּים,"
אָמַר רוֹסְתָמִי.
הֵם יָצְאוּ לַדֶּרֶךְ, וְהָאִישָּׁה הַמֵּתָה שָׁמְעָה אֶת
הַסּוּכָּרִיָּיה הַקְּטַנָּה:
"כָּל כָּךְ מַהֵר הַלֶּכֶת..."
רוֹסְתָמִי פָּתַח אֶת הַדֶּלֶת
בִּבְעִיטָה.
"אִם הִיא תִּתְעַכֵּב, הַתּוֹלָעִים יַכְרִיזוּ עַל
שְׁבִיתָה."
הַדֶּלֶת הַכְּבֵדָה שֶׁל חֶדֶר
הַמֵּתִים נִפְתְּחָה לִרְוָוחָה וְנִסְגְּרָה מֵאֲחוֹרֵיהֶם. עוֹד לִפְנֵי שֶׁהִגִּיעוּ לִקְצֵה הַמִּסְדְּרוֹן רָאֲתָה הָאִישָּׁה אֶת הָרַדְיוֹלוֹג מִתְקָרֵב
לְעֶבְרָם שָׂמֵחַ וְטוֹב לֵב.
"זֹאת הַחוֹלֶה מֵחֶדֶר 405?"
"כֵּן, עַכְשָׁיו זוּז הַצִּדָּה," אָמַר רוֹסְתָמִי בִּיהִירוּת.
"בְּשׁוּם פָּנִים," אָמַר הָרַדְיוֹלוֹג וְחִיּוּךְ
מֵרוּחַ עַל פָּנָיו.
"אֲנִי צָרִיךְ לַעֲשׂוֹת לָהּ עוֹד צִילּוּם.
הַקּוֹדֵם לֹא יָצָא טוֹב."
לִפְנֵי שֶׁהִיא הִסְפִּיקָה
לְהָבִין מָה קוֹרֶה הִיא שָׁכְבָה עַל מִיטָּה,
וּמַכְשִׁיר הָרֶנְטְגֶּן יָרַד אַט אַט וְהִתְקָרֵב אֵלֶיהָ כָּל כָּךְ שֶׁהִיא חָשְׁבָה שֶׁבַּסּוֹף הוּא יִמְחַץ אוֹתָהּ. הָרַדְיוֹלוֹג צָעַק מֵאֲחוֹרֵי
הַמַּכְשִׁיר:
"אַל תִּנְשְׁמִי... תַּעַצְרִי אֶת הַנְּשִׁימָה כַּמָּה
רְגָעִים."
רוֹסְתָמִי גִּיחֵךְ.
"עַל אֵיזֶה נְשִׁימָה בְּדִיּוּק
אַתָּה מְדַבֵּר?"
הָרַדְיוֹלוֹג הָעַלִּיז יָצָא
מֵאֲחוֹרֵי הַמַּכְשִׁיר בְּלִי לוֹמַר מִילָּה וְנִיגַּשׁ לַשּׁוּלְחָן שֶׁלּוֹ. הוּא כָּתַב פֶּתֶק וְנָתַן אוֹתוֹ לְרוֹסְתָמִי. "מָחָר זֶה יִהְיֶה מוּכָן," אָמַר.
בָּרֶגַע שֶׁהָרַדְיוֹלוֹג סִימָן
אֵיקְס עַל שְׁמָהּ שֶׁל הָאִישָּׁה הַמֵּתָה בְּאֶחָד הַנְּיָירוֹת שֶׁלּוֹ, הֵם הִסְתַּלְּקוּ. רוֹסְתָמִי וּמִיקָּאנִי נִיסּוּ לִמְצוֹא כָּל מִינֵי
מַעֲקָפִים בְּמִסְדְּרוֹנוֹת בֵּית הַחוֹלִים,
אֲבָל לֹא הָיְיתָה בְּרֵירָה אֶלָּא לַעֲבוֹר דֶּרֶךְ הַמַּעְבָּדָה וּמַחְלֶקֶת חֶשְׁבּוֹנוֹת. רֵיחַ הַתְּרוּפוֹת וְהַחוּמְצָה
וְהָאַלְכּוֹהוֹל אָמַר לָהּ לְאָן הֵם מִתְקָרְבִים.
הִיא לֹא סָבְלָה אֶת טֶכְנַאי הַמַּעְבָּדָה,
עִם הֶחָלוּק הַלָּבָן הָאָרוֹךְ שֶׁהוּא תָּמִיד לָבַשׁ, וְעִם הָרֹאשׁ הַזֶּה שֶׁרוֹקֵד לוֹ עַל הַצַּוּוֹאר. הִיא הִפְנְתָה אֶת הָרֹאשׁ וְנִיסְּתָה לֹא לִנְשׁוֹם. אֲבָל לַמְרוֹת
נִיסְיוֹנוֹת הַהַטְעָיָה שֶׁלָּהּ,
צֶמֶד טֶכְנָאִים מִתְנַשְּׁפִים הִדְבִּיקוּ אוֹתָם אַחֲרֵי כַּמָּה צְעָדִים כְּשֶׁבִּידֵיהֶם מַבְחֵנוֹת וּרְצוּעַת גּוּמִי, וְאָמְרוּ יַחַד, כְּמוֹ תְּאוֹמִים סִיאָמִיִּים:
"רוֹסְתָמִי, חַכֵּה רֶגַע, חַכֵּה שְׁנִיָּיה."
הַטֶּכְנָאִים קָשְׁרוּ אֶת
זְרוֹעָהּ בִּרְצוּעַת הַגּוּמִי,
מֵעַל לְתַכְרִיכֵי הַבַּד,
וְהֶחֱדִירוּ אֶת הַמִּזְרָק לַוְּורִיד.
הַנּוֹזֵל שֶׁמִּילֵּא אֶת הַמִּזְרָק הָיָה לָבָן. הַטֶּכְנָאִים הִבִּיטוּ בְּשִׂמְחָה בְּמַבְחֵנָה.
"הִיא חָלְתָה בְּעוֹד מַשֶּׁהוּ."
אַחֵר כָּךְ אָמַר אֶחָד מֵהֶם:
"כְּדַאי שֶׁנִּיקַּח מִמֶּנָּה גַּם
שֶׁתֶן וְצוֹאָה."
וְאָז הִמְשִׁיךְ וְשָׁאַל בְּקוֹל
רָם:
"בַּבּוֹקֶר הִיא לֹא אֲכַלֶּה?"
רוֹסְתָמִי מִלְמֵל בְּעַצְבָּנוּת:
"עַכְשָׁיו כְּבָר צָהֳרַיִים."
רוֹסְתָמִי וּמִיקְאֲנֵי עָמְדוּ
בָּאִי-שֶׁקֶט, מְהוּסָּסִים, וּכְדֵי לַחֲסוֹךְ מֵהֶם
מְבוּכָה וּלְצַיֵּית לַבַּקָּשָׁה הָאַחֲרוֹנָה שֶׁל בֵּית הַחוֹלִים, לָקְחָה הָאִישָּׁה הַמֵּתָה אֶת הַמַּבְחֵנוֹת וְאֶת כּוֹס
הַנְּיָיר וַהֲלָכָה לַשֵּׁירוּתִים.
מִכֵּיוָון שֶׁהִיא הָיְיתָה כְּרוּכָה בְּבַד וְלֹא יָכְלָה לְפַשֵּׂק רַגְלַיִים, הִיא עָפָה אֶת הַדֶּרֶךְ הַקְּצָרָה הַזֹּאת כְּמוֹ נֵץ.
כְּשֶׁיָּצְאָה מֵהַשֵּׁירוּתִים
הָיְיתָה רְטוּבָּה וּמְלוּכְלֶכֶת,
וַעֲיֵיפָה כְּאִילּוּ טִיפְּסָה לְפִסְגַּת הַר.
הִיא הִגִּישָׁה לַטֶּכְנָאִים אֶת הַכּוֹס וְהַמַּבְחֵנוֹת וְהִשְׂתָּרְעָה עַל הָאֲלוּנְקָה.
הָעֲצִירָה הָאַחֲרוֹנָה
הָיְיתָה בְּמַחְלֶקֶת חֶשְׁבּוֹנוֹת,
שָׁם הִיכָּה בָּהּ קוֹלָהּ שֶׁל אֲחוֹתָהּ הַמְּקוֹנֶנֶת. אַרְבַּעַת אַחְיוֹתֶיהָ הָיוּ שָׁם, כּוּלָּן בְּשָׁחוֹר. עֵינֵיהֶן הַמְּאוּפָּרוֹת בֶּרְקוֹ מִבַּעַד לַחֲרַכֵּי
רַעֲלוֹתֵיהֶן הַשְּׁחוֹרוֹת,
וְזוֹהַר צְמִידֵיהֶן סַנְוֵור אֶת עֵינֶיהָ שֶׁל הָאִישָּׁה הַמֵּתָה. וּכְשֶׁרָאוּ אוֹתָהּ, הֵן קוֹנְנוּ יַחְדָּיו כְּמוֹ רְבִיעִיָּיה שֶׁל תְּאוֹמוֹת
סִיאָמִיּוֹת:
"מָה נַעֲשֶׂה בִּלְעָדַיִיךְ?"
הָאִישָּׁה כִּמְעַט הִתְעַלְּפָה
מֵרוֹב צְחוֹק, כִּי פַּעַם, כְּשֶׁהָיְיתָה בַּחַיִּים, הֵן הָיוּ אוֹמְרוֹת לָהּ
בְּמַקְהֵלָה:
"הַלְּוַואי שֶׁתַּעַזְבִי אַתְּ
הָעוֹלָם הַזֶּה וְלֹא תַּחְזְרִי." 
הִיא יָדְעָה שֶׁהִיא בִּייְּשָׁהּ אוֹתָן מוּל קְרוֹבֵי הַמִּשְׁפָּחָה שֶׁל גִּיסֶיהָ. הִיא לָמְדָה בְּמֶשֶׁךְ עֶשְׂרִים שָׁנָה אֲבָל לֹא מָצְאָה לָהּ שׁוּם כִּיוּוּן וְלֹא הָיָה לָהּ דָּבָר פְּרָט לְחִיּוּךְ שֶׁלָּהּ, שֶׁהֵצִיק לְכוּלָּם. חִיּוּךְ סְתָמִי שֶׁהֵם הָיוּ מְיַיחֲסִים בְּכָל מִינֵי דְּרָכִים, מַדָּעִיּוֹת וַאֲחֵרוֹת, לְסוּגְיוֹת שֶׁאֵינָן קְשׁוּרוֹת אֵלֶיהָ. הָעוּבְדָּה שֶׁהִיא, עִם הַחִיּוּךְ הַמְּקוּלָּל הַזֶּה, אֵין לָהּ שׁוּם כִּיוּוּן לִצְעוֹד בּוֹ, שֶׁהִיא לֹא מְעוּנְיֶינֶת בַּבַּיִת וּבַחַיִּים מְסוּדָּרִים, לֹא רוֹצָה לִחְיוֹת כְּמוֹ יֶתֶר נְשׁוֹת הָעוֹלָם... אֶת כָּל זֶה הִיא יָדְעָה. אֲחוֹתָהּ הַבְּכוֹרָה הִתְעַלְּפָה בִּזְרוֹעוֹתָיו שֶׁל בַּעֲלָהּ – אוֹתָהּ אָחוֹת שֶׁסֵּירְבָה לְדַבֵּר אִיתָּהּ וְשָׂרְפָה אֶת כָּל הַנְּיָירוֹת וְהַסְּפָרִים שֶׁלָּהּ. בַּעֲלָהּ, שֶׁלָּבַשׁ מְעִיל עוֹר וּמִשְׁקְפֵי שֶׁמֶשׁ, עָמַד לְצִדָּהּ, גָּבוֹהַּ וְחָסוֹן. הוּא אָהַב מִשְׂחֲקֵי דִּקְלוּם שִׁירָה וְסִפְרוּת. הוּא אָהַב תָּמִיד לִבְחוֹר בָּאוֹת "ה" וְאָז לְדַקְלֵם: הוֹ שָׁאָה! אַתָּה בּוֹהֵק כְּאִזְמַרְגָּד, אוֹיְבוֹ שֶׁל הַצֶּפַע... 
אֲחוֹתָהּ הַשְּׁנִיָּיה הָיְיתָה
רְגוּעָה יוֹתֵר. הִיא בָּכְתָה
בְּשֶׁקֶט לְתוֹךְ מִטְפַּחַת הַמֶּשִׁי שֶׁלָּהּ,
וּבְכָל פַּעַם שֶׁקִּינְּחָה אֶת אַפָּהּ,
אָמְרָה:
"גָ'וואד, הַאֲכָלַת אֶת בְּלָאקֵי?"
בְּלָאקֵי הָיָה הַכֶּלֶב שֶׁלָּהּ. סְקוּטִישׁ טֵרִיֵּיר נֶאֱמָן
שֶׁלֹּא אַחַת נָשַׁךְ אוֹתָהּ בִּמְקוֹם לִנְשׁוֹךְ אֶת הָעֶצֶם שֶׁלּוֹ. הָאָחוֹת הַשְּׁלִישִׁית, שֶׁבְּכָל מָקוֹם שֶׁבָּאָה אֵלָיו, בְּכָל זְמַן, נִיסְּתָה תָּמִיד לִפְצוֹחַ
בְּדִיּוּן פּוֹלִיטִי, עָמְדָה בְּאוֹפֶן
שֶׁגָּרַם לָאִישָּׁה הַמֵּתָה לְהָסִיט אֶת פָּנֶיהָ מֵרוֹב פַּחַד שֶׁהִיא תְּנַסֶּה לְדַבֵּר אִיתָּהּ עַל הַסּוֹצְיָאל-אִימְפֶּרְיָאלִיזְם שֶׁל בְּרִית
הַמּוֹעָצוֹת.
כְּשֶׁהָיְיתָה בַּחַיִּים, אֲחוֹתָהּ הַשְּׁלִישִׁית נִיצְּלָה
כָּל הִזְדַּמְּנוּת כְּדֵי לִגְרוֹר אוֹתָהּ לְשִׂיחָה:
בְּרִית הַמּוֹעָצוֹת מְלֵאָה בִּמְסוּמָּמִים וּמְשׁוּגָּעִים, אֲנָשִׁים הוֹפְכִים שָׁם לַגַּנָּבִים בִּגְלַל הָאַבְטָלָה, הַנָּשִׁים יַעֲשׂוּ כָּל דָּבָר
בִּשְׁבִיל זוּג גַּרְבֵי נַיְילוֹן.
וְאָז הִיא הָיְיתָה קוֹרֵאת לְגַ'עְפָר שֶׁלָּהּ:
"גַ'עְפָר, סֵפֶר לָהֶם שֶׁכְּשֶׁהָיִיתָ
בְּפוֹלִין, הַנָּשִׁים שָׁם..."
וְגַ'עְפָר שֶׁלָּהּ הָיָה בָּא
וּמִסְפַּר מָה רָאָה שָׁם,
וְאֵיךְ זֶה לֹא הָיָה לְטַעְמוֹ,
וְשֶׁעַכְשָׁיו נוּכַל לְהַצִּיל אֶת הָעוֹלָם רַק אִם נֵצֵא מֵהֶעָרִים, רַק בְּאֶמְצָעוּת הַכְּפָרִים, רַק כָּכָה.
וּבִתְשׁוּבָה לְכָל הַדְּבָרִים
הָאֵלֶּה, הָאִישָּׁה הַמֵּתָה, שֶׁבְּאוֹתָהּ תְּקוּפָה  עֲדַיִין נִרְאֲתָה כְּאִישָּׁה חַיָּה, הָיְיתָה צוֹחֶקֶת, וְאוּלַי הֵם רַק חָשְׁבוּ שֶׁהִיא צוֹחֶקֶת. מֵעוֹלָם, אַף לֹא פַּעַם אַחַת, לֹא רָאֲתָה הָאִישָּׁה אֶת
הַחִיּוּךְ שֶׁל עַצְמָהּ, וַאֲפִילּוּ
כְּשֶׁהָיְיתָה עוֹמֶדֶת בַּחֲשַׁאי מוּל הַמַּרְאֶה וּמְחַפֶּשֶׂת אֶת הַחִיּוּךְ הַמִּסְתּוֹרִי הַהוּא, הִיא לֹא רָאֲתָה דָּבָר פְּרָט
לַמֵּצַח קָמוּט וְזָעוּף.
לְיַד "גַ'עְפָר שֶׁלָּהּ" עָמַד הָרוֹפֵא הֶחָדָשׁ, וּלְצִדּוֹ שׁוֹטֵר. הָאִישָּׁה הַמֵּתָה הִבִּיטָה
בָּהֶם וְרָאֲתָה שֶׁהֵם מַבְלִיעִים חִיּוּךְ...
הֵם בֶּטַח דִּיבְּרוּ בֵּינֵיהֶם עַל הַשִּׁיגְעוֹנוֹת שֶׁלָּהּ, אוֹ שֶׁאוּלַי קָבְעוּ בֵּינֵיהֶם פְּגִישָׁה לְעֶרֶב. כְּשֶׁלָּקְחוּ אוֹתָהּ
לָאַמְבּוּלַנְס הִיא הִתְרוֹמְמָה לַיְּשִׁיבָה עַל הָאֲלוּנְקָה כִּי רָאֲתָה שֶׁהָאַמְבּוּלַנְס הָיָה מְקוּשָּׁט וּמְכוּסֶּה
בִּפְרָחִים כְּמוֹ מְכוֹנִית שֶׁל חָתָן וְכַלֵּה.
אֲחוֹתָהּ הָרְבִיעִית,
שֶׁהִתְלַחֲשָׁה עִם בַּעֲלָהּ,
הִצְבִּיעָה עַל הָאִישָּׁה הַמֵּתָה,
וְהַבַּעַל הָרְבִיעִי נִיגַּשׁ אֵלֶיהָ בְּרִיצָה וְהֵסִיר אֶת קְצֵה תַּכְרִיכֵי הַבַּד מִפָּנֶיהָ. הוּא לִכְסֵן לְעֶבְרָהּ מַבָּט
חָטוּף וּמְבוֹהָל, וְאָז מִיהֵר
לְכַסּוֹת אוֹתָהּ שׁוּב. הוּא הֶחֱוִויר
לַחֲלוּטִין, סִימָן
לְרוֹסְתָמִי וּמִיקְאֲנִי לְהִזְדָּרֵז,
וְהִתְרַחֵק מִמֶּנָּה.
כְּשֶׁהִכְנִיסוּ אוֹתָהּ
לָאַמְבּוּלַנְס הִיא נְשָׁמָה לִרְוָוחָה.
הִיא שְׂמֵחָה שֶׁאֵינָהּ רוֹאָה אֶת שׁוּרַת מְכוֹנִיּוֹתֵיהֶם שֶׁל הָאוֹרְחִים הָעֲשִׁירִים וְהַמְּכוּבָּדִים שֶׁצָּפְרוּ
בְּעַלִּיזוּת מֵאֲחוֹרֵי הָאַמְבּוּלַנְס.
הַנַּהָג נָתַן גָּז וְטָס
בִּרְחוֹבוֹת הָעִיר. הֵם חָלְפוּ גַּם
עַל פְּנֵי הָאוּנִיבֶרְסִיטָה.
הִיא נִיסְּתָה לִרְאוֹת אִם הִיא פְּתוּחָה אוֹ לֹא, אֲבָל הָאַמְבּוּלַנְס נָסַע מַהֵר כָּל כָּךְ שֶׁאֲפִילּוּ הָעֵצִים הַסְּמוּכִים
לָאוּנִיבֶרְסִיטָה נִרְאוּ כִּסְרָטִים יְרוּקִּים.
הָיָה נִדְמֶה לָהּ שֶׁהֵם
הִגִּיעוּ לַמִּדְבָּר, וְאוּלַי לְכָאן
הֵם הָיוּ אֲמוּרִים לְהַגִּיעַ,
כִּי הָאַמְבּוּלַנְס עָצַר פִּתְאוֹם.
הַנַּהָג יָצָא וּפָתַח אֶת הַדֶּלֶת מֵאָחוֹר.
הִיא רָאֲתָה שֶׁשּׁוּם מְכוֹנִית לֹא חוֹלֶפֶת שָׁם. הֵם הָיוּ רְחוֹקִים מֵהָעִיר. הַנַּהָג לָקַח אוֹתָם בְּאֵיזוֹשֶׁהִי דֶּרֶךְ חַתְחַתִּים. הָאִישָּׁה הִתְקַפְּלָה מְפַחֵד. הַנַּהָג הִתְיַישֵּׁב לְיַד
הָרֹאשׁ שֶׁלָּהּ. פָּנָיו הָיוּ
מְכוּסּוֹת זֵיעָה וְהוּא הִתְנַשֵּׁם בִּכְבֵדוּת.
נִיצוֹץ נִדְלַק בְּעֵינָיו,
וּכְשֶׁהוּא נִיסָּה לְהָסִיר מִמֶּנָּה אֶת תַּכְרִיכֵי הַבַּד, הָאִישָּׁה הַמֵּתָה אָמְרָה לוֹ בְּחִיּוּךְ:
"חֲבָל עַל הַזְּמַן שֶׁלָּךְ, כָּל הַגּוּף שֶׁלִּי
שַׁלְפּוּחִיּוֹת."
הַנַּהָג הִזְעִיף פָּנִים, וְאָז כִּיסָּה אוֹתָהּ שׁוּב
בְּבַד, הִתְיַישֵּׁב
מֵאֲחוֹרֵי הַהֶגֶה וְחָזַר לִנְסוֹעַ.
עַכְשָׁיו הֵם הִגִּיעוּ אֶל בֵּית הַקְּבָרוֹת, וְהָאַמְבּוּלַנְס עָצַר בֶּעָנָן שֶׁל אָבָק מוּל אוּלָם מֶרְחָץ הַגּוּפוֹת. הַקַּבְרָנִית, שֶׁעַד אוֹתוֹ רֶגַע נִמְנְמָה
לָהּ בַּפִּינָּה כִּי הָעֲסָקִים הָיוּ חַלָּשִׁים,
קָמָה בְּשִׂמְחָה. הִיא פָּרְשָׁה אַתְּ
זְרוֹעוֹתֶיהָ כְּאִילּוּ הִיא רוֹצָה לְחַבֵּק אוֹתָהּ וְאֶת הַנַּהָג גַּם יַחַד.
"תּוֹדָה לָאֵל. וְעוֹד אִישָּׁה!"
הַנַּהָג אָמַר:
"לֹא אִישָּׁה מִי יוֹדֵעַ מָה, כָּל הַגּוּף שֶׁלָּהּ מְכוּסֶּה
בְּשַׁלְפּוּחִיּוֹת."
כְּשֶׁשָּׁכְבָה עַל שׁוּלְחָן
הָאֶבֶן בִּפְנִים, וְהַקַּבְרָנִית
שָׁפְכָה קְעָרוֹת שֶׁל מַיִם קָרִים עַל גּוּפָהּ,
הִצְטַעֲרָה שֶׁלֹּא בָּאָה לְכָאן כְּשֶׁהָיְיתָה בַּחַיִּים. מֵעוֹלָם לֹא עָשְׂתָה אַמְבַּטְיָה נְעִימָה כָּזֹאת, וְהִיא הָיְיתָה שְׂמֵחָה וְנִינּוֹחָה כָּל כָּךְ שְׁאַט אַט
נָפְלוּ עַפְעַפֶּיהָ וְהִיא נִרְדְּמָה.
כְּשֶׁעֵינֶיהָ נִפְקְחוּ שׁוּב הִיא הָיְיתָה מִתַּחַת לָאֲדָמָה, וְרָאֲתָה מֵעָלֶיהָ אֶת הַמְּקוֹמוֹת שֶׁבָּהֶן דַּרְכּוֹ
עִקְבֵי נַעֲלֵיהֶן שֶׁל אַחְיוֹתֶיהָ בָּאֲדָמָה.
שׁוּם קוֹל אֱנוֹשִׁי לֹא הִגִּיעַ לְאוֹזְנִיָּה. נִרְאֶה שֶׁכּוּלָּם הָלְכוּ. הִיא נְשָׁמָה לִרְוָוחָה וְהִבִּיטָה סְבִיבָהּ. תִּיקֵּן צְהַבְהַב עָמַד מְבוּלְבָּל עַל מִצְחָהּ. הִיא הוֹשִׁיטָה יָד, הֵרִימָה אוֹתוֹ וְאָמְרָה:
"מָה שְׁלוֹמְךָ, תִּיקֵּן נֶחְמָד?"





 שִׁיר טִיפּוּסִי שֶׁל חָאגֵ'י פֵּירוּז, דְּמוּת מֵהַפוֹלְקְלוֹר הָאִירָאנִי. הַמְּגַלְּמִים אוֹתָהּ יוֹצְאִים בְּשִׁירָה וּבְרִיקּוּדִים לָרְחוֹבוֹת בִּתְחִילַּת הַשָּׁנָה הָאִירָאנִית הַחֲדָשָׁה כְּשֶׁפְּנֵיהֶם צְבוּעוֹת בְּשָׁחוֹר וּבִגְדֵיהֶם אֲדוּמִּים בּוֹהֲקִים. הַמִּשְׂחָק הַמְּדוּבָּר הוּא מִשְׂחַק חֶבְרָה בּוּרְגָּנִי שֶׁבּוֹ מִישֶׁהוּ בּוֹחֵר אוֹת וּמְדַקְלֵם שִׁיר הַמַּתְחִיל בָּהּ. הַבַּעַל בּוֹחֵר בַּשִּׁיר הַמְּחַזֵּק כְּפִי הַנִּרְאֶה אֶת מוּחַמַּד רָזָא שָׁאָה בְּמַאֲבָקָיו מוּל הַמִּמְסָד הַדָּתִי. בַּהֶמְשֵׁךְ מְהַדְהֵד גַּיִס אַחֵר, גַ'עְפָר, אֶת מִסָּרָיו שֶׁל הַשָּׁאָה בְּנוֹגֵעַ לְחִיזּוּק הַכְּפָרִים בְּאֶמְצָעוּת הַשְׂכָּלָה. הַמִּשְׁפָּחָה כּוּלָּהּ הִיא מִשְׁפָּחָה עֲשִׁירָה שֶׁל תּוֹמְכֵי שָׁאָה.  

https://www.shortstoryproject.com/he/story/%d7%9e%d7%a9%d7%95%d7%92%d7%a2%d7%aa/
#אִירָאן#כְּתִיבְהַנְשִׁית#מָוֶות#מַחֲלָה#עַכְשָׁוִוי