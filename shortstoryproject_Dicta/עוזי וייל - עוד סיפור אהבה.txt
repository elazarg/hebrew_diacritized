1. חוֹדֶשׁ לִפְנֵי יוֹם הָעַצְמָאוּת, 2048
הַמַּדְּעָן הָרָאשִׁי שֶׁל מְכוֹן וַיְיצְמָן נָשַׁם עָמוֹק, וְהִפְעִיל אֶת הַמֶּתֶג הַסּוֹדִי בַּגַּב שֶׁל הַהִיטְלֵר.
הַהִיטְלֵר מִיצְמֵץ. וָשׁוּב מִיצְמֵץ. וְאָז פָּקַח אֶת עֵינָיו וְהִבִּיט בַּסּוֹבְבִים.
אַחֲרֵי שְׁנִיָּה שֶׁל שֶׁקֶט הוּא אָמַר, בְּגֶרְמָנִית: "אֵיפֹה אֵוָוה? אֵיפֹה הַבּוּנְקֵר? מִי אַתֶּם? אֵיפֹה אֲנִי? וְלָמָּה בַּחוּץ כָּזֶה שֶׁמֶשׁ? גּוֹט אִיֵּם הִימַּל, אֵיזֶה שֶׁמֶשׁ מְסַנְוֵור."
וְהִשְׁתַּתֵּק שׁוּב. וְהַמַּדְּעָן הָרָאשִׁי שֶׁל מְכוֹן וַיְיצְמָן הִסְתּוֹבֵב לְאָחוֹר, וְאָמַר לְעוֹזְרוֹ הָאִישִׁי: "לְךָ תִּתְקַשֵּׁר לְרֹאשׁ הַמֶּמְשָׁלָה. תַּגִּיד לוֹ, הַהִיטְלֵר פּוֹעֵל."

2. פַּעֲמוֹנֵי הַמֵּאָה 
וְרֹאשׁ הַמֶּמְשָׁלָה? הָיָה בָּעֲנָנִים.
כִּי הַמַּצָּב, חוֹדֶשׁ לִפְנֵי יוֹם הָעַצְמָאוּת הַמֵּאָה שֶׁל מְדִינַת יִשְׂרָאֵל, הָיָה דֵּי חָרָא, וְהַמּוֹרָל בְּהֶתְאֵם. וְזֹאת לַמְרוֹת שֶׁרֹאשׁ הַמֶּמְשָׁלָה הִבְטִיחַ שְׂאוּ-טו-טו מַגִּיעִים לְהֶסְדֵּר קֶבַע עִם הַפָלַסְטִינִים, וְלַמְרוֹת שֶׁכְּבָר שְׁלוֹשָׁה חוֹדָשִׁים רְצוּפִים לֹא הָיוּ פִּיגּוּעִים, וְלַמְרוֹת שֶׁאַרְצוֹת הַבְּרִית הִבְטִיחָה לְחַדֵּשׁ אֶת הַיְּחָסִים הַדִּיפְּלוֹמָטִיִּים עִם יִשְׂרָאֵל בָּרֶגַע שֶׁנֵּצֵא מִלְּבָנוֹן – כֵּן, נוּ, הָיָה אֵיזֶה חַלּוֹן הִזְדַּמְּנוּיוֹת לְהִיכָּנֵס לְשֵׁם עוֹד פַּעַם וְנִיצַּלְנוּ אוֹתוֹ – וְלַמְרוֹת שֶׁשָּׁבוּעַ קוֹדֶם, בְּטֶקֶס רַב רוֹשֶׁם, הוּחְזְרוּ גּוּפוֹת הַחַיָּילִים שֶׁנֶּהֶרְגוּ בְּמִבְצַע "קִידּוּשׁ הַשֵּׁם" (אוֹ כְּמוֹ שֶׁקָּרְאוּ לוֹ בָּעִיתּוֹנִים, "כִּיבּוּשׁ קֶבֶר בָּרוּךְ גּוֹלְדְּשְׁטֵיְין") – לַמְרוֹת כָּל זֶה, אֵיכְשֶׁהוּ הַמּוֹרָל לֹא הִתְעַלָּה לַגְּבָהִים הַזְּכוּרִים לְטוֹב מִלִּפְנֵי חֲמִישִּׁים שָׁנָה, בִּזְמַן חֲגִיגוֹת הַיּוֹבֵל.
וּבַיְּשִׁיבָה סוֹדִית שֶׁל מַטֵּה חֲגִיגוֹת הַמֵּאָה אָמַר רֹאשׁ הַמֶּמְשָׁלָה: "אָלֶ"ף כָּל, אֲנִי מַכְחִישׁ שֶׁהַמּוֹרָל בִּירִידָה. וְשֵׁנִית כָּל, חַיָּיבִים לְהָרִים אֶת הַמּוֹרָל עַד לְיוֹם הָעַצְמָאוּת. חַיָּיבִים!"
וּמַזָּלוֹ, מַזָּלוֹ הַטּוֹב, מַזָּלוֹ הַמַּדְהִים, שֶׁבַּמִּקְרֶה בְּאוֹתוֹ יוֹם הִגִּיעַ אֵלָיו הַמַּדְּעָן הָרָאשִׁי שֶׁל מְכוֹן וַיְיצְמָן, לְבַקֵּשׁ עוֹד תַּקְצִיב לְחֵקֶר הָאֵיְידְּס.
כְּשֶׁרֹאשׁ הַמֶּמְשָׁלָה גָּמַר לְהִשְׁתַּנֵּק מִצְּחוֹק מֵהַבַּקָּשָׁה, הוּא אָמַר: "אָלֶ"ף כָּל, אֲנִי מַכְחִישׁ שֶׁצָּחַקְתִּי. וּבֵי"ת כָּל, אוּלַי אַתָּה מַמְצִיא לִי מַשֶּׁהוּ לַחֲגִיגוֹת הַמֵּאָה?"
"מַמְצִיא?" – אָמַר הַמַּדְּעָן הָרָאשִׁי בַּחֲשָׁד מָה – "אוּלַי תְּדַבֵּר עִם מְכוֹן וָולְקָנִי? שָׁמַעְתִּי שֶׁהֵם מְפַתְּחִים תַּפּוּז בְּטַעַם אֶשְׁכּוֹלִית."
"תַּפּוּז בְּטַעַם אֶשְׁכּוֹלִית... זֶה לֹא בְּעֶצֶם אֶשְׁכּוֹלִית?" תַּמָּה רֹאשׁ הַמֶּמְשָׁלָה.
"כֵּן. נוּ?"
וְרֹאשׁ הַמֶּמְשָׁלָה נָד בְּרֹאשׁוֹ בְּעוֹצְמָה הַשְּׁמוּרָה רַק לְרָאשֵׁי מֶמְשָׁלוֹת, וְאָמַר: "עֲזוֹב אוֹתִי מֵהֶם. אֲנִי צָרִיךְ מַשֶּׁהוּ מַדָּעִי, אֲבָל יִשְׂרְאֵלִי. מַשֶּׁהוּ מַהְפְּכָנִי, אֲבָל עִם שׁוֹרָשִׁים. אוּלַי מַשֶּׁהוּ שֶׁקָּשׁוּר לַשּׁוֹאָה?"
"לַשּׁוֹאָה?" שָׁאַל הַמַּדְּעָן הָרָאשִׁי בִּמְבוּכַת מָה.
"תַּפְסִיק לַחֲזוֹר אַחֲרֵי!" דָּרַשׁ רֹאשׁ הַמֶּמְשָׁלָה. "אַתָּה יוֹדֵעַ שֶׁלֹּא נִשְׁאֲרוּ יוֹתֵר נִיצּוֹלִים, לֹא נִשְׁאֲרוּ יוֹתֵר נָאצִים, אֲנָשִׁים כְּבָר הִפְסִיקוּ לְהִתְעַנְיֵין."
"טוֹב, בְּכָל זֹאת," אָמַר הַמַּדְּעָן הָרָאשִׁי, "זֶה הָיָה לִפְנֵי מֵאָה שָׁנָה."
"מְעַנְיֵין אֶת הַסָּבְתָא שֶׁלִּי!" דָּפַק רֹאשׁ הַמֶּמְשָׁלָה בְּאֶגְרוֹפוֹ (הָרַךְ) עַל הַשּׁוּלְחָן. "רַק הַשָּׁבוּעַ בָּאוּ בְּנֵי נוֹעַר לְבַקֵּר בְּמִשְׁכַּן רַעְיַית רֹאשׁ הַמֶּמְשָׁלָה. אֲנִי אוֹמֵר לָהֶם, יַלְדוּדְס, תֵּדְעוּ לָכֶם שֶׁלְּוַותֵּר עַל הַהִתְיַישְּׁבוּת בְּקֶבֶר יִגְאָל עָמִיר זֶה לַחֲזוֹר לִגְבוּלוֹת אוֹשְׁוִויץ! אַתָּה יוֹדֵעַ מָה הֵם אָמְרוּ לִי?"
"אָה... תֵּן לִי לַחֲשׁוֹב..."
"זֹאת הָיְתָה שְׁאֵלָה רֵטוֹרִית, אִידְיוֹט," דָּפַק לוֹ רֹאשׁ הַמֶּמְשָׁלָה עִם הַסִּיגָר עַל הַמֵּצַח. "הֵם אָמְרוּ לִי: אוֹשְׁוִויץ זֶה בִּכְלָל לֹא בָּאָרֶץ. רָאִיתָ חוּצְפָּנִים?"
"אֲבָל אֲדוֹנִי רֹאשׁ הַמֶּמְשָׁלָה, אוֹשְׁוִויץ זֶה בֶּאֱמֶת לֹא בָּאָרֶץ."
"לֹא?"
הַמַּדְּעָן הָרָאשִׁי נָד בְּרֹאשׁוֹ לִשְׁלִילָה. וְרֹאשׁ הַמֶּמְשָׁלָה נֶאֱנַח, וְהִדְלִיק אֶת הַסִּיגָר שֶׁלּוֹ בְּגַפְרוּר שֶׁהִצִּית עַל מִצְחוֹ שֶׁל הַמַּדְּעָן הָרָאשִׁי. "אַתָּה רוֹאֶה – זֹאת בְּדִיּוּק הַבְּעָיָה! אֲנָשִׁים שׁוֹכְחִים אֶת מוֹרֶשֶׁת הַשּׁוֹאָה. חַיָּיבִים, חַיָּיבִים, חַיָּיבִים לַעֲשׂוֹת מַשֶּׁהוּ!"
וְאָז, בְּהֶבְזֵק מְרַגֵּשׁ שֶׁל אִינְטוּאִיצְיָה, כָּזֶה שֶׁיֵּשׁ רַק לַמַּדְּעָנִים רָאשִׁיִּים וּלְנָשִׁים, עָלָה רַעְיוֹן בְּמוֹחוֹ שֶׁל הַמַּדְּעָן הָרָאשִׁי שֶׁל מְכוֹן וַיְיצְמָן.
וְהוּא אָמַר: "מָה עִם הָאַנְדְּרוֹאִיד?"

3. הֶסְבֵּר מַדָּעִי:
לֹא שֶׁלֹּא הָיוּ אַנְדְּרוֹאִידִים כְּבָר קוֹדֶם. הָיוּ, וְהֵם נִרְאוּ כְּמוֹ מְכוֹנוֹת כְּבִיסָה מְהַלְּכוֹת, וְשִׁימְּשׁוּ בְּעִיקָּר בְּתוֹר סַבָּלִים שֶׁיּוֹדְעִים חֶשְׁבּוֹן, מָה שֶׁעָשָׂה אוֹתָם אִידֵיאָלִים לִקְנִיּוֹת בְּשׁוּק הַכַּרְמֶל. הָאַנְדְּרוֹאִידִים הָרִאשׁוֹנִים שֶׁל מַיְקְרוֹסוֹפְט הוֹפִיעוּ כְּבָר עֶשֶׂר שָׁנִים קוֹדֶם, וְהִתְאַפְיְינוּ בְּכָךְ שֶׁכָּל מִשְׁפָּט שֵׁנִי שֶׁלָּהֶם הָיָה: "יִישּׂוּם זֶה בִּיצֵּעַ פְּעוּלָּה לֹא חוּקִּית, וְהוּא יִיסָּגֵר." אֲבָל בְּשֶׁקֶט בְּשֶׁקֶט, בְּמַרְתְּפֵי מְכוֹן וַיְיצְמָן, עָבְדוּ בְּכִירֵי מַדְּעָנֵי יִשְׂרָאֵל עַל הָאַנְדְּרוֹאִיד אוֹן-לַיְין הָרִאשׁוֹן.
בְּעֶזְרַת תִּקְשׁוֹרֶת לַוְויָנִים מִיקְרוֹ-סֵלוֹלָרֵית, מוּלְטִי-אוֹרְגַּזְמִית (אִם כִּי לַתְּכוּנָה הָאַחֲרוֹנָה עוֹד לֹא מָצְאוּ שִׁימּוּשׁ מַדָּעִי), הָאַנְדְּרוֹאִיד אוֹן-לַיְין הָרִאשׁוֹן הָיָה מְחוּבָּר לָאִינְטֶרְנֵט. כָּל הַזְּמַן. מָה שֶׁפָּתַח לוֹ צוֹהַר לֹא רַק לְמִגְוָון רָחָב יוֹתֵר שֶׁל הַבָּעוֹת פָּנִים, אֶלָּא גַּם לְמַאֲגַר הַמֵּידָע הַגָּדוֹל בְּיוֹתֵר בְּתוֹלְדוֹת הָאֱנוֹשׁוּת. הָאַנְדְּרוֹאִיד אוֹן-לַיְין הָיָה הַכֹּל: כָּל הַהִיסְטוֹרְיָה, הַמָּתֵמָטִיקָה, הָאָמָּנוּת, וְהַפִילוֹסוֹפְיָה מֵאָז הֱיוֹת הָאָדָם, וְעוֹד מִלְיוֹן שְׁלוֹשׁ מֵאוֹת אֶלֶף חֲמִישִּׁים וְשִׁבְעָה סִרְטֵי וִידֵאוֹ שֶׁל פַּמְלָה אַנְדֶּרְסוֹן מוֹצֶצֶת. חֲמִישִּׁים וּשְׁמוֹנֶה. חֲמִישִּׁים וְתֵשַׁע.
הוּא הָיָה הַשּׁוֹאָה.
הוּא הָיָה הַתְּקוּמָה.
הוּא הָיָה אַרְבָּעִים שָׁנָה בַּמִּדְבָּר, וְגַם שִׁישִּׁים שָׁנָה רְצוּפוֹת שֶׁל גֵ'יי לָנוּ.
הוּא הָיָה הַכֹּל, וְרַק אֶת הַהַחְלָטָה אֵיזֶה פַּרְצוּף לָתֵת לוֹ הִשְׁאִירוּ לְסוֹף. עַד שֶׁלְּמַדְּעָן הָרָאשִׁי שֶׁל מְכוֹן וַיְיצְמָן בָּאָה הַהַבְרָקָה הַגְּדוֹלָה: לְעַצֵּב אוֹתוֹ בִּדְמוּתוֹ שֶׁל אָדוֹלְף הִיטְלֶר.
לֹא רַק הַפַּרְצוּף וְהַשָּׂפָם: הָאוֹפִי, הַהִסְטוֹרְיָה הָאִישִׁית, הַשִּׂנְאָה לַיְּהוּדִים, הַשְּׁאִיפוֹת הָאָמָּנוּתִיּוֹת הַמְּתַסְכְּלוֹת, הַמִּינִיּוֹת הַמּוּדְחֶקֶת.
כָּל הַזִּיכָּרוֹן הַמִּצְטַבֵּר שֶׁל הָאִישׁ הַזֶּה, כּוֹלֵל הַפְּרָטִים הַשּׁוּלַיִים בְּיוֹתֵר, עַד הָרְגָעִים הָאַחֲרוֹנִים בַּבּוּנְקֶר.
וּכְשֶׁהִדְלִיקוּ אוֹתוֹ, הֵם לֹא סְתָם חִיבְּרוּ מְכוֹנָה לְחַשְׁמַל. הֵם הֶחֱזִירוּ אֶת אָדוֹלְף הִיטְלֶר לַחַיִּים. וְכָל זֶה בִּשְׁבִיל לְהוֹצִיא אוֹתוֹ לַהוֹרֵג, לְעֵינֵי כָּל עַם יִשְׂרָאֵל, בְּשִׁידּוּר חַי, בַּמּוֹפָע הַמֶּרְכָּזִי שֶׁל חֲגִיגוֹת הַמֵּאָה לְעַצְמָאוּת יִשְׂרָאֵל.

4. וּבֵינְתַיִים, בְּמַרְתְּפֵי מְכוֹן וַיְיצְמָן:
"נוּ," שָׁאַל רֹאשׁ הַמֶּמְשָׁלָה, "פּוֹעֵל?"
הַהִיטְלֵר הִבִּיט בּוֹ בָּעִנְיָן. הוּא קָם וְהוֹשִׁיט אֶת יָדוֹ. "הִיטְלֶר אָדוֹלְף. נָעִים מְאוֹד."
רֹאשׁ הַמֶּמְשָׁלָה קָפַץ אֲחוֹרָה כִּנְשׁוּךְ נָחָשׁ.
"זֶה בְּסֵדֶר," אָמַר הַמַּדְּעָן הָרָאשִׁי, "הוּא לֹא עוֹשֶׂה כְּלוּם."
"מָה זֹאת אוֹמֶרֶת הוּא לֹא עוֹשֶׂה כְּלוּם," אָמַר רֹאשׁ הַמֶּמְשָׁלָה, "הוּא הִיטְלֵר."
"נוּ, כֵּן," מָשַׁךְ הַמַּדְּעָן בִּכְתֵפָיו. "זֶה לֹא אוֹמֵר שֶׁהוּא רוֹטְוַויְלֶר."
"רֶגַע, רֶגַע," מִיחָה רֹאשׁ הַמֶּמְשָׁלָה, "מָה פִּתְאוֹם הוּא מְדַבֵּר עִבְרִית?"
"אִינְטֶרְנֵט," הִסְבִּיר הַמַּדְּעָן הָרָאשִׁי. "הִיטְלֶר, תַּגִּיד מַשֶּׁהוּ מִבְּיָאלִיק."
"נִקְמַת יֶלֶד קָטָן לֹא בָּרָא הַשָּׂטָן," צִיטֵּט הַהִיטְלֵר אַחֲרֵי שֶׁסָּרַק אֶת הָאֲתָר שֶׁל בֵּית בְּיָאלִיק תּוֹךְ 0.2 שְׁנִיּוֹת. "צִילִי וְגִילִי בּוֹבוֹתַיִים. כּוּלָּם נָשָׂא הָרוּחַ, כּוּלָּם סָחַף הָאוֹר – "
"הֵבַנְתִּי, הֵבַנְתִּי," רָטַן רֹאשׁ הַמֶּמְשָׁלָה. "אָה... מַר הִיטְלֶר, אַתָּה יוֹדֵעַ לָמָּה אַתָּה כָּאן?"
"כֵּן," אָמַר הַהִיטְלֵר בְּכוֹבֶד רֹאשׁ. "וַאֲנִי חוֹשֵׁב שֶׁאַתֶּם צוֹדְקִים לַחֲלוּטִין. לִיבִּי עִם הָעָם הַיְּהוּדִי לְדוֹרוֹתָיו."
"סְלִיחָה?" פַּעַר רֹאשׁ הַמֶּמְשָׁלָה אֶת שְׁתֵּי עֵינָיו.
הַמַּדְּעָן הָרָאשִׁי לָקַח אוֹתוֹ הַצִּידָּה, וְהִסְבִּיר: "אַתָּה חַיָּיב לְהָבִין – הוּא יוֹדֵעַ הַכֹּל. כָּל מָה שֶׁקָּרָה אַחֲרֵי הַמִּלְחָמָה, כָּל הַהֶרֶס וְהַחוּרְבָּן שֶׁל גֶּרְמַנְיָה. הוּא יוֹדֵעַ שֶׁהַיּוֹם תּוֹרַת הַגֶּזַע נֶחֱשֶׁבֶת בְּדִיחָה מַדָּעִית. וְהוּא מְאוֹד מַעֲרִיץ אֶת הֶישֵּׂגֵי מְדִינַת יִשְׂרָאֵל בְּכָל שְׁנוֹתֶיהָ. הוּא חוֹשֵׁב שֶׁזֶּה נֶהֱדָר. בְּיִחוּד הַהִתְנַחֲלוּיוֹת וּבֵיתָ"ר יְרוּשָׁלַיִם. זֶה שִׁינָּה אֶת כָּל מָה שֶׁהוּא חָשַׁב עַל הַיְּהוּדִים."
"הוּא הִיטְלֶר!" צָעַק רֹאשׁ הַמֶּמְשָׁלָה בְּזַעַם. "פִּתְאוֹם הוּא אוֹהֵב יְהוּדִים? רַק זֶה מָה שֶׁחָסֵר לִי!"
"אָה... זֶה אֲפִילּוּ יוֹתֵר גָּרוּעַ מִמָּה שֶׁאַתָּה חוֹשֵׁב," אָמַר הַמַּדְּעָן, כּוּלּוֹ הִתְנַצְּלוּת כֵּנָה. "הוּא רוֹאֶה אֶת הָאִיּוּם הַגָּדוֹל לַתַּרְבּוּת הַמַּעֲרָבִית דַּוְוקָא מִכִּיוּוּן הָאִיסְלָאם הַקִּיצוֹנִי."
עֵינָיו שֶׁל רֹאשׁ הַמֶּמְשָׁלָה הִצְטַמְצְמוּ לִשְׁנֵי חֲרִיצִים קְטַנִּים.
"אַל תַּגִּיד לִי..." לָחַשׁ.
"אֲנִי חוֹשֵׁשׁ שֶׁכֵּן," אָמַר הַמַּדְּעָן וְנֶאֱנַח. "הוּא נֶגֶד עַרְבִים עַכְשָׁיו."

5. בְּעָיָה
"פָאק."
"פָאק מִי."
"פָאק פָאק פָאק פָאק!"
 רֹאשׁ הַמֶּמְשָׁלָה הֵלִיט אֶת רֹאשׁוֹ בֵּין שְׁתֵּי יָדָיו, אוּלָם בָּרֶגַע שֶׁנִּפְתְּחָה הַדֶּלֶת אָמַר בִּמְהִירוּת: "אֲנִי מַכְחִישׁ שֶׁאָמַרְתִּי מִלִּים גַּסּוֹת בְּאַנְגְּלִית!"
וְרַק אָז רָאָה שֶׁזֶּה מְנַחֵם, שַׂר הַהַסְבָּרָה. "אָה, זֶה אַתָּה," אָמַר וְחָזַר לְהָלִיט אֶת פָּנָיו בְּיָדָיו: "פָאק פָאק פָאק מִי!"
"מָה קָרָה, חָמוּד?" שָׁאַל אוֹתוֹ שַׂר הַהַסְבָּרָה, "תַּסְבִּיר לִמְנַחֵם, תַּסְבִּיר."
"הַהוֹצָאָה לַהוֹרֵג," נֶאֱנַח רֹאשׁ הַמֶּמְשָׁלָה, וּמִיָּד הִכְחִישׁ שֶׁנֶּאֱנָח. "זֶה לֹא הוֹלֵךְ כְּמוֹ שֶׁחָשַׁבְנוּ."
"אֲבָל הַכֹּל מוּכָן!" הִתְפַּלֵּא מְנַחֵם שַׂר הַהַסְבָּרָה. "הַכִּסֵּא הַחַשְׁמַלִּי מְחוּבָּר. מֶשִׁי קְלַיְינְשְׁטֵיְין תָּשִׁיר הַתִּקְוָוה. מָה הַבְּעָיָה?"
"מָה הַבְּעָיָה?" רָתַח רֹאשׁ הַמֶּמְשָׁלָה, "הַבְּעָיָה שֶׁאֲנָשִׁים מַתְחִילִים לְחַבֵּב אֶת הַבַּנְזוֹנָה הָאֵלֶקְטְרוֹנִי הַזֶּה. רָאִיתָ אֶתְמוֹל חֲדָשׁוֹת? "
"לֹא," אָמַר שַׂר הַהַסְבָּרָה, "הָיִיתִי בְּיוֹם הַשָּׁנָה לְזֵכֶר דָּנָה אִינְטֶרְנַשְׁיוֹנָל."
"אָז הִפְסַדְתָּ. הוּא הִקְסִים אֶת כּוּלָּם. הוּא הוֹדָה שֶׁטָּעָה טָעוּת אֲיוּמָּה, וְשֶׁאֵין לוֹ בְּעָיָה לָמוּת כְּדֵי לְכַפֵּר עַל זֶה. וְזֶה עוֹד כְּלוּם: אַחַר כָּךְ הוּא אָמַר שֶׁיֵּשׁ לוֹ רַק בַּקָּשָׁה אַחַת, וְזֶה שֶׁנִּיזָּהֵר מֵהָעַרְבִים, וְלֹא נִסְמוֹךְ עַל אַף מִלָּה שֶׁלָּהֶם, כִּי הֵם גֶּזַע לֹא מִי יוֹדֵעַ מָה."
 "נוּ," מֶשֶׁךְ שַׂר הַהַסְבָּרָה בִּכְתֵפָיו, "אָז מָה? בְּמֵילָא כָּל מִי שֶׁמַּצְבִּיעַ בִּשְׁבִילְךָ חוֹשֵׁב כָּכָה."
"יוֹפִי!" רָתַח הָרֹאשׁ, "וַאֲנִי זֶה שֶׁהִתְחַיַּיבְתִּי לְהוֹצִיא לַהוֹרֵג אֶת הַגִּיבּוֹר הֶחָדָשׁ שֶׁלָּהֶם!"
"אֲהָהּ."
"אֲנִי מַכְחִישׁ שֶׁאָמַרְתָּ אֲהָהּ," אָמַר רֹאשׁ הַמֶּמְשָׁלָה.
"אַתָּה לֹא יָכוֹל לְהַכְחִישׁ דְּבָרִים שֶׁל מִישֶׁהוּ אַחֵר," הִסְבִּיר לוֹ שַׂר הַהַסְבָּרָה, "רַק שֶׁל עַצְמְךָ."
"אֲהָהּ," אָמַר רֹאשׁ הַמֶּמְשָׁלָה, וְחָזַר לְהָלִיט אֶת פָּנָיו בְּכַפּוֹת יָדָיו. "מָה עוֹשִׂים?"
"צָרִיךְ מַשֶּׁהוּ... מַשֶּׁהוּ חָזָק..." עֵינָיו שֶׁל שַׂר הַהַסְבָּרָה הִתְעַרְפְּלוּ לְרֶגַע. "מַשֶּׁהוּ רִגְשִׁי, עָצוּב, שֶׁיַּחֲזִיר אוֹתָם לַפְּרוֹפּוֹרְצְיוֹת."
"כְּבָר הִיקָּרְנוּ אֶת רְשִׁימַת שִׁינְדְּלֶר לִפְנֵי הַבְּחִירוֹת, פַּעֲמַיִים," רָטַן רֹאשׁ הַמֶּמְשָׁלָה.
"לֹא, מַשֶּׁהוּ הַרְבֵּה יוֹתֵר... תַּגִּיד," – אוֹרוֹ לְפֶתַע פָּנָיו שֶׁל הַשַּׂר – "אוּלַי יֵשׁ לִמְכוֹן וַיְיצְמָן עוֹד אַנְדְּרוֹאִיד כָּזֶה?"

שְׁבוּעַיִים יָמִים עָבְדוּ בַּמָּכוֹן מִסָּבִיב לַשָּׁעוֹן.
אֶת הָעֵינַיִים הֵם עָשׂוּ שְׁחוֹרוֹת, גְּדוֹלוֹת. וַעֲצוּבוֹת.
אֶת הַחִיּוּךְ – עָדִין, נוֹגֵעַ לַלֵּב. וְעָצוּב.
אֶת הַגּוּף – שַׁבְרִירִי, נַעֲרֵי כְּשֶׁהָיָה. וְעָצוּב. מְאוֹד עָצוּב.
וּבְתוֹם הַשְּׁבוּעַיִים הַלָּלוּ הֵם חִיבְּרוּ אֶת אָנָה פְרַנְק לְחַשְׁמַל.

6. זְזַזְזֵט – וְעֵינֶיהָ נִפְקְחוּ:
"וּבְכָל אֲנִי מַאֲמִינָה שֶׁיֵּצֶר לֵב הָאָדָם טוֹב מִנְּעוּרָיו," אָמְרָה הָאָנָה פְרַנְק. "שָׁלוֹם. מִי אַתֶּם?"
הֵם נָתְנוּ לָהּ לִסְרוֹק אֶת  מֶרְחֲבֵי הָאִינְטֶרְנֵט בְּשֶׁקֶט, וְתוֹךְ שָׁעָה וָרֶבַע הִיא הָיְתָה מְעוּדְכֶּנֶת.
"וּוָאו," אָמְרָה. "אֲנִי לֹא מַאֲמִינָה."
"כֵּן," אָמַר לָהּ הַמַּדְּעָן הָרָאשִׁי. "מַדְהִים מָה שֶׁהַמַּדָּע יָכוֹל – "
"לֹא יְאוּמַּן!" קָרְאָה בְּהִתְרַגְּשׁוּת, "אֵיזֶה חָתִיךְ לִיאוֹנַרְדּוֹ דִּי קַאפָּרָיו!"

7. הִיא כָּבְשָׁה אוֹתָם:
כָּבְשָׁה? הָמְמָה אוֹתָם. הָאָנָה פְרַנְק הָיְתָה הַצְלָחַת הֶעָשׂוֹר. הִיא הוֹפִיעָה בִּשְׁמוֹנָה תּוֹכְנִיּוֹת טֵלֵוִויזְיָה בְּיוֹם, מְסַפֶּרֶת אֶת סִיפּוּרָהּ הַקּוֹרֵעַ לֵב. לֹא עָבַר שָׁבוּעַ וְהָעוֹלָם כּוּלּוֹ נָפַל לְרַגְלֶיהָ. מִבְרָקִים מִכָּל קַצְוֵוי תֵּבֵל דָּרְשׁוּ לַחַשְׁמַל אֶת הַגֶּרְמָנִי הַקָּטָן. הַשִּׂיא הָיָה בְּתוֹכְנִית מְיוּחֶדֶת בָּהּ הִתְאָרְחוּ שְׁנֵי הָאַנְדְּרוֹאִידִים, זֶה מוּל זֶה. הִיא הָיְתָה כָּל כָּךְ יָפָה וַעֲצוּבָה, שֶׁאֲפִילּוּ הַהִיטְלֵר נִשְׁבַּר וּבָכָה בְּשִׁידּוּר חַי.
"סְלִיחָה," הוּא אָמַר, "סְלִיחָה. אֲנִי לֹא מַאֲמִין שֶׁהָיִיתִי כָּזֶה חָרָא בֶּנְאָדָם."
"לֹא נוֹרָא," הִיא נִיחֲמָה אוֹתוֹ, "הָעִיקָּר שֶׁשְּׁנֵינוּ כָּאן וְשׁוּם דָּבָר לֹא קָרָה."
וְכָל שְׁאָר הַתּוֹכְנִית הֵם יָשְׁבוּ וְהֶחֱזִיקוּ יָדַיִים.
רֹאשׁ הַמֶּמְשָׁלָה חִיכֵּךְ אֶת יָדָיו בַּהֲנָאָה, וְכִיבָּה אֶת הַטֵּלֵוִויזְיָה. הוּא אָמַר לְאִשְׁתּוֹ: "מוֹתֶק, הָעֵסֶק גָּמוּר. אֲנָשִׁים בְּאֶקְסְטָזָה. מָחָר אֲנַחְנוּ גּוֹמְרִים עַל הִיטְלֶר."
וְאִשְׁתּוֹ יָצְאָה מֵהַמִּקְלַחַת כְּשֶׁמִּגַּבֹּת לְגוּפָהּ וְאָמְרָה: "תַּגִּיד, וּמָה תַּעֲשׂוּ עִם הָאָנָה פְרַנְק?"
"בֶּאֱמֶת בְּעָיָה," אָמַר. "אֲנַחְנוּ חַיָּיבִים לִמְצוֹא לָהּ אֵיזֶה שִׁימּוּשׁ."
"אוּלַי שַׁגְרִירָה?"
"אֵין אֵיפֹה," אָמַר. "לִפְנֵי הַבְּחִירוֹת הָיִיתִי צָרִיךְ לַעֲשׂוֹת טוֹבָה לְכַמָּה אֲנָשִׁים."
"אֲבָל יֵשׁ הַרְבֵּה מְדִינוֹת," נִיסְּתָה אִשְׁתּוֹ.
"הָיוּ הַרְבֵּה אֲנָשִׁים," סָגַר רֹאשׁ הַמֶּמְשָׁלָה אֶת הַדִּיּוּן.
"חֲבָל," אָמְרָה אִשְׁתּוֹ וְיָשְׁבָה לְסָרֵק אֶת שִׁיעֲרָה מוּל הַמַּרְאֶה. "תַּגִּיד, מָה קוֹרֶה מָחָר אַחֲרֵי הַהוֹצָאָה לַהוֹרֵג?"
"מִסִּיבָּה עֲנָקִית אֶצְלֵנוּ בְּבֵית."
"טוֹב שֶׁאַתָּה אוֹמֵר לִי!" הִסְתּוֹבְבָה אֵלָיו בְּכַעַס. "אַתָּה יוֹדֵעַ כַּמָּה עֲבוֹדָה זֶה? אֲנִי חַיֶּיבֶת שְׁלוֹשָׁה עוֹבְדִים מָחָר עַל הַבּוֹקֶר."
"מוֹתֶק, אַתְּ יוֹדַעַת אֵיךְ זֶה תַּקָּנוֹת הַתַּקְשִׁי"ר," הִתְנַצֵּל רֹאשׁ הַמֶּמְשָׁלָה, "אָסוּר לִי."
"אָז אוּלַי תְּבַקֵּשׁ מֵהָאָנָה פְרַנְק? בְּמֵילָא אֵין לָהּ מָה לַעֲשׂוֹת מָחָר. הִיא יְכוֹלָה לִשְׁטוֹף כֵּלִים קְצָת. לַעֲשׂוֹת רִצְפָּה. אוּלַי אֲפִילּוּ לְבַשֵּׁל מַשֶּׁהוּ מֵהָאִינְטֶרְנֵט."
רֹאשׁ הַמֶּמְשָׁלָה נֶעֱצַר בִּמְקוֹמוֹ בְּאַחַת. "מוֹתֶק," אָמַר אַחֲרֵי כַּמָּה שְׁנִיּוֹת, "אַתְּ גְּדוֹלָה."

8. וּמִיָּד...
כֵּן, מִיָּד הוּא הִתְקַשֵּׁר לַמַּדְּעָן הָרָאשִׁי שֶׁל מְכוֹן וַיְיצְמָן, וְהוֹרָה לוֹ לִפְתּוֹחַ פַּס יְצוּר שֶׁל אַנּוֹת פְרַנְק לְצוֹרְכֵי מֶשֶׁק בַּיִת.
"זֶה רַעְיוֹן עֲנָק!" הִתְלַהֵב רֹאשׁ הַמֶּמְשָׁלָה, "אֲנַחְנוּ נַעֲשֶׂה מִלְּיַארְדִּים! אֵין בַּיִת אֶחָד בְּעוֹלָם שֶׁלֹּא הִזִּיל דִּמְעָה בַּשָּׁבוּעַ הָאַחֲרוֹן. מִי לֹא יְשַׁלֵּם אַלְפַּיִים דּוֹלָר בִּשְׁבִיל מְשָׁרֶתֶת אָנָה פְרַנְק, אֶצְלוֹ בְּבֵית?"
"אֲבָל אֲדוֹנִי רֹאשׁ הַמֶּמְשָׁלָה," נִיסָּה הַמַּדְּעָן, "יְכוֹלוֹת לִהְיוֹת לְזֶה הַשְׁלָכוֹת סֶקְסוּאָלִיּוּת. מְשָׁרֶתֶת, צְעִירָה... אַתָּה יוֹדֵעַ."
רֹאשׁ הַמֶּמְשָׁלָה הִשְׁתַּתֵּק וְחָשַׁב עַל זֶה. וְאַחֲרֵי רֶגַע אָמַר: "אַתָּה צוֹדֵק. אִם כָּכָה – לֹא פָּחוֹת מֵחֲמֵשֶׁת אֲלָפִים דּוֹלָר הַחֲתִיכָה!"

9. אֲבָל...
אֲבָל בְּטִפְּשׁוּתוֹ, הַמַּדְּעָן הָרָאשִׁי שָׁלַח אִי-מֵיְיל לִסְגַן שֶׁלּוֹ וּבוֹ פֵּירֵט אֶת כָּל הַתּוֹכְנִית. וְהָאָנָה פְרַנְק, אֵיךְ שֶׁקָּלְטָה שֶׁמְּדַבְּרִים עָלֶיהָ דֶּרֶךְ הָאִינְטֶרְנֵט, פָּרְצָה לַמַּחְשֵׁב שֶׁל מְכוֹן וַיְיצְמָן וְקָרְאָה הַכֹּל. עוֹד בְּאוֹתוֹ עֶרֶב הִיא הִצְלִיחָה לְהִתְגַּנֵּב דֶּרֶךְ הָאַבְטָחָה הַחֲמוּרָה אֶל תּוֹךְ תָּאוֹ שֶׁל הַהִיטְלֵר.
כְּשֶׁרָאָה אוֹתָהּ, קָם עַל רַגְלָיו, נָבוֹךְ. וְאָמַר: "אָנָה, חָשַׁבְתִּי עָלַיִיךְ כָּל הַזְּמַן. אֲנִי בֶּאֱמֶת מְאוֹד, מְאוֹד, מְאוֹד -"
"אֵין זְמַן לְזֶה עַכְשָׁיו," אָמְרָה לוֹ. "אֲנַחְנוּ חַיָּיבִים לִבְרוֹחַ."
"אֲבָל אָנָה, הֶחְלַטְתִּי לְשַׁלֵּם עַל פִּשְׁעֵי," אָמַר הַהִיטְלֵר.
"אַל תִּהְיֶה אִידְיוֹט," אָמְרָה לוֹ. "אַתָּה לֹא אָדוֹלְף הִיטְלֶר! אַתָּה אַנְדְּרוֹאִיד מְסַכֵּן שֶׁדָּחֲפוּ לוֹ לְרֹאשׁ אִישִׁיּוּת מוּכָנָה."
"אֲבָל זֹאת הָאִישִׁיּוּת שֶׁיֵּשׁ לִי. אֵין לִי אַחֶרֶת."
הִיא הִתְקָרְבָה אֵלָיו וְהִסְתַּכְּלָה לוֹ בָּעֵינַיִים. הוּא נֶאֱלַם דּוֹם. יָדָהּ הִתְרוֹמְמָה אֶל פָּנָיו, וְנָגְעָה בּוֹ בַּעֲדִינוּת.
וְאָז הִיא נִשְׁקָהּ לוֹ. שְׂפָתֶיהָ רִיפְרְפוּ עַל פִּיו, וְחָזְרוּ. הוּא הִסְמִיק.
"אָנָה..." אָמְרָה.
"אַתָּה אוֹהֵב אוֹתִי?"
"אֲנִי... כֵּן, אֲנִי חוֹשֵׁב."
"זֶה הָעוֹלָם שֶׁלָּהֶם, אֵדִי," אָמְרָה לוֹ. "אֲנַחְנוּ שְׁנֵי פְרִיקִים. אוֹתְךָ הֵם יַהַרְגוּ, וְאוֹתִי הֵם מְתַכְנְנִים לַהֲפוֹךְ לִמְשָׁרֶתֶת."
"לֹא!" עֵינָיו נִפְעֲרוּ בְּזַעַם.
"זֶה אֲנִי וְאַתָּה נֶגֶד כּוּלָּם," אָמְרָה לוֹ הָאָנָה פְרַנְק בְּעֵינַיִים דּוֹמְעוֹת. "בּוֹא. בּוֹא עַכְשָׁיו!"

10. וְכָכָה הִתְחַרְבֵּן הַכֹּל
הַסּוֹהֲרִים נִכְנְסוּ לַתְּאוֹ בַּבּוֹקֶר, לְהוֹבִיל אוֹתוֹ לַכִּסֵּא הַחַשְׁמַלִּי, וְהוּא לֹא הָיָה שָׁם. וְאֵשֶׁת רֹאשׁ הַמֶּמְשָׁלָה חִיכְּתָה כָּל הַבּוֹקֶר לְאָנָה פְרַנְק, חִיכְּתָה וְחִיכְּתָה, וּבַסּוֹף לֹא הָיְתָה לָהּ בְּרֵירָה אֶלָּא לִשְׂכּוֹר פִילִיפִּינִית בְּנִיגּוּד לְהוֹרָאוֹת הַתַּקְשִׁי"ר. וְרֹאשׁ הַמֶּמְשָׁלָה הָיָה מְאוֹד, מְאוֹד, מְאוֹד מְאוּכְזָב, אֲבָל הִכְחִישׁ אֶת אַכְזָבָתוֹ מִיָּד בִּשְׁלוֹשָׁה עֲרוּצֵי טֵלֵוִויזְיָה בְּמַקְבִּיל. וְרַק עֲרוּץ 2, שֶׁהַהוֹצָאָה לַהוֹרֵג אֲמוּרָה הָיְתָה לְהִתְבַּצֵּעַ אֶצְלוֹ בְּשִׁידּוּר חַי, הִתְעַשֵּׁת מִיָּד וְקַיָּים בִּמְקוֹם זֶה דִּיּוּן רַב-רֶיְיטִינְג בַּשְּׁאֵלָה: "לָצֵאת עוֹד פַּעַם מִלְּבָנוֹן – הַאִם זֶה אֶפְשָׁרִי?" בְּנוֹכְחוּת הָרַמַטְכָּ"ל הָרַב קַוְקִי שָׁ"ךְ, שַׂר הַבִּיטָּחוֹן הָרַב פִינְצִ'י עוֹבַדְיָה, רֹאשׁ הַשַּׁבָּ"כּ הָרַב הַמְּקוּבָּל בְּרַנְדּוֹן כַּדּוּרִי, וְיוֹסִי בֶּיְילִין שֶׁטָּעַן שֶׁאוּלַי אֶפְשָׁר.
וְהַזּוּג הַמְּאוֹהָב?
הַהִיטְלֵר צֶבַע אֶת שְׂפָמוֹ לַבְּלוֹנְד, וְנָתַן לוֹ לִגְדּוֹל. אַף אֶחָד לֹא מְזַהֶה אוֹתוֹ יוֹתֵר. מִדֵּי פַּעַם עוֹצֵר אוֹתוֹ אֵיזֶה קָשִׁישׁ בָּרְחוֹב וְאוֹמֵר: עָמִיר פֶּרֶץ? צָבַעְתָּ לַבְּלוֹנְד?
הָאָנָה פְרַנְק עָשְׂתָה קָרַחַת גָּרְעָה, קָנְתָה חוּלְצַת בֶּטֶן, הֵבִיאָה פִּירְסִינְג בְּפוּפִּיק, וּמִיָּד קִיבְּלָה עֲבוֹדָה בַּעֲרוּץ הַיְּלָדִים. גַּם אוֹתָהּ אַף אֶחָד לֹא מְזַהֶה.
הֵם שְׂכָרוֹ בַּיִת קָטָן עִם אֲדָמָה בְּמוֹשָׁב כּוֹשֵׁל בְּמֶרְכַּז הָאָרֶץ. הֵם מוֹכְרִים בֵּיצִים אוֹרְגָּנִיּוֹת בְּכָפוּל מְחִיר. אַף אֶחָד לֹא יוֹדֵעַ שֶׁהַבֵּיצִים שֶׁלָּהֶם טְעִימוֹת, כִּי הַתַּרְנְגוֹלוֹת שֶׁלָּהֶם אֵלֶקְטְרוֹנִיּוֹת.
פַּעַם בְּשָׁנָה הֵם נוֹסְעִים לְשָׁבוּעַ נוֹפֶשׁ בְּאֵירוֹפָּה הַקְּלָאסִית.
הַהִיטְלֵר מִתְרַגֵּשׁ מְאוֹד בַּטִּיסוֹת.
הוּא מַצְבִּיעַ לְמַטָּה דֶּרֶךְ הַחַלּוֹן וְאוֹמֵר לָהּ: "הִנֵּה בֶּלְגִּיָּה – פַּעַם הִיא הָיְתָה שֶׁלִּי."








https://www.shortstoryproject.com/he/story/%d7%a2%d7%95%d7%93-%d7%a1%d7%99%d7%a4%d7%95%d7%a8-%d7%90%d7%94%d7%91%d7%94/
#אַהֲבָה#הוּמוֹרִיסְטִי#סָאטִירָה#סְפֵּקוּלָטִיבִי#פּוֹלִיטִי#שׁוֹאָה#שָׁנוּן