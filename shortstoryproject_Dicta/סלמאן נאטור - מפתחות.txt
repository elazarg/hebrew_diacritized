לַמְרוֹת שֶׁאָהַבְתִּי שִׁירָה וְהִתְעַנְיַינְתִּי בָּהּ, עַל אַבּוּ סֻלָּמָא שָׁמַעְתִּי לָרִאשׁוֹנָה רַק לְאַחַר שֶׁסִּייַּמְתִּי אֶת לִימּוּדֵי הַתִּיכוֹן בְּחִיפָּא. אֲנִי נִזְכָּר בִּכְאֵב אֵיךְ נָהַגְתִּי לַחֲלוֹף עַל פְּנֵי בֵּיתוֹ מִדֵּי יוֹם בְּמֶשֶׁךְ אַרְבַּע שָׁנִים רְצוּפוֹת, מִבְּלִי שֶׁאַעֲלֶה עַל הַדַּעַת שֶׁבְּבֵית הַזֶּה גָּר הַמְּשׁוֹרֵר הַלְּאוּמִּי שֶׁלָּנוּ. הָאֱמֶת הִיא שֶׁבְּאוֹתָהּ עֵת גַּם לֹא יָדַעְתִּי מָה מַשְׁמָעוּת הַמּוּשָּׂג "מְשׁוֹרֵר לְאוּמִּי". הַמּוֹרֶה לְעִבְרִית שֶׁתָּלָה בְּמוֹחֵנוּ אֶת הָרַעְיוֹן שֶׁחַיִּים נַחְמָן בְּיָאלִיק הוּא הַמְּשׁוֹרֵר הַלְּאוּמִּי בְּהֵ"א הַיְּדִיעָה. שֶׁלֹּא יָכוֹל לָקוּם מְשׁוֹרֵר לְאוּמִּי לְאוּמָּה כָּלְשֶׁהִי כְּמוֹ בְּיָאלִיק לָאוּמָּה הָעִבְרִית. כַּאֲשֶׁר הִתְבַּגַּרְתִּי הִתְחַלְתִּי לִשְׁאוֹל שְׁאֵלוֹת שֶׁל יֶלֶד קָטָן: לָמָּה אֵין לָנוּ מְשׁוֹרֵר לְאוּמִּי מִשֶּׁלָּנוּ, כְּמוֹ שֶׁיֵּשׁ לָהֶם הַמְּשׁוֹרֵר הַלְּאוּמִּי שֶׁלָּהֶם? כָּל כָּךְ רָצִיתִי שֶׁאָבִי וְהַמּוֹרֶה לַהִיסְטוֹרְיָה יִהְיוּ מְשׁוֹרְרִים לְאוּמִּיִּים.
אָבִי עָלָיו הַשָּׁלוֹם הָיָה מְשׁוֹרֵר וְגַם אֲנִי נִהְיֵיתִי מְשׁוֹרֵר. נָהַגְתִּי לִכְתּוֹב שִׁירֵי אַהֲבָה וְחִיזּוּר וּלְהִתְפָּאֵר בָּהֶם בִּפְנֵי הַיְּלָדִים. הֵם כִּינּוּ אוֹתִי מְשׁוֹרֵר בֵּית הַסֵּפֶר. כָּל זֶה הָיָה טוֹב וְיָפֶה עַד שֶׁמְּנַהֵל בֵּית הַסֵּפֶר הִנִּיחַ אֶת יָדוֹ עַל שִׁירַיי וְהוֹצִיא נֶגְדִּי פְּקוּדַּת מַעֲצָר מִנְהָלִי בַּחֲדַר הַהַנְהָלָה. הוּא הֵחֵל לַחֲקוֹר: "לְמִי כָּתַבְתָּ אֶת הַשִּׁירִים הַלָּלוּ, יא עוֹמֶר בֶּן אַבּוּ רְבִיעָה?" (הָיָה זֶה גָּדוֹל מֵחַבְרֵי שִׁירֵי הָאַהֲבָה בַּתְּקוּפָה שֶׁלִּפְנֵי הָאִיסְלָאם).
אֲנִי סָבַרְתִּי לְתוּמִּי שֶׁלִּמְשׁוֹרֵר מוּתָּר מָה שֶׁאָסוּר לַאֲחֵרִים. שֶׁמּוּתָּר לִי בַּמֵּאָה הַ־20 לְהַצְהִיר עַל אַהֲבָתִי בְּפוּמְבִּי כְּפִי שֶׁמּוּתָּר הָיָה לִמְשׁוֹרֵר' הַגָּ'אהֶלְיָה. צִייַּנְתִּי בְּפָנָיו שָׁם שֶׁל נַעֲרָה. הוּא קָפַץ נִרְעָשׁ: "הָא הָא. נְחַפֵּשׂ אֶת בְּנֵי מִשְׁפַּחְתָּהּ. אִם הֵם יַסְכִּימוּ שֶׁתְּחַזֵּר אַחֵר בִּתָּם אֲשַׁחְרֵר אוֹתְךָ לַכִּיתָּה. וְאִם הֵם יַעְרְפוּ אֶת רֹאשְׁךָ, תִּיפּוֹל חָלָל עַל מִזְבַּח הַשִּׁירָה. אַתָּה, גָּדוֹל הַמְּשׁוֹרְרִים יא אַבּוּ אֵל־טָיֶיבּ אַל־מותנבי".
חָמֵשׁ שָׁעוֹת הֶחֱזִיק בִּי הַמְּנַהֵל בְּחַדְרוֹ כְּשֶׁאֲנִי צוֹפֶה מִבַּעַד לַחַלּוֹן, רוֹעֵד מְפַחֵד, וּמְצַפֶּה לְכוֹרְתִי רָאשֵׁי. לְבַסּוֹף הֶחְלַטְתִּי לְשַׁקֵּר עַל מְנַת לְהַצִּיל אֶת עוּרִי. הִתְכַּחַשְׁתִּי לְשִׁירַיי, לְעֶרְגָּה וּלְאַהֲבָה. נִשְׁבַּעְתִּי בְּפָנָיו שֶׁעוֹדֶנִּי צָעִיר מִכְּדֵי לֶאֱהוֹב. הוּא שִׁחְרֵר אוֹתִי. מֵאָז אוֹתוֹ יוֹם לֹא כָּתַבְתִּי שִׁירֵי אַהֲבָה.
אוֹתוֹ מְנַהֵל אַף צִיוּוֹה עָלַיי מִדֵּי שָׁנָה לְחַבֵּר שִׁיר לִמְסִיבַּת יוֹם הָעַצְמָאוּת רַבַּת הַמִּשְׁתַּתְּפִים, שֶׁאֵלֶיהָ הוּזְמְנוּ תּוֹשָׁבֵי הַכְּפָר, מְפַקְּחֵי מִשְׂרַד הַחִינּוּךְ, נְצִיגֵי הַמֶּמְשָׁלָה, הַמִּמְשָׁל הַצְּבָאִי וַאֲפִילּוּ מְנַהֵל כְּלֹא דְּאָמוֹן שֶׁשָּׁכַן בְּסָמוּךְ. הַמּוֹרֶה לְעַרְבִית הָיָה מְתַקֵּן אֶת הַשִּׁיר וּמְאַמֵּן אוֹתִי בְּדִקְלוּמוֹ. כַּאֲשֶׁר הָיִיתִי מְסַיֵּים לִקְרוֹא הָיוּ כּוּלָּם מוֹחֲאִים כַּף, וְעִימָּם הַמְּנַהֵל וּנְצִיגֵי הַמִּמְשָׁל הַצְּבָאִי.
לְאַחַר שֶׁסִּייַּמְתִּי אֶת בֵּית הַסֵּפֶר, הוֹפִיעַ פַּעַם בְּבֵיתֵנוּ הַמּוֹרֶה לְעַרְבִית. מוּדְאָג וְעָצוּב הוּא בִּיקֵּשׁ מִמֶּנִּי אֶת שִׁירֵי יוֹם הָעַצְמָאוּת. הוּא אָמַר שֶׁבֶּן בְּלִיַּעַל מִכְּפָרֵנוּ הִכְפִּישׁ אֶת שְׁמוֹ בִּפְנֵי הַשַּׁבָּ"כּ, וְהִלְשִׁין שֶׁהוּא מְעוֹרֵר בְּלִבּוֹתֵינוּ רְגָשׁוֹת לְאוּמִּיִּים וְאַהֲבַת עַבְּד אֶל־נָאצֶר. הֵם גֵּירְשׁוּ אוֹתוֹ מִמִּשְׂרַד הַחִינּוּךְ, וְהוּא בִּיקֵּשׁ לְהַרְאוֹת לָהֶם אֶת שִׁירַיי עַל מְנַת לְהוֹכִיחַ שֶׁהוּא דַּוְוקָא בִּיקֵּשׁ לָטַעַת בְּנוֹ אֶת שִׂמְחַת הַחַג וְאֶת אַהֲבַת הַמְּדִינָה. בְּכָךְ אוּלַי יַבְטִיחַ אֶת פַּת הַלֶּחֶם שֶׁל יְלָדָיו. מָסַרְתִּי לוֹ אֶת הַשִּׁירִים וְאָמַרְתִּי לְעַצְמִי: אִם שִׁירַיי הָפְכוּ לִתְעוּדַת יוֹשֶׁר אֵצֶל שֵׁירוּתֵי הַבִּיטָּחוֹן, אוּלַי עָדִיף שֶׁאַפְסִיק לִכְתּוֹב שִׁירָה.
נִפְגַּשְׁתִּי עִם אַבּוּ סֻלָּמָא בַּקַּיִץ 1980 בָּעִיר סוֹפְיָה. הוּא בָּא לְהַקְרִיא שִׁירָה, וַאֲנִי נָסַעְתִּי לִלְמוֹד קוֹמוּנִיזְם. הוּא דִּיבֵּר עַל חִיפֵּא. הוּא תֵּיאֵר לִי עִיר שׁוֹנָה מִזּוֹ שֶׁהִכַּרְתִּי. הָעִיר שֶׁבָּהּ לָמַדְתִּי וּבָהּ בִּילִּיתִי אֶת רוֹב שְׁעוֹת הַיּוֹם סָפוּן בְּחֶדֶר קָטָן, בְּמַעֲרֶכֶת הָעִיתּוֹן אֶל־אָתִיחָאד. בְּאֶחָד מֵחַדְרֵי הַמַּעֲרֶכֶת הוּנַּח שׁוּלְחָן מֵעֵץ עָבֶה, שֶׁהָיָה פַּעַם שׁוּלְחָנוֹ שֶׁל אַבּוּ סֻלָּמָא. אֲנַחְנוּ שָׁמַרְנוּ אִיתּוֹ עַל קֶשֶׁר בְּאֶמְצָעוּת שׁוּלְחַן מִשְׂרָדוֹ, וְהוּא שָׁמַר עַל קֶשֶׁר בְּאֶמְצָעוּת מַפְתְּחוֹת הַבַּיִת. כְּמוֹ שִׂיחַ אוֹהֲבִים עִם יָרֵחַ שֶׁלֹּא נֶעֱלַם, אֲבָל נִמְצָא רָחוֹק רָחוֹק.
הוּא שָׁאַל אוֹתִי עַל שֶׁאָרַע אַל־מִלְּוכְ וְעַל סָאַחַת אַל־חַנָּאטִיר, וְאָמַר שֶׁבֵּיתוֹ נִמְצָא בְּשֶׁאָרַע אַל־בַּסָּאתַיִן בַּשְּׁכוּנָה הַגֶּרְמָנִית. הוּא שָׁאַל: "אַתֶּם מַכִּירִים אֶת הַבַּיִת? יֵשׁ מִי שֶׁשּׁוֹמֵר עָלָיו?" אַבּוּ סֻלָּמָא גָּעַר בָּנוּ עַל שֶׁלֹּא שָׁמַרְנוּ עַל הַבַּיִת וְהִסְתַּפַּקְנוּ בַּשּׁוּלְחָן. לֹא הֵעַזְנוּ לִשְׁאוֹל בַּחֲזָרָה: "וְאַתָּה, לָמָּה עָזַבְתָּ?"
אַבּוּ סֻלָּמָא נִפְטַר חוֹדָשִׁים מִסְפַּר אַחֲרֵי שֶׁנִּפְגַּשְׁנוּ בִּמְלוֹן הַבַּלְּקָן. הוּא מֵת בְּאָמֵרִיקָה וְנִקְבַּר בְּדַמֶּשֶׂק. אֶת הַמַּפְתֵּחַ הוֹרִישׁ לִבְנוֹ סָעִיד. חָזַרְתִּי אֶל הַבַּיִת בְּשֶׁאָרַע אַל־ בַּסָּאתַיִן. רָצִיתִי לִשְׁאוֹל אוֹתוֹ אִם גַּם הוּא מִתְגַּעְגֵּעַ לִבְנֵי הַבַּיִת כְּמוֹ שֶׁהֵם מִתְגַּעְגְּעִים אֵלָיו. עַד עַכְשָׁיו אֲנִי תָּמֵהַּ כֵּיצַד עָבַרְתִּי לְיַד הַבַּיִת מִדֵּי יוֹם בְּיוֹמוֹ מִבְּלִי שֶׁאַבְחִין בּוֹ. אוּלַי מִשּׁוּם שֶׁהַמּוֹרָה הַיְּהוּדִיָּיה לְאֶזְרָחוּת אָמְרָה לָנוּ: "הָעַרְבִים בָּרְחוּ מֵחֵיפָה מִפַּחַד הֶחָבִיּוֹת אֲשֶׁר גַּלְגַּלֵּנוּ בְּמוֹרַד סְטֵלָה מֵאֵרִיס וּבְמוֹרַד הַמַּדְרֵגוֹת אֲשֶׁר חָצְצוּ בֵּין חֵיפָה עִילִּית וְחֵיפָה תַּחְתִּית. הֵם חָשְׁבוּ שָׁאֲלוּ רְעָשִׁים שֶׁל מְטוֹסִים וְטַנְקִים, נָטְשׁוּ אֶת בָּתֵּיהֶם וּבָרְחוּ. מְסַפְּרִים עַל אִשָּׁה אַחַת שֶׁלָּקְחָה אִיתָּהּ כָּרִית, וְאֶת תִּינוֹקָהּ הוֹתִירָה יָשֵׁן בְּמִיטָּתוֹ. כַּאֲשֶׁר נִכְנְסוּ לַבָּתִּים, הָאוֹכֶל הִתְבַּשֵּׁל עֲדַיִין עַל הָאֵשׁ".
אַחֲרֵי הַנְּסִיעָה לְבַלְּקָן חָזַרְתִּי לְחִיפָא. מַדְרֵגוֹת מֵאֲבָנִים מְסוּתָּתוֹת חוֹצְצוֹת בֵּין חִיפֵּא שֶׁל אֶתְמוֹל לְחִיפָּא שֶׁל הַיּוֹם. הֶעָבָר שׁוֹכֵן לְמַטָּה וְהַהוֹוֶה מִתְרַחֵשׁ לְמַעְלָה. הַיָּם נָסוֹג לְאָחוֹר. הַפְּסָגוֹת הַמּוֹרִיקוֹת שֶׁמִּסָּבִיב הוֹלְכוֹת וּמַקְרִיחוֹת שָׁנָה אַחֲרֵי שָׁנָה. חִיפֵּא הָפְכָה לָעִיר חִיוֶּורֶת, אֲפוּפָה בְּעָשָׁן סָמִיךְ שֶׁל בָּתֵּי חֲרוֹשֶׁת וּמוּטְרֶדֶת מִן הַצְּפִירוֹת הַמְּמוּשָּׁכוֹת שֶׁל הַסְּפִינוֹת הַנִּכְנָסוֹת וְהַיּוֹצְאוֹת מִן הַנָּמֵל.
הָלַכְתִּי אֶל חִנָּא נָקָארָה, חֲבֵרוֹ שֶׁל אַבּוּ סֻלָּמָא. בִּיקַּשְׁתִּי מִמֶּנּוּ שֶׁיִּיקַּח אוֹתִי אֶל הַבַּיִת. כְּשֶׁהִגַּעְנוּ, הִתְנַגַּשְׁנוּ בְּסוּלַּם הָעֵץ שֶׁעָמַד בַּכְּנִיסָה. הָרַעַשׁ מַחֲרִישׁ הָאוֹזְנַיִים לֹא הָעִיר אֶת יוֹשְׁבֵי הַבַּיִת. הֵמַתְנוּ שֶׁמִּישֶׁהוּ יִפְתַּח אֶת הַדֶּלֶת וַיֹּאמֶר: תִּפְדְּלוּ! הִרְגַּשְׁנוּ כְּמִי שֶׁמִּתְהַלְּכִים בְּתוֹךְ מְעָרָה נְטוּשָׁה. "שָׁם חֲדַר הַשֵּׁינָה", הִצְבִּיעַ וְאָמַר. אַחֵר כָּךְ הִכָּה חִנָּא בְּכַף יָדוֹ עַל הַגָּדֵר שֶׁהִתְנוֹדְדָה וְהִיטַּלְטְלָה קַלּוֹת. הַהֵד נֶעֱלַם. בְּעֵינָיו נִקְווּ שְׁתֵּי דְּמָעוֹת. אַחַת נוֹתְרָה תְּלוּיָה בִּקְצוֹת רִיסָיו וְאִילּוּ הַשְּׁנִיָּיה צָנְחָה לָהּ עַל רִצְפַּת הָעֵץ שֶׁל הַמִּסְדְּרוֹן.
נָקַשְׁנוּ עַל הַדֶּלֶת. לֹא שָׁמַעְנוּ כָּל רַחַשׁ. אוּלַי הוּא נָטוּשׁ? נָקַשְׁנוּ פַּעַם נוֹסֶפֶת. "מִי שָׁם?" נִשְׁמַע קוֹל שֶׁל אִשָּׁה שֶׁכְּאִילּוּ הִתְעוֹרְרָה מִתַּרְדֵּמָה עֲמוּקָּה. לֹא יָדַעְנוּ אֵיךְ לְהַצִּיג אֶת עַצְמֵנוּ.
לוֹ רַק יָדַעְנוּ שֶׁנַּעֲלֶה אֶת מִפְלַס הַחֲרָדָה בָּעִיר. הַפַּחַד תָּמִיד עוֹלֶה מִמֵּילָא כְּשֶׁאָדָם זָר נוֹקֵשׁ עַל דֶּלֶת הַבַּיִת לְלֹא הוֹדָעָה מוּקְדֶּמֶת. אוּלַי זֶה גָּנַב. אוּלַי זֶה שׁוֹטֵר. גַּם זֶה וְגַם זֶה מַגְבִּירִים אֶת תְּחוּשׁוֹת הַפַּחַד.
"סַלַאם עֲלִיכוּם גְּבֶרֶת".
הַגְּבֶרֶת נֶאֶלְמָה דּוֹם. הוּא הִמְשִׁיךְ: "אַתְּ גָּרָה כָּאן הַרְבֵּה זְמַן? מֵאָז 48'?"
זְקֵנָה בִּשְׁנוֹת הַשִּׁישִּׁים לְחַיֶּיהָ עָמְדָה מֵאֲחוֹרֵי הַדֶּלֶת הַסְּדוּקָה וְהִבִּיטָה בָּנוּ נְבוֹכָה וּפְזוּרַת נֶפֶשׁ. בְּכָל אוֹתָהּ הָעֵת נִיסִּינוּ לְהָצִיץ פְּנִימָה. "אֲנִי גָּרָה פֹּה מֵאָז שְׁנַת 49'".
חִנָּא הִצְבִּיעַ עַל הַחֶדֶר הָרָחָב וְאָמַר: "זֶה הָיָה הַסָּלוֹן. כָּאן הוּא נָהַג לְקַבֵּל אוֹתָנוּ". שָׁאַלְנוּ אֶת הַגְּבֶרֶת: "אַתְּ יוֹדַעַת מִי גָּר בַּבַּיִת הַזֶּה לִפְנֵי שֶׁהִגַּעְתֶּם?" הַגְּבֶרֶת עָנְתָה:
"לֹא יוֹדַעַת. מִשְׁפָּחָה פּוֹלָנִיָּיה. לִפְנֵי זֶה מִשְׁפָּחָה מִגֶּרְמַנְיָה". אָמַר חִנָּא נָקָארָה: "הַבַּיִת הַזֶּה הוּא שֶׁל קָרוֹב שֶׁלִּי שֶׁנִּפְטַר לִפְנֵי חוֹדֶשׁ. הוּא נֶאֱלַץ לַעֲזוֹב אוֹתוֹ לִפְנֵי שְׁלוֹשִׁים וּשְׁתַּיִים שָׁנִים". שָׁאֲלָה הַגְּבֶרֶת: "הוּא עַרְבִי?"
אִשָּׁה זְקֵנָה הִגִּיעָה מֵרוֹמַנְיָה וְנִכְנְסָה לְבֵית. בְּאוֹתָהּ עֵת סָחַב בַּעַל הַבַּיִת אֶת הַמַּפְתֵּחַ, לָקַח אֶת קוֹבֶץ הַשִּׁירִים וְעָלָה עַל הַסְּפִינָה אֲשֶׁר עָגְנָה בְּחוֹף יַמָּהּ שֶׁל חִיפֵּא. הוּא שָׁט
לְעֵבֶר עַכָּא. וּמִשָּׁם לִטְרַאבְּלוּס.
"בַּעַל הַבַּיִת הַזֶּה הוּא מְשׁוֹרֵר פָלַסְטִינִי חָשׁוּב שֶׁנִּפְטַר לִפְנֵי חוֹדֶשׁ. אַתְּ יוֹדַעַת שֶׁהוּא הִמְשִׁיךְ לְהַחֲזִיק בַּמַּפְתֵּחַ שֶׁל הַבַּיִת בְּתִקְוָוה לָשׁוּב אֵלָיו?"
הִיא הַנִּידָּה בְּרֹאשָׁהּ כְּמִי שֶׁאוֹמֶרֶת: מְסַכֵּן הַמְּשׁוֹרֵר הַזֶּה! אַחֵר כָּךְ הִמְשִׁיכָה: "הַבַּיִת כְּבָר יָשָׁן. בִּיקַּשְׁתִּי מִן הָעִירִיָּיה שֶׁיִּיתְּנוּ לִי בַּיִת אַחֵר. אֲבָל לֹא מָצְאוּ כֶּסֶף. אֲנִי חַיָּה בְּחֶדֶר אֶחָד. כָּאן מִטְבָּח, וְכָאן מִקְלַחַת, וְכָאן חֶדֶר אָטוּם בְּבֵטוֹן. הָעִירִיָּיה סָגְרָה אוֹתוֹ. הַמַּיִם דּוֹלְפִים לְתוֹכוֹ, הַקִּירוֹת סְדוּקִים וְהַחַלּוֹנוֹת שְׁבוּרִים".
חִנָּא הוֹשִׁיט אֶת יָדוֹ וְלָחַץ אֶת יָדָהּ שֶׁל הַגְבָּרַת הַזְּקֵנָה. הַדִּמְעָה שֶׁעוֹד הָיְיתָה תְּלוּיָה עַל רִיסֵי עֵינָיו הַיַּבָּשׁוֹת זָלְגָה עַל לֶחְיוֹ. חָזַרְנוּ בַּדֶּרֶךְ אֶל סוּלַּם הָעֵץ. הַמִּסְדְּרוֹן. יָצָאנוּ בְּעַד דֶּלֶת הַכְּנִיסָה. הִסְתַּכַּלְנוּ סָבִיב. שָׁם נִמְצָא הַבַּיִת שֶׁל פּוֹזִּי בַּנְדָר. הוּא הָיָה סוֹכֵן בִּיטּוּחַ. וְזֶה הַבַּיִת שֶׁל זַכִּי אֶל־תְּמִימֵי. וְזֶה שֶׁל חָסִין עָבַד אֵל־צֶמֶד. וְזֶה שֶׁל דְּגָ'אנִי וְזֶה שֶׁל עַנְבָּתָאוִי. וָשָׁם נָצָאר אַל־פֶּרְמְשָׁאנִי. וְכָאן בֵּיתוֹ שֶׁל עוֹרֵךְ הַדִּין עִיסָא הַזּוֹ. בָּתֵּי הָאֶבֶן שֶׁלָּהֶם עֲדַיִין עוֹמְדִים עַל תֶּלֶם. הַאִם לָקְחוּ אִיתָּם אֶת הַמַּפְתְּחוֹת?
אַחֵר כָּךְ שָׁמַעְתִּי אֶת הַסִּיפּוּר עַל הַמַּפְתֵּחַ שֶׁל אַבּוּ סֻלָּמָא. הוּא שִׁחְרֵר אוֹתִי מִמַּשְׂטֵמַת הַמַּפְתְּחוֹת שֶׁהִתְגַּבְּרָה אֶצְלִי בְּאֶחָד מִלֵּילוֹת חוֹדֶשׁ סֶפְּטֶמְבֶּר 1977. בַּחֲצוֹת אוֹתוֹ
לַיְלָה סִייַּמְתִּי לְעַשֵּׁן אֶת כָּל חֲפִיסַת הַסִּיגַרְיוֹת שֶׁהָיְיתָה בִּרְשׁוּתִי. בְּכָךְ חָרַגְתִּי מִמִּנְהָגִי
לְהַשְׁאִיר סִיגַרְיָה לַבּוֹקֶר, כְּדֵי לְעַשֵּׁן אוֹתָהּ לְצַד הַקָּפֶה. אַחֵר כָּךְ הִתְבָּרֵר לִי שֶׁסִּיגַרְיָה
אַחַת בַּבַּיִת הִיא קָמֵעַ הַמִּגְרָשׁ אֶת הַגַּנָּבִים, הַשֵּׁדִים וְהָבְנֵי זוֹנוֹת. הַאִם זֶה מַסְבִּיר אֶת מָה שֶׁקָּרָה בְּאוֹתוֹ הַלַּיְלָה?
נָעַלְתִּי אֶת הַדֶּלֶת וְהִשְׂתָּרַעְתִּי עַל מִיטָּתִי. עוֹד לֹא הִסְפַּקְתִּי לַעֲצוֹם אֶת עֵינַיי וּלְפֶתַע שָׁמַעְתִּי נְקִישׁוֹת חֲזָקוֹת עַל הַדֶּלֶת. בַּחוּץ נִשְׁמְעוּ הֲמוּלָּה וְהַלְמוּת צְעָדִים. אִשְׁתִּי וְהַיְּלָדִים הִתְעוֹרְרוּ מְבוֹעָתִים. גַּם אֲנִי הִתְעוֹרַרְתִּי בְּבֶהָלָה. כַּאֲשֶׁר פָּתַחְתִּי אֶת הַדֶּלֶת רָאִיתִי מוּלִי גְּבָרִים מִסְפַּר. תְּחִילָּה הָיוּ רַק שְׁלוֹשָׁה, אַחֵר כָּךְ אַרְבָּעָה וַחֲמִישָּׁה. לְפֶתַע עָמְדוּ מוּלִי בַּכְּנִיסָה לְבֵית עֶשְׂרֵה גְּבָרִים בִּלְבוּשׁ אֶזְרָחִי וּמִשְׁטַרְתִּי. אֶחָד מֵהֶם אָמַר: "בָּאנוּ לַעֲרוֹךְ חִיפּוּשׂ בְּבֵית!"
הוּא נוֹפֵף מוּל פָּנַיי בַּמִּסְמָךְ, אוּלָם עוֹד לִפְנֵי שֶׁהִצְלַחְתִּי לִקְרוֹא אֶת הַכָּתוּב בּוֹ הֵם נִכְנְסוּ בְּכוֹחַ וְהִתְפַּזְּרוּ בְּרַחֲבֵי הַבַּיִת. הֵם חִיפְּשׂוּ וְחִיטְּטוּ בַּחֲדַר הָעֲבוֹדָה, בָּאֲרוֹנוֹת, בַּמְּקָרֵר וּמִתַּחַת לַמִּיטּוֹת. מִסְפַּר הַמְּחַפְּשִׂים גָּדֵל מֵרֶגַע לְרֶגַע וְהִגִּיעַ לִשְׁלוֹשִׁים. הַיְּלָדִים הָלְכוּ לְאִיבּוּד בְּרַחֲבֵי הַבַּיִת כְּשֶׁהֵם בּוֹכִים וְצוֹרְחִים. הֵם לֹא הֵבִינוּ אֶת הַמִּתְרַחֵשׁ.
עַל הַשּׁוּלְחָן הָיָה מוּנָּח מַפְתֵּחַ גָּדוֹל לְשַׁעַר עַתִּיק שֶׁיָּרַשְׁנוּ מְסִבָּי. כַּאֲשֶׁר הִבַּטְתִּי בּוֹ דִּמְיַינְתִּי אֶת הֶעָבָר. הוּא הֶחֱזִיר אוֹתִי אֶל הַיָּמִים הַהֵם, וְאֶל הַהוֹוֶה שֶׁל הַדּוֹר הַפָלַסְטִינִי הַמְּיוּסָּר. נִרְאֶה שֶׁמְּפַקֵּד חוּלְיַית הַחִיפּוּשׂ, בְּפִיקְּחוּתוֹ הַמּוֹדִיעִינִית הַזְּרִיזָה, הֵבִין אֶת עוֹמֶק הַקֶּשֶׁר בֵּינִי וּבֵין הַמַּפְתֵּחַ וְהִתְחִיל לַחֲקוֹר: "מֵהֵיכָן יֵשׁ לְךָ אֶת זֶה?"
הוּא פָּקַד עָלַיי לְהוֹבִיל אוֹתוֹ אֶל הַשַּׁעַר הַגָּדוֹל שֶׁעֲבוּרוֹ מְיוֹעָד הַמַּפְתֵּחַ. שִׁכְנַעְתִּי אוֹתוֹ שֶׁהַשְּׁעָרִים הַלָּלוּ כְּבָר אֵינָם קַיָּימִים. הָיוּ אֵלּוּ הַשְּׁעָרִים שֶׁל בָּתֵּי הָאֶבֶן שֶׁהָרְסוּ הַדַּחְפּוֹרִים שֶׁלָּהֶם. פָּנָיו הִתְכַּרְכְּמוּ מִכַּעַס. הוּא הֶחֱרִים אֶת הַמַּפְתֵּחַ וְאָמַר: זֶה יְהַוֶּוה עֵדוּת מַרְשִׁיעָה נֶגְדְּךָ. הוּא פָּקַד עָלַיי לַעֲלוֹת לִמְכוֹנִית. הַמַּפְתֵּחַ נִשְׁאַר אֶצְלוֹ. בִּילִּיתִי שְׁנֵי לֵילוֹת בְּתָא הַכֶּלֶא בְּאַל־גִּ'לְמָהּ. לֹא הָיְיתָה זוֹ הַפַּעַם הָרִאשׁוֹנָה שֶׁהִתְוַודַּעְתִּי לְתָא הַכֶּלֶא. אוּלָם הָיְיתָה זוֹ הַפַּעַם הָרִאשׁוֹנָה שֶׁבָּהּ הַסִּיגַרְיָה הָפְכָה לִהְיוֹת מַכְשִׁיר הִתְעַלְּלוּת.
בִּיקַּשְׁתִּי מִן הַסּוֹהַר: "תֵּן לִי סִיגַרְיָה!" הוּא הִתְכּוֹפֵף לְעֵבֶר הַצּוֹהַר הַמְּרוּבָּע שֶׁהָיָה מְקוּבָּע בַּחֲזִית הַדֶּלֶת, חִייֵּךְ חִיּוּךְ מְטוּפָּשׁ, וְאָמַר: "עוֹד מְעַט". אַחֵר כָּךְ נִשְׁמַע קִרְקוּשׁ הַמַּפְתְּחוֹת וְהוּא נֶעֱלַם. הָ"עוֹד מְעַט" הִתְאָרֵךְ וְנִמְשַׁךְ כִּשְׁעָתַיִים. אַחַר כָּךְ הוּא חָזַר. הוּא פָּתַח אֶת הַצּוֹהַר וְהוֹשִׁיט לִי סִיגַרְיָה. אוּלָם אָז אָמַר שׁוּב בְּחִיּוּךְ מְטוּפָּשׁ: מִצְטַעֵר, שָׁכַחְתִּי אֶת הַגַּפְרוּרִים. "עוֹד מְעַט" אָבִיא לְךָ אוֹתָם. הָ"עוֹד מְעַט" הַשֵּׁנִי הָיָה אָרוֹךְ מִקּוֹדְמוֹ. הֵבַנְתִּי שֶׁהֵחֵלּוּ טִקְסֵי הַהִתְעַלְּלוּת. חַשְׁתִּי הַקַּלָּה רַק כַּאֲשֶׁר הוּא פָּתַח אֶת הַדֶּלֶת וְהוֹבִיל אוֹתִי אֶל חֲדַר הַחֲקִירוֹת.
בַּחֲדַר הַחֲקִירוֹת יָשְׁבוּ שְׁלוֹשָׁה חוֹקְרִים: הַטּוֹב, הָרַע וְהַמְּכוֹעָר. הַטּוֹב הִגִּישׁ לִי סִיגַרְיָה וְקָפֶה. הוּא הָיָה אָדִיב וְנִיסָּה לְשַׁכְנֵעַ אוֹתִי לְהִימָּנַע מִפְּעִילוּת פּוֹלִיטִית נֶגֶד הַמְּדִינָה. הוּא הִצִּיעַ לִי שַׁלְמוֹנִים, תַּפְקִידִים וַאֲפִילּוּ מוֹשָׁב בַּכְּנֶסֶת. אַחַר כָּךְ הוּא פָּתַח תִּיק עַב כֶּרֶס וְאָמַר: "כָּל מָה שֶׁאָמַרְתָּ, כַּתֶּבֶת וּפִרְסַמְתָּ נִמְצָא בַּתִּיק הַזֶּה. הַכּוֹל מְתוּרְגָּם לְעִבְרִית. מִילָּה בְּמִילָּה". אָמַרְתִּי לוֹ: "אֲנִי שָׂמֵחַ שֶׁיֵּשׁ אֲנָשִׁים שֶׁמִּתְעַנְיְינִים בְּמָה שֶׁאֲנִי כּוֹתֵב. אֲנִי עוֹד יוֹתֵר שָׂמֵחַ שֶׁכְּתֵיבָתִי מְתוּרְגֶּמֶת לִשְׂפַתְכֶם. יָכוֹל לִהְיוֹת נֶחְמָד אִם תְּפַרְסְמוּ אוֹתִי בְּעִבְרִית". הַתְּשׁוּבָה הַמִּתְחַכֶּמֶת הֶעֶלְתָה אֶת חֲמָתוֹ. הוּא עָזַב אֶת הַחֶדֶר וְהִשְׁאִיר אוֹתִי לְבַדִּי.
אַחֵר כָּךְ נִכְנַס הָרַע וְאָמַר שֶׁהוּא יָכוֹל לַהֲרוֹס אֶת בֵּיתִי וְלַהֲפוֹךְ אֶת חַיֵּי לְגֵיהִינּוֹם. מְדִינָה שֶׁנִּיצְּחָה מֵאוֹת מִילְיוֹנִים שֶׁל עַרְבִים לֹא תַּעֲשֶׂה חֶשְׁבּוֹן לְאֶחָד כָּמוֹנִי. אָמַרְתִּי לוֹ: אֲנִי יוֹדֵעַ שֶׁאַתֶּם חֲזָקִים. לְעוֹלָם לֹא אָעֵז לְהִתְגָּרוֹת בְּטַנְקִים שֶׁלָּכֶם. הוּא שָׁאַל: "אִם כָּךְ, הַאִם תַּפְסִיק לַעֲשׂוֹת בְּעָיוֹת?"
אַחַר כָּךְ גַּם הוּא יָצָא מֵהַחֶדֶר וְהִשְׁאִיר אוֹתִי לְבַדִּי. אַחֵר כָּךְ נִכְנַס הַמְּכוֹעָר. צָעִיר גְּבַהּ קוֹמָה, חָסוֹן וּבַעַל שְׁרִירִים מְשׂוֹרָגִים. הוּא הִתְחִיל לְחוּג סְבִיבִי וּבְתוֹךְ כָּךְ נָעַץ בִּי מַבָּטִים מִזֵּרֵי אֵימָה. אַחֵר כָּךְ אָמַר: "מִי אַתָּה חוֹשֵׁב שֶׁאַתָּה? מָה אַתָּה שָׁוֶוה? אַתָּה לֹא שָׁוֶוה אֲפִילּוּ אֶת הַכַּדּוּר שֶׁיְּפַלַּח אֶת מוֹחֵךְ. לֹא. לֹא נְבַזְבֵּז עָלֶיךָ כַּדּוּר יָקָר. נְשַׁחְרֵר אוֹתְךָ לַחוֹפְשִׁי. נוֹדִיעַ לְךָ שֶׁאַתָּה מְשׁוּחְרָר. נַגִּיד לְךָ: אַתָּה חוֹפְשִׁי לְדַרְכְּךָ. עָלָה עַל מְכוֹנִיתְךָ וְסַע לִדְרָכֶךָ. לְפֶתַע מַגִּיעָה מִן הַצּוֹמֶת מַשָּׂאִית גְּדוֹלָה. סֵמִיטְרֵיְילֵר. לִפְנֵי שֶׁאַתָּה מִתְעַשֵּׁת הִיא דּוֹרֶסֶת וְרוֹמֶסֶת אוֹתְךָ כְּמוֹ שֶׁרוֹמֵס הִפִּיל אֶת הַנְּמָלָה. אַחֵר כָּךְ תִּתְרוֹצֵץ אִשְׁתְּךָ בְּמִסְדְּרוֹנוֹת חֶבְרַת הַבִּיטּוּחַ וְתִתְחַנֵּן לְפִיצּוּיִים".
הַתַּרְגִּיל הַזֶּה חָזַר עַל עַצְמוֹ בְּמֶשֶׁךְ שְׁתֵּי יְמָמוֹת שְׁלֵמוֹת. לָמַדְתִּי מִזֶּה לֶקַח אֶחָד: אֵינֶנִּי הוֹלֵךְ לִישׁוֹן מִבְּלִי שֶׁאַשְׁאִיר לְעַצְמִי סִיגַרְיָה לְקָפֶה שֶׁל הַבּוֹקֶר.
מֵאָז שָׂנֵאתִי קִרְקוּשׁ מַפְתְּחוֹת. עַד הַמִּפְגָּשׁ עִם אַבּוּ סֻלָּמָא בִּמְלוֹן הַבַּלְּקָן שֶׁבְּסוֹפְיָה. הַמַּפְתֵּחַ קִיבֵּל פִּתְאוֹם מַשְׁמָעוּת אַחֶרֶת. הַמַּפְתֵּחַ שֶׁל אַבּוּ סֻלָּמָא לִימֵּד אוֹתִי שֶׁהַיָּמִים וְהַלֵּילוֹת בַּכֶּלֶא אַל־גִּ'לְמָהּ הָיוּ הַמַּפְתֵּחַ לְעוֹלָם שֶׁל עִימּוּת נָחוּשׁ שֶׁבּוֹ נִלְחַמְנוּ עַל עַצְמָאוּת הַזִּיכָּרוֹן. לְלֹא מִיקּוּחַ. וּלְלֹא פְּשָׁרָה עַל הַזְּכוּת וְהַצֶּדֶק.
"לְהִתְרָאוֹת בְּחִיפָּא".
כָּךְ אָמַרְתִּי לְאַבּוּ סֻלָּמָא. לְאַחַר כְּחוֹדְשַׁיִים הוּא עָזַב אוֹתָנוּ לְנַצֵּחַ וְהִשְׁאִיר אֶת הַמַּפְתֵּחַ. שִׁירָיו הָאֲבוּדִים הָיוּ סְפוּגִים בְּמִלְחוֹ שֶׁל הַיָּם. 



הַסִּיפּוּר הִתְפַּרְסֵם לָרִאשׁוֹנָה בְּגִלָּיוֹן הָרִאשׁוֹן שֶׁל כְּתַב הָעֵת גְּרַנְטָה – מָגָזִין לְסִפְרוּת חֲדָשָׁה, 2014.



https://www.shortstoryproject.com/he/story/%d7%9e%d7%a4%d7%aa%d7%97%d7%95%d7%aa/
#זִכְרוֹנוֹת#מִלְחָמָה#פּוֹלִיטִי