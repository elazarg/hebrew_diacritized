הָיָה לִי בַּיִת בְּתֵל אָבִיב, בְּלוֹק אֶחָד מֵהַבַּיִת שֶׁל אָרִיק אַייְנְשְׁטֵייְן. הוּא לֹא מַמָּשׁ הָיָה שֶׁלִּי, גַּרְתִּי שָׁם בִּשְׂכִירוּת. חָמֵשׁ מֵאוֹת וְאַרְבָּעִים דּוֹלָר, שְׁלוֹשָׁה חוֹדָשִׁים מֵרֹאשׁ. וְהָיְתָה לִי גַּם שׁוּתָּפָהּ, בְּלוֹנְדִּינִית, כָּל אֶחָד מֵאִיתָּנוּ שִׁילֵּם מָאתַיִים שִׁבְעִים דּוֹלָר. הָיוּ לָנוּ יְחָסִים בְּסֵדֶר, לֹא שָׁכַבְנוּ אוֹ מַשֶּׁהוּ, אֲבָל אֲנִי הָיִיתִי עוֹשֶׂה לָהּ נֵס קָפֶה וְהִיא הָיְתָה אוֹמֶרֶת "אִתָּהּ מַמָּשׁ מָתוֹק", וְהָיִינוּ הוֹלְכִים בְּיַחַד לִקְנוֹת בְּגָדִים, הִיא הָיְתָה מַצְבִּיעָה, אֲנִי הָיִיתִי מוֹדֵד וּמְשַׁלֵּם בְּסוֹף, כִּי לֹא הָיָה לָהּ כֶּסֶף אֲבָל טַעַם מְצוּיָּן בִּבְגָדִים כֵּן הָיָה. הָיוּ לָהּ שְׁאִיפוֹת גְּדוֹלוֹת, הִיא רָצְתָה לִמְצוֹא מִילְיוֹנֵר וּלְהִתְחַתֵּן אִיתּוֹ וְלַעֲשׂוֹת לוֹ הָמוֹן יְלָדִים, "מִקִּיר לְקִיר", הִיא הָיְתָה אוֹמֶרֶת וַאֲנִי הָיִיתִי מִתְאַפֵּק לֹא לִצְחוֹק. הַיּוֹם אֲנִי לֹא חוֹשֵׁב שֶׁלְּרַצּוֹת לְהִתְחַתֵּן עִם מִילְיוֹנֵר זֹאת שְׁאִיפָה מִי יוֹדֵעַ מָה גְּדוֹלָה, אֲבָל אָז הָיִיתִי בָּטוּחַ שֶׁזֶּה קָשֶׁה כְּמוֹ לְטַפֵּס עַל הַאֵוֵורֵסְט. לִי לֹא הָיוּ שְׁאִיפוֹת, נוֹרָא רָצִיתִי לָמוּת, אֲבָל זֶה בֶּטַח לֹא נֶחֱשָׁב. שְׁבוּעַיִים לִפְנֵי יוֹם הָעַצְמָאוּת הִתְחִילוּ הַחֲזָרוֹת לְמִפְגַּן חֵיל הָאֲוִויר. מְטוֹסִים מִכָּל הַסּוּגִים וּמִכָּל הַצְּבָעִים עָבְרוּ מֵעַל לַבַּיִת שֶׁלָּנוּ, לֹא רָאִיתִי אוֹתָם, אֲבָל כָּכָה דִּמְיַינְתִּי לְעַצְמִי. לֹא יָצָאתִי מֵהַבַּיִת, מַקְסִימוּם הָיִיתִי הוֹלֵךְ לִקְנוֹת סִיגַרְיוֹת בַּמַּכּוֹלֶת שֶׁהָיְתָה קְרוֹבָה מְאוֹד, וְגַם זֶה הָיָה לִי קָשֶׁה. לִפְעָמִים הָיִיתִי פּוֹגֵשׁ אֶת אָרִיק בַּמַּכּוֹלֶת. פּוֹגֵשׁ זֶה בֶּאֱמֶת מִלָּה קְצָת מוּגְזֶמֶת, הָיִיתִי רוֹאֶה אוֹתוֹ, נִדְמֶה לִי שֶׁפַּעַם אַחַת הוּא אֲפִילּוּ דֶּרֶךְ לִי עַל הָרֶגֶל, לְיַד הַמְּקָרֵר שֶׁל הֶחָלָב, אֲבָל יָכוֹל לִהְיוֹת שֶׁאֲנִי סְתָם מַמְצִיא. בַּיָּמִים שֶׁהָיִיתִי בְּמַצַּב רוּחַ קְצָת יוֹתֵר קְרָבִי וּפָחוֹת עָצוּב הָיִיתִי עוֹשֶׂה אַחֲרָיו מַעֲקָבִים, בּוֹחֵן אֶת הַתְּנוּעוֹת שֶׁלּוֹ בִּזְכוּכִית מַגְדֶּלֶת. סוֹפֵר לוֹ אֶת הַסִּיגַרְיוֹת, מוֹדֵד כַּמָּה סֶנְטִימֶטְרִים הוּא עוֹשֶׂה בְּכָל צַעַד, דְּבָרִים כָּאֵלֶּה שֶׁאֵין לָהֶם מַמָּשׁ תַּכְלִית וּמַטָּרָה, אֶלָּא אִם כֵּן אַתָּה מִתְכּוֹנֵן לְחִידוֹן טְרִיוְויָה עַל חַיָּיו וּפוֹעֳלוֹ שֶׁל אָרִיק אַייְנְשְׁטֵייְן. וַאֲנִי לֹא הִתְכּוֹנַנְתִּי לִכְלוּם (הִתְכּוֹנַנְתִּי לָמוּת אֲבָל זֶה בֶּטַח לֹא נֶחֱשָׁב). הָיָה לִי נוֹרָא קָשֶׁה לִישׁוֹן בַּיָּמִים שֶׁלִּפְנֵי יוֹם הָעַצְמָאוּת, הָיוּ שִׁיפּוּצִים בְּקוֹמָה שֶׁמֵּעָלִי וְהַפַּטִּישִׁים דָּפְקוּ שָׁם אֲבָל הָרַעַשׁ הַבֶּאֱמֶת מַטְרִיד הִגִּיעַ מֵהַמְּטוֹסִים שֶׁאֲפִילּוּ לֹא רָאִיתִי אוֹתָם, רַק דִּמְיַינְתִּי כַּמָּה שֶׁהֵם יָפִים וּמַבְרִיקִים וְאֵיךְ הֵם טָסִים יָפֶה. שָׁכַבְתִּי בַּמִּיטָּה, חֲצִי עֵר, חֲצִי יָשָׁן וְהִתְפַּלַּלְתִּי שֶׁאֵיזֶה מָטוֹס יִתְרַסֵּק עַל הַבַּיִת אוֹ שֶׁהַפּוֹעֲלִים שֶׁל הַשִּׁיפּוּצִים יַפִּילוּ עָלַי אֶת הַתִּקְרָה. נוֹרָא רָצִיתִי לָמוּת, אֲבָל אֲנִי חוֹשֵׁב שְׁמָהּ שֶׁהִצִּיל אוֹתִי מֵהִתְאַבְּדוּת זֶה שֶׁכָּל הַזְּמַן נִיסִּיתִי לַחֲשׁוֹב עַל מָוֶות כַּמָּה שֶׁיּוֹתֵר מְכוּבָּד. אִם הָיִיתִי מִתְאַבֵּד מַקְסִימוּם הָיִיתִי מְקַבֵּל אֵיזֶה יְדִיעָה, עַמּוּד שְׁלוֹשׁ עֶשְׂרֵה בִּידִיעוֹת אַחֲרוֹנוֹת, בָּעַמּוּד שֶׁל הַמּוּדָעוּת אֲבָל, וְגַם זֶה לֹא בָּטוּחַ, רַק אוּלַי, דַּוְוקָא מְעַנְיֵין מָה הָיוּ כּוֹתְבִים שָׁם. זֶה כְּאִילּוּ לֹא הָיָה אָמוּר לִהְיוֹת חָשׁוּב לִי, כִּי כְּשֶׁאַתָּה מֵת וְכָל זֶה גַּם אִם יִכְתְּבוּ עָלֶיךָ אֶת הַהַשְׁמָצוֹת שֶׁל הַמֵּאָה זֶה לֹא מַמָּשׁ יֶשְׁנָהּ אֶת מַצַּב הַצְּבִירָה שֶׁלְּךָ. אֲפִילּוּ חָשַׁבְתִּי לִכְתּוֹב בְּעַצְמִי אֶת הַקֶּטַע שֶׁל עַצְמִי וְלִשְׁלוֹחַ לָעִיתּוֹן, יַחַד עִם תְּמוּנָה עַדְכָּנִית, שֶׁלֹּא יִתְאַמְּצוּ יוֹתֵר מִדַּי, שֶׁיַּחְשְׁבוּ עָלַי דְּבָרִים טוֹבִים, הֵם בֶּטַח הָיוּ אוֹמְרִים, זֶה בָּחוּר פֶּרְפֶקְצְיוֹנִיסְט, אָלֶף אָלֶף, גַּם כְּשֶׁהוּא מֵת הוּא נוֹרָא מְסוּדָּר, הֵם בֶּטַח הָיוּ נוֹרָא מַעֲרִיכִים אֶת זֶה. אוּלַי מָה שֶׁהִצִּיל אוֹתִי זֶה תַּאֲוַות הַפִּרְסוּם הַבִּלְתִּי נִשְׁלֶטֶת שֶׁלִּי, כִּי אֲנִי רָצִיתִי לָמוּת בְּשַׁעַר, בַּכּוֹתֶרֶת הָרָאשִׁית אִם אֶפְשָׁר, שֶׁיִּקְבְּרוּ אוֹתִי בְּהַר הֵרְצְל, וְשֶׁהַנָּשִׂיא יָבוֹא לַהַלְוָויָה וְרֹאשׁ הַמֶּמְשָׁלָה וְרֹאשׁ הָאוֹפּוֹזִיצְיָה וְכָל הָעִיתּוֹנָאִים וְהַטֵּלֵוִויזְיוֹת. רָצִיתִי שֶׁבַּסִּי. אַנ. אַנ. יִהְיֶה קְלוֹז אַפּ עַל אִמָּא שֶׁלִּי, כְּשֶׁהִיא בּוֹכָה, כְּשֶׁאֲחוֹתִי מְחַבֶּקֶת אוֹתָהּ וּמוֹחָה אֶת דִּמְעוֹתֶיהָ וְהַכְּתָב יִשְׁאַל "מָה הָיְתָה הַרְגָּשָׁתְךָ כְּשֶׁנּוֹדַע לָךְ לָרִאשׁוֹנָה עַל מוֹת בִּנְךָ", וְאִמָּא שֶׁלִּי, שֶׁאַנְגְּלִית מְבִינָה רַק קְצָת, אֲבָל לְדַבֵּר בִּכְלָל לֹא יוֹדַעַת, תַּעֲנֶה אֵיזֶה תְּשׁוּבָה וְיָשִׂימוּ תַּרְגּוּם. אַחֵר כָּךְ יַעֲבִירוּ אֶת הַשִּׁידּוּר לַבַּיִת הַלָּבָן וּנְשִׂיא אַרְצוֹת הַבְּרִית יַסְפִּיד אוֹתִי בְּמִלִּים נִרְגָּשׁוֹת וִיסַפֵּר כַּמָּה שֶׁהוּא רָצָה לְהִיפָּגֵשׁ אִיתִּי וְאִישְׁתּוֹ תְּחַבֵּק אוֹתוֹ וְתַגִּיד "זֶה יוֹם קָשֶׁה לָאוּמָּה", וְהַבַּת הַצְּעִירָה שֶׁלָּהֶם תִּבְכֶּה וְאָבִיב גֶּפֶן יָשִׁיר מַשֶּׁהוּ מֵהָאוּלְפָּן בִּירוּשָׁלַיִם וְאַחְמַד טִיבִּי יִמְסוֹר אֶת תַּנְחוּמָיו בְּשֵׁם הַיּוֹשֵׁב רֹאשׁ וְאָז תִּהְיֶה הַפְסָקַת פִּרְסוֹמוֹת. הַפִּרְסוֹמֶת הָרִאשׁוֹנָה תִּהְיֶה לַתְּרוּפָה נֶגֶד דִּיכָּאוֹן.






https://www.shortstoryproject.com/he/story/%d7%a9%d7%99%d7%a9%d7%99%d7%9d-%d7%9e%d7%99%d7%9c%d7%99%d7%92%d7%a8%d7%9d-%d7%a4%d7%a8%d7%95%d7%96%d7%90%d7%a7/
#אַבְּסוּרְד#אוּרְבָּנִי#אִירוֹנְיָה#מִלִּנְכוּלֶיהָ#שָׁנוּן