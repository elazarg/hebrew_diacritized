אֲנִי גֶּרֶב זוֹל שֶׁעוֹלֶה חֲצִי דִּינָר. יִיצֵּר אוֹתִי קוֹאוֹפֵּרָטִיב תַּעֲשִׂיָּיתִי, וְשׁוּלִי הָרֶוַוח מֵהַמַּכִּירָה שֶׁלִּי חוּלְּקוּ בֵּין גּוֹרְמֵי הַיִּיצּוּר. קָנָה אוֹתִי אָדָם פָּשׁוּט, יַצְרָן עָנִי, שֶׁהִתְחַתֵּן עִם בַּחוּרָה פְּשׁוּטָה וְגָר אִיתָּהּ בְּדִירָה קְטַנָּה בְּשִׂמְחָה וּבָאוֹשֶׁר.
הַכַּלָּה הָיְיתָה נֶחְמָדָה אֵלַיי מְאוֹד. הִיא רָחֲצָה אוֹתִי כָּל יוֹם בְּמַיִם חֲמִימִים, לֹא צָרְבָה אֶת עוּרִי בְּסַבּוֹן וְלֹא גָּרְמָה לִי כְּוִויּוֹת בְּאַשְׁלָג. כְּדֵי לְרַעֲנֵן אוֹתִי תָּלְתָה אוֹתִי בַּמִּרְפֶּסֶת, וְהָרוּחַ הַקַּלָּה וְהַנְּעִימָה שֶׁל בֶּנְגָאזִי יִיבְּשָׁה אוֹתִי.
הִסְתּוֹדַדְתִּי עִם מַשְּׁבֵי הָרוּחַ הַקְּלִילָה וְנִזְכַּרְתִּי בְּשִׁפְשׁוּפִים שֶׁל קְצוֹת אֶצְבְּעוֹתֶיהָ הַמְּשׁוּחוֹת בְּחִינָה. הִיא שִׁפְשְׁפָה אוֹתִי לְאִיטָּהּ כְּמוֹ מַסְטִיק בְּפִיהָ צָחוֹר הַשִּׁינַּיִים בְּעוֹדִי שׁוֹלֵחַ מַבָּט אֶל הַגֶּרֶב הַוְּורַדְרַד הַמּוּנָּח לְיַד הַדֶּלֶת תַּחַת מֵרְאֹת הַשִּׁידָּה שֶׁבַּחֲדַר הַכְּנִיסָה.
בְּאַחַד הַיָּמִים חָלְתָה הַכַּלָּה, אוּלַי הָיְיתָה בְּהֵירָיוֹן, וְהֶחָתָן רָחַץ אוֹתִי בְּמַיִם קָרִים בְּעִיצּוּמוֹ שֶׁל הַחוֹרֶף. הוּא הִכְאִיב לָאָרִיג שֶׁלִּי בְּשִׁפְשׁוּפָיו הַגַּסִּים וְכִמְעַט תָּלַשׁ לִי אֶת הַחוּטִים וְקָרַע אֶת הַגּוּמִי בַּשּׁוּלַיִים הָאֵלַסְטִיִּים שֶׁלִּי. הִתְחַבֵּאתִי מִפָּנָיו, מָה לַעֲשׂוֹת,  בְּקֶצֶף שֶׁל הַסַּבּוֹן. כַּאֲשֶׁר תָּלָה אוֹתִי עַל הַחֶבֶל שָׁכַח לְחַזֵּק אֶת אוֹזְנֵי בַּאֲטַב, וְהָרוּחוֹת נָשְׂאוּ אוֹתִי הַרְחֵק מִשָּׁם. נָפַלְתִּי לֶחָצֵר שֶׁל וִילָה מְפוֹאֶרֶת, וְהָרוּחוֹת הִמְשִׁיכוּ לְהָעִיף אוֹתִי בְּתוֹךְ הַוִּוילָה מִמָּקוֹם לְמָקוֹם כְּאִילּוּ רָצוּ לְהַבְהִיר לִי אֶת הַהֶבְדֵּל בֵּין דִּירָה לָאַרְמוֹן. בְּאַחַת הַפִּינּוֹת הָיָה חֲדַר כְּבִיסָה, וְהִתְקָרַבְתִּי אֵלָיו בִּזְהִירוּת. מִתּוֹךְ הַחֶדֶר נִשְׁמָע קוֹל זִמְזוּם. הֵצַצְתִּי פְּנִימָה כְּשֶׁגַּבִּי צָמוּד לְיָדִית הַדֶּלֶת, וְרָאִיתִי אֶת הַמְּשָׁרֶתֶת זוֹרֶקֶת בְּגָדִים לְתוֹךְ מִכָּל מַתֶּכֶת מְחוּבָּר לְחוּט מִתְנַדְנֵד שֶׁיּוֹצֵא מִקּוּפְסָה בַּקִּיר. אָמַרְתִּי לְעַצְמִי שֶׁהַמְּכָל הַמְּזַמְזֵם הַזֶּה אֵינֶנּוּ כְּמוֹ הַגִּיגִית הַקְּטַנָּה שֶׁלָּנוּ, שֶׁלֹּא מְחוּבָּר לְגוּפָהּ כָּל חוּט הַקּוֹשֵׁר אוֹתוֹ לְדַבֵּר מָה. פָּחַדְתִּי שֶׁהַמְּשָׁרֶתֶת תַּבְחִין בִּי, תַּחֲשׁוֹב שֶׁאֲנִי מֵהַמִּשְׁפָּחָה וְתִזְרוֹק גַּם אוֹתִי כְּדֵי שֶׁאֶסְתּוֹבֵב בִּמְהִירוּת יַחַד אִיתָּם בַּקֶּבֶר הַזֶּה. הִתְרַחַקְתִּי אֵפוֹא מֵהַחֶדֶר וְהִתְקָרַבְתִּי לְחַבֵּל הַכְּבִיסָה. רָאִיתִי גֶּרֶב מֶשִׁי צִבְעוֹנִי מִתְנוֹעֵעַ כְּטַוּוֹס וְתָפוּס בַּאֲטַב יָפֶה, וְשָׁאַלְתִּי אוֹתוֹ בִּשְׂפַת הַגַּרְבַּיִים עַל הַמְּכָל שֶׁזּוֹלֵל בְּגָדִים. בַּהַתְחָלָה הוּא לֹא הֵבִין אוֹתִי, כִּי לֹא דִּיבַּרְתִּי בָּרוּר בְּשֶׁל חוֹר קָטָן שֶׁנִּפְעַר בִּי בִּמְקוֹם הַבּוֹהֶן. חָזַרְתִּי עַל שָׁאַלְתִּי, וְהוּא עָנָה לִי בְּגַרְבִּית רְצוּצָה:
"זֹאת מְכוֹנַת כְּבִיסָה חַשְׁמַלִּי מְיוּבָּא."
הוֹדֵיתִי לוֹ מִבְּלִי לְחַיֵּיךְ, וְתָהִיתִי מַדּוּעַ אֵין מְכוֹנַת כְּבִיסָה כָּזֹאת בְּבֵית הַבְּעָלִים שֶׁלִּי. לְאַחַר הִרְהוּר נוֹסָף יִיחַסְתִּי אֶת הַסִּיבָּה לִמְחִירָהּ הַגָּבוֹהַּ. אֲבָל אֲנִי מְאוּשָּׁר שֶׁאֵין לָהֶם מְכוֹנָה כָּזֹאת, כִּי הַבְּגָדִים מִסְתּוֹבְבִים בְּתוֹכָהּ בִּמְהִירוּת כְּמוֹ הֶסְכֵּמֵי שָׁלוֹם חֲפוּזִים. אֲנִי מְאוּשָּׁר בִּמְכוֹנַת עֶשֶׂר הָאֶצְבָּעוֹת הַטִּבְעִית עִם הָרֵיחַ הַטּוֹב, הַמַּגָּע הַנָּעִים, הַשִּׁפְשׁוּף הָאִיטִּי וְהַמַּבָּט שֶׁאֲנִי שׁוֹלֵחַ לְעֵבֶר הַשִּׁידָּה בַּחֲדַר הַכְּנִיסָה, שָׁם מוּנָּח הַגֶּרֶב הַוְּורַדְרַד הַבַּיְישָׁן. אָח, כַּמָּה יְפֵה הַדִּירָה...בְּעוֹדִי שָׁקוּעַ בַּשִּׁחְזוּר הַמְּעַנֵּג שֶׁל זִיכְרוֹנוֹתַיי הַיָּפִים הִתְנַפֵּל עָלַיי לְפֶתַע צִינּוֹר לוּלְיָינִי שֶׁהִתְפַּתֵּל כְּנָחָשׁ וּבָלַע הַכּוֹל – אֲדָמָה, אָבָק, עָלַי עֵצִים, חֲתִיכוֹת נְיָיר...הוּא מָשַׁךְ אוֹתִי בְּכוֹחַ לְתוֹכוֹ, וּמָצָאתִי אֶת עַצְמִי בַּחֲשֵׁיכָה. חָסִיתִי בַּעֲלָהּ שֶׁל עֵץ וְהִתְרַחַקְתִּי מֵחוּטֵי חַשְׁמַל שֶׁהָיוּ בְּתוֹכוֹ. שָׂמַחְתִּי שֶׁאֲנִי לֹא רָטוֹב, כִּי אַחֶרֶת הָיִיתִי מִתְחַשְׁמֵל.
בָּעֶרֶב רוֹקְנוּ אֶת שׁוֹאֵב הָאָבָק הַחַשְׁמַלִּי לְתוֹךְ מַכּוֹלֶת אַשְׁפָּה גְּדוֹלָה שֶׁעָמְדָה לְיַד שַׁעַר הַפְּלָדָה הַמְּשׁוּרְיָין.
הֶעֱבַרְתִּי אֶת הַלַּיְלָה בְּתוֹךְ הַמְּכוּלָה הַמַּגְעִילָה, וּכְדֵי לְהִתְמוֹדֵד עִם הַזּוּהֲמָה וְהַסֵּירָחוֹן נֶעֱזַרְתִּי בְּכָל הָרֵיחוֹת שֶׁעָלוּ בְּזִיכְרוֹנִי – רֵיחוֹת הַכַּלָּה וְהַמִּטְבָּח שֶׁלָּהּ, רֵיחַ זֵיעַת הַיַּצְרָנִים וְרֵיחוֹת הַמּוּצָרִים, אֲפִילּוּ רֵיחוֹת הַשְּׁמָנִים הָעוֹלִים מֵהַמְּכוֹנוֹת שֶׁיִּיצְּרוּ אוֹתִי. נִזְכַּרְתִּי בְּכָל אֵלֶּה, וְהֵם הֵגֵנּוּ עָלַיי.
בַּבּוֹקֶר הִסְתַּיְּימָה הַחוּפְשָׁה שֶׁל הֶחָתָן. יֶרַח הַדְּבַשׁ הָיָה לְיַרְחֵי בָּצָל מְאוּשָּׁרִים, וְהַיַּצְרָן הַפָּשׁוּט חָזַר לַעֲבוֹדָתוֹ בְּחֶבְרַת הַנִּיקָּיוֹן הַצִּיבּוּרִית. מִיָּד לְאַחַר שֶׁרוֹקְנוּ אֶת הַמְּכוּלָה לְתוֹךְ אַרְגַּז מְכוֹנִית הַזֶּבֶל נִגְלֵיתִי לְעֵינָיו מֵבִין הָעֲרִימוּת. הוּא רָאָה אוֹתִי, חִייֵּךְ אֵלַיי, הָרִים אוֹתִי בַּעֲדִינוּת וְהִנִּיחַ אוֹתִי בְּכִיסוֹ עַל אַף הֱיוֹתִי מְטוּנָּף. הֲרֵי אֲנִי קָרוֹב לְלִיבּוֹ... אֲנִי אֶחָד הָעֵדִים שֶׁל לֵיל כְּלוּלוֹתָיו... לְאַחַר שֶׁסִּייֵּם אֶת יוֹם הָעֲבוֹדָה שֶׁלּוֹ חָזַר אִיתִּי לַדִּירָה וְנָתַן אוֹתִי לְכַלָּה. הִיא זִיהֲתָה אוֹתִי וְקָפְצָה מִשִּׂמְחָה, הַשְּׁמִיעָה צַהֲלוּלִים, וּוִידְּאָה שֶׁבַּעֲלָהּ לֹא נִמְצָא תַּחַת כִּישּׁוּף. אַחֵר כָּךְ נִיעֲרָה אוֹתִי מֵהָאָבָק שֶׁדָּבַק בִּי, נִישְּׁקָה אוֹתִי וְלָבְשָׁה אוֹתִי עַל יָדָהּ כְּמוֹ כְּפָפָה.



https://www.shortstoryproject.com/he/story/%d7%a1%d7%99%d7%a4%d7%95%d7%a8%d7%95-%d7%a9%d7%9c-%d7%92%d7%a8%d7%91/
#אַהֲבָה#אָלֵגוֹרְיָה#אֶקְזֶסְטַנְצְיָאלִיסְטִי#סוּרֵיאָלִיזְם#ספרותערבית