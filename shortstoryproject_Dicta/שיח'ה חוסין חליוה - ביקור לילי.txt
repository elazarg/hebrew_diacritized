כָּל לַיְלָה אָבִי עוֹשֶׂה אֶת הַדֶּרֶךְ מִבֵּית-הַקְּבָרוֹת אֶל בֵּיתֵנוּ. אֲנִי שׁוֹמֵעַ אֶת צְעָדָיו בַּגִּינָּה וּמַעֲמִיד פְּנֵי יָשָׁן כְּשֶׁהוּא מְחַפֵּשׂ אֶת מַקְלוֹ שֶׁהֶחְבִּיא בַּאֲרוֹנִי. אֲנִי מַשְׁאִיר לוֹ אֶת הַדֶּלֶת פְּתוּחָה, וְחוֹמֵד לִי לָצוֹן אִתּוֹ. הוּא שׁוֹכֵחַ אֶת עֵינָיו בַּקֶּבֶר וַאֲנִי מַחְבִּיא אֶת הַמֵּקֵל כָּל פַּעַם בְּמָקוֹם אַחֵר.
אֲנִי עוֹקֵב אַחֲרָיו בַּחֲצִי עַיִן עַד שֶׁכּוֹחוֹ תַּשׁ וְהוּא מִצְטַנֵּף עַל הָרִצְפָּה אוּמְלָל וְנוֹאָשׁ. אֲנִי קָם מֵהַמִּיטָּה וְאוֹחֵז בְּיָדוֹ וּמְלַוֶּוה אוֹתוֹ עַד שַׁעַר בֵּית-הַקְּבָרוֹת, לִפְנֵי שֶׁיִּתְעוֹרְרוּ בְּנֵי הַבַּיִת. הוּא נִכְנַס בְּאֵמוּן וּבְבִיטָּחוֹן וַאֲנִי עוֹקֵב אַחֲרָיו מֵרָחוֹק וְרוֹאֶה אוֹתוֹ נֶעֱלַם בֵּין הַקְּבָרִים.
מֵעוֹלָם לֹא עָלָה בְּדַעְתִּי לְהִיפָּטֵר מִן הַמַּקֵּל, לְהַשְׁלִיךְ אוֹתוֹ לַנָּהָר, לְמָשָׁל, אוֹ לִשְׁבּוֹר אוֹתוֹ עַל גֶּדֶר הַגִּינָּה. אַדְּרַבָּה, מִזְּמַן שֶׁהֵחֵלּוּ הַבִּיקּוּרִים הַלֵּילִיִּים שֶׁל אָבִי אֲנִי שׁוֹמֵר עָלָיו אַף יוֹתֵר מִקּוֹדֶם. אַחֲרֵי כָּל בִּיקּוּר אֲנִי מוֹחֶה צַלֶּקֶת שֶׁהַמַּקֵּל הִשְׁאִיר בְּיוֹם מִן הַיָּמִים. אַחַת עַל כִּתְפֵי הַיְּמָנִית, אַחֶרֶת עַל הַשּׁוּק הַשְּׂמָאלִית שֶׁלִּי, וְהַרְבֵּה צַלָּקוֹת קְטַנּוֹת שֶׁמְּפוּזָּרוֹת עַל עוּרִי וּמִתַּחְתָּיו.
מָחִיתִי כִּמְעַט אֶת כּוּלָּן חוּץ מֵאַחַת, שֶׁהִשְׁאַרְתִּי לְסוֹף הָרְשִׁימָה, לֹא יָדַעְתִּי הֵיכָן הִיא עַל עוּרִי אוֹ מִתַּחְתָּיו. בִּיקּוּר אֶחָד שֶׁלּוֹ, אַחֲרוֹן, וְהָעִנְיָין יִסְתַּיֵּים וְאַמְחֶה אֶת כּוּלָּן. בַּפַּעַם הַזֹּאת אֶתֵּן לוֹ לְהִצְטַנֵּף שָׁעָה אֲרוּכָּה אוּמְלָל בְּפִינַּת הַחֶדֶר וַאֲחַכֶּה עַד עֲלוֹת הַשַּׁחַר, אוֹ עַד שֶׁיִּכְבּוֹשׁ אֶת גַּאֲוָותוֹ וִיבַקֵּשׁ בִּמְפוֹרָשׁ שֶׁאַלְוֶוה אוֹתוֹ אֶל קִבְרוֹ לִפְנֵי שֶׁתִּזְרַח הַשֶּׁמֶשׁ.
אֲבָל הוּא לֹא בָּא שְׁלוֹשָׁה לֵילוֹת. הֵיעָדְרוֹ הִדְאִיג אוֹתִי מְאוֹד: הַאִם תָּפַשׂ שֶׁאֲנִי חוֹמֵד לִי לָצוֹן אִתּוֹ? אוֹ נוֹאָשׁ מִלִּמְצוֹא אֶת הַמֵּקֵל שֶׁלּוֹ?
בַּלַּיְלָה הָרְבִיעִי הֶחְלַטְתִּי לְחַפֵּשׂ אוֹתוֹ – אוּלַי טָעָה בַּדֶּרֶךְ אוֹ נָפְלָה עָלָיו תְּנוּמַת קְבָרִים אֲרוּכָּה? וְיִהְיֶה לָנוּ בִּיקּוּרוֹ זֶה בִּיקּוּר אַחֲרוֹן, וְאַחַר כָּךְ אַשְׁאִיר לוֹ אֶת הַמֵּקֵל עַל קִבְרוֹ וְשׁוּב לֹא יָצָא עוֹד בַּלֵּילוֹת, מֵת וְעִיוֵּור, אֶל תְּלָאוֹת הַדֶּרֶךְ.    
בְּשָׁעָה שְׁתַּיִים לְאַחַר חֲצוֹת יָצָאתִי מֵחַדְרֵי בְּשֶׁקֶט, נִזְהָר שֶׁלֹּא לְהָעִיר אֶת אִמִּי שֶׁמַּשְׁאִירָה אֶת דֶּלֶת חֲדֵרָה פְּתוּחָה קְצָת, אַחֵר כָּךְ חָצִיתִי אֶת הַסָּלוֹן וְהַגִּינָּה, וְהִמְשַׁכְתִּי בְּדַרְכִּי אֶל בֵּית-הַקְּבָרוֹת. לֹא חָשַׁבְתִּי אֵיךְ אֲשַׁכְנֵעַ אֶת אָבִי לָבוֹא לְבַקֵּר אוֹתָנוּ בַּפַּעַם הָאַחֲרוֹנָה, לֹא הָיְיתָה לִי בְּרֹאשׁ תּוֹכְנִית מוּגְדֶּרֶת – וְכִי יֵשׁ מֵת שֶׁאֵינוֹ מְיַיחֵל לְהַזְמָנָה כָּזֹאת לְטִיּוּל לִילִי לְהָשִׁיב בּוֹ אֶת נַפְשׁוֹ בָּאֲוִויר צוֹנֵן?
בְּשַׁעַר בֵּית-קְבָרוֹת רָאִיתִי מֵרָחוֹק שְׁתֵּי דְּמוּיוֹת רְפָאִים נָעוֹת שֶׁאַתְּ תָּוֵוי פְּנֵיהֶן לֹא יָכוֹלְתִּי לִרְאוֹת בַּחֲשֵׁכָה. הִתְקָרַבְתִּי בְּשֶׁקֶט וְהִתְחַלְתִּי לַעֲקוֹב אַחֲרֵיהֶן מֵאֲחוֹרֵי הָעֵץ הַגָּדוֹל. אִמִּי הִסְתַּעֲרָה עַל אָבִי בְּמַקֵּל וְהוּא נִיסָּה לַחֲמוֹק מִמַּכּוֹתֶיהָ בְּלִי לָזוּז מִמְּקוֹמוֹ וּבְלִי לְהוֹצִיא הֶגֶה.
מִמְּקוֹם מַחְבּוֹאֵי שָׁמַעְתִּי אוֹתָהּ אוֹמֶרֶת לוֹ:
אָמַרְתִּי לָךְ, אָרוּר שֶׁכָּמוֹךְ, שֶׁלֹּא תַּכֶּה אוֹתוֹ בְּרֹאשׁ, שֶׁלֹּא תַּכֶּה אוֹתוֹ בְּרֹאשׁ כִּי תַּהֲרוֹג אוֹתוֹ.
מִישַּׁשְׁתִּי אֶת רֹאשִׁי, הַדָּם הַיָּבֵשׁ כִּיסָּה בּוֹ פֶּצַע עָמוֹק.
כַּעֲבוֹר רְגָעִים אֲחָדִים גָּרְרוּ הַשְּׁנַיִים אֶת רַגְלֵיהֶם בַּעֲיֵיפוּת וּבִכְבֵדוּת וּפְנֵיהֶם מוּעָדוֹת הַבַּיְתָה.
וַאֲנִי עָבַרְתִּי אֶת שְׂעַר בֵּית-הַקְּבָרוֹת וְנֶעֱלַמְתִּי בֵּין הַקְּבָרִים הַבְּלוּעִים בַּחֲשֵׁכָה. 



*
 



https://www.shortstoryproject.com/he/story/%d7%91%d7%99%d7%a7%d7%95%d7%a8-%d7%9c%d7%99%d7%9c%d7%99/
#אַבּוּבָן#אֵימָה#אַלִּימוּת#סְפֵּקוּלָטִיבִי#רוּחוֹתְרַפָּאִים