רֶגַע לִפְנֵי שֶׁעָמַדְתִּי לָצֵאת מֵהַבַּיִת שָׁאַל אוֹתִי בַּעֲלֵי – אִם אֲנִי אוֹהֶבֶת אוֹתוֹ. עַכְשָׁיו אַתָּה שׁוֹאֵל אוֹתִי, כְּשֶׁאֲנִי עִם רֶגֶל אַחַת בַּחוּץ?! זֹאת שְׁאֵלָה שֶׁל כֵּן אוֹ לֹא, הוּא אָמַר. בָּחוֹדָשִׁים הָאַחֲרוֹנִים, וּלְמַעֲשֶׂה מֵאָז הֶתְקֵף הַלֵּב – הַלֵּב כַּיָּדוּעַ הוּא אֵיבָר סִימְבּוֹלִי – שְׁאֵלַת הָאוֹהֶבֶת לֹא אוֹהֶבֶת עוֹלָה פַּעַם אַחַר פַּעַם. וּכְכָל שֶׁהוּא תּוֹבֵעַ מִמֶּנִּי לַעֲנוֹת עָלֶיהָ כָּךְ גָּדֵל אֶצְלִי הַסֵּירוּב. וְשָׁאֲלָה שֶׁכָּל מַטְּרָתָהּ לִזְכּוֹת בְּחִיזּוּק, טָרְפָה אֶת חַיֵּינוּ.
אֵיךְ שֶׁיָּצָאתִי מֵהַבַּיִת יָדַעְתִּי שֶׁאֲנִי הוֹלֶכֶת לַיָּם בִּמְקוֹם לַעֲבוֹדָה. זֶה הָיָה יוֹם שֶׁל יָם. אִישׁ לֹא יַרְגִּישׁ בְּחֶסְרוֹנִי, חָשַׁבְתִּי. חַיָּיו שֶׁל אִישׁ אֵינָם תְּלוּיִים בָּעֲבוֹדָה שֶׁלִּי. הַשֶּׁמֶשׁ זָרְחָה. אֶפְשָׁר הָיָה לְהָרִיחַ אֶת הַקַּיִץ הַמְּמַשְׁמֵשׁ וּבָא מִבַּעַד לִשְׁכָבוֹת שֶׁל הַבְּגָדִים. אֲנִי שׂוֹנֵאת אֶת הַחוֹרֶף, וְהַחוֹרֶף עָמַד לְהִסְתַּלֵּק. וְיַחַד אִיתּוֹ, כָּךְ קִיוִּויתִי, יִתְפַּזְּרוּ גַּם הָעֲנָנִים שֶׁמֵּעַל חַיֵּינוּ. עַכְשָׁיו מִשֶּׁבַּעֲלִי פָּגִיעַ יוֹתֵר, פַּחַד מָוֶות אָחַז בּוֹ, נֶחֱלָשׁ גַּם הַסִּיכּוּי לַזִּיּוּנִים שֶׁלּוֹ מֵהַצַּד.
עָצַרְתִּי בַּשְּׂדֵרָה לִקְנוֹת קָפֶה. רֵיחַ מְתַקְתֵּק שֶׁל יַסְמִין נִמְזָג עִם רֵיחַ הַקָּפֶה טָרִי. נִזְכַּרְתִּי בַּיָּמִים שֶׁבָּהֶם רָצִיתִי לִהְיוֹת מְשׁוֹרֶרֶת. הִתְמַזֵּל מַזָּלִי וְלֹא נִתְקַעְתִּי בָּרָצוֹן הַזֶּה. חָבֵר שֶׁל הוֹרַיי הִצִּיל אוֹתִי. הוּא לֹא אָהַב אֶת הַשִּׁירִים שֶׁלִּי. הִקְשַׁבְתִּי לוֹ. סָגַרְתִּי אֶת הַמְּחַבֶּרֶת וְלֹא כָּתַבְתִּי עוֹד. הוּא הָיָה גֶּבֶר וְהוּא הָיָה אִישׁ סִפְרוּת, אוּלַי הוּא עָרַךְ מְדוֹר סִפְרוּת בְּעִיתּוֹן כָּלְשֶׁהוּ אוֹ שֶׁהָיָה סְגַן עוֹרֵךְ, וְאוּלַי הוּא הָיָה אִישׁ סֵפֶר וְלֹא אִישׁ סִפְרוּת, אֲנִי לֹא זוֹכֶרֶת, בְּכָל מִקְרֶה סַמְכוּת לְהַפְעִיל הָיְתָה לוֹ וְהוּא הִשְׁתַּמֵּשׁ בָּהּ. בְּלֵית בְּרֵירָה, חִיפַּשְׂתִּי מַשֶּׁהוּ אַחֵר שֶׁאוּכַל לִבְלוֹט בּוֹ. וְהִגַּעְתִּי לְאָן שֶׁהִגַּעְתִּי. לֹא בְּקַו יָשָׁר, וּבְכָל זֹאת. לֹא מְשׁוֹרֶרֶת וְלֹא בּוֹלֶטֶת. וְגַם לֹא מִתְחָרֶטֶת בְּדֶרֶךְ כְּלָל. וְרַק בַּעֲלֵי וּשְׁאֵלַת הָאוֹהֶבֶת לֹא אוֹהֶבֶת מַקָּשִׁים עָלַיי אֶת הַחַיִּים.
עַד שֶׁהִגַּעְתִּי לַיָּם כְּבָר לֹא נִשְׁאַר רֶמֶז לַקַּיִץ. הַחוֹל הַלַּח הָיָה חָרוּשׁ תְּלָמִים תְּלָמִים כְּמוֹ לִפְנֵי זְרִיעָה, וְהָעַיִן שֶׁלִּי נֶהֶנְתָה מְאוֹד לְדַלֵּג מֵעֲלֵיהֶם. עַל הַחוֹף שׁוֹטְטוּ רוּחוֹת רָעוֹת, בְּכָל רֶגַע שֶׁחָלַף נִסְגַּר הַצַּמְצַם בִּיחִידָה אַחַת, וְצֵל כִּיסָּה אֶת הַשָּׁמַיִם. מַזָּל שֶׁהָיָה לִי קַפּוּצ'וֹן לְכַסּוֹת בּוֹ אֶת הָרֹאשׁ. לְרוֹחֲצִים הַזְּקֵנִים כָּל זֶה לֹא הִפְרִיעַ. לֹא הָיָה זָכָר לַמַּצִּיל, אוּלַי בִּגְלַל הָעוֹנָה הַמֵּתָה.
הִסְתּוֹבַבְתִּי בֵּין הַגּוּפִים הַמְּעַטִּים שֶׁהָיוּ שְׂרוּעִים עַל הַחוֹף וְהֶעֱמִידוּ פָּנִים שֶׁאֵין רוּחַ וְשִׁחוּל לֹא נִכְנַס לָהֶם לָעֵינַיִים. פֹּה וָשָׁם הָיוּ זְרוּקִים בַּקְבּוּקֵי מַיִם רֵיקִים וַעֲטִיפוֹת שֶׁל חֲטִיפִים. הַטֶּבַע הַשֵּׁנִי שֶׁלִּי הָרִים אוֹתָם וְתָר אַחֲרֵי פַּח אַשְׁפָּה. מִישֶׁהוּ קָרָא גְּבֶרֶת, גְּבֶרֶת, הָיִיתִי בְּטוּחָה שֶׁפּוֹנִים לְאִישָּׁה אַחֶרֶת. אַךְ הַקּוֹל שֶׁבָּקַע מֵהַמַּגָּפוֹן הִתְעַקֵּשׁ, אֶת שָׁם, עִם הַקַּפּוּצ'וֹן הַשָּׁחוֹר. הִסְתּוֹבַבְתִּי. הַמֵּגָפוֹן נִיגַּשׁ אֵלַיי – מֵאֲחוֹרֵי הַפִּיָּה שֶׁלּוֹ עָמַד פָּקַח חוֹף, וְהוּא בִּיקֵּשׁ לְחַטֵּט בַּתִּיק שֶׁלִּי. מִמָּתַי יֵשׁ בִּידּוּק בַּיָּם? שָׁאַלְתִּי אוֹתוֹ, מָה זֶה קַנְיוֹן פֹּה? בְּבַת אַחַת הִתְהַפְּכָה לִי הַשָּׂפָה. בְּלִי עִנְיָינִים, הוּא אָמַר.
שָׁמַטְתִּי אֶת הָאֲרִיזוֹת הָרֵיקוֹת וְאֶת הַבַּקְבּוּקִים, וּפָתַחְתִּי אֶת הַתִּיק. הַסַּמְכוּת נֶעֶמְדָה מוּלִי. וּמָה זֶה? הוּא שָׁאַל וְהוֹצִיא אֶת אַרְנָק הַכֶּסֶף שֶׁלִּי. זֶה הָאַרְנָק שֶׁלִּי, אָמַרְתִּי, כְּמוֹ מָה זֶה נִרְאֶה לְךָ?! דִּיבַּרְתִּי לֹא יָפֶה. וְאֶת יְכוֹלָה לְהוֹכִיחַ שֶׁזֶּה הָאַרְנָק שֶׁלָּךְ? לְמִי אֲנִי צְרִיכָה לְהוֹכִיחַ? שָׁאַלְתִּי, וְלָמָּה? אַתְּ יְכוֹלָה לְהוֹכִיחַ אוֹ שֶׁאַתְּ לֹא יְכוֹלָה לְהוֹכִיחַ? לֹא הָיוּ לִי הוֹכָחוֹת, זֶה אַרְנָק שֶׁבּוֹ אֲנִי מַחֲזִיקָה מְזוּמָּן בִּלְבַד, הִסְבַּרְתִּי לוֹ. לְכַרְטִיסֵי הָאַשְׁרַאי יֵשׁ לִי אַרְנָק נִפְרָד, וְהַשֵּׁם שֶׁלִּי, לְמַרְבֵּה הַצַּעַר, לֹא מוֹפִיעַ עַל הַשְּׁטָרוֹת, גַּם לֹא הַדְּיוֹקָן שֶׁלִּי. בְּהֵיעָדֵר הוֹכָחָה הָיָה עָלַיי לָלֶכֶת אִיתּוֹ לְתַחֲנַת הַמִּשְׁטָרָה. כָּל זֶה לֹא נִרְאֶה לִי, אֲבָל לְעוֹרֵר בְּעָיוֹת נוֹסָפוֹת לֹא רָצִיתִי. הָיִיתִי טִירוֹנִית בְּעִנְיְינֵי מִשְׁטָרָה וְלֹא רָצִיתִי לַעֲשׂוֹת טָעוּיוֹת שֶׁל טִירוֹנִים.
בַּדֶּרֶךְ לַתַּחֲנָה אָמַר הַפַּקָּח שֶׁמּוּטָב לִי לֹא לַעֲשׂוֹת בְּעָיוֹת, יֵשׁ לָהֶם עֵדוּיוֹת מְצוּלָּמוֹת, הוּא הוֹסִיף וְאָמַר. עֵדוּיוֹת לְמָה? שָׁאַלְתִּי. גְּבֶרֶת, אַתְּ לֹא רוֹצָה לְהִסְתַּבֵּךְ עִם רָשׁוּיוֹת הַחוֹק יוֹתֵר מִמָּה שֶׁאַתְּ מְסוּבֶּכֶת עַד עַכְשָׁיו. מוּבָן מֵאֵלָיו שֶׁלֹּא רָצִיתִי. לְעִתִּים קְרוֹבוֹת מִדַּי אֲנָשִׁים אוֹמְרִים אֶת הַמּוּבָן מֵאֵלָיו.
בַּתַּחֲנָה הָיָה עָלַיי לְמַלֵּא פְּרָטִים אִישִׁיִּים, וּלְהַמְתִּין לַחוֹקֵר שֶׁיִּתְפַּנֶּה. עַל הַסַּפְסָל יָשְׁבוּ עוֹד שְׁנֵי עֲצוּרִים, גַּם הֵם נֶאֶסְפוּ בְּחוֹף, בַּחוּרִים צְעִירִים. זֶה הַחוֹמֶר הָאֱנוֹשִׁי שֶׁמְּצַפִּים לִרְאוֹת מִכַּיָּיס בְּחוֹף, אָמַר לִי הַפַּקָּח. אֵיזֶה חוֹמֶר? שָׁאַלְתִּי. אֵלֶּה, אָמַר וְהִצְבִּיעַ עֲלֵיהֶם בְּסַנְטֵרוֹ. מָה יֵשׁ לָהֶם לְחַפֵּשׂ פֹּה?! שֶׁיַּחְזְרוּ לְמָקוֹם שֶׁהֵם בָּאוּ מִמֶּנּוּ. הֶעֱדַפְתִּי לִשְׁתּוֹק. לְמַעֲשֶׂה, מַרְבִּית חַיַּי עָבְרוּ עָלַיי בִּשְׁתִיקָה מִסּוּג זֶה. לֹא יָצָאתִי לַהֲגָנַת הַזּוּלָת הַנִּדְכֶּה וְהַמּוּשְׁפָּל, אֲבָל גַּם לַהֲגַנָּתִי לֹא יָצָאתִי, אוֹמֵר לַהֲגַנָּתִי. נִזְכַּרְתִּי בְּבַעֲלֵי וּבִשְׁאֵלַת הָאוֹהֶבֶת לֹא אוֹהֶבֶת.
בְּדֶרֶךְ כְּלָל הֵם שׁוֹלְחִים לְבֵית מִשְׁפָּט, אָמַר הַפַּקָּח, שֶׁהַשּׁוֹפֵט יַחֲלִיט אִם לְשַׁחְרֵר אוֹתְךָ אוֹ לֹא. הָאֵירוּעַ הָלַךְ וְהִסְתַּבֵּךְ. בִּמְקוֹם לַעֲצוֹר אֶת הַסַּחַף גִּילִּיתִי שֶׁאֲנִי נִמְשֶׁכֶת אַחֲרֵי הִשְׁתַּלְשְׁלוּת הָעִנְיָינִים. אֲנִי חֲשׁוּדָה? אֲנִי זְקוּקָה לְעוֹרֵךְ דִּין? בִּשְׁבִיל מָה לְךָ עוֹרֵךְ דִּין, זֶה תִּיק קָטָן, הֵם מְנוּסִּים בָּזֶה. תִּיק, אֵיזֶה תִּיק? שָׁאַלְתִּי, מָה עָשִׂיתִי? אִם לֹא עָשִׂיתָ כְּלוּם, אָמַר הַפַּקָּח, לָמָּה אַתְּ צְרִיכָה עוֹרֵךְ דִּין? בְּבַת אַחַת נֶעֱמַדְתִּי לִפְנֵי הַחוֹק. אַתָּה בָּטוּחַ שֶׁזֶּה חוּקֵּי מָה שֶׁקּוֹרֶה פֹּה? מוּתָּר לְךָ לְהַחֲזִיק אוֹתִי כָּאן?
תְּנִי לַחוֹקֵר לַעֲשׂוֹת אֶת הָעֲבוֹדָה. עִם קְצָת מַזָּל אֵין לְךָ עָבָר פְּלִילִי. מוּבָן מֵאֵלָיו שֶׁאֵין לִי עָבָר פְּלִילִי. יֵשׁ הַפְתָּעוֹת בַּחַיִּים, אָמַר הַפַּקָּח. עַד שֶׁלֹּא בּוֹדְקִים אִי-אֶפְשָׁר לָדַעַת בְּבִיטָּחוֹן. הוּא דִּיבֵּר בִּמְלוֹא הָרְצִינוּת.
אֲנִי רוֹצֶה לְעַשֵּׁן אָמַרְתִּי לְפַקֵּחַ, וְהוּא קָפַץ עַל הַמְּצִיאָה. גַּם הוּא רָצָה לְעַשֵּׁן אֲבָל לֹא תֵּיאֵר לְעַצְמוֹ שֶׁאַחַת כָּמוֹנִי יְכוֹלָה לִהְיוֹת פַּרְטֶנְרִית, כָּךְ אָמַר. אֲנַחְנוּ יְכוֹלִים לָצֵאת בְּלִי לְבַקֵּשׁ רְשׁוּת? אֲנִי הָרָשׁוּת, אָמַר הַפַּקָּח. וְלֹא יְחַפְּשׂוּ אוֹתָנוּ? אֲנִי לֹא רוֹצֶה שֶׁיַּחְשְׁבוּ שֶׁבָּרַחְתִּי. גְּבֶרֶת, הוּא אָמַר, אֲנִי כָּל יוֹם פֹּה, מַכִּירִים אֶת מִסְפַּר הַטֵּלֵפוֹן שֶׁלִּי בְּעַל פֶּה.
מֵרֶגַע אֶחָד לְמִשְׁנֵהוּ עָבַרְתִּי גָּוֶון אַחֵר גָּוֶון אֶת כָּל קֶשֶׁת הָרְגָשׁוֹת. הֵחֵל בְּהִתְנַגְּדוּת, עוֹבֵר דֶּרֶךְ נִיסָּיוֹן לְעַרְעֵר, לִבְרוֹחַ, לְהַשְׁלִים עִם הַמְּצִיאוּת, וְעַד הָרָצוֹן לְהִצְטַיֵּין מוּל אוּכְּפֵי הַחוֹק.
מִחוּץ לְתַחֲנַת הַמִּשְׁטָרָה הִתְרַבּוּ הָעֲנָנִים, וְגֶשֶׁם הִתְחִיל מְטַפְטֵף. מְכוֹנִיּוֹת נִצְמְדוּ זוֹ לְזוֹ, נִדְבְּקוּ חַרְטוֹם אֶל פָּגוֹשׁ כְּמוֹ בִּמְשִׁיכַת מַגְנֵט, מִטְרִיּוֹת נִפְתְּחוּ, זֶה הַמַּלְקוֹשׁ אָמַרְתִּי לְפַקֵּחַ. מָה שֶׁתַּגִּידִי, הוּא אָמַר. בַּבּוֹקֶר כְּבָר הֵרִיחוּ אֶת הַקַּיִץ. הַפַּקָּח לֹא גִּילָּה עִנְיָין בְּמֶזֶג הָאֲוִויר. מַכְשִׁיר הַקֶּשֶׁר שֶׁלּוֹ פָּלַט שְׁמוֹת, צְלִילִים וּמִיקּוּמִים. הַסִּיגַרְיָה לֹא הָיְתָה טְעִימָה.
וְאִם אֲנִי אֵלֵךְ עַכְשָׁיו, מִי יָדַע? הַפַּקָּח אֲפִילּוּ לֹא בִּיקֵּשׁ לִרְאוֹת אֶת תְּעוּדַת הַזֶּהוּת שֶׁלִּי. אִם אֶסְתַּלֵּק – הַאִם אֶהְיֶה מְבוּקֶּשֶׁת? נִמְלֶטֶת מִפְּנֵי הַחוֹק? עֲבַרְיָינִית מְסוּכֶּנֶת? קוֹל פְּנִימִי שֶׁלֹּא זָכָה לָבוֹא לִידֵי בִּיטּוּי עַד כֹּה אָמַר לִי לַחְדּוֹל מִשַּׁאֲנַנּוּתִי. אֲבָל הַקּוֹל הַדּוֹמִינַנְטִי הִשְׁתִּיק אוֹתוֹ. לֹא צָרִיךְ לְהָאִיץ בַּדְּבָרִים, יֵשׁ לְאַפְשֵׁר לָהֶם לְהִתְקַדֵּם בַּקֶּצֶב שֶׁלָּהֶם. אֵין צוֹרֶךְ לַעֲנוֹת עַל כָּל שְׁאֵלָה. לֹא כָּל בְּעָיָה צָרִיךְ לִפְתּוֹר, נִזְכַּרְתִּי לְפֶתַע בְּעֵצָה טוֹבָה שֶׁקִּיבַּלְתִּי מֵחֶבְרָה טוֹבָה. הָעֵצָה הַזֹּאת הַקַּלָּה עָלַיי יוֹתֵר מִפַּעַם אַחַת בַּחַיִּים.
נִזְכַּרְתִּי גַּם בַּבְּעָיָה הַגְּדוֹלָה שֶׁהִשְׁאַרְתִּי בְּבֵית, וּבִשְׁאֵלַת הָאוֹהֶבֶת לֹא אוֹהֶבֶת, וּלְהֶרֶף עַיִן נִמְלֵאתִי חֶמְלָה וַחֲרָדָה גַּם יַחַד. יֵשׁ מַנְגְּנוֹנִים שֶׁקָּשֶׁה לַעֲצוֹר אוֹתָם, מַנְגְּנוֹן הַהֶרְגֵּל לְמָשָׁל.
הַפַּקָּח אָמַר שֶׁהִגִּיעַ הַזְּמַן לַחֲזוֹר. אֲנִי הוֹלֶכֶת לַשֵּׁירוּתִים, אִלְתַּרְתִּי בּוֹ בְּרֶגַע, וְהוּא בְּעִקְבוֹתַיי. אַתָּה לֹא בֶּאֱמֶת מִתְכַּוֵּון לְהִיכָּנֵס אִיתִּי לַשֵּׁירוּתִים בִּגְלַל אַרְנָק שֶׁלֹּא גָּנַבְתִּי? שְׁתֵּי דַּקּוֹת, הוּא אָמַר, לֹא יוֹתֵר, שְׁתֵּי דַּקּוֹת, וְנִפְגָּשִׁים בַּכְּנִיסָה לַחֲדַר הַחֲקִירוֹת. נוֹפַפְתִּי לוֹ לְשָׁלוֹם, רָצִיתִי לִצְרוֹב בְּזִיכְרוֹנוֹ תְּמוּנָה אַחֲרוֹנָה יָפָה, וְנִכְנַסְתִּי לַשֵּׁירוּתִים.
בַּחֲלוֹף חֲצִי דַּקָּה הָיִיתִי כְּבָר מִחוּץ לַתַּחֲנָה. הָרְחוֹבוֹת הָיוּ רְחוּצִים וְהָאֲנָשִׁים הָיוּ חוֹפְשִׁיִּים. אַחֲרֵי כַּמָּה צְעָדִים הִתְחִילוּ לְנַקֵּר מַחֲשָׁבוֹת שְׁנִיּוֹת. מָה אִם יַבְחִינוּ בְּהֵיעָדְרִי? הַאִם יִתְנַקְּמוּ בִּי בִּגְלַל שֶׁבָּרַחְתִּי? אֵיזֶה עוֹנֶשׁ צָפוּי לַעֲבַרְיָינִית נִמְלֶטֶת? וְכַיּוֹצֵא בָּאֵלֶּה. הִסְתּוֹבַבְתִּי לְאָחוֹר לִרְאוֹת הַאִם רוֹדְפִים אַחֲרַיי. חִיפַּשְׂתִּי אֶת הַפַּקָּח בֵּין הָעוֹבְרִים וְשָׁבִים. לִבִּי יְיַסֵּר אוֹתִי וְהִגְבִּיר אֶת הַקֶּצֶב, וָשׁוּב שָׁמַעְתִּי אֶת בַּעֲלֵי. הָיִיתִי נִסְעֶרֶת. לֹא זָכַרְתִּי אֵיךְ כָּל זֶה קָרָה. הִצְטַעַרְתִּי שֶׁלֹּא הָלַכְתִּי לַעֲבוֹדָה. הֶאֱשַׁמְתִּי אֶת עַצְמִי. אֲבָל בַּמֶּה, מָה עָשִׂיתִי?! שִׁיקַּרְתִּי, זֶה הַכּוֹל. אָמַרְתִּי לְבַעֲלֵי שֶׁאֲנִי הוֹלֶכֶת לָעֲבוֹדָה וְהָלַכְתִּי לַיָּם. עַל זֶה מַגִּיעַ לִי עוֹנֶשׁ? אֵיךְ שֶׁאֲנִי אֶכָּנֵס הַבַּיְתָה אֲנִי אַגִּיד לוֹ שֶׁאֲנִי אוֹהֶבֶת אוֹתוֹ. בֶּטַח שֶׁאֲנִי אוֹהֶבֶת אוֹתְךָ. מָה זֶה עָלָה בְּדַעְתְּךָ פִּתְאוֹם.
אֲבָל רִגְשֵׁי הָאַשְׁמָה לֹא הֶחֱזִיקוּ מַעֲמָד, וּמֵרֶגַע אֶחָד לְמִשְׁנֵהוּ הִתְהַפְּכוּ הַיּוֹצְרוֹת וְכָל הָאֵירוּעַ הַמִּשְׁטַרְתִּי הַזֶּה הִתְחִיל לְהֵירָאוֹת לִי כְּמוֹ בִּזְבּוּז זְמַן. לֹא יוֹתֵר. זְמַן שֶׁעָמַדְתִּי לְבַזְבֵּז מִמֵּילָא אֲבָל בְּצוּרָה מְהַנָּה יוֹתֵר. אוּלַי צִילְּמוּ אוֹתִי בְּמַצְלֵמָה נִסְתֶּרֶת. זֶה מָה שֶׁקָּרָה. עָבְדוּ עָלַיי.
הִתְיַישַּׁבְתִּי בְּבֵית קָפֶה לֹא רָחוֹק מִתַּחֲנַת הַמִּשְׁטָרָה. אַף אֶחָד לֹא יְחַפֵּשׂ אוֹתִי כָּאן. זֶה קָרוֹב מִדַּי.  בִּזְמַן שֶׁהַמֶּלְצָרִית חָשָׁה אֶל שׁוּלְחָנִי קִיבַּלְתִּי הוֹדָעָה מִבַּעֲלֵי. אֲנִי חוֹשֵׁב שֶׁאֲנִי לֹא מַרְגִּישׁ טוֹב, נִכְתַּב. מָה פֵּירוּשׁ חוֹשֵׁב? אוֹ שֶׁאַתָּה מַרְגִּישׁ טוֹב אוֹ שֶׁאַתָּה לֹא מַרְגִּישׁ טוֹב, חָשַׁבְתִּי אֲנִי. לְהַזְמִין לְךָ אַמְבּוּלַנְס? לֹא, עָנָה וְהוֹסִיף שְׁלוֹשָׁה סִימָנֵי קְרִיאָה וּמִיָּד בַּהֶמְשֵׁךְ – אֲבָל אִם אַתְּ יְכוֹלָה לַחֲזוֹר הַבַּיְתָה אֲנִי אֶשְׂמַח מְאוֹד. לֹא הָיָה לִי כָּל עִנְיָין לְשַׂמֵּחַ אוֹתוֹ. הִמְשַׁכְתִּי בַּתַּחְקִיר. מָה אַתָּה מַרְגִּישׁ? מִין הִתְרוֹקְנוּת, אָמַר. כְּאִילּוּ רוֹקְנוּ לִי אֶת בֵּית הֶחָזֶה. הִגִּיעַ הַזְּמַן שֶׁתַּחֲזוֹר לַעֲבוֹד, הִמְשַׁכְתִּי וְאָמַרְתִּי בָּרֶגַע שֶׁהוּא עָנָה לַטֵּלֵפוֹן. כָּאֲבָה לִי הָאֶצְבַּע מֵהַהִתְכַּתְּבוּת הַזֹּאת. תְּחוּשַׁת הַהִתְרוֹקְנוּת הִיא בִּגְלַל חוֹסֶר מַעַשׂ. כָּל הַוּוֹיָיתְךָ דּוֹרֶשֶׁת לְהִתְמַלֵּא. אֲנִי מַרְגִּישׁ חוּלְשָׁה, הוּא אָמַר. אֲנִי מְפַחֵד לְהִישָּׁאֵר לְבַד.
לֹא נִשְׁאֲרָה לִי בְּרֵירָה, חָזַרְתִּי הַבַּיְתָה. וְכַצָּפוּי גִּילִּיתִי שֶׁבַּעֲלֵי הִתְאוֹשֵׁשׁ לְגַמְרֵי. הַטֵּלֵוִויזְיָה הָיְתָה דְּלוּקָה, וְהוּא צָפָה בְּמֵרוֹץ אוֹפַנַּיִים. שָׁאַלְתִּי אוֹתוֹ לִשְׁלוֹמוֹ, וְהוּא סִימֵּן לִי בְּאֶצְבְּעוֹתָיו לְהַמְתִּין רֶגַע. לְפִי הִתְרַגְּשׁוּתוֹ שֶׁל הַפַּרְשָׁן וְקוֹלוֹ הַמִּתְגַּבֵּר נִיתָּן הָיָה לְהָבִין שֶׁהַמֵּרוֹץ עוֹמֵד לְהִסְתַּיֵּים. הִתְחַשֵּׁק לִי לְהַרְבִּיץ לוֹ.
יָדַעְתִּי שֶׁהוּא יְנַצֵּחַ, אָמַר בַּעֲלֵי. אֲנִי רוֹאֶה שֶׁחָזַרְתָּ לְעַצְמְךָ, חָתַכְתִּי אוֹתוֹ לִפְנֵי שֶׁיַּתְחִילוּ הַפַּרְשָׁנוּיוֹת עַל הַמֵּרוֹץ. רָאִיתָ מָה זֶה?! אֵיךְ שֶׁאָמַרְתָּ שֶׁאַתְּ בַּדֶּרֶךְ הַבַּיְתָה, כְּבָר הִרְגַּשְׁתִּי טוֹב יוֹתֵר. כָּזֹאת הַשְׁפָּעָה טוֹבָה יֵשׁ לְךָ עָלַיי. הִגִּיעַ הַזְּמַן שֶׁתַּחֲזוֹר לָעֲבוֹדָה. אַתָּה מְדַמְיֵין כְּאֵבִים, מַמְצִיא מַחֲלוֹת שֶׁאֵין לְךָ. חָשַׁבְתִּי עַל זֶה, אָמַר בַּעֲלֵי. יָכוֹל לִהְיוֹת שֶׁאַתְּ צוֹדֶקֶת. הַחֲנוּפָּה כְּבָר עָמְדָה בָּאֲוִויר. אֲנִי הוֹלֶכֶת לְנַמְנֵם, מִיהַרְתִּי לְהַגִּיד. בַּעֲלֵי קָם מֵהַכּוּרְסָה וְרַק בְּדֶרֶךְ נֵס נִמְלַטְתִּי מִנְּשִׁיקָה. אַתְּ עוֹד אוֹהֶבֶת אוֹתִי? הוּא שָׁאַל. לֹא נִמְאַס לְךָ לִשְׁאוֹל אֶת אוֹתָהּ שְׁאֵלָה פַּעַם אַחַר פַּעַם. אֲנִי מְצַפֶּה לִתְשׁוּבָה, הוּא אָמַר. אֲנִי נִכְנֶסֶת לַמִּיטָּה לַחֲצִי שָׁעָה. זֹאת הַתְּשׁוּבָה. עַכְשָׁיו? הוּא שָׁאַל. הָיְתָה לִי תַּקְרִית לֹא נְעִימָה. אֲנִי צְרִיכָה לָנוּחַ. מָה קָרָה?! אָמַר כְּשֶׁהוּא נִשְׂרָךְ אַחֲרַיי. שָׁכַח לְרֶגַע אֶת הַשְּׁאֵלָה הָאֵינְסוֹפִית. אַתְּ מוּכָנָה לְסַפֵּר לִי מָה קָרָה. תָּקַף אוֹתִי עוֹרֵב, נִפְלַט לִי מֵהַפֶּה רֶגַע לִפְנֵי שֶׁנִּכְנַסְתִּי לַחֲדַר הַשֵּׁינָה. תָּקַף אֶת הַכָּרִיךְ שֶׁלִּי, נָכוֹן יוֹתֵר. כָּרִיךְ שֶׁקָּנִיתִי בְּקִיּוֹסְק שֶׁבְּשִׁדְרָה. אֲנִי מֵבִין, הוּא אָמַר. הִגִּיעַ הַזְּמַן אָמַרְתִּי, וְסָגַרְתִּי אֶת הַדֶּלֶת.
 



https://www.shortstoryproject.com/he/story/%d7%9e%d7%a2%d7%a9%d7%99%d7%99%d7%94-%d7%91%d7%a2%d7%95%d7%a8%d7%91/
#אָלֵגוֹרְיָה#יְחָסִים#יִשְׂרְאֵלִי#עַכְשָׁוִוי