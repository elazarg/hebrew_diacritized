הַתְּקוּפָה הַמְּעַצֶּבֶת שֶׁל חַיֵּי נִמְתְּחָה לְאֶמְצַע שְׁנוֹת הָעֶשְׂרִים, וְיוֹתֵר מִכָּל צָרָה אִפְיֵין אוֹתָהּ אִי נַחַת. מִשִּׁבְרֵי זֶהוּת וּמְרִידוֹת הָיוּ אֶצְלִי מִינוֹרִיִּים, לָצֵאת יְדֵי חוֹבָה כִּמְעַט, עַד מְהֵרָה הִכַּרְתִּי בְּסֵדֶר הַקַּיָּים. אֲבָל אִי נַחַת הָיָה גַּם הָיָה; מֵהַזְּמַנִּים הַקָּשִׁים אֲנִי זוֹכֵר שָׁעוֹת וְיָמִים לְלֹא מוֹצֵא, בָּהֶם חַשְׁתִּי שֶׁהָעוֹלָם וַאֲנִי חַגִּים זֶה סְבִיב זֶה כְּמִתְאַבְּקִים, בּוֹדְקִים פְּרָצוֹת בַּהֲגָנָה; בְּכָל דָּבָר רָאִיתִי סִימַן קְרִיאָה, קְרִיאַת תִּיגָּר, תִּגְרָה בְּהַמְתָּנָה. אֶצְבָּעוֹת מַאֲשִׁימוֹת נִזְקְרוּ מִכָּל עֵבֶר, צָוְוחוּ לִי בְּגָרוֹן נִיחָר לַעֲשׂוֹת, לִפְעוֹל, לְמַצּוֹת, לְמַמֵּשׁ – לִחְיוֹת, לַעֲזָאזֵל, לִחְיוֹת! אֲבָל בִּמְקוֹם שֶׁיַּמְרִיץ וִידַרְבֵּן, הַכּוֹחַ הַלִּיבִּידִינָלִי-הַרְסָנִי הַזֶּה הִילֵּךְ עָלַי שִׁיתּוּק, שַׁאֲגַת מָנוֹעַ מְיוּסֶּרֶת בִּנְיוּטְרָל. דָּבָר אֶחָד הוּא לְרַצּוֹת, דָּבָר אַחֵר לְגַמְרֵי הוּא לְהִתְאַהֵב בָּרָצוֹן עַצְמוֹ וְלִדְבּוֹק בּוֹ בְּכָל מְאוֹדְךָ הַכָּאוּב.
מֵאָז לָמַדְתִּי לְפַתֵּחַ הֲגַנּוֹת, אֲבָל כָּאן, מֵרֶגַע שֶׁהִגַּעְתִּי כִּרְסְמָה בָּהֶן הָעִיר בְּקֶצֶב מַדְאִיג; הַיּוֹפִי שֶׁל פִּירֶנְצֶה הָלַךְ וְסָגַר עָלַי. אוּלַי הַמּוּשָּׂג "יוֹפִי" מַטְעֶה, כִּי הוּא אִישִׁי וְנָתוּן לְפַרְשָׁנוּת וּמִמֵּילָא אָפוּף הִילָּה. יוֹפִי כָּזֶה שֶׁאֲנִי מְדַבֵּר עָלָיו יֵשׁ בּוֹ אַלִּימוּת, הוּא רַק רִישּׁוּם כְּלָלִי וּמְהַמֵּם שֶׁל דָּבָר גָּדוֹל מִמֶּנּוּ, רֹאשׁ חֵץ מְחוּדָּד שֶׁנִּנְעַץ וּמַחְדִּיר בְּךָ – יוֹם אַחַר יוֹם, שִׁכְבָה אַחֵר שִׁכְבָה – מֵאוֹת שָׁנִים שֶׁל מַחְשָׁבָה וּמִסְחָר וּפוֹלְקְלוֹר וְהִיסְטוֹרְיָה וְדָת, מוּנְפָּשִׁים בַּצֶּבַע אוֹ חֲצוּבִים בְּסֶלַע מְלוּטָּשׁ. בְּפִירֶנְצֶה הַנּוֹכְחוּת הַזּוֹ אוֹרֶבֶת לְךָ בְּכָל פִּינָּה, לְעִיתִּים בְּבַת אַחַת – כָּל בִּנְיָין הוּא פְלָאצוֹ, עַל כָּל כַּרְכּוֹב אוֹרֵב לְךָ מַלְאָךְ. גַּם הַכְּנֵסִיָּיה וְגַם הַמְּדִיצֵ'י הֵבִינוּ הֵיטֵב אֶת כּוֹחָהּ, וְאֵין לְךָ בְּמֶרְחַב הָעִיר נְקוּדָּה חַפָּה מִמִּטְעַן.
אָדָם בַּעַל רְגִישׁוּת עֲצַבִּית מִינִימָלִית לֹא יִישָּׁאֵר אָדִישׁ לְכָךְ לְאוֹרֶךְ זְמַן; בִּמְיוּחָד אִם הוּא בָּא, כָּמוֹנִי, בְּלִי שׁוּם הַכְשָׁרָה. בָּאָרֶץ אֵין שׁוּם הַכָּרָה אַרְכִיטֶקְטוֹנִית בַּנִּשְׂגָּב; הַהֶישֵּׂגִים שֶׁלָּנוּ מִתְמַצִּים בְּקַוֵּוי בָּאוּהָאוּס נְקִיִּים וַחֲלָקִים, בְּצֶבַע לָבָן, וּפִירֶנְצֶה פָּעֲלָה עָלַי בַּמִּשְׁנָה תּוֹקֶף, קָמָה עָלַי בְּאֵינְסְפוֹר חֲלָקֶיהָ כְּמַקְהֵלָה בִּטְרָגֶדְיָה יְוָונִית: הַמִּרְצָפוֹת הַמְּחוֹרָצוֹת בְּוָוֶיהָ פַּאנְצָה וַאֲבָנָיו הַכְּרַסְתָּנִיּוֹת שֶׁל פְלָאצוֹ סְטְרוּצִי, הַדּוּאוּמוֹ הָאַדִּיר וְעוֹשְׁרָהּ הַבִּלְתִּי נִתְפָּס שֶׁל כְּנֵסִיַּית סַנְטָה מָרִיָּה דַּל פֶּיוּרָה, רִבְבוֹת פַּסָּלִים הַצּוֹפִים בְּךָ בַּמּוּזֵיאוֹן הַבָּרַגְ'לוֹ וְהַגָּלֶרְיָה דַּלָּה אָקָדֶמְיָה. וְהַצִּיּוּרִים, שֶׁלֹּא לְדַבֵּר עַל הַצִּיּוּרִים! כַּמָּה מַלְאָכִים וְשִׂדִּים מוֹשְׁכִים אֶת מֵתֵיהֶם בְּכוֹחַ, בְּחֵימָה, אֶל הַתּוֹפֶת אוֹ הָעֵדֶן הָאַרְצִי בְּתֵיאוּרֵי יוֹם הַדִּין עַל תִּקְרַת הַכְּנֵסִיּוֹת? כַּמָּה מָרִיּוֹת עוֹמְדוֹת וִישׁוּבוֹת וְנִרְכָּנוֹת וְשֶׁעוֹנוֹת בְּעֶרְגָּה מְיוּסֶּרֶת, טְהוֹרָה? כַּמָּה תִּינוֹקוֹת מְרַחֲפִים לְצִדָּן, עֲטוּרֵי הִילַּת נְחוֹשֶׁת מְקוּשֶּׁתֶת אֵצֶל ג'וּטוֹ, אוֹ זוֹהֶרֶת בִּתְלָת-מֵמַד אֵצֶל הַהוּמָנִיסְטִים שֶׁבָּאוּ אַחֲרָיו? כָּל הָאֶפּוֹס הֶחָזוּתִי הַזֶּה, כָּל בּוֹקֶר, בְּקוֹל מְהַדְהֵד אֶחָד. מַצָּב בִּלְתִּי נִסְבָּל, בִּלְתִּי מַרְפָּה, שֶׁלֹּא יָכוֹל שֶׁלֹּא לִגְלוֹשׁ פְּנִימָה, מֵאַרְמוֹנוֹת הָעִיר וְדֶרֶךְ נַקְבּוּבִיּוֹת הָעוֹר אֶל חַיֵּי: מָה אֲנִי עוֹשֶׂה כָּאן, בַּמָּקוֹם הַיְּפֵהפִייָּה וְהַמַּלְחִיץ הַזֶּה? הַמֵּנִיעַ הַפְּנִימִי, שֶׁמִּמֵּילָא הָיָה חֲמַקְמַק, נֶפַח אֶת נִשְׁמָתוֹ כְּבָר בַּיּוֹם הָרִאשׁוֹן, מֵרֶגַע שֶׁהֶחְלַפְתִּי אֶת הַהוֹסְטֵל בַּעֲלִייַּת הַגַּג שֶׁל אֵיתָן וְיִפְעֶה. הִגַּעְתִּי עַד שְׂפַת הַתְּהוֹם וּבִמְקוֹם לְהֵיעָצֵר הִתְחַלְתִּי לָרוּץ. הַכּוֹל עָבַר עָלַי לְבַד, בִּדְמָמָה, כִּי זֹאת יֵשׁ לָדַעַת: בְּמֶשֶׁךְ כָּל אוֹתָהּ תְּקוּפָה לֹא פִּרְסַמְתִּי מֵאַדְמַת פִּירֶנְצֶה שׁוּם סְטָטוּס בְּפֶיְיסְבּוּק, שׁוּם פּוֹסְט בַּבְּלוֹג אוֹ צִיּוּץ אֶחָד לִרְפוּאָה. פָּסַחְתִּי עַל כָּל הַהֶרְגֵּלִים הָאֵלֶּה, שֶׁמֵּעֶצֶם קִיּוּמָם הוֹפְכִים לְצוֹרֶךְ וְהִימָּנְעוּת מֵהֶם לְהַחְלָטָה. לֹא סִיפַּרְתִּי לָאִישׁ עַל קוֹרוֹתַיי. הַכּוֹל נִגְדָּשׁ וְנָאצֶר בְּתוֹכִי מְשׁוּלַּל פּוּרְקָן, כְּמוֹ אֵדֵי הַקְּטוֹרֶת שֶׁיִּפְעָה מַדְלִיקָה בַּעֲרָבִים וְנִסְפָּגִים תַּחַת רַגְלַיי בְּקוֹרוֹת הָעֵץ שֶׁל עֲלִייַּת הַגַּג; אוֹ כְּמוֹ הַצּוּרוֹת הַתְּלַת-מְמַדִּיּוֹת שֶׁל שׁוֹמֵר הַמָּסָךְ, שֶׁכָּל עוֹד אֵינֶנִּי כּוֹתֵב מְמַלְּאוֹת בִּתְנוּעָתָן הַסְּטוֹאִית אֶת הָרֶקַע הַשָּׁחוֹר, לְנַצֵּחַ נֶחְבָּטוֹת בְּדוֹפְנוֹת הַמָּסָךְ, בְּלִי לְשַׁנּוֹת בִּמְאוּם אֶת מַסְלוּלָן.
עַד עַכְשָׁיו.
*     *     *
שְׂדֵה הַתְּעוּפָה הָיָה שׁוֹמֵם לִפְנוֹת בּוֹקֶר. הַמַּדְרֵגוֹת הַנָּעוֹת נָשְׂאוּ אוֹתִי מֵהָרַכֶּבֶת, וּלְמַעְלָה, לְאַחַר כַּמָּה צְעָדִים, נִפְתְּחָה הַדֶּלֶת הָאוֹטוֹמָטִית לִרְוָוחָה. בִּפְנִים הָיוּ רַק נוֹסְעִים מְעַטִּים שֶׁפָּסְעוּ עִם עֶגְלוֹתֵיהֶם בְּנַחַת. מוֹשְׁבֵי הַהַמְתָּנָה הַכְּחוּלִּים הָיוּ רֵיקִים, וְכָךְ גַּם שׁוּלְחָנוֹת הַקָּפֵיטֶרְיָה הַכְּסוּפִים. גָּמָאתִי אֶת הַמִּסְדְּרוֹנוֹת הָאֲרוּכִּים, נַעֲלֵי הַשְּׁחוֹרוֹת נוּקְשׁוֹת עַל הָרִצְפָּה בְּקֶצֶב קָבוּעַ, כְּרִישּׁוּם קַרְדִּיּוֹגְרָפִי שֶׁל לֵב יַצִּיב. גּוּשׁ A הָיָה רֵיק מֵאָדָם, וְשַׁרְשְׁרָאוֹת הַמַּתֶּכֶת הַגְּדוֹלוֹת, הַמְּחוּפּוֹת קְטִיפָה, הָיוּ שְׁמוּטוֹת מַטָּה. מְפַתֶּה הָיָה לְזַהוֹת בְּכָל זֶה תַּפְאוּרָה אִישִׁית.
הִמְשַׁכְתִּי לַדֶּלְפֵּק הַצֵּ'ק-אֵין. אֶת כְּבוּדָּתִי הַקּוֹמְפַּקְטִית אָרַזְתִּי מִבְּעוֹד מוֹעֵד וּבִקְפִידָה – בְּגָדִים לְחוֹדֶשׁ, כְּלֵי רַחֲצָה וּסְפָרִים – וּשְׁלַב הַשְּׁקִילָה עָבַר בִּזְרִיזוּת וּלְלֹא הַפְתָּעוֹת. מִשְׁקַל הַמִּזְוָודָה הָיָה נָמוּךְ מַשְׁמָעוּתִית מִמִּגְבֶּלֶת הַסַּף הָעֶלְיוֹנָה, הַמְּשִׁיתָה עָלֶיךָ קְנָס, וּכְשֶׁרָאִיתִי אֶת הַמִּסְפָּר הָאָדוֹם, הַנָּכוֹן, מִתְיַיצֵּב עַל הַצָּג, חִיּוּךְ הִסְתַּמֵּן עַל פָּנַי . דַּיֶּילֶת הַקַּרְקַע הָאֲדִיבָה, שֶׁצַּוּוֹארָהּ נָתָן לְהַנִּיחַ שֶׁהִיא גְּבוֹהָה, חִייְּכָה בַּחֲזָרָה וְשָׁלְחָה אֶת הַמִּזְוָודָה לְדַרְכָּהּ. הִסְתַּכַּלְתִּי שׁוּב לְאָחוֹר – חָלָל הַשָּׂדֶה הַגָּדוֹל, לוּחַ הַטִּיסוֹת, מְכוֹנוֹת הַשְּׁתִיָּיה, מוּדָעוּת הָעֲנָק שֶׁמְּכַוְּונוֹת לֹא אֶל הַנּוֹסְעִים אֶלָּא דַּוְוקָא אֶל לֵב הַנִּפְרָדִים – וְהִמְשַׁכְתִּי לָאוּלָם הַגָּדוֹל.
אִמָּא שֶׁלִּי, לְהַפְתָּעָתִי, לֹא רָצְתָה שֶׁאָטוּס.
"לֹא יוֹדַעַת..." הִיא אָמְרָה בִּזְהִירוּת, בַּפַּעַם הָאַחֲרוֹנָה שֶׁנִּפְגַּשְׁנוּ. "אֲנִי תָּמִיד בְּעַד לְהִתְפַּתֵּחַ וְלִלְמוֹד, אֲבָל הַפַּעַם נִרְאֶה לִי שֶׁזֶּה לֹא... לֹא כֵּיוָון שֶׁנָּכוֹן לְךָ."
הָיִינוּ אֶצְלָהּ בַּמִּטְבָּח, וְעָזַרְתִּי לָהּ לִשְׁטוֹף כֵּלִים אַחֲרֵי אֲרוּחַת הַצָּהֳרַיִים. בְּתוֹר עַצְמָאִי יָכוֹלְתִּי לָבוֹא וְלָצֵאת  מָתַי שֶׁרַק הִתְחַשֵּׁק לִי, אֲבָל אוֹתוֹ חֵשֶׁק, מִתּוֹךְ רִגְשׁוֹת אָשָׁם וּמִתּוֹךְ רְגָשׁוֹת אֲחֵרִים, קָשִׁים יוֹתֵר, כָּךְ הֲרֵי הַכּוֹל הִתְחִיל, הָיָה מִמֶּנִּי וָהָלְאָה; כְּשֶׁכְּבָר יָצָאתִי מֵהַבַּיִת בְּאֶמְצַע הַיּוֹם לְעוֹלָם הָיָה זֶה בִּטְרוּנְיָה, אַגַּב נִיסָּיוֹן לְנַצֵּל אֶת הַמְּאוֹרָע בְּאוֹפֶן יָעִיל. הַפַּעַם תִּכְנַנְתִּי מַסְלוּל רִיצָה מִדִּירַת הַחֶדֶר וְעַד הַבַּיִת, וְעָבַרְתִּי אוֹתוֹ נוֹשֵׂא עַל גַּבֵּי תִּיק גַּב גָּדוֹל וּבוֹ קוּפְסָאוֹת גְּלִידָה רֵיקוֹת, לָקַחַת אוֹכֶל בַּדֶּרֶךְ חֲזָרָה; הִגַּעְתִּי סָפוּג זֵיעָה וְלֹא הִפְסַקְתִּי לְהָצִיץ בַּשָּׁעוֹן.
"לָמָּה?" שָׁאַלְתִּי.
"כִּי הַתַּרְגּוּם לֹא עוֹשֶׂה לָךְ טוֹב. אַתָּה תָּמִיד לַחוּץ, תָּמִיד מִתְלוֹנֵן: אַתָּה בְּעַצְמְךָ אוֹמֵר שֶׁזֹּאת עֲבוֹדָה מְיַיגַּעַת, לֹא מְתַגְמֶלֶת, בְּלִי יַצִּיבוּת וּבְלִי עָתִיד."
הִנְהַנְתִּי. כִּמְעַט הִפְתִּיעַ אוֹתִי לְגַלּוֹת עַד כַּמָּה בְּנָאלִיּוֹת, אַרְצִיּוֹת, נִשְׁמְעוּ מִפִּיהָ צָרוֹתַיי.
"אָז עַכְשָׁיו," הִיא הִמְשִׁיכָה, "בִּמְקוֹם לְשַׁנּוֹת כִּיוּוּן אַתָּה מִתְחַפֵּר בַּתְּחוּם הַזֶּה עוֹד יוֹתֵר עָמוֹק וְהוֹלֵךְ לִלְמוֹד אִיטַלְקִית?"
"לֹא לִלְמוֹד," הַטְעָמָתִי, "כְּבָר לָמַדְתִּי אִיטַלְקִית שָׁלוֹשׁ שָׁנִים בָּאוּנִיבֶרְסִיטָה. זֶה קוּרְס מְרוּכָּז לְמִתְקַדְּמִים, בְּמִימּוּן מִשְׂרַד הַחוּץ הָאִיטַלְקִי, אַגַּב."
"לֹא מְעַנְיֵין אוֹתִי הַכֶּסֶף," הִיא הִמְשִׁיכָה. "לְהֶפֶךְ, אִם לֹא הָיִיתָ כָּזֶה עַקְשָׁן הָיִיתִי עוֹזֶרֶת לְךָ קְצָת בַּהוֹצָאוֹת."
"תּוֹדָה, אֲבָל לֹא תּוֹדָה."
"אַתָּה יוֹדֵעַ מָה כֵּן מְעַנְיֵין אוֹתִי, מָה מַפְרִיעַ לִי?"
"כֵּן."
"שֶׁבְּתוֹר מְתַרְגֵּם אַתָּה יוֹשֵׁב כָּל הַיּוֹם בְּבֵית, לְבַד, בְּלִי סְבִיבַת עֲבוֹדָה, בְּלִי לִרְאוֹת אֲנָשִׁים, בְּלִי שׁוּם אִינְטֶרְאַקְצִיָּה עִם צְעִירִים בְּגִילְךָ."
"אָז?" עֵינַי טִיְּילוּ אֶל הַשָּׁעוֹן.
"אָז זֶה לֹא טוֹב. אַתָּה שׂוֹנֵא שֶׁאֲנִי אוֹמֶרֶת אֶת זֶה, אֲבָל זֶה מַשְׁפִּיעַ עָלֶיךָ. מֵהַצַּד אֲנִי רוֹאֶה."
"מָה מַשְׁפִּיעַ? אֵיךְ מַשְׁפִּיעַ?"
הִיא לֹא עָנְתָה. עָקַבְתִּי אַחֵר תְּנוּעוֹתֶיהָ הַנִּמְרָצוֹת בַּזְּמַן שֶׁיִּיבְּשָׁה אֶת הַכֵּלִים בְּמַגֶּבֶת; אַחֵר הַקַּמְטוּטִים שֶׁהֵן הֵקִימוּ עַל פְּנֵי מִצְחָהּ הַגָּבוֹהַּ, גָּבוֹהַּ מִשֶּׁהָיָה בֶּעָבָר. אִמָּא שֶׁלִּי הָיְתָה כָּל חַיֶּיהָ הַבּוֹגְרִים אַרְט-דִּירֶקְטוֹרִית בְּמִשְׂרְדֵי פִּרְסוּם, וְהִיא מִשְׁתַּיֶּיכֶת לַשִּׁכְבָה דַּקָּה וְאֵלִיטִיסְטִית שֶׁל נְשָׁמוֹת אַרְטִיסְטִיּוּת שֶׁלִּזְמַן מָה עָלָה בְּיָדָן לְהִתְפַּרְנֵס יָפָה וּלְהַמְשִׁיךְ לֶאֱחוֹז בְּנֶאֱמָנוּת בָּרַעֲיוֹנוֹת הַיָּפִים, הַצּוֹדְקִים. הָיִיתִי בָּטוּחַ שֶׁדַּי יִהְיֶה לַגְּבָב מַשֶּׁהוּ עַל אִיטַלְיָה וְלִימּוּדִים כְּדֵי לִקְצוֹר אֶת שִׁבְחֵי הַהִתְפַּעֲלוּת הָרְגִילָה; אֲבָל הַפַּעַם אִמִּי הֵבִינָה בְּחוּשֶׁיהָ הַחַדִּים – בְּרִגְעֵי הָאֱמֶת הִיא חוֹזֶרֶת אֲלֵיהֶם, וְזוֹנַחַת אֶת הַתּוֹבָנוֹת שֶׁל דִּיפָאק צֻ'ופְּרָה וַאֲחֵרִים שֶׁמְּמַלְּאִים אֶת אֲרוֹנוֹתֶיהָ – שֶׁמַּשֶּׁהוּ בַּנְּסִיעָה הַזֹּאת אֵינוֹ כַּשּׁוּרָה.
"תַּהֲרוֹג אוֹתִי, אֲבָל עֲדַיִין לֹא הִצְלַחְתִּי לְהָבִין בִּשְׁבִיל מָה אַתָּה נוֹסֵעַ."
הִנְהַנְתִּי, וּבְלִי מֵשִׂים הִתְיַישַּׁבְתִּי עַל הַשַּׁיִשׁ בִּקְפִיצָה, כְּפִי שֶׁתָּמִיד בִּיקְּשָׁה מִמֶּנִּי שֶׁלֹּא לַעֲשׂוֹת כְּיֶלֶד. הִתְקַשֵּׁיתִי לִקְבּוֹעַ אִם הַבְּעָיָה נְעוּצָה בְּכָךְ שֶׁעָלַי לְנַסֵּחַ אֶת הַדְּבָרִים בִּפְנֵי אִמָּא שֶׁלִּי, אוֹ בְּעֶצֶם הַנִּיסָּיוֹן לְבַטְּאָם – כָּךְ אוֹ כָּךְ לֹא הָיָה בָּזֶה טַעַם. כַּנִּרְאֶה פָּשׁוּט שָׂנֵאתִי אֶת הָעוּבְדָּה שֶׁהָיָה צֶדֶק בִּדְבָרֶיהָ, צֶדֶק עִיקֵּשׁ שֶׁל אִמָּהוֹת שֶׁאֵין לָדַעַת אִם מְקוֹרוֹ בִּרְאִיַּית מְצִיאוּת נְכוֹחָה אוֹ בְּעֶצֶם אַמְהוּתָן. בַּשָּׁנִים הָאַחֲרוֹנוֹת בֶּאֱמֶת הִשְׁתַּנֵּיתִי, וְגַם אִם לֹא הָיְתָה עֵרָה לְנִימֵי הַשִּׁינּוּי, אֶת הַשְׁפָּעָתוֹ הַכְּלָלִית תָּפְסָה. וְלֹא שֶׁהָיָה קָשֶׁה בִּמְיוּחָד. בִּזְמַן שֶׁחֲבֵרַיי לָמְדוּ מִקְצוֹעַ, הִתְקַדְּמוּ בָּעֲבוֹדָה וְחֶלְקָם אַף הִתְאָרְסוּ, אֲנִי יָצָאתִי פָּחוֹת, הִתְגַּלַּחְתִּי פָּחוֹת, וְתָמִיד, אֲבָל תָּמִיד, מִיהַרְתִּי לַחֲזוֹר לָעֲבוֹדָה.
בִּמְקוֹם לַעֲנוֹת הָלַכְתִּי לָאַמְבַּטְיָה, לָקַחְתִּי מֵהַמַּדָּף אֶת בַּקְבּוּקוֹן תַּמְצִיּוֹת הֲקָמוֹמִיל וּמִיהַרְתִּי לְהַטְמִינוֹ בַּתִּיק, בְּלִי שֶׁתָּשִׂים לֵב. בַּחוּץ הָיָה חַם, וְהַזֵּיעָה סֵירְבָה לְהִתְיַיבֵּשׁ. הִרְגַּשְׁתִּי – כְּמוֹ שֶׁאֲנִי תָּמִיד מַרְגִּישׁ אֶצְלָהּ, גַּם בַּבִּיקּוּר הֶחָטוּף בְּיוֹתֵר – שֶׁהַזְּמַן לֹא זָז. בְּאוֹתוֹ רֶגַע הֶחְלַטְתִּי לְהַגִּיעַ לְבַד לִשְׂדֵה הַתְּעוּפָה.
גַּם הָאוּלָם הַגָּדוֹל הָיָה דֵּי רֵיק, וְלֹא הִתְקַשֵּׁיתִי לִמְצוֹא כִּיסֵּא. הִתְרַוַּוחְתִּי עַל הַמִּשְׁעֶנֶת וְעוֹרְפֵי נָגַע בַּנִּירוֹסְטָה הַקָּרָה. הִשְׁהֵיתִי אֶת מַבָּטִי עַל הַחַלּוֹנוֹת הַגְּדוֹלִים, הַמְּרוּשָּׁתִים, וְנַעְתִּי מֵהַשָּׂדוֹת הָרְחוֹקִים שֶׁהִבְהֲבוּ בָּאוֹפֶק אֶל כְּלֵי הָרֶכֶב הַקְּרוֹבִים יוֹתֵר לַזְּגוּגִית, יְצִירֵי כִּלְאַיִים שֶׁאֶפְשָׁר לִמְצוֹא רַק בִּשְׂדֵה תְּעוּפָה. שָׂמַחְתִּי לְהִימָּצֵא שָׁם לְבַדִּי, מִבְּלִי שֶׁיִּהְיֶה עָלַי לְשַׁעְבֵּד אֶת הָרְגָעִים הַיְּקָרִים הָאֵלֶּה לְטִרְדוֹת הַמִּפְגָּשׁ עִם הַזּוּלָת. נָחוּץ הָיָה לִי הַמֶּרְחָב. כְּרַוּוֹק, כִּמְתַרְגֵּם עַצְמָאִי שֶׁעוֹבֵד מֵהַבַּיִת, נֶחְשַׁבְתִּי בְּעֵינֵי כּוּלָּם אָדוֹן לִזְמַנֵּי; אֲבָל רַק בְּאוֹתָם רְגָעִים בַּשָּׂדֶה, לָרִאשׁוֹנָה מִזֶּה הַרְבֵּה מְאוֹד זְמַן, הִרְגַּשְׁתִּי שֶׁעִיתּוֹתַיי בֶּאֱמֶת וּבְתָמִים בְּיָדִי.
בְּרֶגַע מְסוּיָּם הֶחְלַטְתִּי שֶׁזֶּהוּ זְמַן מַתְאִים לֶאֱכוֹל, אַף שֶׁלֹּא הָיִיתִי רָעָב, וְהוֹצֵאתִי כָּרִיךְ מִתִּיק הַגַּב. אָכַלְתִּי בִּזְהִירוּת, מַקְפִּיד שֶׁלֹּא לְלַכְלֵךְ אֶת חוּלְצַת הַכַּפְתּוֹרִים הַמְּגוֹהֶצֶת. בַּיּוֹם-יוֹם אֲנִי לוֹבֵשׁ גּוּפִיּוֹת גְּזוּרוֹת שַׁרְווּלִים שֶׁנִּשְׁאֲרוּ לִי מֵהַצּוֹפִים וּמֵהַצָּבָא, וּכְשֶׁאֲנִי רוֹאֶה מֵהַחַלּוֹן אֲנָשִׁים לְבוּשִׁים יָפֶה, בְּעִיקָּר בַּגִּיל שֶׁלִּי, אֲנִי מִתְמַלֵּא כְּלַפֵּיהֶם קִנְאָה חֲטוּפָה. בַּמֶּרְחָק נָע הַתּוֹר סְבִיב מָבוֹךְ מַעֲקֵי הַבַּרְזֶל הַסָּמוּךְ בַּמְּהִירוּת, וּתְנוּעָתוֹ, כְּדַרְכָּן שֶׁל הִתְרַחֲשׁוּיוֹת נְקוּדָּתִיּוֹת בְּמֶרְחָבִים דּוֹמְמִים, הִפְּנְטָה אוֹתִי קַלּוֹת. לְמַעֲשֶׂה כְּלָל לֹא שַׂמְתִּי לֵב שֶׁאֲנִי מִסְתַּכֵּל לְשֵׁם, עַד שֶׁמַּבְּטֵי נָפַל עַל הַמְּאַבְטֵחַ הַקָּרוֹב אֵלַי. אֲבָל הוּא מִיָּד הִבְחִין בִּי, הִבְחִין בְּמַבָּטִי. נִדְרַכְתִּי כְּשֶׁנּוֹצַר קֶשֶׁר עַיִן. הוּא חִייֵּךְ אֵלַי וְאוֹתַתְּ לְהִתְקָרֵב. לֹא הָיָה בִּנְסִיבּוֹת שׁוּם דָּבָר מְאַיֵּים, אַךְ מָצָאתִי אֶת עַצְמִי נֶחְפַּז לָקוּם וּלְהִתְקַדֵּם לְעֶבְרוֹ, הַכָּרִיךְ וּבַקְבּוּק הַמַּיִם תְּחוּבִים בְּרִישּׁוּל בֵּין אֶצְבְּעוֹתַי.
"יוֹנָתָן," הוּא קָרָא כְּשֶׁהִתְקָרַבְתִּי, "מָה אַתָּה עוֹשֶׂה כָּאן?"
בְּאוֹתוֹ רֶגַע הֵבַנְתִּי שֶׁגַּם אֲנִי מַכִּיר אוֹתוֹ, כְּאִילּוּ הָיְתָה הַקְּרִיאָה בִּשְׁמִי הַ"סוּמְסוּם הִיפָּתַח" הַדָּרוּשׁ לִמְשׁוֹתוֹ מִמְּעָרַת הַנְּשִׁיָּיה. קָרְאוּ לוֹ נָאוֹר פֶּלֶג, וְהוּא הָיָה חַיָּיל בִּפְלוּגָּה שֶׁלִּי בַּצָּבָא. אֲנִי הָיִיתִי מְפַקֵּד-כִּיתָּה כְּשֶׁהוּא עָבַר אֵלֵינוּ מִפְּלוּגַּת הַמַּסְלוּל, וְכַמָּה חוֹדָשִׁים לְאַחַר מִכֵּן שׁוּחְרַר לַמִּפְקָדָה. מֵאָז לֹא שָׁמַעְתִּי מִמֶּנּוּ, אוֹ עָלָיו, לֹא נִקְשַׁרְנוּ בְּאוֹפֶן מְיוּחָד וְלֹא דִּיבַּרְנוּ מֵעֵבֶר לְמָה שֶׁזִּימְּנוּ הַמִּקְרֶה אוֹ הַהֶכְרֵחַ. גַּם בְּאוֹתוֹ בּוֹקֶר, בִּשְׂדֵה הַתְּעוּפָה, חָשַׁשְׁתִּי שֶׁאִם תַּחֲרוֹג הַשִּׂיחָה מִגְדָּר הַמְּקוּבָּל אֶתְקַשֶּׁה לִמְצוֹא מְכַנֶּה מְשׁוּתָּף.
מִלְמַלְתִּי שֶׁאֲנִי טָס לְחוּ"ל. מִיָּד הֵבַנְתִּי שֶׁזּוֹ תְּשׁוּבָה מְטוּפֶּשֶׁת, אִם כִּי לֹא יוֹתֵר מֵהַשְּׁאֵלָה שֶׁנִּשְׁאַלְתִּי. חִיּוּכֵי הַהִשְׁתַּתְּפוּת הַדַּקִּים שֶׁל הָעוֹמְדִים בְּתוֹר פָּגוּ בֵּינְתַיִים, וְהַמַּבָּטִים הֵעִידוּ כִּי סַבְלָנוּתָם לְהַרְפַּתְקַת הַמִּפְגָּשׁ אָזְלָה.
"חַכֵּה רֶגַע," הוּא אָמַר וְיִיצֵּב אֶת כַּף יָדוֹ בָּאֲוִויר, כְּתַמְרוּר. אָז שָׁלַף מִכִּיס הֶחָזֶה שֶׁל הַוֵּוסְט מְרוּבֵּה הַכִּיסִים שֶׁעָטָה מַכְשִׁיר קֶשֶׁר, מָעַךְ אֶת לַחְצָן הַדִּיבּוּר וְאָמַר אֶל הַפִּיָּה: "נְתַנְאֵל, תּוּכַל לְהַחֲלִיף אוֹתִי לְכַמָּה דַּקּוֹת?"
חֲבֵרוֹ לְמִשְׁמֶרֶת הִגִּיעַ בְּתוֹךְ שְׁנִיּוֹת, בַּחֲלִיפָה, וְנָאוֹר הִתְרַחֵק פְּנִימָה וְאוֹתֵת לְהַמְשִׁיךְ אִיתּוֹ. בִּפְנִים חָלַפְנוּ בְּמֶרֶץ עַל פְּנֵי שְׁלוֹשֶׁת הַתּוֹרִים הָאֲרוּכִּים, שֶׁהִפְתִּיעוּ אוֹתִי בִּצְפִיפוּתָם עַל רֶקַע נוֹף הַשָּׂדֶה הַשּׁוֹמֵם. עוֹד אֲנִי מִתְלַבֵּט אִם עָלַי לוֹמַר שֶׁאֵין צוֹרֶךְ, שֶׁאֲחַכֶּה כְּמוֹ כּוּלָּם, וְהוּא כְּבָר לָקַח אוֹתִי בַּיָּד לְרֵאשִׁית הַתּוֹר. נָאוֹר הִתִּיר לְמַעֲנִי בְּיָד בּוֹטַחַת סְלִילֵי פְּלַסְטִיק גְּמִישִׁים, הִמְשַׁכְנוּ פְּנִימָה בִּפְנִים חֲתוּמוֹת וּבְתוֹךְ זְמַן קָצָר הָיִינוּ מוּל בִּיקּוֹרֶת הַדַּרְכּוֹנִים. הוּא נֶעֱמָד בְּהַפְגָּנָתִיּוּת מְסוּיֶּמֶת בַּכְּנִיסָה, כְּמִי שֶׁבִּיצֵּעַ אֶת חֶלְקוֹ בָּעִסְקָה. לִתְמִיהָתִי הַמְּסוּיֶּמֶת הִסְבִּיר שֶׁזּוֹ הַנְּקוּדָּה הָרְחוֹקָה בְּיוֹתֵר שֶׁמַּתִּירָה לוֹ חֲלוּקָּה פְּנִימִית שֶׁל גְּבוּלוֹת גְּזֵרָה. הוּא שִׁילֵּב אֶת יָדָיו עַל חָזֵהוּ, וַאֲנִי מִיהַרְתִּי לְחַקּוֹת אֶת הַתְּנוּעָה.
"אָז מָה, לְאָן טָס?"
"פִּירֶנְצֶה."
"וָואלָה. כַּמָּה זְמַן?"
"חוֹדֶשׁ."
"מָה אַתָּה אוֹמֵר. מָה, טִיּוּל, מִישֶׁהוּ מְתַחְתָּן?"
"לֹא. יֵשׁ לִי שָׁם קוּרְס."
"אַתָּה הוֹלֵךְ לִלְמוֹד שָׁם?"
"לֹא. כְּלוֹמַר, כֵּן. יֵשׁ לִי קוּרְס שָׂפָה."
"אִיטַלְקִית?"
הִנְהַנְתִּי נִמְרָצוֹת, כְּאָדָם הַמִּשְׁתַּדֵּל לְשַׁכְנֵעַ בְּחַפּוּתוֹ.
"לָמָּה?"
"לָמָּה? הממ... שְׁאֵלָה טוֹבָה. אַתָּה לֹא הָרִאשׁוֹן שֶׁשּׁוֹאֵל. וּבְעֶצֶם גַּם אֲנִי לֹא לְגַמְרֵי בָּטוּחַ. עָבַדְתִּי בְּתוֹר מְתַרְגֵּם, אֲנִי עֲדַיִין עוֹבֵד, עֶקְרוֹנִית, אָז חָשַׁבְתִּי..."
"אֵיזֶה יוֹפִי. תַּרְגּוּם שֶׁל מָה?"
"שֶׁל מָה שֶׁנּוֹתְנִים. בְּהוֹצָאוֹת סְפָרִים, כְּלוֹמַר. רוֹמָנִים, סִפְרֵי מֶתַח. יְלָדִים גַּם."
"יָפֶה יָפֶה. עַל מָה אַתָּה עוֹבֵד עַכְשָׁיו?"
"מֵאַנְגְּלִית אֲנִי עוֹשֶׂה."
"אָה, יֵשׁ לְךָ רֶקַע אָמֵרִיקָאִי בַּמִּשְׁפָּחָה, נוֹלֶדֶת שָׁם?"
"לֹא."
"אָז מֵאֵיפֹה הַשָּׂפָה?"
"אֲנִי יוֹדֵעַ? מֵהַטֵּלֵוִויזְיָה אוּלַי... מִפֹּה וּמִשָּׁם. קָרָאתִי גַּם לֹא מְעַט סְפָרִים בְּאַנְגְּלִית, כָּכָה ש... לֹא מִמַּשֶּׁהוּ מְסוּיָּם בְּכָל מִקְרֶה."
זָעִיר-זָעִיר נָבְעָה בְּפָנָיו הַסָּפֵק, וְהוּא הִטָּה אֶת רֹאשׁוֹ הַצִּדָּה הַטָּיָה כִּמְעַט לֹא מוּרְגֶּשֶׁת. גֵּירֵד בֶּחָזֶה בַּעֲדִינוּת, בְּזֶרֶת בִּלְבַד מִשּׁוּם מָה, וְהַקְּמִיצָה נוֹגַעַת-לֹא-נוֹגַעַת בַּלּוֹגוֹ שֶׁל רָשׁוּת הָאוּכְלוּסִין וְהַהֲגִירָה. בְּאוֹתוֹ רֶגַע הֵבַנְתִּי שֶׁמַּאֲזַן הַכּוֹחוֹת נֶחְתַּם, וְהָעֶלְיוֹנוֹת מוּקְנֵית מִכּוֹחַ הַהוֹוֶה וְלֹא עַל פִּי סִדְרֵי הֶעָבָר.
"וְתַגִּיד, אֶפְשָׁר לְהִתְפַּרְנֵס מִזֶּה?"
"מָה זֶה?"
"כְּאִילּוּ, יֵשׁ בָּזֶה עֲבוֹדָה?"
"אָה, טוֹב.. זֶה חֵלֶק מֵהַבְּעָיָה. הֲכִי הַרְבֵּה סְפָרִים מְתַרְגְּמִים מֵאַנְגְּלִית, אֲבָל מִן הַסְּתָם יֵשׁ גַּם הֲכִי הַרְבֵּה מְתַרְגְּמִים."
"כֵּן, בֶּטַח יֵשׁ הַרְבֵּה יְהוּדִים שֶׁעָשׂוּ עֲלִיָּיה, אוֹ בָּנִים שֶׁל דִּיפְּלוֹמָטִים. עִם אַנְגְּלִית שְׂפַת אֵם וְהַכּוֹל."
"יוֹתֵר חֲשׁוּבָה הַשָּׂפָה שֶׁאֵלֶיהָ מְתַרְגְּמִים, מָה שֶׁנִּקְרָא 'שְׂפַת יַעַד'."
"אֲבָל בִּשְׁבִיל לְתַרְגֵּם בֶּטַח צָרִיךְ לְהָבִין הַכּוֹל, אֶת כָּל הַתַּרְבּוּת, וְלָמָּה הַסּוֹפֵר הִתְכַּוֵּון בְּכָל בִּיטּוּי."
"אֶפְשָׁר לְהַגִּיעַ לְכָל רָמָה שֶׁל עוֹמֶק גַּם בְּשָׂפָה שְׁנִיָּיה."
"זֶה בֶּטַח קָשֶׁה."
"יוֹתֵר חָשׁוּב הַיַּעַד."
"הַיַּעַד?"
"שְׂפַת הַיַּעַד."
נִיכָּר בְּנָאוֹר שֶׁטֶּרֶם הִגִּיעַ לְקַרְקַע מוּצָקָה. הוּא הֶעֱבִיר יָד בִּשְׂעָרוֹ הַמָּלֵא, וּלְפֶתַע הִזְכִּיר לִי אֶת הָאוֹפַנּוֹעָנִים עַזֵּי הַמַּבָּע עַל כְּרִיכוֹת הַמַּחְבָּרוֹת שֶׁהָיוּ קוֹנִים לִי בְּיַלְדוּתִי.
"עִם כָּל הַתַּרְבּוּת, וְהַבִּיטּוּיִים וְהַמִּשְׂחָקִי מִילִּים?"
לֹא עָנִיתִי. הַהִיקָּסְמוּת שֶׁעֲבוֹדָתִי מְהַלֶּכֶת עַל הַבְּרִיּוֹת בַּת חֲלוֹף, וְנוֹבַעַת מֵחֶדְוַות הַקּוּרְיוֹז. לָכֵן בִּשְׁלַב הַחוּלִּין, שֶׁמַּרְבִּית הַשִּׂיחוֹת הָאֵלֶּה לֹא חוּצוֹת, אֲנִי נִזְהָר וּמִסְתַּפֵּק בְּמִלְמוּל כְּלָלִי. אֲבָל אִם יֵשׁ אֶת נַפְשׁוֹ שֶׁל הַשּׁוֹאֵל לָדַעַת דְּבַר-מָה עַל הָאֱמֶת הָעֲמוּקָּה שֶׁל מְלַאכְתִּי, עַל טִיבָם שֶׁל הַשַּׂקִּיקִים הַזְּעִירִים שֶׁאֲנִי מַנִּיחַ מִדֵּי יוֹם עַל כַּפּוֹת הַמֹּאזְנַיִים, בְּאֵינְסְפוֹר הַחְלָטוֹת זְעִירוֹת שֶׁעָלַי לְקַבֵּל – אוֹ אָז מִתּוֹךְ שַׁתְקָנוּתִי קָם הַיֶּלֶד הַמְּשַׁוֵּועַ, זֶה שֶׁדִּקְלָם בִּפְנֵי הָאוֹרְחִים בַּסָּלוֹן אֶת שְׁמוֹת הַפְּרָחִים שֶׁלָּמַד, בְּלִי שֶׁיָּבִין מַדּוּעַ, כִּי עַכְשָׁיו זוֹ שְׁעַת כּוֹשֶׁר וְחוּשָׁיו מוֹרִים לוֹ 'פָּעַל'. נָאוֹר הִגִּיעַ רָחוֹק מֵהַמְּקוּבָּל. הִבַּטְתִּי בּוֹ אֲרוּכּוֹת, וּבְעֵינֵי רוּחִי כְּבָר רָאִיתִי אֵיךְ אֲנִי מְסַפֵּר לוֹ, בִּקְצֵה גְּבוּל הַגִּזְרָה שֶׁלּוֹ, עַל רוֹמָאן יָאקוֹבְסוֹן וְשָׁלוֹשׁ רָמוֹת הַהַעֲבָרָה; עַל לוֹרֵנְס וְנוּטִי וּפְרִידְרִיךְ שֶׁלֵּיירְמַכָּר אוֹ עַל הַמֵּטַאֲפוֹרוֹת הָאוּנִיבֶרְסָלִיּוּת שֶׁל לַיְיקוֹף וְג'וֹנְסוֹן, שֶׁאַחֲרֵיהֶם מִיָּד תָּבוֹא, עֵזֶר שֶׁכְּנֶגֶד, הִיפּוֹתְזַת סַפִּיר-וּוֹרְף; עַל חַיֵּי. כָּל אֵלֶּה מוּכָנִים אֶצְלִי תָּדִיר, וְרַק מְחַכִּים לַהִזְדַּמְּנוּת הַמַּתְאִימָה.
נָאוֹר עֲדַיִין שָׁתַק.
שׁוּב הִבַּטְתִּי בּוֹ לְרֶגַע, בַּחֲטָף. הוּא נִרְאָה אַחֶרֶת לַחֲלוּטִין מִשֶּׁזָּכַרְתִּי אוֹתוֹ, וְלֹא רַק בִּגְלַל הַשֵּׂיעָר. אִישׁוֹנָיו הַכְּחוּלִּים הָיוּ קְבוּעִים בְּנַחַת בְּמֶרְכַּז עֵינָיו; מִצְחוֹ הָיָה חֵלֶק, הֶחָזֶה שֶׁלּוֹ הִתְנַפֵּחַ וְהִתְמַצֵּק וּמְתָאֵר גּוּפוֹ הַשְּׁרִירִי מִילֵּא אֶת חוּלְצַת הַפּוֹלוֹ הַצְּמוּדָה. מֵהַחַיָּיל שֶׁהָיָה זָכַרְתִּי רַק טַעַם שֶׁל מַרְדָנוּת, אוֹ אֲאוּטְסַיְידֵּרִיּוּת, מִכָּל מָקוֹם שׁוּלִיּוֹת, וְאִילּוּ עַכְשָׁיו דִּיבַּרְתִּי עִם לֵב לִבּוֹ שֶׁל הַמִּמְסָד.
עֵינֵינוּ הִצְטַלְּבוּ וַאֲנִי מִיהַרְתִּי לִשְׁאוֹל "אָז מָה אִיתְּךָ".
הוּא עָנָה מָה שֶׁעָנָה. כְּשֶׁנּוֹכַח שֶׁאֵינֶנִּי מֵגִיב, לְבַסּוֹף הֵפֵר אֶת הַשְּׁתִיקָה:
"רֶגַע, אָז לָמָּה אִיטַלְקִית בְּסוֹף לֹא אָמַרְתָּ."
"זֶה גַּם קָשׁוּר לָעִנְיָין שֶׁל הַתַּרְגּוּם."
"אָה," הוּא מַדַּד אוֹתִי בְּמַבָּט. "אַתָּה מְחַפֵּשׂ לְךָ עוֹד נִישָׁה, אַתָּה אוֹמֵר. מִין יִיחוּד מִשֶּׁלָּךְ אוֹ מַשֶּׁהוּ?"
"מַשֶּׁהוּ." הֶעֱבַרְתִּי אֶת מִשְׁקַל גּוּפִי מְרַגֵּל לְרֶגֶל. סְבִיבֵנוּ הִבְחַנְתִּי בִּתְנוּעָה סְפּוֹרָדִית שֶׁל נוֹסְעִים, שֶׁמִּחוּץ לְעֶדְרִיּוּת הַתּוֹר שׁוּב לִי נִרְאוּ מְעַטִּים בְּיוֹתֵר. דַּחַף מוּחְלָשׁ הִבְהֵב לְרֶגַע לְמַהֵר וּלְהַשִּׂיג אוֹתָם בְּתוֹר הַדַּרְכּוֹנִים, שֶׁלֹּא יַגִּיעוּ לִפְנֵי. לֹא זַזְתִּי. שְׁתִיקָתֵנוּ הִתְאָרְכָה. לְמַרְבֵּה הַהֲקָלָה, כַּמָּה שְׁנִיּוֹת לְאַחַר מִכֵּן חַרְחֻר מַכְשִׁיר הַקֶּשֶׁר שֶׁלּוֹ, וְקוֹל נֶעֱלַם כִּחְכֵּחַ בַּגָּרוֹן וְאָמַר:
"נָאוֹר, תּוּכַל לָבוֹא לְכָאן לַעֲשׂוֹת תִּשְׁאוּל?"
הוּא כֵּיוָון אֶת פִּיו אֶל הַפִּיָּה. "אֵין בְּעָיָה, מַשֶּׁהוּ בָּהוּל?"
"לֹא, לֹא. לְגַמְרֵי בְּנוֹהַל." וְאַחֲרֵי דְּמָמָה קְצָרָה: "לָנוּ בֶּטַח יֵשׁ זְמַן. בְּקִיצּוּר, כְּשֶׁאַתָּה מִתְפַּנֶּה תַּגִּיעַ."
"רוּת."
הוּא הִבִּיט בִּי וּלְאַחַר מִכֵּן בַּמַּכְשִׁיר כְּמִתְנַצֵּל, אֲבָל אָז אָמַר בְּנַחַת: "אֵיפֹה הָיִינוּ?"
עָטִיתִי פְּנֵי מוּדְאָג. "אַתָּה לֹא צָרִיךְ לָלֶכֶת, אֲנִי לֹא רוֹצֶה שֶׁבְּגִלֲלַי..."
"כֵּן, כֵּן, אַתָּה צוֹדֵק," הוּא אָמַר, אֲבָל לֹא זָע מִמְּקוֹמוֹ. "אֵיזֶה קֶטַע, הָא?"
"שְׁמָהּ?"
"שֶׁנִּפְגַּשְׁנוּ. מָה הַסִּיכּוּי לִפְגּוֹשׁ כָּכָה מִישֶׁהוּ מוּכָּר?" עַכְשָׁיו הוּא דִּיבֵּר לְעַצְמוֹ יוֹתֵר מֵאֲשֶׁר אֵלַי, "בַּשָּׁעוֹת הָאֵלֶּה אַף אֶחָד לֹא בָּא."
לֹא הָיָה לִי מָה לוֹמַר בִּתְגוּבָה, וְכַהֶרְגֵּלִי בְּמַצָּבִים כָּאֵלֶּה כִּיוַּוצְתִּי אֶת הַגַּבּוֹת וְהִנְהַנְתִּי בְּמֵרְץ, כְּשׁוֹקֵעַ בְּמַחֲשָׁבוֹת, אִם לֹא לְהֵיחָלֵץ מִמְּבוּכַת הַשְּׁתִיקָה לְפָחוֹת לְהַצְדִּיקָהּ. אֵינֶנִּי חוֹבֵב גָּדוֹל שֶׁל תְּהִיּוֹת קוֹסְמִיּוֹת מִסּוּג זֶה וְאֵין לִי מָה לְהוֹסִיף עֲלֵיהֶן. הַסִּיכּוּי לְהִיתָּקְלוּת מִקִּרְיַת אַחַת אַפְסִי כְּמוֹ סִיכּוּיָהּ שֶׁל כָּל הִיתָּקְלוּת מִקִּרְיַת אַחֶרֶת, וּשְׁרִירוּתִי בְּאוֹתָהּ מִידָּה.
הַפְּרֵידָה הָיְתָה בַּפֶּתַח וְרַק הִמְתִּינָה לָרֶגַע הַמַּתְאִים, חוֹכֶכֶת עַל מִי לְהַטִּיל לְמַמְשָׁה. הַפָּן הַפִיזִי שֶׁל הַמַּעֲשֶׂה מִכָּל מָקוֹם הָיָה מוּצְלָח מְאוֹד: אָמְנָם אֲנִי הִגַּשְׁתִּי יָד רָפֶה לַלְּחִיצָה וְתוּ לֹא, עַל סְמַךְ שִׁיפּוּטִי אֶת הַנְּסִיבּוֹת, אַךְ לְמַזָּלִי הִבְחַנְתִּי בִּזְמַן שֶׁהוּא דַּוְוקָא מֵסִיט אֶת יָדוֹ הַצִּדָּה מֶרְחָק מַשְׁמָעוּתִי, לְשֵׁם תְּנוּפָה, וּבְמַכַּת כּוֹחַ מִתְפָּרֵץ הִסְפַּקְתִּי לְהַקְשִׁיחַ אֶת כַּף יְדֵי הַנְּטוּעָה בִּמְקוֹמָהּ, וּבְכָךְ לִתְרוֹם אֶת חֶלְקֵי לְכֵיף אֵיתָן וְקוֹלָנִי, שֶׁנִּמְשַׁךְ לִכְדֵי תְּקִיעַת יָד יַצִּיבָה. אַחֵר כָּךְ הָלַךְ נָאוֹר וְהִתְרַחֵק. בָּאֲוִויר עוֹד נוֹתְרוּ מִילּוֹתָיו הָאַחֲרוֹנוֹת:
"טִיסָה נְעִימָה, יוֹנָתָן."
תַּקְצִיב הַנְּסִיעָה הָיָה דָּחוּק וּמְחוּשָּׁב עַד לְאֵירוֹ הָאַחֲרוֹן, אַךְ זֶה לֹא גָּרַע מֵהַטִּבְעִיּוּת שֶׁבָּהּ נִכְנַסְתִּי לַחֲנוּת הֶדְיוֹטִי פְּרִי הַגְּדוֹלָה. בָּרָגִיל אֵינֶנִּי אוֹכֶל מַמְתַּקִּים וּבֶטַח שֶׁאֵינֶנִּי קוֹנֶה, אֲבָל עַכְשָׁיו, בַּחֲנוּת הַפְּטוּרָה מִמֶּכֶס, דַּוְוקָא בְּשֶׁפַע וּבְגוֹדֶל חֲסַר הַבּוּשָׁה שֶׁל הָאֲרִיזוֹת, חֶלְקָן צִבְעוֹנִיּוֹת כְּזִיקּוּקִים שֶׁקָּפְאוּ, מָצָאתִי מַחֲזֶה מְלַבֵּב. עָבַרְתִּי לְיַד הַבְּשָׂמִים וְהִתַּזְתִּי עַל יְדֵי מִזֶּה וּמִזֶּה, בְּלִי הַבְחָנָה, עַד שֶׁבִּמְהֵרָה אָזְלוּ חֶלְקוֹת הָעוֹר הַפְּנוּיוֹת וְשׁוּב לֹא הִצְלַחְתִּי לְהַבְחִין בֵּין הַנִּיחוֹחוֹת. נֶאֱנַחְתִּי כְּמִי שֶׁנּוֹאַשׁ מִסִּכְלוּתוֹ שֶׁלּוֹ, וְיָצָאתִי מֵהַחֲנוּת כִּמְעַט בְּזַעַף, מַדִּיף שׁוֹבֶל כְּלָלִי אַךְ חַד מַשְׁמָעִי שֶׁל חֲגִיגִיּוּת, בַּדֶּרֶךְ אֶל הַשַּׁעַר.
עַל הַמַּסּוֹעַ הָאוֹטוֹמָטִי, עוֹד אֲנִי נֶהֱנֶה מֵהַמְּהִירוּת שֶׁהוּא נוֹסֵךְ בִּצְעָדַיי, פָּגְעוּ עֵינַי בַּשֶּׁלֶט "Lounge". לְפֶתַע נִזְכַּרְתִּי שֶׁכַּאֲשֶׁר הִנְפַּקְתִּי אֶת כַּרְטִיס הָאַשְׁרַאי שֶׁבָּהּ נְצִיגַת הַמְּכִירוֹת וְהִדְגִּישָׁה כִּי הוּא מְאַפְשֵׁר לְהִיכָּנֵס לַמִּתְחָם הַנֶּחֱשָׁק לְלֹא הַגְבָּלָה. בִּשְׁעָתוֹ הָיָה זֶה פְּרָט חֲסַר מַשְׁמָעוּת בְּעֵינַי, אִם לֹא נִלְעָג מַמָּשׁ, אֲבָל עַכְשָׁיו דַּוְוקָא רָאִיתִי בְּכָךְ עוֹד הַפְתָּעָה נְעִימָה. כְּשֶׁהָדַף אוֹתִי הַמַּסּוֹעַ אֶל הַשַּׁיִשׁ בָּלַמְתִּי אֶת רַגְלֵי בְּבַת אַחַת, וּבִמְקוֹם לַעֲלוֹת עַל חֶלְקוֹ הַשֵּׁנִי, הַמּוֹבִיל אֶל הַשַּׁעַר, פָּנִיתִי בְּחַדּוּת הַצִּידָּה, אֶל דֶּלֶת הַזְּכוּכִית שֶׁמִּתַּחַת לַשֶּׁלֶט הַמַּזְמִין.
"שָׁלוֹם לַאֲדוֹנִי," הִטְעִים מִי שֶׁנִּרְאֶה צָעִיר מִמֶּנִּי אַךְ בִּמְעַט, וְכַנִּרְאֶה הָיָה מְנַהֵל הַמִּשְׁמֶרֶת. עַל חָזֵהוּ הִתְנוֹסְסָה הַתָּגִית הַמּוּזְהֶבֶת YARIV, בְּאוֹתִיּוֹת גְּדוֹלוֹת מִשּׁוּם מָה. לָבַשׁ חוּלְצָה בְּצֶבַע שַׁמֶּנֶת, שְׂעָרוֹ הָיָה גָּזוֹז וְאֶת לְחַיָּיו עִיטְּרוּ זִיפִים, שֶׁמִּבַּעֲדָם דִּמְיַינְתִּי אוֹתוֹ לְרֶגַע יוֹצֵא לְמִשְׁמֶרֶת, אַחֲרֵי שֶׁהִתְעַצֵּל אוֹ לֹא הִסְפִּיק לְהִתְגַּלֵּחַ. הִתְחַלְתִּי לְהִתְחָרֵט עַל כָּל הַהַרְפַּתְקָה. הוּא מִצִּדּוֹ חָתַם אֶת פְּנִיָּיתוֹ בִּמְחִיאַת כַּף, וְיָדָיו הִצְטָרְפוּ וְנָעוּ זוֹ כְּנֶגֶד זוֹ בַּחֲצִי סִיבּוּב, בְּמֵעֵין מֶחְוָות יְעִילוּת שֶׁמַּזְכִּירָה גַּם תְּפִילָּה.
"בַּמֶּה אֶפְשָׁר לַעֲזוֹר?"
הִצְטַמְרַרְתִּי. מָסַרְתִּי לוֹ אֶת הַכַּרְטִיס בִּתְנוּעָה אִילֶּמֶת, וְיָרִיב רָכַן וְהַקְּלִיד מַשֶּׁהוּ בַּמַּחְשֵׁב. כַּעֲבוֹר שְׁנִיּוֹת סְפוּרוֹת הוֹדִיעַ שֶׁאֲנִי יָכוֹל לְהִיכָּנֵס, אֲבָל אֲנִי פָּלַטְתִּי מַאֲפֵי סִילוֹן אֲוִויר דַּק, בְּתַרְעוֹמֶת לֹא מְסוּתֶּרֶת. כָּל שָׂפָה יְכוֹלָה לָקַחַת אֶת דּוֹבְרֶיהָ רַק עַד גְּבוּל מְסוּיָּם, וְרִשְׁמִיּוּת אוֹמֶרֶת-הוֹד, שֶׁמְּבַטֵּאת כָּבוֹד לַטֶּקֶס וְנוּסַּכְתָּ בּוֹ כַּוּוֹנָה, אֵינֶנָּה אֶפְשָׁרִית עֲבוּרֵנוּ. הָעִבְרִית לֹא יְכוֹלָה שֶׁלֹּא לְהוֹתִיר קְרִיצָה שֶׁל גִּיחוּךְ בֵּין אִישׁ הַשֵּׁירוּת לַטֵּקְסְט שֶׁעָלָיו לְדַקְלֵם, וְזֶה בְּדִיּוּק מָה שֶׁקָּרָה עַכְשָׁיו. מֵרֶגַע שֶׁפָּתַח אוֹתוֹ מְנַהֵל-מִשְׁמֶרֶת אֶת פִּיו שׁוּב לֹא הָיִיתִי אָדָם צָעִיר בְּבֵית הַנְּתִיבוֹת שֶׁמְּזוּמֶּנֶת לוֹ הַרְפַּתְקָה; בְּאִבְחַת "בָּמָה" אַחַת גָּזַר מֵעָלַי יָרִיב אֶת שַׁרְווּלֵי וְגֵירֵשׁ אוֹתִי חֲזָרָה אֶל הָרִשְׁמִיּוֹת הַמְּכוּבֶּסֶת וְהַמְּאוּסָה שֶׁל הַיּוֹם-יוֹם: אֶל נְצִיגֵי הַשֵּׁירוּת הָעֲלוּבִים בַּטֵּלֵפוֹן, שֶׁאוֹמְרִים "אֲדוֹנִי" רַק בְּכַעַס, מִתּוֹךְ טְרוּנְיָה, כְּשֶׁאַתָּה מְאַיֵּים עֲלֵיהֶם בִּתְבִיעָה; אֶל הַנִּימוּס חֲשׁוּק-הַשִּׁינַּיִים בְּתִכְתּוֹבֶת עִם רָשׁוּיוֹת הַמַּס, שֶׁחוֹסֶר הַיְּכוֹלֶת לְהָבִין אֶת לְשׁוֹנָן – הֶפְסֵד צוֹרֵב בַּמִּגְרָשׁ שֶׁלָּךְ – מֵסֵב אוֹבְדָן מַבְהִיל שֶׁל מֵאוֹת שְׁקָלִים בְּשָׁנָה, הֶפְסֵד צוֹרֵב בַּמִּגְרָשׁ שֶׁלָּהֶן. אֶל חַיֵּי.
הוּא רָאָה שֶׁאֵינֶנִּי מֵגִיב וְנִיסָּה שׁוּב:
"אֲדוֹנִי?"
לֹא נָתַתִּי סִימָן.
"אַתָּה מוּזְמָן לְהִיכָּנֵס לַטְּרַקְלִין האח"מים, אֲדוֹנִי."
עַכְשָׁיו כְּבָר חָטַפְתִּי אֶת הַכַּרְטִיס וְרַצְתִּי פְּנִימָה בִּבְהִילוּת. כִּמְעַט יָכוֹלְתִּי לִשְׁמוֹעַ אֵיךְ הַשַּׁלְוָוה הַדְּקִיקָה שֶׁלִּיוְּותָה אוֹתִי, שֶׁכֹּה הִקְפַּדְתִּי לְשַׁמֵּר, נִקְרַעַת מֵעָלַי בְּבַת אַחַת.
טְרַקְלִין?! מָה פִּתְאוֹם טְרַקְלִין? זֹאת הֲרֵי מִילָּה שֶׁהוּא מֵעוֹלָם לֹא הִשְׁתַּמֵּשׁ בָּהּ לִפְנֵי שֶׁנִּכְנַס לְמִשְׁמֶרֶת וּבַחַיִּים לֹא יִשְׁתַּמֵּשׁ בָּהּ אַחֲרֶיהָ, בְּבֵית, עִם הַחֶבְרָה בַּמִּיטָּה, בְּמִילּוּאִים, בָּאוֹטוֹבּוּס לָאוּנִיבֶרְסִיטָה, בְּכַדּוּרֶגֶל שֶׁל שַׁבָּת – אָז מָה פִּתְאוֹם טְרַקְלִין? מֵאֵיזֶה עוֹלָם סָפוּן-עֵץ וְעַתִּיר טִקְסִיּוֹת הוּא שָׁאַב אוֹתָהּ? אֵיךְ אֶפְשָׁר לִהְיוֹת כָּל כָּךְ מְנוּכָּר לָמָּה שֶׁיּוֹצֵא לְךָ מֵהַפֶּה, בֶּנְאָדָם, לְהַפְקִיר אֶת מַגְדִּיר הַיִּיחוּדִיּוּת הַיָּקָר בְּיוֹתֵר שֶׁיֵּשׁ לְךָ, הַשָּׂפָה שֶׁלְּךָ, בִּידֵי הַשִּׁיטָה?
ואח"מים? מָה הַקֵּהוֹת הַזֹּאת? הָ"אִישִׁיּוּת" שֶׁל אח"מים הִיא הֲרֵי לֹא הָ-Person שֶׁל הָ-Very Important Person. זוֹ לֹא אוֹתָהּ מַשְׁמָעוּת וְלֹא אוֹתוֹ מְשַׁלֵּב. "אח"מים" לוֹקֵחַ אֶת הַקּוֹרֵא הָעִבְרִי לִמְחוֹזוֹת שֶׁל אַבְטָחַת-אִישִׁים וְשַׁבַּ"כּ, אוֹ שֶׁל מֶשֶׁק-כַּנְפֵי-הִיסְטוֹרְיָה: "אִישִׁיּוּת" זֶה צֶ'רְצִ'יל אוֹ טְרוּמָן אוֹ מֹשֶׁה דַּיָּין, וְקָשֶׁה לְהַגִּיד שֶׁהַחֶדֶר הַמְּצוּעֲצָע הַזֶּה, שֶׁכָּל פִישֶׁר כָּמוֹנִי עִם וִיזָה כ.א.ל יָכוֹל לְהִיכָּנֵס אֵלָיו, הוּא הַחֶדֶר שֶׁלָּהֶם (אוֹ סְלִיחָה: הַטְּרַקְלִין שֶׁלָּהֶם), לֹא?
תַּרְגּוּם גָּרוּעַ, בֶּאֱמֶת תַּרְגּוּם גָּרוּעַ, בְּחַיֵּי. הֲרֵי הָ-Lounge בְּטֵקְסְט הַמָּקוֹר מְנַסֶּה לְשַׁדֵּר קַלִּילוּת חוֹבֶקֶת-עוֹלָם, נוֹחוּת וְנַיָּידוּת אֵלֵגַנְטִית; "טְרַקְלִין אח"מים" הַמְּסוּרְבָּל וְהַפְּרוֹבִינְצְיָאלִי עוֹשֶׂה בְּדִיּוּק הַהֶפֶךְ.
נוּ, אָז אֵיךְ הָיָה צָרִיךְ לְתַרְגֵּם?
(מִי אָמַר שֶׁצָּרִיךְ? מִי אָמַר שֶׁאֶפְשָׁר?)
מְבוֹאָה? מְלָאכוּתִי. חֲדַר הַמְתָּנָה? מְגַמֵּד, מָה זֶה, תּוֹר בְּקוּפַּת חוֹלִים? כָּל שְׂדֵה הַתְּעוּפָה הַזֶּה הוּא חֲדַר הַמְתָּנָה אֶחָד גָּדוֹל, כָּל הָעִנְיָין פֹּה הוּא לִיצוֹר בִּידּוּל שֶׁל יוּקְרָה. אוּלַי מַשֶּׁהוּ עִם פֶרְמְיוּם? אָמְנָם זֶה לֹא הַהֶקְשֵׁר הַמְּקוֹרִי, אֲבָל הַהֶקְשֵׁר הַמְּקוֹרִי גַּם כָּכָה אֱוִוילִי וּבְ"פֶרְמְיוּם" הַדָּגֵשׁ הוּא יוֹתֵר עַל הַמּוּצָר וּפָחוֹת עַל הַנֶּהֱנִים מִמֶּנּוּ, מָה שֶׁבַּמִּקְרֶה הַזֶּה כֵּן יִהְיֶה מְדוּיָּק; "פֶרְמְיוּם" גַּם מְהַדְהֵד גִּרְסָאוֹת מְלֵאוֹת אוֹ מְשׁוּדְרָגוֹת שֶׁל הַרְבֵּה תּוֹכְנוֹת כְּמוֹ לִינָּקֵד-אֵין וּסְקַיְיפּ, וְזֶה עוֹלָם תּוֹכֶן שֶׁיֵּשׁ לוֹ קֶשֶׁר אַמִּיץ לְבֵינְלְאוּמִּיּוֹת וּלְקַדְמָה. אָז פֶרְמְיוּם? 'חֲדַר הַמְתָּנָה פֶרְמְיוּם'? (לֹא. עֲמָמִי וּמִתְחַנְחֵן) 'חֶדֶר הַטָּבוֹת'? (טִיפְּשִׁי. דּוֹמֶה מִדַּי לַ"חֲדַר עִסְקָאוֹת" אוֹ לְ"מֶרְכַּז מִבְצָעִים" שֶׁל חֲנוּת שְׁטִיחִים). לָמָּה לֹא 'חֲדַר פִּינּוּקִים'?! זֶה צָעִיר, רַעֲנָן, דִּיבּוּרִי אֲבָל חִינָּנִי מְאוֹד, מוּדָע לְעַצְמוֹ בְּמִין קְרִיצָה שׁוֹבָבָה. מָה גַּם שֶׁזֶּה הַקַּו הַפִּרְסוּמִי שֶׁל כַּרְטִיס הָאַשְׁרַאי – לְפַנֵּק! לְפַנֵּק! לְפַנֵּק! – וְאוּלַי יָכוֹל לְהִיוּוֹצֵר כָּאן רֶצֶף רַעְיוֹנִי שֶׁהַקּוֹרֵא יָכוֹל לְהָזֵד... (לֹא, לֹא, עַל הַפָּנִים. נִשְׁמָע כְּמוֹ בֵּית-זוֹנוֹת). בְּסוֹפוֹ שֶׁל דָּבָר כַּנִּרְאֶה שֶׁאֵין מָנוֹס מִ"לָּאוּנְג'", מַקְסִימוּם "חֶדֶר V.I.P", כְּצֵירוּף סְמִיכוּת, עִם כָּל הַבְּעָיָיתִיּוּת. זֶה בֶּטַח יוֹתֵר טוֹב מִ"טְרַקְלִין אח"מים" וְתִפְלָצוֹת דּוֹמוֹת. אֲבָל בְּכָל זֹאת, מִי שֶׁנִּכְנַס לִלְאוֹנַג' וּלְ-"Lounge" לֹא נִכְנַס לְאוֹתוֹ מָקוֹם, לֹא בְּדִיּוּק... תָּמִיד יֶחְסַר אוֹ יִתְוַוסֵּף עַל זֶה מַשֶּׁהוּ... מִין חֲרִיפוֹת מְיוּחֶדֶת ש... אוּלַי הִשְׁתַּמְּעוּת אוֹ אֲסוּצְיַאצְיָה הִיּוּלִית לֹא מִילּוּלִית כִּמְעַט שֶׁנִּדְבְּקָה, מָה לַעֲשׂוֹת, קְצָת אַחֶרֶת לְכָל סֵט שֶׁל אוֹתִיּוֹת וְרַק הוֹדוֹת לַזְּמַן וְלַסַּךְ הַמִּצְטַבֵּר שֶׁל הַשִּׁימּוּשׁ בָּהּ מְעוֹרֶרֶת בְּקֶרֶב דּוֹבְרֵי כָּל שָׂפָה וּבָהֶם בִּלְבַד מִין יְדִיעָה שׁוֹנָה, עַל דָּבָר שֶׁלֹּא קַיָּים וּכְבָר לֹא יָכוֹל לְהִתְקַיֵּים בְּעוֹלָמָם שֶׁל דּוֹבְרֵי כָּל שְׁאָר הַשָּׂפוֹת וְאִי אֶפְשָׁר לְהַסְבִּיר אוֹ לְהַדְגִּים וּבֶטַח שֶׁלֹּא לַתָּר...
דַּי.
יָדִי גִּישְּׁשָׁה אֶל הַתִּיק וְחִילְּצָה מִמֶּנּוּ אֶת בַּקְבּוּקוֹן הֲקָמוֹמִיל. קֵירַבְתִּי אוֹתוֹ לַנְּחִירִיִּים וְהִקְפַּדְתִּי עַל מַחֲזוֹר הַנִּרְמוּל: שֵׁשׁ עֶשְׂרֵה שְׁאִיפוֹת עֲמוּקּוֹת – שֵׁשׁ עֶשְׂרֵה נְשִׁיפוֹת מְלֵאוֹת.
הָיָה עָלַי לִהְיוֹת יוֹתֵר זָהִיר. עַד לֹא מִכְּבָר עָבַדְתִּי לְלֹא הֶרֶף, וּמַנְגְּנוֹן הַהֲגָנָה שֶׁלִּי נִשְׁחַק. כְּשֶׁמַּצִּיבִים שָׂפוֹת זוֹ מוּל זוֹ אִי אֶפְשָׁר שֶׁלֹּא לְהַבְחִין בְּצַלָּקוֹת, שֶׁהֶכְרֵחַ שֶׁיּוֹתִירוּ הַתְּפָרִים בְּעֵת הַשְׁתָּלַת אֵיבָר שֶׁל אַחַת בַּחֲבֶרְתָּהּ; בִּשְׂרִיטוֹת שֶׁהַזִּיזִים הַמְּשׁוּנָּנִים שֶׁל כָּל אַחַת – חָתוּל מְיוּחָם וַחֲתוּלָה סַרְבָנִית בְּאִישׁוֹן לֵיל – יוֹתִירוּ בְּעֵת הַמַּגָּע. זֶה הֲרֵי נִיסָּיוֹן שֶׁנִּידּוֹן לְכִישָּׁלוֹן, לְהִתְיַיחֵס לִתְמוּנָה שֶׁהִתְנַפְּצָה לִרְסִיסִים כְּפָאזֶל, לִשְׁדּוֹד אוֹנִיַּית מַשָּׂא בְּלֵב יָם וְלִבְרוֹחַ עַל רַפְסוֹדָה צָרָה. מְתַרְגְּמֵי סִפְרוּת מְקַבְּלִים אֶת כָּל זֶה בְּהַכְנָעָה, יֵשׁ אַף שֶׁאָנוּ מַרְהִיבִים לִרְאוֹת בְּמַכְשֵׁלוֹת אֵלֶּה בְּדִיּוּק אֶת שׁוֹרֶשׁ הַהַצְדָּקָה הַיְּצִירָתִית לִשְׂכָרֵנוּ הַנָּמוּךְ. אֲבָל לְגַבֵּי הֵן הִתְגַּלּוּ כְּסִיכּוּן מִקְצוֹעִי, וַאֲנִי תִּרְגַּמְתִּי זְמַן רַב מִדַּי בַּחֲשִׂיפָה גְּבוֹהָה – לְבַד, מֵהַבַּיִת, מְסַפֵּר לְסַפֵּר, מֵחֶשְׁבּוֹנִית לַחֶשְׁבּוֹנִית – עַד כְּדֵי הֶפְקֵרוּת. מַשֶּׁהוּ חַיָּיב הָיָה לְהִשְׁתַּנּוֹת.
שֶׁלֹּא כְּהֶרְגֵּלִי, הַהֲבָנָה הַזֹּאת לֹא הִתְגַּבְּשָׁה בְּקִרְבִּי לְאִטָּהּ, עַל פְּנֵי הַפְסָקוֹת צָהֳרַיִים מִתְאָרְכוֹת אוֹ לֵילוֹת מְסוֹרְבֵי שֵׁינָה (מִכָּאן מֵטַאֲפוּרַת הַחֲתוּלִים). הַפַּעַם, הַיְּדִיעָה שֶׁאֲחַפֵּשׂ הִזְדַּמְּנוּת לִבְרוֹחַ וְאַגִּישׁ מוּעֲמָדוּת וְאֶתְקַבֵּל וְאֶסַּע לְאָן שֶׁרַק יִקְּחוּ אוֹתִי, הִכְּתָה בִּי בִּשְׁלֵמוּת וּבְבַת אַחַת, תּוֹךְ כְּדֵי עֲבוֹדָה: תִּרְגַּמְתִּי כָּתְבָה עֲבוּר מָגָזִין חַג שֶׁל עִיתּוֹן כַּלְכָּלִי גָּדוֹל, עַל מַעֲרָבִיִּים אֲמִידִים הַמַּקְדִּישִׁים אֶת חַיֵּיהֶם לַאֲזוֹרִים מוּכֵּי מְצוּקָה. אֶחָד הַמְּרוּאְיָינִים סִיפֵּר מָה הֵנִיעַ אוֹתוֹ לְפַקֵּחַ אִישִׁית עַל שִׁיקּוּם בֵּית סֵפֶר צִיבּוּרִי בְּפוֹרְט-אוֹ-פְּרִינְס:
 "I am a broken man, so I am interested in broken institutions."
אֶת הָרֶגַע הַזֶּה לֹא אֶשְׁכַּח. עָצַרְתִּי, נָתַתִּי לָאֶצְבָּעוֹת לְרַחֵף מֵעַל הַמִּקְלֶדֶת בְּלִי לִכְתּוֹב דָּבָר, וּבְאוֹתָהּ שְׁנִיָּיה מְקוּלֶּלֶת הִתְחַוֵּור לִי בִּמְלוֹא הָעוֹצְמָה: אִי אֶפְשָׁר לְהַגִּיד אֶת זֶה בְּעִבְרִית, אֶת זֶה בְּדִיּוּק וְתוּ לֹא. בְּמִין הִתְגַּלּוּת מִיָּד יָדַעְתִּי שֶׁהַמִּשְׁפָּט הַבּוֹדֵד הַזֶּה, שֶׁאִי אֶפְשָׁר אַף לֹא לַחֲשׁוֹב אוֹתוֹ בַּשָּׂפָה שֶׁלִּי הִיא אִם וְיַעַד, יְלַוֶּוה אוֹתִי זְמַן רַב אַחֲרֵי שֶׁהַכַּתָּבָה כְּבָר תֵּרֵד לִדְפוּס וַאֲקַבֵּל עָלֶיהָ אֶת שֶׁכָּרִי (בְּשׁוֹטֵף-פְּלוּס-שִׁישִּׁים); יִתְנַגֵּן לִי בְּרֹאשׁ בִּשְׁעוֹת מֵתוֹת, יְשַׁמֵּשׁ לִי קָנָה מִידָּה, בְּאוֹרַח כָּלְשֶׁהוּ יִיצֵּג אוֹתִי, יִצְטָרֵף לְסַךְ הַדְּבָרִים שֶׁמֵּהֶם אֲנִי מוּרְכָּב. הִנֵּה, שׁוּב אֲנִי לֹא מְסוּגָּל לְהִימָּנַע מִלְּהִיכָּנֵס לָזֶה: "אָדָם שָׁבוּר, מוֹסָדוֹת שְׁבוּרִים"? לֹא, לֹא, כָּכָה אִי אֶפְשָׁר. "אָדָם הָרוּס – מוֹסְדוֹת הָרוּסִים"? גַּם לֹא, זֶה לֹא אוֹתוֹ הֶרֶס וְלֹא אוֹתוֹ מְשַׁלֵּב. מִצַּד שְׁנֵי, אִם תָּפַר אֶת הַזִּיהוּי הַמִּילּוּלִי בֵּין הָאִישׁ לְבֵין אוֹתָם מוֹסָדוֹת אֲשֶׁר לָהֶם הוּא מַקְדִּישׁ אֶת חַיָּיו – תְּקַלְקֵל אֶת כָּל הָעִנְיָין. בְּקִיצּוּר, לְרֶגַע קָצָר וּמְרוּכָּז עָמַדְתִּי בְּעֵינַיִים וְיָדַיִים חֲשׂוּפוֹת מוּל הָאֵין.
וּמֵרֶגַע שֶׁרָאִיתִי אֶת הַסֶּדֶק, אֲלָלִי, לֹא יָכוֹלְתִּי שֶׁלֹּא לִרְאוֹתוֹ שׁוּב, בְּכָל מָקוֹם, לֹא מְשַׁנֶּה עַל מָה עָבַדְתִּי וְכַמָּה שִׁילְּמוּ לִי. כְּשֶׁתִּרְגַּמְתִּי סֵפֶר נוֹעַר וְאֶחָד הַגִּיבּוֹרִים הִכְרִיז שֶׁהוּא throwing a party, שְׁבוּעַיִים יָמִים רָדְפָה אוֹתִי אוֹתָהּ קַלִּילוּת אַוְורִירִית וּמְבוֹרֶכֶת שֶׁפְּעוּלַּת הַ"זְרִיקָה" מְפַזֶּרֶת, וְאִי אֶפְשָׁר לְהָבִיא אֶל הָעִבְרִית שֶׁבָּהּ לֹא "זוֹרְקִים" מְסִיבּוֹת לַאֲוִויר הָעוֹלָם אֶלָּא "עוֹרְכִים" אוֹתָן, כְּאִילּוּ הָיוּ תַּרְגִּיל צְבָאִי אוֹ מִבְחָן; כְּשֶׁתִּרְגַּמְתִּי סֵפֶר זִיכְרוֹנוֹת פְּרָטִי, עֲבוּר מִשְׁפַּחְתּוֹ שֶׁל נִיצּוּל שׁוֹאָה מִקְּוִוינְס (מִכָּאן הָרְמִיזָה בְּעִנְיַין הַתַּשְׁלוּם הַגָּבוֹהַּ), כְּבָר בַּהַקְדָּמָה עָמַדְתִּי עֵירוֹם וְעֶרְיָה מוּל הַמַּשָּׂא הַפִיזִי מַמָּשׁ שֶׁגָּלוּם בְּגִזְרַת הַגּוֹרָל שֶׁנִּגְזְרָה עַל אוֹתוֹ אָדָם: to bear witness. לֹא יָכוֹלְתִּי לָשֵׂאת אֶת זֶה.
אֲבָל בְּאוֹתוֹ בּוֹקֶר רָצִיתִי לִשְׁכּוֹחַ מִכָּל זֶה, וּלְאַט לְאַט, בְּחָסוּת טְרַקְלִין האח"מים הַמְּפַנֵּק, נִדְמֶה הָיָה שֶׁאֲנִי מַצְלִיחַ. הִבַּטְתִּי אֲרוּכּוֹת מֵהַחַלּוֹן, בִּצַּעְתִּי לַחְמָנִיָּיה קְטַנָּה, מָרַחְתִּי עָלֶיהָ חֶמְאָה וְרִיבָה וְנָגַסְתִּי בִּלְעִיסוֹת מְדוּדוֹת. בְּרִגְעֵי הָאַחֲרוֹנִים בִּשְׂדֵה הַתְּעוּפָה, הֶעָבָר וְהֶעָתִיד שֶׁהִמְתִּינוּ לִי מִשְּׁנֵי עֶבְרֵי הַחוֹדֶשׁ הַזֶּה נִרְאוּ רְחוֹקִים, רְחוֹקִים מִכְּדֵי שֶׁיַּדְאִיגוּ אוֹתִי. בְּרַמְקוֹלִים נִשְׁמָע אוֹת הִכְרִיזָה: הַטִּיסָה לְפִירֶנְצֶה תֵּצֵא בְּמוֹעֲדָהּ.
*    *    *
כְּשֶׁזְּמַן הַהַמְתָּנָה עַל הַמָּטוֹס כְּבָר נָשַׁק לַשָּׁעָה, לֹא הָיָה אֶפְשָׁר עוֹד לְהִתְעַלֵּם מֵהַתְּלוּנוֹת. מַפְעִילַת הַקַּו הָאֶסְטוֹנִית הִצְטָרְפָה זֶה מִכְּבָר לַחֲגִיגַת שְׁמֵי הַלֵּבַנְט הַנִּפְתָּחִים, אַךְ לְרִגְשֵׁי הַזַּכָּאוּת שֶׁל לָקוֹחוֹתֶיהָ הַחֲדָשִׁים טֶרֶם הִסְתַּגְּלָה. הֵם לֹא סִיפְּקוּ אֶת הַסְּחוֹרָה, וְהַמֶּתַח עַל הַמָּטוֹס הָעוֹמֵד הָיָה מוּרְגָּשׁ. הַמַּחֲנָק וַדַּאי לֹא תָּרַם וּבְשִׁבְרֵי שִׂיחוֹת שֶׁקָּלַטְתִּי, בְּעִבְרִית, חָזַר יוֹתֵר מִפַּעַם אַחַת הַמּוֹטוֹ "אֵין אֲרוּחוֹת חִינָּם". סָגַרְתִּי אֶת הַסֵּפֶר וְהִבַּטְתִּי סְבִיבִי. סִיבַּת הָעִיכּוּב לֹא הָיְתָה בְּרוּרָה – לֹא נִמְסְרוּ כָּל הִתְנַצְּלוּיוֹת פּוּמְבִּיּוֹת וְהַקַּבַּרְנִיט, מִצִּדּוֹ, לֹא אָמַר דָּבָר בַּכְּרִיזָה.
רַק אַחֲרֵי מְחָאָה פְּעִילָה שֶׁל כַּמָּה מֵהַנּוֹסְעִים, שֶׁחָבְרוּ לְעֵת צָרָה וְהֵחֵלּוּ לְהִתְקַדֵּם אֶל תָּא הַטַּיָּיס, יָצְאָה מִבַּעַד לְפַרְגּוֹד דַּיֶּילֶת. הָיוּ לָהּ חֲטָטִים בְּמוֹרַד הָאַף, הַבְּלוֹנְד הַטִּבְעִי שֶׁלָּהּ כִּמְעַט סַנְוֵור אֶת הַנּוֹכְחִים וְהִיא לֹא הִפְסִיקָה לְסַדֵּר אֶת הַשֵּׂיעָר. בְּלִי סָפֵק הַצְּעִירָה בְּיוֹתֵר בַּצֶּוֶות, כַּנִּרְאֶה גַּם חֲדָשָׁה בַּתַּפְקִיד, וַאֲנִי לֹא יָכוֹלְתִּי שֶׁלֹּא לִרְאוֹת בָּהּ מִין קוֹרְבָּן שֶׁהוֹעֳלָה לַנּוֹסְעִים, לְשַׁכֵּךְ אֶת זַעְמָם.
אוֹתָם פְּעִילִים יוֹתֵר מִבֵּינֵינוּ מִיָּד הִתְגּוֹדְדוּ סְבִיבָהּ בַּמַּעֲבָר הַצַּר, תּוֹבְעִים לְקַבֵּל הֶסְבֵּר. גַּם מִי שֶׁנּוֹתַר לְשַׁבָּת תָּמַךְ, וְהִשְׁתַּתֵּף בְּקוֹל רָם. לְבַסּוֹף הִיא הוֹדְתָה שֶׁמְּחַכִּים לְעוֹד נוֹסְעִים, וּלְמַעֲשֶׂה לְעוֹד נוֹסֵעַ אֶחָד. כְּשֶׁחֵיל-הֶחָלוּץ הַתַּקִּיף, הַיִּשְׂרְאֵלִי-אִיטַלְקִי, שִׁיגֵּר אֶת הַבְּשׂוֹרָה, הַזַּעַם בַּמָּטוֹס הָיָה רַב. עוֹד אֲנָשִׁים קָמוּ, הֵנִידוּ בְּרֹאשָׁם, צִקְצְקוּ בְּלָשׁוֹן, אֲחֵרִים תִּקְתְּקוּ הוֹדָעוֹת אוֹ מֶיְילִים בְּמֵרְץ שֶׁל נְקָמָה. חֵלֶק אַף דָּרְשׁוּ, בְּלִי כַּוּוֹנָה אוֹ נִמְעָן אֲמִיתִּיִּים, אֶת הַכֶּסֶף חֲזָרָה.
הִבַּטְתִּי בַּנַּעֲשֶׂה בְּעִנְיָין רַב. הַמּוֹשָׁב הָרֵיק הַיְּחִידִי שֶׁרָאִיתִי סְבִיב הָיָה זֶה שֶׁלְּיַדַּי, וּכְכָל שֶׁנֹּקֶף הַזְּמַן הִתְחַלְּפָה הַתִּקְוָוה שֶׁלִּי לְטִיסָה מְרוּוַּחַת וְנוֹחָה יוֹתֵר, לְיַד הַחַלּוֹן, בִּידִיעָה שֶׁתֶּכֶף אֶעֱמוֹד בְּמֶרְכַּז הָעִנְיָינִים, וְלוּ לְשָׁעָה קַלָּה. רָאשֵׁי מַנְהִיגוּת הַשֶּׁטַח שֶׁלָּנוּ, מִצִּדָּם, הֵטִיחוּ בְּדַיֶּילֶת שֶׁהַמַּעֲסִיקִים שֶׁלָּהּ מְנַסִּים לְמַלֵּא טִיסוֹת עַל גַּב הַנּוֹסְעִים, וְהִבְטִיחוּ שֶׁזֶּה לֹא יַעֲבוֹר בִּשְׁתִיקָה. הַהַאֲשָׁמָה נִשְׁמְעָה מוּפְרֶכֶת: הַתַּשְׁלוּם הֲרֵי נַעֲשָׂה מֵרֹאשׁ, וּמִפְעָל חֲשָׁאִי שֶׁל קִיזּוּזִים וְהָעֲבֵרוֹת-בֶּזֶק בֵּין חֶבְרוֹת הַתְּעוּפָה, עַד רָמָה שֶׁל נוֹסֵעַ בּוֹדֵד, יִהְיֶה מְסוּבָּךְ וְזָנִיחַ. לִי הָיָה בָּרוּר שֶׁקּוֹרֶה כָּאן מַשֶּׁהוּ מְיוּחָד.
לְבַסּוֹף הַנּוֹסֵעַ הֶחָסֵר אָכֵן הִגִּיעַ. הוּא צָעַד נִמְרָצוֹת, מְלַוֶּוה בְּדַיֶּילֶת קַרְקַע, כּוּלּוֹ אוֹמֵר זֵירוּז וְהִתְנַצְּלוּת. הַדָּבָר הַשֵּׁנִי שֶׁשַּׂמְתִּי לֵב אֵלָיו לְגַבָּיו הָיָה שֶׁהוּא מוּכָּר לִי, אֲבָל לֹא הָיִיתִי בָּטוּחַ מֵאֵיפֹה. הָיָה צָעִיר מִדַּי, וּבְעִיקָּר, אֵיךְ לוֹמַר, שׁוֹנֶה, מִכְּדֵי שֶׁיִּהְיֶה אִיתִּי בְּבֵית הַסֵּפֶר אוֹ בְּצוֹפִים (שֶׁלֹּא לְדַבֵּר עַל הַצָּבָא!). הַמִּכְנָסַיִים הַמְּחוּיָּטִים וְהַזָּ'קֵט הַתּוֹאֵם הָיוּ מְהוּדָּרִים, יוֹתֵר מִשֶּׁאֲנִי אֵי פַּעַם אֶלְבַּשׁ, אַךְ עַל גּוּפוֹ הַצָּנוּם וּפָנָיו הַחֲלָקוֹת הֵם נִרְאוּ כְּמוֹ תַּחְפּוֹשֶׂת.
כּוּלָּם נָעֲצוּ בּוֹ עֵינַיִים וְלֹא הָיָה אֶפְשָׁר לְפַסְפֵס, בְּקֶרֶב הַיִּשְׂרְאֵלִים, צִקְצוּקֵי הָאַשְׁמָה כְּבוּשִׁים, כְּאִילּוּ דֵּי בְּחָזוּתוֹ כְּדֵי לְהָבִין אֶת הַפָּרָשָׁה לַאֲשׁוּרָהּ. לוּ עַצְמוֹ בְּבֵירוּר לֹא הָיָה נוֹחַ בְּלֵב הַמְּהוּמָה, וּבְתוֹךְ כַּמָּה פְּסִיעוֹת הוּא כְּבָר נֶעֱמָד מוּל הַמּוֹשָׁב הַכָּפוּל שֶׁלָּנוּ.
"הַאִם אֶפְשָׁר..." הִטְעִים שְׁכֵנִי הַטָּרִי וְנָדַם, כְּמוֹ מְקַוֶּוה שֶׁנִּימַת קוֹלוֹ מַשְׁלִימָה אֶת דְּבָרָיו. תַּחַת מַבְּטֵי הַנּוֹסְעִים וְהַצֶּוֶות הוּא וִיתֵּר עַל הַנִּיסָּיוֹן לִדְחוֹק אֶת הַתִּיק שֶׁלּוֹ לְתָא הַמִּטְעָן, וּבִמְקוֹם זֹאת מִיהֵר לְדַלֵּג מֵעָלַי יַחַד אִיתּוֹ. עוֹרוֹ הָיָה מְעַט כֵּהֶה, כְּגוֹן הַזַּיִת אוּלַי, שְׂעָרוֹ הַקָּצָר מְקוּרְזָל. כְּשֶׁעָבַר עַל פְּנֵי הוֹתִיר רֵיחַ נָעִים וְחָזָק; בְּשׁוֹנֶה מִזֶּה שֶׁאֲנִי הָדַפְתִּי, הָיָה זֶה רֵיחַ אָחִיד, מְתַקְתֵּק, שֶׁלֹּא חָב אֶת כּוֹחוֹ לְנִיסְיוֹנוֹת הִיתּוּלִיִּים בִּדְיוּטִי פְרִי אֶלָּא יִיצֵּג מָסוֹרֶת אֵיתָנָה. הוּא נֶחְגָּר וְאוֹתֵת נִמְרָצוֹת לְדַיֶּילֶת הַקּוֹרְבָּן. נִיכָּר בּוֹ שֶׁהוּא מִשְׁתַּדֵּל לְזָרֵז אֶת הַהַמְרָאָה כְּכָל הַנִּיתָּן.
הַמָּטוֹס מִיָּד הִסְתּוֹבֵב עַל מְקוֹמוֹ, הָאָץ עַל הַנָּתִיב וְהִמְרִיא. הַדְּרָמָה הִסְתַּיְּימָה וְיֶתֶר הַנּוֹסְעִים חָזְרוּ לְעִנְיְינֵיהֶם. הַדַּיָּילִים עָבְרוּ בֵּינֵינוּ וְהִצִּיעוּ וָודְקָה מֵעֶגְלוֹתֵיהֶם הָעֲמוּסוֹת, בְּמֶחְוָוה שֶׁל רָצוֹן טוֹב. שָׁתִיתִי וְהוֹצֵאתִי מַסְטִיק, כְּדֵי לְהָפִיג אֶת הַלַּחַץ בָּאוֹזְנַיִים. הִצַּעְתִּי גַּם לוֹ אֶחָד בִּתְנוּעָה אִילֶּמֶת, אֲבָל הוּא עוֹד קָבַר אֶת עֵינָיו בְּחַלּוֹנוֹ וְהִבִּיט לְאָחוֹר, לְעֵבֶר הַשָּׂדֶה, מְנַעְנֵעַ בְּרֹאשׁוֹ בְּחוֹסֶר אֵמוּן. כְּשֶׁהִבְחִין בְּמֶחְוָוה שֶׁלִּי סֵרֵב וְהוֹדָה לִי בִּתְנוּעָה קַלָּה.
פָּתַחְתִּי שׁוּב אֶת הַסֵּפֶר, אֲבָל זֶה הָיָה אָבוּד. יָכוֹלְתִּי לְהִישָּׁבַע שֶׁהַבָּחוּר הַזֶּה מוּכָּר לִי, וְיָדַעְתִּי שֶׁעַד שֶׁלֹּא אֲזַהֶה מֵאֵיפֹה לֹא אֶמְצָא שַׁלְוָוה. פָּזַלְתִּי אֵלָיו מִדֵּי פַּעַם, בָּעַר לִי לְפַתֵּחַ אִיתּוֹ שִׂיחָה, אֲבָל לֹא הָיָה לִי שֶׁמֶץ שֶׁל מוּשָּׂג כֵּיצַד וְעַל מָה. אֶת הַדָּבָר הַיָּחִיד שֶׁכֵּן יָדַעְתִּי עָלָיו, שֶׁנִּיכָּר בּוֹ בְּבֵירוּר – זֶה הָיָה הַדָּבָר הָרִאשׁוֹן שֶׁבּוֹ הִבְחַנְתִּי לְגַבָּיו – לֹא יָכוֹלְתִּי מִן הַסְּתָם לְהַעֲלוֹת.
"לְאָן אַתָּה?" שָׁאַלְתִּי.
"פִּירֶנְצֶה."
"אָה, זֶה גַּם הַקּוֹנֶקְשָׁן שֶׁלִּי, דֶּרֶךְ טָאלִין."
הוּא חִייֵּךְ, נִרְאֶה שֶׁהוּא שָׂמֵחַ בִּמְכַנֶּה הַמְּשׁוּתָּף.
"וּמָה תַּעֲשֶׂה שָׁם?" הוּא שָׁאַל לְבַסּוֹף.
"זֶה קְצָת מְסוּבָּךְ," עָנִיתִי. הִתְלַבַּטְתִּי מָה לוֹמַר וְכַמָּה, אַךְ הִבְחַנְתִּי בְּכָךְ שֶׁאֲנִי מִתְמַהְמֵהַּ וְלֹא רָצִיתִי שֶׁזֶּה יִתְפָּרֵשׁ כְּגַסּוּת אוֹ קוֹצֶר רוּחַ. "יֵשׁ לִי שָׁם קוּרְס."
"לַבּוּרָאטוּרְיוֹ דַּל לִינְגְּווּאֵג'וּ, דֶּרֶךְ הַמָּכוֹן לְתַרְבּוּת אִיטַלְיָה?"
"כֵּן! אֵיךְ יָדַעְתָּ?"
"אֲחוֹתִי הַגְּדוֹלָה לָמְדָה שָׁם, הִיא זָכְתָה בְּמִלְגָּה שֶׁל מְכוֹן דְּנָטָה בְּחֵיפָה. הִיא עוֹסֶקֶת בַּמּוּזִיקָה, וְהַלִּימּוּדִים הָאֵלֶּה סִייְּעוּ לָהּ."
"וָואלָה."
"כֵּן, הָיְתָה לָהּ חֲוָויָה פַנְטַסְטִית. גַּם אַתָּה בֶּטַח תֵּיהָנֶה."
"אָנָּא עָארֵף? נְקַוֶּוה."
הוּא לֹא עָנָה. סָרַקְתִּי אֶת רָאשֵׁי בְּחִיפּוּשׂ אַחַר עוֹד מִילִּים בִּשְׂפַת אִמּוֹ, מִתּוֹךְ נְטִיָּיה לֹא נִשְׁלֶטֶת לָרַאַוְותָנוּת. עַל רַקָּתוֹ הַשְּׂמָאלִית הַקְּרוֹבָה אֵלַי, הִבְחַנְתִּי, הִפְצִיעוּ כַּמָּה פִּצְעוֹנִים. לְרֶגַע שָׁקַלְתִּי לִזְרוֹק גַּם "שְׁוָויֶה-שְׁוָויֶה", בְּהוֹרָאַת "נִחְיֶה וְנִרְאֶה" – אֲבָל זֶה כְּבָר נִרְאֶה לִי מוּגְזָם. מֵעֵבֶר לְכָךְ יָדַעְתִּי רַק קְלָלוֹת.
"מָה אִיתְּךָ?" בְּסוֹף אָמַרְתִּי.
"אֲנִי טָס לְכַמָּה יָמִים, דַּי בְּמַפְתִּיעַ אֶפְשָׁר לוֹמַר. נִקְבְּעוּ לִי מִיּוּנִים... "
"אֲהָהּ!" פָּלַטְתִּי בְּהַפְתָּעָה וּבְקוֹל רָם מְאוֹד, כִּי בְּאוֹתוֹ רֶגַע הֵבַנְתִּי מִי יוֹשֵׁב מוּלִי וּמֵאֵיפֹה הוּא כָּל כָּךְ מוּכָּר לִי. דַּי הָיָה בַּמִּילָּה שֶׁבָּהּ הִשְׁתַּמֵּשׁ כְּדֵי שֶׁהַחוּטִים הַנְּכוֹנִים יִיקָּשְׁרוּ בְּרֹאשִׁי. "נָכוֹן! אַתָּה חָאמֶד קָסוּם! מֵהַנּוֹעַר שֶׁל מַכַּבִּי חֵיפָה. נוּ, בֶּטַח: נוֹסֵעַ מְיוּחָד, פִּירֶנְצֶה, מִיּוּנִים. אַתָּה עוֹבֵר לְפיוֹרֶנְטִינָה!"
"בְּעֶזְרַת הַשֵּׁם, בְּעֶזְרַת הַשֵּׁם," הוּא הִצְטַחֵק, מוּפְתָּע.
אָז הֵחֵל לוֹמַר מַשֶּׁהוּ עַל הַמִּכְשׁוֹלִים שֶׁמַּצִּיב הַמּוֹעֲדוֹן, אֲבָל קָטַעְתִּי אוֹתוֹ בְּאַחַת. זֶה הָיָה מְיוּתָּר, יָדַעְתִּי הַכּוֹל עַד לַפְּרָט הָאַחֲרוֹן: הַנַּעַר הַמְּקוּרְזָל וְהַנִּכְלָם מַשֶּׁהוּ שֶׁיָּשַׁב לְצִדִּי, עֵינָיו הַגְּדוֹלוֹת הַחוֹמוֹת כְּשֶׁקַּד עוֹד מִשְׁתּוֹמְמוֹת עַל תְּגוּבָתִי, הָיָה הַדָּבָר הַבָּא בַּכַּדּוּרֶגֶל הַיִּשְׂרְאֵלִי. כְּבָר בְּגִיל אַרְבַּע-עֶשְׂרֵה מִיהֲרָה מַכַּבִּי חֵיפָה לִקְנוֹת אוֹתוֹ מֵהַנְּעָרִים שֶׁל הַפּוֹעֵל טַייִּבֶּה, בְּהַשְׁרָאַת מוֹעֲדוֹנִים בְּאֵירוֹפָּה שֶׁצָּדִים כִּישְׁרוֹנוֹת צְעִירִים בְּאַפְרִיקָה וּדְרוֹם-אָמֵרִיקָה וּמוֹכְרִים אוֹתָם בְּמִילְיוֹנִים. אַחֲרֵי הַשְׁבָּחָה שֶׁל כַּמָּה שָׁנִים בְּמַחְלְקוֹת הַנּוֹעַר, הוּא שׁוּלַּב בַּקַּיִץ שֶׁעָבַר בַּסֶּגֶל הַבּוֹגְרִים, לְמִשְׂחֲקֵי יְדִידוּת בְּמַחֲנֵה הָאִימּוּנִים בְּאוֹסְטְרִיָּה, כָּבַשׁ צֶמֶד נֶגֶד רֵד-בּוּל זַלְצְבּוּרְג, וְקַלָּטוֹת עִם הַבִּיצּוּעִים שֶׁלּוֹ הִתְחִילוּ לְהִסְתּוֹבֵב בְּאֵירוֹפָּה. כְּשֶׁנַּחֲתָהּ הַהַצָּעָה מִפיוֹרֶנְטִינָה, לֹא הִיסְּסוּ בַּמּוֹעֲדוֹן לִנְקוֹב בִּמְחִיר אַסְטְרוֹנוֹמִי, גָּבוֹהַּ בְּהַרְבֵּה מִסְּעִיף הַיְּצִיאָה שֶׁבַּחוֹזֶה, מִתּוֹךְ הַנָּחָה שֶׁעוֹד מְצַפֶּה לָהֶם עָתִיד מֵנִיב בָּרַגְלַיִים שֶׁל הַכִּישָּׁרוֹן הַצָּעִיר. הָעִנְיָין עָמַד בְּמַגָּעִים מִתְמַשְּׁכִים, עַל סַף הֲלִיךְ בּוֹרְרוּת.
אֶת כָּל זֶה יָדַעְתִּי עַל בּוּרָיו, כִּי הָיִיתִי וְעוֹדֶנִּי קוֹרֵא מָסוּר שֶׁל מְדוֹרֵי הַסְּפּוֹרְט, בַּעֲדִיפוּת לִ"יְדִיעוֹת" וּ"מַעֲרִיב". גַּם אִם אֲנִי כְּבָר לֹא הוֹלֵךְ לְמִשְׂחָקִים וְלֹא עוֹקֵב בַּטֵּלֵוִויזְיָה, וַאֲפִילּוּ לְשַׂחֵק בְּעַצְמִי אֲנִי כְּבָר לֹא בָּא כָּל שַׁבָּת, עַל הָעִיתּוֹן אֲנִי לֹא מְוַותֵּר לְעוֹלָם, מִתּוֹךְ נוֹסְטַלְגִּיָּה וּמִתּוֹךְ הַכָּרַת תּוֹדָה. מוּסְפֵי הַסְּפּוֹרְט הַטַּבְלוּאִידִיִּים הֵם חוֹמֶר הַקְּרִיאָה הָרִאשׁוֹן שֶׁלִּי לִמְבוּגָּרִים, הָרִאשׁוֹן שֶׁזְּכוּרָה לִי מִמֶּנּוּ חֲוָויַית הַקְּרִיאָה; הָיָה זֶה דַּרְכָּם שֶׁנִּכְנַסְתִּי בְּסוֹד הַמִּילָּה הַכְּתוּבָה, וּבְנִיגּוּד לְמָה שֶׁחוֹשְׁבִים עָלַי הַנְּטִיָּיה שֶׁלִּי לִמְלִיצָה וְלַשְּׁנִינוּיוֹת-בְּכָל-מְחִיר לֹא נְעוּצָה בְּלִימּוּדֵי הַסִּפְרוּת וּבְהוֹרֵי הַפִּרְסוּמָאִים, בְּהַתְאָמָה, אֶלָּא בְּכוֹתְרוֹת הַצֶּבַע שֶׁל יְמֵי רִאשׁוֹן. גַּם הַיּוֹם, כְּשֶׁהַמּוּסָפִים הָאֵלֶּה צוּמְצְמוּ לִכְפוּלוֹת בּוֹדְדוֹת, אֲנִי לֹא שׁוֹכֵחַ מֵאֵיפֹה בָּאתִי וְלֹא קָם מֵהַשּׁוּלְחָן עַד שֶׁאֲנִי מַגִּיעַ לְמוּדָעוּת הָאֵבֶל.
"לָמָּה בְּעֶזְרַת הַשֵּׁם?" שָׁאַלְתִּי. "הֵם רוֹצִים אוֹתְךָ, הֵם מוּכָנִים לְשַׁלֵּם וּבַסּוֹף זֶה מָה שֶׁקּוֹבֵעַ. מֵהָעִיתּוֹן לְפָחוֹת נִרְאֶה שֶׁחִיפָּה רַק עוֹשָׂה קְצָת שְׁרִירִים כְּדֵי לְהִתְמַקֵּחַ וּלְשַׁפֵּר עֲמָדוֹת."
"אֲנִי מֵבִין שֶׁאַתָּה אוֹהֵד מוּשְׁבָּע."
"אוֹהֵד שֶׁל נְיָיר."
"יָפֶה. אָז יֵשׁ עוֹד כַּמָּה בְּעָיוֹת שֶׁצָּרִיךְ לִפְתּוֹר. עַד הַיּוֹם בַּבּוֹקֶר בִּכְלָל לֹא הָיָה בָּרוּר אִם יִתְּנוּ לִי לָצֵאת לְשָׁבוּעַ הַזֶּה."
"מִכָּאן הָעִיכּוּב בַּעֲלִיָּיה לַמָּטוֹס," קָבַעְתִּי.
"לֹא," שְׂפָתָיו נִפְשְׂקוֹ לְמֵעֵין חִיּוּךְ. "זֶה בִּגְלַל הַבְּדִיקָה הַבִּיטְחוֹנִית. הִיא מַמָּשׁ הָיְתָה, כָּכָה... סִיפּוּר מֵהַהַפְטָרָה."
פְּנֵי הִתְקַדְּרוּ. "מָה קָרָה שָׁם?" צִקְצַקְתִּי בִּמְלוֹא הַחוּמְרָה. "מִישֶׁהוּ עָשָׂה לְךָ בְּעָיוֹת?"
"לֹא לֹא, תָּמִיד זֶה כָּכָה כְּשֶׁאֲנִי בָּא לְבַד. הַמְּאַבְטְחִים בְּסַךְ הַכּוֹל מְבַצְּעִים אֶת עֲבוֹדָתָם, וְגַם הַפַּעַם הַמְּתַשְׁאֵל הָיָה מְאוֹד, כָּכָה... נָאוֹר. אֲבָל הַפַּעַם הַזֹּאת הָיִיתִי חַיָּיב לְהַגִּיעַ בַּזְּמַן. הַסּוֹכֵן מְחַכֶּה לִי בִּשְׂדֵה הַתְּעוּפָה עִם נְצִיגִים מֵהַמּוֹעֲדוֹן. עִם כָּל הַבָּלָגָן שֶׁהָיָה עַד כֹּה, אִם הָיִיתִי מְפַסְפֵס אֶת הַטִּיסָה הָיָה נִשְׁאַר רוֹשֶׁם רַע מְאוֹד. אֲנִי חוֹשֵׁב שֶׁזֹּאת הַסִּיבָּה שֶׁנֵּיאוֹתוּ לְחַכּוֹת לִי עִם הַטִּיסָה."
זִיהִיתִי אֶת הַפָּנִים, יָדַעְתִּי שֶׁזֶּה חָאמֶד קָסוּם, אֲבָל מַשֶּׁהוּ בַּסִּיפּוּר שֶׁלּוֹ, בָּעִבְרִית הַחֲגִיגִית וּבְעֶצֶם הַנּוֹכְחוּת שֶׁלּוֹ לְצִדִּי, הָיָה מוּזָר, לֹא אָמִין כִּמְעַט. מָה פִּתְאוֹם הוּא מַגִּיעַ לְבַד, וְעוֹד בְּטִיסָה כָּל כָּךְ מְפוּקְפֶּקֶת, לָמָּה שֶׁיָּכוֹל לִהְיוֹת הִזְדַּמְּנוּת חַיָּיו? בִּמְקוֹמוֹ הָיִיתִי בָּא שְׁלוֹשָׁה יָמִים קוֹדֶם, בְּטִיסָה יְשִׁירָה, עִם אוֹר יָרוֹק מֵחֵיפָה אוֹ בְּלִי, וְגַם הַהוֹרִים שֶׁלִּי, בְּגִיל כָּזֶה, הָיוּ מִתְגַּבְּרִים עַל עַצְמָם וּבָאִים אִיתִּי בְּיַחַד. רָצִיתִי לִשְׁאוֹל אוֹתוֹ מַשֶּׁהוּ מִכָּל זֶה, אֲבָל נִמְנַעְתִּי; הוּא הֲרֵי בָּא מֵעוֹלָם שֶׁעִם כָּל כַּוּוֹנוֹתַי הַטּוֹבוֹת וְעֶמְדוֹתַיי הַיְּדוּעוֹת לְכָל, לֹא הָיָה לִי עַל אוֹדוֹתָיו צֵל שֶׁל מוּשָּׂג. אוּלַי דְּבָרִים פָּשׁוּט מִתְנַהֲלִים אַחֶרֶת אֵצֶל ה...
"יוֹפִי! יוֹפִי! אָז מָה קָרָה?"
"לָקְחוּ אוֹתִי לַחֶדֶר הַצְּדָדִי וְהִתְחִילוּ לִשְׁאוֹל שְׁאֵלוֹת. לֹא עָזַר שֶׁהֶרְאֵיתִי אֶת כַּרְטִיס הַשַּׂחְקָן שֶׁלִּי וְאֶת הַזִּימּוּן מִפיוֹרֶנְטִינָה. תְּחוּם זִיּוּפֵי הַזֶּהוּת הִתְפַּתֵּחַ בְּמִידָּה עֲצוּמָה, וְהָיָה צוֹרֶךְ בִּבְדִיקָה יְסוֹדִית. אַחֲרֵי שֶׁהַבּוֹדֵק הָרִאשׁוֹן רוֹקֵן לִי אֶת הַתִּיק נִכְנַס עָמִית בָּכִיר יוֹתֵר. הֵם צִייְּנוּ בִּפְנֵי אֶת נְסִיעָתָהּ שֶׁל אֲחוֹתִי לְאִיטַלְיָה לִפְנֵי כַּמָּה שָׁנִים, וְאֶת הַבִּיקּוּרִים הַתְּכוּפִים שֶׁל הוֹרַי בְּאוֹתוֹ זְמַן, וְשָׁאֲלוּ מָה פֵּשֶׁר הַסִּימְפַּטְיָה הַגְּדוֹלָה שֶׁל מִשְׁפַּחְתֵּנוּ לְאֶרֶץ הַמַּגָּף: אוּלַי יֵשׁ לָנוּ שָׁם קְשָׁרִים עִם אִי אֵלּוּ מְהַגְּרִים, אֲנָשִׁים כָּמוֹנוּ מָה שֶׁנִּקְרָא, מֵאַלְגִ'ירְיָה אוֹ מִמָּרוֹקוֹ? כָּאֵלֶּה שֶׁהִגִּיעוּ לְאִיטַלְיָה כָּכָה..." – חָאמֶד זָע עַל מְקוֹמוֹ וְהִבִּיט, לָרִאשׁוֹנָה, הַיָּשָׁר בְּעֵינֵי – "לָאו דַּוְוקָא כְּדֵי לְהִתְרַשֵּׁם מֵהֶישֵּׂגֵי הָרֵנֵסַנְס – אִם אֲנַחְנוּ מְבִינִים אֶחָד אֶת הַשֵּׁנִי?"
"כָּכָה הֵם אָמְרוּ?!" שָׁאַלְתִּי, מְזוּעְזָע.
"לֹא בַּמִּילִּים הָאֵלֶּה."
לְיָמִים הֵבַנְתִּי עַד כַּמָּה מַטְעֶה אוֹתוֹ "כָּכָה..." מִתְפּוֹגֵג-לָעַד שֶׁל חָאמֶד, שֶׁלִּכְאוֹרָה נוֹעַד לְרַצּוֹת, לְהַחֲלִיק מְצוּקוֹת וּלְשַׁדֵּר "הַכּוֹל כַּשּׁוּרָה". לָמַדְתִּי לְזַהוֹת שֶׁדַּוְוקָא בְּרִגְעֵי הַשְּׁתִיקָה הַקְּצָרִים הָאֵלֶּה, תַּחַת חָסוּתוֹ, מִתְרַחֲשׁוֹת בְּקִרְבּוֹ הָעַזּוֹת שֶׁבְּסַעֲרוֹת הַנֶּפֶשׁ.
"לֹא לְהַאֲמִין," אָמַרְתִּי. "אֵיךְ לֹא זִיהוּ אוֹתְךָ? כַּמָּה שַׂחְקָנִים בְּנֵי שְׁבַע-עֶשְׂרֵה כְּבָר הִבְקִיעוּ שְׁנֵי גּוֹלִים מוּל רֵד-בּוּל זַלְצְבּוּרְג?"
הוּא כָּבַשׁ עוֹד גִּיחוּךְ וְהִקְשִׁית אֶת הַגַּבּוֹת לְהֶרֶף עַיִן, כְּמִתְפַּלֵּא אַף הוּא: "כַּנִּרְאֶה נִקְלַעְתִּי לְמִשְׁמֶרֶת שֶׁל אוֹהֲדֵי כַּדּוּרְסַל."
הִנְהַנְתִּי בִּרְצִינוּת גְּמוּרָה.
"וּמָה אִיתְּךָ?" הוּא שָׁאַל.
"אֲנִי מְתַרְגֵּם."
בְּפָנָיו הוּאַר זִיק וּמִיָּד רוּסַּן. רָאִיתִי שֶׁהַתְּשׁוּבָה עִנְיְינָה אוֹתוֹ, וּכְבָר הִתְכּוֹנַנְתִּי לְהַרְבִּיץ אֶת הַקֶּטַע הַקָּבוּעַ שֶׁלִּי, אֲבָל הוּא הִשְׁתַּתֵּק וּפָנָה אֶל הַחַלּוֹן. דַּיֶּילֶת נֶעֶצְרָה לְיָדֵנוּ וְהִצִּיעָה עוֹד וָודְקָה. אוֹכֶל לֹא הָיָה עַל הַטִּיסָה הַזֹּאת, שֶׁהִתְעַכְּבָה בַּשָּׁעָה וְרֶבַע וְהַקַּבַּרְנִיט שֶׁלָּהּ לֹא פִסְפֵס כִּיס אֲוִויר לִרְפוּאָה, גַּם לֹא מָקוֹם לָרַגְלַיִים; אֲבָל הַוּוֹדְקָה זָרְמָה חוֹפְשִׁי.
נַדְתִּי בְּרָאשֵׁי בְּחִיּוּב, וְכָךְ עָשָׂה גַּם חָאמֶד. לְרֶגַע הָיִיתִי מוּפְתָּע. אַף שֶׁלֹּא הָיְתָה לִי סִיבָּה טוֹבָה, נִדְמֶה הָיָה לִי שֶׁהָיָה בְּכָךְ מִן הַהַתְרָסָה.
"לְחַיֵּי הָאִיטַלְקִית," הוּא אָמַר.
"לְחַיֵּי פיוֹרֶנְטִינָה," עָנִיתִי.
"לְחַיֵּי פִּירֶנְצֶה!" אָמַרְנוּ וּשְׁתֵּינוּ בְּבַת אַחַת.
כְּשֶׁנִּסְפְּגוּ גַּלֵּי הַחוֹם הָאַחֲרוֹנִים שֶׁל הַמַּשְׁקֶה הִכְרִיעָה אוֹתִי הָעֲיֵיפוּת. הִיא לִיוְּותָה אוֹתִי כְּצֵל עוֹד כְּשֶׁהַמְתָּנָתִי לָרַכֶּבֶת, עִם שַׁחַר בְּתַחֲנַת הַהֲגָנָה. פִּתְאוֹם הֵבַנְתִּי כַּמָּה מְעַט זְמַן עָבַר מֵאָז, וְעַד כַּמָּה מַטְעֶה הַתְּחוּשָׁה. רָאִיתִי שֶׁחָאמֶד מִסְתַּכֵּל בַּחַלּוֹן, כְּמוֹ שׁוֹמֵר עַל שְׁנֵינוּ מִן הֶעָתִיד לָבוֹא – אִישׁ אִישׁ וְגוֹרָלוֹ, אִישׁ אִישׁ וְהִזְדַּמְּנוּיוֹתָיו. שָׁמַטְתִּי אֶת הָרֹאשׁ וְנִרְדַּמְתִּי בִּן רֶגַע.
 



https://www.shortstoryproject.com/he/story/%d7%a9%d7%a4%d7%aa-%d7%aa%d7%94%d7%95%d7%9d/
#כְּתִיבָה#פִילוֹסוֹפִי