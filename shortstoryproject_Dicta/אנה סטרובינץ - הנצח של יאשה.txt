יֵאֲשָׁה הַיַּיִן הִתְעוֹרֵר כְּשֶׁעוֹד הָיָה חוֹשֶׁךְ בַּחוּץ, הַרְבֵּה לִפְנֵי שֶׁצִּלְצֵל הַשָּׁעוֹן הַמְּעוֹרֵר, בְּשֶׁל אֵיזֶה שֶׁקֶט מוּזָר שֶׁמִּילֵּא אוֹתוֹ מִבִּפְנִים.
הוּא לֹא הִרְגִּישׁ טוֹב עוֹד מֵאֶמֶשׁ: מֵעֵין תְּחוּשַׁת טְרוֹם שַׁפַּעַת. כָּל הַשְּׁרִירִים וְהַמִּפְרָקִים דַּאֲבוּ, הָרֹאשׁ כְּאֵב, גַּלִּים שֶׁל חוּלְשָׁה נוֹרָאִית שָׁטְפוּ אוֹתוֹ מִדֵּי פַּעַם.
הַמַּדְחוֹם הֶרְאָה שְׁלוֹשִׁים וְשֶׁבַע וּנְקוּדָּה שְׁתַּיִים – לֹא שֶׁזֶּה חוֹם גָּבוֹהַּ, אֲבָל זֶה יָכוֹל לִהְיוֹת חוֹם תַּת פִּיבְּרִילִי – וְאוּלַי אַף גָּרוּעַ מִזֶּה. לִפְנֵי הַשֵּׁינָה לָקַח יֵאֲשָׁה שְׁנֵי אַסְפִּירִינִים מִתְמוֹסְסִים בְּמַיִם, הִזְלִיף טִיפּוֹת אַף, אֲפִילּוּ שֶׁעוֹד לֹא הָיְתָה לוֹ נַזֶּלֶת, וּבִיקֵּשׁ מֵאִשְׁתּוֹ שֶׁתְּצַיֵּיר לוֹ רִשְׁתוֹת יוֹד עַל הַגַּב – כְּדֵי שֶׁלֹּא יִתְפַּתֵּחַ שִׁיעוּל. הוּא לֹא יָכוֹל לָקַחַת יוֹם חוֹפֶשׁ לְמָחֳרָת, הוּא מוּכְרָח לְהַגִּיעַ לָעֲבוֹדָה גַּם אִם זֶה סוֹף הָעוֹלָם.
לְפִיכָךְ יָשַׁב יֵאֲשָׁה בַּמִּיטָּה, מְכוּרְבָּל בִּשְׂמִיכָה, וְהִרְגִּישׁ נוֹרָא. הֶחָזֶה וְהַבֶּטֶן שֶׁלּוֹ – וּבְעֶצֶם לֹא רַק הֶחָזֶה וְהַבֶּטֶן, הַגּוּף כּוּלּוֹ – כְּאִילּוּ הָיָה מְמוּלָּא בְּצֶמֶר גֶּפֶן מָתוֹק קָרוּשׁ. אוֹ בְּגָ'לֵי תַּפּוּחִים קַר. אֲבָל הַדָּבָר הָעִיקָּרִי הָיָה הַשֶּׁקֶט הַזֶּה... הַשֶּׁקֶט הַמּוּזָר הַזֶּה. לְלֹא סָפֵק מַשֶּׁהוּ הִשְׁתַּבֵּשׁ בּוֹ, הִשְׁתַּבֵּשׁ מְאוֹד. כָּעֵת יֵשׁ לִמְצוֹא אֶת אוֹתוֹ גַּלְגַּל שִׁינַּיִים מְקוּלְקָל שֶׁמַּפְרִיעַ לְכָל הַמַּנְגָּנוֹן הַסָּבוּךְ שֶׁל גּוּפוֹ בֶּן הַשְּׁלוֹשִׁים וְחָמֵשׁ שֶׁל יֵאֲשָׁה, הַמְּקַרְטֵעַ לְעִתִּים, אֲבָל מְתַפְקֵד יַחֲסִית, לַעֲבוֹד בְּאוֹפֶן תַּקִּין. צָרִיךְ לִמְצוֹא וּלְתַקֵּן אֶת הַמְּעֻוּוֹת בְּאֶמְצָעִים תְּרוּפָתִיִּים. אוּלַי אֲפִילּוּ אַנְטִיבִּיּוֹטִיקָה – אֲבָל הוּא חַיָּיב לְהוֹפִיעַ לָעֲבוֹדָה מָה שֶׁלֹּא יִהְיֶה.
יֵאֲשָׁה הִתְמַתֵּחַ עַל הַמִּיטָּה וְשָׁכַב לְלֹא נִיעַ כְּחָמֵשׁ דַּקּוֹת, הֶאֱזִין לִתְחוּשׁוֹתָיו הַפְּנִימִיּוֹת בִּתְשׂוּמֶת לֵב, כְּמוֹ מִישֵּׁשׁ אֶת עַצְמוֹ מִבִּפְנִים, עָצַר בִּזְהִירוּת עַל כָּל אֵיבָר וְאֵיבָר – הַאִם הוּא בָּרִיא?
הַגָּרוֹן לֹא כְּאֵב. לֹא הָיוּ לוֹ שִׁיעוּל וְנַזֶּלֶת, וְשׁוּם צְרִיבָה בָּעֵינַיִים. אֲפִילּוּ כְּאֵב הָרֹאשׁ מֵאֶמֶשׁ עָבַר לַחֲלוּטִין. בְּקִיצּוּר, זֶה לֹא נִרְאֶה כְּמוֹ צִינּוּן וּבְעֶצֶם גַּם לֹא כְּמוֹ שַׁפַּעַת. סָבִיר יוֹתֵר שֶׁזֶּה מַשֶּׁהוּ שֶׁקָּשׁוּר בְּלַחַץ דָּם – תְּנוּדוֹת כָּלְשֶׁהֵן... יֵאֲשָׁה הָיָה רָגִישׁ מְאוֹד לְשִׁינּוּיֵי מֶזֶג אֲוִויר. אוֹ שֶׁזֶּה הַלֵּב – הֲרֵי יֵשׁ לוֹ טָכִיקַרְדְּיָה מֵהַיַּלְדוּת.
יֵאֲשָׁה הוֹשִׁיט יָד אֶל שְׁעוֹנוֹ. הוּא חִיכָּה עַד שֶׁמָּחוֹג הַשְּׁנִיּוּת יַגִּיעַ לִשְׁתֵּים עֶשְׂרֵה, וְאָחַז אֶת יָד שְׂמֹאלוֹ בְּיָמֵינוּ כְּדֵי לִמְדּוֹד דּוֹפֵק. אַחֵר כָּךְ הִנִּיחַ אֶת יָדוֹ עַל עוֹרֵק הַצַּוּוֹאר. אַחַר כָּךְ עַל בֵּית הֶחָזֶה.
לְאַחַר מִכֵּן נָגַע בַּכָּתֵף הַגְּרוּמָה שֶׁל אִשְׁתּוֹ, שֶׁנִּמְנְמָה לְצִדּוֹ, וְאָמַר בְּקוֹל שֶׁקֶט: "אִירֶה. נִרְאֶה לִי שֶׁחָלִיתִי."
"מֵמֵמֵמֵם," הִיא גָּעֲתָה בַּאֲרֶשֶׁת שֶׁל סֵבֶל, וְהִסְתּוֹבְבָה לַצַּד הַשֵּׁנִי.
"אֲנִי חוֹלֶה," הוּא אָמַר בְּקוֹל רָם יוֹתֵר.
"תָּמִיד אַתָּה חוֹלֶה. אִם לֹא דָּבָר אֶחָד, אָז דָּבָר אַחֵר. תֵּן לִישׁוֹן." אֲבָל הִיא פָּקְחָה אֶת הָעֵינַיִים. "מָה הַפַּעַם?"
"יֵשׁ לִי מַשֶּׁהוּ," גִּמְגֵּם יֵאֲשָׁה וְלִיקֵּק בִּקְצֵה לְשׁוֹנוֹ אֶת שְׂפָתָיו הַקָּרוֹת, "נִרְאֶה לִי שֶׁהַלֵּב שֶׁלִּי לֹא דּוֹפֵק."
"א-לוֹ-הַיָּם-מָה-זֶה-הַקַּשׁ-קוֹשׁ ה-זֶה?" חִילְּצָה מֵעַצְמָהּ אִירֶה בְּקוֹשִׁי תּוֹךְ כְּדֵי פִּיהוּק כָּבֵד, וְעַצְמָהּ שׁוּב אֶת עֵינֶיהָ.

***

יֵאֲשָׁה קָם וְהָלַךְ לַמִּטְבָּח. הוּא הִנִּיחַ אֶת יָדוֹ עַל הֶחָזֶה שׁוּב. שֶׁקֶט, שֶׁקֶט מוּחְלָט שָׂרַר בִּפְנִים. הוּא הִדְלִיק אֶת הַקּוּמְקוּם הַחַשְׁמַלִּי – הַקּוּמְקוּם שֶׁרַק בְּעַצְבָּנוּת וְדָרַשׁ מַיִם. יֵאֲשָׁה מִילֵּא אוֹתוֹ וְהִדְלִיק שׁוּב. בּוֹ בָּרֶגַע אָחֲזָה בּוֹ בֶּהָלָה אֲמִיתִּית. "אִם בֶּאֱמֶת נֶעֱצַר לִי הַלֵּב," חָשַׁב יֵאֲשָׁה,"זֶה אוֹמֵר שֶׁתֶּכֶף אַמּוֹת. עוֹד שְׁנִיָּיה. טוֹב, אוּלַי עוֹד שְׁתֵּי שְׁנִיּוֹת. לֹא אַסְפִּיק לִשְׁתּוֹת תֶּה. כַּנִּרְאֶה לֹא אַסְפִּיק אֲפִילּוּ לָקַחַת אֶת הַכּוֹס מֵהַמַּדָּף."
יֵאֲשָׁה דִּידָּה אֶל אֲרוֹן הַמִּטְבָּח וְחָטַף כּוֹס. וּבְכֵן, הִסְפִּיק. אֲבָל מָה זֶה אוֹמֵר? זֶה לֹא אוֹמֵר דָּבָר. כָּךְ אוֹ כָּךְ זֶה יִקְרֶה, בְּכָל רֶגַע נָתוּן זֶה יָכוֹל לִקְרוֹת. אִם הַלֵּב לֹא פּוֹעֵם זֶה אוֹמֵר שֶׁהַדָּם לֹא זוֹרֵם בַּוְּורִידִים, כְּלוֹמַר... מָה? מַשֶּׁהוּ עִם הַחַמְצָן. כַּנִּרְאֶה מִתְפַּתֵּחַ מַחְסוֹר בְּחַמְצָן, וּבְעִקְבוֹת כָּךְ אָדָם לֹא יָכוֹל לִנְשׁוֹם וּמֵת בִּמְהֵרָה. כֵּן, הָאָדָם מַפְסִיק לִנְשׁוֹם... יֵאֲשָׁה עָצַר אֶת נְשִׁימָתוֹ. לְפֶתַע הֵבִין שֶׁאֵינוֹ חַיָּיב כְּלָל לִנְשׁוֹם. כְּלוֹמַר, הוּא יָכוֹל לִנְשׁוֹם, אֲבָל רַק מִתּוֹךְ הָרֶגֶל, וְאִם יִרְצֶה יוּכַל לְהִסְתַּדֵּר בְּלִי זֶה – כְּכָל שֶׁיִּתְחַשֵּׁק לוֹ.
"אַמְבּוּלַנְס! תִּקְרְאִי לָאַמְבּוּלַנְס!" הוּא רָץ בַּחֲזָרָה לַחֶדֶר שֶׁאִשְׁתּוֹ יֶשְׁנָהּ בּוֹ.
"מָה אַתָּה צוֹרֵחַ?" הִיא הִתְעוֹרְרָה סוֹפִית וְנִרְאֲתָה עַצְבָּנִית וְלֹא רַעֲנָנָה.
"אֲנִי צָרִיךְ אַמְבּוּלַנְס! אֲנִי לֹא נוֹשֵׁם!" 
"לְבֵית מְשׁוּגָּעִים אַתָּה צָרִיךְ, יֵאֲשָׁה. מָה אַתָּה מְקַשְׁקֵשׁ? אַל תְּבַלְבֵּל אֶת הַמּוֹחַ."
יֵאֲשָׁה נִשְׁעָן עַל הַשִּׁידָּה וְהֵלִיט אֶת פָּנָיו בְּיָדָיו. הִיא יָצְאָה מִן הַשְּׂמִיכָה, תָּקְעָה אֶת רַגְלֶיהָ הַקּוֹצָנִיּוֹת בְּנַעֲלֵי בַּיִת עִם פּוֹנְפוֹנִים וְהִבִּיטָה בּוֹ כִּמְעַט בְּהִשְׁתַּתְּפוּת.
"אִם אַתָּה מַמָּשׁ צָרִיךְ, תַּזְמִין בְּעַצְמְךָ. תִּתְקַשֵּׁר אֲלֵיהֶם וְתַגִּיד לָהֶם בְּדִיּוּק כָּכָה: 'שָׁלוֹם, אֲנִי רוֹצֶה לְהַזְמִין אַמְבּוּלַנְס כִּי הִפְסַקְתִּי לִנְשׁוֹם, וְגַם הַלֵּב שֶׁלִּי לֹא פּוֹעֵם.' אוּלַי מִישֶׁהוּ יַגִּיעַ. אוּלַי אֲפִילּוּ יִתְּנוּ לְךָ חוּפְשַׁת מַחֲלָה – עֵקֶב אוֹבְדַן כּוֹשֶׁר עֲבוֹדָה. כְּשֶׁהָרֹאשׁ חוֹלֶה, הֲרֵי, גַּם זֶה עִנְיָין רְצִינִי. אֵיךְ בֶּן אָדָם כָּזֶה יָכוֹל לַעֲבוֹד? בֶּן אָדָם כָּזֶה..."
יֵאֲשָׁה הִתְנַתֵּק כְּהֶרְגֵּלוֹ וְהִפְסִיק לְהַקְשִׁיב. הַגֵּירוּי הַמּוֹנוֹטוֹנִי הַטּוֹרְדָנִי שֶׁנָּע עִם רַעְיָיתוֹ (מִפֹּה לְשָׁם בַּחֶדֶר, הָלְאָה – לָאַמְבַּטְיָה, לַמִּטְבָּח, שׁוּב לַחֶדֶר), נִשְׁמַע כִּמְעַט מַרְגִּיעַ – קְלִיפּוֹת מִילִּים שֶׁלֹּא אוֹמְרוֹת דָּבָר, נְטוּלוֹת מַשְׁמָעוּת, נְטוּלוֹת לִיבָּה.
לִפְנֵי חֲמֵשׁ עֶשְׂרֵה שָׁנָה כִּמְעַט, הִתְחַתֵּן יֵאֲשָׁה עִם הָאִישָּׁה הַזֹּאת לֹא בְּדִיּוּק מִתּוֹךְ אַהֲבָה – אֲבָל מַשֶּׁהוּ דּוֹמֶה. וְאוּלַי לֹא מִתּוֹךְ אַהֲבָה, אֶלָּא מִתּוֹךְ טִיפְּשׁוּת נְעוּרִים. וְאוּלַי כִּי פָּשׁוּט הַכּוֹל הוֹבִיל לְזֶה, הִיא הָיְתָה מְבוּגֶּרֶת מִמֶּנּוּ בְּעֶשֶׂר שָׁנִים, וְאִמָּא שֶׁלָּהּ הָיְתָה מְבוּגֶּרֶת מִמֶּנּוּ בִּשְׁלוֹשִׁים שָׁנָה, וּשְׁתֵּיהֶן יָדְעוּ הֵיטֵב כֵּיצַד לְהִתְמוֹדֵד עִם נַעַר בֶּן עֶשְׂרִים בַּעַל אַף אָרוֹךְ. בְּקִיצּוּר, הַמְּנִיעִים שֶׁהֵנִיעוּ אוֹתוֹ אָז לֹא הָיוּ בְּרוּרִים לוֹ כָּל כָּךְ כָּעֵת. אָמְנָם, אִם הָיָה רוֹצֶה לָרֶדֶת לְשׁוֹרֶשׁ הָעִנְיָין, בְּקַלּוּת הָיָה יוֹרֵד לְשׁוֹרְשׁוֹ – וְאִם עַד כֹּה לֹא עָשָׂה זֹאת, זֶה רַק מִפְּנֵי שֶׁלֹּא חָשׁ בָּזֶה צוֹרֶךְ כְּלָל. אִם כִּי, הָיָה מָה שֶׁהָיָה בַּהַתְחָלָה, כָּעֵת קָשְׁרוּ בֵּינֵיהֶם דְּבָרִים רַבִּים – הַשָּׁנִים שֶׁחָיוּ בְּיַחַד, הַחֲפֵצִים שֶׁקָּנוּ יַחַד, הַמְּרִיבוֹת שֶׁבְּמַהֲלָכָן מָצְצוּ זֶה אֶת לְשַׁדּוֹ שֶׁל זֶה בְּיוֹם וּבַלַּיְלָה כְּמוֹ עַרְפָּדִים מוּכֵּי טֵירוּף, טַרְחָנוּת, מִרְמוּר הֲדָדִי, וּשְׁלַל דְּבָרִים אֲחֵרִים.
כַּעֲבוֹר שָׁנָה בִּלְבַד מֵאָז הַחֲתוּנָּה, בִּמְהִירוּת אַכְזָרִית, כְּמוֹ לִכְלוּכִית שֶׁנִּשְׁאֲרָה בְּלִי מְחַלְּצוֹתֶיהָ בַּחֲצוֹת, כְּמוֹ אִישׁ זְאֵב שֶׁמַּצְמִיחַ פַּרְוָוה בְּיָרֵחַ מָלֵא, הִיא הָפְכָה לְאִמָּא שֶׁלָּהּ. וְאִילּוּ אִמָּא שֶׁלָּהּ הָיְתָה אִישָּׁה רַגְזָנִית, נוֹחָה לְהֵיעָלֵב וְדַבְּרָנִית בִּלְתִּי נִלְאֵית.
לְהִימָּלֵט עַל נַפְשׁוֹ? כֵּן, בִּזְמַנּוֹ טִיפֵּחַ יֵאֲשָׁה חֲלוֹם עַל שִׁיחְרוּר. אַךְ בַּמְּצִיאוּת מֵעוֹלָם לֹא הוֹצִיא לַפּוֹעַל שׁוּם נִיסְיוֹן בְּרִיחָה. בִּמְקוֹם זֶה הוּא פִּיתֵּחַ אֶמְצָעֵי הֲגַנָּה פְּסִיכוֹלוֹגִי פָּשׁוּט, מֵעֵין טַקְטִיקָה: כְּשֶׁדִּיבְּרָה יוֹתֵר מִכַּמָּה שְׁנִיּוֹת, לָחַץ בְּרֹאשׁוֹ עַל כַּפְתּוֹר לֹא נִרְאֶה, שֶׁאַחְרַאי לְקֶלֶט דִּיבּוּר אֱנוֹשִׁי. הַקּוֹל שֶׁלָּהּ נִשְׁמָע – אֲבָל כָּךְ לֹא דָּמָה אֶלָּא לְרַחַשׁ שֶׁל הַיָּם, נֶאֱמַר, אוֹ לַחֲרִיקַת צְמִיגִים שֶׁל מְכוֹנִיּוֹת בְּעֵת עֲצִירָה פִּתְאוֹמִית.
בְּמַחֲשָׁבָה בּוֹגֶרֶת הֶחֱלִיט יֵאֲשָׁה בְּכָל זֹאת לְוַותֵּר עַל זִימּוּן הָאַמְבּוּלַנְס: עַד שֶׁיַּגִּיעוּ, עַד שָׂפָה, עַד שֶׁשָּׁם... הוּא עוֹד עָלוּל לְאַחַר לַעֲבוֹדָה. מִלְּבַד זֹאת, מִי אָמַר שֶׁהָרוֹפְאִים שֶׁעוֹבְדִים בְּעֶזְרָה רִאשׁוֹנָה מְבִינִים מַשֶּׁהוּ? גְּבָרִים עַגְמוּמִיִּים, עֲיֵיפִים וּטְרוּטִים מִמִּשְׁמְרוֹת לֵילִיּוֹת? "עַכְשָׁיו מוּטָב לְהֵירָגַע קְצָת," חָשַׁב יֵאֲשָׁה, "לִשְׁתּוֹת תֶּה וְלִנְסוֹעַ לָעֲבוֹדָה. וּבָעֶרֶב לָלֶכֶת לְמֶרְכָּז רְפוּאִי פְּרָטִי, לְרוֹפֵא מוּמְחֶה טוֹב."
זִמְזוּם רוֹגֶז מִילֵּא אֶת כָּל הַחֶדֶר וְנִיסָּה לַחְדּוֹר לְתוֹדַעְתּוֹ שֶׁל יֵאֲשָׁה בְּעִיקְּשׁוּת, עַד שֶׁלְּבַסּוֹף פִּינָּה אֶת כָּל הַמִּכְשׁוֹלִים בְּדַרְכּוֹ וְהִצְלִיחַ לַחְדּוֹר פְּנִימָה: ...מָה, אַתָּה לֹא שׁוֹמֵעַ...? כְּאִילּוּ... הַחֲבִיתָה... לֹא שׁוֹמֵעַ... כְּמוֹ גּוֹלֶם... הַחֲבִיתָה... עַד שֶׁקַּמְתִּי... תִּתְקָרֵר... אִם כְּבָר נֶאֱלַצְתִּי... לְךָ...

***

"כְּתַב עֵת כַּבִּיר" הָיָה שְׁמוֹ שֶׁל  שֶׁנִּפְתַּח וְנִסְגַּר לְסֵירוּגִין כְּמוֹ מַעֲלִית מְקוּלְקֶלֶת שֶׁנִּתְקְעָה בֵּין הַקּוֹמוֹת, וְהַדָּבָר נִמְשָׁךְ כְּבָר שָׁלוֹשׁ שָׁנִים.
אַף עַל פִּי כֵּן, בְּ"כב"ר" עָבְדוּ אֲנָשִׁים. הַמַּצָּב הָרָעוּעַ הִטְרִיד אֶת הָאֲנָשִׁים רַק בַּהַתְחָלָה – אַט אַט הֵם הִתְרַגְּלוּ וְנִרְגְּעוּ. "אַתֶּם יוֹדְעִים אִם הוּא כְּבָר מָצָא?" שָׁאֲלוּ הָעוֹבְדִים זֶה אֶת זֶה בְּשֶׁקֶט. "כֵּן, כְּכָל הַנִּרְאֶה הוּא מָצָא."
הַמְּנַהֵל הַפִינַנְסִי שֶׁלָּהֶם הָיָה מֵעֵין קוֹסֵם. תְּכוּנָה קְסוּמָה אַחַת לְפָחוֹת הָיְתָה לוֹ בְּוַודָּאוּת: תָּמִיד הוּא מָצָא מִימּוּן.
יֵאֲשָׁה הִגִּיעַ לַיְּשִׁיבָה בַּזְּמַן. כְּדֵי לְהַסְפִּיק הוּא רָץ כָּל הַדֶּרֶךְ מֵהָרַכֶּבֶת הַתַּחְתִּית, וְאַחַר כָּךְ רָץ בַּמִּסְדְּרוֹן הָאָרוֹךְ וְהָאַפְרוּרִי שֶׁל הַמַּעֲרֶכֶת. לְמַעַן הָאֱמֶת, מָה שֶׁדִּירְבֵּן אוֹתוֹ לְמָרָתוֹן הַהֵרוֹאִי הַזֶּה לֹא הָיְתָה הַדַּיְיקָנוּת, אֶלָּא הַתִּקְוָוה הַסְּמוּיָה שֶׁלְּהִתְעַמְּלוּת מֵעֵין זוֹ תִּהְיֶה אוּלַי הַשְׁפָּעָה מַמְרִיצָה עַל לִבּוֹ, אֲבָל... אוֹתוֹ הַשֶּׁקֶט הַצַּמְרִי שָׂרַר בֶּחָזֶה.
הָעוֹרֵךְ הָרָאשִׁי, וְלָדִימִיר וְלָדִימִירוֹבִיץ' שֶׁבְּלוּב, הֵרִיץ אֶת הַיְּשִׁיבָה בְּקֶצֶב שֶׁל מְכוֹנַת יְרִייָּה, וּבְתוֹךְ חָמֵשׁ דַּקּוֹת הִיא נִגְמְרָה.
רַק לִפְנֵי כַּמָּה שָׁבוּעוֹת שׁוּב קָם "כב"ר" לִתְחִיָּיה, וּמֵהַסִּיבָּה הַזֹּאת שֶׁבְּלוּב (אוֹ פָּשׁוּט שַׁבְּלוּל, בְּפִי יְדִידִים) הָיָה בְּלִי סָפֵק בְּמַצַּב רוּחַ מְרוֹמָם: בְּעֵינֵי הַכַּפְתּוֹרִים הַנּוֹצוֹצוֹת שֶׁלּוֹ, הִתְבּוֹנֵן בִּכְפוּפִים לוֹ בְּמַבָּט יְדִידוּתִי וְהֵסִיט בִּתְנוּעָה גַּנְדְּרָנִית אֶת מַחְלְפוֹת רֹאשׁוֹ הַסּוֹרְרוֹת שֶׁנִּתְלוּ מִשְּׂמֹאל בִּקְווּצּוֹת שְׁחוֹרוֹת אֲרוּכּוֹת, וְסֵירְבוּ לְהַסְתִּיר אֶת הוֹד הַקָּרַחַת הַלַּחָה שֶׁל הָעוֹרֵךְ.
לְאַחַר הַיְּשִׁיבָה, כָּרָגִיל, פָּנוּ רַבִּים אֶל הַקָּפֵטֶרְיָה, לַחֲטוֹף מַשֶּׁהוּ. יֵאֲשָׁה נִמְשַׁךְ בְּעִקְבוֹתֵיהֶם, אֲבָל שִׁינָּה אֶת דַּעְתּוֹ בַּחֲצִי הַדֶּרֶךְ. זִיכְרוֹן אֲרוּחַת הַבּוֹקֶר עוֹד הָיָה טָרִי מִדַּי... הַתֶּה הַנִּיגָּר אֶל הַגָּרוֹן בְּזֶרֶם רָצִיף חַם, גּוֹרֵף שְׁאֵרִיּוֹת בֵּיצַת עַיִן בְּעִקְבוֹתָיו... כְּלָל לֹא צָרִיךְ לִבְלוֹעַ אוֹתוֹ... הַנּוֹזֵל יוֹרֵד בְּחוֹפְשִׁיּוּת בְּמוֹרַד הַקֵּיבָה... בִּצְלִיל פִּעְפּוּעַ קַל – כְּמוֹ פֶּלֶג אֲבִיבִי הַזּוֹרֵם דֶּרֶךְ רֶשֶׁת נִיקּוּז אֶל הַבִּיּוּב...
יֵאֲשָׁה עָמַד זְמַן-מָה, לְאַחַר מִכֵּן פָּנָה לְאִטּוֹ בַּמִּסְדְּרוֹן צָהוֹב הַקִּירוֹת. הוּא הִזְדַּחֵל בְּגַמְלוֹנִיּוֹת אֶל מִשְׂרַד הַקּוּבִּיָּיה שֶׁלּוֹ. הִדְלִיק אֶת הַמַּחְשֵׁב. מַשֶּׁהוּ נֶאֱנַח בִּכְאֵב בְּתוֹךְ קוּפְסַת הַמַּחְשֵׁב, לְאַחַר מִכֵּן שֶׁרַק בְּאַכְזָבָה, וְהַחֶדֶר נִמְלָא בְּטִרְטוּר רָם וְכָבֵד. יֵאֲשָׁה פָּתַח אֶת הָ-word. הוּא הִבִּיט בְּעֶצֶב בַּמָּסָךְ הַמְּרַצֵּד, הִנִּיחַ אֶת יָדָיו בְּהַבָּעַת גּוֹעַל עַל הַמִּקְלֶדֶת הָאֲפוֹרָה הַמְּטוּנֶּפֶת. מִישֵּׁשׁ מִתּוֹךְ הָרֶגֶל אֶת הַבְּלִיטוֹת הַקְּטַנּוֹת בָּאוֹתִיּוֹת "a" וְ"o" – הַהַקְלָדָה הָעִיוֶּורֶת הַמְּהוּלֶּלֶת. הַיּוֹם הוּא הָיָה צָרִיךְ לִכְתּוֹב כַּתֶּבֶת תַּחְקִיר מוּזְמֶנֶת גְּדוֹלָה (הַמַּזְמִין הוּא הַמַּשְׁקִיעַ הֶחָדָשׁ שֶׁל "כב"ר", דֶּרֶךְ אַגַּב). הַכַּתָּבָה מְיוֹעֶדֶת לְמָדוֹר "נוֹשֵׂא הַשָּׁבוּעַ". וְהוּא יְקַבֵּל עָלֶיהָ בּוֹנוּס.
"הָעִיקָּר לֹא לַחֲשׁוֹב עַל הַנְּשִׁימָה," אָמַר לְעַצְמוֹ יֵאֲשָׁה, "לֹא לַחֲשׁוֹב עַל הַלֵּב. לַחֲשׁוֹב עַל מִיסִּים. וְעַל שְׁחִיתוּת. אֲנִי כּוֹתֵב עַל מִיסִּים בְּשִׁיטַת עֶשֶׂר הָאֶצְבָּעוֹת, מַהֵר-מַהֵר, אֲנִי רוֹשֶׁם, רוֹשֶׁם – וְלֹא נוֹשֵׁם... אֲבָל זֶה סְתָם שְׁטוּיוֹת, רַק עֲצַבִּים רוֹפְפִים... אֲנִי רוֹשֵׁם מַהֵר מְאוֹד – וְלֹא... רוֹשֶׁם מַהֵר וּמִיָּד הוֹלֵךְ לְרוֹפֵא..."
הַמָּסָךְ הַלָּבָן צִייֵּץ בְּרוֹגֶז וְצָלַל לַחֲשֵׁיכָה. עַל הָרֶקַע הַשָּׁחוֹר הוֹפִיעוּ אַצּוֹת יְרוּקּוֹת עַלִּיזוֹת. מִתּוֹךְ אוֹקְיָינוֹס רָחוֹק מֵעוֹלָם אַחֵר הִגִּיעוּ דָּגִים צְהוּבִּים קְטַנִּים בִּשְׂחִיָּיה וְתָקְעוּ בֵּיאֲשָׁה מַבָּטִים בּוֹהִים, חַסְרֵי פֵּשֶׁר מִבַּעַד לַמָּסָךְ.

***

יוֹם הָעֲבוֹדָה כְּבָר כִּמְעַט הִגִּיעַ לְסִיּוּמוֹ, אֲבָל מַצַּב רוּחוֹ שֶׁל ד"ר צוּקְרַבָּאוּם הָיָה רַע. הַיְּצִיאָה הַצְּפוּיָה מֵהַחֶדֶר הַלָּבָן הַקָּטָן שֶׁקִּיבֵּל בּוֹ אֶת מְטוּפָּלָיו לֹא טָמְנָה בְּחוֹבָה שׁוּם הַבְטָחָה נְעִימָה: רַק יְרָקוֹת אוֹ כִּיסוֹנִים קְפוּאִים לַאֲרוּחַת עֶרֶב, עֶרֶב רֵיק, בַּיִת רֵיק, מִיטָּה רֵיקָה. ד"ר צוּקְרַבָּאוֹם אִיבֵּד לֹא מִזְּמַן אֶת אִשְׁתּוֹ.
ד"ר צוּקְרַבָּאוּם אוּלַי לֹא הָיָה הַקַּרְדְּיוֹלוֹג הַמּוּצְלָח בְּיוֹתֵר, אֲבָל הָיָה לוֹ לֵב גָּדוֹל. מִן הַכּוֹרַח הַשֵּׁנִי הַרְבֵּה לְהִתְחַתֵּן עִם הַמְּטוּפָּלוֹת שֶׁלּוֹ, נָשִׁים יְגֵעוֹת בְּגִיל הָעֲמִידָה, הַסּוֹבְלוֹת מֵאִי סְפִיקַת לֵב. וּמִן הַכּוֹרַח הָרִאשׁוֹן "אִיבֵּד" אוֹתָן לְעִתִּים קְרוֹבוֹת, וּבְכָל פַּעַם הִתְיַיסֵּר מְאוֹד.
עִם זֹאת, רָאוּי לְצַיֵּין שֶׁמַּצָּב הֹבִישׁ הָרִאשׁוֹן הִפְרִיעַ רַק לְחַיָּיו הַפְּרָטִיִּים שֶׁל הד"ר, וְאִילּוּ בַּעֲבוֹדָתוֹ לֹא הִתְבַּטֵּא כְּלָל. הוּא הִתְיַיחֵס לָעֲבוֹדָה בִּרְצִינוּת, חָשׁ אַהֲדָה כְּלַפֵּי כָּל מְטוּפָּלָיו, וְהַחוֹם הָאֱנוֹשִׁי הַטָּהוֹר פִּיצָה דַּיּוֹ עַל חוֹסֶר הַמִּקְצוֹעִיּוּת בִּשְׁאֵלוֹת מְסוּיָּמוֹת. הַמְּטוּפָּלִים אָהֲבוּ אוֹתוֹ, וּבַמֶּרְכָּז הָרְפוּאִי הַמִּסְחָרִי "מַד-לֵב" הוּא נֶחֱשָׁב לַמּוּמְחֶה הַטּוֹב בְּיוֹתֵר.
גַּם יֵאֲשָׁה הַיַּיִן אָהַב וְהֶעֱרִיךְ אֶת ד"ר צוּקְרַבָּאוּם – וְעַל אַף שֶׁפְּגִישׁוֹת הַיִּיעוּץ שֶׁל צוּקְרַבָּאוּם לֹא הָיוּ זוֹלוֹת כְּלָל, פָּנָה אֵלָיו מִפַּעַם לְפַעַם בְּנוֹגֵעַ לְטָכִיקַרְדְּיָה שֶׁלּוֹ.
כָּעֵת נִרְאֲתָה לוֹ הֲטָכִיקַרְדְּיָה תַּעֲנוּג צָרוּף – מוּטָב מֵאָה וַחֲמִישִּׁים פְּעִימוֹת בְּדַקָּה, מֵאֲשֶׁר אַף לֹא אַחַת.
בְּקַבָּלָה נֶאֱמַר לְיָאֲשָׁהּ שֶׁשְּׁעַת קַבָּלַת הַקָּהָל שֶׁל ד"ר צוּקְרַבָּאוּם הִסְתַּיְּימָה.
"חֲמוּדָה, הַמִּקְרֶה שֶׁלִּי מְאוֹד רְצִינִי, שְׁאֵלָה שֶׁל חַיִּים וּמָוֶות," בִּירְבֵּר יֵאֲשָׁה בְּבֶהָלָה. "חֲמוּדָה, אַתְּ לֹא מְבִינָה, אֲנִי בֶּאֱמֶת צָרִיךְ, בֶּאֱמֶת..."
הַחֲמוּדָה הַמְּיוּבֶּשֶׁת בַּת הַחֲמִישִּׁים הֵרִימָה אֶת מַבָּטָהּ לְמוּד הַנִּיסָּיוֹן אֶל יֵאֲשָׁה, בָּחֲנָה אוֹתוֹ בְּחוֹסֶר אֵמוּן וְאָמְרָה: "תַּמְתִּין רֶגַע, אֲנִי אֲנַסֶּה, אִם הוּא עוֹד בַּחֶדֶר... הָלוֹ! לֵב סְמוֹאִילוֹבִיץ'? זֶה מֵהַקַּבָּלָה... יֵשׁ פֹּה מְטוּפָּל שֶׁטּוֹעֵן שֶׁהוּא חַיָּיב לְהִיכָּנֵס אֵלֶיךָ... אָמַרְתִּי לוֹ כְּבָר שֶׁנִּגְמְרָה... הוּא אוֹמֵר שֶׁזֶּה דָּחוּף מְאוֹד – לַמְרוֹת שֶׁלְּמַעַן הָאֱמֶת לֹא נִרְאֶה לִי... רֶגַע אֶחָד... מָה שֵׁם הַמִּשְׁפָּחָה? הַיַּיִן, זֶה שֵׁם הַמִּשְׁפָּחָה. מָה? טוֹב, הוּא כְּבָר עוֹלֶה..."
יֵאֲשָׁה חָטַף מִיָּדֶיהָ אֶת הַפֶּתֶק וְזִינֵּק אֶל חֲדַר הָרוֹפֵא.
ד"ר צוּקְרַבָּאוֹם הָיָה אוֹהֵב אָדָם, וְחוּץ מִזֶּה הַיּוֹם הוּא כְּלָל לֹא רָצָה לָלֶכֶת הַבַּיְתָה – כָּךְ שֶׁהֶחֱלִיט לְהִתְעַכֵּב קְצָת.  מִלְּבַד זֹאת, הַמִּקְרֶה שֶׁל יֵאֲשָׁה פָּשׁוּט כָּל כָּךְ – טֶכִּיקַרְדַיִית סִינוּס בָּנָאלִית... לִשְׁמוֹעַ אֶת הַתְּלוּנוֹת, לִמְדּוֹד דּוֹפֵק, לִרְשׁוֹם וְרָאפָאָמִיל וְטִיּוּלִים בָּאֲוִויר הַצַּח – כָּל זֶה יִיקַּח לֹא יוֹתֵר מֵעֶשֶׂר דַּקּוֹת.
אֲבָל ד"ר צוּקְרַבָּאוּם טָעָה.
כַּעֲבוֹר שָׁעָה נִיסָּה בַּפַּעַם הָאַחֲרוֹנָה לַעֲשׂוֹת לְיָאֲשָׁהּ אֵ-קָ-גֵ בְּאֶמְצָעוּת מַכְשִׁיר אַחֵר, חָדִישׁ יוֹתֵר. בְּלִי תִּקְוָות גְּדוֹלוֹת מוֹלֵל אֶת פֶּרֶק כַּף יָדוֹ וְהֵסִיר בְּהֶחְלֵטִיּוּת אֶת מַדְבֵּקוֹת הָאֵלֶקְטְרוֹדוֹת מֵרַגְלָיו וּמֵחָזֵהוּ שֶׁל יֵאֲשָׁה. לְאַחַר מִכֵּן הִבִּיט בֵּיאֲשָׁה בְּעֶצֶב וְאָמַר: "צַר לִי מְאוֹד, אִישׁ צָעִיר..."
"מָה יֵשׁ לִי?"
"יָאקוֹב מַרְקוֹבִיץ', אֲנַחְנוּ אֲנָשִׁים מְבוּגָּרִים, נָכוֹן?"
"מָה יֵשׁ לִי?"
"לְמַרְבֵּה הַצַּעַר, בְּמוּקְדָּם אוֹ בִּמְאוּחָר, זֶה קוֹרֶה לְכוּלָּם..."
"מָה יֵשׁ לִי, ד"ר?" שָׁאַל שׁוּב יֵאֲשָׁה וּמִשּׁוּם מָה צִחְקֵק.
"צַר לִי מְאוֹד. עָשִׂיתִי כָּל מָה שֶׁיָּכוֹלְתִּי."
"מָה... מָה?"
"לְמַרְבֵּה הַצַּעַר אֲנִי נֶאֱלַץ לִקְבּוֹעַ מָוֶות."

***

"מָה יֵשׁ פֹּה לַחֲשׁוֹב? דָּבָר רִאשׁוֹן, צָרִיךְ לָלֶכֶת לְמִשְׂרַד הַפְּנִים," הוֹדִיעָה קַלְּוֶודְיָה מִיכָאִילוֹבְנָה וְהִשְׁלִיכָה אֶת יֵאֲשָׁה לְתוֹךְ מַצָּב שֶׁל דְּזֹ'ה וָו מְיַיסֵּר.
בַּפַּעַם הַקּוֹדֶמֶת אָמְרָה חֲמוֹתוֹ אֶת הַמִּילִּים הַלָּלוּ לִפְנֵי חֲמֵשׁ עֶשְׂרֵה שָׁנִים. יֵאֲשָׁה הַכְּלוּמְנִיק הַצָּעִיר, עִם עֲקֵבוֹת שֶׁל פִּצְעֵי בַּגְרוּת עַל הַמֵּצַח, לֹא מָצָא חֵן בְּעֵינֶיהָ בִּמְיוּחָד. יְתֵרָה מִכָּךְ, הוּא לֹא מָצָא חֵן בְּעֵינֶיהָ בִּכְלָל, וַאֲפִילּוּ דָּחָה אוֹתָהּ – כְּמוֹ כָּל שְׁאָר מְחַזְּרֶיהָ שֶׁל אִירֶה, שֶׁאִיתְּרָע מַזָּלָם לִקְפּוֹץ מָתַיְשֶׁהוּ לַחֲצִי שָׁעָה לְתֵה וּלְהִידָּחֵק בֶּחָלָל הַצַּר שֶׁבֵּין הַשּׁוּלְחָן, הַמְּקָרֵר, אֶדֶן הַחַלּוֹן וְהַקִּיר.
אֲבָל דַּוְוקָא בַּפַּעַם הַהִיא שֶׁיֵּאֲשָׁה הוּזְמַן בָּהּ לְתֵה, הָאִינְסְטִינְקְט הָאִימָּהִי וְהַשֵּׂכֶל הַיָּשָׁר הִתְאַחֲדוּ בְּתוֹךְ קַלְוֶודְיָה מִיכָאִילוֹבְנָה, לְרוֹעַ מַזָּלוֹ שֶׁל יֵאֲשָׁה, וְהֵבִיסוּ בְּאוֹפֶן מוּחְלָט אֶת חִיבּוֹתֶיהָ וְשֶׁנְּאוֹתֶיהָ הָאִישִׁיּוּת. בְּמִילִּים אֲחֵרוֹת, קַלְּוֶודְיָה מִיכָאִילוֹבְנָה הִסִּיקָה לְבַסּוֹף, שֶׁכְּבָר מִזְּמַן הִגִּיעָה הָעֵת שֶׁיִּהְיוּ לְבִתָּהּ: א. מִשְׁפָּחָה וּב. דִּירָה.
לְיָאֲשָׁהּ הָיְיתָה דִּירָה.
יֵאֲשָׁה נִדְחַס בְּתוֹךְ הַפִּינָּה הַמַּחֲנִיקָה שֶׁל מִטְבָּחָהּ בֶּן חֲמִישָּׁה הַמֶּטְרִים שֶׁל אֲהוּבָתוֹ, וְהִרְגִּישׁ שֶׁהוּא חֶרֶק קָטָן בִּישׁ גַּדָּא, שֶׁנִּתְקַע בְּאֶמְצַע רֶשֶׁת קוּרֵי עַכָּבִישׁ לֹא גְּדוֹלָה, אֲבָל חֲזָקָה וּטְווּיָה בְּאוֹפֶן מִקְצוֹעִי בְּיוֹתֵר. קִיר הַמִּטְבָּח, שֶׁלְּיָדוֹ הוֹשִׁיבוּ אֶת הָאוֹרֵחַ, הָיָה מְצוּיָּד בְּרַדְיָאטוֹר אֵימְתָנִי (מֵעֵין בּוֹנוּס לְתוֹשָׁבֵי בִּנְיְינֵי חֲמֵשׁ הַקּוֹמוֹת שֶׁל חָרוּשֵׁצ'וֹב), וְהַחוֹם שֶׁעָלָה מֵהַגַּב אֶל הָרֹאשׁ עִירְפֵּל אֶת הַהַכָּרָה וְהִכְנִיס אֶת יֵאֲשָׁה לְמַצָּב שֶׁל כִּמְעַט עִילָּפוֹן. הַעַכְבִישָׁהּ הַאִם הִבִּיטָה בְּעֵינָיו בִּדְרִיכוּת וּבְרוֹעַ, הַעַכְבִישָׁהּ הַבַּת לִיטְּפָה בְּאֵלֵגַנְטִיּוּת בְּרַגְלָהּ הַשְּׂעִירָה אֶת בְּהוֹנוֹ הַיְּמָנִית מִתַּחַת לַשּׁוּלְחָן דֶּרֶךְ חוֹר בְּנַעַל בַּיִת. לֹא עָמְדוּ לוֹ כּוֹחוֹתָיו לְהִתְנַגֵּד.
"... דָּבָר רִאשׁוֹן, צָרִיךְ לָלֶכֶת לְמִשְׂרַד הַפְּנִים," אָמְרָה אָז קַלְּוֶודְיָה מִיכָאִילוֹבְנָה.
"בְּסֵדֶר," צִייֵּת יֵאֲשָׁה.

בַּחֲמֵשׁ עֶשְׂרֵה הַשָּׁנִים הַבָּאוֹת יַחֲסָהּ אֶל חֲתָנָהּ לֹא הִשְׁתַּנָּה בְּהַרְבֵּה – כִּמְקוּדָּם, הוּא לֹא מָצָא חֵן בְּעֵינֶיהָ. גַּם הַדְּאָגָה הָאִימָּהִית וְהַשֵּׂכֶל הַיָּשָׁר נוֹתְרוּ לְלֹא שִׁינּוּי, לָכֵן בְּשִׂיחַת חֵירוּם מִשְׁפַּחְתִּית בְּנוֹשֵׂא "הַצָּרוֹת שֶׁל יֵאֲשָׁה", שֶׁכִּינְּסָה אִירֶה, הוֹדִיעָה קַלְּוֶודְיָה מִיכָאִילוֹבְנָה: "... דָּבָר רִאשׁוֹן, צָרִיךְ לָלֶכֶת לְמִשְׂרַד הַפְּנִים וּלְהוֹצִיא תְּעוּדַת פְּטִירָה – כְּדֵי שֶׁאֶפְשָׁר יִהְיֶה לְמַמֵּשׁ אֶת זְכוּת הַיְּרוּשָּׁה עַל הַדִּירָה."
"מָה, לָלֶכֶת אִיתּוֹ?" הִתְעַנְיְינָה אִירֶה.
"אֶפְשָׁר אִיתּוֹ," פָּתְחָה קַלְּוֶודְיָה מִיכָאִילוֹבְנָה בְּהִיסּוּס. אֲבָל אַחֲרֵי חֲשִׁיבָה קְצָרָה, הוֹסִיפָה: "בְּעֶצֶם, עָדִיף שֶׁתֵּלְכִי לְבַדְּךָ. הַמִּקְרֶה בְּכָל זֹאת, לֹא כָּל כָּךְ... אֵיךְ לוֹמַר... טִיפּוּסִי. וְהָאֵלָה שָׁם רַק מְחַפְּשִׂים סִיבָּה לְהַטִּיל דּוֹפִי. וּבִכְלָל, אֵיזוֹ תּוֹעֶלֶת הוּא יָבִיא? הָאִינְטִילְגֵנְט שֶׁלְּךָ הֲרֵי לֹא מְסוּגָּל לִתְפּוֹס מָקוֹם בְּתוֹר: מִתְבַּיֵּישׁ לִשְׁאוֹל: 'מִי אַחֲרוֹן?'" הַחַמּוֹת זָרְקָה מַבָּט מָהִיר בֵּיאֲשָׁה, שֶׁיָּשַׁב בַּכּוּרְסָא וְעָשָׂה אֶת עַצְמוֹ צוֹפֶה בְּשַׁעֲשׁוּעוֹן "הַחוּלְיָה הַחַלָּשָׁה". "כְּלוֹמַר, הִתְכַּוַּונְתִּי לְהַגִּיד הִתְבַּיֵּישׁ..."
יֵאֲשָׁה הִשְׁתַּעֵל בְּעַצְבָּנוּת.
"טוֹב, לֹא מְדַבְּרִים סָרָה בַּמֵּתִים," הִיא שׁוּב לִכְסְנָה אֶת מַבָּטָהּ אֶל חֲתָנָהּ, "תִּהְיֶה מְנוּחָתוֹ... לַמְרוֹת ש... גַּם לֹא בָּרוּר..."  קַלְּוֶודְיָה מִיכָאִילוֹבְנָה הִשְׁתַּתְּקָה בִּמְבוּכָה. אֲבָל כְּמוֹ תָּמִיד, לֹא לִזְמַן רַב: "אַפְּרוֹפּוֹ מְנוּחָה. תִּסְלַח לִי יֵאֲשָׁה עַל חוֹסֶר הַטַּקְט, אֲבָל אֲנַחְנוּ צְרִיכִים לְהַתְחִיל לַחֲשׁוֹב עַל קְבוּרָה. אַחֶרֶת, כָּל זֶה אֵיכְשֶׁהוּ לֹא לְפִי מִנְהַג אֲנָשִׁים."
"אֵיךְ תִּקְבְּרִי אוֹתוֹ?" הִזְדַּעֲקָה אִירֶה. "הוּא הֲרֵי לִכְאוֹרָה... לֹא בְּדִיּוּק מָנוֹחַ."
"אֶתֵּן רוֹצוֹת לִקְבּוֹר אוֹתִי בְּעוֹדִי בַּחַיִּים, אוֹ מָה?" הִתְעָרֵב יֵאֲשָׁה.
קַלְוֶודְיָה מִיכָאִילוֹבְנָה הִתְעַלְּמָה מֵהַהֶעָרָה שֶׁל חֲתָנָהּ. הִיא עִיקְּמָה אֶת פִּיהָ הַתַּפּוּחַ בְּבוּז. אַחֵר כָּךְ יָרְתָה בְּקוֹל צַפְצְפָנִי גָּבוֹהַּ, בְּחִיקּוּי שֶׁל בִּתָּהּ: "אוֹי בֶּאֱמֶת אֵיךְ, הוּא הֲרֵי לִכְאוֹרָה, הוּא לֹא בְּדִיּוּק... אָז מָה הוּא לְדַעְתְּךָ?" שָׁאֲלָה לְבַסּוֹף בְּקוֹל רָגִיל.
"לֹא יוֹדַעַת."
"מָה, לֹא יוֹדַעַת?" הִתְרַגְּזָה קַלְּוֶודְיָה מִיכָאִילוֹבְנָה.
"זֹאת שְׁאֵלָה מוּרְכֶּבֶת."
"אֲהָהּ, שְׁאֵלָה מוּרְכֶּבֶת..."
"לָמָּה אַתְּ חוֹזֶרֶת עַל כָּל מָה שֶׁאֲנִי אוֹמֶרֶת, אִמָּא?" הִתְרַגְּזָה אִירֶה בְּתוֹרָהּ.
"מִי מוֹשֵׁךְ מַטָּה אֶת כָּל הַקְּבוּצָה?" הִתְעַנְיְינָה מִנְחַת הַשַּׁעֲשׁוּעוֹן.
"כִּי אֵין לִי מִילִּים, בִּגְלַל זֶה אֲנִי חוֹזֶרֶת אַחֲרַיִיךְ," קִינְטְרָה הַחַמּוֹת. "וּמָה עוֹד תַּעֲשִׂי אִיתּוֹ בְּדִיּוּק?"
"נוּ... שֶׁיִּחְיֶה פֹּה בֵּינְתַיִים. אַחֵר כָּךְ, אוּלַי הַכּוֹל מֵעַצְמוֹ... נוּ, כְּלוֹמַר, אַחֵר כָּךְ, נִרְאֶה."
"תּוֹדָה בֶּאֱמֶת," הִתְעָרֵב שׁוּב יֵאֲשָׁה, "לְעוֹלָם לֹא אֶשְׁכַּח לְךָ אֶת זֶה."
"מִי מְפַחֵד מִשְׁאֲלוֹת פְּשׁוּטוֹת? מִי יֵיאָלֵץ לָלֶכֶת הַבַּיְתָה בְּיָדַיִים רֵיקוֹת?"
"זֶה מַצְחִיק אוֹתְךָ?" גְּעָרָה בּוֹ אִשְׁתּוֹ. "כֵּן, זֶה מַצְחִיק אוֹתְךָ? כָּל הָעִנְיָין הַזֶּה לֹא מַצְחִיק בִּכְלָל! זֹאת בְּעָיָה רְצִינִית מְאוֹד! בֶּאֱמֶת, לֹא בָּרוּר מָה לַעֲשׂוֹת אִיתְּךָ! אַתָּה עַצְמְךָ, מָה אַתָּה מַצִּיעַ?"
בַּמִּטְבָּח צִלְצֵל הַטֵּלֵפוֹן.
"מָה אַתָּה עוֹמֵד כְּמוֹ גּוֹלֶם? תַּעֲנֶה לַטֵּלֵפוֹן," פָּקְדָה אִשְׁתּוֹ.
יֵאֲשָׁה יָצָא.
"לְפִי הַסְּטָטִיסְטִיקָה, הַחוּלְיָה הֲכִי חַלָּשָׁה בַּסִּיבּוּב הַנּוֹכְחִי הוּא מִיכָאִיל," מִילֵּא אֶת הַשֶּׁקֶט שֶׁנּוֹצַר קוֹל גַּבְרִי נָעִים, "הוּא עָנָה רַק עַל שְׁאֵלָה אַחַת. הַחוּלְיָה הַחֲזָקָה בְּיוֹתֵר הוּא אַרְקָדִי. הוּא נָתַן אֶת מֵירַב הַתְּשׁוּבוֹת הַנְּכוֹנוֹת וְשָׁם אֶת הַכֶּסֶף בַּבַּנְק. אֲבָל בּוֹאוּ נִרְאֶה..."
"אֵין לוֹ מָה לַעֲשׂוֹת פֹּה," לָחֲשָׁה קַלְּוֶודְיָה מִיכָאִילוֹבְנָה וְהֵנִידָה בְּרֹאשָׁהּ לְעֵבֶר הַמִּטְבָּח, "זֶה לֹא לְפִי מִנְהַג אֲנָשִׁים – לְהַשְׁאִיר מֵת בְּבֵית."
"אוֹלְגָּה, מַדּוּעַ לְדַעְתְּךָ מִי שֶׁצָּרִיךְ לָלֶכֶת הַבַּיְתָה הוּא דַּוְוקָא מִיכָאִיל?"
"טוֹב, לֹא יוֹדַעַת, אִמָּא..."
"טוֹב, נִדְמֶה לִי שֶׁמִּיכָאִיל הוּא כְּאִילּוּ עָיֵיף מִדַּי. אֲנִי כְּאִילּוּ לֹא מַרְגִּישָׁה בּוֹ כְּאִילּוּ פּוֹטִינְצִיאֵל. בִּתְשׁוּבוֹת מְסוּיָּמוֹת לִשְׁאֵלוֹת מְסוּיָּמוֹת הוּא כְּאִילּוּ מְבַיֵּישׁ אֶת הַשֵּׁם, וְלֹא מַרְגִּישׁ אֶת רוּחַ הַקְּבוּצָה..."

יֵאֲשָׁה חָזַר לַחֶדֶר בִּפְנִים אֲפוֹרִים מִסַּעֲרַת רְגָשׁוֹת. "מִי הִתְקַשֵּׁר?" הִתְעַנְיְינָה אִשְׁתּוֹ.
"אַתָּה הַחוּלְיָה הַחַלָּשָׁה, לְהִתְרָאוֹת."
"תִּכְבּוּ כְּבָר אֶת הַכַּלְבָּה הַזֹּאת!" הִתְקוֹמְמָה חֲמוֹתוֹ.
"מֵהָעֲבוֹדָה," עָנָה יֵאֲשָׁה בְּשֶׁקֶט.
"... וּבְכָל זֹאת נִפְגַּעְתִּי מֵאוֹלְגָּה מְאוֹד, כִּי אֲנִי לֹא מֵבִין בִּשְׁבִיל מָה לַהֲפוֹךְ אֶת זֶה לְאִישֵׁי וּלְדַבֵּר בְּצוּרָה מַעֲלִיבָה כָּזֹאת, שֶׁבִּייַּשְׁתִּי אֶת הַשֵּׁם וְשֶׁ..."
אִירֶה הִנְמִיכָה אֶת עוֹצְמַת הַקּוֹל.
"עַכְשָׁיו בְּכָל מִקְרֶה אֵין מָה לַחֲשׁוֹב עַל הַלְּוָויָה לְפָחוֹת חוֹדֶשׁ," אָמַר יֵאֲשָׁה, לֹא בְּלִי שִׂמְחָה לְאֵיד בְּקוֹלוֹ.
"וְזֶה לָמָּה?" צִמְצְמָה אֶת עֵינֶיהָ חֲמוֹתוֹ.
"זֶה כִּי..."

***

"...פִּיטְּרוּ אוֹתִי."
בְּאוֹתוֹ יוֹם אָרוּר שֶׁבּוֹ מִיהֵר יֵאֲשָׁה אֶל הָרוֹפֵא, הוּא הִגִּישׁ אֶת הַכַּתָּבָה שֶׁלּוֹ בְּלִי לִקְרוֹא אוֹתָהּ שֵׁנִית. וְלָכֵן הוּא לֹא שָׁם לֵב לְטָעוּת אַחַת מָרָה שֶׁהִשְׁתַּרְבְּבָה עֵקֶב הַחִיפָּזוֹן. גַּם עוֹרֵךְ הַמָּדוֹר לֹא שָׂם לֵב לִטְעוֹת, יִיתָּכֵן שֶׁגַּם הוּא מִיהֵר לְאָנְשֶׁהוּ, אוֹ חָשַׁב עַל מַשֶּׁהוּ אַחֵר, אוֹ שֶׁפָּשׁוּט סָמַךְ עַל יֵאֲשָׁה וְלָכֵן לֹא קָרָא אֶת הַטֵּקְסְט שֶׁלּוֹ בְּרִיכּוּז. גַּם הָעוֹרֵךְ הָאַחְרַאי לֹא שָׂם לֵב מִכֵּיוָון שֶׁסָּמַךְ בִּמְאַת הָאֲחוּזִים עַל עוֹרֵךְ הַמָּדוֹר. לְמַעַן הַהֲגִינוּת, שָׁוֶוה לְצַיֵּין שֶׁאֶת הַפְשָׁלָה שֶׁל יֵאֲשָׁה רָאָה הַמַּגִּיהַּ, אַךְ הֶחֱלִיט בְּצֶדֶק שֶׁזֶּה לֹא עִנְיָינוֹ, מִשּׁוּם שֶׁעִנְיָינוֹ – שְׁגִיאוֹת כְּתִיב וּפִיסּוּק. שְׁגִיאוֹת כְּתִיב וּפִיסּוּק לֹא הָיוּ בַּטֵּקְסְט שֶׁל יֵאֲשָׁה. בְּקִיצּוּר – הַכַּתָּבָה הִתְפַּרְסְמָה בְּשָׁלוֹם בַּגִּרְסָה הַמְּקוֹרִית, וּשְׁמוֹ שֶׁל הַמַּשְׁקִיעַ (שְׁמוֹ הָיָה סְפִיצְ'קִין, אֲבָל זֶה בֶּאֱמֶת עַד כְּדֵי כָּךְ חָשׁוּב?), אוֹתוֹ הָאִישׁ שֶׁהֵחֵל לְמַמֵּן אֶת כְּתַב הָעֵת, וְאוֹתוֹ הָאִישׁ שֶׁהִזְמִין לְמַעֲשֶׂה אֶת הַכַּתָּבָה הַזֹּאת, נָדַד בְּטָעוּת מֵרְשִׁימַת הָאוֹלִיגַרְכִים הַמְּשַׁלְּמִים מִיסִּים כַּדָּת וְכַדִּין אֶל רְשִׁימַת מַעֲלִימֵי הַמַּס הַזְּדוֹנִיִּים.
הַהַבְהָרָה שֶׁפּוּרְסְמָה יוֹם לְאַחַר מִכֵּן נִרְאֲתָה עֲלוּבָה וְלֹא מְשַׁכְנַעַת.
סְפִיצֵ'קִין לָקַח אֶת זֶה קָשֶׁה. הוּא קָרָא לַמְּנַהֵל הַפִינַנְסִי אִידְיוֹט, לָעוֹרֵךְ הָרָאשִׁי שֶׁרָץ דּוּ-פַּרְצוּפִי, וּלְיָאֲשָׁהּ – זִ'יד מַסְרִיחַ, וְנָסַע לְטִיבֶּט כְּדֵי לְהִתְאַוְורֵר. אֲבָל מִשּׁוּם מָה בְּטִיבֶּט נִהְיֶה לוֹ עוֹד יוֹתֵר קָשֶׁה, הוּא נִמְלָא גַּעְגּוּעִים, חָזַר כַּעֲבוֹר יוֹם וְהִפְסִיק אֶת הַמִּימּוּן. כְּתַב הָעֵת "כַּבִּיר" נִסְגַּר.
בְּעֶצֶם, לֹא לְגַמְרֵי. הַמְּנַהֵל הַפִינַנְסִי שׁוּב הִתְחִיל לְחַפֵּשׂ בְּמֵרְץ. בִּישִׁיבַת חֵירוּם שֶׁל הַמַּעֲרֶכֶת הִתְקַבְּלָה הַחְלָטָה עַל הֶמְשֵׁךְ הוֹצָאָתוֹ שֶׁל "כב"ר" בְּגִרְסָה אֵלֶקְטְרוֹנִית, מְקוּצֶּרֶת מְאוֹד.
לְאַחַר יְשִׁיבַת הַמַּעֲרֶכֶת צִלְצֵל שַׁבְּלוּל לְבֵיתוֹ שֶׁל יֵאֲשָׁה הַיַּיִן וְהִתְעַנְיֵין בְּעַצְבָּנוּת מַדּוּעַ הוּא לֹא בַּמָּקוֹם הָעֲבוֹדָה. יֵאֲשָׁה הִסְבִּיר בְּקִיצּוּר אֶת הַמַּצָּב, הִתְנַצֵּל וְהִבְטִיחַ לְהָבִיא לְמַשְׁאַבֵּי אֱנוֹשׁ אֶת תְּעוּדַת הַפְּטִירָה שֶׁלּוֹ בַּהֶקְדֵּם הָאֶפְשָׁרִי. הַמְּנַהֵל שָׁתַק, הִתְנַשֵּׁף לְתוֹךְ השׁפופורת, וּכְבָר הִתְחִיל לְהִיפָּרֵד, אֲבָל אָז שִׁינָּה אֶת דַּעְתּוֹ וְהֶחֱלִיט בְּכָל זֹאת לוֹמַר אֶת מָה שֶׁלִּשְׁמוֹ צִלְצֵל. הוּא כַּחֲכָךְ בִּגְרוֹנוֹ אֲרוּכּוֹת וְהוֹדִיעַ לְיָאֲשָׁהּ שֶׁעֵקֶב "הַסִּיפּוּר עִם סְפֶּצְ'קִין" הוּא, א. מְפוּטָּר לְבַקָּשָׁתוֹ, וּב. לִפְנֵי שֶׁהוּא הוֹלֵךְ, הוּא חַיָּיב לַעֲבוֹד בִּכְתַב הָעֵת עוֹד חוֹדֶשׁ אֶחָד, בְּהֶתְאֵם לִמְחוּיָּבוּיוֹתָיו בַּחוֹזֶה.
יֵאֲשָׁה שָׁתַק. שַׁבְּלוּל הִמְשִׁיךְ, הִתְנַשֵּׁף עוֹד קְצָת, נֶאֱנַח בִּכְבֵדוּת, וּלְבַסּוֹף חִילֵּץ מֵעַצְמוֹ בַּחֲצִי שְׁאֵלָה:
"אֲבָל... לָאוֹר הַנְּסִיבּוֹת שֶׁלְּךָ... הַנְּסִיבּוֹת הַמְּצַעֲרוֹת... בְּוַודַּאי לֹא תּוּכַל..."
"לֹא, לֹא הַכּוֹל בְּסֵדֶר. אֲנִי אֲסַיֵּים אֶת עֲבוֹדָתִי. כַּמּוּבָן."
יֵאֲשָׁה הָיָה אָדָם אַחְרַאי, וְאֶת מִילּוּי מְחוּיָּבוּיוֹתָיו הַחוֹזִיּוֹת הֶחֱשִׁיב לְחוֹבָה קְדוֹשָׁה.
"אִם כֵּן." שַׁבְּלוּל הִתְעוֹדֵד מַשְׁמָעוּתִית, "אִם בֶּאֱמֶת..."
"כֵּן, בֶּאֱמֶת."
"בְּסֵדֶר. לְהִתְרָאוֹת בְּקָרוֹב, אִם כָּךְ... אָה... ו... שֶׁלֹּא תֵּדַע עוֹד צַעַר."

***

מַבָּט מָלֵא תְּבוּנָה וּרְצִינוּת. וְגַם קְצָת עָיֵיף – בִּגְלַל הָעִיגּוּלִים הַשְּׁחוֹרִים סְבִיב הָעֵינַיִים. הַשֵּׂיעָר הַמְּתוּלְתָּל שֶׁלֹּא סוֹפֵר מִזֶּה זְמַן רַב מוּנָּח בָּאִי סֵדֶר, אַךְ הַתִּסְרוֹקֶת כְּלָל לֹא מְקַלְקֶלֶת אֶת הַפָּנִים, לְהֶפֶךְ – הִיא מַעֲנִיקָה לָהֶן אֵיזֶה קֶסֶם, מִסְתּוֹרִיּוֹת מְסוּיֶּמֶת אוּלַי. יִתָּכֵן שֶׁתְּמוּנוֹת בְּשָׁחוֹר-לָבָן פָּשׁוּט תָּמִיד נִרְאוֹת קְצָת מִסְתּוֹרִיּוֹת. תְּמוּנָה טוֹבָה. גְּדוֹלָה, מַבְרִיקָה. הַזָּר זוֹל לְעוּמַּת זֹאת. חִינָּנִיּוֹת וּפַעֲמוֹנִיּוֹת מְלָאכוּתִיּוֹת זַוְועָתִיּוֹת לְמַדַּי.
בְּתַמְהִיל שֶׁל עֶצֶב וְגַאֲוָוה עָמַד יֵאֲשָׁה בְּקַבָּלָה שֶׁל הַמַּעֲרֶכֶת וְהִתְבּוֹנֵן בַּתַּצְלוּם שֶׁלּוֹ נָתוּן בְּתוֹךְ מִסְגֶּרֶת אֲבָל שְׁחוֹרָה. כָּךְ קָרוֹב לְוַודַּאי מִתְבּוֹנֵן אָב זָקֵן בַּתַּצְלוּם שֶׁל בְּנוֹ שֶׁנִּשְׁלַח לַחֲזִית לֹא מִזְּמַן.
בְּנַפְשׁוֹ שֶׁל יֵאֲשָׁה הִשְׂתָּרְרָה שַׁלְוָוה גְּדוֹלָה עוֹד מֵאֶמֶשׁ. כֵּן, בְּאוֹתוֹ עֶרֶב, אַחֲרֵי שֶׁחֲמוֹתוֹ הִסְתַּלְּקָה לְבֵיתָהּ בְּתוֹם הַדִּיּוּן הַנּוֹרָאִי בְּלִוְויָיתוֹ הַצְּפוּיָה, הוּא עָבַר עוֹד הֶתְקֵף חֲרָדָה: אוּלַי בְּכָל זֹאת זֶה לֹא חֲלוֹם? אֲבָל הַהֶתְקֵף הָיָה קָצָר יוֹתֵר מֵאֵלֶּה שֶׁקָּדְמוּ לוֹ, וְהַפַּעַם יֵאֲשָׁה אֲפִילּוּ לֹא טָרַח לִצְבּוֹט אֶת הָאַף, לִנְשׁוֹךְ אֶת הָאֶצְבָּעוֹת וּלְהָטִיחַ אֶת רֹאשׁוֹ בַּקִּיר כְּדֵי לְהִתְעוֹרֵר. בִּמְקוֹם זֹאת, הוּא הִזְלִיף טִיפּוֹת וּלְרָיֵאן, הָלַךְ כֹּה וָכֹה בַּדִּירָה, יָשַׁב קְצָת מוּל הַטֵּלֵוִויזְיָה וְנִרְדַּם.
בַּעֲבוֹדָה קַבְּלוּ אֶת יֵאֲשָׁה יָפֶה, וְזֶה נָגַע מְאוֹד לְלִבּוֹ. רֵאשִׁית, בָּאֲתָר שֶׁל "כב"ר" פִּרְסְמוּ הֶסְפֵּד נֶהֱדָר. שֵׁנִית, עֲמִיתִיו קִידְּמוּ אוֹתוֹ בְּסֵבֶר פָּנִים יָפוֹת, וְזֹאת עַל אַף שֶׁשּׁוּב מָצְאוּ אֶת עַצְמָם הוֹדוֹת לְיָאֲשָׁהּ בְּמַצָּב שֶׁל חוֹסֶר וַדָּאוּת. כּוּלָּם הִשְׁתַּתְּפוּ בְּצַעֲרוֹ, גַּם בְּנוֹגֵעַ לְפִיטּוּרָיו וְגַם בְּנוֹגֵעַ לִפְטִירָתוֹ הַפִּתְאוֹמִית. הַגְּבָרִים לָחֲצוּ אֶת יָדוֹ הַקָּרָה בְּהִיסּוּס וּבְאֵיזוֹ זְהִירוּת יְתֵרָה, הַנָּשִׁים הִצִּיעוּ לוֹ לִטְעוֹם שׁוֹקוֹלָדִים עֲבוֹדַת יָד. אַחֵר כָּךְ כּוּלָּם הָלְכוּ לַחֶדֶר אוֹכֶל (מִשּׁוּם מָה לֹא קָרְאוּ לוֹ), וְהוּא נִשְׁאַר בַּחֶדֶר לְבַדּוֹ. הוּא כִּיבָּה אֶת הַמַּזְגָן, לַחַץ בָּעַכְבָּר עַל מַלְבֵּן שָׁחוֹר קָטָן עִם הַכִּיתּוּב: "כְּתָב מְיוּחָד שֶׁל כְּתַב עֵת כַּבִּיר הָלַךְ לְעוֹלָמוֹ [הֶמְשֵׁךְ לִקְרוֹא]." הוּא קָרָא שׁוּב.
לְאַחַר מִכֵּן פָּתַח אֶת עַמּוּד הַחֲדָשׁוֹת: הֶחֱלִיטוּ שֶׁלֹּא לָתֵת לוֹ מְשִׂימוֹת מוּרְכָּבוֹת יוֹתֵר, וּבַחוֹדֶשׁ הַקָּרוֹב הָיָה עָלָיו לְפַרְסֵם חֲדָשׁוֹת שׁוֹטְפוֹת בַּאֲתַר "כב"ר".

***

–בְּקַמְצַ'טְקָה נִפְתַּחַת עוֹנַת תַּחֲרוּיוֹת הַסְקִי שֶׁל רוּסְיָה "הָרֵי הַגַּעַשׁ שֶׁל קַמְצַ'טְקָה"...
–בַּמָּחוֹז הָרִיבּוֹנִי שֶׁל קוֹרֶיְיקְס נֶעֶלְמוּ עִקְבוֹתֵיהֶם שֶׁל חֲמִישָּׁה עָשָׂר רוֹעִי אַיָּילִים. הַחִיפּוּשׂ אַחֲרֵיהֶם נִמְשַׁךְ כְּבָר שִׁישָּׁה יָמִים...
–בְּבִירַת אִינְדּוֹנֶזְיָה נִפְתַּחַת וְעִידָה בֵּינְלְאוּמִּית בְּנוֹשֵׂא תַּשְׁתִּיּוֹת...
–בְּצָרְפַת הִתְרַסֵּק אוֹטוֹבּוּס שֶׁל נוֹסְעִים בֶּלְגִּים...
–נִתְמְכֵי הָרְוָוחָה מְעוּנְיָינִים לְקַבֵּל שֵׁרוּתֵי רְוָוחָה...
–בָּעִיר נוֹבְגוֹרוֹד הִתְקַיֵּים אֵירוּעַ אַתְלֵטִיקָה קַלָּה לְזִיכְרוֹ שֶׁל מַרְשָׁל מַרְצְקוֹב...
–אֶפְשָׁר לוֹמַר שֶׁהַבְּחִירוֹת לְרָאשׁוּת הָעִירִיָּיה בָּאוֹרַנְגּוֹי הַחֲדָשָׁה הוּשְׁלְמוּ...
–בְּסַרְנַסְק הִסְתַּיְּימָה אַלִּיפוּת רוּסְיָה בְּהֵיאָבְקוּת רוֹמִית-יְוָונִית...
–מָדוֹנָה וְרוֹגֵ'ר וָוטֵרְס שָׁרוּ לְמַעַן נִפְגְּעֵי הַצּוּנָאמִי...
–בְּהוֹנְג קוֹנְג הִתְקַיֵּים מֵירוֹץ מְכוֹנִיּוֹת מוּנָעוֹת בְּפָאנֵלִים סוֹלָרִיִּים...
–גּוּפוֹת הַלּוֹחֲמִים בַּבַּיִת הֶהָרוּס יָכְלוּ לְהִישָּׂרֵף...

כְּבָר שְׁבוּעַיִים שֶׁיֵּאֲשָׁה בָּא מִדֵּי יוֹם בְּהַכְנָעָה לְמַעֲרֶכֶת כְּתַב הָעֵת כַּבִּיר הַהוֹלֶכֶת וְנִסְגֶּרֶת, נוֹבֵר בְּמַבְזְקֵי הַחֲדָשׁוֹת, מְפַרְסֵם מַשֶּׁהוּ בָּאֲתָר, אֲבָל הוּא עוֹשֶׂה זֹאת מוּכְנִית, בְּלִי שׁוּם הֲנָאָה, "בְּלִי לַהַט", כְּפִי שֶׁנָּהַג לוֹמַר הָעוֹרֵךְ הָרָאשִׁי.
הַחֲדָשׁוֹת שֶׁל עוֹלָם הַהֲבָלִים הַזֶּה לֹא מְעַנְיְינוֹת אוֹתוֹ יוֹתֵר.
בַּשְּׁבוּעַיִים שֶׁחָלְפוּ גָּדַל הַסֶּדֶק הַדַּק וְהַבִּלְתִּי נִרְאֶה בֵּינוֹ לְבֵין שְׁאָר הָאֲנָשִׁים לְאֵין שִׁיעוּר וְנִהְיֶה מִכְשׁוֹל בִּלְתִּי חָדִיר. יֵאֲשָׁה נִהְיֶה מְפוּזָּר, הֵחֵל לִשְׁכּוֹחַ לִדְרוֹשׁ בִּשְׁלוֹמָם שֶׁל עֲמִיתִיו כְּשֶׁהִגִּיעַ לַעֲבוֹדָה, אַחֵר כָּךְ הִפְסִיק לִלְחוֹץ יָדַיִים, וְאַחַר כָּךְ הִפְסִיק לוֹמַר שָׁלוֹם כְּלָל. עֲמִיתִיו בְּתוֹרָם הִבִּיטוּ בּוֹ בְּאֵיזֶה אוֹפֶן מוּזָר. יֵאֲשָׁה נִזְכַּר שֶׁבְּדִיּוּק כָּךְ הִבִּיטוּ כּוּלָּם לִפְנֵי שָׁנָה בְּאוֹלָה הַמַּזְכִּירָה, שֶׁהִגִּיעַ זְמַנָּהּ לָצֵאת לְחוּפְשַׁת לֵידָה, אֲבָל הִיא הִמְשִׁיכָה לְהוֹפִיעַ לָעֲבוֹדָה עִם בֶּטֶן עֲנָקִית, וְזֶה כְּבָר נִרְאֶה אֵיכְשֶׁהוּ לֹא מְהוּגָּן... בְּכָל מִפְגָּשׁ אִיתָּהּ הָיוּ הָעוֹבְדִים מוּפְתָּעִים יוֹתֵר וְיוֹתֵר, הִתְעַנְיְינוּ בִּבְרִיאוּתָהּ בִּנְחִישׁוּת הוֹלֶכֶת וּגְדֵלָה וְהִבִּיטוּ בָּהּ כִּמְעַט בְּשִׁיפּוּטִיּוֹת. הַנּוֹכְחוּת שֶׁלָּהּ טָרְדָה אֶת מְנוּחָתָם. אָסוּר הָיָה לְעַשֵּׁן בְּנוֹכְחוּתָהּ, אָסוּר הָיָה לִפְגּוֹעַ בָּהּ, אֲבָל בְּעִיקָּר – הִגִּיעַ הַזְּמַן.
גַּם בְּנוֹכְחוּתוֹ שֶׁל יֵאֲשָׁה הִפְסִיקוּ לְעַשֵּׁן, עַל אַף שֶׁהוּא כְּלָל לֹא בִּיקֵּשׁ זֹאת. דִּיבְּרוּ בְּקוֹלוֹת מְהוּסִּים. וְהִבִּיטוּ בּוֹ כָּךְ, כְּאִילּוּ... כְּאִילּוּ הִגִּיעַ הַזְּמַן. הַזְּמַן.

גַּם בַּבַּיִת הַכּוֹל הִשְׁתַּנָּה. בְּלִי לְחַכּוֹת לְסִיּוּם הַסַּחֶבֶת הַבְּיוּרוֹקְרָטִית פָּצְחָה אִשְׁתּוֹ בְּשִׁיפּוּצִים כְּדֵי "לְרַעֲנֵן" הַכּוֹל, בִּלְשׁוֹנָהּ. כָּעֵת הָיוּ מְפוּזָּרִים עַל הָרִצְפָּה עִיתּוֹנִים מְרוּחִים בְּסִיד, בְּדֶבֶק, וֶאֱלוֹהִים יוֹדֵעַ בַּמָּה עוֹד. רֵיחַ אָבָק וְצֶבַע פָּשַׁט בְּכוֹל, וּבְאֶמְצַע הַסָּלוֹן נִיצָּב סוּלָּם רָעוּעַ. בְּאוֹתוֹ הַמָּקוֹם, בְּקִרְבַת הַסּוּלָּם, הִצִּיבוּ מִיטָּה מִתְקַפֶּלֶת, וּבָהּ יָשֵׁן כָּעֵת יֵאֲשָׁה, שֶׁגּוֹרַשׁ בְּבוֹשֶׁת פָּנִים מֵחֲדַר הַשֵּׁינָה הַמְּשׁוּתָּף ("נִקְרוֹפִילְיָה, דֶּרֶךְ אַגַּב, זֹאת עֲבֵירָה פְּלִילִית אֶצְלֵנוּ", הִסְבִּירָה לוֹ אִירֶה בְּשַׁלְוָוה, בְּשָׁעָה שֶׁהִנִּיחָה עַל הַמִּיטָּה הַמִּתְקַפֶּלֶת מִזְרָן פַּסִּים יָשֵׁן וּמְרוּפָּט, "וְחוּץ מִזֶּה, בַּזְּמַן הָאַחֲרוֹן אַתָּה נוֹחֵר חָזָק מִדַּי. כָּכָה לְפָחוֹת אֲנִי אוּכַל לִישׁוֹן.")
בַּבְּקָרִים, כְּשֶׁנִּתְקְלוּ זֶה בָּזֶה בַּמִּטְבָּח, חָשׁוּ יֵאֲשָׁה וְאַלְמְנָתוֹ בָּאִי נוֹחוּת כָּלְשֶׁהִי, וּבְכָל פַּעַם הָיָה נִדְמֶה לְיָאֲשָׁהּ שֶׁהוּא כְּמוֹ אֵיזֶה שֶׁדּוֹן בֵּית.
לְאַחַר מִכֵּן הוֹפִיעוּ גְּדוּדֵי שִׁיפּוּצְנִיקִים הֲלוּמֵי חֲמַרְמוֹרֶת וְקוֹדְרִים. הֵם לֹא חָשׁוּ בְּשׁוּם אִי נוֹחוּת, הֵם פָּשׁוּט הִתְעַלְּמוּ מִיָּאֲשָׁהּ. הֵם דָּחֲפוּ אוֹתוֹ בַּמַּרְפְּקִים כְּשֶׁחָלְפוּ לְיָדוֹ בְּלִי שׁוּם בּוּשָׁה, שָׁתוּ וָודְקָה וְגָנְבוּ נַקְנִיק מֵהַמְּקָרֵר בִּפְנִים קוֹדְרוֹת בְּנוֹכְחוּתוֹ (כַּמּוּבָן, כְּשֶׁאִשְׁתּוֹ לֹא הָיְתָה בְּבֵית). הֵם לֹא דִּיבְּרוּ אִיתּוֹ מִתּוֹךְ עִיקָּרוֹן. חוּץ מֵאוֹתָהּ פַּעַם יְחִידָה, כְּשֶׁמְּנַהֵל הָעֲבוֹדָה אָדוֹם הַפָּנִים, לִיוְּחָה, חִייֵּךְ אֶל יֵאֲשָׁה חִיּוּךְ רָחָב וִידִידוּתִי – שֶׁנֶּעֶלְמוּ מִתּוֹכוֹ שְׁתֵּי שִׁינַּיִים בַּלַּיְלָה הַקּוֹדֵם – וּבִיקֵּשׁ מִמֶּנּוּ "הַלְוָואָה" שֶׁל עֶשְׂרִים רוּבָּל. לְמַעַן הָאֱמֶת, מְנַהֵל הָעֲבוֹדָה לִיוְּחָה הָיָה גָּמוּר כָּל כָּךְ בְּאוֹתוֹ רֶגַע, שֶׁיָּכוֹל הָיָה בְּאוֹתָהּ הַמִּידָּה לִפְנוֹת בְּאוֹתָהּ הַבַּקָּשָׁה לָאָרוֹן, אוֹ נַגִּיד, לְאָהִיל.
"כַּנִּרְאֶה גַּם הֵם חוֹשְׁבִים שֶׁהִגִּיעַ הַזְּמַן שֶׁלִּי," חָשַׁב יֵאֲשָׁה בְּעֶצֶב, וְלֹא נָתַן עֶשְׂרִים רוּבָּל.

***

בַּעֲרוּץ הַתַּרְבּוּת שִׁידְּרוּ תּוֹכְנִית מְעַנְיֶינֶת שֶׁל הַ-BBC – אַסְטְרוֹנָאוּטִים אָמֵרִיקָאִים סִיפְּרוּ עַל הַרְגָּשָׁתָם בֶּחָלָל הָרֵיק – וְיֵאֲשָׁה הִתְיַישֵּׁב לִרְאוֹת, לַמְרוֹת שֶׁלְּמַעַן הָאֱמֶת כְּבָר הָיָה עָלָיו לָצֵאת לַעֲבוֹדָה.
"בַּיּוֹמַיִים הָרִאשׁוֹנִים מַרְגִּישִׁים בְּחִילָה נוֹרָאִית," סִיפֵּר בְּהִתְלַהֲבוּת פַּרְצוּף עָגוֹל סָמוּק לְחַיִּים, שֶׁכְּמוֹ נוֹעַד לִלְבּוֹשׁ חֲלִיפַת חָלָל, "מִשּׁוּם שֶׁכָּל הַנּוֹזְלִים בַּגּוּף שֶׁהִשְׁתַּחְרְרוּ מִכּוֹחַ הַמְּשִׁיכָה עוֹלִים לְמַעְלָה, כָּךְ שֶׁתָּמִיד יֵשׁ לָנוּ שַׂקִּיּוֹת אִיתָּנוּ... אֲבָל הֵן לֹא תָּמִיד עוֹזְרוֹת," הַפַּרְצוּף גִּיחֵךְ גִּיחוּךְ גּוֹעֳלִי, "וְאָז הַכּוֹל עָף מִסָּבִיב, וְעַד סוֹף הַטִּיסָה מִתְעוֹפֵף בְּתוֹךְ הַמַּעְבּוֹרֶת, וְזֶה מְאוֹד לֹא נָעִים, אַתֶּם מְבִינִים..."
"בְּמַעְבּוֹרֶת תָּמִיד יֵשׁ חֲדַר כּוֹשֶׁר," הִכְרִיז נַפִּיל גָּלוּחַ רֹאשׁ בַּעַל שְׂפָתַיִים דַּקּוֹת בְּאוֹפֶן לֹא טִבְעִי, "מְאוֹד חָשׁוּב לִשְׁמוֹר עַל הַכּוֹשֶׁר בֶּחָלָל. קַל יוֹתֵר לְהִתְאַמֵּן בִּתְנָאִים שֶׁל חוֹסֶר מִשְׁקָל מֵאֲשֶׁר בְּכַדּוּר הָאָרֶץ. יֵשׁ רַק בְּעָיָה אַחַת – הַזֵּיעָה. הַמַּיִם מִתְנַהֲגִים בְּחָלָל אַחֶרֶת לְגַמְרֵי. הֵם לֹא זוֹלְגִים מַטָּה, אֶלָּא הוֹפְכִים לְכַדּוּרִים כָּאֵלֶּה, אַתֶּם יוֹדְעִים? תָּאֲרוּ לָכֶם, אַתֶּם יוֹשְׁבִים עַל אוֹפְנֵי כּוֹשֶׁר, מְדַוְּושִׁים, וְעַל הַגַּב שֶׁלָּכֶם מְטַיְּילִים הַכַּדּוּרִים הָאֵלֶּה, וְעִם כָּל תְּנוּעָה חַדָּה מִתְעוֹפְפִים לְכָל הַכִּיוּוּנִים..."
"אַסְלָה." הַפַּרְצוּף הָרִאשׁוֹן שׁוּב תָּפַס אֶת כָּל הַמִּרְקָע . "הָיִיתִי אוֹמֵר שֶׁהַבְּעָיָה הָעִיקָּרִית שֶׁל כָּל אַסְטְרוֹנָאוּט הִיא דַּוְוקָא הָאַסְלָה. בְּמַצָּב שֶׁל חוֹסֶר מִשְׁקָל קָשֶׁה מְאוֹד..."
יֵאֲשָׁה כִּיבָּה אֶת הַטֵּלֵוִויזְיָה, יָצָא לַמִּסְדְּרוֹן, נַעַל נַעֲלַיִים וּפֶרֶץ בִּבְכִי.
מַשֶּׁהוּ נִשְׁבַּר בּוֹ לְפֶתַע. אֶת מְרִיטַת הָעֲצַבִּים הַמַּתְמֶדֶת, אֶת הַמֶּתַח, הַהַשְׁפָּלָה, עִרְפּוּל הַחוּשִׁים שֶׁל הַשָּׁבוּעוֹת הָאַחֲרוֹנִים, הַחֲלוֹם הַנּוֹרָאִי חֲסַר הַמּוֹצָא הַזֶּה (אוֹ שֶׁאֵין זֶה חֲלוֹם? לֹא, זֶה בָּטוּחַ חֲלוֹם) הוּא סָבַל אֵיכְשֶׁהוּ עַד כֹּה, סָבַל בְּקוֹשִׁי, אֲבָל הֶחָלָל... הֶחָלָל הַיְּפֵהפֶה, הַזּוֹהַר, בְּלִי הַתְחָלָה וּבְלִי סוֹף, שֶׁמָּשַׁךְ אוֹתוֹ מִשַּׁחַר יַלְדוּתוֹ, שֶׁהָיָה חֲלוֹמוֹ הַנִּכְסָף בְּיוֹתֵר... נִלְקַח מִמֶּנּוּ כָּעֵת. נָעִים לְרַחֵף בֶּחָלָל עִם סֵפֶר בַּיָּד, לָעוּף קְצָת מִפֹּה לְשָׁם בְּיַרְכְּתֵי הַמַּעְבּוֹרֶת וּלְהִיצָּמֵד לְבַסּוֹף אֶל הַצּוֹהַר וּלְהַבִּיט אֶל עָבַר כַּדּוּר הָאָרֶץ הָרָחוֹק, אֶל שׁוֹבְלֵי הָאֵשׁ שֶׁל כּוֹכְבֵי הַשָּׁבִיט הַחוֹלְפִים... וַדַּאי, וַדַּאי! לִלְפּוֹת בְּיָד רוֹעֶדֶת שַׂקִּית נְיָיר מַסְרִיחָה, לְהִתְחַמֵּק מִכַּדּוּרֵי זֵיעָה חוֹלְפִים בִּיעָף... בְּחִילָה, כְּאֵב רֹאשׁ, אַסְלָה עִם רְצוּעוֹת וּמְאַוְורֵר – זֶה מָה שֶׁיֵּשׁ שָׁם, בְּאֵינְסוֹף!
זֶה לֹא שֶׁיֵּאֲשָׁה תִּיכְנֵן לָטוּס לֶחָלָל, בָּרוּר שֶׁכְּלָל לֹא הִתְכַּוֵּון לָטוּס לְשֵׁם. אַךְ בְּכָל זֹאת, עַד כֹּה רָאָה בֶּחָלָל מֵעֵין אֶפְשָׁרוּת אַחֲרוֹנָה, מֵעֵין יְצִיאַת חֵירוּם לְמִקְרֶה קִיצוֹן. כְּשֶׁאֵין שׁוּם מוֹצָא אַחֵר.
"אֵיזֶה חַיִּים," חָשַׁב יֵאֲשָׁה בְּקוֹל רָם וְנִכְנַס לַחֶדֶר בִּנְעָלָיו. הוּא הִשְׁעִין אֶת רֹאשׁוֹ אֶל הַחַלּוֹן הָרָטוֹב. "צָרִיךְ לָלֶכֶת לָעֲבוֹדָה... אֵיזֶה חַיִּים... אֵיזֶה חֲלוֹם מְטוּפָּשׁ... אֲבָל עַכְשָׁיו אֲנִי יָכוֹל כְּמוֹ הַהוּא בַּסֶּרֶט 'לָקוּם אֶתְמוֹל בַּבּוֹקֶר'," יֵאֲשָׁה פָּתַח אֶת הַחַלּוֹן וְטִיפֵּס אֶל אֶדֶן הַחַלּוֹן, "מָה שְׁמוֹ... מַתְחִיל ב-מ'..." יֵאֲשָׁה עָצַם אֶת עֵינָיו וְקָפַץ מֵהַקּוֹמָה הַשְּׁנַיִים-עֶשֶׂר.
הָרְחוֹב בִּשְׁעוֹת הַבּוֹקֶר פָּגַשׁ אוֹתוֹ בַּחֲרִיקָה הָרָמָה הָרְגִילָה. מִסָּבִיב לְבֵית, כְּבָר כַּמָּה יָמִים, הָיוּ עֲבוֹדוֹת בִּנְיָין, אוֹ אוּלַי עֲבוֹדוֹת שִׁיפּוּץ מִסְתּוֹרִיּוֹת, וְכָל הַמִּבְנֶה הָיָה מְכוּתָּר בִּתְעָלָה עֲמוּקָּה, שֶׁנֶּחְצְתָה פֹּה וָשָׁם בְּגִשְׁרֵי עֵץ רְקוּבִים. בְּמֶרְחָק מָה מִשָּׁם הִתְגַּבְּבָה הַקַּרְקַע הַסְּתָוִוית הַקְּפוּאָה בַּעֲרֵמוֹת חוֹמוֹת חֲסֵרוֹת צוּרָה.
יֵאֲשָׁה קָם עַל רַגְלָיו וְנִיעֵר מִמִּכְנָסָיו עָלִים צְהוּבִּים שֶׁנִּדְבְּקוּ אֲלֵיהֶם. הוּא אִיזֵּן אֶת עַצְמוֹ בְּעֶזְרַת הַיָּדַיִים, הִסְתַּכֵּל יָשָׁר קָדִימָה וְחָצָה בִּזְהִירוּת אֶת הַגֶּשֶׁר. רַק כַּאֲשֶׁר מָצָא אֶת עַצְמוֹ בַּצַּד הַשֵּׁנִי הִבִּיט לְמַטָּה בְּגוֹעַל וּבַחֲשָׁשׁ. טֵגִ'יקִים קְטַנִּים בְּמַדִּים כְּתוּמִּים רָחֲשׁוּ בְּתַחְתִּית הַבּוֹר. אֲחָדִים מֵהֶם קָדְחוּ בְּצִינּוֹרוֹת חֲלוּדִים, שֶׁהִשְׁתַּרְבְּבוּ מֵהָאֲדָמָה כְּמוֹ פְּרָט מִשֶּׁלֶד מְפוּחָם שֶׁל אֵיזֶה בַּעַל חַיִּים פְּרֵהִיסְטוֹרִי עֲנָקִי בְּתוֹךְ עַנְנַת אֵדִים וְגִיצִּים מְסַנְוֶורֶת. אֲחֵרִים חָפְרוּ לְאִטָּם. חָפְרוּ וְחָפְרוּ בָּאֲדָמָה.
רַק בַּכְּנִיסָה לָרַכֶּבֶת הַתַּחְתִּית הֶחְלִיט יֵאֲשָׁה לְפֶתַע שֶׁלֹּא יֵלֵךְ לָעֲבוֹדָה. לֹא הַיּוֹם, לֹא מָחָר, לְעוֹלָם לֹא.
הוּא עָמַד קְצָת בַּמָּקוֹם.
שְׁתֵּי בַּחוּרוֹת קְפוּאוֹת דָּחֲפוּ לִידֵי הָעוֹבְרִים וְהַשָּׁבִים בְּחֵירוּף נֶפֶשׁ נְיָירוֹת צְהוּבִּים כָּלְשֶׁהֵם. אִישָּׁה שְׁמֵנָה בַּבֵּרֵט יָרוֹק סָחֲרָה בְּמֶרֶץ בַּנַּקְנִיקִיּוֹת עֲטוּפוֹת בָּצֵק. אֲבָל מִשּׁוּם מָה בָּאֲוִויר עָמַד רֵיחַ שֶׁל דָּגִים רְקוּבִים וְאָצוֹת, כְּמוֹ אַחֲרֵי סְעָרָה בַּיָּם, אֲפִילּוּ שֶׁלְּיַד הָרַכֶּבֶת הַתַּחְתִּית לֹא הָיָה שׁוּם יָם. אוּלַי מִתּוֹךְ אַדְמַת הַסְּתָיו הַהֲפוּכָה, מִתּוֹךְ צִינּוֹרוֹת בִּיּוּב מְחוֹרְרִים עָלָה הָרֵיחַ הָרָחוֹק הַזֶּה...
"הִגִּיעַ הַזְּמַן שֶׁלִּי," חָשַׁב יֵאֲשָׁה וְשָׁאַף אֶת הָאֲוִויר בְּאַפּוֹ, "אֶל הַיָּם... לִנְדּוֹד."

***

שָׁנִים רַבּוֹת הוּא תָּר אֶת כַּדּוּר הָאָרֶץ. הוּא חַי בָּאֲרָצוֹת וּבְעָרִים שׁוֹנוֹת, וּמְאוֹת נָשִׁים חָלְקוּ אִיתּוֹ אֶת מִיטָּתָן. עִם מִקְצָתָן נִשְׁאַר זְמַן רַב, וְהֵן הִזְדַּקְּנוּ וּמֵתוּ לְצִדּוֹ; וּמִמִּקְצָתָן הוּא נִפְרָד, וְהִנִּיחַ לָהֶן לְהִזְדַּקֵּן וְלָמוּת בִּבְדִידוּת.
עַמִּים שׁוֹנִים קָרְאוּ לוֹ בְּשֵׁמוֹת שׁוֹנִים. עֲבוּר אֲחָדִים הוּא הָיָה אֶחֱשׁוָור, אֲחֵרִים קָרְאוּ לוֹ בּוֹטֶדָּאוּס, וְחֶלְקָם קָרְאוּ לוֹ אֲסַפְּרָה-דִּיּוּס. הָיוּ שֶׁקָּרְאוּ לוֹ קַרְטְפִילוֹס, וּמִישֶׁהוּ קָרָא לוֹ מֶלֶךְ. קָרְאוּ לוֹ יָאן בִּמְקוֹמוֹת מְסוּיָּמִים, וְקָרְאוּ לוֹ ג'וֹן בִּמְקוֹמוֹת אֲחֵרִים, אֵיפְשֶׁהוּ קָרְאוּ לוֹ יָאקוֹב, אוֹ בְּחִיבָּה – יֵאֲשָׁה. הוּא הֶחֱלִיף עוֹד שֵׁמוֹת רַבִּים, רַבִּים מְאוֹד. זְמַן רַב כָּל כָּךְ נִמְשְׁכָה נְדִידָתוֹ, שֶׁלֹּא הִצְלִיחַ עוֹד לְהִיזָּכֵר מִי הָיָה בַּהַתְחָלָה וּמִי הָיָה אַחַר כָּךְ, וְהַאִם הוּא חַי אוֹ מֵת, וּמָה הֶחֱזִיק אוֹתוֹ חָזָק כָּל כָּךְ עַל פְּנֵי הָאֲדָמָה הַמְּשַׁעֲמֶמֶת הַזֹּאת.
זְמַן רַב כָּל כָּךְ נָדַד, עַד שֶׁכָּל הָעַמִּים הִזְדַּקְּנוּ וְנֶעֶלְמוּ מֵעַל פְּנֵי הָאֲדָמָה, וְהֶעָרִים הָפְכוּ לְחוֹלוֹת וְלַאֲבָנִים. הוּא רָאָה אֵיךְ אִיכְלְסוּ אֶת הָאֲדָמָה חַיּוֹת מוּפְלָאוֹת חֲדָשׁוֹת. הוּא עַצְמוֹ נִשְׁאַר הָאָדָם הַיְּחִידִי בֵּינֵיהֶן.




https://www.shortstoryproject.com/he/story/%d7%94%d7%a0%d7%a6%d7%97-%d7%a9%d7%9c-%d7%99%d7%90%d7%a9%d7%94/
#אַבְּסוּרְד#אֶקְזֶסְטַנְצִיָּאלִיסְטִי#גַּבְרִיּוּת#הוּמוֹרִיסְטִי#מָוֶות#מִלִּנְכוּלֶיהָ#מַסָּע#פּוֹסְט-סוֹבְיֵיטִי#שָׁנוּן