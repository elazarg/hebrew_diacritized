הָיִיתִי עַל סַף סִיּוּם מֶחְקָר בְּנוֹשֵׂא "תַּהֲלִיךְ הַמַּעֲבָר הַדֵּמוֹקְרָטִי בְּתוּנִיסְיָה בְּצֵל הַטֵּרוֹר" כַּאֲשֶׁר רָאִיתִי בְּמֵסֶנְגֵ'ר הוֹדָעָה בָּזוֹ הַלָּשׁוֹן: "אֲנִי רוֹצֶה לִהְיוֹת אִיתְּךָ בְּקֶשֶׁר בְּאוֹפֶן תַּרְבּוּתִי. כֵּן, תַּרְבּוּתִי, כְּאִילּוּ אֲנַחְנוּ שׁוֹתִים קָפֶה בְּיַחַד. לוּ רַק יָדַעְתָּ שֶׁסֵּפֶל קָפֶה אִיתְּךָ שָׁוֶוה מִבְּחִינָתִי אֶת מְלוֹא הַשָּׁמַיִם וְהָאָרֶץ וּמָה שֶׁבֵּינֵיהֶם. אֵלֶּה חֲתִיכוֹת סוּכָּר שֶׁאַתְּ נוֹגַעַת בָּהֶן וְיוֹצֶרֶת מֵהַסֵּפֶל שֶׁלִּי אֶת יַם מִרְמְרָה שֶׁנָּצַץ עוֹד יוֹתֵר כַּאֲשֶׁר כָּתַבְתָּ אֶת שִׁמְךָ עַל חוֹלוֹתָיו. לוּ רַק יָדַעְתָּ שֶׁגְּלוּמִים בְּךָ קִסְמֵי הַמִּזְרָח. הוֹ בְּנוֹת הַיָּם, בְּקַרְתָּגוֹ יָבֵשׁ הַסָּבִיל וְהִתְפַּזְּרוּ הַחֲבֵרִים  "
הֵסַרְתִּי מֵאוֹזְנַיי אֶת אוֹזְנִיּוֹת הַמּוּסִיקָה וְקָרָאתִי שֵׁנִית אֶת הַהוֹדָעָה הַטְּעוּנָה בִּתְשׁוּקָה. נֶעֱזַרְתִּי בִּידִיעוֹתַיי בַּשָּׂפָה הָעַרְבִית וְחָזַרְתִּי אֶל סִיפּוּרֵי שַׁחְרָזָאדָה עַל גַּבְרֵי הַמִּזְרָח. גִּייַּסְתִּי אֶת הַמְלָצוֹתֶיהָ שֶׁל סָבָתִי וְאֶת כָּל הַתָּכְנִיּוֹת הָאַסְטְרָטֵגִיּוֹת הַנָּשִׁיּוֹת כְּדֵי שֶׁתְּשׁוּבָתִי תִּהְיֶה בְּרָמַת דְּבָרָיו.
עָמַדְתִּי לִלְחוֹץ עַל מַקְּשֵׁי הַמִּקְלֶדֶת שֶׁל הַמַּחְשֵׁב כְּדֵי לְהַתְחִיל לְנַסֵּחַ אֶת הַתְּשׁוּבָה, אֲבָל נִמְלַכְתִּי בְּדַעְתִּי. אֵינֶנִּי מִשְׁתּוֹקֶקֶת לִשְׁתּוֹת אִיתּוֹ קָפֶה, הַסִּיפּוּרִים עַל יָם מִרְמְרָה אֵינָם מְפַתִּים אוֹתִי, וְאוֹתָם שִׁירִים שֶׁל קַבָּאנִי אֵינָם מְעַנְיְינִים אוֹתִי. אֲנִי כְּמֵהָה לְחָזֵהוּ הַשָּׁחוּם הַדּוֹמֶה לִכְרָמֵי עֲנָבִים לְמַעַן יִהְיֶה לִי לִיצוּעַ חַמִּים בַּלֵּילוֹת הַסְּתָיו הַבָּאִים עִם שׁוּבוֹ מִתּוּרְכִּיָּה. אֲנִי רוֹצֶה הַרְבֵּה מִשְּׂפָתִיִּים אֵלֶּה שֶׁמַּעֲלֵיהֶן שָׂפָם דַּק וּמִשְׁתּוֹקֶקֶת לִנְשׁוֹף עָלָיו אֶת נְשִׁימוֹת הָאַהֲבָה. אָחַזְתִּי בָּעַכְבָּר שֶׁל הַמַּחְשֵׁב וְהֶעֱלֵיתִי אֶת תְּמוּנוֹתָיו כְּדֵי לָחוּשׁ בְּדִמְיוֹנִי אֶת טַעַם הַנְּשִׁיקוֹת מִשְּׂפָתָיו.
קַמְתִּי מֵעַם שׁוּלְחַן הָעֲבוֹדָה וְהֵכַנְתִּי לִי סֵפֶל קָפֶה. נָשַׁמְתִּי נְשִׁימָה עֲמוּקָּה וְהִדְלַקְתִּי סִיגַרְיָה כְּדֵי לָנוּחַ קִמְעָה וּלְהַפְגִּין מְעַט אֲדִישׁוּת כְּלַפֵּי אוֹתוֹ גֶּבֶר יָפֶה תּוֹאַר הַיּוֹשֵׁב בַּגָּדָה הָאַחֶרֶת שֶׁל הַיָּם הַתִּיכוֹן. אֲנִי יוֹדַעַת שֶׁזּוֹ אַסְטְרָטֶגְיָה קְלָאסִית בְּקִיּוּם קְשָׁרִים עִם גְּבָרִים, אֲבָל אֲנִי סְבוּרָה שֶׁהִיא מוֹעִילָה בְּמַצָּבִים כְּגוֹן אֵלֶּה.
לְאַחַר שֶׁסִּייַּמְתִּי לְהָכִין אֶת הַכַּתָּבָה עַל הַטֵּרוֹר וְהַדֵּמוֹקְרַטְיָה, יָצָאתִי מֵהַמִּשְׂרָד וְהָלַכְתִּי לְדִירָתִי הַקְּטַנָּה. פָּתַחְתִּי אֶת הַדֶּלֶת וְגֵירַשְׁתִּי אֶת הַחֲתוּלָה הַטִּיפְּשָׁה שֶׁל הַשְּׁכֵנָה שֶׁבָּאָה לְעַצְבֵּן אוֹתִי בְּכָל פַּעַם שֶׁיָּצָאתִי מֵהַבַּיִת. הִתְיַישַּׁבְתִּי לְקַיֵּים אֶת שִׂיחַת הַטֵּלֵפוֹן הַשִּׁגְרָתִית עִם אִימִּי שֶׁשּׁוֹהָה בַּמִּפְרָץ מִזֶּה תְּקוּפָה יַחַד עִם אֲחוֹתִי הַגְּדוֹלָה כְּדֵי לְשַׁדֵּר לָהּ אֶת מַהֲדוּרַת הַחֲדָשׁוֹת הַיּוֹמִית שֶׁלִּי הַמְּלֵאָה בִּשְׁקָרִים. נָהַגְתִּי לִפְתּוֹחַ אוֹתָהּ בַּיְּדִיעָה שֶׁהֵכַנְתִּי אֶת הָאוֹכֶל בַּבַּיִת וּלְסַיֵּים אוֹתָהּ בָּאֲמִירָה שֶׁהָפַכְתִּי לִהְיוֹת רְצִינִית, וְשֶׁקְּשָׁרִים אֲרָעִיִּים לֹא מַתְאִימִים לִי יוֹתֵר, מָה גַּם שֶׁאֲנִי כְּבָר בַּת שְׁלוֹשִׁים וְאַחַת. כָּךְ הָיִיתִי מַרְגִּיעָה אוֹתָהּ וְאוֹמֶרֶת אָמָּן עַל תְּפִילּוֹתֶיהָ. לְאַחַר מִכֵּן הִדְלַקְתִּי אֶת הַמַּחְשֵׁב וְנָגַסְתִּי בַּכָּרִיךְ שֶׁקָּנִיתִי בַּחֲנוּת שֶׁבִּקְצֵה הָרְחוֹב.
נִשְׁמַע צְלִיל הַמְּסַנְגֵ'ר. הָיְיתָה זוֹ הוֹדָעָה נוֹסֶפֶת מִמֶּנּוּ:
"אֲנִי מְקַוֶּוה שֶׁהַדְּבָרִים שֶׁלִּי לֹא עִצַּבְנוּ אוֹתְךָ. אֲנִי חוֹלֵם עַל סֵפֶל קָפֶה אִיתְּךָ"
צָעַקְתִּי:
"חָס וְחָלִילָה!" וְעָנִיתִי בְּשֶׁטֶף: "לֹא, מָה פִּתְאוֹם?! יֵשׁ לִי הַכָּבוֹד לִזְכּוֹת בִּתְשׂוּמֶת לִיבּוֹ שֶׁל סוֹפֵר כָּמוֹךָ. תּוֹדָה עַל הָאֲדִיבוּת שֶׁלְּךָ"
"לֹא, יַקִּירָתִי, אַתְּ רְאוּיָה לְיוֹתֵר מִזֶּה. בְּשִׂיחָה עִם אִישָּׁה כָּמוֹךְ הַכָּבוֹד הוּא שֶׁלִּי."
הִמְשַׁכְתִּי לְשׂוֹחֵחַ אִיתּוֹ כְּשֶׁכָּל הַנִּימְפוֹת שֶׁל הָעוֹלָם רוֹקְדוֹת לְפָנַיי. נִדְהַמְתִּי מֵעֲדִינוּתוֹ, מִדְּבָרָיו שֶׁלֹּא חָרְגוּ מֵעֵבֶר לִשְׁתִיַּית סֵפֶל קָפֶה, מֵהַמַּאֲמָרִים שֶׁפִּרְסֵם בְּעִיתּוֹנֵי הַתַּרְבּוּת וּמֵהִתְפַּעֲלוּתוֹ מֵהַמֶּחְקָרִים שֶׁפִּרְסַמְתִּי בַּנּוֹשֵׂא הַמַּעֲבָר הַדֵּמוֹקְרָטִי בְּתוּנִיסְיָה. בִּדְבָרָיו דִּילֵּג בֵּין הָאִישִׁי וְהַצִּיבּוּרִי, וַאֲנִי הִסְכַּמְתִּי עִם כָּל מִילָּה שֶׁאָמַר וְהִשְׁתַּדַּלְתִּי לְהִימָּנַע מֵהֶעָרוֹת. עָלָה בְּדַעְתִּי לִגְרוֹם לוֹ לִפְתּוֹחַ אֶת הַמַּצְלֵמָה כְּדֵי שֶׁיִּרְאֶה אוֹתִי בְּמִכְנָסַיי הַקְּצָרִים, הַלְּבָנִים וְהַקַּלִּים וּכְדֵי לְהַעֲמִיד לְפָנָיו פְּנֵי נְבוֹכָה, אֲבָל הוּא לֹא נָפַל בְּמַלְכּוֹדֶת זוֹ.
זֶהוּ גֶּבֶר שֶׁחַי וְנוֹשֵׁם מִילִּים. עַל אַף הוֹפָעָתוֹ הֲנָאָה וְהַגַּבְרִיּוּת שֶׁנִּיבֶּטֶת מֵעֵינָיו הוּא אֵינוֹ מְגַלֶּה עִנְיָין רַב בְּנָשִׁים. זָכוּר לִי שֶׁהִתְיַישַּׁבְתִּי בְּמִתְכַּוֵּון בְּבֵית הַקָּפֶה מוֹנְדִּיָּאל כְּשֶׁבְּיָדִי כְּתַב עֵת וּבוֹ מַאֲמַר פְּרִי עֵטוֹ כְּדֵי שֶׁיְּשַׁמֵּשׁ עִילָּה לָדוּן אִיתּוֹ בַּדְּבָרִים שֶׁכָּתַב עַל הַסִּפְרוּת וְהַמַּהְפֵּכָה. צִייַּנְתִּי בְּכַוּוֹנָה תְּחִילָּה שֶׁבַּמָּכוֹן הַדֵּמוֹקְרָטִי שֶׁבּוֹ אֲנִי עוֹבֶדֶת אֲנַחְנוּ עוֹשִׂים כְּמֵיטַב יְכוֹלְתֵּנוּ לִתְמוֹךְ בְּאַנְשֵׁי רוּחַ הַמְּגַלִּים עִנְיָין בַּסִּפְרוּת וּבְחוֹפֶשׁ הַבָּעַת דֵּעָה.
הוּא בָּלַע אֶת הַפִּיתָּיוֹן וּפָתַח בַּהֶסְבֵּרִים עַל הַפְּרוֹיֵקְט הַיְּצִירָתִי שֶׁלּוֹ. תְּחִילָּה צִייֵּן אֶת הַסִּיבּוֹת לְפִרְסוּם סְפָרָיו הָאַחֲרוֹנִים, שֶׁאֵינֶנִּי זוֹכֶרֶת מֵהֶן דָּבָר, שֶׁכֵּן בְּאוֹתָם רְגָעִים הִתְמַכַּרְתִּי לַהֲנָאָה מֵהַבּוֹשֶׂם הַפָּרִיסָאִי הַמְּפַתֶּה שֶׁלּוֹ, וּבְקוֹשִׁי הִצְלַחְתִּי לַעֲצוֹר בְּעַד יְדֵי הַשְּׂמָאלִית מִלְּלַטֵּף אֶת שְׂעָרוֹ הַלָּבָן וְהָרַךְ. סִייַּמְתִּי אֶת הַפְּגִישָׁה אִיתּוֹ לְאַחַר שֶׁהוֹצֵאתִי מִפִּיו אֶת כָּל פְּרָטָיו הָאִישִׁיִּים, אֲפִילּוּ מַצָּבוֹ הַחֶבְרָתִי, מוֹצָאוֹ וְתַחְבִּיבָיו. אִלְמָלֵא חוֹסֶר הַזְּמַן בְּשֶׁל פְּגִישָׁה שֶׁנִּקְבְּעָה לוֹ עִם מְנַהֵל הַהוֹצָאָה, הָיִיתִי יוֹדַעַת גַּם מַהוּ הָאוֹכֶל הֶחָבִיב עָלָיו וּמָהֵן אַמּוֹת הַמִּידָּה שֶׁל לְבוּשׁוֹ.
מֵאָז אוֹתָהּ פְּגִישָׁה הִתְחַלְתִּי לִרְקוֹם תָּכְנִיּוֹת לְפִיתּוּיוֹ. הַדָּבָר לֹא הָיָה קַל, בִּמְיוּחָד עִם אָדָם מְכוּבָּד כָּמוֹהוּ הָאוֹהֵב לִקְרוֹא סְפָרִים וּלְהַאֲזִין לְמוּסִיקָה, וְאֵינוֹ אוֹהֵב לִשְׁתּוֹת יַיִן וְלָשֶׁבֶת בַּבָּרִים שֶׁל תּוּנִיס עִם חֲבֵרָיו הַסּוֹפְרִים וְהָעִיתּוֹנָאִים. הַדָּבָר הִכְבִּיד עָלַיי כְּשֶׁנִּיסִּיתִי לְהִתְחַקּוֹת אַחֲרָיו.
אִישׁ לֹא יָדַע הַרְבֵּה עַל חַיָּיו הָאִישִׁיִּים, אוּלָם כּוּלָּם אָמְרוּ לִי בְּבִטְחָה שֶׁהוּא אָדָם מְכוּבָּד. מֵידָע זֶה לֹא שִׂימֵּחַ אוֹתִי בִּמְיוּחָד, כִּי הִכַּרְתִּי אֶת הַקְּרִיטֶרְיוֹנִים לִכְבוֹד בַּחֶבְרָה שֶׁלִּי, שֶׁעַל פִּיהֶם מְכוּבָּד הוּא בָּחוּר שֶׁאֵינוֹ מֵיטִיב לְנֶשֶׁק בַּחוּרָה וְגֶבֶר שֶׁלְּשׁוֹנוֹ לֹא נֶהֶנְתָה אֵי פַּעַם מִטַּעֲמוֹ שֶׁל יַיִן בָּאָרֶץ הַזֹּאת.
זֶהוּ הַסּוֹפֵר מוּחַמַּד עָזִיז בַּעַל הַשּׁוֹרָשִׁים הָאָרִיסְטוֹקְרָטִיִּים וְהַהוֹפָעָה הֲנָאָה וְהָאֵלֵגַנְטִית. הוּא מְפוּרְסָם בַּחוּגִים הַתַּרְבּוּתִיִּים בְּאוֹפְיוֹ הַשֶּׁקֶט, אֲדִיבוּתוֹ הַרְבֵּה, לְהִיטוּתוֹ אַחֵר קְרִיאַת סְפָרִים, סֵירוּבוֹ לְהִשְׁתַּתֵּף בְּמִפְגְּשֵׁי יַיִן וְכִינּוּיוֹ הַסִּפְרוּתִי: הֶעָיֵיף מַעֲרָבִיּוּתוֹ. הוּא הָיָה אַצִּיל נֶפֶשׁ, וְאַף כִּי הָיָה בֶּן אַרְבָּעִים לֹא הַקַּל בִּכְבוֹדָם שֶׁל צְעִירִים מִמֶּנּוּ. הָיָה לוֹ רוֹמָן עִם מְשׁוֹרֶרֶת פָלַסְטִינִית, אַךְ הַקֶּשֶׁר בֵּינֵיהֶם נִיתַּק בִּזְמַן הַהִתְקוֹמְמוּת הָאַחֲרוֹנָה בְּעַזָּה, וּמֵאָז לִיבּוֹ לֹא הֵמָּה עוֹד לְאִישָּׁה.
הֵיעָדְרָהּ שֶׁל אֲהוּבָתוֹ הַפָלַסְטִינִית מֵחַיָּיו גָּרַם לוֹ צַעַר רַב וְהֵנִיעַ אוֹתוֹ לִתְמוֹךְ רַבּוֹת בַּסּוּגְיָה שֶׁלָּהּ. אַף כִּי שָׁכַחְנוּ אֶת הַסּוּגְיָה הַפָלַסְטִינִית מֵאָז פְּרוֹץ הַמַּהְפֵּכוֹת שֶׁל הָאָבִיב הָעַרְבִי, אוּלַי כִּי מָצָאנוּ אֶת הַנִּיצָּחוֹן בְּבִנְיָנוֹ וְרָאִינוּ בְּמוּחַמַּד בּוֹעֳזִיזִי  אֶת מוּחַמַּד דּוֹרָה, סָמִיר קוּנְטַאר וְכָל גִּיבּוֹרֵי הַמִּזְרָח שֶׁאָהַבְנוּ, הֲרֵי מוּחַמַּד עָזִיז עִם הַכָּאפִיָּיה שֶׁלּוֹ נִשְׁאַר נֶאֱמָן לְחַנְדָּלָה .
כָּתַבְתִּי לוֹ:
"מִפְּנֵי שֶׁאֲנִי אוֹהֶבֶת בְּכוֹחַ וּמְבַקֶּשֶׁת כּוֹחַ בָּהּ בְּמִידָּה בְּאַהֲבָה, אֶהֱרוֹג אוֹתְךָ הַיּוֹם מֵאַהֲבָה...אֲנִי מַעֲנִיקָה לָךְ בְּמַתָּנָה אֶת הַשִּׁיר שֶׁל גַ'עְפָר מְאַגֵּ'ד  – הַקּוֹסֶמֶת.
הוּא מִיהֵר לַעֲנוֹת כְּמִי שֶׁמְּצַפֶּה לִתְשׁוּקָתָהּ שֶׁל הָאִישָּׁה אֵלָיו:
"אֲנִי חוֹשֵׁשׁ מִקְסַם הַנִּימְפוֹת שֶׁל קַרְתָּגוֹ, רַחֲמֵי עַל לִיבִּי, שׁוֹבָבָה"
צָחַקְתִּי וְכָתַבְתִּי לוֹ, אָמְנָם בִּתְשׁוּקָה:
"יְחַזֵּק הָאֵל אֶת הַלֵּב הַזֶּה הַנּוֹכֵחַ מוּלִי וּפוֹעֵם בְּקֶצֶב מִזְמוֹרֵי הַתְּפִילָּה. שֶׁתִּהְיֶה לִי בָּרִיא"
סִייַּמְתִּי אֶת הַמִּשְׁפָּט הַסִּפְרוּתִי שֶׁלִּי שֶׁכָּתַבְתִּי בְּהַשְׁרָאַת פּוֹסְט כָּלְשֶׁהוּ כִּיבִּיתִי אֶת הַמַּחְשֵׁב וְשָׁכַבְתִּי לִישׁוֹן. בִּשְׁנָתִי חָלַמְתִּי עַל אַבִּיר חֲסַר בּוּשָׁה וְצִינִיקָן עַד כִּי אָחַז בִּי רַעַד, וְיָרַד עֶרְכִּי בְּעֵינָיו.
קַמְתִּי מְעַט מוּתֶּשֶׁת מִלֵּיל שִׁימּוּרִים שֶׁל שִׂיחוֹת וְדִיבּוּרִים מְתַעְתְּעִים שֶׁבִּילִּיתִי עִם מוּחַמַּד עָזִיז. הִתְיַישַּׁבְתִּי בְּבֵית הַקָּפֶה לָהּ-נַוֶור (L'Univers) לִשְׁתּוֹת קָפֶה וּלְעַשֵּׁן סִיגַרְיָה וְהִזְמַנְתִּי אֶת אֶחָד מִמְּשׁוֹרְרֵי מוֹלַדְתִּי הָעֲלוּבִים לִשְׁתּוֹת אִיתִּי קָפֶה לַחֲלוֹק אִיתִּי כַּמָּה סִיגַרְיוֹת כְּדֵי לִשְׁאוֹב מִפִּיו כְּכוֹל שֶׁאוּכַל מֵידָע עַל מוּחַמַּד עָזִיז שֶׁקָּנָה לוֹ אֲחִיזָה בְּמוֹחִי. פָּתַחְתִּי בִּדְבָרִים עָלָיו וְעַל מְחוּיָּבוּתוֹ הַמּוּגְזֶמֶת לְסוּגְיוֹת שֶׁל הָעַרְבִים עַל אַף הַצָּרוֹת שֶׁפּוֹקְדוֹת אֶת אַרְצֵנוּ. הַמְּשׁוֹרֵר הִתְקוֹמֵם וְאָמַר:
"אַתְּ לֹא יוֹדַעַת שֶׁמּוּחַמַּד עָזִיז לָמַד בְּדַמֶּשֶׂק וְהָיָה מִלּוֹחֲמֵי הַחֲזִית הָעֲמָמִית לְשִׁחְרוּר פָלַסְטִין. מְסַפְּרִים עָלָיו שֶׁהָיָה בַּחֲזִית הַמְּזוּיֶּנֶת וְשֶׁהָיָה לוֹ רוֹמָן עִם מְשׁוֹרֶרֶת מֵהַחֲזִית הָעֲמָמִית."
נָשַׁפְתִּי אֶת עָשָׁן הַסִּיגַרְיָה שֶׁלִּי לָאֲוִויר. הִכַּרְתִּי הֵיטֵב אֶת הַסִּיפּוּרִים עַל הַמּוּקְאוּמָּה (הַהִתְנַגְּדוּת) וְעַל הַחֲבֵרוֹת הַלּוֹחֲמוֹת. כָּל מִי שֶׁלּוֹמֵד בְּדַמֶּשֶׂק, בֵּיירוּת אוֹ עִירָאק מֵהַשְּׂמֹאלָנִים שֶׁל תּוּנִיסְיָה חוֹזֵר אֵלֵינוּ כְּגִיבּוֹר וּכְבָר-סַמְכָא בַּמַּחֲשָׁבָה הַשְּׂמֹאלָנִית, הָאִסְלָאמִית, הִפְאָן-עַרְבִית, הַלְּאוּמִּית וַאֲפִילּוּ הַבַּדְלָנִית. דַּי בְּכַמָּה מִילִּים מֵהַמַּשְׁרַק  וְדִיבּוּרִים עַל טַעַם הֶעָרָק כְּדֵי שֶׁאוֹזְנֵי כָּל הַנּוֹכְחִים תִּהְיֶינָה כְּרוּיוֹת לִדְבָרָיו. וְכָמוֹהוּ מוּחַמַּד עָזִיז. הוּא אֶחָד מֵאֵלֶּה הַחַיִּים תַּחַת שְׁמֵי הַמִּזְרָח כְּשֶׁהֵם עַל אַדְמַת תּוּנִיסְיָה וּמְיַיחֲסִים אֶת עַצְמָם לְשִׁבְטֵי עַדְנַאן וְתֵעָ'לֵב (צְפוֹן חֲצִי הָאִי עֲרָב), אַף כִּי סָבוֹ מִמּוֹצָא תּוּרְכִּי וְאִימּוֹ מְסָגֶיהָ אלחמרא שֶׁבְּסַהֲרָהּ הַמַּעֲרָבִית.
הַדְגָּשַׁת הַזִּיקָּה הַמִּשְׁרָקִית שֶׁל מוּחַמַּד עָזִיז עוֹרְרָה בִּי רֶגֶשׁ לְאוּמִּי בְּמִידַּת מָה יַחַד עִם קִנְאָה קַלָּה בְּגַבְרֵי הָאָרֶץ הַזֹּאת. אָמְנָם אֲנִי כּוֹתֶבֶת עֲלֵיהֶם בַּבְּלוֹג שֶׁלִּי דִּבְרֵי שִׂטְנָה, וְלָרוֹב מַאֲשִׁימָה אוֹתָם בְּרַכְרוּכִיּוּת נָשִׁית וּבְהֵיעָדֵר גַּבְרִיּוּת, אַךְ הִרְגַּשְׁתִּי שֶׁבּוֹעֶרֶת בִּי אֵשׁ וּמַכְנִיעָה אוֹתִי כַּאֲשֶׁר רָאִיתִי שִׁירֵי אַהֲבָה לִנְשׁוֹת סוּרְיָה וְעִירָאק שֶׁפִּרְסֵם מוּחַמַּד עָזִיז בְּעוֹדוֹ מִתְעַלֵּם מִבְּנוֹת קַרְתָּגוֹ, נוּמִידְיָה וְסִמְטַת הָעִיר כָּמוֹנִי.
בְּמֶשֶׁךְ כָּל הַיּוֹם לֹא חָדַלְתִּי לַחֲשׁוֹב עַל אַסְטְרָטֶגְיוֹת וְטַקְטִיקוֹת לִלְכּוֹד אוֹתוֹ בְּרִשְׁתִּי, עַד כִּי הָיָה הַדָּבָר מִבְּחִינָתִי לִשְׁאֵלָה לְאוּמִּית וְכִמְעַט שׁוֹבִינִיסְטִית. נָטַלְתִּי עַל עַצְמִי סִיכּוּן – אֶלְכּוֹד אוֹתוֹ בָּרַשְׁתִּי אוֹ שֶׁלֹּא אֶהְיֶה כאהנה אָלֵמַאגְ'רִי.
חָשַׁבְתִּי לְחַכּוֹת לְשׁוּבוֹ בַּשָּׁבוּעַ הַבָּא כְּדֵי לְהִתְחַכֵּם לוֹ וּלְהַזְמִינוֹ לְהִתְאָרֵחַ אֶצְלִי וְלֶאֱכוֹל כפתג'י, הַמַּאֲכָל הַתּוּנִיסָאִי הַמְּפוּרְסָם בְּנִיחוֹחַ סִמְטַת הָעִיר הָעַתִּיקָה. אוּלָם הָאֵשׁ שֶׁבָּעֲרָה בִּי מִזֶּה כַּמָּה יָמִים לֹא הִנִּיחָה לִי לְהָכִין אֶת תָּכְנִית אֲרוּחַת הָעֶרֶב, כִּי אִם הֵאִיצָה בִּי לְהִיכָּנֵס לְדַף הֲפֶיְיסְבּוּק שֶׁלּוֹ. מָצָאתִי בּוֹ דְּבָרִים שֶׁכָּתַב וּמָשְׁכוּ אֶת תְּשׂוּמֶת לִיבִּי:
"אֲנִי חוֹשֵׁב אֵיךְ לְטַפֵּל בָּאוֹצְרוֹת אֲהוּבָתִי".
לָחַצְתִּי עַל הָאַיְיקוֹן שֶׁל הַמְּסַנְגֵּ'ר וְכָתַבְתִּי בְּלִי הַשְׁרָאוֹת עַרְבִיּוֹת:
"נָשַׁק אוֹתָהּ וְסִייֵּם אֶת חַיֶּיךָ בֵּין זְרוֹעוֹתֶיהָ, וּבְלִי סָפֵק הַשָּׁמַיִם יוֹדוּ לְךָ עַל הַשְׁקָעָתְךָ"
הוּא עָנָה בִּמְהִירוּת הַבָּזָק:
"לֹא יָדַעְתִּי שֶׁנֵּיחַנְתְּ בְּנֶפֶשׁ פִּיּוּטִית מְסוּכֶּנֶת"
עָנִיתִי לוֹ:
"נוֹכְחוּתְךָ מְסוּכֶּנֶת יוֹתֵר, אָדוֹן מוּחַמַּד עָזִיז"
"מְסוּכֶּנֶת לְמִי?"
"מְסוּכֶּנֶת לִנְשׁוֹת הָאָרֶץ הַזֹּאת, מְסוּכֶּנֶת לִנְשׁוֹת תּוּנִיסְיָה הַמַּזִּילוֹת דְּמָעוֹת כַּאֲשֶׁר הָאַבִּירִים יוֹצְאִים לְדַרְכָּם מִזְרָחָה. הַאֵינְךָ יוֹדֵעַ שֶׁהַתּוּנִיסָאִיּוֹת נוֹשְׂאוֹת אֶת הָרַחֲמִים וְהָאֲדָמָה שֶׁל הָאָרֶץ הַזֹּאת?"
הוּא עָצַר אֶת הַשִּׂיחָה וְלֹא עָנָה, אוּלַי כִּי הַמִּשְׁפָּט הָאַחֲרוֹן שֶׁלִּי הָיָה כְּפָגָז תּוֹעֶה שֶׁפָּגַע בְּנִשְׁמָתוֹ. עָבַרְתִּי אֶת כָּל הַמַּחְסוֹמִים כְּדֵי לְהַתְחִיל לְנַעֵר אֶת אֲבַק הַזִּיכְרוֹנוֹת שֶׁל אוֹתָהּ פָלַסְטִינִית שֶׁנּוֹתַר עַל עֵינֵי הַשָּׁקֵד שֶׁלּוֹ וְחָזֵהוּ הַמְּפַתֶּה. אָנָּא, אֱלוֹהִים, הַנַּח לִי לִישׁוֹן בֵּין זְרוֹעוֹתָיו תַּחַת חוֹרֶף תּוּנִיסְיָה וְהַכְּפוֹר שֶׁלָּהּ. הִשְׁאַרְתִּי אֶת הַמַּחְשֵׁב שֶׁלִּי פָּתוּחַ וְשָׁכַבְתִּי לִישׁוֹן בְּתִקְווֹה לָקוּם לְמִכְתַּב אַהֲבָה מִמֶּנּוּ, אוּלָם תִּקְווֹתַיי נִכְזְבוּ. הוּא לֹא כָּתַב דָּבָר, אֲבָל פִּרְסֵם בַּדַּף שֶׁלּוֹ דְּבָרִים שֶׁ"גָּמְרוּ" אוֹתִי:
"כַּאֲשֶׁר אַחַת מִיְּדִידוֹתַיי כָּתְבָה לִי: 'הַאֵינְךָ יוֹדֵעַ שֶׁהַתּוּנִיסָאִיּוֹת נוֹשְׂאוֹת אֶת הָרַחֲמִים וְהָאֲדָמָה שֶׁל הָאָרֶץ הַזֹּאת?' הֵבַנְתִּי מַדּוּעַ אָמַר הַמְּשׁוֹרֵר כָּמָאל בועג'ילה: הַתּוּנִיסָאִיּוֹת הֵן הַיָּפוֹת בְּמַעֲשִׂים וּבְדִיבּוּרִים. הֵן מִפְּלָטָה שֶׁל תּוּנִיסְיָה כַּאֲשֶׁר הִיא נֶאֱנַחַת. יַנְחִיל הָאֵל כָּבוֹד לִבְנוֹת אַלְכָאהנה"
דִּבְרֵי הַהַלֵּל שֶׁלּוֹ לִנְשׁוֹת תּוּנִיסְיָה זָכוּ לִתְגוּבוֹת רַבּוֹת מִצַּד חֲבֵרָיו בְּלַהֲגֵיהֶם הַסּוּרִי, הַלְּבָנוֹנִי, הָאַלְגִּ'ירִי וְהַמִּצְרִי. קָרָאתִי בִּשְׁקִיקָה אֶת הַדְּבָרִים שֶׁנִּכְתְּבוּ וְחִייַּכְתִּי. הִפְעַלְתִּי אֶת הַשִּׁיר "בְּרָשָׁה בְּרָשָׁה, יא מְדַלֵּל (מְפוּנָּק)..." וְרָקַדְתִּי עַד שֶׁנִּשְׁטַפְתִּי כּוּלִּי בַּזֵּיעָה וְנִכְנַסְתִּי לַמִּקְלַחַת כְּדֵי לְסַיֵּים אֶת הָרִיקּוּד עִם הַמַּיִם הַחַמִּים. הָיָה זֶה יוֹם מֵשִׁיב נֶפֶשׁ שֶׁהִתְחַלְתִּי אוֹתוֹ בְּחִיּוּךְ אוֹהֵב לִמְנַהֵל הַמָּכוֹן שֶׁאֵינֶנִּי מְסוּגֶּלֶת לְהַזְכִּיר אֶת שְׁמוֹ וְלִרְאוֹת אֶת פָּנָיו הַמְּקוּמָּטִים וְהַמְּכוֹעָרִים כַּאֲשֶׁר הוּא מְבַקֵּשׁ מִמֶּנִּי לְהָכִין כַּתָּבָה אוֹ סֶדְנָה בְּנוֹשֵׂא הַחוּקָּה וּזְכוּיוֹת הָאָדָם כְּאוֹתָם סַדְנָאוֹת וּכְנָסִים וְכַתָּבוֹת שֶׁאֲנִי מְכִינָה לְפִי רְצוֹן הָעוֹקְבִים וּנְטִיַּית לִיבָּם שֶׁל הַגּוֹרְמִים הַתּוֹרְמִים, שֶׁאָז תִּמְצָא אוֹתִי כּוֹתֶבֶת בְּחוּשׁ שֶׁל מִלְּצָרֵי בָּתֵּי הַקָּפֶה וּמַגִּישָׁה כְּמוֹהֶם אֶת מָה שֶׁמְּבַקְּשִׁים מִמֶּנִּי.
אֶת מוּמְחִיּוּתִי בַּחֲנוּפָּה קִיבַּלְתִּי מֵעֲבוֹדָתִי עִם אִרְגּוּנֵי הַחֶבְרָה הָאֶזְרָחִית שֶׁהָפְכוּ אוֹתִי לְמוּסָרִית וּמְיוּמֶּנֶת בְּקִיּוּם קְשָׁרִים עִם גְּבָרִים, עַל אַחַת כַּמָּה וְכַמָּה גְּבָרִים בַּעֲלֵי מַעֲמָד מְיוּחָד כְּמוֹ מוּחַמַּד עָזִיז. דַּי בְּכָךְ שֶׁתַּטֶּה לוֹ אֶת אוֹזְנֶיךָ וְתַקְדִּישׁ לוֹ תְּשׂוּמֶת לֵב רַבָּה כְּדֵי לִזְכּוֹת בְּחִיבָּתוֹ וּבֶאֱמוּנוֹ. אֲנִי חוֹשֶׁבֶת שֶׁהָעוֹלָם הֵחֵל לְהָבִין שֶׁבִּמְחוֹזוֹתֵינוּ אֵינֶנּוּ רוֹצִים לְהַקְשִׁיב, כִּי אִם מִשְׁתּוֹקְקִים לְדַבֵּר בִּלְבַד.
עָבַר שָׁבוּעַ שֶׁבְּמַהֲלָכוֹ הוֹדִיעַ לִי מוּחַמַּד עָזִיז עַל מוֹעֵד שׁוּבוֹ לְתוּנִיסְיָה וּבִיקֵּשׁ מִמֶּנִּי לִפְגּוֹשׁ אוֹתוֹ בְּבֵית הַקָּפֶה שֶׁל שְׂדֵה הַתְּעוּפָה קַרְתָּגוֹ כַּמָּה רְגָעִים לְאַחַר הַגָּעָתוֹ. הִסְכַּמְתִּי מֵאַחַר שֶׁשִּׁיעוּר נְדִיבוּתִי תָּלוּי בְּשִׁיעוּר יוֹפְיוֹ שֶׁל הַגֶּבֶר שֶׁאִיתּוֹ אֲנִי נִפְגֶּשֶׁת, וְהַסּוֹפֵר שֶׁלָּנוּ נָטָף גַּבְרִיּוּת מִיָּדָיו וְעַד כַּפּוֹת רַגְלָיו, שֶׁהָיוּ נְעוּלוֹת בְּנַעֲלַיִים שְׁחוֹרוֹת קְלָאסִיּוֹת תּוֹצֶרֶת אִיטַלְיָה.
הִתְיַישַּׁבְתִּי בְּבֵית הַקָּפֶה שֶׁל שְׂדֵה הַתְּעוּפָה וְהִזְמַנְתִּי קָפֶה שָׁחוֹר בְּלִי סוּכָּר. הִדְלַקְתִּי אֶת הַסִּיגַרְיָה הַשְּׁנִיָּיה שֶׁלִּי כְּשֶׁלְּפֶתַע הִרְגַּשְׁתִּי יָד נוֹחֶתֶת עַל כִּתְפֵי כְּדֵי לְסוֹבֵב אוֹתִי אֵלֶיהָ, וְיָד שְׁנִיָּיה מְחַבֶּקֶת אוֹתִי וּמְצִיפָה אוֹתִי בְּרֵיחַ בּוֹשֶׂם. הוּא נָשַׁק לְלֶחְיִי, וְהֶעֱמַדְתִּי פְּנֵי מוּפְתַּעַת. קָפַצְתִּי מִמְּקוֹמִי כְּדֵי לְהַסְתִּיר חוּלְשָׁה שֶׁתָּקְפָה אוֹתִי כַּאֲשֶׁר קָרֵב אוֹתָהּ לְחֵיקוֹ. הִתְחַלְתִּי לְפַטְפֵּט וְלִשְׁאוֹל שְׁאֵלוֹת עַל הַנְּסִיעָה כְּדֵי לְהַסִּיחַ אֶת דַּעְתָּהּ שֶׁל לְשׁוֹנִי הַנּוֹעֶזֶת מֵהַזְמָנָתוֹ לְחַדְרֵי הַפְּרָטִי.
הוּא דִּיבֵּר עַל נְסִיעָתוֹ, עַל הַסְּפָרִים שֶׁקָּנָה בְּתוּרְכִּיָּה וְעַל חֲבֵרוֹ הַסּוּרִי שֶׁנִּפְגַּשׁ אִיתּוֹ בַּסֵּתֶר הַרְחֵק מֵעֵינֵי אַנְשֵׁי שֵׁירוּתֵי הַבִּיטָּחוֹן שֶׁל אוּרְדּוֹאן. הוּא דִּיבֵּר גַּם עַל הַמַּאֲבָק שֶׁל הַנָּשִׁים הַסּוּרִיּוֹת נֶגֶד אַנְשֵׁי דְּאַעַשׂ, וְאָמַרְתִּי לְעַצְמִי: הָאֵל פֵּטֶר אוֹתָנוּ מֵהַפָלַסְטִינִיּוֹת, וּמַבָּטוֹ הוּפְנָה אֶל הַסּוּרִיּוֹת. הַאִם עָלַיי לְחַכּוֹת שֶׁתִּפְרוֹץ מִלְחָמָה בְּתוּנִיסְיָה כְּדֵי לִזְכּוֹת בְּנַחַת רוּחוֹ? אֱלוֹהִים, מָה זֶה?!
סִייַּמְנוּ לִשְׁתּוֹת קָפֶה, וְהוּא הִזְמִין אוֹתִי לַאֲרוּחַת עֶרֶב בְּמִסְעָדָה דְּמִשֶּׁקָּאִיתָ שֶׁנִּפְתְּחָה לָאַחֲרוֹנָה בִּשְׁכוּנַת אַלְמָנָאר בְּתוּנִיס. נַעֲנֵיתִי לְהַזְמָנָתוֹ, אַךְ הִתְנֵיתִי אֶת הֵיעָנוּתִי בַּהֲלִיכָה לְמִסְעָדָה אַחֶרֶת בָּעִיר הָעַתִּיקָה, וְהוּא מִילֵּא אַחֵר רְצוֹנִי.
נִפְגַּשְׁנוּ לְיַד חוֹמוֹת הָעִיר וְשַׂמְנוּ פָּנֵינוּ לַמִּסְעָדָה הַנִּמְצֵאת בַּסִּמְטָה הָאַפְלוּלִית שֶׁמּוּאֶרֶת בְּאוֹר עָמוּם עַל יְדֵי צְרִיחֵי הַמִּסְגָּדִים. אָחַזְתִּי בְּיָדוֹ הַשְּׂמָאלִית וְהִתְחַלְתִּי לְפַזֵּם נְעִימוֹת שֶׁל שִׁירִים תּוּנִיסָאִיִּים הַשּׁוֹפְעִים חַנְּחוּנִים וּפְלִירְטוּטִים. הוּא הֵגִיב עַל קוֹלִי וְאָמַר שֶׁהוּא מוֹצֵא חֵן בְּעֵינָיו. סִייַּמְתִּי אֶת הַשִּׁירָה בְּדִבְרֵי הֶסְבֵּר עַל מַשְׁמָעוּיוֹת הַשִּׁירִים, שֶׁאֶת רוּבָּם לֹא הִכִּיר.
הִגַּעְנוּ לְמִסְעָדָה, וְהוּא הִבִּיעַ אֶת הִתְפַּעֲלוּתוֹ מֵהַמָּקוֹם. בְּמַהֲלַךְ הָאֲרוּחָה הוּא הֶאֱרִיךְ בְּדִבְרֵי שֶׁבַח וְהִלֵּל עַל הַשְׂכָּלָתִי הַרְחָבָה בְּמָה שֶׁנּוֹגֵעַ לְשִׁירַת נָשִׁים תּוּנִיסָאִית, זֹאת לְאַחַר שֶׁגִּילָּה אוֹתָהּ כְּמוֹ תַּיָּיר שֶׁמְּגַלֶּה אֶרֶץ אַחֶרֶת. שִׁינִּיתִי אֶת נוֹשֵׂא הַשִּׂיחָה וְדִיבַּרְתִּי עַל הַהִיסְטוֹרְיָה שֶׁל הַהִתְנַגְּדוּת הַתּוּנִיסָאִית. סִיפַּרְתִּי עַל הַפְלָאגַהּ – לוֹחֲמֵי הַגֶּרִילָה שֶׁנִּלְחֲמוּ נֶגֶד הַקּוֹלוֹנְיָאלִיזְם הַצָּרְפָתִי, הַר בָּרָגוּ בְּתוּנִיסְיָה שֶׁבּוֹ הִתְחוֹלֵל בְּנוֹבֶמְבֶּר 1954 הַקְּרָב לְמַעַן עַצְמָאוּתָהּ, הַשִּׁיר הַתּוּנִיסָאִי הָעֲמָמִי יא חַ'יִל סָאלֶם הַמְּסַפֵּר עַל גְּבוּרָתוֹ שֶׁל סָאלֶם שֶׁיָּצָא לְקָרֵב וְנֶהֱרַג, גְּדוּדֵי הַסַּפָּאחִי הַמְּקוֹמִיִּים שֶׁגּוּיְּסוּ עַל יְדֵי הַצָּרְפָתִים, וְכֵן סִיפּוּרֵיהֶן שֶׁל נוֹשְׂאוֹת הַנֶּשֶׁק. בִּתְגוּבָתוֹ לִדְבָרַיי מָצָא סִימּוּכִין בְּמַהְפֵּכַת הַקְּצִינִים הַחוֹפְשִׁיִּים וּבְמֶרֶד עוּרָאבִי נֶגֶד הַהִתְעָרְבוּת הָאֵירוֹפֵּאִית שֶׁפָּרַץ בְּמִצְרַיִם בְּ- 1879. הוּא הִכִּיר בִּפְרָטֵי פְּרָטִים אֶת הַהִיסְטוֹרְיָה שֶׁל גָּמָאל עָבַד אַלְנָאסֶר, אַךְ לֹא יָדַע דָּבָר עַל מוּחַמַּד אלדע'באג'י, הַלּוֹחֵם הַתּוּנִיסָאִי שֶׁהוּצָא לַהוֹרֵג בִּידֵי כּוֹחוֹת הַכִּיבּוּשׁ הַצָּרְפָתִיִּים בְּמֵרְץ 1924. וְאִם לֹא דַּי בְּכָךְ, הוּא לֹא הֵבִין אֶת הַלַּהַג הַכַּפְרִי הַתּוּנִיסָאִי, וְהָיָה עָלַיי לְהַסְבִּיר לוֹ אֶת מַשְׁמָעוּת הַשִּׁירִים וְהַשַּׁמּוֹת, אֲפִילּוּ הַשֵּׁם שֶׁל הַשֵּׁבֶט שֶׁלִּי בַּעַל הַשּׁוֹרָשִׁים הַבַּרְבָּרִיִּים הַקְּדוּמִים כַּעֲצֵי הַהַרְדּוּף וּזְרִימַת הַמַּיִם בַּנַּחַל מִגַּ'רְדָּהּ.
"אַתְּ שְׁקוּעָה בַּתּוּנִיסָאִיּוֹת שֶׁלָּךְ."
"אֲנִי אֵינֶנִּי הַבְּעָיָה כָּאן. אַתָּה הוּא הַמִּזְרְחָן שֶׁאִיבֵּד אֶת הַמַּצְפֵּן שֶׁלּוֹ, דֶּבֶק בַּמִּזְרָח וְלֹא מֵבִין אֲפִילּוּ אֶת הַלַּהַג הַתּוּנִיסָאִי שֶׁלָּנוּ, לֹא כָּל שֶׁכֵּן אֶת הַלַּהַג הַהֲרָרִי שֶׁלִּי."
תְּשׁוּבָתִי לֹא נַעֲמָה לְאוֹזְנָיו, וְטוֹן דִּיבּוּרוֹ הִשְׁתַּנָּה. שִׁינִּיתִי אֵפוֹא אֶת נוֹשֵׂא הַשִּׂיחָה כְּשֶׁלְּפֶתַע רָאִיתִי אַתְּ חֲמוּדָה הַהוֹמוֹ, נַגַּן הַגִּיטָרָה הַתּוּנִיסָאִי, יוֹשֵׁב מֵאֲחוֹרֵי מוּחַמַּד עָזִיז. אַף כִּי שָׂנֵאתִי אוֹתוֹ בְּשֶׁל הִתְנַהֲגוּתוֹ הַזְּנוּתִית, נֶאֱלַצְתִּי לְהַזְכִּיר אֶת שְׁמוֹ כְּדֵי לֹא לְהוֹסִיף מֶתַח לַאֲוִוירָה.
"עָזִיז, רָאִיתָ מִי יוֹשֵׁב מֵאֲחוֹרֶיךָ? זֶהוּ חֲמוּדָה שֶׁפִּרְסֵם מֵחָדָשׁ אֶת הַשִּׁיר לִיבִּי הִתְאַהֵב בְּיַלְדָּה עַרְבִיָּיה."
גַּוְּונִי הַשִּׂמְחָה פִּיזְּזוּ בְּעֵינָיו, וְהוּא הִסְתּוֹבֵב לְאָחוֹר כְּדֵי לְבָרֵךְ לְשָׁלוֹם אֶת חֲמוּדָה הַהוֹמוֹ וְהִשְׁאִיר אוֹתִי בּוֹדְדָה לְיַד הַשּׁוּלְחָן. חֲמוּדָה קָפַץ מִכִּיסְּאוֹ, הִשְׁלִיךְ אֶת עַצְמוֹ לְחֵיקוֹ שֶׁל מוּחַמַּד עָזִיז וְהִתְנַפֵּל עָלָיו בִּנְשִׁיקוֹת. הוּא הִנִּיחַ אֶת רֹאשׁוֹ עַל כְּתֵפוֹ שֶׁל הָאַבִּיר שֶׁלִּי לְהִתְעַנֵּג עַל רֵיחַ הַבּוֹשֶׂם שֶׁלּוֹ, וּלְאַחַר מִכֵּן הִזְמִין אוֹתוֹ לָשֶׁבֶת אִיתּוֹ וְעִם חֲבֵרָיו. מוּחַמַּד עָזִיז סִימָן לִי לְהִצְטָרֵף אֲלֵיהֶם, וְעַל אַף הַכַּעַס שֶׁאָחַז בִּי לָקַחְתִּי אֶת הַתִּיק שֶׁלִּי וְנִיגַּשְׁתִּי אֲלֵיהֶם.
"מִצְטַעֶרֶת, אֲבָל אֲנִי עֲיֵיפָה וְרוֹצָה לַחֲזוֹר הַבַּיְתָה," אָמַרְתִּי.
"אַל תִּדְאֲגִי, אֲנִי אֲלַוֶּוה אוֹתְךָ לְבֵיתְךָ יַחַד עִם חֲמוּדָה," הֵשִׁיב.
"אַתָּה מִתְכַּוֵּון לְהַמְשִׁיךְ לְבַלּוֹת אִיתּוֹ אֶת הַלַּיְלָה?" שָׁאַלְתִּי.
אִישׁ מֵהֶם לֹא עָנָה לִי, וַאֲנִי חוֹשֶׁבֶת שֶׁהָאַבִּיר הַמִּזְרָחִי שֶׁלִּי כְּלָל לֹא שָׁמַע אֶת שְׁאֵלָתִי. יָצָאתִי מִבֵּית הַקָּפֶה וְצָעַדְתִּי מוּבֶסֶת מֵאֲחוֹרֵי חֲמוּדָה הַהוֹמוֹ שֶׁחָבַק בִּזְרוֹעוֹ אֶת מוּחַמַּד עָזִיז.

 בֵּית שִׁיר מִשִּׁירוֹ שֶׁל הַמְּשׁוֹרֵר הַסּוּרִי נִיזָאר קָבָאנִי – "אֲנִי, יְדִידָתִי, עָיַיפְתִּי מַעֲרָבִיּוּתִי".  סָבִיל – מִבְנֶה שֶׁיֵּשׁ בּוֹ בִּרְזֵי מַיִם לִשְׁתִיָּיה וּלְרַחֲצָה לְעוֹבְרֵי אוֹרַח.  מוּחַמַּד בועזיזי – יַרְקָן תּוּנִיסָאִי שֶׁהִצִּית אֶת עַצְמוֹ כִּמְחָאָה עַל סְגִירַת דּוּכַן הַיְּרָקוֹת שֶׁלּוֹ עַל יְדֵי הַמִּשְׁטָרָה בְּדֵצֶמְבֶּר 2010. הָיָה זֶה הַזָּרָז שֶׁהוֹבִיל לַמַּהְפֵּכָה הָעֲמָמִית בְּסוֹף שָׁנָה זוֹ וּלְהַפָּלַת הַשִּׁלְטוֹן בְּתוּנִיסְיָה.  חַנְדָּלָה- דְּמוּת קוֹמִיקְס מְפוּרְסֶמֶת שֶׁל יֶלֶד פָלַסְטִינִי שֶׁצִּייֵּר הַקָּרִיקָטוּרִיסְט הַפָלַסְטִינִי  נָאגִ'י אַלְעָלַי (1987-1938).  גַ'עְפָר אַלְמַאגְ'ד – מְשׁוֹרֵר תּוּנִיסָאִי (2009-1940). הַמַּשְׁרַק – הָאֲרָצוֹת הָעַרְבִיּוֹת בְּמִזְרַח הַיָּם הַתִּיכוֹן, לְעוּמַּת הַמַּגְרֶבּ- אַרְצוֹת צְפוֹן- מַעֲרַב אַפְרִיקָה.  כְּאַהֲנָה (אֲלַכָּאהנה) – מַנְהִיגָהּ (הַמֵּאָה הַשְּׁבִיעִית) שֶׁל הַשֵּׁבֶט הַבַּרְבָּרִי מַאֲגָ'ר שֶׁנִּלְחֲמָה נֶגֶד הַכִּיבּוּשׁ הָעַרְבִי שֶׁל הַמַּגְרֶבּ.  

https://www.shortstoryproject.com/he/story/%d7%94%d7%a2%d7%a8%d7%91%d7%99-%d7%94%d7%90%d7%97%d7%a8%d7%95%d7%9f/
#אִירוֹנְיָה#גַּבְרִיּוּת#כתיבהנשׁית#סְפְּרוּתְעַרְבִּית#תְּשׁוּקָה