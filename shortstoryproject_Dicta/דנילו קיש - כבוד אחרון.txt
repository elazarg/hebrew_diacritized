הַדָּבָר קָרָה בִּשְׁנַת 1923 אוֹ 1924. בְּהַמְבּוּרְג, אִם אֵינֶנִּי טוֹעֶה. הַיָּמִים הֵם יְמֵי אֲסוֹנוֹת הַבּוּרְסָה וִירִידָה מְסַחְרֶרֶת בְּעֵרֶךְ הַכֶּסֶף: שְׂכָרוֹ הַיּוֹמִי שֶׁל פּוֹעֵל נָמֵל מַגִּיעַ לְשִׁבְעָה עָשָׂר מִילְיַארְד מֵאֲרָקִים, וְהַיַּצְאָנִיּוֹת הַטּוֹבוֹת גּוֹבוֹת פִּי שְׁלוֹשָׁה עֲבוּר שֵׁירוּתֵיהֶן. (הַמְּלָחִים בִּנְמַל הַמְבּוּרְג נוֹשְׂאִים "כֶּסֶף קָטָן" בַּקּוּפְסָאוֹת קַרְטוֹן, מִתַּחַת לְבָתֵּי הַשֶּׁחִי.)
בְּאֶחָד הַחַדְרוֹנִים הַוְּורוּדִּים שֶׁבְּאֵזוֹר הַנָּמֵל, מֵתָה בְּמַפְתִּיעַ, מִדַּלֶּקֶת רֵיאוֹת, יַצְאָנִית וּשְׁמָהּ מֵרִיטָה. בְּאַנְדּוֹרָה, מֶלַח וּמַהְפְּכָן אוּקְרָאִינִי, טָעַן שֶׁ"הָאַהֲבָה שְׂרֵפָה אוֹתָהּ". הוּא לֹא הָיָה מְסוּגָּל לִקְשׁוֹר לְגוּפָהּ הָאֱלוֹהִי שׁוּם דָּבָר בְּנָאלִי, וְדַלֶּקֶת רֵיאוֹת הִיא "מַחֲלָה בּוּרְגָּנִית". "נִשְׂרְפָה כְּמוֹ בִּמְדוּרַת אֵשׁ," אָמַר. אַף שֶׁמֵּאָז הַמִּקְרֶה עַצְמוֹ כְּבָר חָלְפוּ כִּמְעַט חָמֵשׁ שָׁנִים, נַעֲשָׂה קוֹלוֹ שֶׁל בְּאַנְדּוֹרָה צָרוּד וְכָבוּשׁ כְּשֶׁדִּיבֵּר עָלָיו, כְּאִילּוּ הוּא נֶחֱנָק מִשִּׁיעוּל. זוֹ לֹא הָיְיתָה רַק תּוֹצְאַת הָאַלְכּוֹהוֹל, אִם כִּי לְמַעַן הָאֱמֶת בָּעֵת הַהִיא כְּבָר הָיָה בְּאַנְדּוֹרָה חוּרְבַּת אָדָם, מְקוֹרָבָיו הִתְנַכְּרוּ לוֹ וְהוּא דָּמָה לְמִין אוֹנִיָּיה עֲנָקִית חֲלוּדָה שֶׁעָלְתָה עַל שִׂרְטוֹן וְהִיא מַעֲלָה רָקָב בְּמַיִם רְדוּדִים.
"אַל דְּאָגָה," מְחַרְחֵר בְּאַנְדּוֹרָה, "שׁוּם זוֹנָה בָּעוֹלָם לֹא הִסְפִּידוּ בְּכֵנוּת רַבָּה יוֹתֵר... וְאַף אַחַת לֹא זָכְתָה לְיוֹתֵר כָּבוֹד אַחֲרוֹן."
לְרֶגֶל הַלְוָויָיתָהּ שֶׁל מְרַיְיטָה נִבְזְזוּ עֲרוּגוֹת הַפְּרָחִים בְּגַנֵּי חֲמָמוֹת הַזְּכוּכִית וְנֶחְרְבוּ גִּינּוֹת הַנּוֹי שֶׁל אֲחוּזּוֹת מְרוּחָקוֹת, הַכְּלָבִים נָבְחוּ כָּל שְׁעוֹת הַלַּיְלָה, כַּלְבֵי הַשְּׁמִירָה הָאַנְגְּלִיִּים וְכַלְבֵי הַזְּאֵב קָרְאוּ אֵלֶּה לְאֵלֶּה, נֶאֱבָקִים לְהִתְפָּרֵץ מֵאֲחִיזַת הַקּוֹלָר, אוֹתוֹ זֵר קוֹצִים כַּלְבֵי; חוּלְיוֹת שַׁלְשֶׁלֶת כְּבֵדוֹת הֶחֱלִיקוּ לְאוֹרֶךְ כַּבֵּל הַפְּלָדָה הַמָּתוּחַ, וְקוֹלָן כָּמוֹהוּ כְּקִרְקוּשׁ שֶׁלִּשְׁלוֹת כָּל הָעֲבָדִים שֶׁבַּהִיסְטוֹרְיָה, וְאִישׁ לֹא הֶעֱלָה בְּדַעְתּוֹ, אֲפִילּוּ לֹא הַגַּנָּנִים הַיְּגֵעִים שֶׁבְּעַצְמוֹתֵיהֶם הַחוֹלוֹת שָׁכְנָה הִיסְטוֹרְיָה שֶׁל תַּחֲלוּאִים, כַּבִּירָה כְּהִיסְטוֹרְיָה שֶׁל מַעֲמַד הַפּוֹעֲלִים עַצְמוֹ, כִּי בַּלַּיְלָה הַהוּא הִתְרַחֲשָׁה מַהְפֵּכָה קְטַנָּה אַחֶרֶת, יְחִידָה בְּמִינָהּ: הַמְּלָחִים שֶׁל נְמַל הַמְבּוּרְג הִסְתַּעֲרוּ עַל אֲחוּזּוֹת הָעֲשִׁירִים, יַלְדֵי הַפּוֹעֲלִים הָאֵלֶּה מִלָּה-הָאֵבֶר, מִמַּרְסֵיי וּמֵאַנְטְוֶורְפֶּן טָבְחוּ בְּחָסוּת הַלַּיְלָה בְּסַיְיפָנִים; חָתְכוּ שׁוֹרְשֵׁי גִּבְעוֹל בְּפִגְיוֹן מְלָחִים חַד וְרָמְסוּ בְּמַגָּפַיִים כְּבֵדִים וּשְׁחוּקִים אֶת כָּל הַצִּמְחִיָּיה הַזְּעִירָה שֶׁנִּמְצְאָה בִּלְתִּי רְאוּיָה לְלַהַב הַסַּכִּין. גַּנִּים צִיבּוּרִיִּים וְכִיכָּרוֹת "נִרְמְסוּ בִּפְרָאוּת" בַּלַּיְלָה הַהוּא, וַאֲפִילּוּ גַּן הָעִיר לֹא נִמְלַט מִגּוֹרָל זֶה, וְכָמוֹהוּ גַּם כִּיכַּר הָעִירִיָּיה, "בְּמֶרְחַק שְׁנֵי צְעָדִים מֵהַמִּשְׁטָרָה". "מַעֲשֵׂה בַּרְבָּרִי כָּזֶה," כָּתְבוּ הָעִיתּוֹנִים, "אֵינוֹ אֶלָּא מַעֲשֵׂה יְדֵיהֶם שֶׁל נְשָׁמוֹת עִם נְטִיָּיה אָנַרְכִיסְטִית וּמַבְרִיחֵי פְּרָחִים חַסְרֵי לֵב."
קִבְרָהּ שֶׁל מַרְיְיטָה כּוּסָּה בִּשְׁלַל שׁוֹשַׁנִּים, לִבְנוֹת וַאֲדוּמּוֹת, בְּעַנְפֵי אוֹרָנִים רַעֲנַנִּים שֶׁזֶּה עַתָּה נִגְזְמוּ, בְּחַרְצִיּוֹת וּבְצִבְעוֹנִים עָבֵי פְּקַעַת, בְּהוֹרְטַנְזִיּוֹת תְּכוּלוֹת כַּתְּכֵלֶת הָרָקִיעַ, בְּאֵירוּסִים – פִּרְחֵי הַארְט-נוֹבוֹ הַדֵּקָדֶנְטִיִּים, בְּפַרְחִי הַתַּאֲוָוה, בְּפַרְחִי הַיָּקִינְטוֹן וּבַצִּבְעוֹנִים הַשְּׁחוֹרִים הַיְּקָרִים, בְּפַרְחִי הַלַּיְלָה, בַּחֲבַצְּלוֹת שַׁעֲוָוה שֶׁל בָּתֵּי הַקְּבָרוֹת וּבְפֶרַח הַבְּתוּלִים וְטֶקֶס הַקּוֹמְיוֹנְיוֹן הָרִאשׁוֹן, בְּלִילָךְ סָגוֹל הַמַּדִּיף רֵיחַ רָקָב, בְּאַזְלִיאָה נְמוּכַת קוֹמָה וּבְסַיְיפָנִים מִפְלַצְתִּיִּים (שֶׁהָיוּ הָרַבִּים בְּיוֹתֵר), סַיְיפָנִים שֶׁגּוֹנָם צָחוֹר-עָנוֹג אוֹ וָרוֹד-אֲדַמְדַּם, סַיְיפָנִים מַלְאָכִיִּים, מְקוּדָּשִׁים, לִבָּם לֵב הַמִּיסְטִיקָה שֶׁל הַחֶרֶב וְהַשּׁוֹשַׁנָּה, וְכָל אֵלֶּה סִימָן לְעוֹשֶׁר מַעֲלֶה רָקָב שֶׁל אֲחוּזּוֹת הָעֲשִׁירִים הַקְּרִירוֹת, שֶׁל שֶׁפַע קַטְלָנִי שֶׁל סַיְיפָנִים שֶׁהוּשְׁקוּ בְּזֵיעַת גַּנָּנִים יְשִׁישִׁים עֲיֵיפִים, בַּמִּזְרָקוֹת שׁוֹשַׁנָּה וּבְמֵי גְּשָׁמִים מְלָאכוּתִיִּים שֶׁל בְּאֵרוֹת אַרְטֵזִיּוֹת, שֶׁנּוֹעֲדוּ לְגוֹנֵן מִפְּנֵי אֵיתָנֵי הַטֶּבַע עַל שֶׁפָּעָה חוֹלָנִית זוֹ שֶׁל פְּרָחִים עֲלוּבִים נְטוּלֵי כָּל נִיחוֹחַ, וִיהֵא זֶה אֲפִילּוּ רֵיחַ דָּגִים, חֵרֶף אוֹתוֹ מִבְנֶה אַגָּדִי דְּמוּי צְבָתוֹת סַרְטָן, חֵרֶף קִפְלֵי הַשַּׁעֲוָוה שֶׁל הַפֶּרַח, וּמֵחוֹשֵׁי אַבְקָנָיו וְקוֹצֵי נִיצָּנָיו הַכּוֹזְבִים הַמּוּשְׁחָזִים הֵיטֵב: כָּל הַשְׁפָּעָה הַמִּפְלַצְתִּית הַזֹּאת לֹא הָיְיתָה מְסוּגֶּלֶת לְהָפִיק שֶׁמֶץ שֶׁל רֵיחַ, אַף לֹא כְּדֵי נִיחוֹחַ הַבּוֹשֶׂם שֶׁבְּסִיגָּלִית בַּר אַחַת וִיחִידָה. גּוּלַּת הַכּוֹתֶרֶת בַּמּוֹפָע זִיקּוּקִים צִמְחֵי זֶה הָיוּ עַנְפֵי מַגְנוֹלְיָה שֶׁנִּשְׁדְּדוּ מִן הַגַּן הַבּוֹטָנִי, שֶׁפָּעָה עֲסִיסִית שֶׁל עֳפָאִים וְעָלִים דְּמוּיֵי עוֹר בַּעֲלֵי פֶּרַח עֲנָק יָחִיד סָמוּךְ לִקְצֵה הֶעָנָף, כְּמוֹ סֶרֶט הַמֶּשִׁי הַנִּקְשָׁר בְּשַׂעֲרוֹתֵיהֶן שֶׁל "יַלְדוּת מִבַּיִת טוֹב", שֶׁבְּעֵינֵי הֶחָבֵר בְּאַנְדּוֹרָה (בְּהַגְזָמָה הַמְּיוּחֶדֶת לוֹ) דָּמוֹ לְזוֹנוֹת הַנָּמֵל. רַק בָּתֵּי הַקְּבָרוֹת חָמְקוּ מִן הַגְּזִירָה, שֶׁכֵּן בְּאַנְדּוֹרָה, בִּקְרִיאָתוֹ אֶל "כָּל הַמְּלָחִים, כָּל פּוֹעֲלֵי הַנָּמֵל, כָּל אֵלֶּה שֶׁאָהֲבוּ אוֹתָהּ," תָּבַע פְּרָחִים חַיִּים בִּלְבַד וְאָסַר בְּתַכְלִית הָאִיסּוּר לֶחָלָל אֶת הַקְּבָרִים, בְּלִי סָפֵק בְּרֶגַע שֶׁל הַשְׁרָאָה כִּמְעַט מִיסְטִית. אֲנִי מַאֲמִין שֶׁאוּכַל לְשַׁחְזֵר, לְפָחוֹת בְּקֵירוּב, אֶת הָלַךְ מַחֲשַׁבְתּוֹ: "אִי אֶפְשָׁר לְהַעֲרִים עַל הַמָּוֶות; לִפְרָחִים, בְּדוֹמֶה לִבְנֵי הָאָדָם, יֵשׁ מַהֲלַךְ חַיִּים דִּיאָלֶקְטִי וּמַחֲזוֹר בִּיּוֹלוֹגִי בָּרוּר מִשֶּׁלָּהֶם: מִן הַפְּרִיחָה אֶל הָרִיקָּבוֹן; הַפּוֹעֲלִים זַכָּאִים לְכָבוֹד אַחֲרוֹן מַמָּשׁ כְּמוֹ שׁוֹעֵי הָאָרֶץ; זוֹנוֹת הֵן תּוֹצָר שֶׁל הֶבְדֵּלֵי הַמַּעֲמָדוֹת; הַזּוֹנוֹת רְאוּיוֹת (לְפִיכָךְ) לְאוֹתָם הַפְּרָחִים שֶׁעַלְמוֹת מִבַּיִת טוֹב רְאוּיוֹת לָהֶם." וְכַדּוֹמֶה.
הַשַּׁיָּירָה הַחֲרִישִׁית וּבְרֹאשָׁהּ בְּאַנְדּוֹרָה הֵנִיפָה אֶת הַדְּגָלִים הָאֲדוּמִּים וְהַשְּׁחוֹרִים רַק בְּהַגִּיעָהּ אֶל פַּרְבְּרֵי מְגוּרֵי הַפּוֹעֲלִים, שָׁם הֵם נִפְרְשׂוּ בָּרוּחַ, בְּמַשָּׁב מְבַשֵּׂר רַע, הִתְבַּדְּרוּ בְּאָדוֹם לוֹהֵב וּבְשָׁחוֹר לִילִי, סְמָלִים הַמְּשׁוּלִים לִשְׂפַת הַפְּרָחִים, אַף כִּי לֹא מִשּׁוֹלְלֵי הֶקְשֵׁר חֶבְרָתִי.
סָמוּךְ לַגְּבוּל הָעוֹבֵר בֵּין קִבְרֵי הָעֲשִׁירִים לְקִבְרוֹת הָעֲנִיִּים טִיפֵּס בְּאַנְדּוֹרָה, מוֹעֵד קִמְעָה, עַל הַבִּימָה הַמּוּגְבַּהַת הָעֲשׂוּיָה לוּחוֹת שֶׁיֵּשׁ שָׁחוֹר (מַלְאַךְ בְּרוֹנְזָה אוֹחֵז בַּזָּר מֵעַל לִמְנוּחָה הַקְּטַנָּה שֶׁמֵּתָה מִזְּמַן), וּבִפְנֵי קָהָל חֲרִישִׁי שֶׁל מַלָּחִים חֲשׂוּפַי רֹאשׁ וְזוֹנוֹת מְפוּרְכָּסוֹת נָשָׂא אֶת דִּבְרֵי הַהֶסְפֵּד. בְּקִיצּוּר נִמְרָץ הֶעֱלָה אֶת תּוֹלְדוֹת חַיֶּיהָ שֶׁל מַרְיְיטָה בְּקַוִּוים כְּלָלִיִּים: חַיֵּי מְצוּקָה שֶׁל יַלְדָּה מִבֵּית פּוֹעֲלִים, בַּת לְאֵם כּוֹבֶסֶת וּלְאָב לֹא יוּצְלַח, שֶׁסִּייֵּם אֶת חַיָּיו כִּסְוָור שִׁיכּוֹר בִּנְמַל מַרְסֵיי. וְכַאֲשֶׁר נִיסָּה הַמֶּלַח הַמַּהְפְּכָן בְּאַנְדּוֹרָה, בְּגָרוֹן מְכַוֵּוץ וּבְקוֹל סָדוּק, לְצַמְצֵם אֶת דִּבְרֵי הַהֶסְפֵּד שֶׁלּוֹ – אוֹתָהּ תַּמְצִית עֲגוּמָה שֶׁל חַיִּים עֲלוּבִים – לְסִיפּוּר עַל אִי צֶדֶק חֶבְרָתִי וּמִלְחֶמֶת הַמַּעֲמָדוֹת, מְדַקְלֵם דִּבְרֵי שִׂנְאָה כְּאִילּוּ קָרָא מִבְּאֵקוּנִין, לֹא יָכוֹל אֶלָּא לְלַוּוֹת בְּרוּחוֹ אֶת הַתְּמוּנוֹת הַחַיּוֹת שֶׁחַיִּים אֵלֶּה הֶעֱלוּ בְּקִרְבּוֹ, כְּתַצְלוּמִים בְּדַפָּיו שֶׁל אַלְבּוֹם יָשֵׁן (אֲנִי מַאֲמִין שֶׁבִּתְמוּנוֹת אֵלֶּה נִמְסְכוּ בְּאוֹפֶן בִּלְתִּי מוּרְגָּשׁ גַּם זִיכְרוֹנוֹת מִיַּלְדוּתוֹ שֶׁלּוֹ). מַרְתֵּף הַשָּׁרוּי בְּמִין אַפְלוּלִית מַחְלִיאָה, טוֹבֵל בַּעֲשַׁן סִיגַרְיוֹת וּבְצַחֲנַת יַיִן אָנִיסְט; תְּמוּנוֹת הַמְּרִיבוֹת הַמִּשְׁפַּחְתִּיּוֹת הַנֶּאֱלָחוֹת, הַמַּכּוֹת, הַזְּעָקוֹת, הַהִתְיַיפְּחוּיוֹת; שְׂרֵיפַת הַפִּשְׁפְּשִׁים הַמִּתְפַּצְּחִים בְּשַׁלְהֶבֶת נְיָיר עִיתּוֹן דּוֹלֵק, הַלֶּהָבָה לוֹחֶכֶת אֶת הַחִיבּוּרִים וְהַחֲרִיצִים הַמְּפוּיָּחִים זֶה מִכְּבָר שֶׁל מִיטּוֹת הַבַּרְזֶל הַצְּבָאִיּוֹת; פְּלָיַית הַכִּינִּים מִן הַשְׁעָרוֹת, בָּעֶרֶב, בִּתְנוּחַת קוֹפִים, לְאוֹרָהּ הַקָּלוּשׁ שֶׁל הַמְּנוֹרָה, הַיְּלָדִים הָרוֹכְנִים זֶה מֵעַל לְפַדַּחְתּוֹ שֶׁל זֶה וּמְגַלִּים בְּשׁוֹרְשֵׁי קְווּצּוֹת הַשֵּׂיעָר הַבְּלוֹנְדִּינִיּוֹת וְהַשְּׁחוֹרוֹת אֶת אֶשְׁכּוֹלוֹת בֵּיצֵי הַכִּינִּים; יָדֶיהָ שֶׁל אִמָּא, נְפוּחוֹת מִן הַכְּבִיסָה כִּשְׁנֵי דְּגֵי מוֹלִית אֲדוּמִּים לְאַחַר בִּישּׁוּלָם...
נְאוּמוֹ מֵעַל לַקֶּבֶר הַפָּתוּחַ נִקְטַע רַק מִפַּעַם לְפַעַם בַּיְּפָחוֹת הַהִיסְטֵרִיּוֹת הַקְּצָרוֹת שֶׁבָּקְעוּ מִפִּי הַזּוֹנוֹת הַקְּשִׁישׁוֹת (מִן הַסְּתָם אִישׁ לֹא חָשׁ יוֹתֵר מֵהֶן אֶת כְּאֵב חֲלוֹף הַבָּשָׂר וְאֶת אָסוֹן הַקְּמִילָה הַמְּאַיֶּימֶת), בְּקוֹלוֹת הַשִּׁיעוּל הַקָּצָר הַצָּרוּד וּבִגְרִיפַת חוֹטְמָם שֶׁל פּוֹעֲלֵי הַנָּמֵל, אַף שֶׁבְּאַנְדּוֹרָה לֹא יָכוֹל לָדַעַת אִם אָכֵן הָיוּ אֵלֶּה שִׁיעוּלִים קַלִּים אוֹ מַשֶּׁהוּ מֵעֵין בְּכִי מְלָחִים קָשֶׁה, בִּבְחִינַת הַתַּחְלִיף הַגַּבְרִי לִבְכִי, מְמַלֵּא מָקוֹם מְלָאכוּתִי לַאֲנָקוֹת וּלְדִמְעוֹת שֶׁנִּלְווּ גַּם לִדְבָרָיו. (הוּא הֶאֱזִין לְקוֹלוֹ שֶׁלּוֹ כְּאִילּוּ הָיָה זֶה קוֹל זָר הַבּוֹקֵעַ מִמַּכְשִׁיר הַקְלָטָה חוֹרְקָנִי, וְעִלְעֵל בְּקִרְבּוֹ בְּאַלְבּוֹם הַתְּמוּנוֹת הַיָּשָׁן, לְפִי הַסֵּדֶר, לְמִן פְּגִישָׁתוֹ הָרִאשׁוֹנָה עִם מַרְיְיטָה).
עֵינָיו נִתְקְלוּ בָּהּ עֶרֶב אֶחָד בִּשְׁנַת 1919, בִּנְמַל הַמְבּוּרְג, בְּרִדְתּוֹ מִן הַ"פַּרְנְקֵן". הָיְיתָה שְׁעַת עֶרֶב מְאוּחֶרֶת, אֲפוֹרָה, שֶׁל יוֹם נוֹבֶמְבֶּר, וּפָנָסֵי הָרְחוֹב נִצְנְצוּ בְּאוֹר עַרְפִילֵּי הָעֶרֶב. לְמָחֳרָת הַיּוֹם הָיָה עָלָיו לִיצוֹר קֶשֶׁר בְּאֶחָד מִבָּתֵּי הַמַּרְזֵחַ בַּנָּמֵל עִם הַ"מַנְגָּנוֹן" (הוּסְכַּם עַל הַסִּיסְמָה) וְעַד אָז לֹא לְעוֹרֵר תְּשׂוּמֶת לֵב, לֹא לִבְלוֹט בִּמְאוּם: בַּעֲמִידָה, בְּדִיבּוּר, בַּהִתְנַהֲגוּת, בַּהוֹפָעָה, בֵּין מֵאוֹת וְאַלְפֵי הַמְּלָחִים שֶׁיָּרְדוּ אוֹתוֹ יוֹם אֶל הָרָצִיף. הוּא פָּסַע בְּ"רְחוֹב הַבּוּבּוֹת", מִתְעָרֵב בַּקָּהָל הַמְּלָחִים הַשִּׁיכּוֹרִים – וְאַנְשֵׁי מוֹדִיעִין פִּיכְּחִים שֶׁהִתְחַזּוּ לַמְּלָחִים שִׁיכּוֹרִים – בּוֹהֶה בַּחַלּוֹנוֹת הַנְּמוּכִים שֶׁל הַחֲדָרִים הַמּוּאָרִים בַּחֲשַׁאי בְּאוֹר וְרַדְרַד. מְנוֹרוֹת קִיר הַמּוּצָּבוֹת בַּצַּד, מְחוּפּוֹת בְּאָהִיל אָדוֹם, שָׁפְכוּ אֶת אוֹרֶן כְּמוֹ בִּיצִירוֹת הָאָמָּנִים הַפְּלָמִיִּים, עַל דְּיוֹקַן הַגְּבֶרֶת בְּחֶדֶר הַטּוֹבֵל בְּסָגוֹל. שָׁם, בַּסֵּתֶר מְחִיצָּה מְכוּסָּה בְּצִיּוּרֵי הָאֵירוּסִים הַדֵּקָדֶנְטִיִּים, פִּרְחֵי הַהוֹלֵלוֹת, חָסוּ מִסְתְּרֵי הַקִּרְבָה (הַמּוֹשֶׁכֶת בְּכוֹחַ הַהַסְתָּרָה כְּשֵׁם שֶׁמּוֹשְׁכִים קְפָלִים וּשְׁסָעִים בְּשִׂמְלָה): הַסַּפָּה הִקְשִׁיחָה הַמְּצוּפֶּה בְּבֵרוֹקָאד, מוּצָקָה כְּמוֹ סְפִינָה — הוֹ, בְּאַנְדּוֹרָה הִכִּיר וְיָדַע אֶת הַדְּבָרִים הָאֵלֶּה וְאֶת סִדְרֵיהֶם עוֹד הַרְבֵּה לִפְנֵי שֶׁפָּגַשׁ בְּמַרְיֵיטָה! – קַעֲרַת הַחַרְסִינָה הַלְּבָנָה הַבּוֹהֶקֶת וְכַד תָּמִיר גַּבָּה-יָדִית. בְּבָרָק אֲרִיג הַמְּחִיצָּה מִשְׁתַּקֵּף אוֹר הַמְּנוֹרָה הַוְּורַדְרַד, הָאֵירוּסִים מִתְכַּהִים וּכְמוֹהֶם צִיפּוּי הַבְּרוֹקָאד שֶׁל הַכִּיסֵּא הָאָדוֹם בְּמֶרְכַּז הַחַלּוֹן, מְקוֹם מוֹשָׁבָהּ שֶׁל הַגְּבֶרֶת. הִיא פּוֹנָה אֶל הַצּוֹפֶה בַּחֲצִי-צְדוּדִית וְאוֹר הַמְּנוֹרָה הָאֲדַמְדַּם מִשְׁתַּבֵּר בְּקִפְלֵי שִׂמְלָתָהּ. רַגְלֶיהָ מְשׂוּכָּלוֹת וְיָדֶיהָ עֲסוּקוֹת בִּסְרִיגָה. נִצְנוּץ הַמַּסְרֵגוֹת עַל גַּבֵּי הַסָּרִיג. שֵׂיעָר זָהוֹב אָרוֹךְ גּוֹלֵשׁ לָהּ עַל כְּתֵפֶיהָ הַחֲשׂוּפוֹת עַד לְשָׁדֶיהָ הַגְּדוֹלִים הָעֲרוּמִים לְמֶחֱצָה. גְּבֶרֶת אַחֶרֶת, בַּחַלּוֹן הַסָּמוּךְ, מַחֲזִיקָה בַּסֵּפֶר כְּמִין חֲנִיכָה הַקּוֹרֵאת בַּתָּנָ"ךְ. מִתַּחַת לַשֵּׂיעָר הָאַדְמוֹנִי הַלּוֹהַב הַמַּסְתִּיר קִמְעָה אֶת פָּנֶיהָ, מִתְנוֹצֵץ אוֹר הַמְּנוֹרָה בִּזְגוּגִיּוּת מִשְׁקָפֶיהָ. (בְּהִתְקָרֵב הַצּוֹפֶה קְצָת יוֹתֵר, הוּא מְגַלֶּה אֶת הַכְּתוֹבֶת הַמּוּטְבַּעַת בְּאוֹתִיּוֹת גְּדוֹלוֹת: "הָרוֹזֵן מִמּוֹנְטָה כְּרִיסְטוֹ"). הִיא לוֹבֶשֶׁת שִׂמְלָה כֵּהָה בַּעֲלַת צַוּוֹארוֹן תַּחֲרָה לָבָן, זוֹנַת מַחֲנֶה בְּמַרְאֶה סְטוּדֶנְטִית מֵהַיְידְלֵבֵּרְג... וְאָז רָאָה אוֹתָהּ, אֶת מְרַיְיטָה. אַף הִיא כְּחַבְרוֹתֶיהָ יָשְׁבָה בָּרַגְלַיִים מְשׂוּכָּלוֹת, יַשְׁבָנָהּ בּוֹלֵט קִמְעָה, סִיגַרְיָה בְּיָדָהּ, לְבוּשָׁה בְּשִׂמְלָה בְּהִירָה מִבַּד סָאטֶן, אֲבָל בִּתְנוּחָתָהּ, בַּמַּרְאָה, בְּחִיוּוֹרוֹן הָאוֹר הַוְּורַדְרַד שֶׁבּוֹ טַבְלָה כָּל-כּוּלָּהּ כִּבְתוֹךְ אַקְוַורְיוּם (הַסִּירֵנָה הַנִּצְחִית שֶׁל כָּל הַמְּלָחִים) הָיָה דְּבַר מָה שֶׁבּוֹ-בַּמָּקוֹם עוֹרֵר מְשִׁיכָה בַּבָּאנְדּוּרָה. אִם כִּי כַּאֲשֶׁר הִפְסִיעַ אֶל חֲדֵרָה פְּנִימָה וּכְשֶׁמָּשְׁכָה עַל הַחַלּוֹן אֶת וִילוֹן הַקְּטִיפָה הַכָּבֵד הַיָּרוֹק וְאֶת יָדָהּ הַחַמָּה הִשְׁחִילָה אֶל מִתַּחַת לְכוּתְנָתוֹ, רַק אָז תָּפַשׂ: מְרַיְיטָה לֹא נוֹעֲדָה לְגַלֵּם שׁוּם תַּפְקִיד — לֹא עֲקֶרֶת בֵּית, לֹא סוֹרֶגֶת, לֹא סְטוּדֶנְטִית, לֹא חֲנִיכָה – הִיא הַיְּחִידָה שֶׁלֹּא הָיְיתָה זְקוּקָה לְכוֹרֵיאוֹגְרַפְיָה הַמּוּרְכֶּבֶת הַכְּרוּכָה בְּאִימּוּן מְמוּשָּׁךְ; הִיא הָיְיתָה יְחִידָה בְּמִינָהּ, בִּלְתִּי נִשְׁנֵית; הִיא הָיְיתָה זוֹנַת נָמֵל.
"הִיא אָהֲבָה אֶת מִלְחֵי כָּל הַנְּמֵלִים וְעָזְרָה לְכוּלָּם" – שׁוֹאֵג בְּאַנְדּוֹרָה מֵעַל לַקֶּבֶר הַפָּתוּחַ, כְּמוֹ בַּאֲסֵיפָה  – "וְלֹא הָיוּ לָהּ שׁוּם דֵּעוֹת קְדוּמוֹת בְּיַחַס לְצֶבַע הָעוֹר, הַגֶּזַע אוֹ הַדָּת. אֶל שָׁדֶיהָ הַ'קְטַנִּים אֲבָל יָפִים', כְּמוֹ שֶׁאָמַר נַפּוֹלֵיאוֹן בּוֹנַפַּרְטֶה, קֵיסַר הַפֶּשַׁע, נִצְמְדוּ חָזוּת שְׁחוֹרִים מְיוּזָּעִים שֶׁל מְלָחִים מִנְּיוּ יוֹרְק, חָזוּת צְהוּבִּים קֵרְחִים שֶׁל בְּנֵי מָלֶזְיָה, כַּפּוֹת הַדּוֹב שֶׁל הַסַּוּוֹרִים מֵהַמְבּוּרְג וַחֲזוֹתֵיהֶם הַמְּקוּעְקָעִים שֶׁל נַתָּבֵי תְּעָלַת אַלְבֵּרְט, וּבַחֲבַצֶּלֶת צַוּוֹארָהּ הִטְבִּיעוּ עַצְמָם, כִּבְחוֹתָם שֶׁל אַחְוָוה כּוֹלֶלֶת בֵּין בְּנֵי הָאָדָם, הַצְּלָב הֲמַלְטֵזִי, צְלַב הַנּוֹצְרִים, מָגֵן דָּוִד, אִיקוּנָה רוּסִית, גַּם שֵׁן כָּרִישׁ וְקָמַע דּוּדָא, וּבֵין יְרֵכֶיהָ הָעֲנוּגּוֹת קָלַח זֶרַע רוֹתֵחַ שֶׁנִּיגַּר אֶל הָאֵיבָר הַחַם שֶׁלָּהּ כְּמוֹ לִנְמַל הַבַּיִת שֶׁל כָּל הַמְּלָחִים בַּאֲשֶׁר הֵם וְלִשְׁפֹּךְ כָּל הַנְּהָרוֹת כּוּלָּם..." בְּאַנְדּוֹרָה מַאֲזִין לְקוֹלוֹ שֶׁלּוֹ וְהוּא רָחוֹק וְקַר, וּבְתוֹכוֹ עוֹלוֹת תְּמוּנוֹת מְחַיָּיה שֶׁל מְרַיְיטָה, עַתָּה שׁוּב לְלֹא סֵדֶר זְמַנִּים בָּרוּר, כְּאִילּוּ הָיְיתָה זוֹ הָרוּחַ שֶׁמְּעַלְעֶלֶת בְּדַפֵּי הָאַלְבּוֹם עַל פִּי גְּחָמוֹת מִשֶּׁלָּהּ, וּכְאִילּוּ שֶׁאַתְּ כָּל זֹאת רָאָה בְּמוֹ עֵינָיו הוּא עַצְמוֹ, בְּאַנְדּוֹרָה. (לְאַחַר מַעֲשֶׂה הָאַהֲבָה, בְּקִרְבָתוֹ שֶׁל גֶּבֶר שֶׁאָהֲבָה בֶּאֱמֶת – וּמַהְפְּכָן עָנוֹג לֵב זֶה הָיָה אֶחָד מֵהֶם – יָכְלָה מְרַיְיטָה לְדַבֵּר עַל עַצְמָהּ כְּמוֹ בְּוִוידּוּי. אֶת זִיכְרוֹנוֹתֶיהָ נָהֲגָה לְסַפֵּר בִּכְעֵין נוֹסְטַלְגִּיָּה מְשׁוּנֶּה, כְּאִילּוּ הָיוּ סִיפּוּרִים אַכְזָרִיִּים אֵלֶּה, הַגְּדוּשִׁים בִּפְרָטִים נֶאֱלָחִים, חַסְרֵי חֲשִׁיבוּת כְּשֶׁלְּעַצְמָם, וּכְאִילּוּ חֲשׁוּבָה רַק הָעוּבְדָּה שֶׁהַדְּבָרִים קָרוּ מִזְּמַן וְכִי הָיְיתָה צְעִירָה אָז, presque une enfant, כִּמְעַט יַלְדָּה). וְהוּא רוֹאֶה אֵיךְ יְוָונִי נְמוּךְ קוֹמָה וְנֶאֱלַח אוֹחֵז בְּיָדָהּ בְּעֶרֶב שֶׁל קַרְנָבָל, חִיוֶּורֶת וּשְׁתוּיָה בְּמִקְצָת מִן הַבִּירָה שֶׁלָּגְמָה מִמֶּנָּה אֶת הַקֶּצֶף בִּלְבַד, כְּמִין יַלְדָּה; אֵיךְ הִיא פּוֹסַעַת בְּעִקְבוֹת הַיְּוָונִי הַזֶּה בִּצְעָדִים זְעִירִים, צַיְיתָנִיִּים, שֶׁל בַּעַל חַיִּים מוּרְעָב, בִּרְחוֹבוֹת מַרְסֵיי הַצָּרִים, הַיּוֹרְדִים אֶל הַנָּמֵל; וְאֵיךְ הִיא מְטַפֶּסֶת אַחֵר כָּךְ בַּמַּדְרֵגוֹת אֶחָד הַבָּתִּים הַכֵּהִים בְּקִרְבַת מַחְסְנֵי הַנָּמֵל, גּוֹרֶרֶת אֶת כַּף יָדָהּ לְאוֹרֶךְ מַעֲקֵה הַחֶבֶל הֶעָבֶה; אַחַר כָּךְ הוּא מְלַוֶּוה בְּקִרְבּוֹ, תָּמִיד בְּאוֹתוֹ זַעַם לֹא בָּרוּר, אֶת מִצְעָדָהּ הַבּוֹטֵחַ לְעֵבֶר הַדֶּלֶת שֶׁבַּקּוֹמָה הַשְּׁלִישִׁית (הַיְּוָונִי עוֹמֵד לְרַגְלֵי הַמַּדְרֵגוֹת כְּדֵי לְעוֹדֵד אוֹתָהּ). אַחֵר כָּךְ הַחִיזָּיוֹן מוּעֲתָק לִרְחוֹבוֹת מַרְסֵיי, שָׁם מַרְיְיטָה, מְפוּרְכֶּסֶת, נִיצֶּבֶת שֶׁעוֹנָה אֶל קִיר הָאֶבֶן וְרַגְלָהּ נִתְמֶכֶת בּוֹ, כְּצִיפּוֹר פְּצוּעָה...
"כָּאן כּוּלָּנוּ קוֹמַרְדִּים," מַמְשִׁיךְ בְּאַנְדּוֹרָה, "כּוּלָּנוּ חֲבֵרִים בְּמִשְׁפָּחָה גְּדוֹלָה אַחַת, מְאַהֲבֶיהָ, אֲרוּסֶיהָ, מָה אֲנִי אוֹמֵר: בְּעָלֶיהָ שֶׁל אוֹתָהּ אִישָּׁה, מְחַזְּרֶיהָ שֶׁל אוֹתָהּ גְּבֶרֶת, אַחִים-לְקוּס שֶׁלָּגְמוּ לִרְוָויָה מֵאוֹתוֹ מַעְיָין עַצְמוֹ, שָׁתוּ רוּם מִפִּי אוֹתוֹ הַבַּקְבּוּק, הִתְיַיפְּחוּ שִׁיכּוֹרִים עַל אוֹתָהּ כָּתֵף וְהֵקִיאוּ אֶל אוֹתָהּ קְעָרָה עַצְמָהּ, זוֹ שֶׁמֵּאֲחוֹרֵי הַמְּחִיצָּה הַיְּרוּקָּה..."
כַּאֲשֶׁר נָדַם קוֹלוֹ הַסָּדוּק שֶׁל בְּאַנְדּוֹרָה הִתְחִילוּ רִגְבֵי הֶעָפָר הָרִאשׁוֹנִים מַכִּים עַל גַּבֵּי הָאָרוֹן, מוּטָּלִים בִּידֵיהֶם הַקְּשִׁיחוּת שֶׁל מַלָּחִים וְסַוּוֹרִים שֶׁפּוֹרְרוּ אֶת הֶעָפָר כְּאִילּוּ הִמְלִיחוּ אֶת קְרָבָיו שֶׁל דָּג עֲנָק. מֵעַל לַקֶּבֶר הַפָּתוּחַ שָׁרְקוּ בְּרוּחַ דִּגְלֵי הַמֶּשִׁי הָאֲדוּמִּים וְהַשְּׁחוֹרִים, שֶׁעַתָּה הָפְכוּ לְדִגְלֵי הַלְוָויָה בִּלְבַד. אַחֵר כָּךְ הִתְחִילָה הָאֲדָמָה נִיתֶּכֶת בְּאֵתִים אֶל תּוֹךְ הַקֶּבֶר וּמְתוֹפֶפֶת עֲמוּמוֹת עַל פְּנֵי הָאָרוֹן, וְקוֹלָהּ כְּקוֹל הַנִּשְׁמָע כַּאֲשֶׁר מַצְמִידִים אֶת הָאוֹזֶן אֶל הַלְמוּת לִבָּהּ הַסּוֹעֵר שֶׁל נַעֲרָה אַחֲרֵי חִיבּוּק הָאֲהָבִים. אֶת הַפְּרָחִים הֵטִילוּ בַּתְּחִילָּה גִּבְעוֹל אַחֲרֵי גִּבְעוֹל, אַחֵר כָּךְ בְּזָרִים, וּבַהֶמְשֵׁךְ הִשְׁלִיכוּ מְלוֹא הַחוֹפֶן, מוֹשִׁיטִים אוֹתָם זֶה לָזֶה, מַעֲבִירִים מִיָּד לְיָד, כְּמוֹ בְּאֵיזוֹ חֲגִיגַת קָטִיף פְּרָחִים הֲמוֹנֵי, וְכָךְ עַד לְקַפֶּלָּה וְעַד לְרוֹבַע הֶעָנִי שֶׁל בֵּית הַקְּבָרוֹת, שָׁם הַצְּלָבִים בְּבַת אַחַת קְטַנִּים וְהַשַּׁיִשׁ בְּאַנְדַּרְטָאוֹת וּבְפִסְלֵי הַבְּרוֹנְזָה מִתְחַלֵּף בְּאַבְנֵי סִימוֹן וּבִצְלָבִים מֵעֵץ מַרְקִיב. אִישׁ לֹא יוּכַל לָדַעַת עוֹד מָה הֲנִיעָם לְכָךְ, אֵיזֶה דַּחַף, אֵיזוֹ שִׁכְרוּת, אֵיזֶה מַכְאוֹב, שִׂנְאָה מַעֲמָדִית וְאוּלַי רוּם מִתּוֹצֶרֶת גָ'מַיְיקָה— לַעֲבוֹר עַל מִצְוָותוֹ שֶׁל בְּאַנְדּוֹרָה וּלְהַפְגִּין בְּאוֹרַח פֶּלֶא אִי-צִיּוּת מַהְפְּכָנִי בְּפֶרֶץ הִיּוּלִי שֶׁל הִתְקוֹמְמוּת חַסְרַת הִגָּיוֹן וְסִיבָּה: מַלָּחִים וְיַצְאָנִיּוֹת נְמַל, שֵׁבֶט קָשׁוּחַ זֶה, הִתְחִילוּ תּוֹלְשִׁים אֶת הַסַּיְיפָנִים הָאֲצִילִים בַּחֲמַת זַעַם, בְּהִתְלַהֲבוּת, מִבַּעַד לַדְּמָעוֹת וּבְחֵירוּק שִׁינַּיִים, פּוֹצְעִים עַד זוֹב דָּם אֶת יְדֵיהֶם עַל גִּבְעוֹלֵי הַשּׁוֹשַׁנִּים, עוֹקְרִים צִבְעוֹנִים עַל פְּקְעוֹתֵיהֶם, קוֹרְעִים בְּשִׁינֵּיהֶם אֶת הַצִּיפּוֹרְנִים, וּמַעֲבִירִים מֵאִישׁ לָאִישׁ, מִיָּד לְיָד, מְלוֹא הַחוֹפֶן. הָיָה זֶה כִּמְעַט הַר שֶׁל פְּרָחִים וְיֶרֶק, מְדוּרָה שֶׁל צִבְעוֹנִים, הוּרְטְנָזִיּוֹת וְשׁוֹשַׁנִּים, בֵּית-עֲצָמוֹת שֶׁל קְנֵי סַיְיפָנִים, וְהַצְּלָב שֶׁהִתְנַשֵּׂא מֵעַל לְתֵל הַטָּרִי עִם הַתֵּל עַצְמוֹ נֶעֶלְמוּ מִתַּחַת לַעֲרֵימַת הָעֲנָק שֶׁהִדִּיפָה רֵיחַ מִשֶּׁלָּהּ, רֵיחַ רַקְבּוּבִי קַל שֶׁל פִּרְחֵי לֵילֵךְ קְמֵלִים.
כְּשֶׁהַמִּשְׁטָרָה הִתְעָרְבָה כְּבָר הָיוּ הָרְבָעִים הַמְּכוּבָּדִים שֶׁל בֵּית הַקְּבָרוֹת קֵרְחִים כָּלִיל, מִלּוֹחְכִים "כְּאִילּוּ עָנָן אַרְבֶּה עָבַר בָּאֵזוֹר הַקּוֹדֵר הַזֶּה," כְּפִי שֶׁכָּתְבָה הָעִיתּוֹנוּת. (עִיתּוֹן "הַדֶּגֶל הָאָדוֹם" פִּרְסֵם מַאֲמָר וּבוֹ דּוּבַּר עַל אַכְזָרִיּוּת הַמִּשְׁטָרָה, שֶׁאָסְרָה וְגֵירְשָׁה עֶשְׂרִים מְלָחִים).
"תּוֹרִיד אֶת הַכּוֹבַע," אוֹמֵר בְּאַנְדּוֹרָה לְבֶן שִׂיחוֹ, יוֹהָאן אוֹ זָ'אן וְאַלְטִין (נִדְמֶה לִי שֶׁזֶּה הָיָה שְׁמוֹ), שֶׁבַּמְּתַקֶּפֶת כְּאֵב פִּתְאוֹמִי מְנַסֶּה לְהִיזָּכֵר בְּפָנֶיהָ שֶׁל מְרַיְיטָה. זָכוּר לוֹ רַק גּוּפָהּ הַזָּעִיר וּצְחוֹקָהּ הַצָּרוּד. לְשַׁבְרִיר שְׁנִייָּה עוֹלִים בְּתוֹדַעְתּוֹ חִיּוּכָהּ, צְלָלִית פָּנֶיהָ, אֲבָל כְּהֶרֶף עַיִן גַּם אֵלֶּה נֶעֱלָמִים וְאֵינָם.
"אַל דְּאָגָה," אוֹמֵר בְּאַנְדּוֹרָה. "שׁוּם עַלְמָה מִבַּיִת טוֹב לֹא הִסְפִּידוּ בְּכֵנוּת רַבָּה יוֹתֵר. וְאַף אַחַת לֹא זָכְתָה לְיוֹתֵר כָּבוֹד אַחֲרוֹן."







https://www.shortstoryproject.com/he/story/%d7%9b%d7%91%d7%95%d7%93-%d7%90%d7%97%d7%a8%d7%95%d7%9f/
#הִיסְטוֹרְיָה#מִזְּרַחְאֵירוֹפְהַ#מִלְחֶמֶת-מַעֲמָדוֹת#מַעֲמַד-פּוֹעֲלִים#פּוֹלִיטִי#קוֹמוּנִיזְם#שָׁנוּן