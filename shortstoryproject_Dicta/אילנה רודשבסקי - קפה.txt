טַבַּעַת שֶׁל אוֹר זַרְחָנִי, כָּחוֹל, נִדְלֶקֶת כְּשֶׁהָאֶצְבַּע שֶׁל רִיבָה נוֹגַעַת בִּפְלַסְטִיק וְלוֹחֶשֶׁת לְחַיָּה הַשְּׁקוּפָה שֶׁבְּתוֹךְ הַקּוּמְקוּם. הַחַיָּה מִתְעוֹרֶרֶת וּמִתְמַתַּחַת בְּרַחַשׁ גְּבִישִׁי שֶׁעוֹלֶה וּמְמַלֵּא אֶת הַבַּיִת, מִתְעַבֶּה וְהוֹפֵךְ לַהֶמְיָה, מֵהֶמְיָה לִשְׁאוֹן וּמִשְּׁאוֹן לְרַעַשׁ גָּדוֹל, מַחֲרִישׁ אוֹזְנַיִים.
בּוּעוֹת גְּדוֹלוֹת מִסְתַּעֲרוֹת עַל דּוֹפְנוֹת הַזְּכוּכִית, עוֹלוֹת יוֹתֵר וְיוֹתֵר גָּבוֹהַּ, נְחוּשׁוֹת לִפְרוֹץ אֶל הָעוֹלָם. הָרִאשׁוֹנוֹת כְּבָר נוֹגְעוֹת בַּשּׁוּלַיִים וְעוֹד רֶגַע יִהְיוּ מַפָּץ גָּדוֹל, וְחַיִּים, אֲבָל צְלִיל נְקִישָׁה עוֹצֵר אֶת הָרַעַשׁ וּמְכַבֶּה אֶת הָאוֹר וְהַחַיָּה נָסוֹגָה לְאָחוֹר בָּאִי־רָצוֹן וּבִרְטִינָה, כָּל תַּאֲוָותָהּ בְּיָדָהּ.
הַמַּיִם רוֹתְחִים, מְצַיֶּינֶת רִיבָה, לַמְרוֹת שֶׁחוּץ מֵהַחֲתוּלָה, אַף אֶחָד לֹא שׁוֹמֵעַ.
הָיִיתִי יְכוֹלָה לְהָעִיר אוֹתוֹ וְהָיִינוּ שׁוֹתִים יַחַד, הִיא חוֹשֶׁבֶת, אוֹ לְחַכּוֹת שֶׁהוּא יָקוּם וְלִשְׁתּוֹת אַחֵר כָּךְ, הִיא מַעֲלָה חֲלוּפָה שֶׁבְּהֶחְלֵט יֵשׁ בָּהּ טַעַם, אֲבָל פּוֹנֶה אֶל הַמִּטְבָּח וְלֹא אֶל חֲדַר הַשֵּׁינָה, שׁוֹלֶפֶת כַּפִּית מֵהַמֵּדִיחַ בְּיָד אַחַת, מַעֲרִימָה עָלֶיהָ גַּרְגְּרֵי קָפֶה נָמֵס גְּבִישִׁי, וּמַכְנִיסָה לַכּוֹס שֶׁהִיא עוֹטֶפֶת בָּאֶצְבָּעוֹת שֶׁל הַשְּׁנִיָּיה. פְּרָחִים אֲדוּמִּים וּוְרוּדִּים מִזְדַּהֲרִים בְּאַפְלוּלִית עַל הַכּוֹס בֵּין הָאֶצְבָּעוֹת שֶׁלָּהּ, וּשְׁתֵּי אוֹתִיּוֹת, עַיִ"ן ות"ו. זֹאת הָעוֹבֶדֶת מִצְטַיֶּינֶת, חוֹשֶׁבֶת רִיבָה, אוֹ שֶׁאוּלַי זֹאת הָעָם עֲזִיבָתְךָ, כִּי חוּץ מֵהַכִּיתּוּב הַכּוֹסוֹת נִרְאוֹת כִּמְעַט אוֹתוֹ הַדָּבָר. לֹא, זֹאת הָעָם עֲזִיבָתְךָ, הִיא מַחֲלִיטָה, אֵין מַסְפִּיק מָקוֹם בֵּין הָעַיִ"ן לת"ו בִּשְׁבִיל עוֹבֶדֶת מִצְטַיֶּינֶת, לֹא שֶׁזֶּה כָּל כָּךְ חָשׁוּב כְּבָר.
הִיא מוֹזֶגֶת לְכוֹס אֶת הַמַּיִם שִׁרְתְּחוּ, מְסָרֶקֶת אֶת הַשֵּׂיעָר לְאָחוֹר בְּהֶיסַּח הַדַּעַת בַּצִּיפּוֹרְנַיִים כְּסוּסוֹת, אַחֲרֵי הִיסּוּס קָצָר מוֹסִיפָה גַּם חָלָב וּמַחֲזִירָה אֶת הַקַּרְטוֹן לַמְּקָרֵר. בַּהֲלִיכָה זְהִירָה הִיא מְנַסָּה לִשְׁמוֹר שֶׁהַקָּפֶה לֹא יִישָּׁפֵךְ בַּדֶּרֶךְ אֶל הַשּׁוּלְחָן, וּמְנִיחָה אֶת הַכּוֹס בַּמָּקוֹם שֶׁבּוֹ הָעַכְבָּר לֹא יָכוֹל לְהַגִּיעַ אֵלֶיהָ. לֹא נִשְׁפָּךְ, וּבְכָל זֹאת מִצְטַיֶּירֶת טַבַּעַת חוֹמָה, מֵימִית, עַל הַשּׁוּלְחָן. נוּ בֶּאֱמֶת, הִיא אוֹמֶרֶת, חוֹזֶרֶת לַמִּטְבָּח, תּוֹלֶשֶׁת חֲתִיכָה גְּדוֹלָה שֶׁל נְיָיר מֵהַגָּלִיל, וּמְנַגֶּבֶת אֶת הַטַּבַּעַת. הִיא מְחַכָּה עוֹד רֶגַע לְיַד הַשּׁוּלְחָן, לְמִקְרֶה שֶׁנֶּזֶק נוֹסָף יִתְרַחֵשׁ, וְאָז מַחֲזִירָה אֶת הַנְּיָיר לַמִּטְבָּח וּמִתְיַישֶּׁבֶת.
רִיבָה קוֹרֵאת מַאֲמָר, שׁוֹלַחַת בְּסוֹף כָּל עַמּוּד מַבָּט מָהִיר אֶל חֲדַר הַשֵּׁינָה, אַחַר כָּךְ אֶת הַכַּתָּבוֹת מֵהַמּוּסָף שֶׁל שַׁבָּת, וְאַחֲרֵי הַכַּתָּבוֹת, דִּיוּוּחַ מִבֵּית הָאָח הַגָּדוֹל. הַמַּבָּטִים שֶׁל רִיבָה חוֹזְרִים בַּיָּדַיִים רֵיקוֹת, אֵין תְּזוּזָה מִכִּיוּוּן חֲדַר הַשֵּׁינָה. בְּסוֹף הִיא קָמָה, מְכַבֶּה אֶת הַמַּחְשֵׁב, וְיוֹצֵאת עִם הַשַּׂקִּית שֶׁל הַזֶּבֶל לְכִיוּוּן הַוּוֹאדִי. בִּשְׁלִישׁ הַדֶּרֶךְ שֶׁעוֹלֶה מֵהַוּוֹאדִי יֵשׁ יְשׁוֹרֶת קְטַנָּה עַל הַמַּדְרֵגוֹת, רְחָבָה, שֶׁגַּם שְׁבִיל חוֹצֶה אוֹתָהּ, וְשֵׁשׁ־עֶשְׂרֵה מַדְרֵגוֹת מִתַּחַת לָרְחָבָה, הַצְּפַרְדֵּעַ. הַשְּׁכֵנִים זוֹרְקִים אֶת הַזֶּבֶל לְתוֹךְ הַצְּפַרְדֵּעַ מִלְּמַעְלָה, וּמַשְׁאִירִים בָּרְחָבָה אֶת הַדְּבָרִים שֶׁהֵם לֹא צְרִיכִים, כְּדֵי שֶׁמִּי שֶׁכֵּן צָרִיךְ יוּכַל לָקַחַת. עַכְשָׁיו שְׁנֵי רַדְיָאטוֹרִים גְּדוֹלִים בַּאֲרִיזָה מְקוֹרִית נִשְׁעָנִים עַל הַמַּעֲקֶה שֶׁל הַרְחָבָה. רִיבָה מִתְכּוֹפֶפֶת מֵעַל לְרַדְיָאטוֹרִים וּמַפִּילָה אֶת הַשַּׂקִּית לְתוֹךְ הַצְּפַרְדֵּעַ.
חוֹדֶשׁ מַאי הֶחָבִיב. עַל כָּל מַדְרֵגָה חָתוּל אוֹ שְׁנַיִים אוֹ שְׁלוֹשָׁה מִתְגַּלְגְּלִים עַל הַגַּב, חוֹשְׂפִים לְשַׁמֵּשׁ פְּלוּמָה לְבָנָה רַכָּה, אוֹ נִצְמָדִים אֶחָד אֶל הַשֵּׁנִי, תָּלוּי אִם זֶה בַּצַּד הַחַם אוֹ הַקַּר שֶׁל הַמַּדְרֵגָה, וְחוֹטְמִיּוֹת וְרוּדּוֹת פּוֹרְחוֹת עַל מְכַסָּה הַבִּיּוּב שֶׁבְּפִינַּת הַרְחָבָה הַקְּטַנָּה.
הִתְרוֹמְמוּת רוּחַ אֲבִיבִית מְמַלֵּאת אֶת רִיבָּה כְּשֶׁהִיא עוֹלָה בְּמַדְרֵגוֹת הָאֶבֶן מֵהַוּוֹאדִי, הִיא סוֹפֶרֶת אוֹתָן תּוֹךְ כְּדֵי, וּמוּזָר שֶׁהִיא לֹא רָאֲתָה בַּדֶּרֶךְ לְמַטָּה, אֲבָל עַכְשָׁיו, כְּשֶׁהִיא עוֹלָה, הִיא רוֹאָה בָּחוּר שׁוֹכֵב בַּאֲלַכְסוֹן עַל הַמַּדְרֵגוֹת שֶׁיּוֹרְדוֹת מֵהַרְחָבָה אֶל הַשְּׁבִיל, הָרֹאשׁ שֶׁלּוֹ לְמַטָּה וְהָרַגְלַיִים לְמַעְלָה, וְהַיָּדַיִים שֶׁלּוֹ פְּרוּשׂוֹת לְכָל רוֹחַב הַמַּדְרֵגוֹת. הָעוֹר שֶׁל הַבָּחוּר כֵּהֶה מְאוֹד, הַשֵּׂיעָר שֶׁלּוֹ מְקוּרְזָל, וְהָרַגְלַיִים שֶׁלּוֹ כִּמְעַט נוֹגְעוֹת בְּשֶׁלָּהּ כְּשֶׁהִיא עוֹמֶדֶת וּמִתְבּוֹנֶנֶת בַּמַּחֲזֶה הַלֹּא צָפוּי. "הֵי," הִיא אוֹמֶרֶת.
הַבָּחוּר נִרְאֶה יָשֵׁן. הִיא מִתְכּוֹפֶפֶת וְנוֹגַעַת בַּיָּד שֶׁלּוֹ, מְזִיזָה אוֹתָהּ קְצָת וּמְדַבֶּרֶת אֵלָיו, אֲבָל הַיָּד רְפוּיָה לְגַמְרֵי כְּשֶׁרִיבָה עוֹזֶבֶת אוֹתָהּ, וּפִתְאוֹם הִיא חוֹשֶׁבֶת שֶׁאוּלַי בִּכְלָל הוּא מֵת. סְלִיחָה, הִיא אוֹמֶרֶת וְאַחַר כָּךְ שׁוּב, סְלִיחָה?
הִיא מִתְרוֹמֶמֶת וְעוֹלָה בַּמַּדְרֵגוֹת, פּוֹתַחַת אֶת הַשַּׁעַר וְאַחַר כָּךְ אֶת הַדֶּלֶת שֶׁל הַבַּיִת וְנוֹגַעַת בָּרֶגֶל שֶׁל בַּעֲלָהּ. "קוּם," הִיא אוֹמֶרֶת, "יֵשׁ מִישֶׁהוּ עַל הַמַּדְרֵגוֹת." גַּם הַבַּעַל שֶׁל רִיבָה לֹא זָז בַּהַתְחָלָה, אֲבָל בָּטוּחַ שֶׁהוּא חַי כִּי הוּא נוֹחֵר וְאַף אֶחָד גַּם לֹא מְנַסֶּה לְהַגִּיד שֶׁפִּתְאוֹם בְּבַת אַחַת כָּל הָאֲנָשִׁים בָּעוֹלָם מֵתִים.
"יֵשׁ מָה?" בַּעֲלָהּ שׁוֹאֵל.
"בָּחוּר. שׁוֹכֵב עַל הַמַּדְרֵגוֹת."
"אֵיךְ הוּא יָכוֹל לִשְׁכַּב עַל הַמַּדְרֵגוֹת?" בַּעֲלָהּ שׁוֹאֵל מִתּוֹךְ שֵׁינָה, מְנַסֶּה לְנַעֵר מֵעָלָיו אֶת הַסִּיפּוּר שֶׁעוֹד לֹא מַמָּשׁ נוֹגֵעַ בּוֹ, בְּכַוּוֹנָה נְחוּשָׁה, שֶׁכָּרֶגַע נִפְעַר בָּהּ סֶדֶק רִאשׁוֹן, לְהַמְשִׁיךְ לִישׁוֹן עוֹד שָׁעָה וְאוּלַי שְׁעָתַיִים, שֶׁבְּרוֹב הַשַּׁבָּתוֹת הוּא מַצְלִיחַ.
"קוּם."
בַּעֲלָהּ פּוֹתֵחַ עַיִן אַחַת. "מָה הַשָּׁעָה," הוּא שׁוֹאֵל.
"עֶשֶׂר," אוֹמֶרֶת רִיבָה. "יָשַׁנְתְּ מַסְפִּיק."

*

הַבַּעַל שֶׁל רִיבָה מְדַבֵּר אֶל הַבָּחוּר, מְנַעְנֵעַ אוֹתוֹ, אֲבָל הַבָּחוּר לֹא זָז. מִקָּרוֹב הוּא נִרְאֶה צָעִיר מְאוֹד, רַק מְעַט מְבוּגָּר יוֹתֵר מֵהַבֵּן הַגָּדוֹל שֶׁלָּהֶם. דְּקִירָה שֶׁל כְּמִיהָה מְפַלַּחַת אֶת הֶחָזֶה שֶׁל רִיבָּה, כְּמוֹ חֵץ עָקוֹם שֶׁנִּכְנַס וְיוֹצֵא מִתּוֹךְ לֵב מְצוּיָּר בָּגִיר עַל הַלּוּחַ.
הַשַּׁעַר שֶׁבִּקְצֵה הַחֲנָיָיה נִפְתַּח וְרֵיחַ שֶׁל קָפֶה שֶׁנִּטְחָן עוֹלֶה וּפוֹנֶה אֶל הַרְחָבָה, מְחַפֵּשׂ נְחִירִיִּים לְהַמֵּם אוֹתָם. נוֹחַ יוֹצֵא מֵהַשַּׁעַר עִם כּוֹס קָפֶה וְסִיגַרְיָה, שֶׁהוּא מִתְכַּוֵּון לְעַשֵּׁן עִם הַקָּפֶה בַּשֶּׁמֶשׁ, אֲבָל כְּשֶׁהוּא רוֹאֶה אֶת רִיבָה וּבַעֲלָהּ, הוּא עוֹלֶה. נוֹחַ עוֹמֵד וּמִסְתַּכֵּל עַל הַבָּחוּר, שׁוֹאֵף שְׁאִיפָה אֲרוּכָּה מֵהַסִּיגַרְיָה שֶׁלּוֹ, וְעוֹד אַחַת, וְאֶפְשָׁר לִשְׁמוֹעַ אֶת הַמַּחֲשָׁבוֹת שֶׁלּוֹ בְּתוֹךְ הַשֶּׁקֶט. אַחַר כָּךְ הוּא עוֹזֵב אֶת הֶבְדֵּל, וּכְשֶׁהַבְּדָל נוֹחֵת עַל הָאֶבֶן, הוּא מְחַכֵּךְ בּוֹ כַּפְכַּף מְחוּסְפָּס, כָּחוֹל וְלָבָן. אַחַר כָּךְ הוּא עוֹלֶה עוֹד קְצָת בַּמַּדְרֵגוֹת וְחוֹזֵר עִם זִיוָוה שֶׁעוֹבֶדֶת בְּ"הֲדַסָּה הַקְּטַנָּה" וְגָרָה לְמַעְלָה, עֲטוּפָה בְּצָעִיף שֶׁנִּשְׁלַף בִּמְהִירוּת בַּיְּצִיאָה מֵהַבַּיִת. הִנֵּה, הוּא מַצְבִּיעַ עַל הַבָּחוּר בְּזֶרֶת מְקוּשֶּׁטֶת בְּטַבַּעַת כֶּסֶף דַּקָּה. אוּלַי הוּא מֵת, רִיבָה מַדְגִּישָׁה אֶת חוּמְרַת הַמַּצָּב.
"לָמָּה הֵם אוֹכְלִים אֶת דְּבָרִים הָאֵלֶּה," זִיוָוה מְמַלְמֶלֶת בְּמִבְטָא דְּרוֹם אַפְרִיקָאִי כָּבֵד, שֶׁנִּשְׁמַע כְּאִילּוּ הַפֶּה שֶׁלָּהּ מָלֵא בְּמַיִם, וַאֲפִילּוּ כְּשֶׁהִיא מְמַלְמֶלֶת, שׁוֹמְעִים אוֹתוֹ. הִיא אוֹסֶפֶת אֶת הַצָּעִיף כְּדֵי שֶׁלֹּא יַפְרִיעַ, וּמִתְכּוֹפֶפֶת אֶל הַנַּעַר, מַנִּיחָה יָד עַל הַשַּׁרְווּל שֶׁלּוֹ, וְאוֹמֶרֶת סְלִיחָה, וּמַדְהִים כַּמָּה סְלִיחוֹת כְּבָר נֶאֶמְרוּ וְעוֹד יֵיאָמְרוּ בַּיּוֹם הַזֶּה, אֲבָל הַבָּחוּר לֹא שׁוֹמֵעַ אוֹ לֹא סוֹלֵחַ וּבְכָל אוֹפֶן לֹא מֵגִיב. בֵּינְתַיִים גַּם נָעֳמִי שֶׁל נוֹחַ מִתְעוֹרֶרֶת וְעוֹלָה בְּכַפְכַּפֵּי גּוּמִי שֶׁל אֶחָד הַיְּלָדִים, וְחִיּוּךְ חֲצִי רָדוּם קוֹפֵא עַל הַפָּנִים שֶׁלָּהּ כְּשֶׁהִיא רוֹאָה עַל מָה כּוּלָּם מִסְתַּכְּלִים.
כְּשֶׁהַבַּעַל שֶׁל זִיוָוה מְבַקֵּשׁ סְלִיחָה, כְּבָר יֵשׁ מִנַּיִין מִסָּבִיב לְגוּפָהּ.
"לְךָ תִּקְרָא לִפְרוֹפֵסוֹר," נָעֳמִי שֶׁל נוֹחַ אוֹמֶרֶת לָבָן שֶׁלָּהּ, שֶׁמֵּצִיץ מֵאֲחוֹרֶיהָ, אֲבָל מַגִּיעָה דַּוְוקָא אִשְׁתּוֹ שֶׁל הַפְּרוֹפֵסוֹר, בְּמִקְרֶה וְלֹא בִּגְלַל שֶׁקָּרְאוּ לָהּ, מְחַבֶּקֶת אַרְגַּז קַרְטוֹן שֶׁתַּנּוּר עִם שְׁנֵי סְלִילִים כְּתוּמִּים מְצוּיָּר עָלָיו. הִיא מַנִּיחָה אֶת הָאַרְגָּז לְיַד הַמַּעֲקֶה בִּשְׁתִיקָה, חוֹזֶרֶת, וְגַם זֶה בִּשְׁתִיקָה, וּמְקָרֶבֶת בְּאֶצְבַּע אֶת הַמִּשְׁקָפַיִים אֶל הָעֵינַיִים שֶׁלָּהּ, כְּדֵי לִרְאוֹת יוֹתֵר טוֹב אֶת הַגּוּף שֶׁשּׁוֹכֵב הָפוּךְ עַל הַמַּדְרֵגוֹת. "מִישֶׁהוּ צָרִיךְ תַּנּוּר אוּלַי?" הִיא שׁוֹאֶלֶת, "הוּא חָדָשׁ."
קְבוּצָה שֶׁל גְּבָרִים בְּטַלִּיתוֹת וּבִגְדֵי שַׁבָּת עוֹלֶה מֵהַוּוֹאדִי וּמִתְפַּצֶּלֶת מִסָּבִיב לַקָּהָל שֶׁמַּקִּיף אֶת הַגּוּפָה, מְבִיאָה אִיתָּהּ שׁוֹבֶל שֶׁל רֵיחַ אָבִיב וְעָלִים אַחֲרוֹנִים שֶׁל פִּרְחֵי שְׁקֵדִיּוֹת. אִם הֵם רוֹאִים, הֵם לֹא מַרְאִים שֶׁהֵם רוֹאִים, וְאִם הֵם לֹא רוֹאִים, זֶה בִּגְלַל שֶׁהֵם נִדְחָקִים בְּרֶוַוח שֶׁבֵּין הַקְּבוּצָה לַמַּעֲקֶה. אֵלֶּה שֶׁלֹּא מַצְלִיחִים לְהִידָּחֵק, יוֹרְדִים לַשְּׁבִיל וְעוֹלִים מִסָּבִיב, מִשְׁתַּדְּלִים לֹא לְהִסְתַּכֵּל.
"אֲנִי אַגִּיד לוֹ," הָאִישָּׁה שֶׁל הַפְּרוֹפֵסוֹר אוֹמֶרֶת כְּשֶׁהִיא מִתְרַחֶקֶת, מַקִּיפָה בִּזְהִירוּת אֶת הַגּוּף, וְאוּלַי הַגּוּפָה שֶׁעַל הַמַּדְרֵגוֹת. "הוּא צָרִיךְ לְהַגִּיעַ כָּל רֶגַע."
בֵּינְתַיִים הַקָּהָל עוֹמֵד מֵעַל הַנַּעַר, שׁוֹקֵעַ לְאִיטּוֹ בְּעִנְיְינֵי חוּלִּין. שְׁכֵנִים בָּאִים, הוֹלְכִים, שׁוֹאֲלִים שְׁאֵלוֹת וּמַצִּיעִים הַצָּעוֹת, מְנַצְּלִים אֶת הַהִזְדַּמְּנוּת לִתְפּוֹר עִסְקָאוֹת שְׁכוּנָתִיּוֹת קְטַנּוֹת, לְהַגִּיד שָׁלוֹם וּלְהַדְלִיק סִיגַרְיָה מִסִּיגַרְיָה.
אָז מָה אַתֶּם רוֹצִים לַעֲשׂוֹת עִם זֶה, שׁוֹאֵל הַפְּרוֹפֵסוֹר בֵּטוֹן סַמְכוּתִי.
רִיבָה לֹא תָּמִיד עֵרָה לְדַקּוּיוֹת שֶׁמַּשְׁפִּיעוֹת עַל שִׁיוּוּי הַמִּשְׁקָל בָּעוֹלָם וְלֹא שְׁמָהּ לֵב לְזֶה שֶׁיֵּשׁ סִיבָּה לָזֶה שֶׁאַף אֶחָד לֹא עוֹנָה. "חָשַׁבְנוּ לִקְרוֹא לָאַמְבּוּלַנְס," הִיא אוֹמֶרֶת וְהַקּוֹל שֶׁלָּהּ דּוֹעֵךְ כְּשֶׁהוּא פּוֹגֵשׁ אֶת הָאוֹר הַתְּכַלְכַּל הַצּוֹנֵן בְּתוֹךְ הָעֵינַיִים שֶׁל הַפְּרוֹפֵסוֹר.
"אֶפְשָׁר לַעֲשׂוֹת אֶת זֶה," הוּא אוֹמֵר, וְלֹא מִשְׁתַּמֵּעַ בְּשׁוּם פָּנִים שֶׁהוּא חוֹשֵׁב שֶׁגַּם צָרִיךְ לַעֲשׂוֹת אֶת זֶה. גַּם הוּא מְנַסֶּה לְהָזִיז אֶת הַבָּחוּר. "קוּם בַּחוּרְצִ'יק," הוּא אוֹמֵר בְּקוֹל תַּקִּיף. "אֲנִי מַכִּיר אוֹתָם," הוּא מַסְבִּיר לַנּוֹכְחִים, "הֵם סְתָם מִשְׂתַּכְּרִים בְּוָואדִי."
כַּדּוּר אָדוֹם קָטָן מִפְּלַסְטִיק מוֹפִיעַ פִּתְאוֹם וּמְדַלֵּג בְּמוֹרַד הַמַּדְרֵגוֹת, טַק טֵק טַק וְאַחַר כָּךְ טַטְטֶטְטְטְטַטְטְטָטֵק וְנֶעֱלַם בַּוּוֹאדִי.
רִיבָה עוֹלָה, פּוֹתַחַת אֶת הַשַּׁעַר, נִכְנֶסֶת לַגִּינָּה וּמִמֶּנָּה לְבֵית וּמְחַיֶּיגֶת: אַחַת אֶפֶס אַחַת.
אֲנַחְנוּ מְחַכִּים לָאַמְבּוּלַנְס וּלְרַעַשׁ שֶׁיָּבוֹא אִיתּוֹ, אֲבָל יוּנְדַאי מְקוּמֶּטֶת, מְנוּמֶּרֶת בִּכְתָמִים גְּדוֹלִים שֶׁל חֲלוּדָּה וּמַדְבֵּקוֹת צִבְעוֹנִיּוֹת, מְגִיחָה אֶל מִגְרַשׁ הַחֲנָיָיה בַּחֲרִיקָה. שְׁתֵּי הַדְּלָתוֹת הַקִּדְמִיּוֹת שֶׁל הֲיוּנְדַאי נִפְתָּחוֹת בְּבַת אַחַת, וַעֲשָׂרָה זוּגוֹת עֵינַיִים פְּעוּרוֹת בּוֹהוֹת בַּפָּרָמֵדִיק שֶׁפּוֹרֵץ מִמֶּנָּה וְעוֹלֶה בַּמַּדְרֵגוֹת, וּבְנַהָג עַגְמוּמִי שֶׁדּוֹלֵק אַחֲרָיו. הַצֶּמֶד מִתְפָּרֵשׂ מִשְּׁנֵי צִדֵּי הַגּוּפָה וּמִתְאַרְגֵּן לִתְנָאֵי שָׂדֶה.
"מָה הָעִנְיָינִים אִיתְּךָ," הַפָּרָמֵדִיק פּוֹנֶה בְּאוֹפֶן עִנְיָינִי אֶל הַבָּחוּר, וּמֵרִים אוֹתוֹ לְמַצַּב יְשִׁיבָה. בַּמַּצָּב הַזֶּה הַבָּחוּר בֶּאֱמֶת נִרְאֶה יוֹתֵר טוֹב, לַמְרוֹת שֶׁאִם הַפָּרָמֵדִיק יַעֲזוֹב אֶת הַיָּד, הַבָּחוּר לְלֹא סָפֵק יַחֲזוֹר לַמַּצָּב הַקּוֹדֵם שֶׁלּוֹ, רַק שֶׁלֹּא יַעֲשֶׂה אֶת זֶה בְּבַת אַחַת. הַפָּרָמֵדִיק מְכַוֵּון פָּנָס לְתוֹךְ הָעֵינַיִים שֶׁל הַבָּחוּר וּמוֹדֵד אֶת לַחַץ הַדָּם שֶׁלּוֹ. "אִם אַתָּה לֹא עוֹנֶה, אֲנִי צוֹבֵט," הוּא מְאַיֵּים כְּשֶׁהוּא מְסַיֵּים אֶת הַחֵלֶק הַזֶּה שֶׁל הַטִּיפּוּל.
הַבָּחוּר כַּמּוּבָן לֹא עוֹנֶה וְהַפָּרָמֵדִיק מַנִּיחַ אֶת הַיָּד עַל הַשֶּׁקַע שֶׁבֵּין עֶצֶם הִבְרִיחַ לַצַּוּוֹאר שֶׁלּוֹ, וְצוֹבֵט.
הַגּוּפָה מִתְנַעֶרֶת פִּתְאוֹם בְּבַת אַחַת וּמִתְמַלֵּאת חַיִּים. "מָה אַתָּה עוֹשֶׂה," הַבָּחוּר צוֹעֵק עַל הַפָּרָמֵדִיק, מְבוּלְבָּל לְמַרְאֵה הַקָּהָל הַגָּדוֹל שֶׁגּוֹהֵר מֵעָלָיו וּמֵהַכְּאֵב שֶׁגָּרְמָה הַצְּבִיטָה מַצִּילַת הַחַיִּים וְאוּלַי בִּכְלָל מְפִיחַת חַיִּים.
"לָמָּה אַתָּה שׁוֹכֵב פֹּה," צוֹעֵק הַפָּרָמֵדִיק בַּחֲזָרָה.
"סְתָם, נַחְתִּי," אוֹמֵר הַבָּחוּר בַּקּוֹל שֶׁרַק עַכְשָׁיו גְּמָר לְהִתְחַלֵּף וְהוּא עוֹד לֹא קוֹל שֶׁל מְבוּגָּר, הָעֵינַיִים שֶׁלּוֹ סוֹקְרוֹת אֶת הַנּוֹכְחִים, "אָסוּר?" עַכְשָׁיו הוּא חַי לְגַמְרֵי, גָּמִישׁ וּבָרִיא, חוּץ מֵהַכֶּתֶם הַמְּכוֹעָר שֶׁמִּתְפַּשֵּׁט מִסָּבִיב לַמָּקוֹם שֶׁל הַצְּבִיטָה. הוּא מִתְנַדְנֵד קָדִימָה וַאֲחוֹרָה עַל כַּפּוֹת הָרַגְלַיִים שֶׁלּוֹ.
"אֵיךְ קוֹרְאִים לְךָ, אֵיפֹה אַתָּה גָּר," הַפָּרָמֵדִיק עֲדַיִין צוֹעֵק, דָּבַק בַּמְּשִׂימָה שֶׁלּוֹ, אֲבָל הַנַּעַר לֹא מְגַלֶּה אֵיךְ קוֹרְאִים לוֹ וְגַם לֹא אֵיפֹה הוּא גָּר, "אֲנִי בִּכְלָל לֹא מִכָּאן," הוּא אוֹמֵר. "אֲנִי גָּר רָחוֹק."
הַקָּהָל מְהַסָּה אֶת הַפָּרָמֵדִיק הַצַּעֲקָן. "מַזָּלֵךְ שֶׁלֹּא קָרָאנוּ לַמִּשְׁטָרָה," הַפָּרָמֵדִיק רוֹטֵן, אֲבָל מוֹרִיד הִילּוּךְ.
אִם הַנַּעַר נִבְהַל מֵהַמִּילָּה מִשְׁטָרָה, הוּא לֹא מַרְאֶה אֶת זֶה. הוּא מִסְתַּכֵּל עַל הַיֶּלֶד שֶׁל נָעֳמִי וְנוֹחַ שֶׁיָּשַׁב לְיַד הָרַגְלַיִים שֶׁלּוֹ בְּשֶׁקֶט. אַחְלָה נַעֲלַיִים, אָחִי, הַיֶּלֶד אוֹמֵר, כְּאִילּוּ הַבָּחוּר לֹא הָיָה מֵת לִפְנֵי רֶגַע.
"אַתָּה רוֹצֶה כּוֹס מַיִם? לֶאֱכוֹל מַשֶּׁהוּ?" שׁוֹאֶלֶת רִיבָה, בְּעֶצֶם כִּמְעַט מְבַקֶּשֶׁת, טוֹוָה בְּדִמְיוֹן מְיוּמָּן בּוּעָה אִינְטִימִית קְטַנָּה וְחַסְרַת שַׁחַר סְבִיב הַבָּחוּר, סְבִיב בַּעֲלָהּ וּסְבִיבָה בְּתוֹךְ הֶהָמוֹן. "תִּיכָּנֵס, נִתְקַשֵּׁר לַהוֹרִים שֶׁלְּךָ." אֲבָל הַבָּחוּר אוֹמֵר שֶׁהוּא חַיָּיב לָזוּז, שֶׁמְּחַכִּים לוֹ, וּכְשֶׁהוּא אוֹמֵר אֶת זֶה, הוּא קָם, מַחֲלִיק בִּתְנוּעָה מְהִירָה אֶת הַבְּגָדִים שֶׁלּוֹ וְנֶעֱלַם כְּמוֹ רוּחַ בְּמַעֲלֵה הַמַּדְרֵגוֹת, שׁוֹאֵב אַחֲרָיו אֶת רוֹב הָאֲוִויר מֵהַרְחָבָה.
וְזֶהוּ, נִגְמַר עוֹד לִפְנֵי שֶׁרִיבָה מַסְפִּיקָה לִשְׁאוֹל אֵיפֹה הֵם הָיוּ עַד עַכְשָׁיו, אֵלֶּה שֶׁהוּא אוֹמֵר שֶׁמְּחַכִּים לוֹ.
הַבּוּעָה שֶׁל רִיבָה מִתְנַפֶּצֶת בִּשְׁרִיקָה חֲרִישִׁית, הִיא מִסְתַּכֶּלֶת לְמַעְלָה לְתוֹךְ הַמַּדְרֵגוֹת שֶׁאֲפִילּוּ לֹא רוֹאִים אֶת הַסּוֹף שֶׁלָּהֶן וְאֶת הַמָּקוֹם שֶׁבּוֹ הֵן מִתְחַבְּרוֹת לְעוֹלָם.
בְּמֶשֶׁךְ רֶגַע אָרוֹךְ אַף אֶחָד לֹא זָז וְלֹא אוֹמֵר שׁוּם דָּבָר, רַק נוֹחַ מִשְׁתַּעֵל.
"טוֹב, תִּקְפְּצוּ בְּהִזְדַּמְּנוּת," הוּא אוֹמֵר וּמַתְחִיל לָרֶדֶת בַּחֲזָרָה אֶל הַשַּׁעַר שֶׁהוּא בָּא מִמֶּנּוּ, וְהַכַּפְכַּפִּים שֶׁל נָעֳמִי מַצְלִיפִים אַחֲרָיו עַל הַמַּדְרֵגוֹת. זִיוָוה מְסַדֶּרֶת מִסְּבִיבָה אֶת הַצָּעִיף וּמַתְחִילָה לַעֲלוֹת, הַפְּרוֹפֵסוֹר הָלַךְ כְּבָר מִזְּמַן וְהַיּוּנְדָּאִי עוֹזֶבֶת אֶת מִגְרַשׁ הַחֲנָיָיה בַּחֲרִיקָה.
הַבַּעַל שֶׁל רִיבָה מִסְתַּכֵּל עַל הָאַרְגָּז עִם הַתַּנּוּר וְעַל הֲרַדְיָאטוֹרִים, אוּלַי נִזְכַּר בְּמַשֶּׁהוּ שֶׁלָּקַח מִכָּאן פַּעַם, וְאַחַר כָּךְ אוֹמֵר לְרִיבָהּ, "נַעֲלֶה?"
כְּשֶׁהֵם עוֹלִים, שָׂרָה יוֹרֶדֶת לְהַאֲכִיל אֶת הַחֲתוּלִים. "קָרָה מַשֶּׁהוּ?" הִיא שׁוֹאֶלֶת.
מַשַּׁב רוּחַ קָרִיר מַחֲלִיק דַּרְכָּם וּמַמְשִׁיךְ הָלְאָה, הַשֶּׁמֶשׁ נֶעֱלֶמֶת מֵאֲחוֹרֵי עָנָן וָשׁוּב קַר.
הֲפַכְפַּךְ מֶזֶג הָאֲוִויר הַזֶּה שֶׁל מַאי הֶחָבִיב.
"לֹא," הֵם עוֹנִים, "לֹא קָרָה שׁוּם דָּבָר."
בַּכְּנִיסָה לֶחָצֵר, רִיבָּה עוֹצֶרֶת עַל הַמִּפְתָּן. הַבַּעַל שֶׁלָּהּ כְּבָר נִכְנַס הַבַּיְתָה, הַיָּד שֶׁלּוֹ מוּנַּחַת עַל הַיָּדִית. "מָה, רִיבָּה," הוּא שׁוֹאֵל בְּקוֹל רָם, כִּי חֲמִישָּׁה־עָשָׂר צְעָדִים מַפְרִידִים בֵּינֵיהֶם. "בּוֹאִי, נָכִין קָפֶה." אֲבָל רִיבָה לֹא יוֹדַעַת מָה. מַשֶּׁהוּ מְנַסֶּה לִמְצוֹא אֶת הַדֶּרֶךְ שֶׁלּוֹ הַחוּצָה. פִּתְאוֹם הַקָּפֶה נִשְׁמָע כְּמוֹ מַלְכּוֹדֶת. הַחוּשִׁים שֶׁלָּהּ אוֹמְרִים לָהּ לְהִיזָּהֵר. הִנֵּה זֶה. מַשֶּׁהוּ שֶׁאַבָּא שֶׁלָּהּ, שֶׁאָהַב חִידוֹת, הִסְבִּיר לָהּ פַּעַם, זֶה הָיָה עַל מֶרְחַקִּים וּנְקוּדּוֹת. בָּאֶמְצַע בֵּין שְׁתֵּי נְקוּדּוֹת, אַבָּא שֶׁלָּהּ אָמַר, יֵשׁ עוֹד נְקוּדָּה. כְּדֵי לְהַגִּיעַ מִנְּקוּדָּה אַחַת לַשְּׁנִיָּיה, צָרִיךְ לְהַגִּיעַ קוֹדֶם אֶל הַנְּקוּדָּה שֶׁבֵּינֵיהֶן, אֲבָל גַּם בֵּין הַנְּקוּדָּה הָרִאשׁוֹנָה לְאֶמְצָעִית יֵשׁ נְקוּדָּה שֶׁקּוֹדֶם צָרִיךְ לְהַגִּיעַ אֵלֶיהָ וְכֵן הָלְאָה. וְרִיבָה חוֹשֶׁבֶת, בָּאֶמְצַע בֵּין שְׁתֵּי כּוֹסוֹת קָפֶה, יֵשׁ עוֹד כּוֹס קָפֶה. כְּדֵי לְהַגִּיעַ מִכּוֹס אַחַת לַשְּׁנִיָּיה, צָרִיךְ לְהַגִּיעַ קוֹדֶם אֶל הַכּוֹס שֶׁבֵּינֵיהֶן, אֲבָל גַּם בֵּין הַכּוֹס הָרִאשׁוֹנָה לְאֶמְצָעִית יֵשׁ כּוֹס קָפֶה שֶׁקּוֹדֶם צָרִיךְ לְהַגִּיעַ אֵלֶיהָ וְכֵן הָלְאָה. "וְכָכָה מַתְחִילִים בִּנְקוּדָּה אַחַת, וּפָשׁוּט לֹא מַגִּיעִים לַנְּקוּדָּה הַשְּׁנִיָּיה אַף פַּעַם," אַבָּא שֶׁלָּהּ אָמַר. "בָּרוּר שֶׁמַּגִּיעִים," רִיבָּה אָמְרָה, "כֵּן, אָז תּוֹכִיחִי," אָמַר אַבָּא שֶׁלָּהּ, אֲבָל רִיבָה לֹא יָכְלָה לְהוֹכִיחַ.



מִתּוֹךְ: עֶשְׂרִים קְצָרִים 3#, הַבָּמָה לַסִּיפּוּר הַקָּצָר ע"ש עָפְרָה אֱלִיגוֹן, הוֹצָאַת כִּנֶּרֶת זְמוֹרָה-בִּיתָן, 2017.



https://www.shortstoryproject.com/he/story/%d7%a7%d7%a4%d7%94-2/
#אָקָזֶסְטֶנְצִיָּאלִיסְטִי#יִשְׂרְאֵלִי#מִשְׁפָּחָה#נִיכּוּר