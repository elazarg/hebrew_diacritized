אָדוֹן פ.ר מוֹנְטֵס שָׁב לְבֵיתוֹ כָּל עֶרֶב בְּשָׁעָה תֵּשַׁע. הוּא הִתְגּוֹרֵר בְּדִירָה מְרוּוַּחַת בִּרְחוֹב ארמנדאריז, שֶׁהָיוּ לָהּ חַלּוֹנוֹת גְּדוֹלִים הַפּוֹנִים לְכִיוּוּן הַיָּם הַבִּלְתִּי-נִגְמָר. אַחֲרֵי שֶׁסָּגַר מֵאֲחוֹרָיו אֶת דֶּלֶת הַמַּעֲלִית, לָרוֹב הָיָה אָדוֹן מוֹנְטֵס מַנִּיחַ אֶת הַתִּיק עַל הַסַּפָּה, צוֹעֵד כְּמוֹ גֶּנֶרָל לַחֲדַר הַמְּגוּרִים וְנִיגַּשׁ לַבַּר. בְּעוֹדוֹ עוֹמֵד, הָיָה שׁוֹמֵט שָׁלוֹשׁ קוּבִּיּוֹת קֶרַח לְתוֹךְ כּוֹס וּמוֹזֵג לוֹ מָנָה גְּדוֹלָה שֶׁל וִיסְקִי, מִתְעַנֵּג עַל הָרֶגַע. הוּא נָהַג לְהַבִּיט בִּדְמוּת הַנִּשְׁקֶפֶת אֵלָיו בַּנּוֹזֵל הַצָּלוּל. כְּזֶה הָיָה: פָּנִים שְׁטוּחוֹת, עֵינַיִים שְׁקוּעוֹת, הֶבֶל נְשִׁימָתוֹ מַכְתִּים אֶת כּוֹס הַזְּכוּכִית.
כְּשֶׁעֲקֵבוֹת הַמַּשְׁקָה עַל שְׂפָתָיו, הָיָה נִיגַּשׁ לְהַקְשִׁיב לַמַּזְכִּירָה הָאֵלֶקְטְרוֹנִית. סָבִיר לְהַנִּיחַ שָׁקוּל נָשִׁי מַמְתִּין לוֹ עַל הַקַּלֶּטֶת: "הָלוֹ...זוֹ מְאַיְּירָהּ. אֲנִי מִתְגַּעְגַּעַת אֵלֶיךָ. אֲנִי פְּנוּיָה בְּשַׁבָּת. תִּתְקַשֵּׁר, מָתוֹק שֶׁלִּי".
הוֹדָעוֹת שֶׁכָּאֵלֶּה שָׁבוּ וְהוֹפִיעוּ בְּמַחְרוֹזֶת קוֹלוֹתָיו הַלֵּילִיִּים. הָיוּ גַּם קוֹלוֹת אֲחֵרִים: שְׁאֵלוֹת וּבֵירוּרִים מֵהַמִּשְׂרָד, תֵּיאוּמֵי פְּגִישׁוֹת, הַצָּעוֹת עֲבוֹדָה רַבּוֹת. מוֹנְטֵס הָיָה נְשִׂיא הַתַּאֲגִיד "מִיקְרוֹ-וָורְלְד". שְׁנֵי תַּפְקִידָיו הָעִיקָּרִיִּים הָיוּ לִדְחוֹת מוּעֲמָדִים לַעֲבוֹדָה, וּלְנַסּוֹת לְהַרְחִיב אֶת רֶשֶׁת הַחֲנוּיוֹת שֶׁל הַתַּאֲגִיד. אַף עַל פִּי שֶׁהָיְתָה זוֹ שְׁנַת 1989 וְהַטֵּרוֹר הִשְׁתּוֹלֵל בִּרְחוֹבוֹת לְיַמָּהּ, מַצָּבָהּ שֶׁל הַחֶבְרָה הָיָה טוֹב. וְהוּא הָיָה הַמַּרְוִויחַ הָעִיקָּרִי מִכָּךְ. חַלּוֹנוֹת גְּדוֹלִים, רָהִיטִים מֵעוֹר בּוֹהֵק, פִּסְלֵי שֶׁיֵּשׁ, אֲרוֹן מַשְׁקָאוֹת מָלֵא בַּקְבּוּקִים.
הוּא נֶהֱנֶה לִפְסוֹעַ בַּחֲדַר הַמְּגוּרִים לְאִיטּוֹ, הַכּוֹס בְּיָדוֹ. רֵיחוֹ הַמְּבוּשָּׂם שֶׁל הָאֲוִויר, הַצִּבְעוֹנִיּוּת הַדְּחוּסָה שֶׁל הַשָּׁטִיחַ, הַצִּיּוּרִים הַיְּקָרִים, כָּל אֵלֶּה הִשְׁרוּ עָלָיו תְּחוּשָׁה נְעִימָה. מִתְקְפוֹת אִרְגּוּן "הַנָּתִיב הַזּוֹהַר" הֶחֱרִיבוּ אֶת לְיַמָּהּ, וּבְכָל זֹאת, עֲדַיִין הָיָה בְּיָדוֹ לִלְגּוֹם מֵהַכּוֹס וּלְהַבִּיט בַּשָּׁמַיִים. יוֹם אֶחָד, אוּלַי בְּקָרוֹב,יֵיאָלֵץ גַּם הוּא לַעֲזוֹב.
***
אָדוֹן מוֹנְטֵס חָשׁ נִינּוֹחַ. רָהִיטִים סְגוּלִּים, אֲרוֹנוֹת מְצוּפֵּי לָקָה, יַעַר שֶׁל פִּסְלֵי בְּדוֹלַח, שׁוּלְחָנוֹת אֲרוּכִּים וּמַבְרִיקִים. עַרְפִילִּית כֵּהָה נִשְׁקְפָה מִבַּעַד לַחַלּוֹן הָרָחָב, מְעַרְבֶּבֶת אֶת הַשָּׁמַיִם בְּמַיִם וּמְגַלָּה אֶת קֶצֶף הַיָּם שֶׁבַּמֶּרְחָק. הַוִּוילוֹן הַמּוּסָט-לְמֶחֱצָה רִיחֵף לוֹ בְּרִיקּוּד גַּלִּי. אוֹרוֹתֵיהֶן הַזְּעִירִים שֶׁל כַּמָּה סִירוֹת הִבְהֲבוּ מִפַּעַם לְפַעַם עִם זוֹהֳרוֹ שֶׁל כּוֹכָב בּוֹדֵד.
כִּיסֵּא נִיצָּב אֶל מוּל הַחַלּוֹן. הוּא נָהַג לָשֶׁבֶת עָלָיו לִפְעָמִים, וּלְהַבִּיט בֶּחָלָל שֶׁבָּאֲוִויר וּבַמַּיִם.
***
מוֹנְטֵס לֹא יָכוֹל הָיָה לִחְיוֹת בְּלִי כַּמָּה מֶטְרִים שֶׁל מֶרְחָב פָּנוּי סְבִיבוֹ. הוּא הִרְגִּישׁ בְּנוֹחַ בַּחֲדָרִים גְּדוֹלִים, וְעָדִיף לְבַדּוֹ. שִׂיחוֹת עִם בְּנֵי אָדָם עוֹרְרוּ בּוֹ מִיָּד תְּחוּשַׁת אֲדִישׁוּת, וּבְרוֹב הַמִּקְרִים אַף טָרְדָה. חֲבֶרְתּוֹ הָאֵלֵגַנְטִית שֶׁל תָּאוֹ הֶחָתוּל סִיפְּקָה אֶת הַצּוֹרֶךְ הַמּוּעָט שֶׁלּוֹ בְּחִיבָּה. תָּאוֹ הָיָה יְצוּר עָדִין וְאָפוֹר, עִם שָׂפָם אָרוֹךְ, כַּפּוֹת עֲדִינוֹת וְעֵינַיִים מְכוּשָּׁפוֹת. הוּא נָהַג לָצוּץ מֵבִין הָרָהִיטִים כְּשֶׁמּוֹנְטֵס הָיָה בַּדִּירָה לְבַדּוֹ, אוֹ עִם אֵיזוֹ אִישָּׁה.
***
הוּא הָיָה בִּשְׁנוֹת הַחֲמִישִּׁים לְחַיָּיו, אַךְ הִרְגִּישׁ – וּלְדִבְרֵי כַּמָּה מַכָּרִים וָתִיקִים, גַּם נִרְאֶה – כְּאָדָם בֶּן שְׁלוֹשִׁים אוֹ אַרְבָּעִים. הַמְּאוֹרָעוֹת הַחֲשׁוּבִים בָּאוּ מוּקְדָּם מִדַּי, וּלְעוֹלָם לֹא חָלְפוּ. הוּא הִתְחַתֵּן עִם לְטֵיסֶיהָ, שֶׁיָּרְשָׁה מִמִּשְׁפַּחְתָּהּ הוֹן שֶׁל מִילְיוֹנִים וּנְטִיָּיה לְאַלְכּוֹהוֹלִיזְם. אַחֵר כָּךְ נִפְטַר מִמֶּנָּה בְּגֵירוּשִׁים מְהִירִים וְהִשְׁקִיעַ אֶת הַכֶּסֶף שֶׁלָּהּ בְּיִיבּוּא וּבִמְכִירַת מַחְשְׁבִים. עַד מְהֵרָה הִתְקַבֵּל לָעֲבוֹדָה בַּמִּיקְרוֹ-וָורְלְד, וְנִיהֵל מוֹקְדֵי שֵׁירוּת בְּלִימָה וּבִפְרוֹבִינְצִיּוֹת. הוּא טִיפֵּל בְּפִרְסוּם, בְּתַשְׁלוּמֵי הַמַּשְׂכּוֹרוֹת וּבְעִנְיְינֵי מְנַהֲלָהּ, כָּל זֹאת בְּלִי לָצֵאת כְּלָל מֵהַמִּשְׂרָד, בְּאֶמְצָעוּת חֲלוּקַּת הוֹרָאוֹת לִמְנַהֲלֵי הָאֲזוֹרִים הַשּׁוֹנִים בִּלְבַד. עוֹרוֹ הָפַךְ עָבֶה לְאַחַר שֶׁנִּצְרַב בְּחוֹמָה שֶׁל יַלְדוּת קָשָׁה, בְּזֵכֶר יָדוֹ הָאַלִּימָה וְנַהֲמַת קוֹלוֹ שֶׁל אָבִיו, בְּהֵד הַמַּהֲלוּמּוֹת הַנּוֹחֲתוֹת עַל גּוּפוֹ. אֲבָל הַמַּעֲמָד שֶׁרָכַשׁ לוֹ עִם הַשָּׁנִים הָיָה כִּנְקָמָה מְתוּחְכֶּמֶת, וְהִיא הֲגַנָּה עָלָיו מִפְּנֵי הַזִּיכְרוֹנוֹת הַלָּלוּ.
***
לַמּוֹנְטֵס הָיְתָה מְכוֹנִית וָולְוָו, וְהוּא לֹא הִסְכִּים לָתֵת לְאַף אֶחָד מִנְהֲגֵי הַחֶבְרָה לִנְהוֹג בָּהּ. הָיְתָה זוֹ טִירָה מְפוֹאֶרֶת עַל גַּלְגַּלִּים, מַלְבֵּן מוּצָק מְצוּפֶּה לוּחוֹת מַתֶּכֶת בּוֹהֲקִים, שֶׁתָּמִיד נִרְאֶה כַּצָּף עַל הַכְּבִישׁ.
הוּא הָיָה בְּדַרְכּוֹ הַבַּיְתָה בְּאוֹתוֹ הַלַּיְלָה, בְּסוֹפוֹ שֶׁל יוֹם עֲבוֹדָה רָגִיל. הָאֲנָשִׁים שֶׁעַל הַמִּדְרָכָה חָלְפוּ בַּמַּרְאָה הָאֲחוֹרִית שֶׁל הַמְּכוֹנִית כִּפְרִיטִים בַּתַּעֲרוּכָה.
שׁוֹמֵר הָרֹאשׁ שֶׁלּוֹ חָגַג אֶת יוֹם הַקָּדוֹשׁ שֶׁל בְּנוֹ, וּמוֹנְטֵס צִיפָּה בִּשְׁקִיקָה לַבְּדִידוּת שֶׁהִמְתִּינָה לוֹ בְּדִירָתוֹ. הוּא חָצָה אֶת שֶׁדִּירַת לְאַרְקוֹ, חוֹלֵף עַל פְּנֵי טוּר הַמְּכוֹנִיּוֹת הָעוֹמְדוֹת בָּהּ.
לְפֶתַע הוּצְפוּ הַמִּסְפָּרִים שֶׁעַל לוּחַ הַמַּחֲוָונִים בְּהֶבְזֵק שֶׁל אוֹר. פִּתְאוֹם הָיָה לְבַדּוֹ בָּאֲוִויר הַשָּׁחוֹר.
הַפְסָקַת חַשְׁמַל.
הָרְחוֹב הִתְמוֹסֵס לוֹ, כִּבְמַעֲשֵׂה קֶסֶם עַגְמוּמִי וְרַב-עוֹצְמָה. כְּאִילּוּ הָיָה בְּתוֹךְ מִנְהָרָה, אַךְ גַּם נוֹתַר בָּאֲוִויר הַפָּתוּחַ. הָיוּ כָּל מִינֵי תְּזוּזוֹת בַּחֲשֵׁיכָה. מוֹנְטֵס רָאָה כַּמָּה אֲנָשִׁים רָצִים עַל הַמִּדְרָכָה. הוּא עָצַר בְּסָמוּךְ לְאוֹטוֹבּוּס, כִּמְעַט נוֹגֵעַ בְּפָנָסָיו הַקִּדְמִיִּים.
הוּא שָׁמַע אֶת הַפִּיצּוּצִים וְנִרְעַד בִּמְקוֹמוֹ.
וְאָז הִרְגִּישׁ בָּאִיוְושָׁה. מִישֶׁהוּ נִכְנַס לַמְּכוֹנִית שֶׁלּוֹ.
***
הוּא רָאָה צֵל קָטָן וְדַקִּיק.
מוֹנְטֵס שָׁלַף אֶת הָאֶקְדָּח מִתָּא הַכְּפָפוֹת וְהִסְתּוֹבֵב בִּמְקוֹמוֹ.
הוּא מָצָא אֶת עַצְמוֹ מְכַוֵּון אוֹתוֹ לְעֵבֶר זוּג עֵינַיִים בּוֹהֲקוֹת, מוּקָּפוֹת בָּעוֹר מְלוּכְלָךְ, כֶּתֶר שֵׂיעָר פָּרוּעַ לְרֹאשָׁן. הוּא קֵירֵב אֶת הָאֶקְדָּח לִפְנִים.
"צֵא הַחוּצָה," אָמַר.
פָּנָסֵי הָאוֹטוֹבּוּס הֵאִירוּ עַל הַמּוֹשָׁב הָאֲחוֹרִי. מוֹנְטֵס הִצְלִיחַ לִרְאוֹת טוֹב יוֹתֵר: זֶה הָיָה יֶלֶד. תָּוֵוי פָּנָיו כְּחוּשִׁים. עֵינָיו הַגְּדוֹלוֹת לֹא חֲדֵלוֹת לְהַבִּיט בּוֹ. הֵן הִקְרִינוּ פַּחַד, וּבָהּ בָּעֵת גַּם נְחִישׁוּת מַפְתִּיעָה.
בְּאוֹתוֹ הָרֶגַע הִבְחִין מוֹנְטֵס בְּנַיֶּידֶת מִשְׁטָרָה הַנּוֹסַעַת בְּאִיטִּיּוּת בְּסָמוּךְ. אוּלַי הַשּׁוֹטְרִים נִמְצָאִים בְּסִיּוּר. מְכוֹנִיתָם הָיְתָה עֲלוּלָה לַעֲצוֹר בְּכָל רֶגַע. מוֹנְטֵס חָכַךְ בְּדַעְתּוֹ מָה לַעֲשׂוֹת.
הַיֶּלֶד הַזֶּה שֶׁבַּמּוֹשָׁב הָאֲחוֹרִי יָכוֹל לִהְיוֹת טֵרוֹרִיסְט. שׁוּתָּפָיו לַפֶּשַׁע הִטְמִינוּ פְּצָצָה בְּאֵיזֶה בַּנְק, נִמְלְטוּ וְהִשְׁאִירוּ אוֹתוֹ מֵאָחוֹר. הַנַּעַר הַצָּעִיר פָּשׁוּט לֹא עָמַד בְּקֶצֶב. צָרִיךְ לְהַכְרִיחַ אוֹתוֹ לָצֵאת מֵהַמְּכוֹנִית? לֹא. לֹא צָרִיךְ. אִם הַשּׁוֹטְרִים יִרְאוּ מִישֶׁהוּ חָשׁוּד יוֹצֵא מֵהַמְּכוֹנִית שֶׁלּוֹ, הֵם עֲלוּלִים לַחֲשׁוֹד גַּם בּוֹ. אוּלַי הַיֶּלֶד הַזֶּה חָבֵר בִּנְתִיב הַזּוֹהַר. אוּלַי. הֲכִי הֶגְיוֹנִי לְהַמְשִׁיךְ לִנְהוֹג.
"שֶׁקֶט," הוּא אָמַר, מַנִּיחַ אֶת הָאֶקְדָּח. "שֶׁקֶט. אַל תָּזוּז. תִּתְקָרֵב, כְּדֵי שֶׁאֶרְאֶה אוֹתְךָ."
הַיֶּלֶד צִייֵּת.
מוֹנְטֵס פָּנָה שְׂמֹאלָה לִשְׂדֵרֹת לָה פָּאס.
***
הוּא הִבְחִין בַּמַּרְאֶה כִּי נַיֶּידֶת מִשְׁטָרָה נוֹסֶפֶת מִתְקַדֶּמֶת לְעֶבְרָם, אוּלַי נָעָה בְּעִקְבוֹתֵיהֶם.
"לַעֲזָאזֵל," אָמַר.
מוֹנְטֵס הִמְשִׁיךְ בַּשְּׂדֵרָה, וּלְאַחַר שֶׁחָלַף עַל פְּנֵי כַּמָּה גּוּשֵׁי בִּנְיָינִים פָּנָה לָרְחוֹב אַלְקַנְפּוּרְס. כַּמָּה צְלָלִים רָצוּ מִנֶּגֶד בְּמַעֲלֵה הָרְחוֹב. הוּא נָסַע לְכִיוּוּן שִׁדְרַת לְאַרְקָה, בְּמַחֲשָׁבָה שֶׁעָדִיף לִהְיוֹת בְּמָקוֹם הוֹמֶה. מְכוֹנִיּוֹת נִדְחֲפוּ סְבִיבוֹ. הַנַּיֶּידֶת פָּנְתָה לְאֶחָד הָרְחוֹבוֹת הַצְּדָדִיִּים. חָלָל שָׁחוֹר מִילֵּא אֶת מְקוֹמָהּ בַּמַּרְאָה הָאֲחוֹרִית.
מוֹנְטֵס הִגִּיעַ לְפִינַּת רְחוֹב סַן-מַרְטִין. הוּא עָצַר בְּפִתְאוֹמִיּוּת. הָרְחוֹב נִרְאֶה נָטוּשׁ.
הוּא נֶאֱנַח בִּכְבֵדוּת. יָכוֹל לִהְיוֹת שֶׁהוּא מַסִּיעַ חָבֵר בְּאִרְגּוּן טֵרוֹר רַצְחָנִי?
"צֵא עַכְשָׁיו." הוּא הִסְתּוֹבֵב לְעֶבְרוֹ, מַצְבִּיעַ עַל הַדֶּלֶת.
הַיֶּלֶד הִתְבּוֹנֵן בּוֹ.
מוֹנְטֵס הִבִּיט בַּמַּרְאֶה. מְכוֹנִית הִתְקָרְבָה לְעֶבְרוֹ מֵאָחוֹר, וּמֵאֲחוֹרֶיהָ עוֹד אַחַת. הֵן צָפְרוּ. זֶה הָיָה לַיְלָה לְלֹא חַשְׁמַל, וְכוּלָּם כְּבָר רָצוּ לְהַגִּיעַ הַבַּיְתָה.
***
עָדִיף לְהַמְשִׁיךְ עַד לְבִנְיַין הַמְּגוּרִים שֶׁלּוֹ, בְּמֶרְחַק כַּמָּה רְחוֹבוֹת. שָׁם יִהְיֶה בָּטוּחַ.
הוּא נָהַג בְּלִי לַחְדּוֹל לְהַבִּיט בַּמַּרְאָה. בְּסוֹפוֹ שֶׁל דָּבָר חַנָּה מוּל הַדֶּלֶת הָרָאשִׁית שֶׁל הַבִּנְיָין. זֶה הָיָה יוֹתֵר טוֹב מִלְּהַמְשִׁיךְ לְהִסְתּוֹבֵב כָּכָה. הַשּׁוֹעֵר יָשַׁב בַּפֶּתַח.
מוֹנְטֵס חָשַׁב לְהוֹצִיא אֶת הַיֶּלֶד מֵהַמְּכוֹנִית בְּכוֹחַ, אֲבָל אוּלַי זֶה יִמְשׁוֹךְ יוֹתֵר מִדַּי תְּשׂוּמֶת לֵב. אוּלַי יֵשׁ עוֹד טֵרוֹרִיסְטִים בְּקִרְבַת מָקוֹם, מֵאֲחוֹרֵי אֶחָד הָעֵצִים, בְּשִׂיחִים, צְמוּדִים לְאֶחָד הַקִּירוֹת? אוּלַי עָקְבוּ אַחֲרָיו?
הוּא כְּבָר עָמַד לִזְרוֹק אֶת הַיֶּלֶד מֵהָרֶכֶב, אֲבָל אוּלַי עָדִיף לֹא לְהִשְׁתַּמֵּשׁ בְּאַלִּימוּת.
הוּא הִבִּיט בּוֹ וְהִבְחִין שׁוּב בָּעֵינַיִים הַגְּדוֹלוֹת וְהַלַּחוּת.
בֶּאֱמֶת יָכוֹל לִהְיוֹת שֶׁהוּא טֵרוֹרִיסְט? שָׁאַל אֶת עַצְמוֹ. הוּא נִרְאָה לוֹ עַכְשָׁיו כְּמוֹ יַלְדּוֹן חֲסַר הֲגַנָּה.
הוּא פָּתַח אֶת הַדֶּלֶת.
"הֵי, לָמָּה אַתָּה לֹא הוֹלֵךְ הַבַּיְתָה?"
הַיֶּלֶד הִמְשִׁיךְ לְהַבִּיט בּוֹ.
עוֹד פִּיצוּץ נִשְׁמָע בַּמֶּרְחָק.
הַיֶּלֶד נִרְעָד וְהִסְתַּכֵּל אֲחוֹרָה. צַלָּם הַשָּׁחוֹר שֶׁל הַבִּנְיָינִים נוֹתַר לְלֹא שִׁינּוּי. פּוּצְּצוּ עוֹד אֵיזֶה בַּנְק, אוֹ תַּחֲנַת מִשְׁטָרָה.
מוֹנְטֵס רָכַן לִפְנִים בְּמוֹשָׁבוֹ, דֶּלֶת הַמְּכוֹנִית עֲדַיִין הָיְתָה פְּתוּחָה. הוּא חָזַר עַל הַדְּבָרִים בְּקוֹל שֶׁקֶט.
"תִּרְאֶה, אֲנִי אֶתֵּן לְךָ מַשֶּׁהוּ," אָמַר וְהוֹצִיא שְׁטָר מֵהָאַרְנָק. "תַּקָּנָה בָּזֶה בְּגָדִים. עַכְשָׁיו לְךָ מִכָּאן."
הַיֶּלֶד לֹא זָז.
"אֵיךְ קוֹרְאִים לְךָ?", שָׁאַל מוֹנְטֵס לְבַסּוֹף.
"גַּבְרִיאֵל", עָנָה הַיֶּלֶד בְּקוֹל חָלוּשׁ.
הוּא תָּחַב אֶת הַשְּׁטָר לְיָדוֹ שֶׁל הַיֶּלֶד.
"תִּרְאֶה, גַּבְרִיאֵל. אֲנִי לֹא יוֹדֵעַ מֵאֵיפֹה הִגַּעְתָּ. אֲנִי נוֹתֵן לָךְ אֶת הַכֶּסֶף הַזֶּה, לְךָ הַבַּיְתָה וְגָמַרְנוּ. אֲנִי לֹא רוֹצֶה לִפְגּוֹעַ בְּךָ. אֲנִי רַק רוֹצֶה שֶׁתֵּלֵךְ מִכָּאן. אַתָּה מֵבִין אוֹתִי?"
"כֵּן," מִלְמֵל הַיֶּלֶד בְּסוֹפוֹ שֶׁל דָּבָר.
לְפֶתַע חָשׁ בְּבוֹהַק פָּנָסִים. נַיֶּידֶת מִשְׁטָרָה הֵאִירָה אֶת סְבִיבָתָם, וּשְׁנֵי שׁוֹטְרִים יָרְדוּ מִמֶּנָּה.
"עֶרֶב טוֹב," אָמַר מוֹנְטֵס וְהִזְדַּקֵּף לָאוֹר הַפָּנָס.
"עֶרֶב טוֹב," עָנָה הַשּׁוֹטֵר.
הָיוּ לוֹ שָׂפָם עָבוֹת, עֵינַיִים נוּקְשׁוֹת וְאַף נִשְׁרִי.
"תְּעוּדוֹת, אֲדוֹנִי."
מוֹנְטֵס הִצִּיג אֶת כַּרְטִיס הַבּוֹחֵר שֶׁלּוֹ.
"וְהַיֶּלֶד?", שָׁאַל הַשּׁוֹטֵר הַשֵּׁנִי. "מִי הוּא?"
מוֹנְטֵס הִתְלַבֵּט. אִם יַגִּיד לָהֶם שֶׁהוּא מְנַקֶּה מְכוֹנִיּוֹת, יִשְׁאֲלוּ מָה הוּא עוֹשֶׂה בַּמּוֹשָׁב הָאֲחוֹרִי. מִצַּד שְׁנֵי, גַּם לֹא יָכוֹל הָיָה לְהַרְשׁוֹת שֶׁיַּעַצְרוּ אוֹתוֹ. זֶה הָיָה מְסוּכָּן מְאוֹד. אוּלַי הוּא לֹא טֵרוֹרִיסְט. אֲבָל אִם כֵּן, וְהַמִּשְׁטָרָה תַּחֲשׁוֹב שֶׁיֵּשׁ בֵּינֵיהֶם קֶשֶׁר כָּלְשֶׁהוּ, הוּא לֹא רָצָה אֲפִילּוּ לַחֲשׁוֹב עַל הַהַשְׁלָכוֹת. אִם יֵשׁ לְךָ טֵרוֹרִיסְט בִּמְכוֹנִית אַתָּה יָכוֹל לְהַגִּיד שָׁלוֹם לְשֵׁם הַטּוֹב שֶׁלָּךְ, לַעֲבוֹדָה, לַחֶבְרָה.
"הוּא מְנַקֶּה לִי אֶת הַבַּיִת, הַמְּפַקֵּד. אֲנִי גָּר כָּאן. אֲנִי לוֹקֵחַ אוֹתוֹ לְתַחֲנַת הָאוֹטוֹבּוּס. רָאִיתִי שֶׁיֵּשׁ הַפְסָקַת חַשְׁמַל...וְלֹא עוֹבְרוֹת כָּאן מוֹנִיּוֹת שֵׁירוּת בְּאֵזוֹר."
"עָלָה הַבַּיְתָה, אֲדוֹנִי," אָמַר הַשּׁוֹטֵר. "הָעוֹצֶר מַתְחִיל עוֹד עֶשֶׂר דַּקּוֹת. אוּלַי יִהְיוּ עוֹד פִּיצוּצִים, זֶה מְסוּכָּן."
"בְּסֵדֶר גָּמוּר."
הַשּׁוֹטְרִים חָזְרוּ לְהִתְיַישֵּׁב בַּנַּיֶּידֶת, אָמְרוּ מַשֶּׁהוּ בְּמַכְשִׁיר הַקֶּשֶׁר וְנָסְעוּ מִשָּׁם.
מוֹנְטֵס נִשְׁאַר בִּמְקוֹמוֹ, מַבִּיט בַּנַּיֶּידֶת הַמִּתְרַחֶקֶת. תְּחוּשַׁת זַעַם פָּשְׁטָה בְּגוּפוֹ. לָמָּה הוּא צָרִיךְ לִדְאוֹג לַיֶּלֶד הַזֶּה שֶׁנִּכְנַס לוֹ לַמְּכוֹנִית? הוּא יָצָא, פָּתַח אֶת הַדֶּלֶת הָאֲחוֹרִית וְרָכַן לְכִיוּוּנוֹ. הוּא כְּבָר נָתַן לוֹ כֶּסֶף. עַכְשָׁיו יַשְׁאִיר אוֹתוֹ שָׁם בִּרְחוֹב וְיַחֲנֶה בַּחַנְיוֹן הַבִּנְיָין. הוּא נָטַל אֶת הַיֶּלֶד בִּזְרוֹעוֹתָיו.
הַיֶּלֶד הָיָה יוֹתֵר כָּבֵד מִשֶּׁחַשָּׁב. הַמִּשְׁקָל הַמַּפְתִּיעַ גָּרַם לוֹ לִפְסוֹעַ לְאָחוֹר בְּפִתְאוֹמִיּוּת.
***
הַנַּעַר הַקָּטָן הָיָה חָבוּק בִּזְרוֹעוֹתָיו. מוֹנְטֵס חָשׁ אֶת חוֹם גּוּפוֹ. מְכוֹנִית נוֹסֶפֶת פָּנְתָה לָרְחוֹב.
זְרוֹעוֹתָיו שֶׁל הַיֶּלֶד צָנְחוּ בְּרִיפְיוֹן עַל גַּבּוֹ שֶׁל מוֹנְטֵס. הוּא הִבְחִין בְּאֵימָה שֶׁהַמִּכְנָסַיִים שֶׁלּוֹ רְטוּבִּים.
"חָרָא," צָעַק.
הוּא שָׁמַט אֶת גַּבְרִיאֵל, וְהַיֶּלֶד צָנַח עַל מִדְרֶכֶת הַבֵּטוֹן. מוֹנְטֵס הִבִּיט בְּרַגְלוֹ. הִיא הָיְתָה מוּכְתֶּמֶת בַּדָּם, וְהוּא טִפְטֵף עַל הַנַּעַל. עֵינָיו הַגְּדוֹלוֹת וְהַמְּפוּחָדוֹת שֶׁל הַיֶּלֶד לֹא חָדְלוּ לַעֲקוֹב אַחֲרֵי מַבָּטוֹ.
עוֹד נַיֶּידֶת מִשְׁטָרָה חָלְפָה בְּקִרְבַת מָקוֹם וְהֵאִירָה עֲלֵיהֶם. מוֹנְטֵס נָטַל שׁוּב אֶת גַּבְרִיאֵל בִּזְרוֹעוֹתָיו. הוּא הִרְגִּישׁ מוּזָר, לֹא בִּגְלַל הַדָּם שֶׁעַל בְּגָדָיו אוֹ בִּגְלַל הַפַּחַד מֵהַמִּשְׁטָרָה, אֶלָּא בְּשֶׁל גַּל הַצַּעַר שֶׁשָּׁטַף אֶת חָזֵהוּ. הוּא לֹא הִצְלִיחַ לְהַסְבִּיר לָמָּה הַבָּעַת פָּנָיו שֶׁל הַיֶּלֶד צִיעֲרָה אוֹתוֹ כָּל כָּךְ. מִי זֶה הַיֶּלֶד הַזֶּה? מוֹנְטֵס חָשׁ כְּאִילּוּ הוּא מַכִּיר אוֹתוֹ מִמָּקוֹם כָּלְשֶׁהוּ, אַף שֶׁלֹּא רָאָה אוֹתוֹ מִיָּמָיו.
הוּא נִכְנַס לַבִּנְיָין. גַּבְרִיאֵל צֶלַע לְצִדּוֹ. חוֹזֶה, הַשּׁוֹעֵר, הִמְתִּין לוֹ.
"עֶרֶב טוֹב, אָדוֹן מוֹנְטֵס."
הַשּׁוֹעֵר הִבִּיט בְּגַבְרִיאֵל.
"מָצָאתִי אוֹתוֹ בָּרְחוֹב," אָמַר מוֹנְטֵס. "נִרְאֶה שֶׁהוּא נָפַל. אֲנִי אֲטַפֵּל בּוֹ." אַחֲרֵי הַפְסָקָה קְצָרָה, הוֹסִיף: "זֶה יֶלֶד מֵהַשְּׁכוּנָה."
"בְּסֵדֶר גָּמוּר, אֲדוֹנִי."
הַשּׁוֹעֵר לָחַץ עַל כַּפְתּוֹר הַמַּעֲלִית.
"אַעֲלֶה בַּמַּדְרֵגוֹת. יוֹרֵד לוֹ קְצָת דָּם."
מוֹנְטֵס נָשָׂא אוֹתוֹ כְּאִילּוּ הָיָה חֵלֶק מִמֶּנּוּ.
***
הַגּוּף הַחַמִּים הָיָה בְּחֵיקוֹ. מוֹנְטֵס רָאָה בַּהֲקָלָה אֶת דֶּלֶת דִּירָתוֹ.
"כִּמְעַט הִגַּעְנוּ," אָמַר.
הוּא עָזַר לְגַבְרִיאֵל לִפְשׁוֹט אֶת מִכְנָסָיו בַּחֲדַר הָאַמְבַּטְיָה. בְּשָׂרָהּ הָאָדוֹם וְהֶחָשׂוּף שֶׁל יְרֵכוֹ עֲדַיִין נֵטֶף דָּם.
מוֹנְטֵס הִצְלִיחַ לִמְצוֹא בַּקְבּוּק שֶׁל מֵי חַמְצָן.
כַּדּוּר הָרוֹבֶה שָׂרַט וְקִילֵּף אֶת הָעוֹר. הַפֶּצַע נִרְאֶה שִׁטְחִי, אֲבָל בָּרוּר שֶׁצָּרִיךְ רוֹפֵא.
הוּא הָרִים אֶת שְׁפוֹפֶרֶת הַטֵּלֵפוֹן.
***
מוּקְדָּם בְּבוֹקֶר הַמָּחֳרָת נִכְנַס מוֹנְטֵס לַחֲדַר הַמְּגוּרִים. גַּבְרִיאֵל יָשֵׁן עַל הַסַּפָּה רַחֲבַת הַיָּדַיִים. הוּא לָבַשׁ פִּיגָ'מָה גְּדוֹלָה בְּהַרְבֵּה מִמִּידּוֹתָיו, וְהִיא נִרְאֲתָה כְּמוֹ גְּלִימָה לְגוּפוֹ.
מוֹנְטֵס חִייֵּךְ. פָּנָיו הַחֲלָקוֹת וְשֶׁיַּעֲרוֹ הַפָּרוּעַ שֶׁל הַיֶּלֶד הִזְכִּירוּ לוֹ מִישֶׁהוּ. בָּרוּר שֶׁהִזְכִּירוּ...הָיָה זֶה כְּאִילּוּ הִבִּיט בְּאַחַת מִתְּמוּנוֹתָיו הַיְּשָׁנוֹת.
***
חֲבֵרוֹ שֶׁל מוֹנְטֵס – פַּפֵּה – הָיָה רוֹפֵא בַּעַל חִיּוּךְ מְחוֹכָם, שֶׁשָּׁאַל מְעַט שְׁאֵלוֹת וְתָמִיד נָשָׂא אִישּׁוּר מַעֲבָר בִּשְׁעַת הָעוֹצֶר. אֶתְמוֹל בַּלַּיְלָה הוּא חִיטֵּא אֶת הַפֶּצַע, חָבַשׁ אוֹתוֹ וְנָתַן לְגַבְרִיאֵל כַּדּוּר נֶגֶד כְּאֵבִים.
תָּאוֹ פָּסַע לְעֵבֶר הַסַּפָּה, בּוֹחֵן בְּסַקְרָנוּת אֶת הָאוֹרֵחַ. גַּבְרִיאֵל שָׁכַב לְצִידּוֹ, הִילַּת נֶצַח אוֹפֶפֶת אוֹתוֹ בִּשְׁנָתוֹ. אֶתְמוֹל סִיפֵּר לַמּוֹנְטֵס שֶׁמָּכַר מַמְתַּקֵּי קָרָמֵל וְסוּכָּרִיּוֹת בְּפִינַּת הָרְחוֹב. הָיָה פִּיצוּץ לְיָדוֹ, וְהוּא נִמְלַט מֵהַמָּקוֹם בְּרִיצָה. הַכַּדּוּרִים שָׁרְקוּ בָּאֲוִויר, וּפִתְאוֹם הוּא נִפְגַּע בְּרַגְלוֹ וְנָפַל. הַשּׁוֹטְרִים הָיוּ בְּעִקְבוֹתָיו. וְאָז הוּא רָאָה אֶת הַמְּכוֹנִית שֶׁל מוֹנְטֵס. הוּא לֹא רָצָה לָלֶכֶת שׁוּב לְתַחֲנַת הַמִּשְׁטָרָה, כְּבָר לָקְחוּ אוֹתוֹ לְשֵׁם בֶּעָבָר. סְלַח לִי, אָדוֹן. סְלַח לִי. הַצָּלַת אוֹתִי.
הַשָּׁעָה הָיְתָה תֵּשַׁע בַּבּוֹקֶר. מוֹנְטֵס חָשַׁב לְהָעִיר אוֹתוֹ. הוּא בִּכְלָל יָכוֹל לָלֶכֶת, לְהַגִּיעַ הַבַּיְתָה? אוּלַי יִיתֵּן לוֹ לִישׁוֹן עוֹד קְצָת. לְרֶגַע אָחַז בּוֹ הַפַּחַד שֶׁאוּלַי הוּא מֵת.
אֲבָל פִּתְאוֹם, כִּבְמַעֲשֵׂה נִסִּים, הַיֶּלֶד פָּקַח אֶת עֵינָיו.
"אֵיךְ אַתָּה מַרְגִּישׁ?"
הַיֶּלֶד הִתְמַהְמֵהַּ לִפְנֵי שֶׁעָנָה.
"כּוֹאֵב לִי...אֲבָל פָּחוֹת."
"בּוֹא לֶאֱכוֹל אֲרוּחַת בּוֹקֶר."
כְּשֶׁרָאָה אֶת הַיֶּלֶד קָם מֵהַמִּיטָּה הַמְּאוּלְתֶּרֶת, חָשַׁב מוֹנְטֵס שֶׁהוּא יָכוֹל לִקְנוֹת לוֹ כַּמָּה בְּגָדִים. הֲרֵי אֵלּוּ שֶׁלּוֹ הָיוּ מְלוּכְלָכִים וְקֵרוּעִים.
עִם הַבְּגָדִים שֶׁיִּקְנֶה יוּכַל לָלֶכֶת הַבַּיְתָה, חָשַׁב. הַיֶּלֶד יוּכַל לָלֶכֶת. וְאַחַר כָּךְ? לַחֲזוֹר לָרְחוֹב. לְהַמְשִׁיךְ לִמְכּוֹר שׁוֹקוֹלָד, לְקַיֵּים אֶת גּוּפוֹ הַכָּחוּשׁ בַּהֲמוּלַּת הָרְחוֹב הַשְּׁקֵטָה.
הוּא הוֹשִׁיב אֶת גַּבְרִיאֵל לַשּׁוּלְחָן וּבִיקֵּשׁ מֵהַגְבָּרַת רוֹזָה שֶׁתַּגִּישׁ אֲרוּחַת בּוֹקֶר לִשְׁנֵיהֶם. הֵם יֹאכְלוּ יַחַד. וְאַחַר כָּךְ מוֹנְטֵס יִצְטָרֵךְ לַחֲזוֹר לַעֲבוֹד. הַיֶּלֶד יֵלֵךְ מִשָּׁם. הֵם יַחֲלִיפוּ כַּמָּה מִילּוֹת פְּרֵידָה, וְכָל אֶחָד יָשׁוּב לִמְקוֹמוֹ. הוּא הִתְנַסָּה בְּכַמָּה שָׁעוֹת שֶׁל חֶמְלָה, אַךְ הָעוֹלָם מַמְשִׁיךְ לָסוֹב עַל צִירוֹ.
"תִּמְזוֹג לְךָ עוֹד קְצָת חָלָב," אָמַר.
מוֹנְטֵס הִבִּיט בְּגַבְרִיאֵל שׁוֹתֶה אֶת הֶחָלָב בְּאִיטִּיּוּת. הוּא לֹא חָדַל לְהִתְבּוֹנֵן בּוֹ. בַּחוּץ, עֲנָנִים לְבָנִים הִמְשִׁיכוּ לָנוּעַ בָּרָקִיעַ.




https://www.shortstoryproject.com/he/story/%d7%9e%d7%9c%d7%90%d7%9a-%d7%95%d7%a9%d7%9e%d7%95-%d7%92%d7%91%d7%a8%d7%99%d7%90%d7%9c/
#אָמָרִיקְהַהֲלָטִינִית#עוֹנִי#פּוֹלִיטִי#פַּעַר-מַעֲמָדוֹת