ד"ר סְפֶּנְסֶר הָרִים מַבָּט מֵאוּמְלָלוּתוֹ אֶל הַתּוֹרִים הָאֲרוּכִּים, הַמִּתְפַּתְּלִים – עֵינַיִים כֵּהוֹת, בְּגָדִים חוּמִים, פֹּה וָשָׁם תִּלְבּוֹשֶׁת מָסוֹרְתִּית בְּאָדוֹם אוֹ צָהוֹב – וְכָל הַיָּמִים לִפְנֵי הַיּוֹם הַזֶּה וְכָל הַיָּמִים אַחֲרָיו נִדְמוּ לוֹ כְּמוֹ חַדְגּוֹנִיּוּת עֲלוּבָה, כְּאִילּוּ אָלִיס אַיְילֵנְד הוּא כְּלֹא וְלֹא נְקוּדַּת כְּנִיסָה, וְהוּא הַכָּלוּא בּוֹ. מִשּׁוּם כָּךְ תָּהָה בַּפַּעַם הָרִאשׁוֹנָה אִם הָאֲנָשִׁים הָאֵלֶּה שָׁוִוים אֶת הַטִּרְחָה.
ד"ר הָאוּס, בִּתְחִילַּת הַתּוֹר, הָיָה חָדָשׁ, וְלָכֵן הַבְּדִיקוֹת שֶׁעָרַךְ – רַק רֶגֶל קְלוּטָה וְזַפֶּקֶת – אָרְכוּ בְּכָל זֹאת כִּפְלַיִים מֵהַדָּרוּשׁ. ד"ר סְפֶּנְסֶר חִיכָּה שֶׁיְּסַיֵּים וּבֵינְתַיִים נִשְׁעָן עַל מַעֲקֵה הַמַּתֶּכֶת וְכִיסָּה אֶת אוֹזְנָיו בְּכַפּוֹת יָדָיו, שׁוֹלֵחַ אֶת זִרְתוֹתָיו לְעַסּוֹת בַּעֲדִינוּת אֶת רַקּוֹתָיו, מוּדָע לְכָךְ שֶׁהוּא נִרְאֶה מוּתָּשׁ, אֲבָל לֹא הָיָה אִכְפַּת לוֹ. הַמִּלְמוּלִים שֶׁל הָאֲנָשִׁים הָאֵלֶּה – תְּרֵיסַר שָׂפוֹת שׁוֹנוֹת וּמְשׁוּנּוֹת נִיתְּזוּ כִּרְסִיסִים מִן הַקִּירוֹת הַמְּכוּסִּים אֲרִיחִים בְּסִימְפוֹנְיָה שֶׁל בּוֹרוֹת – גָּרְמוּ לְרֹאשׁוֹ לִפְעוֹם בִּכְאֵב יוֹתֵר מִשֶּׁגָּרַם לְכָךְ בַּקְבּוּק הַבְּרֶנְדִּי מֵאֶתְמוֹל בַּלַּיְלָה. מִי הֵם שֶׁיַּעֲבִירוּ עָלָיו בִּיקּוֹרֶת? שִׁבְרֵי אָדָם שֶׁפָּלַט הַיָּם. שְׁאֵרִיּוֹת נוֹאָשׁוֹת. אֵין לָהֶם שׁוּם זְכוּת. הֵם לֹא מַכִּירִים אוֹתוֹ.
הַבָּאָה בַּתּוֹר הָיְיתָה אִישָּׁה בִּשְׁנוֹת הָאַרְבָּעִים לְחַיֶּיהָ, אַחֲרֶיהָ גֶּבֶר כְּבֶן עֶשְׂרִים, וְאָז מִשְׁפָּחָה בַּת אַרְבַּע נְפָשׁוֹת שֶׁכּוּלָּם סָבְלוּ מִדַּלֶּקֶת בְּלַחְמִית הָעַיִן. הוּא הֶעֱבִיר אוֹתָם הָלְאָה, וְאָז עָצַר וְהִבִּיט בְּגַבֵּיהֶם. בֶּאֱמֶת? הוּא הֶעֱבִיר אֶת אֶצְבָּעוֹ מִתַּחַת לְכָל עֵין? כַּמּוּבָן. פְּעוּלָּה אוֹטוֹמָטִית כָּל כָּךְ שֶׁהוּא עָשָׂה אוֹתָהּ בְּלִי לַחֲשׁוֹב.
סְפֶּנְסֶר שָׁלַח יָד אֶל פָּנָיו וּמִיָּד הֵעִיף אוֹתָהּ לְאָחוֹר. לַעֲזָאזֵל אִיתָּהּ!
הוּא כִּמְעַט נָגַע בְּעֵינוֹ מִבְּלִי לְחַטֵּא אוֹתָהּ. סְפֶּנְסֶר טָבַל אֶת כַּפּוֹת יָדָיו עַד פֶּרֶק הַיָּד, מַתִּיז תְּמִיסָּה עַל דּוּכַן הַמִּכְשׁוּר הָרְפוּאִי. דַּי הָיָה בְּרֶגַע אֶחָד כְּדֵי לְסַכֵּן אֶת רְאִיָּיתוֹ, אֶת כָּל חַיָּיו.
מַמָּשׁ כְּפִי שֶׁהָיָה דָּרוּשׁ לְלוֹרָה רֶגַע אֶחָד אֶחָד כְּדֵי לְסַלֵּק אוֹתוֹ מִחְיָיה. חָמֵשׁ מִילִּים – אֲנִי לֹא רוֹצֶה לְהִתְחַתֵּן אִיתְּךָ – צִמְצְמוּ אוֹתוֹ, שְׁלוֹשִׁים שָׁנָה שֶׁל בִּיטָּחוֹן עַצְמִי, עֲבוֹדָה, חֲבֵרִים וּמַרְאֶה נָאֶה לִכְדֵי פַּחַד פָּשׁוּט וּמְגוּחָךְ שֶׁהוּא לֹא יִהְיֶה רָאוּי לְאַהֲבָה. הוּא הִרְגִּישׁ כְּאִילּוּ הִיא טָבְעָה עַל מִצְחוֹ אוֹת "בִּלְתִּי רָצוּי" וְלִשְׁאֵרִית חַיָּיו הוּא יְנַסֶּה לְהִסְתַּתֵּר תַּחַת כּוֹבַע, נִתְקַל בְּמִכְשׁוֹלִים וּמוֹעֵד כִּי הִנְמִיךְ אֶת שׁוּלָיו יוֹתֵר מִדַּי. סְפֶּנְסֶר לֹא הָיָה בָּטוּחַ אִם עָלָיו לְהַאֲמִין לִדְבָרֶיהָ אוֹ לֹא – שֶׁאֵין לָהּ מִישֶׁהוּ אַחֵר – אֲבָל מָה זֶה מְשַׁנֶּה? הַאִם זֶה עָדִיף עַל מָה שֶׁאָמְרָה אֲחוֹתוֹ – שֶׁלּוֹרָה שַׁיֶּיכֶת לְמַעֲמָד אַחֵר. "אֲנִי מוּפְתַּעַת שֶׁהִיא בִּכְלָל יָצְאָה אִיתְּךָ."
בִּזְמַן שֶׁהָאוּס בִּזְבֵּז זְמַן עַל הַמִּשְׁפָּחָה הַגְּדוֹלָה הַבָּאָה, סְפֶּנְסֶר סִידֵּר בְּפִיזּוּר דַּעַת אֶת הָאֲבִיזָרִים עַל דּוּכָנוֹ – שׁוּרַת גִּירִים כְּחוּלִּים, קֶרֶס מַתֶּכֶת לְהִיפּוּךְ עַפְעַפַּיִים, מֵחֶבְרַת לְרִישּׁוּם אַבְחָנוֹת מְעַנְיְינוֹת וְעֵט כַּדּוּרִי חָדָשׁ, מְצוּפֶּה זָהָב, שֶׁנָּתְנָה לוֹ לוֹרָה. סְפֶּנְסֶר פָּתַח אֶת הַמַּחְבֶּרֶת וְהִבִּיט בִּשְׁמוֹ, שֶׁנִּכְתַּב בָּעַט בַּפִּינָּה הַשְּׂמָאלִית הָעֶלְיוֹנָה שֶׁל הַכְּרִיכָה. הַקַּוִּוים הָרְהוּטִים שֶׁל חֲתִימָתוֹ, הָאוֹתִיּוֹת הָעֲגוּלּוֹת הַמּוּשְׁלָמוֹת שֶׁל קִיצּוּר הַתּוֹאַר ד"ר נִרְאוּ לְפֶתַע כְּמוֹ לַעַג לָרָשׁ. הוּא הֶחְלִיט לְהִיפָּטֵר מֵהָעֵט בָּרֶגַע שֶׁיַּשִּׂיג אֶחָד אַחֵר.
סְפֶּנְסֶר הִתְקַבֵּל לָעֲבוֹדָה בְּאָלִיס אַיְילֵנְד מִיָּד אַחֲרֵי לִימּוּדָיו וְהַסְמָכָתוֹ וּבַשָּׁנָה שֶׁעָבְרָה קוֹדֶם לַתַּפְקִיד בּוֹחֵן הָעֵינַיִים וְהַמּוֹחַ, אַחְרַאי לְאִבְחוּן גַּרְעֶנֶת, זִיהוּם מִידַּבֵּק בִּמְיוּחָד שֶׁגָּרַם לְעִיוּוֹרוֹן, וְגַם לְאִבְחוּן בְּעָיוֹת נַפְשִׁיּוֹת. כְּמוֹ כָּל הָרוֹפְאִים, הוּא הִשְׁתַּמֵּשׁ בָּגִיר הַכָּחוֹל כְּדֵי לְסַמֵּן אֶת הַדִּיאַגְנוֹזָה שֶׁלּוֹ עַל כְּתֵפוֹ שֶׁל הַנִּבְדָּק, בְּמִקְרֶה שֶׁלּוֹ הָאוֹתִיּוֹת CT לְצִיּוּן כִּלְמֵידְיַהּ טְרָאכוּמָה – גַּרְעֶנֶת, וְ-X מוּקָּף בְּמַעְגָּל לְצִיּוּן פִּיגּוּר שִׂכְלִי וְטֵירוּף. מְפַקְּחִים בְּהֶמְשֵׁךְ הַתּוֹר הִפְרִידוּ אֲנָשִׁים עַל פִּי הַסִּימָנִים. מִי שֶׁסּוּמְּנוּ בְּ-CT נִשְׁלְחוּ לְמִרְפָּאָה לִבְדִיקָה חוֹזֶרֶת. אִם אוּשְּׁרָה אַבְחָנַת הַגַּרְעֶנֶת, הֵם הִצְטָרְפוּ לְבַעֲלֵי הַ-X הַמּוּקָּף בְּמַעְגָּל שֶׁהוּחְזְרוּ לִסְפִינָה, שֶׁחָזְרָה לִנְמַל הַמּוֹצָא. וְלָכֵן הָעֶמְדָּה שֶׁל סְפֶּנְסֶר נִמְסְרָה לְבַעֲלֵי הַנִּיסָּיוֹן הָרַב בְּיוֹתֵר.
לְבַסּוֹף שָׁלַח אֵלָיו הָאוּס קְבוּצָה שֶׁל שְׁמוֹנָה וּסְפֶּנְסֶר עָבַר עֲלֵיהֶם, מִן הַצָּעִיר לִמְבוּגָּר – הַדֶּרֶךְ הַטּוֹבָה בְּיוֹתֵר מִשּׁוּם שֶׁהַיְּלָדִים הַקְּטַנִּים הָיוּ נִבְהָלִים וּבוֹרְחִים כְּשֶׁרָאוּ אוֹתוֹ מִשְׁתַּמֵּשׁ בְּקֶרֶס לִבְדִיקַת הָעֵינַיִים.
מִשֶּׁסִּייֵּם, נִשְׁעָן עַל הַדּוּכָן, רֹאשׁוֹ בֵּין יָדָיו. אֱלוֹהִים, כַּמָּה אִיטִּי הָאוּס הַזֶּה! אוּלַי יֵלֵךְ לְמִשְׂרַד הַמִּנְהָלָה וְיַגִּיד שֶׁהוּא חוֹלֶה. מִי יָטִיל סָפֵק בָּאַבְחָנָה שֶׁעָשָׂה רוֹפֵא לְעַצְמוֹ? אֲבָל עִם הָאִיטִּיּוּת שֶׁל הָאוּס, אִם יֵלֵךְ הַבַּיְתָה, יִצְטָרְכוּ אוּלַי לִסְגּוֹר אֶת כָּל הַתּוֹר לְהַיּוֹם. אֲנָשִׁים שֶׁקְּרוֹבֵיהֶם מְחַכִּים שֶׁיָּרְדוּ לַחוֹף יִיתָּקְעוּ עַל הַסְּפִינוֹת. אוּלַי לְפָחוֹת יוּכַל לְקַבֵּל כִּיסֵּא מֵחוּרְבָּן לָשֶׁבֶת עָלָיו? לֹא מַגִּיעַ לוֹ כִּיסֵּא? בְּכָל זֹאת, הוּא רוֹפֵא.
סְפֶּנְסֶר הָדַף אֶת מִשְׁקָפָיו מֵעַל אַפּוֹ הַגָּבוֹהַּ וְשִׁפְשֵׁף אֶת עֵינָיו, אַחֵר כָּךְ מִיהֵר לְהַבִּיט בְּכַפּוֹת יָדָיו. מָה לַעֲזָאזֵל קוֹרֶה לוֹ? הוּא מֵעוֹלָם לֹא נָגַע בְּעֵינָיו בַּעֲבוֹדָה. הַאִם זָכַר לְחַטֵּא אוֹתָן? כַּמּוּבָן, הוּא לֹא רָאָה שׁוּם מִקְרֶה שֶׁל גַּרְעֶנֶת כָּל הַיּוֹם. וַעֲדַיִין.
הוּא טָבַל אֶת כַּפּוֹת יָדָיו בְּקַעֲרַת חוֹמֶר הַחִיטּוּי שֶׁעַל הַמַּדָּף הַתַּחְתּוֹן בְּדוּכָן. כַּמָּה מֵהָרוֹפְאִים בָּאִי לֹא טָרְחוּ לְהַקְפִּיד עַל אֶמְצָעֵי הַזְּהִירוּת הַזֶּה – כְּאִילּוּ אֵין לָהֶם שֶׁכָּל בִּכְלָל. לְעִתִּים, כְּשֶׁהָיָה רוֹאֶה זֹאת, סְפֶּנְסֶר תָּהָה אִם כְּדַאי לוֹ לְהִתְגָּאוֹת בַּעֲבוֹדָתוֹ. הַאִם נָכוֹן מָה שֶׁרָמְזָה לוֹרָה, שֶׁרַק הַנּוֹאָשִׁים מוּכָנִים לַעֲבוֹד עַל הָאִי? לְאָבִיו שֶׁל סְפֶּנְסֶר הָיְיתָה חֲנוּת מַכּוֹלֶת. אֵין לוֹ קְשָׁרִים בְּעוֹלָם הָרְפוּאָה. וְאִם אֵין לוֹ, אָז מָה?
גֶּבֶר הִתְקָרֵב, הָיוּ לוֹ עֵינַיִים אֲדוּמּוֹת, מֵימִיּוֹת. סְפֶּנְסֶר בָּחַשׁ עִם מַכְשִׁיר הַבְּדִיקָה אֶת חוֹמֶר הַחִיטּוּי, הָפַךְ אֶת הָעַפְעַף שֶׁל הָאִישׁ וְהֶעֱבִיר אֶת אֶצְבָּעוֹ לְאוֹרֶךְ חֶלְקוֹ הַפְּנִימִי. מִיָּד הִרְגִּישׁ אֶת הַגַּרְגְּרִים הַלְּבָנִים. הָאִישׁ עָצַם אֶת עֵינָיו בְּכוֹחַ, פָּנָיו מִתְכַּוְּוצִים בְּזַעַם, וּמִלְמֵל דְּבַר-מָה בְּיִידִישׁ. הַגַּרְעֶנֶת וְהַיְּהוּדִים. הֵם סָבְלוּ מִזֶּה הֲכִי הַרְבֵּה, בִּמְיוּחָד בַּזְּמַן הָאַחֲרוֹן.
סְפֶּנְסֶר סִימֵּן עַל כְּתֵפוֹ CT, וְאָז חִייֵּךְ חִיּוּךְ חָבִיב, נָחוּשׁ שֶׁלֹּא לְהַבְהִילוֹ – הוּא נִרְאֶה כְּמוֹ מִישֶׁהוּ שֶׁיָּכוֹל לַעֲשׂוֹת צָרוֹת – וְסִימֵּן לוֹ לְהַמְשִׁיךְ הָלְאָה.
כְּשֶׁהִמְתִּין לַקְּבוּצָה הַבָּאָה, סֶקֶר אֶת הַתּוֹרִים, מִתְמַקֵּד בְּנָשִׁים, תּוֹהֶה מָה הֵן חָשְׁבוּ עָלָיו. הַאִם הֵן נְבוֹכוֹת מִכָּךְ שֶׁגֶּבֶר זָר נוֹגֵעַ בָּהֶן? אוֹ שֶׁהֶעֱרִיצוּ אוֹתוֹ, רוֹפֵא, אָמֵרִיקָאִי? הַאִם כַּעֲסוֹ שֶׁהוּא שׁוֹפֵט אוֹתָן אוֹ שֶׁשָּׂמְחוּ לְחַפֵּשׂ שְׂבִיעוּת רָצוֹן בְּפָנָיו, כְּמוֹ יֶלֶד שֶׁמְּחַפֵּשׂ אֵצֶל הוֹרָיו?
סְפֶּנְסֶר רָחַץ שׁוּב אֶת יָדָיו, יִישֵּׁר אֶת עֲנִיבָתוֹ, אַחֵר כָּךְ הָרִים מַבָּט. לוֹרָה עָמְדָה מוּל הָאוּס. לוֹרָה? אוֹתוֹ שֵׂיעָר אָדוֹם מִתְפַּצֵּחַ, כְּמוֹ עֲלֵי הַסְּתָיו. אוֹתוֹ צַוּוֹאר לָבָן. וְכֶתֶם הַלֵּידָה? הַאִם הוּא שָׁם? יָדוֹ שֶׁל הָאוּס נָגְעָה בְּצַוּוֹארָהּ שֶׁל הָאִישָּׁה, מְחַפֶּשֶׂת גַּבְשׁוּשִׁית זַפֶּקֶת. הִיא נִרְאֲתָה מְפוּחֶדֶת וְכוֹעֶסֶת. סְפֶּנְסֶר הִרְגִּישׁ שֶׁבִּטְנוֹ מְתוּחָה, כְּמוֹ חוֹסֵם עוֹרְקִים עַל פֶּצַע. הוּא הֵבִין עַכְשָׁיו. לְשֵׁם הֲלָכָה לוֹרָה בַּלַּיְלָה. אֶל מַגַּע יָדוֹ שֶׁל אַחֵר.
הוּא הֶעֱבִיר אֶת שְׁנֵי הָאֲנָשִׁים הַבָּאִים לְלֹא בְּדִיקָה נַפְשִׁית – הֵם נִרְאוּ בְּסֵדֶר גָּמוּר, פָּשׁוּט תַּעַבְרוּ – וְלָקַח לוֹ גִּיר חָדָשׁ, מְגַלְגֵּל אוֹתוֹ לְאַט בֵּין כַּפּוֹת יָדָיו, הָאַבְקָה מוֹתִירָה סִימָנִים כְּחוּלִּים עַל אֶצְבְּעוֹתָיו.

פֶּרְדֵּק הָרִים אֶת סִפְרוֹ כָּךְ שֶׁיֵּירָאֶה כְּאִילּוּ קָרָא בּוֹ כְּשֶׁבְּעֶצֶם עֵקֶב אַחֲרֵי הַבַּחוּרָה הַיָּפָה מֵהַסְּפִינָה שֶׁלָּהֶם. שְׁמָהּ הָיָה מִסֶּיהָ, אֲבָל הוּא חָשַׁב עָלֶיהָ בְּתוֹר גּוֹלְדֶּענָע, כִּי כָּכָה הַיְּהוּדִים קוֹרְאִים לְאָמֵרִיקָה, גּוֹלְדֶּענַע מְדִינָה, הָאָרֶץ הַמּוּזְהֶבֶת.
הִיא הִתְקָרְבָה לַגֶּבֶר בִּקְצֵה הַתּוֹר, שֶׁאָחַז אֶת גְּרוֹנָהּ בְּיָדָיו. נִרְאֶה כְּאִילּוּ הוּא מְעַסֶּה אוֹתוֹ, וּפַרְדֵּק חָשַׁב שֶׁזּוֹ דֶּרֶךְ מְשׁוּנֶּה לְבָרֵךְ מִישֶׁהוּ לְשָׁלוֹם.
פְּרֵדֶק הֵחֵל מְגָרֵד בְּרֹאשׁוֹ, אֲבָל הַזְּקֵנָה סָטְרָה עַל יָדוֹ וְהֵזִיזָה אוֹתָהּ לִפְנֵי שֶׁהִגִּיעַ לְסִיפּוּק. "כַּמָּה פְּעָמִים אֲנִי צְרִיכָה לְהַגִּיד לָךְ? אַתָּה רוֹצֶה שֶׁהֵם יַחְשְׁבוּ שֶׁיֵּשׁ לְךָ כִּינִּים? הַהמ?"
פְּרֵדֶק חִייֵּךְ וְתָקַע אֶת יָדוֹ בְּכִיסוֹ. לְפָחוֹת הִיא חָזְרָה לָזוּז. סָבָתוֹ יָשְׁבָה בְּמֶשֶׁךְ שָׁבוּעוֹת עַל הַדַּרְגָּשׁ שֶׁעַל סִיפּוּן הָאוֹנִיָּה כְּאִילּוּ הִיא כִּיכַּר לֶחֶם בַּתְּצוּגָה אֵצֶל הָאוֹפֶה, כָּזוֹ שֶׁכְּבָר מִזְּמַן הִתְיַישְּׁנָה וְהִבְאִישָׁה. פְּרֵדֶק לֹא זָכַר אֲפִילּוּ שֶׁרָאָה אוֹתָהּ קָמָה לְשֵׁירוּתִים. עַכְשָׁיו כְּשֶׁהָיוּ עַל יַבָּשָׁה, גּוּפָהּ הִתְרַחֵב לְצוּרָתוֹ הָרְגִילָה, שֶׁבְּמַחְשְׁבוֹתָיו הוּא כִּינָּה פָּאצֶ'קִי, סוּפְגָּנִיָּיה, מְתוּקָה וְעָבֶה וְרַכָּה.
אִילּוּ שָׁאַל אוֹתָהּ, וִיקְטוֹרְיָה הָיְיתָה עוֹנָה שֶׁהִיא דּוֹמָה יוֹתֵר לְלַחְמָנִיָּיה – קְרוּם קָשָׁה, חֲתָךְ נָאֶה בְּאֶמְצַע הַחֵלֶק הָעֶלְיוֹן כְּדֵי שֶׁתִּתְפַּח. אֲבָל הִיא הָיְיתָה מַסְבִּירָה שֶׁאֵין מָה לִדְאוֹג. אַחֲרֵי שָׁבוּעוֹת שֶׁל יְשִׁיבָה בְּמִשְׂרְדֵי תַּחֲנוֹת הָרַכָּבוֹת, הַמְתָּנָה בְּתוֹרִי כַּרְטִיסִים, נְסִיעָה בְּכִרְכָּרוֹת מוּזָרוֹת, הֲלִיכָה בִּדְרָכִים לֹא מוּכָּרוֹת וְשִׁינָּה בְּמִיטּוֹת מְשׁוּתָּפוֹת, רַק טִבְעִי שֶׁתַּהֲפוֹךְ שְׁטוּחָה כְּמוֹ הַמַּצָּה שֶׁל הַיְּהוּדִים. וְזֶה בְּסֵדֶר. מַצּוֹת מַחֲזִיקוֹת מַעֲמָד הַרְבֵּה יוֹתֵר זְמַן.
וְהִיא חַיֶּיבֶת לְהַחֲזִיק מַעֲמָד. הַמַּסָּע הִתְאָרֵךְ בְּשָׁבוּעַ נוֹסָף בִּגְלַל הַיָּם הַסּוֹעֵר וּבְמֶשֶׁךְ שְׁלוֹשָׁה יָמִים אִילְּצוּ אוֹתָם לָשֶׁבֶת עַל הַסִּיפּוּן, מַמָּשׁ מוּל הַחוֹף, לְחַכּוֹת שֶׁהָאִי יִתְפַּנֶּה. בַּיּוֹם הַשֵּׁנִי פָּרְצָה שְׁמוּעָה שֶׁלֹּא יָרְשׁוּ לָהֶם כְּלָל לָרֶדֶת, שֶׁהַסְּפִינָה תּוּחְזַר כִּלְעוּמַּת שֶׁבָּאָה. בְּחֶשְׁכַת הַמַּחְלָקָה הַזּוֹלָה בְּיוֹתֵר שָׁמְעָה וִיקְטוֹרְיָה מִלְמוּלִים בְּהוּנְגָּרִית, רוּסִית, יִידִישׁ וְגֶרְמָנִית וְנִיסְּתָה לְהִישָּׁאֵר שְׁטוּחָה. בְּלִי תִּקְוָוה. בְּלִי פַּחַד. תִּקְוָוה וּפַחַד הֵם שְׁנֵי קְצוֹתָיו שֶׁל חוֹסֶר הַתּוֹעֶלֶת.
הִיא יָדְעָה שֶׁהַנֶּכֶד שֶׁלָּהּ רַק מַעֲמִיד פָּנִים שֶׁהוּא קוֹרֵא. הִיא עָקְבָה אַחֵר מַבָּטוֹ לְעֵבֶר הַיְּהוּדִיָּיה הָאַדְמוֹנִית לִפְנֵיהֶם בְּתוֹר. עַל הַסְּפִינָה הָיָה לָהּ דַּרְגָּשׁ בְּדִיּוּק מוּל זֶה שֶׁלָּהֶם. וִיקְטוֹרְיָה הִזְהִירָה אֶת פֶּרְדֵּק לְהִתְרַחֵק מִמֶּנָּה. כּוּלָּם יָדְעוּ שֶׁהַיְּהוּדִים נְגוּעִים בְּמַחֲלוֹת עֵינַיִים שֶׁמָּנְעוּ מֵהֶם לְהִתְקַבֵּל בְּאָמֵרִיקָה.
"הִיא נִרְאֵית לִי בְּסֵדֶר גָּמוּר," אָמַר פְּרֵדֶק מֵאָה פְּעָמִים לְפָחוֹת בְּמַהֲלַךְ שָׁבוּעוֹת הַהַפְלָגָה, אֲבָל וִיקְטוֹרְיָה לֹא לָקְחָה סִיכּוּן.
כְּשֶׁהַגֶּבֶר שֶׁבָּדַק אֶת הַבַּחוּרָה רָשַׁם הֶעָרוֹת, הִיא מָחֲתָה אֶת עֵינֶיהָ. וִיקְטוֹרְיָה דָּחֲפָה אֶת פְּרֵדֶק בְּמַרְפְּקָהּ. "אַתָּה רוֹאֶה, מָה אָמַרְתִּי לְךָ."
"הִיא בּוֹכָה, בְּבִצָּ'ה, בִּגְלַל הַמִּזְוָודוֹת." כְּשֶׁנִּכְנְסוּ לַקּוֹמָה הָרִאשׁוֹנָה, גְּבָרִים בְּמַדִּים כְּחוּלִּים אִילְּצוּ אוֹתָם לְהַשְׁאִיר אֶת מִזְוְודוֹתֵיהֶם בַּעֲרֵימָה לִפְנֵי שֶׁהוּרְשׁוּ לְהִצְטָרֵף לָתוּר. כָּךְ הַתּוֹרִים הִתְקַדְּמוּ מַהֵר יוֹתֵר וְנִמְנַע עוֹמֶס. עַל הַסִּיפּוּן הַזְּקֵנָה שָׁמְעָה שְׁמוּעוֹת עַל הַמְּדִינִיּוּת הַזֹּאת וְנָקְטָה אֶמְצְעֵי זְהִירוּת, הִסְתִּירָה אֶת חֶפְצֵי הָעֵרֶךְ – כֶּסֶף מְזוּמָּן, שְׁעוֹן הַכִּיס שֶׁל בַּעֲלָהּ הַמָּנוֹחַ, כַּמָּה בִּיסְקְוִויטִים יְבֵשִׁים, הַבְּרִית הַחֲדָשָׁה שֶׁלָּהּ וּמַחְרוֹזֶת הַתְּפִילָּה שֶׁל אִמָּהּ – מִתַּחַת לִסְרִיגָה, בְּתִיק קָטָן שֶׁנָּשְׁאָה בְּקַלּוּת. כְּשֶׁיַּמְתִּינוּ בְּתוֹר, הַסְּרִיגָה גַּם תַּעֲסִיק אוֹתָהּ.
גּוֹלְדֶּעְנַע הִתְוַוכְּחָה עִם אֶחָד הַכְּחוּלִּים וּפְרֵדֶק נִיסָּה לַעֲזוֹר, לְתַרְגֵּם, עַד שֶׁהַזְּקֵנָה מָשְׁכָה אוֹתוֹ מִשָּׁם. "אַתָּה רוֹצֶה שֶׁנַּחֲזוֹר לַסְּפִינָה? אַתָּה רוֹצֶה לָלֶכֶת לַכֶּלֶא בִּגְלַל שֶׁאַתָּה מְדַבֵּר כְּמוֹ אַבָּא שֶׁלְּךָ?" זוֹ הָיְיתָה הַפַּעַם הָרִאשׁוֹנָה מֵאָז שֶׁעָזְבוּ אֶת בֵּיתָם שֶׁהוּא שָׁמַע פַּחַד אֲמִיתִּי בְּקוֹלָהּ.
גּוֹלְדֶּעְנַע שָׁמְטָה אֶת הַמִּטְפַּחַת שֶׁלָּהּ. פְּרַדֵּק הָרִים וְהוֹשִׁיט לָהּ אוֹתָהּ לִפְנֵי שֶׁתַּסְפִּיק הַזְּקֵנָה לְהִתְעָרֵב. "חֲבָל לִבְכּוֹת," אָמַר לָהּ. "אֵלֶּה רַק חֲפָצִים."
הִיא חִייְּכָה וְשָׁלְחָה יָד לְלַטֵּף אֶת לֶחְיוֹ. וִיקְטוֹרְיָה סִילְּקָה אֶת יָדָהּ. "לֹא לָגַעַת!" הִיא כְּבָר אָמְרָה לְבַחוּרָה לָמָּה הֵם מַעֲדִיפִים שֶׁלֹּא לְהִתְרוֹעֵעַ.
"נֶחְמָד," לָחֲשָׁה גּוֹלְדֶּענָע בְּפוֹלָנִית, "שֶׁבָּחוּר צָעִיר חוֹשֵׁב עָלַי." הִיא חָזְרָה לַגֶּבֶר בְּתוֹר, שֶׁסִּימֵּן בְּפַנְטוֹמִימָה – לְהָסִיר נַעֲלַיִים. הִיא רָכְנָה לְהַתִּיר אֶת שְׂרוֹכֵי נְעָלֶיהָ הַגְּבוֹהוֹת וּפְרֵדֶק נֶהֱנֶה מִנּוֹף יְרֵכֶיהָ הָרְחָבוֹת וְהַשֵּׂיעָר שֶׁהִסְתִּיר אֶת פָּנֶיהָ, אֲדַמְדַּם כְּמוֹ חֲרָסִים אַחֲרֵי שְׂרֵיפָה בַּתַּנּוּר.
הַזְּקֵנָה לָחֲשָׁה, "אֵיפֹה הַנִּימוּס שֶׁלְּךָ."
פֶּרְדֵּק הַנָּבוֹךְ – כָּל דָּבָר הִיא רוֹאָה? – הִפְנָה אֶת תְּשׂוּמַת לִבּוֹ לְסַפֵּר, כֶּרֶךְ קָטָן בִּכְרִיכַת עוֹר מְקוּמֶּטֶת, כְּחוּלָּה. שְׁמוֹ נִכְתַּב בְּאוֹתִיּוֹת זָהָב שֶׁנַּעֲשׂוּ חוֹמוֹת, "מַדְרִיךְ לִמְהַגֵּר לְאַרְצוֹת הַבְּרִית שֶׁל אָמֵרִיקָה." הוּא קָרָא אֶת הַסֵּפֶר בְּאִיטִּיּוּת, מְפַעְנֵחַ כָּל מִילָּה עַל פִּי הֶקְשֵׁרָהּ וְהָאַנְגְּלִית שֶׁאָבִיו לִימֵּד אוֹתוֹ. הוּא סִימֵּן אֶת הַפִּסְקָאוֹת שֶׁנִּרְאוּ הֲכִי חֲשׁוּבוֹת בִּנְקוּדָּה שֶׁל עִיפָּרוֹן בָּהִיר.
כָּאן יוּכַל לַעֲשׂוֹת כָּל דָּבָר חוּקִּי, וְאִישׁ לֹא יָצָא פָּטוּר מֵעוֹנֶשׁ אִם יַעֲשֶׂה עָוֶול. אִם אֵין לוֹ חוֹבוֹת, מִקְרֶה שֶׁהוּא הֶכְרֵחִי רַק מִמַּחֲלָה אוֹ תְּשִׁישׁוּת, הוּא לְגַמְרֵי אָדוֹן לְעַצְמוֹ, וַאֲדוֹן כָּל הַנְּכָסִים.
פֶּרְדֵּק לֹא יָדַע מָה פֵּירוּשָׁן שֶׁל הַמִּילִּים בְּאַנְגְּלִית "פָּטוּר מֵעוֹנֶשׁ" אוֹ "תְּשִׁישׁוּת," אֲבָל הוּא יָדַע מָה זֶה "אָדוֹן לְעַצְמוֹ" – הוּא יִהְיֶה חוֹפְשִׁי, בְּדִיּוּק כְּפִי שֶׁהִבְטִיחַ אָבִיו.
רַק הַפִּיכְחִים, הַהֲגוּנִים וְהַשַּׁקְדָנִים מַצְלִיחִים. פֶּרְדֵּק סִימֵּן אֶת הַמִּילָּה "שַׁקְדָנִים" כְּדֵי לְחַפֵּשׂ אוֹתָהּ כְּשֶׁיִּקְנֶה מִילּוֹן אַנְגְּלִי-פּוֹלָנִי.
עַל אַף גַּעֲרוֹתֶיהָ, וִיקְטוֹרְיָה לֹא שָׁפְטָה אֶת הַנַּעַר לְחוּמְרָה עַל שֶׁנֶּהֱנָה מִמַּרְאֵה אֲחוֹרֶיהָ שֶׁל הַבַּחוּרָה. לְמַעֲשֶׂה הָיְיתָה גֵּאָה בּוֹ, שֶׁלַּמְרוֹת כָּל הָאוֹבְדָן שֶׁסָּבַל – שְׁנֵי הוֹרָיו אֵינָם, בֵּיתוֹ, חֲבֵרָיו, הַכּוֹל נוֹתַר מֵאָחוֹר – הוּא יָכוֹל עֲדַיִין לֵיהָנוֹת מִמַּעֲשֵׂה הַבְּרִיאָה. וְעִם זֹאת, יֵשׁ לְהִתְחַשֵּׁב בְּעִנְיָינִים שֶׁל כָּבוֹד.
בַּלַּיְלָה הָאַחֲרוֹן עַל הַסְּפִינָה, כְּשֶׁפְּרֵדֶק יָשֵׁן וְהָאוֹרוֹת כְּבוּיִים, הֶחֱלִיטָה וִיקְטוֹרְיָה לִלְבּוֹשׁ אֶת שִׂמְלָתָהּ הַטּוֹבָה. הִיא יָדְעָה שֶׁתִּזְכֶּה לְיַחַס טוֹב יוֹתֵר עַל הָאִי אִם תֵּירָאֶה נָאָה יוֹתֵר. עֲדַיִין רָדְפָה אוֹתָהּ הַשְּׁאֵלָה אִם הֶחְלִיטָה נָכוֹן כְּשֶׁחֲסָכָהּ עַל כַּרְטִיסִים לַמַּחְלָקָה הַשְּׁנִיָּיה וְקָנְתָה לַמַּחְלָקָה הַזּוֹלָה בְּיוֹתֵר. אַחֲרֵי שֶׁקָּנְתָה אֶת הַכַּרְטִיסִים שָׁמְעָה שֶׁנּוֹסְעֵי הַמַּחְלָקָה הַשְּׁנִיָּיה זוֹכִים לִבְדִיקוֹת קַפְּדָנִיּוֹת פָּחוֹת.
כְּשֶׁהֶעֱבִירָה וִיקְטוֹרְיָה אֶת הַשִּׂמְלָה מֵעַל רֹאשָׁהּ וְסוֹבְבָה אוֹתוֹ כְּדֵי לְשַׁחְרֵר אֶת שִׁיעֲרָה, רָאֲתָה אוֹתוֹ – הַגֶּבֶר בְּדַרְגָּשׁ מִמּוּל, קוֹמָה אַחַת מִתַּחְתֶּיהָ. הִיא חָשְׁבָה שֶׁהוּא יָשֵׁן, אֲבָל לֹא – הִנֵּה הַנִּצְנוּץ הַבָּרוּר בְּעֵינוֹ הָרְטוּבָּה, הַפְּקוּחָה, הַנִּנְעֶצֶת בָּהּ. הִיא עָצְרָה, מַחֲזִיקָה בְּשִׂמְלָה לְפָנֶיהָ. אֵיזֶה עִנְיָין יָכוֹל לִהְיוֹת לוֹ בְּזִקְנָה כָּמוֹהָ?
הִיא הִבִּיטָה בּוֹ בַּשְּׁאֵלָה, וְאָז הֵסִירָה אֶת הַחֵלֶק הָעֶלְיוֹן, מַנִּיחָה לְשָׁדֶיהָ הַמִּשְׁתַּלְשְׁלִים לְהִתְנוֹדֵד כִּמְעַט חֲשׂוּפִים, מְכוּסִּים רַק בִּלְבָנֶיהָ הַדַּקִּים. הוּא חִייֵּךְ וְהִנְהֵן בְּהִתְפַּעֲלוּת. הִיא הִמְשִׁיכָה וְהֵסִירָה אֶת גַּרְבֶּיהָ הַיְּשָׁנִים – צֶמֶר עָבֶה וְשָׁחוֹר וְחוֹרִים זְעִירִים שֶׁל עָשׁ – וְהֶעֶלְתָה גַּרְבַּיִים חֲדָשִׁים – לְבָנִים עִם רִקְמָה שֶׁל פְּרָגִים אֲדוּמִּים בַּצַּד הַחִיצוֹנִי שֶׁל הַקַּרְסוֹל – בְּמַעֲלֵה יְרֵכֶיהָ הַמְּנוּקָּדוֹת וּמְרוּשְּׁתוֹת וְרִידִים דַּקִּים, וְהִידְּקָה לְבִירִית.
הַגֶּבֶר חִייֵּךְ אֵלֶיהָ, אַחֵר כָּךְ עָצַם אֶת עֵינָיו, הַנִּצְנוּץ נֶעֱלַם.
לְבַסּוֹף, בַּבּוֹקֶר הַיּוֹם הַשְּׁלִישִׁי, נִפְתְּחוּ הַדְּלָתוֹת וְהַחֲשֵׁיכָה הֵחֵלָּה לָנוּעַ, הַחֲצָאִיּוֹת הָאֲרוּכּוֹת וְהָרְחָבוֹת, תִּיקֵי הָעוֹר הַסְּגוּרִים בְּחֶבֶל, צִיפִּיּוֹת כָּרִים מְמוּלָּאוֹת בַּחֲפָצִים שֶׁאֵין לָהֶם עֵרֶךְ, מִלְּבַד הָרָצוֹן שֶׁלֹּא יֹאבְדוּ גַּם הֵם.
עַל הַמַּעְבּוֹרֶת יָשְׁבָה וִיקְטוֹרְיָה לְיַד הַחַלּוֹן, לְחַיָּה עַל הַזְּגוּגִית הַקָּרָה, עֵינֶיהָ עֲצוּמוֹת וּפְרֵדֶק צָמוּד אֵלֶיהָ, מַבִּיט הַחוּצָה. הִיא נִיסְּתָה לְדַמְיֵין רֶגַע שֶׁל מְנוּחָה שְׁלֵמָה, רַק הִיא לְבַדָּהּ, רֶגַע שֶׁבּוֹ הִיא יְכוֹלָה לְהַנִּיחַ אֶת כָּל הַמִּזְוָודוֹת, לְהָסִיר אֶת הַמְּעִיל וְהַשִּׂמְלָה, לִזְנוֹחַ אֶת הַמִּסְמָכִים עִם שְׁמָהּ הַמְּזוּיָּף וְהַבַּעַל שֶׁלֹּא קַיָּים, לְקַמֵּט אֶת הַתָּג הַמְּחוּרְבָּן שֶׁהִצְמִידוּ בְּסִיכָּה לְצַוְּוארוֹנָהּ, וְלַחֲזוֹר לְעוֹלָם שֶׁבּוֹ הִיא יְכוֹלָה לִשְׁכַּב לָנוּחַ בְּלִי שֶׁעוֹד זוּג עֵינַיִים צוֹפָה בָּהּ כְּשֶׁהִיא מַרְשָׁה לְעַצְמָהּ לְהִינָּתֵק, לְהִיסָּחֵף.
עַכְשָׁיו הִבִּיטָה וִיקְטוֹרְיָה בָּאִישׁ הַנּוֹסָף בַּהֶמְשֵׁךְ הַתּוֹר, שֵׁם הַמַּעֲקֶה פּוֹנֶה בְּחַדּוּת כְּמוֹ מַרְפֵּק. הוּא הִתְיַיחֵס לְכוּלָּם כְּמוֹ אִמָּא שֶׁנִּמְאַס לָהּ מֵהַכּוֹל – אוֹחֵז חָזָק בִּפְנֵיהֶם וּמַבִּיט לְתוֹךְ עֵינֵיהֶם כְּאִילּוּ הָיוּ חוּרִי הֲצָצָה, שׁוֹאֵל שְׁאֵלוֹת, כּוֹתֵב הַיָּשָׁר עַל הַבְּגָדִים. הַאִם שָׁם הַכּוֹל יִגָּמֵר? הִיא לֹא הָיְיתָה בְּטוּחָה. לְפָחוֹת כָּאן חַמִּים יוֹתֵר.
וִיקְטוֹרְיָה לָקְחָה הַרְבֵּה אֲוִויר. הֶחָזֶה שֶׁלָּהּ הִתְרוֹמֵם, הַנְּיָירוֹת עִם שְׁמָהּ הַמְּזוּיָּף, הַבַּעַל הַמּוּמְצָא שֶׁמַּמְתִּין לָהּ בְּאָמֵרִיקָה, צְמוּדִים לְשָׁדֶיהָ. הִיא הִפְנְתָה אֶת פָּנֶיהָ לַחַלּוֹנוֹת הַגְּבוֹהִים וְהָיָה לָהּ חֵשֶׁק לָעוּף, לְהִתְרוֹמֵם גָּבוֹהַּ, רַק הִיא לְבַדָּהּ, אֲפִילּוּ בְּלִי פְּרַדֵּק, לֶחָלָל הֶעָצוּם וְהַפָּתוּחַ מֵעָלֶיהָ, לִקְשָׁתוֹת הַתִּקְרָה הַנִּישָּׂאוֹת, שָׁם תִּיגַּע בַּאֲרִיחִים הַקְּרִירִים שֶׁל הַקִּירוֹת הָעֶלְיוֹנִים, תִּשְׁתַּבְלֵל בַּנִּבְרָשׁוֹת הָעֲצוּמוֹת, מִתַּחַת לַחֲמִימוּת הָעֲדִינָה שֶׁל אוֹר הַחַשְׁמַל שֶׁלָּהֶן.
הָאִישׁ נוֹפֵף בְּיָדוֹ, סִימָן לגולדענע לַעֲבוֹר לַתַּחֲנָה הַבָּאָה בַּמַּרְפֵּק וְהֵצִיץ שׁוּב בְּלוּחַ הַכְּתִיבָה שֶׁלּוֹ. פְּרֵדֶק הִבִּיט לְעֵבֶר הַזְּקֵנָה כְּדֵי לִשְׁאוֹל הַאִם לְהִתְקַדֵּם, אֲבָל מַבָּטָהּ הָיָה נָעוּץ בַּתִּקְרָה, רֹאשָׁהּ הָאָפוֹר סוֹבֵב בְּמַעְגָּל. פְּרַדֵּק עֵקֶב אַחַר מַבָּטָהּ אֶל הַחַלּוֹנוֹת הַמְּקוּשָּׁתִים, שָׁם יָרַד שֶׁלֶג דַּק עַל רֶקַע הָאוֹר הָאָפוֹר. גַּם הוּא חָשַׁב לָעוּף – דֶּרֶךְ הַחַלּוֹנוֹת, אֶל הָעוֹלָם הֶחָדָשׁ וּכְלָלָיו, חוּקָּיו, לְשׁוֹנוֹתָיו, וְרַק פַּחַד לְהוֹתִיר אֶת הַזְּקֵנָה מֵאָחוֹר. הוֹרָיו מֵתוּ, אֲבָל הִיא הִצִּילָה אֶת חַיָּיו. הוּא הִבִּיט בְּכַפּוֹת יָדֶיהָ הַמְּקוּמָּטוֹת, הַמְּכוּסּוֹת כְּתָמִים. פִּרְקֵי אֶצְבְּעוֹתֶיהָ הָיוּ רְחָבִים וּשְׁטוּחִים בִּמְיוּחָד, כְּמוֹ שֶׁל גֶּבֶר. הִיא עָנְדָה טַבַּעַת זָהָב שֶׁכְּבָר מִזְּמַן לָחֲצָה מִדַּי וְהָיְיתָה שְׁקוּעָה בְּעוֹרָהּ לְנַצֵּחַ. נִדְמֶה שֶׁכְּדֵי לַהֲסִירָהּ תִּידָּרֵשׁ קְטִיעָה שֶׁל הָאֶצְבַּע. פֶּרְדֵּק אָחַז בְּיָדָהּ וְלָחַץ אוֹתָהּ.

הָאוּס, אִיטִּי עַד כְּאֵב, הִתְעַסֵּק עִם הַבַּחוּרָה כְּבָר שָׁעוֹת, כָּךְ זֶה נִרְאֶה. לְבַסּוֹף סִימֵּן לָהּ לְהַמְשִׁיךְ אֶל סְפֶּנְסֶר.
"מָה שִׁמְךָ?" שָׁאַל סְפֶּנְסֶר, קוֹלוֹ כִּמְעַט לוֹחֵשׁ. צַוְּוארוֹן חוּלְצָתָהּ הַסָּגוּר לֹא אֶפְשָׁר לוֹ לִרְאוֹת אִם יֵשׁ לָהּ כֶּתֶם לֵידָה כְּמוֹ שֶׁל לוֹרָה, כֶּתֶם רַךְ וְחוֹם, מְעַט מֵעַל עֶצֶם הַבָּרִיחַ.
הִיא לֹא עָנְתָה, לָכֵן שָׁאַל אוֹתָהּ בְּקוֹל רָם יוֹתֵר אִם הִיא יוֹדַעַת אַנְגְּלִית. "לֹא," הִיא צְעָקָה בְּיִידִישׁ.
עוֹד יְהוּדִיָּיה. סְפֶּנְסֶר תָּהָה אִם הִיא מְנַסָּה לְהִימָּלֵט מִ'תְּחוּם הַמּוּשָׁב' שֶׁנִּקְבַּע בְּרוּסְיָה.
הוּא שָׁאַל בְּיִידִישׁ הַמּוּגְבֶּלֶת שֶׁלּוֹ מֵאֵיפֹה בָּאָה. הַבַּחוּרָה הִבִּיטָה בּוֹ בְּהַבָּעָה הַזֹּאת, כְּמוֹ שֶׁכּוּלָּם הִבִּיטוּ, הַבָּעָה חֲלוּלָה שֶׁל הַתְרָסָה, כַּעַס, שֶׁל הַנָּחָה שֶׁיֵּשׁ לוֹ מַשֶּׁהוּ נֶגְדָּם, אֲפִילּוּ שֶׁאֵין לוֹ.
"הוֹ, אֱלוֹהִים אַדִּירִים, אֵין לִי זְמַן בִּשְׁבִיל זֶה." הוּא חָטַף כַּמָּה נְיָירוֹת מִידָּה. מִסֶּיהָ. הוּא הָיָה דֵּי בָּטוּחַ שֶׁבָּאַנְגְּלִית הַשֵּׁם הוּא מֵרִים. "מִרְיָם, אֵיפֹה בַּעֲלֵךְ?" לֹא מִתַּפְקִידוֹ לִשְׁאוֹל שְׁאֵלוֹת כָּאֵלֶּה, אֲבָל בֶּאֱמֶת, לָמָּה שֶׁאִישָּׁה בְּגִילָהּ תָּבוֹא לְבַדָּהּ לְאָמֵרִיקָה.
הִיא אָמְרָה מַשֶּׁהוּ שֶׁלֹּא הֵבִין, הַפַּעַם בְּפוֹלָנִית. לָמָּה הִיא עוֹבֶרֶת לַשָּׂפָה הַנּוֹרָאִית הַזּוֹ? מָה הִיא חוֹשֶׁבֶת, שֶׁהוּא אֵיזֶה מוּזִ'יק? שֶׁאִם לֹא יִידִישׁ, אוּלַי הוּא יָבִין בְּפוֹלָנִית?
הַזְּקֵנָה מֵאֲחוֹרֵי מִרְיָם הִתְקָרְבָה כַּמָּה צְעָדִים, נֶעֶצְרָה כְּשֶׁנִּתְקְלָה בְּמַבָּטוֹ הַזּוֹעֵם וְדִיבְּרָה בְּפוֹלָנִית אֶל הַבַּחוּרָה.
"עוֹד לֹא קָרָאתִי לְךָ," אָמַר סְפֶּנְסֶר בְּהַבָּעָה רְצִינִית, בְּתִקְוָוה שֶׁנִּימַת דְּבָרָיו וְלֹא הַמִּילִּים, יַעֲבִירוּ אֶת הַמֶּסֶר.
נַעַר אָחַז בְּיָדָהּ שֶׁל הַזְּקֵנָה וּמָשַׁךְ אוֹתָהּ מִשָּׁם, מְמַלְמֵל "מִצְטַעֵר," בְּאַנְגְּלִית. סְפֶּנְסֶר כִּיוֵּוץ אֶת מִצְחוֹ בְּזַעַף שֶׁל אַזְהָרָה, וְחָזַר לְמִרְיָם. הוּא הִתְכַּוֵּון לְסַמֵּן לְבַחוּרָה לַעֲבוֹר – הָיָה בָּרוּר שֶׁהִיא שְׁפוּיָה – וְאָז הִבְחִין בְּעֵינֶיהָ. אֲדוּמּוֹת, נְפוּחוֹת. הוּא מָחָה לְאִיטּוֹ אֶת כַּפּוֹת יָדָיו, מַחֲזִיר לָהֶן אֶת צִבְעָן הַלָּבָן מִתַּחַת לָאֲבָקָה הַכְּחוּלָּה. אַחֵר כָּךְ אָחַז בְּלִסְתָּהּ. הִיא נִרְאֲתָה מְבוֹהֶלֶת. "הַכּוֹל בְּסֵדֶר," הוּא לָחַשׁ. "אֲנִי רַק צָרִיךְ לִבְדּוֹק אֶת הָעֵינַיִים שֶׁלָּךְ." בִּמְקוֹם לְהִשְׁתַּמֵּשׁ בְּקֶרֶס, הוּא אָחַז בֵּין אֶצְבַּע לַבּוֹהֶן בָּעַפְעַף הֶעָדִין שֶׁוְּורִידָיו כְּחוּלִּים. הַבַּחוּרָה הַפְּטִירָה מַשֶּׁהוּ בְּיִידִישׁ. הוּא הֵבִין אֶת הַמִּילָּה "לֹא."
"זֶה בְּסֵדֶר," מִלְמֵל, אֲבָל הִיא הִתְרַחֲקָה מִמֶּנּוּ, מְטַלְטֶלֶת אֶת רֹאשָׁהּ וּמְמַצְמֶצֶת.
"בְּרִיאָה!" הִיא אָמְרָה בְּאַנְגְּלִית.
מָה שֶׁנָּכוֹן. לֹא הָיוּ גַּרְגִּירִים. לֹא הָיָה דֶּמַע. לְכָל הַיּוֹתֵר הָיְיתָה לָהּ דַּלֶּקֶת עֵינַיִים וִירָלִית, הִיא פָּשׁוּט בָּכְתָה. "חָשַׁבְתִּי שֶׁאַתְּ לֹא מְדַבֶּרֶת אַנְגְּלִית," אָמַר סְפֶּנְסֶר בְּיוֹבֶשׁ.
"קְצָת," עָנְתָה הַבַּחוּרָה.
אִם יְסַמֵּן אוֹתָהּ בָּאוֹתִיּוֹת CT וִיעַכְּבוּ אוֹתָהּ לִבְדִיקָה נוֹסֶפֶת, תִּהְיֶה לוֹ הִזְדַּמְּנוּת לְדַבֵּר אִיתָּהּ. הוּא הִבִּיט אֶל מִחוּץ לַחַלּוֹן שֶׁמֵּאֲחוֹרָיו – יוֹם אָפוֹר מִסְתַּחְרֵר בְּרוּחַ, פֶּסֶל הַחֵירוּת בָּרֶקַע. אִם הָיָה יוֹם יָפֶה הָיוּ יְכוֹלִים לָשֶׁבֶת בְּכִיסְאוֹת הָעֵץ הַמִּתְקַפְּלִים עַל הַמֵּזַח וּלְהִסְתַּכֵּל עַל הַסְּפִינוֹת שֶׁמַּגִּיעוֹת. הוּא יְלַמֵּד אוֹתָהּ אַנְגְּלִית, אַחֵר כָּךְ יַסְבִּיר לָהּ אֶת אָמֵרִיקָה, אֵיפֹה לָגוּר, אֵיךְ לְהַשִּׂיג עֲבוֹדָה, יַזְהִיר אוֹתָהּ מִשַּׁרְלָטָנִים עַל הָרַכָּבוֹת וּבְתַחֲנוֹת הָאוֹטוֹבּוּסִים. הִיא תֵּיעָשֶׂה תְּלוּיָה בּוֹ. בְּוַועֲדַת הָעִרְעוּרִים הוּא יָגֵן עָלֶיהָ, יַסְבִּיר שֶׁהַדִּיאַגְנוֹזָה שֶׁלּוֹ נָבְעָה מַזְהִירוֹת-יֶתֶר. הִיא תִּהְיֶה אֲסִירַת תּוֹדָה וּמְחוּיֶּבֶת לוֹ.
סְפֶּנְסֶר סִימָן לַנַּעַר שֶׁמֵּאֲחוֹרֵי מֵרִים לְהִתְקָרֵב. הַזְּקֵנָה בָּאָה אִיתּוֹ.
"אַתָּה מְדַבֵּר אַנְגְּלִית?" "כַּמָּה מִילִּים," אָמַר הַנַּעַר. "מָה שִׁמְךָ?"
"פֶּרְדֵּק."
סְפֶּנְסֶר הִנְהֵן. "פְרֶדְרִיק," תִּיקֵּן מִיָּד אֶת הַשֵּׁם וְהוֹסִיף הֲבָרָה, "תַּגִּיד לָהּ מָה שֶׁאֲנִי אוֹמֵר, בְּסֵדֶר? אַתָּה יָכוֹל לַעֲשׂוֹת אֶת זֶה?"
פְרֶדְרִיק הִנְהֵן.
"תִּשְׁאַל אוֹתָהּ בַּת כַּמָּה הִיא."
"עֶשְׂרִים וְשָׁלוֹשׁ," תִּרְגֵּם פְרֶדְרִיק.
צְעִירָה בַּשָּׁנָה מִלּוֹרָה. ד"ר סְפֶּנְסֶר חִייֵּךְ. "תִּשְׁאַל אוֹתָהּ אִם הִיא לְבַד."
"כֵּן," אָמַר פְרֶדְרִיק. "אָז הִיא לֹא נְשׂוּאָה?" "לֹא, אֲדוֹנִי."
"מִמָּה הִיא מִתְכַּוֶּונֶת לְהִתְפַּרְנֵס?" פְרֶדְרִיק נַעְנַע אֶת רֹאשׁוֹ.
"כֶּסֶף," אָמַר סְפֶּנְסֶר. "אֵיךְ הִיא תַּעֲשֶׂה כֶּסֶף, תִּחְיֶה, תְּשַׁלֵּם שְׂכַר דִּירָה, תַּקָּנָה אוֹכֶל?"
פְרֶדְרִיק הִנְהֵן וְשָׁאַל אֶת מִרְיָם. הִיא אָמְרָה שֶׁהִיא תּוֹפֶרֶת וַאֲמוּרָה לִפְגּוֹשׁ אֶת אָחִיהָ, שֶׁבָּא לְאָמֵרִיקָה בַּשָּׁנָה שֶׁעָבְרָה.
סְפֶּנְסֶר שָׁלַח יָד לְאַט וְנָגַע בְּשֶׁיַּעֲרָהּ, מְסַלְסֵל תַּלְתַּל סְבִיב אֶצְבָּעוֹ. בְּדִיּוּק כְּמוֹ שֶׁל לוֹרָה. גַּם כְּשֶׁהוּא מְלוּכְלָךְ, הַהַרְגָּשָׁה הָיְיתָה זֵהָה, עֲלֵי שַׁלֶּכֶת מִתְפַּצְּחִים בַּעֲרֵימָה עֲצוּמָה. מִרְיָם הִתְרַחֲקָה, מַבִּיטָה בִּפְרֶדְרִיק כְּדֵי לְקַבֵּל הֶסְבֵּר. פְרֶדְרִיק מָשַׁךְ בִּכְתֵפָיו. הַזְּקֵנָה פָּנְתָה אֶל הַנַּעַר. הוּא עָנָה לָהּ בְּמִילָּה אַחַת.
סְפֶּנְסֶר דִּיבֵּר בְּחַדּוּת. "עוֹד לֹא הִגִּיעַ תּוֹרְכֶם. תַּגִּיד לְאִמָּא שֶׁלְּךָ לִהְיוֹת בְּשֶׁקֶט." הָאוּס הֶעֱבִיר עוֹד שְׁנֵי אֲנָשִׁים. הֵם הִתְרַחֲקוּ כַּמָּה צְעָדִים, מַפְגִּינִים כָּבוֹד.
הַנַּעַר אָמַר מַשֶּׁהוּ לְזִקְנָה. הִיא עָנְתָה וּפְרֶדְרִיק הִתְחִיל לְתַרְגֵּם, אֲבָל סְפֶּנְסֶר הִשְׁתִּיק אוֹתוֹ בִּתְנוּעַת יָד, מְסַמֵּן לְעֵבֶר מִרְיָם. "תַּגִּיד לָהּ לִפְתּוֹחַ אֶת הַכַּפְתּוֹרִים שֶׁל הַחוּלְצָה." הוּא הָיָה בָּטוּחַ שֶׁיֵּשׁ לָהּ כֶּתֶם לֵידָה וְהוּא רָצָה לִרְאוֹתוֹ.
פְרֶדְרִיק תִּרְגֵּם, אֲבָל מִרְיָם הִידְּקָה עוֹד יוֹתֵר אֶת הָרְדִיד הָאָפוֹר עַל כְּתֵפֶיהָ וְהִבִּיטָה בַּזִּקְנָה, שֶׁהִתְקָרְבָה וְדִיבְּרָה. פְרֶדְרִיק תִּרְגֵּם. "אֲדוֹנִי, זֶה בְּעָיָה, אָה, אִישָּׁה צְעִירָה," הוּא סִימָן לְעֵבֶר מִרְיָם, "הִיא..." הוּא גִּמְגֵּם. "לֹא רוֹצֶה פּוֹתַחַת חוּלְצָה, לֹא יֵשׁ גְּבָרִים."
"זֹאת בְּדִיקָה רְפוּאִית. יֵשׁ לְצַיֵּית לַהוֹרָאוֹת," אָמַר סְפֶּנְסֶר. פְרֶדְרִיק לֹא תִּרְגֵּם הַפַּעַם. סְפֶּנְסֶר חָבַט עַל זְרוֹעוֹ. "יֶלֶד, תַּגִּיד לָהּ מָה שֶׁאָמַרְתִּי. עוֹד אֲנָשִׁים מְחַכִּים!"
פְרֶדְרִיק אָמַר מַשֶּׁהוּ לִשְׁתֵּי הַנָּשִׁים. סְפֶּנְסֶר הִתְחִיל לְפַקְפֵּק בִּיכוֹלְתּוֹ שֶׁל הַנַּעַר לְדַבֵּר אַנְגְּלִית.
"אֲנִי צָרִיךְ לִבְדּוֹק אוֹתָהּ," הוּא אָמַר. "אֲנִי אֶקַּח אוֹתָהּ לְמַטָּה, לַאֲחָיוֹת. תַּגִּיד לָהּ לָבוֹא אִיתִּי."
פְרֶדְרִיק הִסְבִּיר זֹאת לְמִרְיָם, שֶׁהִתְרַחֲקָה צַעַד לְאָחוֹר, קָרוֹב לְזִקְנָה. הַזְּקֵנָה חִיבְּקָה אֶת הַבַּחוּרָה וְאָמְרָה מַשֶּׁהוּ לְנַעַר. פְרֶדְרִיק הִיסֵּס, לוֹחֵשׁ לְזִקְנָה.
סְפֶּנְסֶר שָׁלַח יָדוֹ אֶל זְרוֹעָהּ שֶׁל מִרְיָם. "בּוֹאִי אִיתִּי." הִיא מָשְׁכָה אֶת יָדָהּ מִמֶּנּוּ. "לֹא," הִיא אָמְרָה בְּאַנְגְּלִית.
הַנַּעַר אָמַר, "הִיא אֲחוֹתִי. לְאָן אַתָּה לוֹקֵחַ אוֹתָהּ? הִיא אִיתָּנוּ."
"אָמַרְתָּ שֶׁהִיא לְבַדָּהּ. מָה זֹאת אוֹמֶרֶת הִיא אֲחוֹתֵךְ?"
"אֲנִי..." פְרֶדְרִיק שׁוּב גִּמְגֵּם, וְהִקְשִׁיב רֶגַע לְזִקְנָה. הָיָה בָּרוּר לִסְפֶּנְסֶר שֶׁמַּשֶּׁהוּ פֹּה מַסְרִיחַ.
"הִיא אֲחוֹתִי," חָזַר הַנַּעַר וְאָמַר.
סְפֶּנְסֶר דָּרַשׁ לִרְאוֹת אֶת הַמִּסְמָכִים הַמְּזַהִים שֶׁלָּהֶם. "שְׁמוֹת הַמִּשְׁפָּחָה שֶׁלָּכֶם שׁוֹנִים. עַכְשָׁיו עָזְבוּ אוֹתִי בְּשֶׁקֶט, זוּזוּ הַצִּידָּה." הוּא הָדַף אֶת פְרֶדְרִיק, שֶׁנִּתְקַל בַּזִּקְנָה. הִיא דִּיבְּרָה בְּרוֹגֶז אֶל סְפֶּנְסֶר, הָיָה בָּרוּר שֶׁהִיא גּוֹעֶרֶת בּוֹ עַל שֶׁדָּחַף אֶת הַנַּעַר.
סְפֶּנְסֶר נִיסָּה לְדַבֵּר מֵעַל רֹאשָׁהּ. "אֲנִי צָרִיךְ לָקַחַת אֶת הַבַּחוּרָה הַזֹּאת לַמִּרְפָּאָה. הִיא צְרִיכָה לְהִיבָּדֵק." הוּא תָּפַס אֶת זְרוֹעָהּ שֶׁל מִרְיָם. הִיא מָשְׁכָה אוֹתָהּ בַּחֲזָרָה בְּכוֹחַ. הוּא שׁוּב תָּפַס בָּהּ וְנִיסָּה לִמְשׁוֹךְ אוֹתָהּ לְאוֹרֶךְ הַתּוֹר.
פָּנֶיהָ שֶׁל הַבַּחוּרָה הֶאְדִּימוּ. הַזְּקֵנָה וְהַנַּעַר מִיהֲרוּ קָדִימָה. סְפֶּנְסֶר נִיסָּה לַחֲמוֹק, אֲבָל הִיא הִכְּתָה בּוֹ עִם תִּיק הַבַּד שֶׁלָּהּ וְהַנַּעַר אָחַז בִּזְרוֹעָהּ הַחוֹפְשִׁית שֶׁל הַבַּחוּרָה וּמַסְרֵגוֹת נָפְלוּ עַל אֲרִיחֵי הָרִצְפָּה בִּנְקִישָׁה. הַזְּקֵנָה צָעֲקָה. הוּא חָשַׁב שֶׁזֶּה נִשְׁמַע כְּמוֹ שְׂפַת הַקְּלָלוֹת הַמּוּבֶנֶת לַכּוֹל. הָרְדִיד שֶׁל מִרְיָם נָפַל אַרְצָה. אֲנָשִׁים נָעֲצוּ מַבָּטִים. הַנַּעַר זָעַק, "אַתָּה מַכְאִיב לָהּ!"
סְפֶּנְסֶר תָּפַס שֶׁהוּא מַרְגִּישׁ אֶת עֶצֶם הַזְּרוֹעַ שֶׁל הַבַּחוּרָה. הוּא עָזַב אֶת יָדָהּ. הָאוּס שָׁלַח מַבָּט לְעֶבְרוֹ. הַפָּנִים הַמְּטוּנָּפוֹת שֶׁל הָעוֹמְדִים בְּתוֹר בָּהוּ בּוֹ. 
סְפֶּנְסֶר חָזַר לַדּוּכָן שֶׁלּוֹ וְחָטַף מִמֶּנּוּ גִּיר. הוּא כָּתַב CT עַל חוּלְצָתָהּ הַמְּקוּמֶּטֶת שֶׁל מִרְיָם, אַחֵר כָּךְ קָרָא לְזִקְנָה לְהִתְקָרֵב. עַל כְּתֵפָהּ הַיְּמָנִית הוּא צַיָּיר X גָּדוֹל מוּקָּף בְּמַעְגָּל.
אֶחָד הַמְּפַקְּחִים בָּא לִרְאוֹת עַל מָה הַמְּהוּמָה. "פִּיגּוּר שִׂכְלִי?" הוּא שָׁאַל, כְּשֶׁהִבִּיט בְּזִקְנָה מִתְקַדֶּמֶת בְּתוֹר עִם מִרְיָם וְהַנַּעַר.
"כֵּן," אָמַר סְפֶּנְסֶר. "רָאִיתִי אֶת זֶה בָּעֵינַיִים שֶׁלָּהּ. הִיא לֹא לְגַמְרֵי שָׁם." הוּא לֹא טָרַח לְסַמֵּן אֶת הַנַּעַר, הוּא יוּחְזַר אִיתָּהּ בְּאוֹפֶן אוֹטוֹמָטִי, וְאַחַר כָּךְ סְפֶּנְסֶר יִמְצָא אֶת מִרְיָם בַּמִּרְפָּאָה וִינַחֵם אוֹתָהּ.
הַמְּפַקֵּחַ הִתְרַחֵק. סְפֶּנְסֶר סִידֵּר מֵחָדָשׁ אֶת גִּירָיו בְּשׁוּרוֹת נְקִיּוּת וְיָפוֹת. הָאוּס חָזַר לַעֲבוֹד, אֲבָל נִרְאֶה הָיָה שֶׁדַּעְתּוֹ מוּסַּחַת, בּוֹדֵק שׁוּב וָשׁוּב אֶת לוּחַ הַכְּתִיבָה הָאָרוּר שֶׁלּוֹ. אֱלוֹהִים, הֵם יִהְיוּ כָּאן כָּל הַלַּיְלָה! סְפֶּנְסֶר יִישֵּׁר אֶת חוּלְצָתוֹ וַעֲנִיבָתוֹ. הַכּוֹל בְּסֵדֶר. הַזְּקֵנָה וְהַנַּעַר יֵיעָלְמוּ בְּקָרוֹב. הוּא סִימֵּן בְּאֶצְבָּעוֹ לָבֹא בְּתוֹר. גֶּבֶר צָעַד לִפְנִים וּסְפֶּנְסֶר הֵעִיף בּוֹ מַבָּט מָהִיר – אוֹ שֶׁתַּשִּׂיג אוֹתָהּ עַכְשָׁיו אוֹ שֶׁלֹּא תַּשִּׂיג אוֹתָהּ לְעוֹלָם – וְסִימֵּן לוֹ לַעֲבוֹר. אַחַר כָּךְ אִם וּבִתָּהּ, אַחֵר כָּךְ זוּג צָעִיר.
סְפֶּנְסֶר הֶעֱבִיר אוֹתָם בִּמְהִירוּת, וְאָז סְרָק אֶת הַתּוֹר בְּחִיפּוּשׂ אַחַר מִרְיָם. הִיא, הַנַּעַר וְהַזִּקְנָה עָמְדוּ בְּתוֹר, כַּמָּה אֲנָשִׁים לִפְנֵיהֶם, הַתּוֹר לַתַּחֲנָה הַבָּאָה שֶׁבָּהּ הַמְּפַקְּחִים בָּדְקוּ אֶת סִימּוּנֵי הַגִּיר וְהִכְנִיסוּ אֶת הַמְּיוֹעָדִים לְהַחְזָרָה לְאֵזוֹר מְגוּדָּר אֶחָד, וְאֶת הַמְּיוֹעָדִים לְטִיפּוּל לְאֵזוֹר מְגוּדָּר אַחֵר. שְׁלוֹשְׁתָּם הָיוּ שְׁקוּעִים בַּשִּׂיחָה. וְאָז מִרְיָם חִייְּכָה וְהִתְרַחֲקָה, מִתְקַדֶּמֶת בְּתוֹר כְּפִי שֶׁיָּדַע שֶׁהִיא תַּעֲשֶׂה. לֹא הָיָה לָהּ שׁוּם קֶשֶׁר לַיֶּלֶד הַמְּעַצְבֵּן וּלְאִמּוֹ. סְפֶּנְסֶר עָמַד לְהַפְנוֹת אֶת מַבָּטוֹ כְּשֶׁהִבְחִין שֶׁפְרֶדְרִיק מַצְבִּיעַ עַל כְּתֵפָהּ שֶׁל הַזְּקֵנָה. הִיא הֵסִירָה אֶת מְעִילָהּ וְהִבִּיטָה בְּסִימַן הַגִּיר, וְאָז אָמְרָה מַשֶּׁהוּ לַנַּעַר.
"תִּלְבְּשִׁי אֶת הַמְּעִיל הָאָרוּר וְתִתְקַדְּמִי," הִפְטִיר סְפֶּנְסֶר. הוּא הִבִּיט בַּתּוֹר. הָאוּס הָיָה עֲדַיִין מְבוּלְבָּל וְנִרְגָּשׁ. הוּא רָאָה זֹאת עַל פִּי תְּנוּעוֹת יָדָיו, אֵיךְ עַלְעַל בַּדַּפִּים עַל לוּחַ הַכְּתִיבָה.
הוּא הִבִּיט בָּהֶם שׁוּב. הַזְּקֵנָה וְהַנַּעַר הִתְלַחֲשׁוּ, גַּבֵּיהֶם כְּפוּפִים. וְאָז הִיא הֵחֵלָּה לְגַלְגֵּל אֶת מְעִילָהּ. הִיא הוֹצִיאָה פְּקַעַת צֶמֶר מֵהַתִּיק הַקָּטָן שֶׁלָּהּ, תָּחֲבָה אֶת הַמְּעִיל לְתַחְתִּיתוֹ, וְהֶחֱזִירָה אֶת הַצֶּמֶר מֵעָלָיו.
סְפֶּנְסֶר הִתְחִיל לָצֵאת מֵבִין מַעֲקוֹת הַבַּרְזֶל, הַמִּילִּים כִּמְעַט כְּבָר יָצְאוּ לַאֲוִויר – "מָה אַתֶּם חוֹשְׁבִים שֶׁאַתֶּם עוֹשִׂים?" – וְאָז הוּא עָצַר. הַנַּעַר טָפַח עַל כְּתֵפָהּ שֶׁל מִרְיָם וְאָמַר מַשֶּׁהוּ. כַּעֲבוֹר רֶגַע הִיא מָחֲתָה אֶת סִימַן הַגִּיר מֵחוּלְצָתָהּ וְאַחַר כָּךְ הִסְתִּירָה אֶת הַכֶּתֶם הַכָּחוֹל בִּרְדִידָה.
בִּשְׁלוֹשׁ הַשָּׁנִים שֶׁעָבַד שָׁם, אַף אֶחָד לֹא חָשַׁב לַעֲשׂוֹת מַשֶּׁהוּ בְּנוֹגֵעַ לְסִימָנֵי הַגִּיר שֶׁלּוֹ. מִכָּל אֵלֶּה שֶׁהוּא אֶבְחַן – מִן הַסְּתָם הֵם מִסְתַּכְּמִים בַּאֲלָפִים – הַזְּקֵנָה וְהַנַּעַר הָיוּ הָרִאשׁוֹנִים לְהָבִין: אִם סִימְּנוּ אוֹתְךָ, זֶה רַע.
סְפֶּנְסֶר רָאָה אֵיךְ שְׁלוֹשְׁתָּם חוֹלְפִים עַל פְּנֵי הַתָּאִים הַמְּגוּדָּרִים, מִשָּׁם אֶל הַתּוֹרִים הָעִיקָּרִיִּים, שָׁם יְבַקְּשׁוּ מֵהֶם אֶת הַמִּסְמָכִים, וְהוּא כְּבָר רָאָה שֶׁמְּסַמְּכֵיהֶם מְסוּדָּרִים. לְאַחַר מִכֵּן הֵם יַאַסְפוּ אֶת מָה שֶׁנּוֹתַר מִמִּטְעָנָם, וְיָצְאוּ לַקּוֹר וְלִזְרוֹת שֶׁל אֶרֶץ שֶׁלֹּא רָאוּ מֵימֵיהֶם, לֹא הִכִּירוּ, לֹא הֵבִינוּ אֶת שְׂפָתָהּ. לְמִי שֶׁנִּשְׁאֲרוּ כָּאן זוֹ לֹא הָיְיתָה שָׂפָה, אֶלָּא רַק צְלִילִים. לֹא הָיְיתָה הֲבָנָה, רַק תִּקְוָות. מֵרֶגַע שֶׁיָּרַדְתָּ מֵהָאִי, אֶת הַסִּימָנִים שֶׁנָּשָׁאתָ אִיתְּךָ אִי אֶפְשָׁר לִתְחוֹב לַתִּיק אוֹ לְהָסִיר מֵהַבַּד. סְפֶּנְסֶר רָצָה לִקְרוֹא לָהֶם, לְהַגִּיד שֶׁהוּא מִצְטַעֵר. לִזְעוֹק אֲלֵיהֶם "בְּהַצְלָחָה!" אֲבָל מִישֶׁהוּ כְּבָר נִיגַּשׁ, עוֹד זְקֵנָה, הַפַּעַם עִם שְׁנֵי נְעָרִים וְעוֹד זָקֵן. סְפֶּנְסֶר הִנִּיחַ אֶת הַגִּיר וְשָׁלַח יָדוֹ אֶל עֵינֵיהֶם.




https://www.shortstoryproject.com/he/story/%d7%92%d7%95%d7%9c%d7%93%d7%a2%d7%a0%d7%a2-%d7%9e%d7%93%d7%99%d7%a0%d7%94/
#אַפֶּל#הִיסְטוֹרְיָה#מְהַגְּרִים#סִפְרוֹתָאמֵרִיקָאִית