בְּגִיל שְׁבַע-עֶשְׂרֵה גִּילְּתָה לוֹרְטָה שֶׁהִיא נִכְנְסָה לְהֵרָיוֹן מִבְּלוֹ סִימְפְּסוֹן. גַּם בּוּשָׁה וְגַם חֲבָל. וְלֹא כִּי טִילֵדוֹן יָצָא יֶלֶד רַע. (לְמַעַן הָאֱמֶת הוּא יַעֲשֶׂה-חַיִל כַּעֲבוֹר שְׁלוֹשִׁים וּשְׁתַּיִים שָׁנָה, כְּשֶׁיִּקְנֶה וִינַהֵל זִיכְיוֹנוֹת שֶׁל רֶשֶׁת מִסְעֲדוֹת עוֹף מְטוּגָּן מַצְלִיחָה בַּדָּרוֹם.) אֶלָּא שֶׁהֶעָתִיד שֶׁל לוֹרְטָה נִרְאֶה מַמָּשׁ מַבְטִיחַ לִפְנֵי שֶׁזֶּה קָרָה. הִיא סִייְּמָה תִּיכוֹן בְּהִצְטַיְּינוּת בְּגִיל שֵׁשׁ עֶשְׂרֵה, וְנִבְחֲרָה לָשֵׂאת אֶת נְאוּם הַפְּרֵידָה שֶׁל הַשִּׁכְבָה. אָמְנָם זֶה הָיָה בָּעֲיָירָה הָאנִי גְּרוּב בְּטֶקְסָס, כָּךְ שֶׁלֹּא הָיוּ שָׁם יוֹתֵר מִדַּי תַּלְמִידִים, וַדַּאי לֹא חֲכָמִים בִּמְיוּחָד, אֲבָל הִיא הָרְשִׁימָה אֶת מוֹרִיָּה מַסְפִּיק כְּדֵי שֶׁיַּקְפִּיצוּ אוֹתָהּ שְׁתֵּי כִּיתּוֹת, וְאָז הִמְשִׁיכָה לְקוֹלֵג' דְּנַטּוֹן לִלְמוֹד עִיתּוֹנָאוּת בְּמִלְגָּה מְלֵאָה. בִּדְנַטּוֹן פָּגְשָׁה אֶת בְּלוּ, מַתְקִין צַנֶּרֶת וְרַתָּךְ-מִתְלַמֵּד, אַדְמוֹנִי מִבָּאג-טָאסֶל שֶׁאָהַב רִיקּוּדֵי טו-סטפ. בִּתְחִילַּת שְׁנַת הַלִּימּוּדִים הַשְּׁנִיָּיה, הוּא לָקַח אוֹתָהּ לִרְקוֹד מִדֵּי עֶרֶב שְׁלוֹשָׁה שָׁבוּעוֹת רְצוּפִים. בְּסוֹפָם הָיָה הָרְתָה אֶת טִילְדּוֹן. בְּלוּ וְלוֹרְטָה מִיהֲרוּ לְהִתְחַתֵּן בְּמַהֲלַךְ סוּפַת שְׁלָגִים חֲרִיגָה בְּאוֹקְטוֹבֶּר, וְהִיא וִיתְּרָה עַל שְׁאִיפוֹתֶיהָ הָאָקָדֵמִיּוֹת, וְעַד אַחֲרֵי מוֹתוֹ שֶׁל בְּלוּ, גַּם עַל חֲלוֹמָהּ לִהְיוֹת עִיתּוֹנָאִית.
טִילְדּוֹן בָּא לְעוֹלָם בָּאָבִיב, וּלְאַחֲרָיו הָיוּ לָהּ שְׁתֵּי הַפָּלוֹת שֶׁהוֹתִירוּ אוֹתָהּ מְדוּכֵּאת, וְהִיא יִיחֲלָה לַחֲזוֹר לַמַּסְלוּל הַמַּבְטִיחַ שֶׁל חַיֶּיהָ הַקּוֹדְמִים. אֲבָל אָז נוֹלְדָה מֵלֵינְדָּה, וְעַד מְהֵרָה גַּם טִנְיָהּ. הֵם עָבְרוּ לְצַ'רְנֵל, בְּאֵזוֹר "יָדִית-הַמַּחֲבַת" בִּצְפוֹן טֶקְסָס, וְשָׁם גָּרוּ בְּבֵית אֶבֶן קָטָן מִדַּי וְחַם מִדַּי סָמוּךְ לַדְּרַיְיב-אֵין. בְּעַרְבֵי סוֹף הַשָּׁבוּעַ בַּקַּיִץ, הִיא וְהַיְּלָדִים וּבְלוֹ הָיוּ מְטַפְּסִים לַגַּג הַשָּׁטוּחַ הַמְּכוּסֶּה חָצָץ, פּוֹרְשִׁים כִּיסְאוֹת מִתְקַפְּלִים וּשְׂמִיכָה, וְצוֹפִים בַּהַקְרָנָה הַכְּפוּלָה בְּחִינָּם. אוֹתָם עַרְבִים – כְּשֶׁאוֹר בֵּין הָעַרְבַּיִים שֶׁל הָאֵזוֹר נִהְיֶה כָּחוֹל קְטִיפָתִי וְהַיְּלָדִים נִרְדְּמוּ בְּשַׂקֵּי הַשֵּׁינָה שֶׁלָּהֶם, כְּשֶׁהִיא וּבְלוֹ לָגְמוּ בִּירָה וְהִיא הִתְכַּרְבְּלָה בִּזְרוֹעוֹ וּשְׂמִיכָה עָטְפָה אֶת שְׁנֵיהֶם, בְּאַחַת הַהִזְדַּמְּנוּיוֹת מַמָּשׁ עָשׂוּ אָהֲבָה, בְּשֶׁקֶט, בְּרֶטֶט, בָּרֶבַע הַשָּׁעָה הָאַחֲרוֹנָה שֶׁל הַסֶּרֶט "בִּיטּוּחַ חַיִּים כָּפוּל" – אוֹתָם עַרְבִים, תִּיזָּכֵר לוֹרְטָה אַחֵר כָּךְ, הָיוּ הָרְגָעִים הַטּוֹבִים בְּיוֹתֵר בְּנִישּׂוּאֵיהֶם.
בְּלוּ עָבַד בְּ'פְּלָדַת צֶ'רְנֵל' וְלוֹרְטָה לֹא יָצְאָה מֵהַבַּיִת הַצָּפוּף וְטִיפְּלָה בִּילָדִים. בְּהַדְרָגָה, וּבְאִיחוּר, הֵבִינָה שֶׁאֵין לָהּ שׁוּם כִּישָּׁרוֹן מְיוּחָד לִהְיוֹת אִמָּא. הִיא לֹא הִרְגִּישָׁה אֵיבָה כְּלַפֵּי יְלָדֶיהָ, אֶלָּא כְּלַפֵּי הָאִימָּהוֹת עַצְמָהּ. תְּחִילָּה הִתְבַּיְּישָׁה בְּתַגְלִיתָהּ, אַךְ כַּעֲבוֹר כַּמָּה שָׁנִים כְּבָר לֹא נִיסְּתָה לְהַכְחִישׁ זֹאת. הִיא לֹא הִתְוַודְּתָה עַל כָּךְ בְּאוֹזְנֵי אֲחֵרִים, וַדַּאי לֹא סִיפְּרָה לַבְּלוֹ אוֹ לִילָדִים. אֲנָשִׁים נָטוּ לִנְטוֹר טִינָה לְאִימָּהוֹת שֶׁחָשְׁבוּ שֶׁהֵן שׂוֹנְאוֹת אֶת צֶאֱצָאֵיהֶן, אַף שֶׁהִיא שְׁמָהּ לֵב שֶׁהַתּוֹפָעָה נְפוֹצָה לְמַדַּי. הַהַכָּרָה בְּרִגְשׁוֹתֶיהָ, לְפָחוֹת בִּפְנֵי עַצְמָהּ, הַקַּלָּה מְעַט עַל מִצְּפוֹנָהּ וְעוֹרְרָה בָּהּ מֵחָדָשׁ אֶת הַחוּשׁ לְמַבָּט מְדוּקְדָּק וְנֶאֱמָנוּת לָאֱמֶת, בִּלְתִּי-נְעִימָה כְּכָל שֶׁתִּהְיֶה, הַחוּשׁ שֶׁגָּרַם לָהּ לְרַצּוֹת לִמְצוֹא אֶת עֲתִידָה בָּעִיתּוֹנוּת. הַמַּאֲמָץ לִהְיוֹת נֶחְמָדָה וְחוֹמֶלֶת דָּרַשׁ מִמֶּנָּה חֲקִירָה קַפְּדָנִית שֶׁל נַפְשָׁהּ, דּוֹמָה לְמַדַּי לִתְפִילָּה לְהַרְגָּשָׁתָהּ, אַף עַל פִּי שֶׁלֹּא הַחֲשִׁיבָה עַצְמָהּ אִישָּׁה דָּתִיָּיה.
לוֹרְטָה הֶאֱמִינָה שֶׁהָיְיתָה מִתְרַגֶּלֶת לְכָל זֶה אִלְמָלֵא חָלָה הָרָעָה בְּמַצַּב הָעִנְיָינִים בַּשָּׁנָה הַשְּׁמִינִית לְנִישּׂוּאֶיהָ: נִימָה – חוּט דַּקִּיק שֶׁל פְּלָדָה חַמָּה – נִתְקְעָה בְּעֵינוֹ הַשְּׂמָאלִית שֶׁל בְּלוּ. לְמַרְבֵּה הָאִירוֹנְיָה, הַתְּאוּנָה לֹא קָרְתָה בָּעֲבוֹדָה, לָכֵן "פְּלָדַת צֶ'רְנֵל" טָעֲנוּ שֶׁאֵינָם נוֹשְׂאִים בָּאַחְרָיוּת. בְּלוּ חָזַר לַעֲבוֹדָה, עִיוֵּור-כִּמְעַט בָּעַיִן הַהִיא, אַחֲרֵי נִיתּוּחַ וְחוֹדֶשׁ וָחֵצִי שֶׁל הַחְלָמָה, אֲבָל נַעֲשָׂה מְמוּרְמָר בִּגְלַל הָעַיִן שֶׁהוּשְׁחֲתָה, בִּגְלַל דְּרִישׁוֹת הַתַּשְׁלוּם הָאֵינְסוֹפִיּוֹת מִבָּתֵּי הַחוֹלִים, וּבִגְלַל מַזָּל-הֹבִישׁ בַּפְּצִיעָה אֲשֶׁר – לוֹ הָיָה לוֹ קְצָת יוֹתֵר מַזָּל – יְכוֹלָה הָיְיתָה לְהִסְתַּיֵּים בְּהֶסְדֵּר נָאֶה וְאוּלַי גַּם בַּחַיִּים נוֹחִים-לְמֶחֱצָה שֶׁל פְּרִישָׁה מוּקְדֶּמֶת.
בְּמַרְבִּית הַבְּקָרִים הוּא יָצָא לַעֲבוֹדָה בְּחָמֵשׁ וְלֹא חָזַר עַד שֵׁשׁ וָחֵצִי אוֹ שֶׁבַע בָּעֶרֶב אוֹ מְאוּחָר יוֹתֵר, אִם עָצַר בְּבַר הָ'אַרְמוֹרִי' כְּדֵי לִשְׁתּוֹת וּלְשַׂחֵק קָצָר סְנוּקֶר, מִשְׂחָק שֶׁבּוֹ הָיָה מְיוּמָּן עַד כְּדֵי הַטְעָיָיה, חֵרֶף עֵינוֹ הַפְּגוּעָה. בְּאוֹתָם לֵילוֹת, כְּשֶׁהָיָה מַגִּיעַ אֶל הַבַּיִת שֶׁנִּדְמֶה שֶׁאַף פַּעַם לֹא יִישָּׁאֵר נָקִי אוֹ מְסוּדָּר, שֶׁבּוֹ הָאָבָק גָּדַל עַל הָרָהִיטִים כְּמוֹ טַחַב, הִרְגִּישׁ לְעִתִּים קְרוֹבוֹת שֶׁהַקִּירוֹת סוֹגְרִים עָלָיו וּמְרִירוּת קְלָאוֹסְטְרוֹפּוֹבִית הָיְיתָה מִצְטַבֶּרֶת כְּמוֹ חוּמְצָה בְּקֵיבָתוֹ. אִשְׁתּוֹ רָזְתָה יוֹתֵר מִדַּי, חִיּוּךְ נִצְחִי, דַּק וְעוֹיֵן, קֵינָן בְּזָוִויּוֹת פִּיהָ, אַף שֶׁטֶּרֶם מָלְאוּ לָהּ שְׁלוֹשִׁים. הִיא תָּמִיד הָיְיתָה חֲכָמָה, וְאוּלַי זוֹ הָיְיתָה הַבְּעָיָה לְמַעֲשֶׂה. חִיזּוּרָיו הִרְחִיקוּ אוֹתָהּ מֵהַקּוֹלֵג'. הוּא יָדַע שֶׁהִיא מַאֲשִׁימָה אוֹתוֹ בַּחַיִּים שֶׁיָּצַר לִשְׁנֵיהֶם. אֲבָל הִיא הָיְיתָה אַשְׁמָה בְּכָךְ לֹא פָּחוֹת מִמֶּנּוּ, אִם מְחַפְּשִׂים אֲשֵׁמִים. נִרְאֶה לוֹ לֹא הוֹגֵן שֶׁהַשְּׂפָתַיִים שֶׁלָּהּ מְכוּוָּצוֹת כְּמוֹ שְׂרוֹךְ שֶׁל תִּיק סָגוּר, שֶׁהִיא מְטִילָה עָלָיו אַחְרָיוּת עַל הַחֲרָטוֹת שֶׁלָּהּ, בְּלִי לְהַכִּיר אַף פַּעַם בְּכָךְ שֶׁהוּא זֶה שֶׁסּוֹבֵל מֵהָעַיִן הַדְּפוּקָה, הוּא זֶה שֶׁצָּרִיךְ לַעֲבוֹד שִׁבְעִים, לִפְעָמִים שְׁמוֹנִים שָׁעוֹת בַּשָּׁבוּעַ, מוּגְלָה לַעֲבוֹדוֹת רִיתּוּךְ מֵחוּרְבָּנוֹת בִּמְקוֹם לָעֲבוֹדָה הָעִיקָּרִית שֶׁלָּמַד לַעֲשׂוֹת וְקִיבֵּל בַּעֲבוּרָהּ תַּשְׁלוּם נָאֶה, וַעֲדַיִין הָיָה מְסוּגָּל לַעֲשׂוֹתָהּ אִם הָיוּ נוֹתְנִים לוֹ הִזְדַּמְּנוּת קְטַנָּה. כְּשֶׁנִּכְנַס הַבַּיְתָה הִרְגִּישׁ לְעִתִּים קְרוֹבוֹת שֶׁהוּא בּוֹעֵר, כְּאִילּוּ כָּל גּוּפוֹ הוּא כַּר רְבִיָּיה לְנִמְלֵי-אֵשׁ, תְּחוּשָׁה שֶׁהֶחֱרִיפָה בִּגְלַל הַחוֹרִים בְּחוּלְצָתוֹ וְהַיַּבָּלוֹת הַקְּטַנּוֹת וְהַשַּׁלְפּוּחִיּוֹת מִתַּחַת לָהֶם, שָׁם מְבַעֲרֵי הָרִיתּוּךְ וְהַחִיתּוּךְ חָרְכוּ שׁוּב וָשׁוּב אֶת זְרוֹעוֹתָיו, צַוּוֹארוֹ וּפִרְקֵי יָדָיו.
לוֹרְטָה הֵבִינָה אֶת הַקֶּשֶׁר בֵּין מַצָּבוֹ לִמְרִירוּתוֹ, אֲבָל נִרְאֶה לָהּ לֹא בְּסֵדֶר שֶׁלִּפְעָמִים הוּא מוֹצִיא אֶת זֶה עָלֶיהָ וְעַל הַיְּלָדִים, צוֹעֵק עֲלֵיהֶם תִּסְתְּמוּ, תִּסְתְּמוּ, בְּשֵׁם אֱלוֹהִים, תִּסְתְּמוּ אֶת הַפֶּה הָאָרוּר שֶׁלָּכֶם, וְאַחֲרֵי הַפְּצִיעָה הוּא הִכָּה אֶת לוֹרְטָה מִדֵּי פַּעַם וְאַחַר כָּךְ דֶּרֶךְ שִׁגְרָה, פַּעַם אַחַת אֲפִילּוּ בַּחֲגוֹרַת הָעוֹר הַחוֹמָה שֶׁלּוֹ, וְאַבְזָמָהּ נִיקֵּב לָהּ חוֹר בְּמוֹתֶן, חוֹר שֶׁהִזְדַּהֵם וְסֵירֵב לְהַחֲלִים לְגַמְרֵי. הַגּוּמִי שֶׁל תַּחְתּוֹנֶיהָ הִשְׁתַּפְשֵׁף תָּמִיד בַּצַּלֶּקֶת הַנְּפוּחָה.
אַחֲרֵי הַתַּקְרִיּוֹת הָאֵלֶּה הָיָה מִסְתַּלֵּק לְבַר הָ'אַרְמוֹרִי' אוֹ – אִם הָיָה בְּמַצַּב רוּחַ שֶׁל בְּדִידוּת – לִנְסִיעוֹת אֲרוּכּוֹת לַאֲגַמִּים הַקְּרוֹבִים אוֹ לְנַחַל וּוֹסַקְלַנְטִי, שָׁם הָיָה יוֹצֵא, חוֹלֵץ נַעֲלַיִים וּמֵסִיר גַּרְבַּיִים, מְגַלְגֵּל אֶת הַגִּ'ינְס וּמְדַשְׁדֵּשׁ בְּזֶרֶם הַמַּיִם הַקָּרִים, חַלּוּקֵי הַנַּחַל מְלַטְּפִים אֶת כַּפּוֹת רַגְלָיו. הוּא הָיָה מַמְתִּין שֶׁרַכֶּבֶת תִּתְגַּלְגֵּל עַל גֶּשֶׁר הָעֵץ בַּחֲצוֹת וְחָמֵשׁ דַּקּוֹת. הוּא נָהַג לְהַצְמִיד אֶת יָדָיו לְעַמּוּדִים כְּשֶׁהָרַכֶּבֶת הָיְיתָה עוֹבֶרֶת, וּלְהַרְגִּישׁ אֶת הַתְּמוֹכָה הָרוֹעֶדֶת וְאֶת הַחוֹם הַמַּפְתִּיעַ שֶׁרוּטַּט עַד בְּסִיס הַגֶּשֶׁר. הִרְגִּיעַ אוֹתוֹ לַעֲמוֹד בַּמַּיִם הַקָּרִים וְלָגַעַת בְּעַמּוּדֵי הָעֵץ הַחֲמִימִים.
כְּשֶׁהָיָה חוֹזֵר, רָגוּעַ יוֹתֵר, מָלֵא חֲרָטָה אֲפִילּוּ, לִפְעָמִים הָיָה מוֹצִיא אֶת הַגִּיטָרָה שֶׁלּוֹ מֵהָאָרוֹן, מֵעִיר אֶת הַיְּלָדִים וְשַׂר לָהֶם בָּלָדוֹת שֶׁלָּמַד לִפְנֵי שֶׁהִתְחַתֵּן, כְּשֶׁחֲלֹם לִנְדּוֹד עִם לַהֲקָה מֵאוּלַם רִיקּוּדִים אֶחָד לְאַחַר, מִכָּאן וְעַד נַאשְׁוִויל. טילדון, מֵלֵינְדָּה וְטִנְיָהּ נֶהֱנוּ מֵהַחֵלֶק הַזֶּה שֶׁל הָעֶרֶב, אֲבָל שָׁמְרוּ מֶרְחָק, כִּי לָמְדוּ שֶׁזֹּאת הַקְדָּמָה לְכַמָּה חוֹדָשִׁים שֶׁל שֶׁקֶט יַחֲסִי, לִפְנֵי שֶׁהַמִּיצִים הַמְּסוּכָּנִים שֶׁל אֲבִיהֶם יִצְטַבְּרוּ שׁוּב.
אַחֵר כָּךְ, בַּמִּיטָּה עִם לוּרְטָה, הָיָה מְלַטֵּף אֶת בִּטְנָהּ וּמְנַשֵּׁק אֶת הַחַבָּלוֹת שֶׁגָּרַם לָהּ, וְאָז מִתְעַלֵּס אִיתָּהּ בַּעֲדִינוּת, וְהִיא הִתְעַנְּגָה עַל כָּךְ, אַף שֶׁלֹּא אָהֲבָה אֶת הַדֶּרֶךְ שֶׁהוֹבִילָה לַמָּקוֹם הַזֶּה, וְגַם לֹא רָצְתָה עוֹד יְלָדִים, וְעָשְׂתָה לָהּ מִנְהָג לְהִיטָּהֵר בָּרֶגַע שֶׁבְּלוֹ נִרְדַּם, בְּתַכְשִׁיר מַסְרִיחַ שֶׁקָּנְתָה מִמָּרִיָּה פֶרְנַנְדֵּס, מְיַילֶּדֶת שִׁגְרָה בַּשְּׁכוּנָה שֶׁנִּקְרְאָה בְּאוֹתָם יָמִים מֶקְסִיקַן-טָאוּן בַּצַּד הַמִּזְרָחִי שֶׁל צֶ'רְנֵל.
לְמָחֳרָת בַּבּוֹקֶר הָיְיתָה בּוֹחֶשֶׁת לְתוֹךְ סֵפֶל תֶּה חַם אַבְקָה צְהוּבָּה שֶׁגַּם אוֹתָהּ קִיבְּלָה מִמָּרִיָּה פֶרְנַנְדֵּס, וְהִזְכִּירָה בְּטַעְמָהּ רֵיחַ שֶׁל פוֹרְמָלִין. אַחֵר כָּךְ הָיְיתָה מְבַלָּה אֶת הַיּוֹם בְּשֵׁירוּתִים, מְקִיאָה וְלִפְעָמִים מְדַמֶּמֶת קַלּוֹת, גַּם אִם זֶה לֹא הָיָה זְמַן הַמַּחֲזוֹר. בְּעֵינֶיהָ זֶה הָיָה מְחִיר כָּבֵד לְשַׁלֵּם תְּמוּרַת שָׁעָה שֶׁל עוֹנֶג וְרוֹךְ, אֲבָל הִיא לֹא הָיְיתָה מוּכָנָה אֲפִילּוּ לְדַמְיֵין עוֹד יֶלֶד אֶחָד בַּבַּיִת הַזֶּה.
בְּעֶשְׂרִים וּשְׁנַיִים בְּמֵרְץ, בְּשָׁנָה הַשְּׁתַּיִים-עֶשְׂרֵה לְנִישּׂוּאֵיהֶם, חָזַר בְּלוּ הַבַּיְתָה עִם יוֹתֵר חוֹרִים בְּחוּלְצָתוֹ מֵהָרָגִיל. הוּא עָבַר בְּ'אַרְמוֹרִי' וְשָׁתָה שִׁישָּׁה שׁוֹטִים שֶׁל טָקִילָה וְהִפְסִיד עֶשְׂרִים וּשְׁמוֹנֶה דּוֹלָר בְּהִתְעָרְבוּת עַל מִשְׂחַק סְנוּקֶר. כְּשֶׁהִגִּיעַ, כִּמְעַט בַּחֲצוֹת, הַחֲטִיף לְלוֹרְטָה פַּעֲמַיִים בַּפַּרְצוּף, וְאָז נָסַע לַנַּחַל וּוֹסַקְלַנְטִי וְעָמַד מִתַּחַת לְתוֹמְכוֹת הַגֶּשֶׁר בְּמַיִם הַקָּרִים כְּקֶרַח, אֲבָל הָרַכֶּבֶת לֹא בָּאָה. הוּא הֶחֱמִיץ אוֹתָהּ. כַּעֲבוֹר זְמַן-מָה הִרְגִּישׁ שֶׁנִּרְגַּע גַּם כָּכָה בִּזְכוּת נְשִׁיפַת הַיַּנְשׁוּפִים שֶׁהֵחֵלּוּ לָצֵאת לִקְרַאת הָאָבִיב וּבִזְכוּת רֶטֶט הַטָּקִילָה בְּגוּפוֹ, שֶׁגָּרַם לוֹ לָחוּשׁ כָּעֵת, כְּמוֹ בִּפְעָמִים רַבּוֹת קוֹדֶם לָכֶם, דַּוְוקָא עֵרָנִי וְלֹא יַשְׁנוּנִי, אַף שֶׁיָּדַע, תּוֹךְ כְּדֵי שֶׁכְּרוֹתוֹ, שֶׁהוּא עָלוּל לֹא לִזְכּוֹר כְּלוּם לְמָחֳרָת. הוּא נָסַע הַבַּיְתָה וְהָעִיר אֶת הַיְּלָדִים, וְהֵם הֶאֱזִינוּ בְּסַבְלָנוּת כְּשֶׁפֶּרֶט שִׁיר שֶׁכָּתַב לִפְנֵי שָׁנִים וְנִקְרָא "מִתְגַּלְגֶּלֶת לָהּ רַכֶּבֶת אֲרוּכָּה" וְאַחֲרָיו בָּא בִּיצּוּעַ יָשָׁר מֵהַלֵּב שֶׁל "יָרֵחַ כָּחוֹל שֶׁל קֶנְטָקִי," וְאָז הוּא נִישֵּׁק אוֹתָם וְנָשָׂא אֶת טִנְיָהּ לַמִּיטָּה וְכִמְעַט מָעַד עַל הָאֲרוֹנִית בַּחֲדַר הַיְּלָדִים.
"אֲנִי אוֹהֵב אֶתְכֶם," אָמַר וְהִשְׁתַּהָה לְיַד הַדֶּלֶת.
אַחֲרֵי רֶגַע אָרוֹךְ אָמְרָה מֵלֵינְדָּה, "אֲנִי אוֹהֶבֶת אוֹתְךָ גַּם, אַבָּא," אֲבָל טִילְדּוֹן שָׁתַק וְהֶעֱמִיד פָּנִים שֶׁהוּא יָשֵׁן. טילדון יָדַע מָה אָבִיו רוֹצֶה, אֲבָל לֹא הִצְלִיחַ לְאַלֵּץ אֶת עַצְמוֹ לְפַיֵּיס אֶת הָאִישׁ שֶׁבִּיקֵּשׁ מְחִילָה.
בְּלוּ סָגַר אֶת דֶּלֶת חֲדַר הַשֵּׁינָה, הִשִּׁיל אֶת בְּגָדָיו לַעֲרֵמָה וְנִשְׁכָּב עַל גּוּפָהּ שֶׁל אִשְׁתּוֹ וְהֵחֵל לְנַשֵּׁק אוֹתָהּ. הִיא הָדְפָה אוֹתוֹ.
"אֲנִי מִצְטַעֵר, מְתוּקָה, מִצְטַעֵר," הוּא אָמַר וְאָז בָּכָה בְּמֶשֶׁךְ כְּעֶשֶׂר דַּקּוֹת. "אֲנִי כָּזֶה בֶּן זוֹנָה, אֲנִי יוֹדֵעַ. סְלִיחָה. סְלִיחָה, סְלִיחָה, סְלִיחָה."
הִיא שִׁכְבָה בְּלִי לָזוּז. הוּא פִּישֵּׂק אֶת בִּרְכֶּיהָ בְּכוֹחַ, לוֹחֵשׁ בְּאוֹזְנָהּ. הִיא גִּישְּׁשָׁה וְאָז – מַפְתִּיעָה גַּם אֶת עַצְמָהּ – מִתּוֹךְ דַּחַף, שֶׁרָטָה אֶת גַּבּוֹ וְאֶת פָּנָיו בְּצִיפּוֹרְנֶיהָ. הוּא חָבַט בְּרַקָּתָהּ בְּאוֹפֶן מְגוּשָּׁם, אֲבָל הִיא לֹא הִשְׁמִיעָה קוֹל. הוּא הִצְמִיד אֶת זְרוֹעוֹתֶיהָ לַמִּיטָּה וְהֵם נֶאֶבְקוּ עַד שֶׁטִּיַּלְדּוֹן דָּפַק עַל הַדֶּלֶת וְלָחַשׁ בְּהִיסּוּס, "הַכּוֹל בְּסֵדֶר?"
הַמִּילִּים שֶׁל טִילֵדוֹן יָצְרוּ שְׁבִיתַת נֶשֶׁק רִגְעִית, שְׁנֵיהֶם לֹא יָדְעוּ אֵיךְ לְהַמְשִׁיךְ. בְּלוּ אָמַר, "תַּחֲזוֹר לַמִּיטָּה, יֶלֶד."
"אִמָּא?" אָמַר טִילְדוֹן, וְלוֹרְטָה שָׁמְעָה, בְּנוֹסָף לְפַחֵד שֶׁל בָּנָה, אֶת רְצוֹנוֹ לַעֲזוֹר לָהּ. בְּבַקָּשָׁה, נִדְמֶה הָיָה שֶׁהוּא אוֹמֵר, בְּבַקָּשָׁה, בְּבַקָּשָׁה תַּגִּידִי לִי מָה לַעֲשׂוֹת, וּבְבַקָּשָׁה אֶל תַּכְרִיחִי אוֹתִי לַעֲשׂוֹת שׁוּם דָּבָר. הַקּוֹל הַזֶּה שָׁבַר אֶת לִבָּהּ.
"תַּקְשִׁיב לְאַבָּא שֶׁלְּךָ," אָמְרָה בְּנִימָה הַקְּלִילָה בְּיוֹתֵר.
הֵם שָׁמְעוּ שֶׁהוּא נָסוֹג, וְאָז, בְּלִי לְהִתְנַגֵּד עוֹד, הִנִּיחָה לַבְּלוֹ לִגְמוֹר מָה שֶׁהִתְחִיל, מַחֲזִיקָה אֶת מִשְׁעֶנֶת הַגַּב שֶׁל הַמִּיטָּה כְּדֵי שֶׁלֹּא תַּחְבּוֹט בַּקִּיר וְתַבְהִיל אֶת הַיְּלָדִים יוֹתֵר מִכְּפִי שֶׁכְּבָר הָיוּ מְבוֹהָלִים. זֶה נִגְמַר תּוֹךְ דַּקּוֹת. הִיא דָּחֲפָה אוֹתוֹ מֵעָלֶיהָ. הוּא הִתְגַּלְגֵּל וּמִיָּד נִרְדַּם.
הִיא פָּתְחָה אֶת הַדֶּלֶת. טילדון וּמֵלֵינְדָּה יָשְׁבוּ מְכַוְּוצִים, לְבוּשִׁים בְּפִיגָ'מוֹת, נִשְׁעָנִים אֶל הַקִּיר.
"הַכּוֹל בְּסֵדֶר," אָמְרָה. "תַּחְזְרוּ לְמִיטּוֹת." בָּרֶגַע הָרִאשׁוֹן הֵם לֹא זָזוּ, אֲבָל אָז הִיא אָמְרָה, "נוּ, קָדִימָה. כְּבָר מְאוּחָר." הַקּוֹל שֶׁלָּהּ הִרְגִּיעַ אוֹתָם, וְהֵם צִייְּתוּ לָהּ.
הִיא הָלְכָה לַחֲדַר הָאַמְבַּטְיָה, שָׁם נִיקְּתָה אֶת עַצְמָהּ וְטִיפְּלָה בְּפָנֶיהָ וְאָז חָזְרָה בְּשֶׁקֶט לַחֲדַר הַיְּלָדִים כְּדֵי לְוַודֵּא שֶׁהֵם יְשָׁנִים. שְׁתֵּי הַבָּנוֹת נִרְדְּמוּ, טִילְדוֹן רַק הֶעֱמִיד פָּנִים. הִיא לֹא הֵעִירָה לוֹ, רַק נָתְנָה לְכוּלָּם נְשִׁיקָה בְּמֵצַח. הִיא לָחֲשָׁה בְּאוֹזְנוֹ, "אֵין לָךְ מָה לִדְאוֹג." וְאָז יָצְאָה מֵהַחֶדֶר וְסָגְרָה אֶת הַדֶּלֶת מֵאֲחוֹרֶיהָ.
הִיא עָמְדָה לַחֲזוֹר לַחֲדַר הַשֵּׁינָה, אֲבָל לֹא יָכְלָה לְהָבִיא אֶת עַצְמָהּ לַעֲשׂוֹת זֹאת. הִיא דִּשְׁדְּשָׁה לַסָּלוֹן הֶחָשׁוּךְ וְשִׁכְבָה עַל הַסַּפָּה, רוֹצָה רַק לַעֲצוֹם עֵינַיִים לְכַמָּה דַּקּוֹת וְלֶאֱסוֹף אֶת עַצְמָהּ. הַבַּיִת הָיָה דּוֹמֵם פְּרָט לְחִיכּוּךְ עֲנָפִים בַּחַלּוֹן. הִיא קָמָה וְנִכְנְסָה לַמִּטְבָּח כִּי חָשְׁבָה לִשְׁתּוֹת אֶת הַתְּרוּפָה שֶׁל מָרִיָּה פֶרְנַנְדֵּס. הִיא יָדְעָה שֶׁבְּתוֹךְ שָׁעָה בְּעֵרֶךְ תַּתְחִיל לְהָקִיא אִם תִּשְׁתֶּה אוֹתָהּ, לָכֵן הֶחְלִיטָה לְחַכּוֹת. אַחֵר כָּךְ הוֹצִיאָה מֵאֲרוֹן הַכֵּלִים אֶת מַחֲבַת הַבַּרְזֶל הַיָּצוּק הַחֲבִיבָה עָלֶיהָ, הֶעֱבִירָה אוֹתָהּ מִיָּד לְיָד, מַרְגִּישָׁה בְּיָדֶיהָ אֶת הַכְּבֵדוּת הַמּוּכֶּרֶת. הִיא שָׁתְתָה לְאַט כּוֹס מַיִם, שָׁטְפָה אֶת הַכּוֹס, הֶחֱזִירָה לִמְיַיבֵּשׁ הַכֵּלִים, וְאָז חָזְרָה לַחֲדַר הַשֵּׁינָה כְּשֶׁהַמַּחֲבַת בְּיָדָהּ.
הִיא סָגְרָה אֶת הַדֶּלֶת וּמָשְׁכָה אֶת חוּט מְנוֹרַת הַלַּיְלָה כָּךְ שֶׁאוֹרָה הַצָּהוֹב עָטַף אֶת הַמִּיטָּה שֶׁבָּהּ שָׁכַב בַּעֲלָהּ, פִּיו פָּעוּר, גּוּפוֹ הָעֵירוֹם שָׂרוּעַ בְּפִישּׁוּט אֵיבָרִים עַל הַסְּדִינִים הַמְּפוּתָּלִים. הוּא נִרְאֶה כְּמוֹ מֵת, רָפוּי וְחִיוֵּור, מוּכְתָּם בְּיַבָּלוֹת וְשַׁלְפּוּחִיּוֹת סְבִיב צַוּוֹארוֹ וּפִרְקֵי יָדָיו. לוֹרְטָה הֶחֱזִיקָה אֶת הַיָּדִית הַקְּרִירָה וְהַשַּׁמְנוּנִית, וְאָז הֵרִימָה אֶת הַמַּחֲבַת וְחָבְטָה בְּפָנָיו. הַתַּחְתִּית הַשְּׁטוּחָה כִּיסְּתָה אֶת אַפּוֹ וְאֶת שֶׁקַע עֵינוֹ הַיְּמָנִית. הִיא שָׁמְעָה עֶצֶם נִסְדֶּקֶת וְהִרְגִּישָׁה שֶׁהַדָּם שֶׁלּוֹ נִיתַּז עַל זְרוֹעָהּ וּלְתוֹךְ שֶׁקַע צַוּוֹארָהּ.
מִיָּד הֵבִינָה שֶׁלֹּא הִכְּתָה אוֹתוֹ חָזָק כְּפִי שֶׁרָצְתָה. הִיא רָצְתָה לְרַסֵּק אֶת גּוּלְגּוֹלְתּוֹ, וְהִרְגִּישָׁה שֶׁיֵּשׁ לָהּ הַצְדָּקָה מְלֵאָה לַעֲשׂוֹת זֹאת, אֲבָל בָּרֶגַע הָאַחֲרוֹן נִרְתְּעָה מְעַט, וְדַי הָיָה בְּזֶה כְּדֵי שֶׁרַק אַפּוֹ וְאוּלַי לֶחְיוֹ נִשְׁבְּרוּ. אֲבָל הוּא לֹא זָז, וְהִיא לֹא הָיְיתָה בְּטוּחָה אִם לַמְרוֹת הָאוֹמֶץ שֶׁאָבַד לָהּ, הָרְגָה אוֹתוֹ בְּכָל זֹאת.
הִיא הִתְבּוֹנְנָה בּוֹ דַּקָּה אֲרוּכָּה, סוֹפֶרֶת כָּל שְׁנִיָּיה וּשְׁנִיָּיה. הוּא עֲדַיִין לֹא זָז. הִיא הִתְיַישְּׁבָה בַּכִּיסֵּא לְצַד הַמִּיטָּה, הַמַּחֲבַת בְּחֵיקָהּ.
הִיא הִנִּיחָה אֶת יָדָהּ עַל חָזֵהוּ בְּהִיסּוּס, מְחַפֶּשֶׂת אֶת רַחַשׁ פְּעִימוֹת לִבּוֹ. הִיא הִטְּתָה אֶת סַנְטֵרוֹ הָלְאָה מִמֶּנָּה וּבָחֲנָה אֶת הַצַּד הַשָּׁבוּר שֶׁל פָּנָיו. אַפּוֹ וְעֶצֶם הַלֶּחִי שֶׁלּוֹ הִתְחִילוּ לְהִתְנַפֵּחַ וְנִרְאוּ כְּמוֹ עִיסָּה. הַדָּם הַיָּבֵשׁ מֵהַשְּׂרִיטוֹת שֶׁשָּׂרְטָה קוֹדֶם לָכֵן יָצַר קַוִּוים שְׁחוֹרִים מֵהָרַקָּה עַד הַלֶּסֶת וְעוֹד אֶחָד עַל מִצְחוֹ. דָּם טָרִי זָלַג מַאפּוּ לִשְׂפָתוֹ הָעֶלְיוֹנָה. עַל הַסְּדִינִים הָיוּ נִתְזֵי דָּם. הִיא שָׁלְחָה יָד לְשִׁידָה וְהוֹצִיאָה מִמְחָטָה נְקִיָּיהּ מִן הַמְּגֵירָה הָעֶלְיוֹנָה וְסָפְגָה בַּעֲדִינוּת אֶת הַדָּם מִפָּנָיו עַד שֶׁהַכּוּתְנָה הַלְּבָנָה הֶאְדִּימָה כּוּלָּהּ.
כְּשֶׁהִתְעוֹרֵר כַּעֲבוֹר אַרְבָּעִים דַּקּוֹת, הִיא הִצְמִידָה מַגֶּבֶת מְלֵאָה קוּבִּיּוֹת קֶרַח לְאַפּוֹ וּלְחַיָּו. הוּא עוֹד הָיָה בְּהֶלֶם וְגִמְגֵּם, "מָה קָרָה?"
"הַשִּׁידָּה הִתְהַפְּכָה עַל הַמִּיטָּה. מַזָּל שֶׁלֹּא הָרְגָה אֶת שְׁנֵינוּ."
הִיא הִבְחִינָה שֶׁהוּא לֹא מַאֲמִין לָהּ. כָּל עוֹד הִמְתִּינָה, לֹא הִקְדִּישָׁה מַחֲשָׁבָה לְתֵירוּץ שֶׁתְּסַפֵּק כְּשֶׁיִּתְעוֹרֵר. הִפְתִּיעוּ אוֹתָהּ הַמִּילִּים שֶׁיָּצְאוּ מִפִּיהָ. גַּם לָהּ הֵן נִשְׁמְעוּ תְּמוּהוֹת, אֲבָל הִיא הֶחֱלִיטָה – מִתּוֹךְ סַקְרָנוּת – לְהִסְתַּפֵּק בְּכָךְ וְלִרְאוֹת אֵיךְ יָגִיב. הִיא הוּפְתְּעָה עוֹד יוֹתֵר כְּשֶׁלֹּא סָתַר אֶת סִיפּוּרָהּ, רַק שָׁכַב לוֹ שָׁם, רָפוּי וְנָפוּחַ. הוּא מָשַׁךְ אֶת הַסָּדִין לְכַסּוֹת אֶת גּוּפוֹ הֶחָשׂוּף.
כְּשֶׁלֹּא אָמַר שׁוּם דָּבָר, הִיא הִרְגִּישָׁה תְּזוּזָה בִּיסוֹד הַכּוֹחַ הַמַּכְרִיעַ בְּנִישּׂוּאֶיהָ.
בְּחָמֵשׁ וָחֵצִי הוּא הָלַךְ לַעֲבוֹדָה עִם אַף חָבוּשׁ, הַחֲתָכִים בְּפָנָיו הִתְחִילוּ לְהִתְקַשּׁוֹת, נִימֵי דָּם קְרוּעִים מִנְּמֵרִים אֶת עֵינוֹ הַבְּרִיאָה כְּמוֹ שֶׁנִּימְּרוּ אֶת הָעַיִן הַפְּגוּעָה כַּמָּה שָׁנִים קוֹדֶם לָכֵן.
כְּשֶׁהִתְעוֹרְרוּ טִילֵדוֹן וְהַבָּנוֹת, זְמַן קָצָר אַחֲרֵי שֶׁאֲבִיהֶם יָצָא מֵהַבַּיִת, הֵם בָּחֲנוּ אֶת פָּנֶיהָ שֶׁל אִמָּם, אֲבָל הִיא הֵבִינָה שֶׁהֵם לֹא בֶּאֱמֶת רוֹצִים שֶׁתְּסַפֵּר לָהֶם מָה קָרָה. אֶת הַחַיִּים הַפְּנִימִיִּים שֶׁל הַנִּישּׂוּאִים יֵשׁ לְהַרְחִיק מֵהֶישֵּׂג יָדָם שֶׁל יְלָדִים. אֶת זֶה הִיא יָדְעָה. לוֹרְטָה הֵכִינָה לָהֶם דַּיְיסַת שִׁבּוֹלֶת שׁוּעָל וְטוֹסְטִים, אֶת הָאֲרוּחָה לְבֵית הַסֵּפֶר, וְזֵרְזָה אוֹתָם לָצֵאת לְתַחֲנַת הַהַסָּעָה. אַחֵר כָּךְ מִיהֲרָה לְהִתְרַחֵץ. הִיא נִזְכְּרָה שֶׁלֹּא שָׁתְתָה אֶת הָאַבְקָה שֶׁל מָרִיָּה פֶרְנַנְדֵּס. אוּלַי הִיא לֹא תָּקִיא הַפַּעַם. אוּלַי הִיא פִּיתְּחָה חֲסִינוּת, כְּמוֹ מִי שֶׁהוּכַּשׁ כַּמָּה פְּעָמִים עַל יְדֵי נְחָשִׁים וְנַעֲשָׂה חָסִין לְהַכָּשׁוֹת. אֲבָל כְּשֶׁנִּיגְּשָׁה לַמְּזָוֶוה וּפָתְחָה אֶת הַפַּחִית עַל הַמַּדָּף הָעֶלְיוֹן שֶׁבָּהּ הֶחְבִּיאָה אֶת הָאַבְקָה, גִּילְּתָה שֶׁהִיא רֵיקָה. אֶת זֶה הִיא תִּפְתּוֹר מְאוּחָר יוֹתֵר. כָּרֶגַע הִיא צְרִיכָה לִשְׁמוֹר עַל רֹאשׁ צָלוּל כְּכָל הָאֶפְשָׁר. הִיא לָבְשָׁה אֶת חֲצָאִית הַצֶּמֶר הֲכִי יָפֶה שֶׁלָּהּ וּסְוֵודֶר סָגוֹל כֵּהֶה וְהָלְכָה בָּרֶגֶל לְבֵית הַמִּשְׁפָּט בְּמֶרְכַּז הָעִיר.
"אֲנִי רוֹצֶה לְהִתְגָּרֵשׁ," אָמְרָה לְפָקִיד, גֵּיְיל וּוָתֶ'רֶס, שֶׁאִיבֵּד בַּמִּלְחָמָה אֶת כָּל אַרְבַּע הָאֶצְבָּעוֹת בְּיַד שְׂמֹאל.
"לָמָּה?" הוּא שָׁאַל.
"אֲנִי לֹא אוֹהֶבֶת יוֹתֵר אֶת בַּעֲלֵי."
"זֹאת לֹא סִיבָּה מַסְפִּיק טוֹבָה מִבְּחִינַת מְדִינַת טֶקְסָס."
הִיא הִצְבִּיעָה עַל פָּנֶיהָ הַחֲבוּלוֹת, וּכְשֶׁנִּרְאֶה שֶׁהוּא עֲדַיִין לֹא מִשְׁתַּכְנֵעַ, הִנְמִיכָה בַּחֲשַׁאי אֶת גּוּמִי חֲצָאִיתָהּ בְּמוֹתֶן וְחָשְׂפָה אֶת הַנֶּקֶב מֵאַבְזַם הַחֲגוֹרָה, הִילָּה שֶׁל בָּשָׂר וָרוֹד נָפוּחַ הִקִּיפָה אֶת הַחוֹר שֶׁעוֹד הָיָה מוּגְלָתִי. זֶה תָּפַס אֶת תְּשׂוּמַת לִבּוֹ שֶׁל וַותְ'רֶס, בְּעִיקָּר בִּגְלַל הַתְּעוּזָה בַּחֲשִׂיפָה וּפָחוֹת מִשּׁוּם שֶׁהִתְרַשֵּׁם מֵהַפֶּצַע. אֲבָל הוּא לֹא הֶרְאָה שֶׁהוּא מוּפְתָּע, רַק הִמְשִׁיךְ לִלְעוֹס אֶת קֵיסַם הַשִּׁינַּיִים שֶׁכְּבָר הָיָה מְכוּרְסָם.
"נִרְאֶה לִי שֶׁאַתְּ צְרִיכָה לְדַבֵּר עִם הֵף גִּיבַנְס,"
הִיא הָלְכָה מִשָּׁם לְמִשְׂרָדוֹ שֶׁל הֵף גִּיבְּנֶס, אֶחָד מִשְּׁנֵי עוֹרְכֵי הַדִּין בָּעֲיָירָה.
"גֵּירוּשִׁים יַעֲלוּ לְךָ יוֹתֵר מִשֶּׁתַּרְוִויחִי מֵהֶם," הוּא אָמַר. "וְתִהְיִי בְּטוּחָה שֶׁבְּלוֹ לֹא יְקַבֵּל אֶת זֶה יָפֶה."
הֵף גִּיבַנְס וּבֵלוֹ סִימְפְּסוֹן נָהֲגוּ מִפַּעַם לְפַעַם לָצֵאת לָצוּד אַיָּילִים יַחַד. הוּא לֹא נִלְהָב לְשַׁמֵּשׁ עוֹרֵךְ דִּין בְּתִיק גֵּירוּשִׁים נֶגֶד יְדִידוֹ.
"קַח," אָמְרָה לוֹרְטָה, וְהוֹשִׁיטָה לְהֵף גִּיבַנְס עֶשְׂרִים וַחֲמִישָּׁה דּוֹלָר תְּמוּרַת שֵׁירוּתָיו, כֶּסֶף שֶׁצָּבְרָה בַּשָּׁנָה הָאַחֲרוֹנָה בְּכָךְ שֶׁגִּילְּחָה מִדַּי חוֹדֶשׁ כַּמָּה דּוֹלָרִים מֵחֶשְׁבּוֹן הַמַּכּוֹלֶת. "זֶה כָּל מָה שֶׁיֵּשׁ לִי כָּרֶגַע."
לַמְרוֹת הַשִּׂגְשׂוּג הַכַּלְכָּלִי שֶׁבָּא אַחֲרֵי הַמִּלְחָמָה, לֹא הָיוּ אֵלֶּה שָׁנִים טוֹבוֹת בְּצֶ'רְנָל, אִם כִּי הֵף גִּיבְּנֶס הִצְלִיחַ יָפֶה. הוּא לֹא הָיָה זָקוּק לְכֶסֶף. אֲבָל אַבָּא שֶׁלּוֹ הָיָה גַּנָּב, וְלִפְעָמִים הִיכָּה בִּפְרָאוּת אֶת אִמּוֹ וְגַם אוֹתוֹ, וּבִילָּה בַּכֶּלֶא שֶׁבַע שָׁנִים שֶׁהִגִּיעוּ לוֹ בַּדִּין בַּעֲווֹן שׁוֹד מְזוּיָּן – זֹאת הָיְתָה תְּקוּפָה שֶׁל עוֹנִי לְהֵף וְאִמּוֹ, אֲבָל הָיוּ בָּהּ גַּם בִּיטָּחוֹן יַחֲסִי וְאוֹשֶׁר לִפְרָקִים, בִּמְיוּחָד אַחֲרֵי שֶׁעָבְרוּ לָגוּר עִם סָבוֹ וְסָבָתוֹ בֶּצֶּ'רְנָל.
הֵף הִבִּיט בְּלוֹרְטָה, אִישָּׁה נְבוֹנָה אַךְ קוֹדֶרֶת, וְרָאָה בִּפְצָעֶיהָ וּבְהֶחְלֵטִיּוּת שֶׁלָּהּ הִשְׁתַּקְּפוּת מְדוּיֶּקֶת שֶׁל חַיֵּי אִמּוֹ. "בְּסֵדֶר," אָמַר, וְלֹא נָגַע בְּכֶסֶף. "זֶה מָה שֶׁצָּרִיךְ לַעֲשׂוֹת לִפְנֵי הַכּוֹל."
הִיא חָזְרָה הַבַּיְתָה, כְּפִי שֶׁהוֹרָה לָהּ הֵף, וְאַרְזֶה אֶת חֲפָצָיו הָאִישִׁיִּים שֶׁל בְּלוֹ בִּשְׁנֵי אַרְגָּזִים וְהִנִּיחָה אוֹתָם בַּמִּרְפֶּסֶת, לְצַד מִזְווֹדָה שֶׁמִּילְּאָה בִּבְגָדָיו. הִיא לָקְחָה אֶת הַיְּלָדִים לְבֵיתָהּ שֶׁל קְרוֹל לִיפִינְקוֹט. אַחֵר כָּךְ הִתְקַשְּׁרָה לַשֵּׁרִיף וּבִיקְּשָׁה שֶׁיִּשְׁלַח אֶת אֶחָד מִסְּגָנָיו לְהַרְחִיק אֶת בְּלוּ כְּשֶׁיַּגִּיעַ הַבַּיְתָה.
הֵף גִּיבַנְס כְּבָר הוֹדִיעַ מֵרֹאשׁ לְמִשְׂרַד הַשָּׁרִיף וְאַף אֶחָד שָׁם לֹא הִתְלַהֵב מֵהַמְּשִׂימָה. הֵם לֹא אָהֲבוּ סִכְסוּכִים מִשְׁפַּחְתִּיִּים, כִּי לְעִתִּים קְרוֹבוֹת אֵלֶּה הָיוּ הַמַּצָּבִים הַמְּסוּכָּנִים הַיְּחִידִים שֶׁהִתְרַחֲשׁוּ בַּצֶּ'רְנָל. רַק מְעַטִּים בַּמָּחוֹז נִפְצְעוּ בְּזָדוֹן אֶלָּא אִם כֵּן – כְּפִי שֶׁלָּמַד שָׁרִיף בְּרִיטְוַורְק מִנִּסְיוֹנוֹ – הֵם הָיוּ בַּצַּד שֶׁסָּפַג אֶת תּוֹצְאוֹתֶיהָ שֶׁל אַהֲבָה שֶׁעָלְתָה עַל שִׂרְטוֹן. בְּאוֹתָהּ שָׁנָה, 1949, כִּמְעַט לֹא הָיְיתָה פְּעִילוּת עֲבַרְיָינִית בְּצֶ'רְנָל, לָכֵן שָׁרִיף בֵּרִיטְוַורְק וְאַרְבַּעַת שׁוֹטְרָיו בִּילּוּ אֶת רוֹב זְמַנָּם בְּ'דִּינֵּג דּוֹנַג דְּאָדִי דַּיְינֶר', שׁוֹתִים קָפֶה וּמְכַרְסְמִים טַבְּעוֹת בְּצֵל, אוֹ מִסְתּוֹבְבִים בְּמִשְׂחֲקֵי פוּטְבּוֹל וְכַדּוּרְסַל שֶׁל הַתִּיכוֹן כְּדֵי לִמְנוֹעַ קְטָטוֹת בֵּין בְּנֵי נוֹעַר, אוֹ מְסַיְּירִים בִּרְחוֹבוֹת מֶקְסִיקַן-טָאוּן כְּדֵי לְוַודֵּא שֶׁהַתּוֹשָׁבִים מְבִינִים שֶׁמִּישֶׁהוּ פּוֹקֵחַ עֲלֵיהֶם עַיִן חַשְׁדָנִית. בְּשֵׁשׁ הַשָּׁנִים הַקּוֹדְמוֹת גַּם לֹא נִרְשְׁמוּ מִקְרֵי גֵּירוּשִׁים בְּצֶ'רְנָל, אַף שֶׁמַּרְבִּית הַזּוּגוֹת הַנְּשׂוּאִים, לְהַעֲרָכָתוֹ שֶׁל בְּרִיטְוַורְק, לֹא הָיוּ מְאוּשָּׁרִים. לְעִתִּים הָיָה זוּג נִפְרָד זְמַנִּית, אוֹ שֶׁבַּעַל הָיָה בּוֹרֵחַ עִם פִּילַגְשׁוֹ לִזְמַן-מָה, אוֹ שֶׁרַעְיָה בָּרְחָה עִם חֲבֵרוֹ הַטּוֹב שֶׁל בַּעֲלָהּ, רַק כְּדֵי לַחֲזוֹר כַּעֲבוֹר כַּמָּה יָמִים אוֹ שָׁבוּעוֹת. הַתַּקְרִיּוֹת הָאֵלֶּה הִסְתַּיְּימוּ בְּגֵירוּשִׁים רַק לְעִתִּים רְחוֹקוֹת. מְרִירוּת, וַדַּאי, וְגַם טִינָה מַמְאֶרֶת. לִפְעָמִים נוֹרוּ יְרִיּוֹת וְסַכִּינִים נִשְׁלְפוּ אוֹ שֶׁהָיוּ אִיּוּמֵי הִתְאַבְּדוּת. אֲבָל גֵּירוּשִׁים – רַק לְעִתִּים נְדִירוֹת.
הַשָּׁרִיף שָׁלַח אֶחָד מִסְּגָנָיו, הַגּוּץ הַשְּׁמַנְמַן בֶּן הָעֶשְׂרִים פּוֹרְטֵנִי נֶבֵּרְס, אֶל בֵּית מִשְׁפַּחַת סִימְפְּסוֹן, לְהַשְׁגִּיחַ עַל הַהֲלִיכִים. לֹא הָיָה נֶחְמָד מִצַּד הַשָּׁרִיף לִשְׁלוֹחַ מִישֶׁהוּ אַחֵר לַמְּשִׂימָה הַזּוֹ, אֲבָל בְּרִיטְוַורְק עָבַר טִיפּוּל שׁוֹרֶשׁ מַמָּשׁ בְּאוֹתוֹ בּוֹקֶר – נִיתּוּחַ רְבִיעִי מֵבִין שִׁישָּׁה שֶׁהָיוּ צְפוּיִים לוֹ – וְהוּא לֹא הָיָה בְּמַצַּב רוּחַ נֶחְמָד. הוּא לֹא רָצָה לְהִתְעַסֵּק בְּסִכְסוּךְ שֶׁל זוּג נָשׂוּי, בִּמְיוּחָד לֹא הַזּוּג בְּלוּ וְלוֹרְטָה סִימְפְּסוֹן. הוּא הִכִּיר אוֹתָם מֵאָז שֶׁעָבְרוּ לְצַ'רְנֵל. הַשָּׁרִיף וְאִשְׁתּוֹ אֲפִילּוּ שִׂיחֲקוּ קְלָפִים עִם הַסִּימְפְּסוֹנִים פַּעַם-פַּעֲמַיִים לִפְנֵי שֶׁשְּׁנֵי הַזּוּגוֹת כּוּתְּרוּ בִּילָדִים. בְּרִיטְוַורְק הָיָה מִשְׂחָק סְנוּקֶר מִפַּעַם לְפַעַם עִם בְּלוּ בְּ'אַרְמוֹרִי', אַךְ מֵאָז הַתְּאוּנָה שֶׁל בְּלוּ לִפְנֵי כַּמָּה שָׁנִים, שְׁתֵּי הַמִּשְׁפָּחוֹת רָאוּ זוֹ אֶת זוֹ רַק לְעִתִּים רְחוֹקוֹת וּלְשָׁרִיף זֶה לֹא הִפְרִיעַ. בְּלוּ סִימְפְּסוֹן הֵפִיץ אֶת בְּיֵשׁ-הַמַּזָּל שֶׁלּוֹ וְרַחֲמָיו הָעַצְמִיִּים כְּמוֹ וִירוּס, וְהַשָּׁרִיף לֹא רָצָה לְהִידָּבֵק.
חוּץ מִזֶּה, זֶה הִגִּיעַ לְפוֹרְטֵנִי נִבְרָס. הַסְּגַן הַצָּעִיר עִצְבֵּן אֶת הַשָּׁרִיף. מִשְּׁמָנָיו שֶׁל הַבָּחוּר הִרְגִּיזוּ בִּמְיוּחָד אֶת בְּרִיטְוַורְק, שֶׁהָיָה לוֹ חִילּוּף-חוֹמָרִים שֶׁל כֶּלֶב-רוּחַ וְטִיפֵּחַ דֵּעוֹת קְדוּמוֹת חַסְרוֹת הִיגָּיוֹן נֶגֶד כִּבְדֵי הַמִּשְׁקָל.
"נֶבֵּרְס צָעִיר מִדַּי," אָמַר בֵּרִיטְוַורְק לְשׁוֹטְרָיו הָאֲחֵרִים פַּעַם, אֲבָל הַסְּגַן שָׁמַע-גַּם-שְׁמַע, "הוּא עוֹד לֹא הִרְוִויחַ אֶת הַזְּכוּת לִהְיוֹת שֶׁמֶן."
הַשָּׁרִיף אוּלַּץ לְהַעֲסִיק אֶת הַבָּחוּר בֶּן הָעֶשְׂרִים מִשּׁוּם שֶׁדּוֹדוֹ שֶׁל פּוֹרְטֵנִי הָיָה כָּבוֹד שׁוֹפֵט הַמָּחוֹז קְלִיבִיס נִבְרָס. הָרוֹגֶז שֶׁעוֹרֵר טִיפּוּל הַשּׁוֹרֶשׁ בַּשָּׁרִיף גָּרַם לוֹ לְקַוּוֹת בְּסֵתֶר לִיבּוֹ שֶׁבְּלוֹ סִימְפְּסוֹן יַכְנִיס מַכּוֹת לִסְגַן הַצָּעִיר – לֹא עַד כְּדֵי גְּרִימַת פְּצִיעָה חֲמוּרָה, כַּמּוּבָן, אֲבָל מַסְפִּיק כְּדֵי לְשַׁכְנֵעַ אֶת הַגּוּץ הַצָּעִיר לְוַותֵּר עַל מְלֶאכֶת הַשִּׁיטּוּר.
יַחְלְפוּ חוֹדָשִׁים, וּבְמִשְׁפָּטוֹ שֶׁל פּוֹרְטֵנִי נִבְרָס, הַשָּׁרִיף כְּבָר יְדַבֵּר אַחֶרֶת. הוּא יָעִיד שֶׁהַסֶּגֶן הוּא שׁוֹטֵר לְדוּגְמָה, וְשֶׁהוּא הָיָה סָמוּךְ וּבָטוּחַ כִּי פּוֹרְטֵנִי מְסוּגָּל לְמַלֵּא אֶת הַמְּשִׂימָה כְּשֶׁשָּׁלַח אוֹתוֹ לְבֵית מִשְׁפַּחַת סִימְפְּסוֹן בְּאוֹתוֹ יוֹם. הַשָּׁרִיף יְסַפֵּר לְבֵית הַמִּשְׁפָּט כִּי הוּא בָּטוּחַ שֶׁהַבָּחוּר הִזְהִיר אֶת בְּלוּ סִימְפְּסוֹן לֹא לְהִתְקַדֵּם עוֹד צַעַד נוֹסָף, וְכִי יָרָה רַק עַל מְנַת לְהַרְתִּיעַ אֶת הָאִישׁ. הַמּוּשְׁבָּעִים יִזְכּוּ אֶת פּוֹרְטֵנִי נִבְרָס, לֹא מְעַט בְּשֶׁל חִיבָּתָם לְהֵף גִּיבְּנֶס שֶׁהִסְכִּים לְיַיצֵּג אֶת הַשּׁוֹטֵר הַצָּעִיר, וּמִתּוֹךְ כָּבוֹד לְשׁוֹפֵט נִבְרָס, שֶׁפָּסַל עַצְמוֹ בְּחוֹסֶר רָצוֹן מִשִּׁיפּוּט בַּתִּיק אַךְ יָשַׁב בַּשּׁוּרָה הָרִאשׁוֹנָה, בְּדִיּוּק מֵאֲחוֹרֵי אַחְיָינוֹ, וְנָעַץ מַבָּטִים רְצִינִיִּים בְּחֶבֶר הַמּוּשְׁבָּעִים כְּאִילּוּ עָמַד לְהוֹצִיא פְּסַק דִּין מִשֶּׁלּוֹ. שָׁרִיף בְּרִיטְוַורְק הוּא שֶׁיִּתְגַּלֶּה כְּאַחְרַאי לַמֶּחְדָּל, הָאָדָם שֶׁלְּמַעֲשֶׂה אָשֵׁם בַּטְּרָגֶדְיָה יוֹתֵר מִכּוֹל, וּכְתוֹצָאָה מֵהוֹפָעָתוֹ בְּבֵית הַמִּשְׁפָּט יַפְסִיד אֶת מִשְׂרָתוֹ בַּבְּחִירוֹת הַבָּאוֹת.
פּוֹרְטֵנִי הִגִּיעַ לְבֵית מִשְׁפַּחַת סִימְפְּסוֹן מְעַט אַחֲרֵי חָמֵשׁ וָחֵצִי. שְׁנֵי אַרְגָּזִים וּמִזְווֹדָה עָמְדוּ בַּמִּרְפֶּסֶת הַקִּדְמִית, מְנַבְּאִים רָעוֹת, וּפוֹרְטֵנִי הִצְטַעֵר שֶׁלֹּא הִשְׁתִּין לִפְנֵי שֶׁיָּצָא מֵהַתַּחֲנָה מִשּׁוּם שֶׁלֹּא רָצָה לִהְיוֹת תָּקוּעַ בַּשֵּׁירוּתִים שֶׁל הַסִּימְפְּסוֹנִים עִם הֵזִין בַּיָּד בְּרֶגַע שֶׁמֶר סִימְפְּסוֹן יִכָּנֵס אֶל מָה שֶׁכִּמְעַט לְבַטֵּחַ יִהְיֶה מַצָּב בִּלְתִּי נָעִים. פּוֹרְטֵנִי הָיָה מוּדְאָג שֶׁיַּרְטִיב אֶת מִכְנָסָיו בִּזְמַן שֶׁהוּא אָמוּר לְהַשְׁגִּיחַ בְּשֵׁם הַחוֹק עַל פְּרֵידָתָם שֶׁל זוּג אֶזְרָחִים. הוּא יָרַשׁ שַׁלְפּוּחִית חֲלוּשָׁה מֵהַצַּד שֶׁל אָבִיו, וְהָעִנְיָין הִסְתַּבֵּךְ בְּשֶׁל זִיהוּם כְּלָיוֹת חָמוּר בְּיַלְדוּתוֹ, וּכְתוֹצָאָה מִכָּךְ הָיָה צָרִיךְ לְהַשְׁתִּין שְׁמוֹנֶה עַד עֶשֶׂר פְּעָמִים בְּיוֹם וּלְעִתִּים קְרוֹבוֹת פַּעֲמַיִים בַּלַּיְלָה. כְּשֶׁהָיָה עַצְבָּנִי, לִפְעָמִים לֹא הִצְלִיחַ לְהִתְאַפֵּק, תְּכוּנָה שֶׁלֹּא הָיָה בָּהּ יִתְרוֹן גָּדוֹל בַּעֲבוּר אִישׁ צָעִיר, בִּמְיוּחָד לֹא סְגַן שָׁרִיף – וְהוּא נֶאֱלַץ לְהַזְמִין בְּדוֹאַר תַּחְתּוֹנִים בַּעֲלֵי רִיפּוּד כָּפוּל. הַפִּתְרוֹן צִמְצֵם, אַךְ לֹא חִיסֵּל לְגַמְרֵי, אֶת דַּאֲגָתוֹ וּבוֹשְׁתּוֹ.
בְּלוּ יָצָא לְכִיוּוּן בֵּיתוֹ כְּשֶׁמַּצַּב רוּחוֹ כְּבָר יָרוּד. הָעַיִן גֵּירְדָה לוֹ וְדִמְעָה. בְּמַהֲלַךְ הַיּוֹם נְחִירָיו הִתְנַפְּחוּ עַד שֶׁנִּסְתְּמוּ, וְהוּא נֶאֱלַץ לִנְשׁוֹם מֵהַפֶּה, וְעַכְשָׁיו גְּרוֹנוֹ כְּאֵב. מִדַּי שְׁעָתַיִים בָּלַע אַסְפִּירִין כְּדֵי לְהַפְחִית אֶת הַכְּאֵב בְּאַפּוֹ וּבְלֵחָיו הַנְּפוּחִים וּבִשְׂרִיטוֹת עַל פָּנָיו וְעַל גַּבּוֹ, אֲבָל נִדְמֶה הָיָה שֶׁזֶּה לֹא מַמָּשׁ עוֹזֵר. בְּנוֹסָף, נֶאֱלַץ לַהֲדוֹף יוֹתֵר מֵעֶשֶׂר פְּעָמִים אֶת חֲבֵרָיו לָעֲבוֹדָה שֶׁשָּׁאֲלוּ שׁוּב וָשׁוּב כֵּיצַד הוּשְׁחֲתוּ פָּנָיו.
הוּא חָזַר עַל מָה שֶׁאָמְרָה לוֹ לוֹרְטָה – הַשִּׁידָּה נָפְלָה עָלָיו כְּשֶׁיָּשֵׁן. הוּא הִתְעַלֵּף מֵהַמַּכָּה וְהָאַף שֶׁלּוֹ נִשְׁבַּר, אוּלַי גַּם הַלֶּחִי נִסְדְּקָה. חֲבֵרָיו לָעֲבוֹדָה הֵרִימוּ גַּבּוֹת וְחִיּוּכֵיהֶם הַמְּלָאכוּתִיִּים חִיזְּקוּ אֶת הַחֲשָׁד שֶׁכְּבָר קֵינָן בּוֹ שֶׁתְּאוּנָה כָּזֹאת הִיא לֹא סְבִירָה בַּמִּקְרֶה הַטּוֹב וּמִגּוֹחֶכֶת בְּמִקְרֶה הָרַע. נוֹסָף עַל כָּךְ, לֹא הָיָה לוֹ תֵּירוּץ טוֹב לִשְׂרִיטוֹת עַל פָּנָיו, שֶׁלֹּא לְדַבֵּר עַל הַשְּׂרִיטוֹת הַבִּלְתִּי נִרְאוֹת עַל גַּבּוֹ וּכְתֵפָיו, וְהוּא לֹא מָצָא סִיפּוּר טוֹב יוֹתֵר. הוּא לֹא סִיפֵּר לָהֶם שֶׁקְּצָת הִשְׁתַּגֵּעַ אֶמֶשׁ, שָׁתָה יוֹתֵר מִדַּי טָקִילָה, הִפְסִיד יוֹתֵר מִדַּי בַּסְּנוּקֶר, וְעָשָׂה אֶת הַדָּבָר שֶׁתָּמִיד גָּרַם לוֹ לְהִתְחָרֵט כְּשֶׁשָּׁתָה יוֹתֵר מִשְּׁלוֹשָׁה שׁוֹטִים וְהִפְסִיד יוֹתֵר מֵעֶשְׂרִים דּוֹלָר. הוּא גַּם לֹא סִיפֵּר לָהֶם שֶׁהוּא לֹא בֶּאֱמֶת זוֹכֵר הַרְבֵּה מִמָּה שֶׁהָיָה אַחַר כָּךְ, רַק שֶׁהִתְעוֹרֵר בַּבּוֹקֶר עִם פָּנִים נְפוּחוֹת וְכוֹאֲבוֹת, אַף שָׁבוּר, פָּנָסִים בְּעֵינָיו.
"כַּנִּרְאֶה לַשִּׁידָּה הַזּוֹ יֵשׁ צִיפּוֹרְנַיִים חַדּוֹת," אָמַר זִיק טַיֵּיט. שְׁאָר הַפּוֹעֲלִים גִּיחֲכוּ וּבְלוֹ הֵבִין שֶׁהוּא הָיָה, וְיַמְשִׁיךְ לִהְיוֹת, נוֹשֵׂא לִבְדִיחוֹת יָמִים אֲרוּכִּים, אוּלַי אֲפִילּוּ שָׁבוּעוֹת. גַּם לֹא הוֹעִיל בִּמְיוּחָד שֶׁבְּשָׁעָה אַרְבַּע אַחֲרֵי הַצָּהֳרַיִים הִסְתּוֹבֵב לוֹ הָרֹאשׁ, הָיָה לוֹ קוֹצֶר נְשִׁימָה וְהוּא הִתְמוֹטֵט עַל רִצְפַּת הַסַּדְנָה וְנֶאֱלַץ לִנְשׁוֹם לְתוֹךְ שַׂקִּית נְיָיר שֶׁהִנִּיחַ עַל פָּנָיו בֵּין פֶּטְרְסוֹן, מְנַהֵל הָעֲבוֹדָה.
אֵין סִיכּוּי שֶׁהַיּוֹם הַזֶּה יָכוֹל לִהְיוֹת יוֹתֵר גָּרוּעַ. אֲבָל אָז הוּא הִגִּיעַ הַבַּיְתָה וּמָצָא נַיֶּידֶת מִשְׁטָרָה חוֹנָה עַל הַמִּדְרָכָה, שְׁנֵי אַרְגָּזִים וּמִזְווֹדָה בַּמִּרְפֶּסֶת הַקִּדְמִית, וְדֶלֶת נְעוּלָה.
בְּלוּ חָבַט עַל הַדֶּלֶת, אֲבָל אַף אֶחָד לֹא פֶּתַח. הַמַּפְתֵּחַ שֶׁלּוֹ לֹא הָיָה עָלָיו. הֵם אַף פַּעַם לֹא נָעֲלוּ אֶת הַבַּיִת, אֶלָּא אִם כֵּן נָסְעוּ לְחַג הַמּוֹלָד, שָׁנָה לַבָּאג טָאסֶל וְשָׁנָה לְהָאנִי גְּרוּב, לְסֵירוּגִין. הוּא דָּפַק שׁוּב וְשָׁמַע צְעָדִים בַּצַּד הַשֵּׁנִי, אֲבָל אַף אֶחָד לֹא פָּתַח לוֹ.
"תִּפְתְּחִי אֶת הַדֶּלֶת הָאֲרוּרָה," הוּא אָמַר.
"קַח אֶת הַדְּבָרִים שֶׁלְּךָ וּלְךָ," עָנְתָה לוֹרְטָה.
הוּא הִצְמִיד לַדֶּלֶת אֶת לֶחְיוֹ הַלֹּא פְּצוּעָה וְשָׁמַע אֶת אִשְׁתּוֹ נוֹשֶׁמֶת בַּצַּד הַשֵּׁנִי, בֵּין פָּנָיו לְפָנֶיהָ הִפְרִידוּ כַּמָּה סֶנְטִימֶטְרִים שֶׁל עֵץ.
"תִּפְתְּחִי!"
"לֹא."
"אֲנִי מוּכָן לִשְׁבּוֹר אֶת הַדֶּלֶת הַמְּחוּרְבֶּנֶת." הוּא אָמַר זֹאת בְּנִימָה יְבֵשָׁה, בְּלִי שׁוּם זָדוֹן, וְזֶה הָיָה סוּג שֶׁל נִיצָּחוֹן, אַף שֶׁהִתְחָרֵט עַל הַמִּילִּים הַגַּסּוֹת. בְּדֶרֶךְ כְּלָל לֹא קִילֵּל אֶת אִשְׁתּוֹ, אֶלָּא אִם כֵּן שָׁתָה יוֹתֵר מִדַּי טָקִילָה, וְהוּא נִשְׁבַּע לְהִתְרַחֵק מִטָּקִילָה אַחֲרֵי שֶׁחָטַף סְחַרְחוֹרֶת הַיּוֹם וּמָצָא אֶת עַצְמוֹ עַל הָרִצְפָּה עִם שַׂקִּית נְיָיר עַל הַפָּנִים.
הַבָּרִיחַ נִפְתַּח. הוּא חִיכָּה כַּמָּה שְׁנִיּוֹת וְאָז פָּתַח אֶת הַדֶּלֶת וְרָאָה אַתְּ לוֹרְטָה עוֹמֶדֶת בַּקָּצֶה הַשֵּׁנִי שֶׁל הַחֶדֶר, לְיַד הָאָח.
"מָה אַתְּ עוֹשָׂה?" הוּא שָׁאַל.
"תִּישָּׁאֵר שָׁם," הִיא אָמְרָה. לֹא הָיְיתָה בֶּהָלָה בְּקוֹלָהּ. הָאֱמֶת שֶׁהוּא שָׁאַל אֶת עַצְמוֹ אִם לֹא מְדוּבָּר בְּאֵיזוֹ מְתִיחָה מוּזָרָה.
הַסִּינוּסִים שֶׁלּוֹ פָּעֲמוּ בִּכְאֵב וְהוּא הָרָגִישׁ שֶׁחוֹזֶרֶת הַסְּחַרְחוֹרֶת כְּמוֹ זוֹ שֶׁהִרְגִּישׁ כַּמָּה רְגָעִים לִפְנֵי שֶׁהִתְעַלֵּף מוּקְדָּם יוֹתֵר. הוּא נָגַע בְּאַפּוֹ. רָגִישׁ וְנָפוּחַ. הוּא דִּמְיֵין שֶׁצִּבְעוֹ כְּבָר נִהְיֶה סָגוֹל כֵּהֶה. הָעַיִן הַבְּרִיאָה וְגַם הַפְּגוּעָה גָּרְדוּ וְהִתְמַלְּאוּ דְּמָעוֹת, אֲבָל הוּא יָדַע שֶׁאָסוּר לוֹ לְגָרֵד. זֶה רַק יַחֲמִיר אֶת הַמַּצָּב. הוּא מִצְמֵץ כַּמָּה פְּעָמִים כְּדֵי לְחַדֵּד אֶת הַמַּבָּט. יַלְדּוֹן שְׁמַנְמַן בְּמַדִּים הוֹפִיעַ פִּתְאוֹם מֵהַשֵּׁירוּתִים.
"מִי אַתָּה?" שָׁאַל בְּלוּ.
"הַסְּגַן נֶבֵּרְס?" אָמַר הַיַּלְדּוֹן, קוֹלוֹ עוֹלֶה בְּסוֹף דְּבָרָיו וּתְשׁוּבָתוֹ נִשְׁמְעָה כְּמוֹ שְׁאֵלָה.
"אַתָּה קָרוֹב שֶׁל הַשּׁוֹפֵט נִבְרָס?"
"אֲנִי הָאַחְיָין שֶׁלּוֹ," אָמַר פּוֹרְטֵנִי, כִּמְעַט נָבוֹךְ.
"צֵא מִפֹּה," אָמְרָה לוֹרְטָה. "הַשּׁוֹטֵר יִיסַּע אַחֲרֶיךָ לְפוּנְדָּק צֶ'רְנֵל אוֹ לְכָל מָקוֹם שֶׁתִּבְחַר. אֲבָל אַתָּה מוּכְרָח לָלֶכֶת. עַכְשָׁיו."
"עַל מָה אַתְּ מְדַבֶּרֶת?" בְּלוּ הִנִּיחַ שְׁמָהּ שֶׁלֹּא עָשָׂה אֶתְמוֹל בַּלַּיְלָה, זֶה כַּנִּרְאֶה הָיָה גָּרוּעַ, בְּהִתְחַשֵּׁב בְּמַצַּב פָּנָיו וְגַם פָּנֶיהָ, אֲבָל הוּא לֹא צִיפָּה שֶׁיִּהְיוּ לְמַעֲשָׂיו הַשְׁלָכוֹת מִידִיּוֹת וְקָשׁוֹת כָּל כָּךְ. כָּרֶגַע לֹא רָצָה אֶלָּא לִשְׁכַּב בְּמִיטָּתוֹ וְלִישׁוֹן חֲצִי יוֹם.
"בְּלוּ. צֵא עַכְשָׁיו."
"אֵיפֹה הַיְּלָדִים?"
"בַּחוּץ," הִיא אָמְרָה. בְּלוּ הִתְקַשָּׁה לְהַחְלִיט אִם הִיא מִתְיַיחֶסֶת לִילָדִים אוֹ שׁוּב פּוֹקֶדֶת עָלָיו. הוּא נָשַׁם עָמוֹק דֶּרֶךְ הַפֶּה, כִּי שָׁכַח שׁוּב בְּבִלְבּוּל הָרִגְעִי, שֶׁזֹּאת הַדֶּרֶךְ הַיְּחִידָה שֶׁבָּהּ הוּא מְסוּגָּל לִנְשׁוֹם. הוּא הִרְגִּישׁ שֶׁסְּחַרְחוֹרֶת עוֹמֶדֶת לֶאֱפוֹף אוֹתוֹ.
"בּוֹא אִיתִּי, מַר סִימְפְּסוֹן," אָמַר פּוֹרְטֵנִי בְּעַצְבָּנוּת. "אֲנִי אֶעֱזוֹר לְךָ לְהַעֲמִיס אֶת הַחֲפֵצִים שֶׁלָּךְ."
"לוֹרְטָה," אָמַר בְּלוּ. הוּא שָׁמַע בַּכְיָינוּת בְּקוֹלוֹ-שֶׁלּוֹ, וְזֶה הִפְתִּיעַ וְהֵבִיךְ אוֹתוֹ.
"צֵא, בְּלוּ," הִיא אָמְרָה, יוֹתֵר בְּשֶׁקֶט. הוּא זִיהָה נִימָה שֶׁל רַחֲמִים, רוֹךְ שֶׁחָשַׁב שֶׁיּוּכַל לְמַנֵּף לְטוֹבָתוֹ.
"בּוֹאִי נִשְׁתֶּה כּוֹס תֶּה, אַתְּ וַאֲנִי, וּנְדַבֵּר עַל זֶה." הוּא הִתְיַישֵּׁב עַל הַכִּיסֵּא הַקָּרוֹב בְּיוֹתֵר לַדֶּלֶת.
"לֹא, בְּלוּ. אַתָּה חַיָּיב לָלֶכֶת."
"אֲנִי לֹא מַרְגִּישׁ טוֹב, תֵּדְעִי לְךָ. הָיָה לִי יוֹם קָשֶׁה, לוֹרְטָה. אֲנִי צָרִיךְ לָנוּחַ."
"אֲדוֹנִי," אָמַר פּוֹרְטֵנִי, "צַר לִי אֲבָל אַתָּה צָרִיךְ לָצֵאת. אֲנִי אֶעֱזוֹר לְךָ."
" הֵף גִּיבְּנֶס יְדַבֵּר אִיתְּךָ בַּבּוֹקֶר," אָמְרָה לוֹרְטָה.
"הֵף גִּיבְּנֶס?"
"הָעוֹרֵךְ דִּין שֶׁלִּי."
"הֵף? מָה זֹאת אוֹמֶרֶת הֵף גִּיבַנְס הָעוֹרֵךְ דִּין שֶׁלְּךָ? הֵף חָבֵר שֶׁלִּי."
הוּא נִזְכַּר לְפֶתַע בְּבֵירוּר בַּפַּעַם הָאַחֲרוֹנָה שֶׁיָּצָא עִם הֵף לָצוּד, שְׁנֵיהֶם כּוֹרְעִים בֶּרֶךְ בֵּין שִׂיחִים, אוֹר שֶׁל טֶרֶם שַׁחַר מְכַסָּה עֲלֵיהֶם, הֶבֶל פִּיהֶם הוֹפֵךְ לְאֵדִים בָּאֲוִויר שֶׁל נוֹבֶמְבֶּר, שְׁנֵיהֶם מְחַכִּים, מְחַכִּים, מְחַכִּים שֶׁהָאַיָּילִים יוֹפִיעוּ בָּאָחוּ לְיַד הָאֲגַם. הוּא אָהַב רְגָעִים כָּאֵלֶּה, נְדִירִים כְּכָל שֶׁהָיוּ, כְּשֶׁהוּא וְעוֹד גֶּבֶר שֶׁהֵבִין אֶת הַגַּדְלוּת וְהַיּוֹפִי וְהַמֶּתַח שֶׁבַּדְּמָמָה הַזֹּאת, כּוֹרְעִים יַחְדָּיו, צוֹפִים וּמְחַכִּים בְּסַבְלָנוּת.
"זֶה נִגְמַר," הִיא אָמְרָה.
"בּוֹא אִיתִּי, אֲדוֹנִי," אָמַר הַסְּגַן, קוֹלוֹ נַעֲשָׂה שׁוּב דַּק עַד שֶׁהִזְכִּיר לַבְּלוֹ אַתְּ טילדון. אֵיפֹה טִיַּלְדּוֹן? אֵיפֹה הַבָּנוֹת?
פּוֹרְטֵנִי הִנִּיחַ אֶת יָדוֹ עַל זְרוֹעוֹ שֶׁל בְּלוּ, בַּמָּקוֹם שֶׁבּוֹ חָטַף בְּלוּ שַׁלְפּוּחִית בְּאוֹתוֹ יוֹם, כְּשֶׁהִפִּיל אֶת הַמַּבְעֵר וְנָפַל בְּעַצְמוֹ עַל רִצְפַּת הַבֵּטוֹן. בְּלוּ סִילֵּק אֶת יָדוֹ שֶׁל הַיַּלְדּוֹן הַצִּידָּה וְקָם עַל רַגְלָיו.
"מַר סִימְפְּסוֹן," אָמַר פּוֹרְטֵנִי, פּוֹתֵחַ אֶת כַּפְתּוֹר נַרְתִּיק הָאֶקְדָּח. פּוֹרְטֵנִי הִבְחִין כִּי בְּלוּ מַשְׁפִּיל מַבָּט אֶל חֲזִית מִכְנָסָיו. עִיגּוּל קָטָן וְכָהָה הָלַךְ וְגָדֵל. דּוֹמֶה הָיָה שֶׁשְּׂפָתָיו הַנְּפוּחוֹת שֶׁל הָאִישׁ מִתְעַקְּלוֹת בְּבוּז שֶׁל בִּיטּוּל, בּוּז כְּמוֹ זֶה שֶׁפּוֹרְטֵנִי סָפַג כָּל חַיָּיו הַמְּחוּרְבָּנִים. בְּלוּ דָּחַף אוֹתוֹ הַצִּידָּה וְצָעַד שְׁנֵי צְעָדִים אֲרוּכִּים לְעֵבֶר אִשְׁתּוֹ.
אַחֵר כָּךְ יָעִיד פּוֹרְטֵנִי בִּשְׁבוּעָה שֶׁלֹּא כִּיוּוּן אֶל גַּבּוֹ שֶׁל הָאִישׁ, אֶלָּא אֶל הָאָח, אַף עַל פִּי שֶׁאַחֲרֵי הַמִּשְׁפָּט יִיזָּכֵר לִפְעָמִים אוֹ – מְכוּסֶּה בְּזֵיעָה קָרָה – יַחֲלוֹם מַשֶּׁהוּ אַחֵר, וְיִרְאֶה אֶת אֶקְדָּחוֹ מְכַוֵּון לִנְקוּדָּה כָּלְשֶׁהִי מְעַט מִתַּחַת לַשִּׁכְמָה הַשְּׂמָאלִית שֶׁל בְּלוּ סִימְפְּסוֹן, וְיַרְגִּישׁ שׁוּב אֶת אֶצְבָּעוֹ לוֹחֶצֶת עַל הַפְּלָדָה הַמְּשׁוּמֶּנֶת קַלּוֹת שֶׁל הַהֶדֶק.
הָיְיתָה שְׁעַת דִּמְדּוּמִים וְהָאוֹרוֹת עוֹד לֹא דָּלְקוּ בְּבֵית. לוֹרְטָה הוּפְתְּעָה כְּשֶׁבַּעֲלָהּ הִתְקַדֵּם לְעֶבְרָהּ, חוֹסֵם פִּתְאוֹם אֶת הָאוֹר מֵהַחַלּוֹן. קַו הַמִּתְאָר שֶׁל צִלּוֹ הִזְכִּיר לָהּ אֶת הַבָּחוּר הַצָּעִיר – עוֹד לֹא בֶּן עֶשְׂרִים, פְּלוּמָה דַּקָּה שֶׁל זִיפִים אֲדוּמִּים עַל סַנְטֵרוֹ וְלִסְתּוֹ – שֶׁהִקְסִים אוֹתָהּ כְּשֶׁהָיְיתָה בַּקּוֹלֵג' בִּדְנַטּוֹן. בָּעֶרֶב שֶׁבּוֹ נִפְגְּשׁוּ עָמַד בְּלוּ בְּשׁוּלֵי רַחֲבַת הָרִיקּוּדִים. הוֹשִׁיט יָד. הִיא נֶעֶנְתָה לָהּ, וְהוּא סוֹבֵב אוֹתָהּ בְּרִיקּוּד וַאלְס בִּמְהִירוּת כְּפוּלָה, וְהִיא חִייְּכָה, הוֹדְתָה לוֹ עַל הָרִיקּוּד וּפָנְתָה לָלֶכֶת, אֲבָל אָז הִתְחִיל הַשִּׁיר הַבָּא – אִיטִּי, מֵלַנְכּוֹלִי, נֶהֱדָר – וְהוּא מָשַׁךְ אוֹתָהּ בַּחֲזָרָה, הִצְמִיד אוֹתָהּ אֵלָיו וְהֵם נָעוּ לְאִיטָּם בְּמַעְגָּלִים, מִתְנוֹדְדִים, וְאָז הוּא נִישֵּׁק אוֹתָהּ עַל שְׂפָתֶיהָ, מַגָּע שֶׁל נוֹצָה.
כְּשֶׁהִתְקַדֵּם עַכְשָׁיו וְסָגַר עָלֶיהָ הִיא רָאֲתָה לְשַׁבְרִיר שְׁנִייָּה אֶת פָּנָיו בִּבְהִירוּת. עֵינוֹ הַשְּׂמָאלִית מוּשְׁחֶתֶת. נִדְמֶה לָהּ שֶׁהִיא יְכוֹלָה לִרְאוֹת אֶת נִימַת הַפְּלָדָה הַתְּקוּעָה שָׁם – כְּמוֹ פֶּרַח זָעִיר וּמְשׁוּנָּן. הִנֵּה הִיא, וְנֶעֶלְמָה. הִיא שָׁמְעָה אֶת קוֹל הַיְּרִיָּיה, שֶׁהִדְהֵד בַּחֶדֶר הַקָּטָן וְהִמְשִׁיךְ לְצַלְצֵל בְּאוֹזְנֶיהָ יָמִים רַבִּים. אַחֵר כָּךְ כְּבָר לֹא רָאֲתָה עוֹד אֶת תָּוֵוי פָּנָיו שֶׁל בְּלוּ, רַק אֶת צְלָלִיתוֹ הַבְּרוּרָה נוֹפֶלֶת לְעֶבְרָהּ, מַאֲפִילָה עַל הַשֶּׁמֶשׁ.



https://www.shortstoryproject.com/he/story/%d7%a0%d7%99%d7%9e%d6%b8%d7%94/
#אַלִּימוּת#מֶתַח#נִישּׂוּאִין#סְפְּרוֹתָאמֵרִיקָאִיתְ#תֶרְבּוֹתָאמֵרִיקָאִית