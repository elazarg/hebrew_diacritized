6 בְּאוֹגוּסְט 1983
25 בְּאַפְּרִיל, רְחוֹב דָּאוֹנִינְג: הוֹדָעָה עַל כִּיבּוּשׁ מֵחָדָשׁ שֶׁל דְּרוֹם ג'וֹרְגְ'יָה שֶׁבְּאִיֵּי פוֹקְלֵנְד.
גַּב' תָאצֶ'ר: גְּבִירוֹתַי וְרַבּוֹתַי, שַׂר הַהֲגַנָּה בִּיקֵּר כָּאן כָּעֵת וְהֵבִיא לִי בְּשׁוּרוֹת נֶהֱדָרוֹת.
שַׂר הַהֲגָנָה: לְפִי הַהוֹדָעָה שֶׁקִּיבַּלְנוּ, כּוֹחוֹת בְּרִיטִיִּים נָחֲתוּ אַחֲרֵי הַצָּהֳרַיִים בִּדְרוֹם ג'וֹרְגְ'יָה, קְצָת אַחֲרֵי הַשָּׁעָה אַרְבַּע שְׁעוֹן לוֹנְדוֹן... מְפַקֵּד הַמִּבְצָע שָׁלַח אֶת הַמֶּסֶר הַבָּא: "אָנָּא הוֹדַע לְהוֹד מַלְכוּתָהּ שֶׁדָּגַל הַצִּי מִתְנוֹסֵס כָּעֵת לְצַד הַיּוֹנְיוֹן גֵ'ק. יִנְצוֹר הָאֵל אֶת הַמַּלְכָּה."
גַּב' תָּאצֶר: זֶה הַזְּמַן לַחְגּוֹג וּלְבָרֵךְ אֶת כּוֹחוֹתֵינוּ וְאֶת הַנַּחָתִים. עֶרֶב טוֹב, רַבּוֹתַי.
גַּב' תָאצֶ'ר פּוֹנָה אֶל הַדֶּלֶת שֶׁל רְחוֹב דָּאוּנִינְג 10.
כָּתַב: הַאִם נַכְרִיז מִלְחָמָה עַל אַרְגֶּנְטִינָה, גַּב' תָאצֶ'ר?
גַּב' תָאצֶ'ר (מִתְעַכֶּבֶת עַל מִפְתַּן בֵּיתָהּ): זֶה הַזְּמַן לַחְגּוֹג.
דַּמְיְינוּ תְּחִילָּה אֶת הָרְחוֹב שֶׁבּוֹ נָפְחָה אֶת נִשְׁמָתָהּ. רְחוֹב שֶׁקֶט, רוֹגַע, שֶׁעֵצִים נוֹשָׁנִים מַצִּילִים עָלָיו: רְחוֹב וּבוֹ בָּתִּים גְּבוֹהִים, שֶׁחֲזִיתוֹתֵיהֶם חֲלָקוֹת כְּמוֹ זִיגּוּג לָבָן וְעִיטּוּרֵי הַלְּבָנִים שֶׁלָּהֶם בְּצֶבַע דְּבַשׁ. חֶלְקָם ג'וֹרַגְ'יָאנִים, בַּעֲלֵי חֲזִית שְׁטוּחָה. אֲחֵרִים וִיקְטוֹרְיָאנִים, עִם חַלּוֹנוֹת מוּבְלָטִים בּוֹהֲקִים. הֵם גְּדוֹלִים מִדַּי לְמִשְׁפָּחוֹת מוֹדֶרְנִיּוֹת, וְרוּבָּם בּוּתְּרוּ לְדִירוֹת, אֲבָל זֶה אֵינוֹ מַשְׁחִית אֶת הַפְּרוֹפּוֹרְצְיוֹת הַהֲדוּרוֹת שֶׁלָּהֶם וְגַם לֹא גּוֹרֵעַ מֵהַבָּרָק הֶעָמוֹק שֶׁל דַּלְתוֹת הָעֵץ בַּכְּנִיסָה, עִם רִיבּוּעֵיהֶן הַצְּבוּעִים כָּחוֹל יָם אוֹ יָרוֹק יַעַר וְעִיטּוּרֵי הַפְּלִיז. הַחִיסָּרוֹן הַיְּחִידִי שֶׁל הַשְּׁכוּנָה הוּא שֶׁיֵּשׁ בָּהּ יוֹתֵר מְכוֹנִיּוֹת מֵאֲשֶׁר מְקוֹמוֹת חֲנָיָה. הַתּוֹשָׁבִים חוֹנִים בְּדוֹחַק, מַצִּיגִים לְרַאֲוָוה אֶת הַתָּוִוים שֶׁלָּהֶם. מִי שֶׁיֵּשׁ לוֹ חֲנָיָה צְמוּדָה לַבַּיִת נֶחֱסַם לְעִתִּים קְרוֹבוֹת. אֲבָל הֵם בַּעֲלֵי בָּתִּים סַבְלָנִיִּים, גֵּאִים בָּרְחוֹב הֲנָאָה שֶׁלָּהֶם, וְהֵם מוּכָנִים לִסְבּוֹל כְּדֵי לִחְיוֹת בּוֹ. אִם תָּרִימוּ מַבָּט תַּבְחִינוּ בַּחַלּוֹנוֹת הַגָּ'ורָגָ'יָאנִים הַמִּתְקַמְּרִים בַּעֲדִינוּת מֵעַל לִדְלָתוֹת, אוֹ בְּקֶשֶׁת חֲמִימָה שֶׁל אֲרִיחֵי טֵרָקוֹטָה, אוֹ בְּרִיצּוּד שֶׁל זְכוּכִית צִבְעוֹנִית. בָּאָבִיב עֲצֵי הַדּוּבְדְּבָן מַפְרִיחִים אִמְרוֹת מַלְמָלָה שׁוֹפְעוֹת. כַּאֲשֶׁר הָרוּחַ פּוֹשֶׁטֶת אֶת עֲלֵי הַכּוֹתֶרֶת הֵם אָצִים בְּגַלִּים וְרוּדִּים וְנוֹחֲתִים עַל הַמִּדְרָכוֹת כַּמִּרְבָּד, כְּמוֹ לִקְרַאת חֲתוּנַּת רְחוֹב שֶׁל עֲנָקִים. בַּקַּיִץ מְרַחֶפֶת וְעוֹלָה מֵהַחַלּוֹנוֹת הַפְּתוּחִים מוּזִיקָה: וִיוַואלְדִּי, מוֹצַארְט, בָּאךְ.
הָרְחוֹב עַצְמוֹ מְשַׂרְטֵט עֲקוּמָּה עֲדִינָה וּמִתְחַבֵּר לָרְחוֹב הָרָאשִׁי בְּדַרְכּוֹ אֶל מִחוּץ לָעִיר. כְּנֵסִיַּית הַשִּׁילּוּשׁ הַקָּדוֹשׁ, תְּחוּמָה כְּאִי, מְקוּשֶּׁטֶת בִּדְגָלִים צְבָאִיִּים. כְּשֶׁמַּשְׁקִיפִים עַל הָעִיר מִבַּעַד לַחַלּוֹן גָּבוֹהַּ (כְּפִי שֶׁעָשִׂיתִי בַּיּוֹם שֶׁהִתְרַחֵשׁ בּוֹ הָרֶצַח) מַרְגִּישִׁים בְּנוֹכְחוּת הַקְּרוֹבָה שֶׁל מִבְצָר וְאַרְמוֹן. אִם תָּצִיצוּ שְׂמֹאלָה, הַמִּגְדָּל הֶעָגוֹל יָגִיחַ בָּאוֹפֶק, נִדְחָק אֶל הַשְּׁמָשׁוֹת. אֲבָל בְּיָמִים שֶׁל גֶּשֶׁם וַעֲנָנִים נִישָּׂאִים, הַמִּבְצָר קָטָן, כְּמוֹ צִיּוּר חוֹבְבִים שֶׁנִּמְחַק בְּחֶלְקוֹ. קַוּוֹיו מִתְרַכְּכִים, שׁוּלָיו דּוֹהִים; הוּא מִתְכַּוֵּוץ בַּקּוֹר הַצּוֹרֵב הַנִּישָּׂא מִן הַנָּהָר, דּוֹמֶה יוֹתֵר לְהַר אָפוּף עַרְפִילִּים מֵאֲשֶׁר לָאַרְמוֹן שֶׁנִּבְנָה עֲבוּר מְלָכִים.
לַבָּתִּים שֶׁמִּיָּמִין לְכִיכַּר טְרִינִיטִי – אֲנִי מִתְכַּוֶּונֶת לְצַד יָמִין, כְּשֶׁפּוֹנִים אֶל עִיבּוּרָהּ שֶׁל הָעִיר – גַּנִּים גְּדוֹלִים, שֶׁכָּל אֶחָד מֵהֶם מְשׁוּתָּף כַּיּוֹם לִשְׁלוֹשָׁה אוֹ לְאַרְבָּעָה דַּיָּירִים. בִּתְחִילַּת שְׁנוֹת הַשְּׁמוֹנִים טֶרֶם כָּבַשׁ אֶת אַנְגְּלִיָּה רֵיחַ שְׂרֵיפָה. צַחֲנַת הַבַּרְבִּיקְיוּ הַמְּפוּחֶמֶת שֶׁל סוֹפִי הַשָּׁבוּעַ עוֹד לֹא הָיְתָה מוֹכֶרֶת אָז, לְמַעֵט בַּמִּסְבָּאוֹת הֶגְ'יָן שֶׁל מֶיְידְנְהֵד וּבָרַיי. הַגַּנִּים שֶׁלָּנוּ אָמְנָם הָיוּ מְתוּחְזָקִים לְהַפְלִיא, אַךְ רַק מְעַטִּים צָעֲדוּ בָּהֶם; לֹא הָיוּ יְלָדִים בָּרְחוֹב, רַק זוּגוֹת צְעִירִים שֶׁטֶּרֶם הִתְחִילוּ לְהִתְרַבּוֹת וְזוּגוֹת מְבוּגָּרִים יוֹתֵר, שֶׁלְּכָל הַיּוֹתֵר פָּתְחוּ מֵעֵת לְעֵת אֶת דַּלְתָּם כְּדֵי שֶׁמְּסִיבַּת עֶרֶב תִּגְלוֹשׁ אֶל הֶחָצֵר. בְּאַחֲרֵי צָהֳרַיִים חֲמִימִים הַמִּדְשָׁאוֹת הִתְלַהֲטוּ בְּאֵין מַשְׁגִּיחַ, וַחֲתוּלִים מְנוּמְנָמִים הִצְטַנְּפוּ עַל הָאֲדָמָה הַמִּתְפּוֹרֶרֶת בִּכְדֵי הָאֶבֶן. בִּסְתָיו הִתְמַקְמְקוּ עָלִים בְּחַצְרוֹת שְׁקוּעוֹת, וְנִגְרְפוּ עַל יְדֵי בַּעֲלֵיהֶם הַנִּרְגָּנִים שֶׁל דִּירוֹת מַרְתֵּף. גִּשְׁמֵי חוֹרֶף הִרְווּ אֶת הַשִּׂיחִים בְּאֵין רוֹאֶה.
אַךְ בְּקַיִץ 1983 הַפִּינָּה הַהֲדוּרָה הַזֹּאת, שֶׁתַּיָּירִים וְשׁוֹחֲרֵי קְנִיּוֹת עָקְפוּ אוֹתָהּ לָרוֹב, מָצְאָה אֶת עַצְמָהּ בְּלֵב הָעִנְיָין הַצִּיבּוּרִי. מֵאֲחוֹרֵי הַגַּנִּים שֶׁל בֵּית מִסְפַּר 20 וּבֵית מִסְפַּר 21 הִשְׂתָּרֵעַ הַמִּתְחָם שֶׁל בֵּית חוֹלִים פְּרָטִי, בִּנְיָין חִינָּנִי וְחִיוֵּור שֶׁעָמַד עַל מִגְרָשׁ פִּינָּתִי. שְׁלוֹשָׁה יָמִים לִפְנֵי שֶׁהִתְנַקְּשׁוּ בָּהּ, הִתְאַשְׁפְּזָה רֹאשׁ הַמֶּמְשָׁלָה בְּבֵית הַחוֹלִים הַזֶּה לְנִיתּוּחַ קַל בְּעֵינֶיהָ. מֵאוֹתוֹ רֶגַע, שָׂרַר בְּאֵיזוֹר תּוֹהוּ וּבְוָהוֹ. זָרִים דָּחֲקוּ אֶת רַגְלַי הַדַּיָּירִים. עִיתּוֹנָאִים וְצִוְותֵי טֵלֵוִויזְיָה חָסְמוּ אֶת הָרְחוֹב וְחָנוּ בְּלִי הַיֶּתֶר בַּחֲנִיּוֹת הַבָּתִּים. אֶפְשָׁר הָיָה לִרְאוֹת אוֹתָם מְדַשְׁדְּשִׁים כֹּה וָכֹה בְּמִשְׁעוֹל סְפִּינֶר, גּוֹרְרִים אַחֲרֵיהֶם כְּבָלִים וּתְאוּרָה, מַבְּטֵיהֶם מִתְגַּלְגְּלִים אֶל שַׁעֲרֵי בֵּית הַחוֹלִים בְּדֶרֶךְ קַלַארְנְס, צַוְּוארֵיהֶם נְתוּנִים בַּעֲנִיבַת חֶנֶק שֶׁל רְצוּעוֹת מַצְלֵמָה. מִדֵּי כַּמָּה דַּקּוֹת נִקְרְשׁוּ בְּגוּשׁ שֶׁל אֲפוֹדִים מִתְנַשְּׁמִים, כְּאִילּוּ בִּיקְּשׁוּ לְהַבְטִיחַ זֶה לְזֶה שֶׁלֹּא קוֹרֶה שׁוּם דָּבָר – אֲבָל עוֹד יִקְרֶה, בְּבוֹא הָעֵת. הֵם חִיכּוּ, וּבִזְמַן שֶׁחִיכּוּ לָגְמוּ בְּקוֹל מִיץ תַּפּוּזִים מִקִּרְטוֹנִים וּבִירָה מִפַּחִיּוֹת; הֵם אָכְלוּ, פֵּירוּרִים הִתְפַּזְּרוּ עַל בִּגְדֵיהֶם, שַׂקִּיּוֹת נְיָיר מְלוּכְלָכוֹת הוּשְׁלְכוּ אֶל עֲרוּגוֹת פְּרָחִים. אֵצֶל הָאוֹפֶה בִּקְצֵה דֶּרֶךְ לֵאוֹנַרְד הַקָּדוֹשׁ אָזְלוּ מַאֲפֵי הַגְּבִינָה כְּבָר בְּעֶשֶׂר בַּבּוֹקֶר, וְכָל הַיֶּתֶר נִגְמְרוּ עַד הַצָּהֳרַיִים. תּוֹשָׁבֵי וִינְדְזוֹר הִתְקַבְּצוּ בְּכִיכַּר טְרִינִיטִי, שַׂקִּיּוֹת קְנִיּוֹת נִדְחֲקוּ אֶל גְּדֵרוֹת נְמוּכוֹת. תָּהִינוּ מַדּוּעַ זָכִינוּ בְּכָבוֹד הַזֶּה, וּמָתַי הִיא תִּסְתַּלֵּק מִכָּאן.
וִינְדְּזוֹר הִיא לֹא מָה שֶׁאַתֶּם חוֹשְׁבִים. יֵשׁ בָּהּ יִיצּוּג לָאִינְטֵלִיגֶנְצִיָּה. בָּרֶגַע שֶׁתַּעֲשׂוּ אֶת דַּרְכְּכֶם מֵהָאַרְמוֹן לְסוֹף רְחוֹב פִיזְקוֹד, תְּגַלּוּ שֶׁלֹּא כּוּלָּם חַנְפָנִים מְלוּכָנִיִּים; וְאִם תַּחֲצוּ אֶת הַצּוֹמֶת אֶל דֶּרֶךְ לֵיאוֹנַרְד הַקָּדוֹשׁ, אַתֶּם עֲשׂוּיִים אֲפִילּוּ לַאֲתַר רֶפּוּבְּלִיקָנִים בָּאָרוֹן. אַף עַל פִּי כֵּן, הַקַּלְפִּיּוֹת לֹא הִצִּיעוּ נֶחָמָה רַבָּה לַסּוֹצְיָאלִיסְטִים הַמְּקוֹמִיִּים, וַאֲנָשִׁים מִלְמְלוּ שְׁאֵלָה קוֹלוֹת מְבוּזְבָּזִים; לֹא נוֹתְרָה לָהֶם בְּרֵירָה אֶלָּא לְהַבִּיעַ אֶת עוֹצְמַת רִגְשׁוֹתֵיהֶם בְּהַצְבָּעָה טַקְטִית, וּלְהַפְגִּין אֶת הָרוּחַ הַפּוֹעֶמֶת בְּלִבָּם בְּאֵירוּעִים אֵזוֹטֵרִיִּים בַּמֶּרְכָּז לְאָמָּנוּיוֹת. בַּמֶּרְכָּז, שֶׁהוּקַם זְמַן לֹא רַב לִפְנֵי כֵן בְּתַחֲנַת הַכַּבָּאִים הַמְּשׁוּפֶּצֶת, מָצְאוּ לָהֶם בַּמֶּה מְשׁוֹרְרִים מִטַּעַם עַצְמָם וְיַיִן לְבֶן חָמוּץ נִמְזָג שָׁם מִקִּרְטוֹנִים; בְּשַׁבָּתוֹת בַּבּוֹקֶר הָיוּ שָׁם שִׁיעוּרִים בָּאָסֶרְטִיבִיּוֹת, בְּיוֹגָה וּבְמִסְגּוּר תְּמוּנוֹת.
אֲבָל כַּאֲשֶׁר הַגָּב' תָאצֶ'ר בָּאָה לְבַקֵּר, יָצְאוּ מִתְנַגְּדֵי הַמִּשְׁטָר לָרְחוֹבוֹת. הֵם הִתְגּוֹדְדוּ בַּגּוּשִׁים, בָּחֲנוּ אֶת אַנְשֵׁי הַתִּקְשׁוֹרֶת וְהִפְנוּ אֶת כִּתְפֵיהֶם אֶל שַׁעֲרֵי בֵּית הַחוֹלִים, שֶׁשּׁוּרָה שֶׁל מְקוֹמוֹת חֲנָיָה יְקָרִים מִפָּז סוּמְּנוּ וְהוּקְצוּ שָׁם לְרוֹפְאִים בִּלְבַד.
אִישָּׁה אַחַת אָמְרָה, "יֵשׁ לִי דּוֹקְטוֹרָט, וּלְעִתִּים קְרוֹבוֹת אֲנִי מִתְפַּתֶּה לַחֲנוּת שָׁם." הַשָּׁעָה הָיְתָה מוּקְדֶּמֶת, וְכִיכַּר הַלֶּחֶם שֶׁקָּנְתָה אֵצֶל הָאוֹפֶה עוֹד הָיְתָה חֲמִימָה, הִיא חָבְקָה אוֹתָהּ אֶל גּוּפָהּ כְּמוֹ חַיַּת מַחְמָד. הִיא אָמְרָה, "דֵּעוֹת דֵּי קִיצוֹנִיּוֹת מִתְעוֹפְפוֹת כָּאן בָּאֲוִויר."
"הַדֵּעָה שֶׁלִּי הִיא סַכִּין," אָמַרְתִּי, "וְהִיא מִתְעוֹפֶפֶת יָשָׁר אֶל הַלֵּב שֶׁלָּהּ."
"הָרֶגֶשׁ שֶׁבִּיטֵּאתָ," אָמְרָה בְּהִתְפַּעֲלוּת, "הוּא הֲכִי חָזָק שֶׁשָּׁמַעְתִּי."
"טוֹב, אֲנִי צְרִיכָה לְהִיכָּנֵס," אָמַרְתִּי. "אֲנִי מְחַכֶּה לְמַר דַּאֲגָן שֶׁיָּבוֹא לְתַקֵּן לִי אֶת הַדּוֹד."
"בְּשַׁבָּת? דַּאֲגָן? אֵיזֶה כָּבוֹד. כְּדַאי שֶׁתָּזוּזִי. אִם תְּפַסְפְסִי אוֹתוֹ הוּא יִגְבַּהּ מִמְּךָ תַּשְׁלוּם. הוּא כָּרִישׁ, הָאִישׁ הַזֶּה. אֲבָל מָה אֶפְשָׁר לַעֲשׂוֹת?" הִיא שֶׁלְּתֵה עֵט מִתַּחְתִּית הַתִּיק שֶׁלָּהּ. "אֶתֵּן לְךָ אֶת הַמִּסְפָּר שֶׁלִּי." הִיא כָּתְבָה אוֹתוֹ עַל זְרוֹעִי הַחֲשׂוּפָה, כִּי לְאַף אַחַת מֵאִתָּנוּ לֹא הָיָה נְיָיר. "צַלְצְלִי אֵלַי. אַתְּ הוֹלֶכֶת לִפְעָמִים לַמֶּרְכָּז לְאָמָּנוּיוֹת? אֲנַחְנוּ יְכוֹלוֹת לְהִיפָּגֵשׁ עַל כּוֹס יַיִן."
הַפַּעֲמוֹן צִלְצֵל בְּדִיּוּק כְּשֶׁהִכְנַסְתִּי לַמְּקָרֵר אֶת הַפְרָיָיה שֶׁלִּי. בְּאוֹתוֹ רֶגַע חָשַׁבְתִּי, אֲנַחְנוּ לֹא יוֹדְעִים אֶת זֶה עַכְשָׁיו, אֲבָל יָבוֹא יוֹם וְנִיזָּכֵר בְּחִיבָּה בִּתְקוּפָה שֶׁבָּהּ הַגָּב' תָאצֶ'ר הָיְתָה כָּאן: חֲבֵרוּיוֹת חֲדָשׁוֹת נוֹצְרוּ בִּרְחוֹב, חִילּוּפֵי דְּבָרִים עַל הַשְּׁרַבְרַבִים הַמְּשׁוּתָּפִים לָנוּ. בָּאִינְטֶרְקוֹם נִשְׁמָע הַפִּצְפּוּץ הַקָּבוּעַ, כְּאִילּוּ מִישֶׁהוּ הִצִּית אֶת הַקַּו. "בּוֹא תַּעֲלֶה, מַר דַּאֲגָן," אָמַרְתִּי. יָדַעְתִּי שֶׁעָדִיף לְהִתְיַיחֵס אֵלָיו בְּכָבוֹד.
גַּרְתִּי בַּקּוֹמָה הַשְּׁלִישִׁית, הַמַּדְרֵגוֹת הָיוּ תְּלוּלוֹת וְדַאֲגָן הָיָה בַּעַל גּוּף. לָכֵן הוּפְתַּעְתִּי כְּשֶׁשָּׁמַעְתִּי אֶת הַנְּקִישָׁה בַּדֶּלֶת כַּעֲבוֹר זְמַן קָצָר כָּל כָּךְ. "שָׁלוֹם," אָמַרְתִּי. "הִצְלַחְתָּ לְהַחֲנוֹת אֶת הַטֶּנְדֵּר?"
בַּמִּסְדְּרוֹן – אוֹ בִּקְצֵה הַמַּדְרֵגוֹת לְמַעֲשֶׂה, כִּי רַק אֲנִי גַּרְתִּי בַּקּוֹמָה – עָמַד גֶּבֶר בִּמְעִיל מְרוּפָּד זוֹל. הִנֵּה הַבֵּן שֶׁל דַּאֲגָן, חָשַׁבְתִּי בִּתְמִימוּתִי. "דָּוִד?" אָמַרְתִּי.
"בֶּטַח," אָמַר.
הוּא גָּרַר אֶת עַצְמוֹ פְּנִימָה עִם תִּיק כְּלֵי הָעֲבוֹדָה שֶׁלּוֹ. עָמַדְנוּ אַף אֶל אַף בַּמְּבוֹאָה הַקְּטַנָּה. הַמְּעִיל שֶׁלּוֹ, עָבֶה דַּי וְהוֹתֵר לַקַּיִץ הָאַנְגְּלִי, תָּפַס אֶת הַמֶּרְחָב בֵּינֵינוּ. זַעְתִּי לְאָחוֹר. "מָה הַבְּעָיָה אִיתּוֹ?" שָׁאַל.
"הוּא חוֹרֵק וְדוֹפֵק. אֲנִי יוֹדַעַת שֶׁאוֹגוּסְט עַכְשָׁיו, אֲבָל..."
"לֹא, אַתְּ צוֹדֶקֶת, אַתְּ צוֹדֶקֶת, אִי אֶפְשָׁר לִסְמוֹךְ עַל מֶזֶג הָאֲוִויר. הַגּוּף חִימּוּם עוֹבֵד?"
"מִדֵּי פַּעַם."
"אֲוִויר בַּצַּנֶּרֶת," אָמַר. "אֲרוֹקֵן אוֹתָהּ בִּזְמַן שֶׁאֲנִי מְחַכֶּה. עָדִיף. אִם יֵשׁ לְךָ מַפְתֵּחַ."
בָּרֶגַע הַהוּא תָּקַף אוֹתִי הַחֲשָׁד. הוּא דִּיבֵּר עַל לְחַכּוֹת. לְחַכּוֹת לָמָּה? "אַתָּה צֶלֶם?"
הוּא לֹא עָנָה, רַק טָפַח עַל כִּיסָיו וְחִיפֵּשׂ בָּהֶם מַשֶּׁהוּ בַּאֲרֶשֶׁת זוֹעֶפֶת.
"אֲנִי מְחַכֶּה לִשְׁרַבְרַב. אַתָּה לֹא יָכוֹל פָּשׁוּט לְהִיכָּנֵס פְּנִימָה."
"אַתְּ פָּתַחְתָּ אֶת הַדֶּלֶת."
"לֹא לְךָ. בְּכָל אוֹפֶן, אֲנִי לֹא יוֹדַעַת לָמָּה טִרְחַת. מֵהַצַּד הַזֶּה אִי אֶפְשָׁר לִרְאוֹת אֶת הַשַּׁעַר הַקִּדְמִי. אַתָּה צָרִיךְ לָצֵאת מִכָּאן," אָמַרְתִּי בַּחֲרִיפוּת, "וְלִפְנוֹת שְׂמֹאלָה."
"אוֹמְרִים שֶׁהִיא תֵּצֵא מֵאֲחוֹרָה. זֹאת זָוִוית נֶהְדֶּרֶת."
הַגַּן שֶׁל בֵּית הַחוֹלִים נִשְׁקָף בְּאוֹפֶן מוּשְׁלָם מֵחֲדַר הַשֵּׁינָה שֶׁלִּי. כָּל מִי שֶׁהִקִּיף אֶת הַבַּיִת הָיָה יָכוֹל לְנַחֵשׁ אֶת זֶה.
"בִּשְׁבִיל מִי אַתָּה עוֹבֵד?" שָׁאַלְתִּי.
"אַתְּ לֹא צְרִיכָה לָדַעַת."
"אוּלַי לֹא, אֲבָל יִהְיֶה מְנוּמָּס אִם תַּגִּיד לִי." נָסוֹגְתִּי אֶל הַמִּטְבָּח, וְהוּא בָּא אַחֲרֵי. הַחֶדֶר הָיָה שְׁטוּף שֶׁמֶשׁ, וְכָעֵת רָאִיתִי אוֹתוֹ בִּבְהִירוּת: אִישׁ מוּצָק, בִּשְׁנוֹת הַשְּׁלוֹשִׁים לְחַיָּיו, מְרוּשָּׁל, עִם פָּנִים עֲגוּלּוֹת יְדִידוּתִיּוֹת וְשֵׂיעָר סָתוּר. כְּשֶׁשָּׁמַט אֶת הַתִּיק שֶׁלּוֹ עַל הַשּׁוּלְחָן וְהוֹרִיד אֶת הַמְּעִיל הוּא הִתְכַּוֵּוץ בַּחֲצִי. "בּוֹאִי נַגִּיד שֶׁאֲנִי עַצְמָאִי."
"בְּכָל מִקְרֶה," אָמַרְתִּי, "אֲנִי צְרִיכָה לְקַבֵּל תַּשְׁלוּם עַל הַשִּׁימּוּשׁ בַּנֶּכֶס שֶׁלִּי. מַגִּיעַ לִי."
"אִי אֶפְשָׁר לְתַמְחֵר אֶת זֶה," אָמַר.
לְפִי הַמְּבַטֵּא, הוּא בָּא מִלִּיבֶרְפּוּל. רָחוֹק מְאוֹד מִדַּאֲגָן, אוֹ מֵהַבֵּן שֶׁל דַּאֲגָן. אֲבָל הוּא לֹא דִּיבֵּר עַד שֶׁעָמַד בְּדֶלֶת הַכְּנִיסָה, אָז אֵיךְ יָכוֹלְתִּי לָדַעַת. הוּא יָכוֹל הָיָה לִהְיוֹת שְׁרַבְרַב, אָמַרְתִּי לְעַצְמִי. לֹא יָצָאתִי מְטוּמְטֶמֶת לְגַמְרֵי; בְּאוֹתוֹ הָרֶגַע הֶעֱסִיק אוֹתִי רַק הַכָּבוֹד הָעַצְמִי שֶׁלִּי. בַּקְשִׁי תְּעוּדָה מְזַהָה לִפְנֵי שֶׁאַתְּ מַכְנִיסָה זָר לַדִּירָה, מְיַיעֲצִים תָּמִיד. אֲבָל תָּאֲרוּ לְעַצְמְכֶם אֵיזֶה מְהוּמָה דַּאֲגָן הָיָה עוֹשֶׂה, אִם הָיִיתָ מְעַכֶּבֶת אֶת הַיֶּלֶד שֶׁלּוֹ עַל הַמַּדְרֵגוֹת, מוֹנַעַת מִמֶּנּוּ גִּישָׁה לְדָוִד הַבָּא בָּרְשִׁימָה, וּמְצַמְצֶמֶת אֶת הִזְדַּמְּנוּיוֹת הַבִּיזָּה שֶׁלּוֹ.
חַלּוֹן הַמִּטְבָּח נִשְׁקָף אֶל כִּיכַּר טְרִינִיטִי, שֶׁהָמְתָה כָּעֵת בְּנֵי אָדָם. כְּשֶׁמָּתַחְתִּי אֶת צַוּוֹארִי יָכוֹלְתִּי לִרְאוֹת כּוֹחַ מִשְׁטַרְתִּי חָדָשׁ מִשְּׂמֹאלִי, מוֹפִיעַ בְּרִיצָה קַלָּה מִכִּיוּוּן הַגַּנִּים הַפְּרָטִיִּים שֶׁל קְלַארְנְס קַרְסַנְט. "רוֹצֶה לְעַשֵּׁן?" הַמְּבַקֵּר מָצָא אֶת הַסִּיגַרְיוֹת שֶׁלּוֹ.
"לֹא. וַאֲנִי מַעֲדִיפָה שֶׁגַּם אַתָּה לֹא תְּעַשֵּׁן."
"בְּסֵדֶר גָּמוּר." הוּא דָּחַס אֶת הַחֲפִיסָה לַכִּיס שֶׁלּוֹ וְשָׁלַף מִמְחָטָה מְקוּמֶּטֶת. הוּא הִתְרַחֵק מֵהַחַלּוֹן הַגָּבוֹהַּ וְנִיגֵּב אֶת פָּנָיו; גַּם הַפָּנִים וְגַם הַמִּמְחָטָה הָיוּ קְמוּטוֹת וַאֲפוֹרוֹת. הָיָה בָּרוּר שֶׁהוּא לֹא רָגִיל לְהִיכָּנֵס בְּעוֹרְמָה לְבָתִּים פְּרָטִיִּים. הָיִיתִי נִרְגֶּזֶת עַל עַצְמִי יוֹתֵר מֵאֲשֶׁר עָלָיו. הוּא צָרִיךְ לְהִתְפַּרְנֵס, וְאוּלַי אִי אֶפְשָׁר לָבוֹא אֵלָיו בִּטְעָנוֹת שֶׁהוּא נִדְחָף פְּנִימָה כְּשֶׁאֵיזֶה אִישָּׁה מְטוּמְטֶמֶת פּוֹתַחַת לִרְוָוחָה אֶת הַדֶּלֶת שֶׁלָּהּ. "כַּמָּה זְמַן אַתָּה מִתְכַּוֵּון לְהִישָּׁאֵר?" שָׁאַלְתִּי אוֹתוֹ.
"הִיא אֲמוּרָה לָצֵאת עוֹד שָׁעָה."
"הֵבַנְתִּי." זֹאת הַסִּיבָּה אִם כֵּן לְזִמְזוּם וְלָרַחַשׁ הַגּוֹבְרִים מֵהָרְחוֹב. "אֵיךְ אַתָּה יוֹדֵעַ?"
"יֵשׁ לָנוּ מִישֶׁהִי בִּפְנִים. אָחוֹת."
הוֹשַׁטְתִּי לוֹ שְׁתֵּי מַגְּבוֹת נְיָיר. "תּוֹדָה לְךָ." הוּא קִינֵּחַ אֶת מִצְחוֹ. "הִיא עוֹמֶדֶת לָצֵאת, וְהָרוֹפְאִים וְהָאֲחָיוֹת יַעַמְדוּ בְּשׁוּרָה כְּדֵי שֶׁתּוּכַל לְהוֹדוֹת לָהֶם. הִיא תֵּלֵךְ לְאוֹרֶךְ הַשּׁוּרָה וְתַגִּיד תּוֹדָה וְשָׁלוֹם-שָׁלוֹם, אַחֵר כָּךְ תְּדַשְׁדֵּשׁ מִסָּבִיב, תִּצְלוֹל לְתוֹךְ לִימוֹזִינָה וְתֵצֵא לַדֶּרֶךְ. טוֹב, זֹאת הַתּוֹכְנִית. אֵין לִי שָׁעָה מְדוּיֶּקֶת. אָז חָשַׁבְתִּי שֶׁאִם אַגִּיעַ לְכָאן מוּקְדָּם אוֹכֶל לְהִתְאַרְגֵּן, לִבְדּוֹק אֶת הַזָּוִויּוֹת."
"כַּמָּה תְּקַבֵּל עַל תּוֹצָאָה טוֹבָה?"
"מַאֲסַר עוֹלָם בְּלִי חֲנִינָה," אָמַר.
צָחַקְתִּי. "זֶה לֹא פֶּשַׁע."
"זֶה מָה שֶׁאֲנִי חוֹשֵׁב."
"זֶה דֵּי רָחוֹק," אָמַרְתִּי. "כְּלוֹמַר, אֲנִי יוֹדַעַת שֶׁיֵּשׁ לְךָ עַדְשׁוֹת מְיוּחָדוֹת, וְאַתָּה הַיָּחִיד כָּאן לְמַעְלָה, אֲבָל אַתָּה לֹא צָרִיךְ קְלוֹז-אַפּ?"
"מַמָּשׁ לֹא," אָמַר. "כָּל עוֹד יֵשׁ לִי קַו יָשִׁיר אֲנִי תּוֹפֵס אוֹתָהּ נָקִי, הַמֶּרְחָק זֶה שְׁטוּיוֹת."
הוּא כִּידְרֵר אֶת מַגֶּבֶת הַנְּיָיר וְהִסְתַּכֵּל סְבִיב לִמְצוֹא אֶת הַפַּח. לָקַחְתִּי מִמֶּנּוּ אֶת הַנְּיָיר, הוּא נָהַם מַשֶּׁהוּ, וְאָז הִתְחִיל לְהִתְעַסֵּק בִּרְצוּעוֹת הַתִּיק שֶׁלּוֹ, תִּיק קַנְבָס שֶׁנִּרְאֶה לִי מַתְאִים לְצַלֵּם לֹא פָּחוֹת מֵאֲשֶׁר לְכָל בַּעַל מְלָאכָה. אֲבָל בְּזֶה אַחַר זֶה הוּא הוֹצִיא חֶלְקֵי מַתֶּכֶת, שֶׁגַּם אֲנִי, בְּבוּרוּתִי, זִיהִיתִי שֶׁאֵינָם חֵלֶק מֵהַעֲרָכָה שֶׁל צֶלֶם. הוּא הִתְחִיל לְהַרְכִּיב אוֹתָם; קְצוֹת הָאֶצְבָּעוֹת שֶׁלּוֹ הָיוּ עֲדִינִים. בִּזְמַן שֶׁעָבַד הוּא שַׂר, כִּמְעַט בְּלַחַשׁ, פִּזְמוֹן קָטָן מִיְּצִיעֵי הַכַּדּוּרֶגֶל:
אַתָּה מִלִּיבֶרְפּוּל הַדְּפוּקָה
חַי עַל צֵ'ק מֵהַלִּשְׁכָּה
אַבָּא סוֹחֵר, אִמָּא גָּנַבְתָּ
עֲזוֹב לָנוּ ת'טסות בְּבַקָּשָׁה
"שְׁלוֹשָׁה מִילְיוֹן מוּבְטָלִים," אָמַר. "רוּבָּם גָּרִים בָּאֵיזוֹר שֶׁלָּנוּ. כָּאן בֶּטַח אֵין בְּעָיָה כָּזֹאת, מָה?"
"מַמָּשׁ לֹא. יֵשׁ מַסְפִּיק חֲנוּיוֹת מַזְכָּרוֹת כְּדֵי לְהַעֲסִיק אֶת כּוּלָּם. הָיִיתָ כְּבָר בְּהַיי סְטְרֵיְט?"
בְּלִבִּי חָשַׁבְתִּי עַל גְּדוּדֵי תַּיָּירִים שֶׁנִּדְחָקִים עַל הַמִּדְרָכוֹת, נֶאֱבָקִים עַל מַזְכָּרוֹת מְזוּיָּפוֹת וְחַיָּילֵי מִשְׁמָר עַל קְפִיץ. כְּאִילּוּ זֹאת אֶרֶץ אַחֶרֶת. שׁוּם קוֹל לֹא עָלָה מִן הָרְחוֹב. הָאִישׁ זַמְזַם, מְרוּכָּז. תָּהִיתִי אִם יֵשׁ לַפִּזְמוֹן שֶׁלּוֹ בַּיִת שֵׁנִי. בְּכָל פַּעַם שֶׁהוֹצִיא אֵיזֶה חֵלֶק מֵהַתִּיק שֶׁלּוֹ, הוּא נִיגֵּב אוֹתוֹ בְּבַד שֶׁהָיָה נָקִי יוֹתֵר מֵהַמִּמְחָטָה שֶׁלּוֹ, וְטִיפֵּל בּוֹ בַּעֲדִינוּת רוֹחֶשֶׁת כָּבוֹד כְּמוֹ נַעַר מִזְבֵּחַ שֶׁמְּמָרֵק אֶת הַכֵּלִים לְמִיסָּהּ.
כַּאֲשֶׁר הוּרְכַּב הַמַּנְגָּנוֹן הוּא הוֹשִׁיט לִי אוֹתוֹ לְבִיקּוֹרֶת. "קַת מִתְקַפֶּלֶת," אָמַר. "זֶה מָה שֶׁיָּפֶה בּוֹ. נִכְנַס לְקוּפְסַת קוֹרְנְפְלֵקְס. קוֹרְאִים לוֹ יְדִיד הָאַלְמָנוֹת. אֲבָל לֹא הַפַּעַם. דֵּנִיס הַמִּסְכֵּן, אָה? מֵעַכְשָׁיו הוּא יִצְטָרֵךְ לְבַשֵּׁל אֶת הַבֵּיצִים שֶׁלּוֹ בְּעַצְמוֹ."
בְּמַבָּט לְאָחוֹר נִדְמֶה שֶׁשָּׁעוֹת נִפְרְשׂוּ לְפָנֵינוּ כְּשֶׁיָּשַׁבְנוּ יַחַד בַּחֲדַר הַשֵּׁינָה, הוּא עַל כִּיסֵּא מִתְקַפֵּל לְיַד הַחַלּוֹן, סֵפֶל הַתֶּה שֶׁלּוֹ חָפוּן בֵּין יָדָיו, יְדִיד הָאַלְמָנוֹת לְרַגְלָיו; וַאֲנִי עַל קְצֵה הַמִּיטָּה, שֶׁמֵּעָלֶיהָ מִיהַרְתִּי לִפְרוֹשׁ שְׂמִיכָה, כְּדֵי שֶׁתִּרְאֶה מְסוּדֶּרֶת. הוּא הֵבִיא אֶת הַמְּעִיל שֶׁלּוֹ מֵהַמִּטְבָּח; אוּלַי הַכִּיסִים הָיוּ דְּחוּסִים בָּאֲבִיזָרִים הַנְּחוּצִים לַמִּתְנַקֵּשׁ. כְּשֶׁהִשְׁלִיךְ אוֹתוֹ עַל הַמִּיטָּה הֶחֱלִיק הַמְּעִיל וְנָפַל אַרְצָה. נִיסִּיתִי לִתְפּוֹס אוֹתוֹ וְהַיָּד שֶׁלִּי הֶחֱלִיקָה עַל פְּנֵי הַנַּיְילוֹן; הָיָה נִדְמֶה שֶׁיֵּשׁ לוֹ חַיִּים מִשֶּׁלּוֹ, כְּמוֹ זוֹחֵל. הִשְׁלַכְתִּי אוֹתוֹ עַל הַמִּיטָּה לְצִדִּי וְתָפַסְתִּי אוֹתוֹ מֵהַצַּוּוֹארוֹן. הוּא הִבִּיט בִּי בְּהַעֲרָכָה מְתוּנָה.
שׁוּב וָשׁוּב הִסְתַּכֵּל בַּשָּׁעוֹן שֶׁלּוֹ, אַף עַל פִּי שֶׁאָמַר שֶׁלֹּא יְדוּעָה לוֹ שָׁעָה מוּגְדֶּרֶת. פַּעַם אַחַת שִׁפְשֵׁף אֶת פְּנֵי הַשָּׁעוֹן בְּכַף יָדוֹ, כְּאִילּוּ הִתְמַלֵּא אֵדִים וְהִסְתִּיר תַּחְתֵּיהֶם שָׁעָה אַחֶרֶת. וְהוּא בָּדַק, מִזָּוִוית עֵינוֹ, שֶׁאֲנִי עֲדַיִין בַּמָּקוֹם שֶׁאֲנִי אֲמוּרָה לִהְיוֹת בּוֹ, וְהַיָּדַיִים שֶׁלִּי גָּלוּיוֹת: הוּא הִסְבִּיר שֶׁכָּךְ הוּא מַעֲדִיף. וְאָז נָעַץ שׁוּב אֶת מַבָּטוֹ בַּמִּדְשָׁאוֹת, בַּגְּדֵרוֹת הָאֲחוֹרִיּוֹת, וְהִטָּה אֶת הַכִּיסֵּא לִפְנִים עַל רַגְלָיו הַקִּדְמִיּוֹת, כְּאִילּוּ בִּיקֵּשׁ לְהִתְקָרֵב לַמַּטָּרָה שֶׁלּוֹ.
"הַנָּשִׁיּוּת הַשִּׁקְרִית שֶׁלָּהּ," אָמַרְתִּי. "בִּגְלַל זֶה אֲנִי לֹא סוֹבֶלֶת אוֹתָהּ. בִּגְלַל הַקּוֹל הַמְּזוּיָּף. בִּגְלַל אֵיךְ שֶׁהִיא מַשְׁוִויצָה בְּאַבָּא הַחֶנְוָונִי שֶׁלָּהּ וּבְמָה שֶׁהוּא לִימֵּד אוֹתָהּ, אֲבָל בָּרוּר לְךָ שֶׁאִם רַק הָיְתָה יְכוֹלָה, הִיא הָיְתָה מְשַׁנֶּה הַכּוֹל וְנוֹלֶדֶת לַעֲשִׁירִים. בִּגְלַל הָאַהֲבָה שֶׁלָּהּ לַעֲשִׁירִים, אֵיךְ שֶׁהִיא סוֹגֶדֶת לָהֶם. בִּגְלַל גַּסּוּת הַלֵּב שֶׁלָּהּ, הַבּוּרוּת שֶׁלָּהּ, וְהָאוֹפֶן שֶׁבּוֹ הִיא מִתְמוֹגֶגֶת מֵהַבּוּרוּת שֶׁלָּהּ. בִּגְלַל חוֹסֶר הָרַחֲמִים שֶׁלָּהּ. לָמָּה הִיא צְרִיכָה נִיתּוּחַ עֵינַיִים? בִּגְלַל שֶׁהִיא לֹא מְסוּגֶּלֶת לִבְכּוֹת?"
כְּשֶׁהַטֵּלֵפוֹן צִלְצֵל קָפַצְנוּ שְׁנֵינוּ. קָטַעְתִּי מָה שֶׁאָמַרְתִּי. "תַּעֲנִי," אָמַר, "זֶה בִּשְׁבִילִי."
הִתְקַשֵּׁיתִי לְהַעֲלוֹת בְּדִמְיוֹנִי אֶת רֶשֶׁת הַפְּעִילוּת מֵאֲחוֹרֵי הַהֲכָנוֹת לַיּוֹם הַזֶּה. "חַכֵּה," אָמַרְתִּי לוֹ כְּשֶׁהִדְלַקְתִּי אֶת הַקּוּמְקוּם, "תֶּה אוֹ קָפֶה? אַתָּה יוֹדֵעַ שֶׁאֲנִי מְחַכֶּה לָאִישׁ שֶׁל הַדּוֹדִים? אֲנִי בְּטוּחָה שֶׁהוּא יַגִּיעַ עוֹד מְעַט."
"דַּאֲגָן?" שָׁאַל, "לֹאאא."
"אַתָּה מַכִּיר אֶת דַּאֲגָן?"
"אֲנִי יוֹדֵעַ שֶׁהוּא לֹא יָבוֹא."
"מָה עֲשִׂיתֶם לוֹ?"
"בְּחַיֶּיךָ," אָמַר בְּבוּז. "לָמָּה שֶׁנַּעֲשָׂה לוֹ מַשֶּׁהוּ? אֵין צוֹרֶךְ. הוּא קִיבֵּל סִימָן. יֵשׁ לָנוּ חֶבְרֶ'ה בְּכָל מָקוֹם."
חֶבְרֶ'ה. מִילָּה נֶחְמָדָה. מְיוּשֶּׁנֶת כִּמְעַט. אֱלוֹהִים אַדִּירִים, חָשַׁבְתִּי, דַּאֲגָן בַּמַּחְתֶּרֶת הָאִירִית. לֹא שֶׁהַמְּבַקֵּר שֶׁלִּי צִייֵּן לְמִי הוּא שַׁיָּיךְ, אֲבָל בְּמַחְשַׁבְתִּי אָמַרְתִּי אֶת זֶה בְּקוֹל. הַמִּילִּים, רָאשֵׁי הַתֵּיבוֹת אִי-אָר-אַיי, לֹא זִעְזְעוּ אוֹ הֶחֱרִידוּ אוֹתִי כְּפִי שֶׁאוּלַי הֵן מְזַעְזְעוֹת אֶתְכֶם. אָמַרְתִּי לוֹ אֶת זֶה בִּזְמַן שֶׁהוֹצֵאתִי חָלָב מֵהַמְּקָרֵר וְחִיכִּיתִי שֶׁהַקּוּמְקוּם יִרְתַּח: אָמַרְתִּי, הָיִיתִי מוֹנַעַת מִמְּךָ לַעֲשׂוֹת אֶת זֶה אִילּוּ יָכוֹלְתִּי, אֲבָל זֶה רַק בִּגְלַל הַפַּחַד עַל עַצְמִי וְעַל מָה שֶׁיִּקְרֶה לִי אַחֵר כָּךְ: אַגַּב, מָה יִקְרֶה? אֵין לִי שׁוּם דָּבָר עִם הָאִישָּׁה הַזֹּאת, אִם כִּי (חַשְׁתִּי צוֹרֶךְ לְהוֹסִיף) אֲנִי מַאֲמִינָה שֶׁאַלִּימוּת לֹא פּוֹתֶרֶת כְּלוּם. אֲבָל לֹא הָיִיתִי מַסְגִּירָה אוֹתְךָ כִּי..."
"בֶּטַח," אָמַר, "לְכָל אֶחָד יֵשׁ סָבְתָא אִירִית. זֶה לֹא עֲרוּבָּה לִכְלוּם. אֲנִי כָּאן בִּשְׁבִיל שְׂדֵה הָרְאִייָּה שֶׁלְּךָ. לֹא אִכְפַּת לִי מֵהַהִשְׁתַּיְּיכוּת הַפּוֹלִיטִית שֶׁלְּךָ. תִּתְרַחֲקִי מֵהַחַלּוֹן הַקִּדְמִי וְאַל תִּגְעִי בַּטֵּלֵפוֹן, אוֹ שֶׁאֲנִי מְחַסֵּל אוֹתְךָ. לֹא אִכְפַּת לִי מֵהַשִּׁירִים שֶׁהַדּוֹדִים הַדְּפוּקִים שֶׁל הַהוֹרִים שֶׁלְּךָ שָׁרוּ בְּשַׁבָּתוֹת."
הִנְהַנְתִּי. הֲרֵי זֶה מָה שֶׁחָשַׁבְתִּי גַּם אֲנִי. הַכּוֹל רַגְשָׁנוּת, בְּלִי תּוֹכֶן.
הַנַּעַר הַמְּזַמֵּר יָצָא לְקָרֵב
בֵּין שׁוּרוֹת הַמֵּתִים תִּמְצָאֻהוּ
אֶת חֶרֶב אָבִיו אָזַר עַל מוֹתְנָיו
וְנָבְלוּ מְכוּתָּף לוֹ עַל שְׁכֶם.
הַדּוֹדִים שֶׁל הוֹרַי (וְהוּא צֶדֶק בָּעִנְיָין הַזֶּה) לֹא הָיוּ מְזַהִים נָבָל אִירִי גַּם אִם הָיָה מְזַנֵּק וְנוֹתֵן לָהֶם בִּיס בַּתַּחַת. הַפַּטְרִיּוֹטִיּוּת הָיְתָה אֶצְלָם רַק תֵּירוּץ כְּדֵי לִדְפּוֹק אֶת הָרֹאשׁ, כְּמוֹ שֶׁקָּרְאוּ לָזֶה, בִּזְמַן שֶׁהַנָּשִׁים שֶׁלָּהֶם שָׁתוּ תֶּה עִם עוּגִיּוֹת זַנְגְוִויל וְאַחַר כָּךְ דִּקְלְמוּ אֶת מַחְרוֹזֶת הַתְּפִילּוֹת בַּמִּטְבָּח. הָעֵסֶק כּוּלּוֹ הָיָה תֵּירוּץ: לָמָּה אֲנַחְנוּ מְדוּכָּאִים. לָמָּה תּוֹקְעִים אוֹתָנוּ פֹּה וּמְדַכְּאִים אוֹתָנוּ, כְּשֶׁאֲנָשִׁים מִשְּׁבָטִים אֲחֵרִים מִתְקַדְּמִים בְּמַאֲמַצִּים מְגוּנִּים וְקוֹנִים חֲלִיפוֹת שְׁלוֹשָׁה חֲלָקִים. בִּזְמַן שֶׁאֲנַחְנוּ תְּקוּעִים פֹּה וְשָׁרִים לָהּ-לָהּ-לָהּ אִירְלַנְד הַנּוֹשָׁנָה (כִּי בְּמֶרְחַק הַזְּמַן נִשְׁתַּכְּחוּ מֵאִתָּנוּ הַמִּילִּים) הַשְּׁכֵנִים שֶׁלָּנוּ מִתְפַּיְּיסִים, מִתְנַעֲרִים מֵהַשּׁוֹרָשִׁים שֶׁלָּהֶם וְעוֹבְרִים לִסְטִיגְמוֹת מוֹדֶרְנִיּוֹת וְלֹא-כִּיתָּתִיּוֹת שֶׁבָּאוֹת לִידֵי בִּיטּוּי בְּשִׁירִים מוֹדֶרְנִיִּים: אַתָּה מִלִּיבֶרְפּוּל הַדְּפוּקָה. אֲנִי אִישִׁית לֹא. אֲבָל בְּעֵינֵי הַדְּרוֹמִיִּים הַצָּפוֹן כּוּלּוֹ זֵהֶה, וּבְבֵרְקְשַׁיְיר וּבִסְבִיבוֹת לוֹנְדוֹן כָּל הַמַּאֲבָקִים הֵם הַיְינוּ הַךְ; כָּל הָרַעֲיוֹנוֹת שֶׁלְּמַעֲנָם אָדָם מוּכָן לָמוּת: הַכּוֹל שְׁטוּיוֹת, הֲפָרוֹת סֵדֶר שֶׁעֲלוּלוֹת לַעֲצוֹר אֶת הַתְּנוּעָה אוֹ לְעַכֵּב אֶת הָרַכָּבוֹת.
"נִרְאֶה שֶׁאַתָּה מַכִּיר אוֹתִי," אָמַרְתִּי. נִשְׁמַעְתִּי מְלֵאַת טִינָה.
"כַּמָּה שֶׁצָּרִיךְ. זֹאת אוֹמֶרֶת, אַתְּ לֹא מְיוּחֶדֶת. אַתְּ יְכוֹלָה לַעֲזוֹר אַתְּ אִם רוֹצֶה, וְאִם אַתְּ לֹא רוֹצָה אֲנַחְנוּ יְכוֹלִים לִפְעוֹל בְּהֶתְאֵם."
הוּא דִּיבֵּר כְּאִילּוּ יֵשׁ לוֹ שׁוּתָּפִים. הוּא הָיָה רַק אִישׁ אֶחָד. אֲבָל אִישׁ כָּבֵד, גַּם בְּלִי הַמְּעִיל. נַנִּיחַ שֶׁהָיִיתִי שַׁמְרָנִית אֲמִיתִּית, אוֹ אַחַת הַנְּשָׁמוֹת הַחֲסוּדוֹת שֶׁלֹּא מוּכָנוֹת לִמְחוֹץ אֲפִילּוּ חֶרֶק: גַּם אָז לֹא הָיִיתִי מְנַסֶּה שׁוּם תַּרְגִּיל. בְּפוֹעַל, הוּא בָּנָה עַל זֶה שֶׁאֶהְיֶה צַיְיתָנִית, וְאוּלַי, לַמְרוֹת הַזִּלְזוּל שֶׁלּוֹ, בֶּטַח בִּי בְּמִידָּה מְסוּיֶּמֶת. בְּכָל אוֹפֶן, הוּא הִרְשָׁה לִי לָבוֹא אַחֲרָיו לַחֲדַר הַשֵּׁינָה, עִם סֵפֶל הַתֶּה שֶׁלִּי. אֶת שֶׁלּוֹ לָקַח בְּיַד שְׂמֹאל, וּבַיָּד יָמִין אָחַז בְּרוּבָּהּ. אֶת סְלִיל הַדֶּבֶק וְאֶת הָאֲזִיקִּים הִשְׁאִיר עַל הַשּׁוּלְחָן בַּמִּטְבָּח, שָׁם הִנִּיחַ אוֹתָם כְּשֶׁהוֹצִיא אוֹתָם מֵהַתִּיק.
וְכָעֵת הִרְשָׁה לִי לַעֲנוֹת לַטֵּלֵפוֹן שֶׁלְּיַד הַמִּיטָּה וּלְהוֹשִׁיט לוֹ אוֹתוֹ. שָׁמַעְתִּי קוֹל אִישָּׁה, צָעִיר, מְהוּסָּס וּמְרוּחָק. לֹא הָיִיתָ חוֹשֶׁבֶת שֶׁהִיא בְּבֵית חוֹלִים מֵעֵבֶר לַפִּינָּה. "בְּרֶנְדֶּן?" אָמְרָה. תֵּיאַרְתִּי לִי שֶׁזֶּה לֹא שְׁמוֹ הָאֲמִיתִּי.
הוּא טָרַק אֶת הַטֵּלֵפוֹן בְּכוֹחַ, עַד שֶׁכָּרֶכֶשׁ כּוּלּוֹ. "עִיכּוּב מֵחוּרְבָּן. עוֹד עֶשְׂרִים דַּקּוֹת, הִיא חוֹשֶׁבֶת. אוֹ שְׁלוֹשִׁים, אוּלַי אֲפִילּוּ שְׁלוֹשִׁים." הוּא נֶשֶׁף אֲוִויר, כְּאִילּוּ כְּלֹא אוֹתוֹ בְּרֵיאוֹתָיו עוֹד מֵאָז שֶׁהִשְׂתָּרֵךְ בְּמַעֲלֵה הַמַּדְרֵגוֹת. "אֵיזֶה זַיִן. אֵיפֹה הֲבֵית שִׁימּוּשׁ?"
אֶפְשָׁר לְהַפְתִּיעַ אָדָם בְּמִילָּה "הִשְׁתַּיְּיכוּת", חָשַׁבְתִּי, וְאָז לוֹמַר "אֵיפֹה הֲבֵית שִׁימּוּשׁ?" לֹא הִתְבַּטְּאוּת אוֹפְיָינִית לְוִוינְדְּזוֹר. וְזֹאת לֹא הָיְתָה בְּדִיּוּק שְׁאֵלָה. הַדִּירָה הָיְתָה קְטַנָּה כָּל כָּךְ שֶׁלֹּא הָיְתָה בְּעָיָה לְהִתְמַצֵּא בָּהּ. אֶת הַנֶּשֶׁק לָקַח אִיתּוֹ. הִקְשַׁבְתִּי לוֹ כְּשֶׁהִשְׁתִּין. כְּשֶׁפָּתַח בֶּרֶז. שָׁמַעְתִּי נִתְזֵי מַיִם. שָׁמַעְתִּי אוֹתוֹ יוֹצֵא, סוֹגֵר אֶת הָרוֹכְסָן. הַפָּנִים שֶׁלּוֹ הָיוּ סְמוּקוֹת מֵהַנִּיגּוּב. הוּא הִתְיַישֵּׁב בִּכְבֵדוּת עַל הַכִּיסֵּא הַמִּתְקַפֵּל. הַקָּנִים הָעֲדִינִים הִשְׁמִיעוּ פְּעִיָּה. "יֵשׁ לְךָ מִסְפַּר עַל הַיָּד," אָמַר.
"כֵּן."
"אֵיזֶה מִין מִסְפָּר זֶה?"
"שֶׁל מִישֶׁהִי." לִחְלַחְתִּי אֶת הָאֶצְבַּע שֶׁלִּי בְּלָשׁוֹן וְהֶעֱבַרְתִּי אוֹתָהּ עַל הַדְּיוֹ.
"לֹא תַּצְלִיחִי לְהוֹרִיד אֶת זֶה כָּכָה. אַתְּ צְרִיכָה לָקַחַת סַבּוֹן וּלְשַׁפְשֵׁף אֶת זֶה כְּמוֹ שֶׁצָּרִיךְ."
"תּוֹדָה עַל הַהִתְעַנְיְינוּת."
"רָשַׁמְתָּ אוֹתוֹ? אֶת הַמִּסְפָּר שֶׁלָּהּ?"
"לֹא."
"אַתְּ לֹא צְרִיכָה אוֹתוֹ?"
רַק אִם יִהְיֶה לִי עָתִיד, חָשַׁבְתִּי. שָׁאַלְתִּי אֶת עַצְמִי מָתַי יִהְיֶה הוֹלֵם לִשְׁאוֹל.
"תָּכִינִי לָנוּ עוֹד מַשֶּׁהוּ חַם. וְשִׁימִי סוּכָּר הַפַּעַם."
"אוֹי," אָמַרְתִּי. הַמֶּחְדָּל בְּהַכְנָסַת הָאוֹרְחִים הֵבִיךְ אוֹתִי. "לֹא יָדַעְתִּי שֶׁאַתָּה שׁוֹתֶה עִם סוּכָּר. יָכוֹל לִהְיוֹת שֶׁאֵין לִי סוּכָּר לָבָן."
"בּוּרְגָּנוּת, אָה?"
הִתְרַגַּזְתִּי. "אֲבָל לֹא פּוֹגֵעַ לְךָ בְּכָבוֹד לִירוֹת מֵהַחַלּוֹן הַבּוּרְגָּנִי הַמְּעוּצָּב שֶׁלִּי, נָכוֹן?"
הוּא עָשָׂה תְּנוּעָה פִּתְאוֹמִית קָדִימָה, יָדוֹ גִּישְּׁשָׁה לִמְצוֹא אֶת הָרוֹבֶה. לֹא כְּדֵי לִירוֹת בִּי, אֲבָל הַלֵּב שֶׁלִּי פַּרְפַּר. הוּא נָעַץ אֶת מַבָּטוֹ לְמַטָּה, בַּגַּנִּים, נִדְרַךְ כְּאִילּוּ הוּא עוֹמֵד לְנַגֵּחַ אֶת הַזְּכוּכִית בְּרֹאשׁוֹ. הוּא הִשְׁמִיעַ נְהָמָה קְטַנָּה, נִרְגֶּנֶת, וְחָזַר לָשֶׁבֶת. "יֵשׁ אֵיזֶה חָתוּל מֵחוּרְבָּן עַל הַגָּדֵר."
"יֵשׁ לִי דִּמְרָרַהּ," אָמַרְתִּי. "אֲנִי מְתָאֶרֶת לְעַצְמִי שֶׁהַטַּעַם זֵהֶה בָּרֶגַע שֶׁמְּעַרְבְּבִים אוֹתוֹ."
"לֹא הָיָה עוֹלֶה בְּדַעְתְּךָ לִצְעוֹק מֵחַלּוֹן הַמִּטְבָּח, נָכוֹן?" אָמַר. "אוֹ לְנַסּוֹת לִבְרוֹחַ בַּמַּדְרֵגוֹת."
"מָה, אַחֲרֵי כָּל מָה שֶׁאָמַרְתִּי?"
"אַתְּ חוֹשֶׁבֶת שֶׁאַתְּ בַּצַּד שֶׁלִּי?" הוּא שׁוּב הִזִּיעַ. "אַתְּ לֹא מַכִּירָה אֶת הַצַּד שֶׁלִּי. תַּאֲמִינִי לִי, אֵין לְךָ מוּשָּׂג."
עָלָה עַל דַּעְתִּי אָז שֶׁאוּלַי הוּא לֹא מֵהָאִי-אָר-אַיי אֶלָּא חָבֵר בְּאַחַת הַקְּבוּצוֹת הָעַצְמָאִיּוֹת הַמְּטוֹרָפוֹת שֶׁשּׁוֹמְעִים עֲלֵיהֶן. לֹא בֶּאֱמֶת הָיִיתִי בְּמַצָּב לַפִּלְפּוּלִים; הַתּוֹצָאָה הַסּוֹפִית תִּהְיֶה זֵהָה. וּבְכָל זֹאת אָמַרְתִּי, "בּוּרְגָּנוּת, אֵיזֶה מִין בִּיטּוּי זֶה? לֹא בְּדִיּוּק מֵהַפּוֹלִיטֶכְנִי, נָכוֹן?"
הֶעֱלַבְתִּי אוֹתוֹ, וּבְכַוּוֹנָה. לְרַכִּים בַּשָּׁנִים עָלַי לְהַסְבִּיר שֶׁהַפּוֹלִיטֶכְנִיִּים הָיוּ מוֹסָדוֹת לְהַשְׂכָּלָה גְּבוֹהָה לִצְעִירִים שֶׁלֹּא הִצְלִיחוּ לְהִתְקַבֵּל לָאוּנִיבֶרְסִיטָה: לְאֵלֶּה שֶׁהָיוּ פִּיקְּחִים מַסְפִּיק כְּדֵי לוֹמַר "הִשְׁתַּיְּיכוּת", וּבְכָל זֹאת לָבְשׁוּ מְעִילֵי נַיְילוֹן זוֹלִים.
הוּא הִזְעִיף פָּנִים. "תָּכִינִי אֶת הַתֶּה."
"אֲנִי לֹא חוֹשֶׁבֶת שֶׁאַתָּה צָרִיךְ לְזַלְזֵל בַּדּוּדִים שֶׁלִּי עַל זֶה שֶׁהֵם הָיוּ אִירִים מְזוּיָּפִים, אִם אַתָּה מְדַבֵּר בְּסִיסְמָאוֹת שֶׁמָּצָאתָ בְּעוּגִיּוֹת מַזָּל".
"זֹאת הָיְתָה מִין בְּדִיחָה," אָמַר.
"אָה. הֵבַנְתִּי. בֶּאֱמֶת?" הָיִיתִי נְבוֹכָה. "כַּנִּרְאֶה אֵין לִי יוֹתֵר חוּשׁ הוּמוֹר מֵאֲשֶׁר לָהּ." הַחֲוָויָתִי בְּרָאשֵׁי אֶל הַמִּדְשָׁאוֹת שֶׁמִּחוּץ לַחַלּוֹן, שָׁם עָמְדָה לָמוּת בְּקָרוֹב רֹאשׁ הַמֶּמְשָׁלָה.
"אֵין לִי טְעָנוֹת אֵלֶיהָ עַל זֶה שֶׁהִיא לֹא צוֹחֶקֶת," אָמַר. "לֹא הָיִיתִי בָּא אֵלֶיהָ בִּטְעָנוֹת עַל זֶה."
"דַּוְוקָא כְּדַאי. בִּגְלַל זֶה הִיא לֹא קוֹלֶטֶת כַּמָּה הִיא מְגוּחֶכֶת."
"לֹא הָיִיתִי אוֹמֵר שֶׁהִיא מְגוּחֶכֶת," הוּא הִתְעַקֵּשׁ כְּמוֹ פֶּרֶד. "אַכְזָרִית, מִרְשַׁעַת, אֲבָל לֹא מְגוּחֶכֶת. מָה מַצְחִיק פֹּה?"
"כָּל בֶּן אֱנוֹשׁ צוֹחֵק," אָמַרְתִּי.
לְאַחַר שֶׁחָשַׁב זְמַן מָה הֵשִׁיב, "יֵשׁוּ בָּכָה."
הוּא גִּיחֵךְ. רָאִיתִי שֶׁהוּא נִרְגַּע, בַּיְּדִיעָה שֶׁבִּגְלַל הָאִיחוּר הַמְּחוּרְבָּן הוּא עֲדַיִין לֹא צָרִיךְ לִרְצוֹחַ. "מָה שֶׁכֵּן," אָמַרְתִּי, "הִיא בֶּטַח הָיְתָה צוֹחֶקֶת אִם הִיא הָיְתָה כָּאן. הִיא הָיְתָה צוֹחֶקֶת, כִּי הִיא בָּזֶה לָנוּ. תִּסְתַּכֵּל עַל הַמְּעִיל שֶׁלְּךָ. הִיא בָּזֶה לַמְּעִיל שֶׁלָּךְ. תִּסְתַּכֵּל עַל הַשֵּׂיעָר שֶׁלִּי. הִיא בָּזֶה לַשֵּׂיעָר שֶׁלִּי."
הוּא הָרִים מַבָּט חָטוּף. עַד עַכְשָׁיו לֹא הִסְתַּכֵּל בִּי, לֹא רָאָה אוֹתִי; הָיִיתִי רַק זֹאת שֶׁמְּכִינָה תֶּה. "אֵיךְ שֶׁהוּא תָּלוּי לוֹ, סְתָם כָּכָה," הִסְבַּרְתִּי, "בַּמָּקוֹם לְהִסְתַּלְסֵל. אֲנִי צְרִיכָה שֶׁיַּחְפְּפוּ לִי וְיֻסְדְּרוּ לִי אוֹתוֹ. אֲמוּרִים לְגַלְגֵּל אוֹתוֹ עַל רוֹלִים מְדוֹרָגִים, הִיא יוֹדַעַת בְּדִיּוּק מָה עוֹשִׂים עִם שֵׂיעָר כָּזֶה. וַאֲנִי לֹא אוֹהֶבֶת אֶת הַהֲלִיכָה שֶׁלָּהּ. 'לְדַשְׁדֵּשׁ', אָמַרְתָּ קוֹדֶם. הִיא תְּדַשְׁדֵּשׁ לְדַרְכָּהּ. בַּקֶּטַע הַזֶּה צָדַקְתָּ."
"לָמָּה נִרְאֶה לְךָ שֶׁאֲנִי פֹּה?" שָׁאַל.
"בִּגְלַל אִירְלַנְד."
הוּא הִנְהֵן. "וַאֲנִי רוֹצָה שֶׁתָּבִינִי אֶת זֶה. אֲנִי לֹא יוֹרֶה בָּהּ כִּי הִיא לֹא אוֹהֶבֶת אוֹפֵּרָה. אוֹ כִּי לֹא מוֹצְאִים חֵן בְּעֵינַיִיךְ – אֵיךְ לַעֲזָאזֵל קוֹרְאִים לָזֶה – אֲבִיזְרֵי הָאוֹפְנָה שֶׁלָּהּ. זֶה לֹא בִּגְלַל הַתִּיק שֶׁלָּהּ. זֶה לֹא בִּגְלַל הַתִּסְרוֹקֶת שֶׁלָּהּ. זֶה בִּגְלַל אִירְלַנְד. רַק אִירְלַנְד, הֵבַנְתָּ?"
"הָאֱמֶת, אֲנִי לֹא בְּטוּחָה," אָמַרְתִּי. "נִרְאֶה לִי שֶׁאַתָּה קְצָת מְזוּיָּף בְּעַצְמְךָ. אַתָּה לֹא קָרוֹב לַמּוֹלֶדֶת הַיְּשָׁנָה יוֹתֵר מִמֶּנִּי. גַּם הַדּוֹדִים שֶׁל הַהוֹרִים שֶׁלְּךָ לֹא מַכִּירִים אֶת הַמִּילִּים. אָז אוּלַי אַתָּה רוֹצֶה סִיבּוֹת מְסַיְּיעוֹת. נִלְוָות. "
"גִּידְּלוּ אוֹתִי בְּמָסוֹרֶת מְסוּיֶּמֶת," אָמַר. "וְתִרְאִי לְאָן הִיא מְבִיאָה אוֹתָנוּ." הוּא הִבִּיט סְבִיבוֹ כְּלֹא מַאֲמִין: הַמַּעֲשֶׂה הַמְּכוֹנֵן בַּחַיִּים מְסוּרִים, בְּעוֹד עֶשֶׂר דַּקּוֹת מֵעַכְשָׁיו, בְּגַבְּךָ אֶל אֲרוֹן סִיבִית בְּחִיפּוּי פוּרְנִיר לָבָן; צֵלוֹן נְיָיר, מִיטָּה סְתוּרָה, אִישָּׁה מְשׁוּנֶּה, וְהַתֶּה הָאַחֲרוֹן שֶׁלָּךְ בְּלִי סוּכָּר. "אֲנִי חוֹשֵׁב עַל הַבַּחוּרִים הָאֵלֶּה שֶׁשָּׁבְתוּ רָעָב," אָמַר, "הָרִאשׁוֹנִים מֵתוּ כִּמְעַט שְׁנָתַיִים בְּדִיּוּק מֵהַיּוֹם שֶׁבּוֹ הִיא נִבְחֲרָה בַּפַּעַם הָרִאשׁוֹנָה: יָדַעְתָּ אֶת זֶה? לָקַח לְבוּבֵי שִׁשִּׁים וְשִׁשָּׁה יָמִים עַד שֶׁהוּא מֵת. וּלְתִשְׁעָה הָאֲחֵרִים לֹא הַרְבֵּה פָּחוֹת. אוֹמְרִים שֶׁאַחֲרֵי שֶׁאַתָּה מַרְעִיב אַתְּ עַצְמְךָ אַרְבָּעִים וַחֲמִישָּׁה יָמִים הַמַּצָּב מִשְׁתַּפֵּר. מַפְסִיקִים לְהָקִיא עַל רֵיק וְאֶפְשָׁר שׁוּב לִבְלוֹעַ מַיִם. אֲבָל זֹאת הַהִזְדַּמְּנוּת הָאַחֲרוֹנָה שֶׁלְּךָ, כִּי אַחֲרֵי חֲמִישִּׁים יוֹם בְּקוֹשִׁי אֶפְשָׁר לִרְאוֹת וְלִשְׁמוֹעַ. הַגּוּף שֶׁלָּךְ מְעַכֵּל אֶת עַצְמוֹ. הוּא אוֹכֶל אֶת עַצְמוֹ מֵרוֹב יֵיאוּשׁ. אַתְּ מִתְפַּלֵּאת שֶׁהִיא לֹא צוֹחֶקֶת? לֹא נִרְאֶה לִי שֶׁיֵּשׁ עַל מָה לִצְחוֹק."
"מָה אֲנִי יְכוֹלָה לְהַגִּיד?" שָׁאַלְתִּי אוֹתוֹ. "אֲנִי מַסְכִּימָה עִם כָּל מָה שֶׁאָמַרְתָּ. תֵּלֵךְ אַתָּה לְהָכִין אֶת הַתֶּה וַאֲנִי אֵשֵׁב כָּאן וְאֶשְׁמוֹר עַל הָרוֹבֶה."
לְרֶגַע הָיָה נִדְמֶה שֶׁהוּא שׁוֹקֵל אֶת הַהַצָּעָה. "אַתְּ תְּפַסְפְסִי. לֹא עָבַרְתָּ שׁוּם אִימּוּנִים."
"וְאֵיךְ אַתָּה הִתְאַמַּנְתָּ?"
"עַל מַטָּרוֹת."
"זֶה לֹא כְּמוֹ אָדָם חַי. אַתָּה עָלוּל לִירוֹת בַּאֲחָיוֹת. בָּרוֹפְאִים."
"בְּהֶחְלֵט יָכוֹל לִהְיוֹת."
שָׁמַעְתִּי אֶת הַשִּׁיעוּל שֶׁלּוֹ, שִׁיעוּל מְמוּשָּׁךְ שֶׁל מְעַשְּׁנִים. "אָה, כֵּן, הַתֶּה," אָמַרְתִּי. "אֲבָל אַתָּה יוֹדֵעַ מָה? אוּלַי הֵם הָיוּ עִיוְּורִים בְּסוֹף, אֲבָל הֵם נִכְנְסוּ לָזֶה בְּעֵינַיִים פְּקוּחוֹת. אַתָּה לֹא יָכוֹל לִכְפּוֹת רַחֲמִים עַל מֶמְשָׁלָה כְּמוֹ שֶׁלָּהּ. לָמָּה לָהּ לְנַהֵל מַשָּׂא וּמַתָּן? לָמָּה אַתָּה מְצַפֶּה לָזֶה? מָה זֶה בִּשְׁבִילָם עֲשָׂרָה אִירִים? אוֹ מֵאָה? כָּל הָאֲנָשִׁים הָאֵלֶּה בְּעַד עוֹנֶשׁ מָוֶות. הֵם עוֹשִׂים אֶת עַצְמָם מוֹדֶרְנִים, אֲבָל אִם תִּיתֵּן לָהֶם לַעֲשׂוֹת מָה שֶׁהֵם רוֹצִים הֵם יְנַקְּרוּ עֵינַיִים בְּכִיכַּר הָעִיר."
"אוּלַי זֶה לֹא כָּל כָּךְ נוֹרָא," אָמַר. "תְּלִיָּיה. בִּנְסִיבּוֹת מְסוּיָּמוֹת."
לָטַשְׁתִּי בּוֹ אֶת עֵינַי. "בִּשְׁבִיל קָדוֹשׁ מְעוּנֶּה אִירִי? בְּסֵדֶר. זֶה מָהִיר יוֹתֵר מֵאֲשֶׁר לְהַרְעִיב אֶת עַצְמְךָ."
"בְּדִיּוּק כָּכָה. עַל זֶה אֵין לִי וִיכּוּחַ אִיתְּךָ."
"אַתָּה יוֹדֵעַ מָה אֲנָשִׁים אוֹמְרִים בַּפָּאבּ? הֵם אוֹמְרִים – תַּגִּידִי שָׁם שֶׁל אֶחָד הַקְּדוֹשִׁים הַמְּעוּנִּים הָאִירִיִּים. הֵם אוֹמְרִים – קָדִימָה, קָדִימָה, אַתְּ לֹא יוֹדַעַת, נָכוֹן?"
"אֲנִי יָכוֹל לָתֵת לְךָ שׁוּרָה שֶׁל שֵׁמוֹת," אָמַר. "הֵם הוֹפִיעוּ בָּעִיתּוֹן. שְׁנָתַיִים, אִי אֶפְשָׁר לִזְכּוֹר מַשֶּׁהוּ שֶׁקָּרָה לִפְנֵי שְׁנָתַיִים?"
"אֶפְשָׁר. אֲבָל תַּקְשִׁיב טוֹב, בְּסֵדֶר? הָאֲנָשִׁים שֶׁאוֹמְרִים אֶת זֶה, הֵם אַנְגְּלִים."
"אַתְּ צוֹדֶקֶת. הֵם אַנְגְּלִים," אָמַר בְּעֶצֶב. "הַזִּיכָּרוֹן שֶׁלָּהֶם שָׁוֶוה לַתַּחַת."
עֶשֶׂר דַּקּוֹת, חָשַׁבְתִּי. עֶשֶׂר דַּקּוֹת פָּחוֹת אוֹ יוֹתֵר. בְּהַתְרָסָה, הִתְקָרַבְתִּי אַט אַט אֶל חַלּוֹן הַמִּטְבָּח. הָרְחוֹב שָׁקַע בְּתַרְדֵּמַת סוֹף הַשָּׁבוּעַ שֶׁלּוֹ; הֶהָמוֹן עָמַד מֵעֵבֶר לַפִּינָּה. בֶּטַח צִיפּוּ שֶׁתֵּצֵא בְּקָרוֹב. עַל הַמִּשְׁטָח בַּמִּטְבָּח, מַמָּשׁ לְיָדִי, הָיָה טֵלֵפוֹן. אֲבָל אִם הָיִיתִי מְרִימָה אֶת הָאֲפַרְכֶּסֶת הוּא הָיָה שׁוֹמֵעַ אֶת הַשְּׁלוּחָה בַּחֲדַר הַשֵּׁינָה מַשְׁמִיעָה אֶת הַצִּפְצוּף הַקָּטָן שֶׁלָּהּ, וְהוּא הָיָה יוֹצֵא מִשָּׁם וְהוֹרֵג אוֹתִי, לֹא בְּכַדּוּר אֶלָּא בְּדֶרֶךְ פָּחוֹת רוֹעֶשֶׁת, שֶׁלֹּא תַּזְעִיק אֶת הַשְּׁכֵנִים וּתְקַלְקֵל לוֹ אֶת הַיּוֹם.
עָמַדְתִּי לְיַד הַקּוּמְקוּם בִּזְמַן שֶׁרָתַח. תָּהִיתִי: הַאִם נִיתּוּחַ הָעֵינַיִים הִצְלִיחַ? כַּאֲשֶׁר תֵּצֵא, הַאִם תּוּכַל לִרְאוֹת כָּרָגִיל? יִצְטָרְכוּ לְהוֹבִיל אוֹתָהּ? הָעֵינַיִים שֶׁלָּהּ יִהְיוּ חֲבוּשׁוֹת?
הַתְּמוּנָה שֶׁבְּדִמְיוֹנִי לֹא מָצְאָה חֵן בְּעֵינַי. שָׁאַלְתִּי אוֹתוֹ, כְּדֵי לָדַעַת מָה הַתְּשׁוּבָה. "לֹא," עָנָה בִּצְעָקָה, "הָעֵינַיִים הַזְּקֵנוֹת שֶׁלָּהּ יִהְיוּ חַדּוֹת כְּתַעַר."
אֵין בָּהּ דִּמְעָה אַחַת, חָשַׁבְתִּי. לֹא עַל הַאִם שֶׁמְּחַכֶּה בַּגֶּשֶׁם בְּתַחֲנַת הָאוֹטוֹבּוּס, לֹא עַל הַמֶּלַח שֶׁעוֹלֶה בְּאֵשׁ בַּיָּם. הִיא יְשֵׁנָה אַרְבַּע שָׁעוֹת בַּלַּיְלָה. הִיא חַיָּה עַל אֵדִי וִיסְקִי וְעַל הַבַּרְזֶל בַּדָּם שֶׁל הַטֶּרֶף שֶׁלָּהּ.
כְּשֶׁחָזַרְתִּי עִם סֵפֶל הַתֶּה הַשֵּׁנִי, שֶׁבּוֹ בָּחַשְׁתִּי סוּכָּר דְּמֵרָרָה, רָאִיתִי שֶׁהוּא הוֹרִיד אֶת הַסְּוֵודֶר הַגָּדוֹל שֶׁלּוֹ, שֶׁהָיָה פָּרוּם בִּקְצוֹת הַשַּׁרְווּלִים; הוּא מִתְלַבֵּשׁ בִּשְׁבִיל הַקֶּבֶר, חָשַׁבְתִּי, שִׁכְבָה עַל שִׁכְבָה, אֲבָל זֶה לֹא יַעֲזוֹר נֶגֶד הַקּוֹר. מִתַּחַת לַצֶּמֶר הוּא לָבַשׁ חוּלְצַת פְלָנֵל דְּהוּיָה. הַצַּוּוֹארוֹן הַמְּקוּמָּט שֶׁלָּהּ הִתְפַּתֵּל כְּלַפֵּי מַעְלָה. הוּא נִרְאֶה כְּמוֹ גֶּבֶר שֶׁעוֹשֶׂה אֶת הַכְּבִיסָה שֶׁלּוֹ בְּעַצְמוֹ, חָשַׁבְתִּי. "יֵשׁ נִסְפָּחִים?" שָׁאַלְתִּי.
"לֹא," אָמַר. "אֵין לִי מִי יוֹדֵעַ הַצְלָחָה עִם בַּחוּרוֹת." הוּא הֶעֱבִיר אֶת יָדוֹ עַל שִׁיעֲרוּ לַשֶּׁטַח אוֹתוֹ, כְּאִילּוּ הַתִּיקּוּן עָשׂוּי לְשַׁנּוֹת אֶת מַזָּלוֹ. "אֵין יְלָדִים, כְּלוֹמַר, לֹא שֶׁיָּדוּעַ לִי."
נָתַתִּי לוֹ אֶת הַתֶּה שֶׁלּוֹ. הוּא שָׁתָה לְגִימָה וְעִיוּוֹה אֶת פָּנָיו. "אַחֵר כָּךְ..." אָמַר.
"כֵּן?"
"מִיָּד אַחֵר כָּךְ, הֵם יָדְעוּ מֵאֵיפֹה בָּאָה הַיְּרִיָּיה, הֵם יָבִינוּ אֶת זֶה תֶּיכֶף. בָּרֶגַע שֶׁאֵרֵד בַּמַּדְרֵגוֹת וְאֵצֵא מֵהַדֶּלֶת הַקִּדְמִית אֲנִי שֶׁלָּהֶם, בָּרְחוֹב. אֲנִי אֶקַּח אִיתִּי אֶת הָרוֹבֶה, אָז בָּרֶגַע שֶׁהֵם יִרְאוּ אוֹתִי הֵם יִירוּ בִּי וְיַהַרְגוּ אוֹתִי." הוּא עָצַר וְאָז, כְּאִילּוּ הִתְוַוכַּחְתִּי אִיתּוֹ, הוֹסִיף: "הֲכִי טוֹב כָּכָה."
"אָה," אָמַרְתִּי. "חָשַׁבְתִּי שֶׁיֵּשׁ לְךָ תּוֹכְנִית. חוּץ מִלְּהֵיהָרֵג, זֹאת אוֹמֶרֶת."
"אֵיזֶה תּוֹכְנִית אַחֶרֶת יְכוֹלָה לִהְיוֹת לִי?" רַק מְעַט סַרְקַזְם הָיָה בְּקוֹלוֹ. "זֹאת מַתָּנָה מִשָּׁמַיִם, כָּל זֶה. הֲבֵית חוֹלִים. הַעֲלִייַּת גַּג שֶׁלְּךָ. הַחַלּוֹן שֶׁלְּךָ. אַתְּ. זוֹל, נָקִי, עוֹשֶׂה אֶת הָעֲבוֹדָה, וְהַמְּחִיר הוּא אָדָם אֶחָד."
כְּבָר אָמַרְתִּי לוֹ קוֹדֶם, הָאַלִּימוּת לֹא פּוֹתֶרֶת כְּלוּם. אֲבָל זֹאת הָיְתָה סְתָם נוּסְחָה מִתְחַסֶּדֶת, כְּמוֹ תְּפִילָּה לִפְנֵי הָאוֹכֶל. לֹא הִתְעַמַּקְתִּי בְּמַשְׁמָעוּת כְּשֶׁאָמַרְתִּי אֶת זֶה קוֹדֶם, וּכְשֶׁחָשַׁבְתִּי עַל זֶה הִרְגַּשְׁתִּי צְבוּעָה. זֶה סְתָם מָה שֶׁהַחֲזֵקִים מַטִּיפִים לַעֲנִיִּים: אַף פַּעַם לֹא שׁוֹמְעִים אֶת זֶה בַּכִּיוּוּן הֶהָפוּךְ; הַחֲזָקִים לֹא מַנִּיחִים אֶת נִשְׁקָם. "מָה אִם אֲנִי יְכוֹלָה לְהַרְוִויחַ לְךָ רֶגַע?" אָמַרְתִּי. "אִם תִּלְבַּשׁ אֶת הַמְּעִיל שֶׁלְּךָ לִקְרַאת הָרֶצַח, וְתִהְיֶה מוּכָן לִיצִיאָה: אִם תַּשְׁאִיר כָּאן אֶת יְדִיד הָאַלְמָנוֹת וְתִיקַּח אֶת הַתִּיק הָרֵיק שֶׁלְּךָ, וְתֵצֵא מִכָּאן כְּמוֹ מִתְקַן דּוֹדִים, בְּדִיּוּק כְּמוֹ שֶׁנִּכְנֶסֶת?"
"בָּרֶגַע שֶׁאֲנִי יוֹצֵא מֵהַבַּיִת הַזֶּה אֲנִי גָּמוּר."
"אֲבָל אִם תֵּצֵא מֵהַבַּיִת לְיַד?"
"וְאֵיךְ עוֹשִׂים אֶת זֶה?" שָׁאַל. אָמַרְתִּי, "בּוֹא אִיתִּי."
הִלְחִיץ אוֹתוֹ לַעֲזוֹב אֶת הַמָּקוֹם, אֶת הָעֶמְדָּה שֶׁלּוֹ, אֲבָל מוּל הַבְטָחָה כָּזֹאת לֹא הָיְתָה לוֹ בְּרֵרָה. יֵשׁ לָנוּ עוֹד חָמֵשׁ דַּקּוֹת, אָמַרְתִּי, וְאַתָּה יוֹדֵעַ אֶת זֶה, אָז בּוֹא, תַּשְׁאִיר אֶת הָרוֹבֶה שֶׁלְּךָ יָפֶה מִתַּחַת לְכִיסֵּא. הוּא נִדְחָק מֵאֲחוֹרֵי בַּמִּסְדְּרוֹן, וְהָיִיתִי צְרִיכָה לְהַגִּיד לוֹ לְהִתְרַחֵק קְצָת כְּדֵי שֶׁאוּכַל לִפְתּוֹחַ אֶת הַדֶּלֶת. "תַּשְׁאִירִי אֶת זֶה עַל הַשַּׁרְשֶׁרֶת," יִיעֵץ. "אִם נִתְקַע בַּמַּדְרֵגוֹת זֹאת תִּהְיֶה מַמָּשׁ בּוּשָׁה."
בְּחַדְרֵי הַמַּדְרֵגוֹת בַּבָּתִּים כָּאן אֵין אוֹר יוֹם. אַתְּ יְכוֹלָה לִלְחוֹץ עַל הַמֶּתֶג וּלְהָצִיף אֶת חֲדַר הַמַּדְרֵגוֹת בְּבוֹהַק צָהוֹב. אַחֲרֵי שְׁתֵּי הַדַּקּוֹת הַמּוּקְצוֹת תִּמְצְאִי אֶת עַצְמְךָ שׁוּב בַּחוֹשֶׁךְ. אֲבָל הַחוֹשֶׁךְ לֹא סָמִיךְ כָּל כָּךְ כְּמוֹ שֶׁנִּדְמֶה לְךָ בַּתְּחִילָּה.
אַתְּ עוֹמֶדֶת, נוֹשֶׁמֶת בַּעֲדִינוּת, בְּקֶצֶב יַצִּיב, וְהָעֵינַיִים מִסְתַּגְּלוֹת. בְּרַגְלַיִים שְׁקֵטוֹת, עַל הַשְּׁטִיחִים הֶעָבִים, רְדִי חֲצִי קוֹמָה. הַקְשִׁיבִי: הַבַּיִת שֶׁקֶט. הַדַּיָּירִים שֶׁמִּשְׁתַּמְּשִׁים בַּמַּדְרֵגוֹת הָאֵלֶּה יָצְאוּ לְכָל הַיּוֹם. דְּלָתוֹת סְגוּרוֹת מְבַטְּלוֹת וּמַהֲסוֹת אֶת הָעוֹלָם הַחִיצוֹן, אֶת פִּצְפּוּצֵי הַחֲדָשׁוֹת בָּרַדְיוֹ, אֶת זִמְזוּם הַקַּיְיטָנִים מִצָּפוֹן הָעִיר, אֲפִילּוּ אֶת שַׁאֲגַת יוֹם הַדִּין שֶׁל הַמְּטוֹסִים הַצּוֹלְלִים לְכִיוּוּן הֶיתֵּרוֹ. בָּאֲוִויר הָעוֹמֵד יֵשׁ רֵיחַ נַפְטָלִין, כְּאִילּוּ הָאֲנָשִׁים הָרִאשׁוֹנִים שֶׁגָּרוּ כָּאן פּוֹתְחִים אֲרוֹנוֹת חוֹרְקִים וּמוֹצִיאִים מֵהֶם בִּגְדֵי אֲבָל. אַתְּ לֹא בְּתוֹךְ הַבַּיִת וְגַם לֹא מִחוּצָה לוֹ, אַתְּ לֹא שְׁקוּפָה אֲבָל גַּם לֹא רוֹאִים אוֹתְךָ, אַתְּ יְכוֹלָה לְהִתְחַבֵּא שָׁם שָׁעָה בְּלִי שֶׁיַּפְרִיעוּ לְךָ, אַתְּ יְכוֹלָה לִרְבּוֹץ כָּאן יוֹם שָׁלֵם. אַתְּ יְכוֹלָה לִישׁוֹן כָּאן; יְכוֹלָה לַחֲלוֹם. אַתְּ לֹא חַפָּה מִפֶּשַׁע וְלֹא אֲשֵׁמָה, אַתְּ יְכוֹלָה לְהִתְחַבֵּא כָּאן עֶשְׂרוֹת שָׁנִים, בְּעוֹד בִּתּוֹ שֶׁל חֲבֵר הַמּוֹעָצָה מִזְדַּקֶּנֶת; בֵּין מַדְרֵגָה לְמַדְרֵגָה לְהִזְדַּקֵּן בְּעַצְמְךָ, לַחֲמוֹק מֵעֲנִיבַת הַחֶנֶק שֶׁרְשׁוּמָה עַל שִׁמְךָ. יוֹם אֶחָד כִּיכַּר טְרִינִיטִי תִּקְרוֹס בְּעַנְנַת גֶּבֶס וַעֲצָמוֹת גְּרוֹסוֹת. הַזְּמַן יִתְכַּנֵּס לְאֶפֶס, לִנְקוּדָּה: מַלְאָכִים יְפַשְׁפְּשׁוּ בֵּין הַהֲרִיסוֹת, יִפְזְרוּ בְּצַעֲדֵיהֶם אֶת עֲלֵי הַכּוֹתֶרֶת מִתְּעָלוֹת הַנִּיקּוּז, בִּזְרוֹעוֹת עֲטוּפוֹת דְּגָלִים מְרוּפָּטִים.
עַל הַמַּדְרֵגוֹת, בְּשֶׁקֶט: "וְאוֹתִי תַּהֲרוֹג?" אֶת זֶה אַתְּ מְסוּגֶּלֶת לִשְׁאוֹל רַק בַּחוֹשֶׁךְ.
"אַשְׁאִיר אוֹתְךָ אֲזוּקָה עִם פֹּה חָסוּם," הוּא אוֹמֵר. "בַּמִּטְבָּח. אַתְּ יְכוֹלָה לְהַגִּיד לָהֶם שֶׁעָשִׂיתִי אֶת זֶה בָּרֶגַע שֶׁפָּרַצְתִּי פְּנִימָה."
"אֲבָל מָתַי בֶּאֱמֶת תַּעֲשֶׂה אֶת זֶה?"
קוֹל מְמַלְמֵל: "רֶגַע לִפְנֵי. אַחֵר כָּךְ לֹא יִהְיֶה זְמַן."
"בְּשׁוּם אוֹפֶן. אֲנִי רוֹצֶה לִרְאוֹת. אֶת זֶה אֲנִי לֹא מְפַסְפֶסֶת."
"אָז אֲנִי אֶקְשׁוֹר אוֹתְךָ בַּחֲדַר הַשֵּׁינָה, טוֹב? אֶקְשׁוֹר אוֹתְךָ כָּכָה שֶׁתִּרְאִי."
"אַתָּה יָכוֹל לָתֵת לִי לִבְרוֹחַ בַּמַּדְרֵגוֹת רֶגַע לִפְנֵי. אֶקַּח אִיתִּי שַׂקִּית קְנִיּוֹת. אִם אַף אֶחָד לֹא יִרְאֶה אוֹתִי יוֹצֵאת, אַגִּיד שֶׁבִּכְלָל לֹא הָיִיתִי בְּבֵית. אֲבָל אַל תִּשְׁכַּח לִשְׁבּוֹר אֶת הַמַּנְעוּל, טוֹב? כְּמוֹ בִּפְרִיצָה?"
"אֲנִי רוֹאֶה שֶׁאַתְּ מְבִינָה בַּעֲבוֹדָה שֶׁלִּי."
"אֲנִי לוֹמֶדֶת."
"חָשַׁבְתִּי שֶׁאַתְּ רוֹצֶה לִרְאוֹת כְּשֶׁזֶּה קוֹרֶה."
"אוֹכֶל לִשְׁמוֹעַ. כְּמוֹ שְׁאָגָה שֶׁעוֹלֶה מְקַרְקֵס רוֹמָאִי."
"לֹא. לֹא נַעֲשֶׂה אֶת זֶה כָּכָה." מַגָּע: יָד מִתְחַכֶּכֶת בִּזְרוֹעַ. "תִּרְאִי לִי. תִּרְאִי לִי מָה זֶה הַדָּבָר שֶׁבִּשְׁבִילוֹ אֲנִי מְבַזְבֵּז פֹּה אֶת הַזְּמַן."
בַּמִּסְדְּרוֹן בַּחֲצִי הַקּוֹמָה יֵשׁ דֶּלֶת. הִיא נִרְאֵית כְּמוֹ דֶּלֶת לַאֲרוֹן שֵׁירוּת, אֲבָל הִיא כְּבֵדָה. כְּבֵדָה לִמְשִׁיכָה, הַיָּד מַחֲלִיקָה עַל יָדִית הַפְּלִיז הָעֲגוּלָּה.
"דֶּלֶת חֵירוּם."
הוּא רוֹכֵן עַל פְּנֵי וּפוֹתֵחַ אוֹתָהּ בִּמְשִׁיכָה.
מֵאֲחוֹרֶיהָ, בְּמֶרְחַק חֲמִישָּׁה סֶנְטִימֵטֶר, דֶּלֶת נוֹסֶפֶת.
"דָּחוּף."
הוּא דּוֹחֵף. תְּנוּעַת הַחֶלְקָה אִיטִּית, חוֹשֶׁךְ אֶל חוֹשֶׁךְ.
אוֹתוֹ רֵיחַ מִצְטַבֵּר קָלוּשׁ, לָכוּד, נִיחוֹחַ הַמִּרְוָוח שֶׁבּוֹ נִפְגָּשִׁים הָעוֹלָם הַפְּרָטִי וְהַצִּיבּוּרִי: טִיפּוֹת גֶּשֶׁם עַל שָׁטִיחַ מִקִּיר אֶל קִיר, מִטְרִיּוֹת רְטוּבוֹת, נַעֲלֵי עוֹר לַחוּת, הָרֵיחַ הַמַּתַּכְתִּי שֶׁל מַפְתְּחוֹת, אֵד הַמַּתֶּכֶת בְּכַף הַיָּד. אֲבָל אֲנַחְנוּ בַּבַּיִת הַסָּמוּךְ. תִּסְתַּכֵּל בְּמוֹרַד הַמַּדְרֵגוֹת הָאֲפֵלוֹת. זֵהֶה, אֲבָל לֹא בְּדִיּוּק. אֶפְשָׁר לָצֵאת מֵהַמַּשְׁקוֹף הַהוּא וְלַעֲבוֹר בָּזֶה. אַתָּה נִכְנָס לְבֵית 21, רוֹצֵחַ. יוֹצֵא מִמִּסְפַּר 20, שְׁרַבְרַב. מֵעֵבֶר לְדֶלֶת הַחֵירוּם יֵשׁ בָּתֵּי אָב אֲחֵרִים וּבָהֶם חַיִּים אֲחֵרִים. סִיפּוּרִים אֲחֵרִים כָּאן, קָרוֹב: מְצוּנָּפִים כְּחַיּוֹת חוֹרֶף, בִּנְשִׁימָה שְׁטוּחָה, בַּדּוֹפֶק סָמוּי.
מָה שֶׁנָּחוּץ לָנוּ, כַּמּוּבָן, הוּא לְהַרְוִויחַ זְמַן. כַּמָּה דַּקּוֹת שֶׁל חֶסֶד שֶׁיְּגֹאֲלוּ אוֹתָנוּ מִמַּצָּב בִּלְתִּי אֶפְשָׁרִי לִכְאוֹרָה. יֵשׁ בַּמִּבְנֶה מַשֶּׁהוּ לֹא צָפוּי. הִזְדַּמְּנוּת קְלוּשָׁה, אֲבָל הַיְּחִידָה שֶׁיֵּשׁ. מִדֶּלֶת הַבַּיִת הַסָּמוּךְ הוּא יֵיצֵא קְצָת קָרוֹב יוֹתֵר לִקְצֵה הָרְחוֹב: קָרוֹב יוֹתֵר לַקָּצֶה הַנָּכוֹן, הַרְחֵק מִן הָעִיר וְהָאַרְמוֹן, הַרְחֵק מִן הַפֶּשַׁע. עָלֵינוּ לְהַנִּיחַ שֶׁלַּמְרוֹת דִּבְרֵי הָרַהַב שֶׁלּוֹ אֵין לוֹ כַּוּוֹנָה לָמוּת אִם זֶה תָּלוּי בּוֹ: שֶׁאֵיפְשֶׁהוּ בָּרְחוֹבוֹת הַסְּמוּכִים, בַּחֲנָיָה לֹא חוּקִּית בַּמִּפְרָצוֹן שֶׁל אֶחָד הַתּוֹשָׁבִים אוֹ חוֹסֵם חֲנָיָה בְּבַיִת כָּלְשֶׁהוּ, יֵשׁ רֶכֶב שֶׁמְּחַכֶּה לוֹ כְּדֵי לָקַחַת אוֹתוֹ לִמְקוֹם מִבְטָחִים, וּלְמוֹסֵס אוֹתוֹ כְּאִילּוּ לֹא הָיָה קַיָּים מֵעוֹלָם.
הוּא מְהַסֵּס, מַבִּיט אֶל תּוֹךְ הַחוֹשֶׁךְ.
"נַסֵּה. אַל תַּדְלִיק אֶת הָאוֹר. אַל תְּדַבֵּר. תַּעֲבוֹר בַּדֶּלֶת."
מִי לֹא מַכִּיר אֶת הַדֶּלֶת בַּקִּיר? נֶחָמָתוֹ שֶׁל יֶלֶד נָכֶה, תִּקְוָותוֹ הָאַחֲרוֹנָה שֶׁל הָאָסִיר. מוֹצָא קַל לְגוֹסֵס, שֶׁאֵינוֹ מֵת בִּלְפִיתָה שֶׁל חִרְחוּר גְּסִיסָה אֶלָּא חוֹלֵף כַּאֲנָחָה, כְּנוֹצָה נוֹשֶׁרֶת. זוֹ דֶּלֶת מְיוּחֶדֶת וְהִיא אֵינָהּ מְצַיֶּיתֶת לְאַף אֶחָד מֵהַחוּקִּים שֶׁמּוֹשְׁלִים בְּעֵץ וּבְבַרְזֶל. שׁוּם מַנְעוּלָן לֹא יוּכַל לָהּ, שׁוּם אִישׁ חוֹק לֹא יַצְלִיחַ לִפְתּוֹחַ אוֹתָהּ בִּבְעִיטָה; שׁוֹטְרִים בַּסִּיּוּר יַחְלְפוּ עַל פָּנֶיהָ, כִּי הִיא נִגְלֵית רַק בְּעֵין הָאֱמוּנָה. בָּרֶגַע שֶׁעָבַרְתָּ, אַתְּ חוֹזֶרֶת בַּזָּוִויּוֹת וּבָאֲוִויר, בַּנִּיצוֹצוֹת וּבְלֶהָבָה. אֶת הָעוּבְדָּה שֶׁהַמִּתְנַקֵּשׁ רִיצֵּד עַל הַמַּשְׁקוֹף שֶׁלָּהּ אַתְּ יוֹדַעַת. מֵעֵבֶר לְדֶלֶת הַחֵירוּם הוּא נָמֵס, וְלָכֵן לֹא רְאִיתֶם אוֹתוֹ מֵעוֹלָם בַּחֲדָשׁוֹת. לָכֵן אֵינְכֶם מַכִּירִים אֶת שְׁמוֹ, אֶת פָּנָיו. לָכֵן, לְמֵיטַב יְדִיעַתְכֶם, גַּב' תָאצֶ'ר הִמְשִׁיכָה לִחְיוֹת עַד שֶׁמֵּתָה. אַךְ שִׂימוּ לֵב לַדֶּלֶת: שִׂימוּ לֵב לַקִּיר: שִׂימוּ לֵב לְכוֹחֶה שֶׁל הַדֶּלֶת בַּקִּיר שֶׁמֵּעוֹלָם לֹא הִבְחַנְתֶּם בָּהּ. וְשִׂימוּ לֵב לָרוּחַ הַקָּרָה שֶׁנּוֹשֶׁבֶת בַּעֲדָהּ כְּשֶׁאַתֶּם פּוֹתְחִים אוֹתָהּ כְּדֵי חָרִיץ. הַהִיסְטוֹרְיָה תָּמִיד יָכְלָה לִהְיוֹת אַחֶרֶת. כִּי צָרִיךְ לְהָבִיא בְּחֶשְׁבּוֹן אֶת הַזְּמַן, אֶת הַמָּקוֹם, אֶת הַהִזְדַּמְּנוּת הָאֲפֵלָה: אֶת הַיּוֹם, אֶת הַשָּׁעָה, אֶת זָוִוית הָאוֹר, אֶת הָאוֹטוֹ גְּלִידָה שֶׁצִּלְצוּלָיו נִשְׁמָעִים הַרְחֵק בְּאֵיזֶה רְחוֹב לְיַד הַמֶּחְלָף.
וְהַמִּתְנַקֵּשׁ, שֶׁצּוֹעֵד צַעַד לְאָחוֹר אֶל תּוֹךְ בַּיִת 21, צוֹחֵק בְּבוּז.
"שְׁשְׁשְׁ," אֲנִי אוֹמֶרֶת.
"זֹאת הַהַצָּעָה הַמַּדְהִימָה שֶׁלְּךָ? שֶׁיִּירוּ בִּי קְצָת הָלְאָה בְּהֶמְשֵׁךְ הָרְחוֹב? בְּסֵדֶר, נְנַסֶּה. יְצִיאָה מִכֵּיוָון אַחֵר. הַפְתָּעָה קְטַנָּה."
הַזְּמַן קָצָר עַכְשָׁיו. אֲנַחְנוּ חוֹזְרִים לַחֲדַר הַשֵּׁינָה. הוּא לֹא אָמַר אִם אָחִיהָ אוֹ שֶׁעָלַי לְתַכְנֵן תּוֹכְנִיּוֹת אֲחֵרוֹת. הוּא מְסַמֵּן לִי לָגֶשֶׁת לַחַלּוֹן. "תִּפְתְּחִי אוֹתוֹ עַכְשָׁיו. אַחֵר כָּךְ תָּזוּזִי אֲחוֹרָה."
הוּא מְפַחֵד שֶׁרַעַשׁ פִּתְאוֹמִי יַבְהִיל מִישֶׁהוּ לְמַטָּה. אַךְ אַף עַל פִּי שֶׁהַחַלּוֹן כָּבֵד, וְלִפְעָמִים רוֹעֵד בַּמִּסְגֶּרֶת שֶׁלּוֹ, הַחֵלֶק הַתַּחְתּוֹן מַחֲלִיק מַעֲלֶה בְּקַלּוּת. הוּא לֹא צָרִיךְ לְהִילָּחֵץ. הַגַּנִּים רֵיקִים. אֲבָל בְּבֵית הַחוֹלִים, שָׁם מֵעֵבֶר לַגְּדֵרוֹת וּלְשִׂיחִים, יֵשׁ תְּנוּעָה. הֵם מַתְחִילִים לָצֵאת: לֹא הַמִּשְׁלַחַת הָרִשְׁמִית, אֶלָּא עֲדַת אֲחָיוֹת בְּסִינָּרִים וּשְׁבִיסִים.
הוּא לוֹקֵחַ לְיַד אֶת יְדִיד הָאַלְמָנוֹת, מַנִּיחַ אוֹתוֹ בָּרוּךְ עַל בִּרְכָּיו. הוּא מַטֵּה אֶת הַכִּיסֵּא קָדִימָה, וְכֵיוָון שֶׁאֲנִי רוֹאֶה שֶׁיָּדָיו שׁוּב חֲלַקְלַקּוּת מֵרוֹב זֵיעָה אֲנִי מְבִיאָה לוֹ מַגֶּבֶת וְהוּא לוֹקֵחַ אוֹתָהּ בְּלִי לוֹמַר מִילָּה וּמְנַגֵּב אֶת כַּפּוֹת יָדָיו. שׁוּב זֶה מַזְכִּיר לִי מַעֲשֵׂה כּוֹהֲנִים: קוֹרְבָּן. צִרְעָה נָחָה עַל אֶדֶן הַחַלּוֹן. נִיחוֹחַ הַגַּנִּים מִיְּמֵי, יָרוֹק. אוֹר הַשֶּׁמֶשׁ הַחַמִּים כּוֹשֵׁל פְּנִימָה, מְצַחְצֵחַ אֶת נַעֲלֵי הָעוֹר הַמְּרוּפֶּטֶת שֶׁלּוֹ, עוֹבֵר בְּבַיְישָׁנוּת עַל פְּנֵי הַשִּׁידָּה. אֲנִי רוֹצֶה לִשְׁאוֹל: כַּאֲשֶׁר יִקְרֶה מָה שֶׁאָמוּר לִקְרוֹת, יִהְיֶה רַעַשׁ? בַּמָּקוֹם שֶׁבּוֹ אֵשֵׁב? אִם אֵשֵׁב? אוֹ שֶׁאֶעֱמוֹד? אֶעֱמוֹד אֵיפֹה? לְיָדוֹ? אוּלַי אֲנִי צְרִיכָה לִכְרוֹעַ עַל בִּרְכֵּי וּלְהִתְפַּלֵּל.
רַק שְׁנִיּוֹת מַפְרִידוֹת בֵּינֵינוּ לְבֵין הַמַּטָּרָה. הַמִּרְפֶּסֶת, הַמִּדְשָׁאוֹת, הַכּוֹל רוֹחֵשׁ סֶגֶל רְפוּאִי. נוֹצֶרֶת שׁוּרָה שֶׁל מְקַבְּלֵי פָּנִים. רוֹפְאוֹת, אַחִים, פְּקִידִים. הַשֵּׁף מִצְטָרֵף בִּבְגָדָיו הַלְּבָנִים וּבְכוֹבַע הַטַּבָּחִים שֶׁלּוֹ. מֵהַסּוּג שֶׁרָאִיתִי רַק בְּאִיּוּרִים בְּסִפְרֵי יְלָדִים. בְּעַל כּוֹרְחִי אֲנִי מְצַחְקֶקֶת. אֲנִי מוּדַעַת לְכָל שְׁאִיפָה וּנְשִׁיפָה שֶׁל הַמִּתְנַקֵּשׁ. הָס נוֹפֵל: עַל הַגַּנִּים, וְגַם עָלֵינוּ.
עֲקֵבִים גְּבוֹהִים עַל הַשְּׁבִיל הַמְּכוּסֶּה בְּטַחַב. קְלִיק-קְלָאק. דַּשְׁדְּשִׁי לְךָ. הִיא עוֹשָׂה מַאֲמַצִּים, אֲבָל מִתְקַדֶּמֶת בִּמְהִירוּת רַבָּה לְשׁוּם מָקוֹם. הַתִּיק עַל הַזְּרוֹעַ, מוּכְתָּף כְּמוֹ מָגֵן. הַחֲלִיפָה הַמְּחוּיֶּטֶת בְּדִיּוּק כְּפִי שֶׁחָזִיתִי, הַקֶּשֶׁר בְּצַוְּוארוֹן, מַחְרוֹזֶת אֲרוּכָּה שֶׁל פְּנִינִים וְגַם – תּוֹסֶפֶת חֲדָשָׁה – מִשְׁקָפַיִים כֵּהִים גְּדוֹלִים, שֶׁמְּסוּכָּכִים עָלֶיהָ, בְּלִי סָפֵק, מִתְּלָאוֹת אַחֵר הַצָּהֳרַיִים הַזֶּה. בְּיָד מוּשֶׁטֶת הִיא מִתְקַדֶּמֶת לְאוֹרֶךְ הַשּׁוּרָה. עַכְשָׁיו כְּשֶׁהִגַּעְנוּ סוֹף סוֹף לָרֶגַע הַזֶּה, יֵשׁ לָנוּ כַּמָּה זְמַן שֶׁרַק נִרְצֶה. הַצַּלָּף כּוֹרֵעַ בֶּרֶךְ, מִתְמַקֵּם. הוּא רוֹאֶה מָה שֶׁאֲנִי רוֹאֶה, אֶת קַסְדַּת הַשֵּׂיעָר הַנּוֹצֶצֶת. הוּא רוֹאֶה אוֹתָהּ מַבְרִיקָה כְּמוֹ מַטְבֵּעַ זָהָב בַּתְּעָלָה, הוּא רוֹאֶה אוֹתָהּ גְּדוֹלָה כְּמוֹ יָרֵחַ מָלֵא. עַל אֶדֶן הַחַלּוֹן מְרַחֶפֶת הַצִּרְעָה, נִתְלֵית עַל בְּלִימָה. קְרִיצָה קַלָּה בְּעֵינוֹ הָעִיוֶּורֶת שֶׁל הָעוֹלָם. "תַּחְגְּגוּ," הוּא אוֹמֵר, "תַּחְגְּגוּ, זוֹנוֹת."




https://www.shortstoryproject.com/he/story/%d7%94%d7%94%d7%aa%d7%a0%d7%a7%d7%a9%d7%95%d7%aa-%d7%91%d7%9e%d7%a8%d7%92%d7%a8%d7%98-%d7%aa%d7%90%d7%a6%d7%a8/
#בְּרִיטַנְיָה#הִיסְטוֹרְיָה#הִיסְטוּרִיהַאלְטְרַנְטִיבִיתְ#מִלְחֶמֶת-מַעֲמָדוֹת#מַעֲמָד-פּוֹעֲלִים#פּוֹלִיטִי