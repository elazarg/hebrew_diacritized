בְּאוֹתוֹ לַיְלָה, כַּאֲשֶׁר עָמַדְתִּי בְּפֶתַח הַמִּסְגָּד, אָמַר לִי הָאִימָאם דְּבָרִים מוּזָרִים וּדְרָמָטִיִּים. הוּא סִיפֵּר שֶׁלַּהֲקָה גְּדוֹלָה שֶׁל חֲתוּלֵי בַּר שְׁחוֹרִים תָּקְפָה אֶת הַמָּחוֹז וְחִיסְּלָה כָּל מָה שֶׁנִּקְרֶה בְּדַרְכָּהּ, וְלָכֵן הָאֲנָשִׁים לֹא בָּאוּ לִתְפִילַּת הַלַּיְלָה, שֶׁהֲרֵי הֵם יוֹדְעִים שֶׁהַחֲתוּלִים הָיוּ לְשַׁלִּיטֵי הַחוֹשֶׁךְ בִּשְׁכוּנָה זוֹ וְזַרְעוֹ פַּחַד בְּלִבְבוֹת הַתּוֹשָׁבִים. דְּבָרָיו הָיוּ תְּמוּהִים, אֲבָל הוּא לֹא הֶאֱרִיךְ בָּהֶם וְהִפְתִּיעַ אוֹתִי מִשֶּׁקֹּרֵא לִתְפִילָּה.
הָיִינוּ שְׁלוֹשָׁה – הָאִימָאם בִּמְחַרְאֵב , וּמֵאֲחוֹרָיו אֲנִי וִידִידִי סָעִיד, וְהִתְפַּלַּלְנוּ בְּהַכְנָעָה וּבְשֶׁקֶט. עָמַדְתִּי בִּמְקוֹמִי לְלֹא נִיעַ, שֶׁלּוֹ וְרָגוּעַ כְּאִילּוּ שָׁכַחְתִּי אֶת הַדְּבָרִים הַמַּחֲרִידִים שֶׁשָּׁמַעְתִּי מִפִּיו. לְאַחַר שֶׁסִּייַּמְנוּ אֶת הַתְּפִילָּה בִּיקֵּשׁ מִמֶּנִּי הָאִימָאם לְהַסִּיעוֹ לְבֵיתוֹ בִּמְכוֹנִיתִי. הִסְכַּמְתִּי בְּרָצוֹן, וְאַף הִזְמַנְתִּי אֶת יְדִידִי סָעִיד לָלוּן בְּבֵיתִי. הָאִימָאם אָחַז בְּיָדוֹ מַקֵּל גָּדוֹל, וְלֹא שָׁאַלְתִּי אוֹתוֹ לְפַשֵּׁר הַדָּבָר, שֶׁכֵּן הִתְחַלְתִּי לְפַקְפֵּק בִּשְׁפִיּוּתוֹ. אֲבָל תְּחוּשָׁתִי הִשְׁתַּנְּתָה בְּמַהֲלַךְ נְסִיעָתֵנוּ, לְאַחַר שֶׁהָאִימָאם חָזַר עַל סִיפּוּרוֹ, וּפָנִיתִי לְחַבְרֵי וְשָׁאַלְתִּי: "מָה דַּעְתְּךָ, עַל הַדְּבָרִים הָאֵלֶּה,סָעִיד?". פָּנָיו הִרְצִינוּ, וְהוּא עָנָה לִי: "כֵּן, גַּם אֲנִי שָׁמַעְתִּי עַל זֶה. אֶחָד הַשְּׁכֵנִים סִיפֵּר לִי שֶׁלַּהֲקָה שֶׁל חֲתוּלִים חָסְמָה אֶת דַּרְכָּהּ שֶׁל גְּבֶרֶת נְפִיסָהּ, הָאִישָּׁה הֶהָרָה, כְּשֶׁהָיְיתָה בְּדַרְכָּהּ חֲזָרָה מִבֵּית הוֹרֶיהָ בַּשְּׁכוּנָה הַסְּמוּכָה. הַחֲתוּלִים הִקִּיפוּ אוֹתָהּ וְהִתְחִילוּ לְהִשְׁתַּעֲשֵׁעַ בְּשִׂמְלָתָהּ הָאֲרוּכָּה. הַמִּסְכֵּנָה קָפְאָה בִּמְקוֹמָהּ חַסְרַת אוֹנִים, וְלֹא נוֹתַר לָהּ אֶלָּא לִצְעוֹק בְּכָל כּוֹחָהּ. לְשֵׁמַע צַעֲקוֹתֶיהָ נִתְקְפוּ הַחֲתוּלִים טֵירוּף וְהִסְתַּעֲרוּ עָלֶיהָ. לְמַזָּלָהּ שֶׁל הָאִישָּׁה חָשׁ לְעֶזְרָתָהּ אָדוֹן דָּנִיאֵל, הַצַּיָּיד הַצָּרְפָתִי, עִם רוֹבֶה בְּיָדוֹ. שְׁלוֹשֶׁת הַכְּלָבִים שֶׁלּוֹ שֶׁנִּלְווּ אֵלָיו הִתְנַפְּלוּ עַל הַחֲתוּלִים, וְנִיטַּשׁ בֵּינֵיהֶם קְרַב מַר. בְּמַאֲמָץ רַב הִצְלִיחַ הָאִישׁ לְחַלֵּץ אֶת הַגְּבֶרֶת נְפִיסָהּ מִצִּיפּוֹרְנֵיהֶן שֶׁל חַיּוֹת הַפֶּרֶא וְלַהֲבִיאָהּ לְבֵיתוֹ כְּשֶׁהִיא מְפַרְפֶּרֶת בֵּין הַחַיִּים וְהַמָּוֶות. לְאַחַר מִכֵּן חָזַר לְהַצִּיל אֶת כְּלָבָיו, אַךְ מִשֶּׁרָאָה אוֹתָם נִכְנָעִים לַחֲתוּלִים, וְאֵלֶּה עוֹשִׂים בָּהֶם כִּרְצוֹנָם, נִתְקָף אֵימָה..."
הָאִימָאם קָטַע אֶת דְּבָרָיו וְאָמַר: "כֵּן, בְּנֵי, 'אֵין יְכוֹלֶת וְאֵין כּוֹחַ אֶלָּא בְּאַלְּלָהּ הָעֶלְיוֹן וְהַנִּשְׂגָּב'. גַּם אֲנִי שָׁמַעְתִּי עַל הַמִּקְרֶה הַזֶּה וְעַל מִקְרִים נוֹסָפִים..." וְאָז קָטַע אֶת תְּגוּבָתוֹ וְאָמַר: "כָּאן... מַסְפִּיק...תּוֹדָה", נִפְרָד מֵאִיתָּנוּ לְשָׁלוֹם וְיָרַד מֵהַמְּכוֹנִית. הִמְשַׁכְנוּ בַּנְּסִיעָה הַבַּיְתָה, וּבַדֶּרֶךְ הֶחְלַפְנוּ דְּבָרִים בְּעִנְיַין מַבְעִית וּמַסְעִיר זֶה. לְפֶתַע שָׁמַעְנוּ קוֹלוֹת רָמִים...כֵּן, אֵלֶּה הֵם, וְאֵלֶּה יִלְלוֹתֵיהֶם מַחְרִישׁוֹת הָאוֹזְנַיִים, וְהִנֵּה הֵם מִתְרוֹצְצִים סְבִיבֵנוּ. הִדְלַקְתִּי אֶת הַפָּנָסִים, לָחַצְתִּי עַל הַצּוֹפָר וְנִיסִּיתִי לְהִתְחַמֵּק מֵהֶם, אֲבָל הֵם הִשְׁלִיכוּ אֶת עַצְמָם לְעֶבְרֵנוּ כְּגַלִּים. פָּגַעְנוּ בְּכַמָּה מֵהֶם, וְהַיַּלָּלוֹת נִמְהֲלוּ בִּצְעָקוֹת. לִיבֵּנוּ נִמְלָא חֲרָדָה וּפַחַד. הִרְגַּשְׁנוּ שֶׁחֶשְׁכַת הַלַּיְלָה גּוֹבֶרֶת כְּאִילּוּ כָּבֶה הַיָּרֵחַ אוֹ לָקָה וְנִסְתָּר אוֹרוֹ. אֱלוֹהַיי... הוֹ אֱלוֹהַיי, אֵיךְ יוֹצְאִים מִזֶּה, אֵיךְ?
עָצַרְתִּי אֶת הַמְּכוֹנִית לְיַד פֶּתַח הַבִּנְיָין, אָזַרְתִּי אוֹמֶץ וְהֶחְלַטְתִּי לָצֵאת וְיהִי מָה. פָּתַחְתִּי אֶת הַדֶּלֶת, הִנַּחְתִּי אֶת כַּף רַגְלִי עַל הַמִּדְרָכָה וְנִיסִּיתִי לְהַנִּיחַ אֶת כַּף הָרֶגֶל הַשְּׁנִיָּיה, אַךְ הֵם הִתְנַפְּלוּ עָלַיי בְּבַת אַחַת וּבְכָל הַכּוֹחַ, מוֹנְעִים בְּתַאֲוַות נָקָם. הָיוּ אֵלֶּה חַיּוֹת פֶּרֶא אֲחוּזּוֹת טֵירוּף. נָפַלְתִּי אַרְצָה, מַכָּה בְּיָדַיי וּבְרַגְלַיי לְכָל עֵבֶר. סָעִיד לֹא חָדַל לִלְחוֹץ עַל הַצּוֹפָר, וְהַשְּׁכֵנִים הִיכּוּ בְּמַקְלוֹת וּבַחֲבָלִים לְכָל הַכִּיוּוּנִים...צָעַקְתִּי: "מַיִם!! מַיִם!! הִתִּיזוּ מַיִם עַל הַחֲתוּלִים הַמְּטוֹרָפִים כְּדֵי שֶׁיַּפְסִיקוּ לְהִשְׁתּוֹלֵל. מַיִם!! מַיִם!!..." תּוֹךְ שְׁנִיּוֹת מָצָאתִי אֶת עַצְמִי מוּצָף בַּמַּיִם שֶׁנִּיתְּכוּ מִלְּמַעְלָה וּמִכָּל עֵבֶר. לְבַסּוֹף קָרְסוּ הַחֲתוּלִים בְּזֶה אַחַר זֶה, וְהִצְלַחְתִּי לְהִימָּלֵט מֵהֶם. יְדִידִי סָעִיד וְאֶחָד הַשְּׁכֵנִים נָשְׂאוּ אוֹתִי לְבֵיתִי, וְהִתְעַקַּשְׁתִּי לָצֵאת לַמִּרְפֶּסֶת. הָאֲוִויר הָיָה לַח וְקַר, וְרָאִיתִי אֶת הַחֲתוּלִים מְנַתְּרִים מִזַּעַם וּמִכְּאֵב. חַשְׁתִּי טִיפּוֹת גֶּשֶׁם יוֹרְדוֹת מִשָּׁמַיִים, וְהֵן הָפְכוּ אַט אַט לְגֶשֶׁם סוֹחֵף, שֶׁיַּחַד אִיתּוֹ הָלְכוּ וְגָבְרוּ הַצְּעָקוֹת. מַיִם וּמָוֶות כִּיסּוּ אֶת הָאֲדָמָה, וְנֶעֶרְמוּ עָלֶיהָ עֲרֵימוֹת שֶׁל פְּגָרִים. הֶחְלַטְתִּי לָרֶדֶת כְּדֵי לִנְקוֹם בָּהֶם. דִּידִּיתִי לְעֵבֶר הַמַּדְרֵגוֹת, יָרַדְתִּי לְמַטָּה וּמָצָאתִי אֶת עַצְמִי לִפְנֵי בֵּית קְבָרוֹת שֶׁל פְּגָרִים דּוֹמְמִים, חָשׂוּף וּמְעוֹרֵר אֵימָה. גָּמַרְתִּי אוֹמֵר לִפְסוֹעַ מֵעֲלֵיהֶם: פְּסִיעָה רִאשׁוֹנָה, פְּסִיעָה שְׁנִיָּה, צָעֲקָה, הִתְנַעֲרוּת...הַחֲתוּלִים הַשְּׁחוֹרִים מִתְנוֹעֲעִים וּמִתְנַעֲרִים תַּחַת רַגְלַיי...
צָעַקְתִּי. פָּקַחְתִּי אֶת עֵינַיי וּמָצָאתִי אֶת עַצְמִי לְבַדִּי בְּחַדְרִי. 


  גּוּמְחָה בְּקִיר הַמִּסְגָּד הַמַּצְבִּיעָה עַל הֲקִיבְּלָה – כִּיוּוּן הַ"כֶּעָבֶה" שֶׁאֵלָיו פּוֹנִים הַמּוּסְלְמִים בְּעֵת הַתְּפִילָּה (מַקְבִּיל לִ"כּוֹתֶל הַמִּזְרָח" בַּיַּהֲדוּת, הַפּוֹנָה לְכִיוּוּן יְרוּשָׁלַיִם). 

https://www.shortstoryproject.com/he/story/%d7%97%d7%aa%d7%95%d7%9c%d7%99%d7%9d-%d7%a9%d7%97%d7%95%d7%a8%d7%99%d7%9d/
#אֲוִוירָתִי#אֵימָה#בַּעֲלִיחַיְיםֵ#ספרותערבית