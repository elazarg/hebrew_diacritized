אִימָּא אָמְרָה: "אַתְּ חַיֶּיבֶת לָלֶכֶת לְבֵית הַסֵּפֶר אוֹ שֶׁיִּסְגְּרוּ לָנוּ אֶת אַבָּא".
הָיִינוּ חֲמִישָּׁה יְלָדִים, אַרְבַּע בָּנוֹת, בֶּן אֶחָד. אֲחוֹתִי הָיְתָה הֲכִי גְּדוֹלָה, שָׁנָה אַחֲרֶיהָ אֲנִי – אֲבָל אֲנִי הָיִיתִי חֲזָקָה יוֹתֵר וְגַם יוֹתֵר מְהִירָה. וְגַם שׁוֹבָבָה יוֹתֵר. אָז אִימָּא אָמְרָה: "אַתְּ זֹאת שֶׁתֵּלְכִי לְבֵית הַסֵּפֶר, רֹאשׁ גָּדוֹל, כִּי בַּבַּיִת אַתְּ מִשְׁתּוֹלֶלֶת". וְשֶׁאֲחוֹתִי תִּישָּׁאֵר בַּבַּיִת עִם הַיְּלָדִים. הִיא הָיְתָה סוֹחֶבֶת אוֹתָם עַל הַגַּב, מְכַבֶּסֶת חִיתּוּלִים, הִיא נִיגְּבָה לָהֶם אֶת הָאַף וְאֶת הַטּוּסִיק, טִאְטְאָה, נִיקְּתָה. הַבַּת הַבְּכוֹרָה הָיְתָה צְרִיכָה לַעֲשׂוֹת בַּבַּיִת הַכּוֹל, כִּי הָאִימָּהוֹת הָיוּ הוֹלְכוֹת לַעֲבוֹד בַּכְּפָר וְהָיוּ חוֹזְרוֹת רַק אַחֲרֵי הַצָּהֳרַיִים. גַּם אִימָּא שֶׁלָּנוּ הָיְתָה הוֹלֶכֶת. אַבָּא הָיָה עוֹשֶׂה לַבָּנִים. כְּשֶׁלֹּא הָיוּ הַזְמָנוֹת, הוּא הָיָה קוֹרֵעַ אֶת עַצְמוֹ אֵצֶל הָאִיכָּרִים בִּשְׁבִיל קְצָת אוֹכֶל. הָיִינוּ עֲנִיִּים מְאוֹד.
בַּבּוֹקֶר אִימָּא הֵעִירָה אוֹתִי: "קוֹמִי, רֹאשׁ גָּדוֹל, רוּצִי לְהִתְרַחֵץ!" בְּעֵרֶךְ חֲמִישִּׁים מֶטֶר מֵהַצְּרִיף שֶׁלָּנוּ זֶרֶם נַחַל, וּלְשֵׁם הָיִינוּ הוֹלְכִים כְּדֵי לְהִתְרַחֵץ. בּוֹקֶר וְעֶרֶב. בָּעֶרֶב הָיִיתִי רָצָה אֶל הַנַּחַל עַל שְׁתֵּי רַגְלַיִים, אֲבָל אֶת הַדֶּרֶךְ חֲזָרָה הָיִיתִי קוֹפֶצֶת עַל רֶגֶל אַחַת. לֹא הָיוּ לִי נַעֲלַיִים וְרָצִיתִי שֶׁלְּפָחוֹת רֶגֶל אַחַת תִּישָּׁאֵר נְקִיֶּיהָ. בַּקַּיִץ, בַּחוֹרֶף – תָּמִיד הָלַכְנוּ יְחֵפִים. וְהָיְיתָה לִי רַק שִׂמְלָה אַחַת שֶׁאֵימָא הִצְלִיחָה לְהַשִּׂיג בִּשְׁבִילִי. תַּחְתּוֹנִים אוֹ גּוּפִיָּה? – אֲפִילּוּ לֹא יָדַעְנוּ מָה זֶה.
הָלַכְתִּי אֶל הַנַּחַל, שָׁטַפְתִּי רַגְלַיִים, שָׁטַפְתִּי אֶת הַפֶּה. הַשֵּׂיעָר שֶׁלִּי הָיָה מָלֵא נוֹצוֹת, כִּי מִזֶּה עֲשׂוּיוֹת מִיטּוֹת שֶׁל צוֹעֲנִים – מַקָּשׁ וּמִנּוֹצוֹת שֶׁהָיוּ עָפִים הַחוּצָה מֵהַמִּזְרוֹן וּמֵהַשְּׂמִיכוֹת הַמְּבוּרְדָּקוֹת. יָצָאתִי לְבֵית הַסֵּפֶר בְּלִי יַלְקוּט, בְּלִי סְפָרִים, בְּלִי עֶפְרוֹנוֹת, בְּלִי מְחַבֶּרֶת. שׁוּם דָּבָר כָּזֶה מֵעוֹלָם לֹא הָיָה לִי.
חָצִיתִי אֶת הַכְּפָר, וְהַכְּפָר עֲדַיִין יָשֵׁן. בַּחוּץ לֹא הָיָה אִישׁ, רַק שְׁנַיִים שְׁלוֹשָׁה אִיכָּרִים רִכְבּוֹ עַל סוּס בַּדֶּרֶךְ לִשְׂדֵה. אַף אֶחָד לֹא הִבְחִין בִּי, כְּאִילּוּ לֹא הָיִיתִי קַיֶּימֶת. יָדַעְתִּי אֵיפֹה בֵּית הַסֵּפֶר, כִּי הָיִיתִי הוֹלֶכֶת לַכְּפָר עִם אִימָּא, וְאִימָּא הָיְתָה אוֹמֶרֶת: "תִּרְאִי, זֶה בֵּית הַסֵּפֶר, לְכָאן תֵּלְכִי וְלִי יִהְיֶה שֶׁקֶט מִמְּךָ, רֹאשׁ גָּדוֹל!"
בְּמַאֲמָץ רַב פָּתַחְתִּי אֶת הַשַּׁעַר הַגָּדוֹל. חוֹשֶׁךְ, קוֹר, אֲנִי יְחֵפָה, לְבוּשָׁה בְּקוֹשִׁי. אֵין אִישׁ. רַק אֵיזֶה גַּאדְז'וּ אֶחָד זָקֵן שֶׁמִּסְתַּכֵּל עָלַי וְאוֹמֵר: "מָה אַתְּ מְחַפֶּשֶׂת פֹּה?"
"בָּאתִי לְבֵית הַסֵּפֶר. אֲנִי אֶלְמַד פֹּה."
"אַתְּ?" הוּא פָּרַץ בִּצְחוֹק. "תִּרְאוּ אוֹתָהּ! כָּכָה עִם הַשִּׂמְלָה הַמְּצֻ'וקְמֶקֶת הַזּוֹ? לָמָּה לֹא הִתְרַחַצְתָּ? לָמָּה לֹא הִסְתָּרַקְתָּ? וְאֵיפֹה הַיַּלְקוּט שֶׁלְּךָ? אֵיךְ אַתְּ רוֹצָה לִלְמוֹד, אִם לֹא הֲבָאַת כְּלוּם?"
"אֲנִי אֶלְמַד וְעוֹד אֵיךְ אֲנִי אֶלְמַד! אֲנִי אֵלֵךְ פֹּה לְבֵית הַסֵּפֶר וְזֶהוּ!" הָאִישׁ צָחַק וְדָחַף אוֹתִי לְכִיתָּה אַחַת. הִתְיַישַּׁבְתִּי עַל הַסַּפְסָל הָרִאשׁוֹן וְהִסְתַּכַּלְתִּי מִסָּבִיב. לְבַד. לִבְדוּנַת. הַגְדָּז'וּ הַזָּקֵן הִתְחִיל לְטַאֲטֵא אֶת הָרִצְפָּה. אֲנִי יָשַׁבְתִּי וְדִמְיַינְתִּי לְעַצְמִי אֵיךְ אֲנִי אֶהֱפוֹךְ לִהְיוֹת מִישֶׁהִי. אֵיךְ אֲנִי אֵדַע הַכּוֹל. חָשַׁבְתִּי שֶׁכָּל מָה שֶׁיֵּשׁ לָדַעַת פָּשׁוּט יִיכָּנֵס לִי לָרֹאשׁ בְּעַצְמוֹ – מַסְפִּיק שֶׁאֵשֵׁב בְּבֵית הַסֵּפֶר. אַחֵר כָּךְ נָפַל מַבָּטִי עַל הָרַגְלַיִים הַיְּחֵפוֹת שֶׁלִּי וְעַל הַשִּׂמְלָה הַמְּצֻ'וקְמֶקֶת הַמְּלוּכְלֶכֶת. הַלֵּב שֶׁלִּי נָפַל. כְּאִילּוּ שֶׁיָּכוֹל לָצֵאת מַשֶּׁהוּ מִיַּלְדָּה צוֹעֲנִית. עָצַמְתִּי עֵינַיִים. רָאִיתִי אֶת עַצְמִי לְבוּשָׁה בְּשִׂמְלַת סָאטֶן וְרוּדָּה, רְקוּמָה וַרְדִּי זָהָב – וָשׁוּב הִתְחַלְתִּי לְהַאֲמִין שֶׁאֶהֱפוֹךְ לְאִישָּׁה מַשְׂכִּילָה, שֶׁתְּשַׁחְרֵר אֶת בְּנֵי הָרוֹמֶה. כְּבָר בְּתוֹר יַלְדָּה יָדַעְתִּי שֶׁאֲנַחְנוּ, בְּנֵי הָרוֹמֶה, נִמְצָאִים בְּתַחְתִּית שֶׁל הַתַּחְתִּית. אִישׁ לֹא אוֹמֵר לָנוּ מִילָּה טוֹבָה. כְּשֶׁרָצִיתִי לָצֵאת מֵהַשִּׁיכּוּן, אִימָּא נָזְפָה בִּי: "שֶׁלֹּא תַּחְשְׁבִי אֲפִילּוּ לָלֶכֶת לַכְּפָר. הַגָּאדְז'וּ יַהַרְגוּ אוֹתְךָ". וְכָכָה הֵעַזְתִּי לָלֶכֶת לַכְּפָר רַק כְּשֶׁהָיִינוּ כַּמָּה בְּיַחַד, וּכְשֶׁהָלְכוּ אִיתִּי יְלָדִים גְּדוֹלִים שֶׁשָּׁמְרוּ עָלֵינוּ.
בְּשֶׁבַע וָחֵצִי צִלְצֵל פַּעֲמוֹן הַכְּנֵסִיָּיה. יַלְדֵי הָאִיכָּרִים הִתְחִילוּ לְדַדּוֹת אֶל הַכִּיתָּה. הָאִימָּהוֹת הֵבִיאוּ אוֹתָם. שְׁתַּיִים שָׁלוֹשׁ אִימָּהוֹת מַמָּשׁ נִכְנְסוּ אֶל הַכִּיתָּה וְדָחֲפוּ אֶת הַיְּלָדוֹת שֶׁלָּהֶן אֶל הַסַּפְסָלִים הָרִאשׁוֹנִים. הֵם הִבִּיטוּ בִּי עָקוֹם. אֲבָל אֲנִי אֲפִילּוּ לֹא זַזְתִּי וְנִשְׁאַרְתִּי לָשֶׁבֶת בַּסַּפְסָל הָרִאשׁוֹן. רָצִיתִי לִהְיוֹת מַמָּשׁ חֲכָמָה. כְּבָר לֹא יָכוֹלְתִּי לְחַכּוֹת עַד שֶׁאֶהְיֶה חֲכָמָה. הַמּוֹרֶה עֲדַיִין לֹא הִגִּיעָה, רַק עוֹד וְעוֹד יְלָדִים כַּפְרִיִּים נִכְנְסוּ אֶל הַכִּיתָּה. הֵם לֹא הָיוּ כָּמוֹנִי: לְכוּלָּם הָיוּ תִּיקִים, לִבְנוֹת הָיוּ קוּקִיּוֹת וְכוּלָּן הָיוּ לְבוּשׁוֹת כְּמוֹ בּוּבּוֹת.
וְסוֹפְסוֹף נִכְנְסָה הַמּוֹרֶה. הִיא סָקְרָה אֶת הַכִּיתָּה, הִבְחִינָה בִּי בַּסַּפְסָל הָרִאשׁוֹן וְאָמְרָה: "מִי הוֹשִׁיב אוֹתְךָ שָׁם? מָה פִּתְאוֹם אַתְּ יוֹשֶׁבֶת בַּסַּפְסָל הָרִאשׁוֹן?" הִיא שָׁלְפָה אוֹתִי מִשָּׁם וְשָׁלְחָה אוֹתִי אֲחוֹרָה. "שְׁמָהּ הַמָּקוֹם שֶׁלְּךָ", אָמְרָה.
בַּסַּפְסָלִים הַקִּדְמִיִּים הִיא הוֹשִׁיבָה אֶת בְּנֵי הָאִיכָּרִים הָעֲשִׁירִים בְּיוֹתֵר. אַחֵר כָּךְ הֶעֱבִירָה מָקוֹם בְּזֶה אַחַר זֶה אֶת הָעֲנִיִּים יוֹתֵר, רָחוֹק יוֹתֵר וְיוֹתֵר מִן הַלּוּחַ. לַסַּפְסָל הָאַחֲרוֹן בַּכִּיתָּה קָרְאוּ "הַצּוֹעֲנִי". הוּא הָיָה מַמָּשׁ מֵאָחוֹר, לְיַד חַלּוֹן שָׁבוּר, נִיצָּב לִשְׁאָר הַשּׁוּלְחָנוֹת. הִרְגַּשְׁתִּי כְּמוֹ יְתוֹמָה. לָמָּה אֲנִי צְרִיכָה לָשֶׁבֶת פֹּה לְבַד? הָיָה לִי עָצוּב שֶׁאֵין אִיתִּי אֲפִילּוּ עוֹד יֶלֶד אֶחָד מֵהָרוֹמֶה. הָיִיתִי מַרְגִּישָׁה חֲזָקָה יוֹתֵר אִילּוּ יָשַׁב לִידֵי מִישֶׁהוּ. אֲבָל הִשְׁתּוֹפַפְתִּי פֹּה לְבַד, לִבְדוּנַת.
נִגְמַר הַיּוֹם הָרִאשׁוֹן בְּבֵית הַסֵּפֶר. לֹא לָמַדְתִּי דָּבָר. שׁוּם יֶדַע לֹא נִכְנַס לִי לְרֹאשׁ, רַק הֵבַנְתִּי כַּמָּה אוּמְלָלָה אֲנִי וּמִסְכֵּנָה. כְּשֶׁחָזַרְתִּי הַבַּיְתָה, אַף אֶחָד לֹא שָׁאַל אוֹתִי אֵיךְ הָיָה בְּבֵית הַסֵּפֶר. "אִימָּא, הַמּוֹרָה אָמְרָה שֶׁאֲנִי צְרִיכָה סֵפֶר, מֵחֶבְרַת וְעִיפָּרוֹן!" אִימָּא נָתְנָה לִי מַכָּה: "תִּסְתַּלְּקִי מִכָּאן! כֶּסֶף לַלֶּחֶם אֵין לָנוּ, וְאַתְּ רוֹצֶה סֵפֶר? אַתְּ תִּדְאֲגִי לָלֶכֶת לְבֵית סֵפֶר בִּשְׁבִיל שֶׁלֹּא יִסָּגְרוּ לָנוּ אֶת אַבָּא, וְזֶה יִהְיֶה מַסְפִּיק טוֹב".
לְמָחֳרָת בַּבּוֹקֶר שׁוּב רָחַצְתִּי אֶת הָרַגְלַיִים, הַפַּעַם גַּם הִסְתָּרַקְתִּי, לָבַשְׁתִּי אֶת הַשִּׂמְלָה הַיְּשָׁנָה, הַמְּצֻ'וקְמֶקֶת, וְהָלַכְתִּי לְבֵית הַסֵּפֶר. וְכָכָה הָלַכְתִּי לְבֵית הַסֵּפֶר כָּל יוֹם. עָבְרוּ חוֹדָשִׁים, הַמּוֹרָה לֹא קָרְאָה לִי אֲפִילּוּ פַּעַם אַחַת, רַק הִסְתַּכְּלָה תָּמִיד לִרְאוֹת אִם אֲנִי שָׁם. הִיא לֹא יָדְעָה שֶׁאֲנִי מַקְשִׁיבָה. בֶּאֱמֶת הִקְשַׁבְתִּי, וּכְשֶׁקָּרְאוּ לְמִישֶׁהוּ לַעֲנוֹת, עָנִיתִי בַּלֵּב בִּמְקוֹמוֹ. אָהַבְתִּי חֶשְׁבּוֹן, וַהֲכִי אַהֲבָתִי כְּפוּלוֹת שֶׁל שֶׁבַע. אֲנִי בְּעַצְמִי לֹא יוֹדַעַת לָמָּה! בַּלַּיְלָה לֹא יָכוֹלְתִּי לִישׁוֹן וּבְרֹאשׁ הִתְרוֹצְצוּ לִי כְּפוּלוֹת שֶׁל שֶׁבַע. לְמָחֳרָת הִצְבַּעְתִּי וְהַמּוֹרֶה קָרְאָה לִי. "תַּתְחִילִי, כְּפוּלוֹת שֶׁל שֶׁבַע!" יָדַעְתִּי אוֹתָן מְצוּיָּן. אַחֵר כָּךְ הַמּוֹרֶה שָׁאֲלָה אוֹתִי: "מָה מִגְדָּלִים בְּהוּנְגַּרְיָה?" וַאֲנִי יָדַעְתִּי: פִּלְפְּלִים. מְלוֹנִים. וּדְלַעַת.
"תִּרְאוּ אוֹתְךָ, אַתְּ בְּעֶצֶם לֹא טִיפְּשָׁה!" אָמְרָה הַמּוֹרֶה. "אִם הָיָה לְךָ סֵפֶר וּמְחַבֶּרֶת וְעִיפָּרוֹן הָיִיתָ יְכוֹלָה לִלְמוֹד לֹא רַע. לָמָּה אִימָּא לֹא קוֹנֶה לָךְ סֵפֶר?"
"לְאִימָּא אֵין כֶּסֶף".
"וְלָמָּה אַתְּ מִסְתּוֹבֶבֶת כָּל כָּךְ מְלוּכְלֶכֶת? וְלָמָּה אַתְּ לֹא לוֹבֶשֶׁת בְּגָדִים נוֹרְמָלִיִּים?"
"אֲנַחְנוּ הַרְבֵּה אַחִים וְאֵין עֲבוֹדָה".
יוֹם אֶחָד לֹא הִגַּעְתִּי לְבֵית הַסֵּפֶר. "אֵיפֹה הָיִיתָ?" שָׁאֲלָה הַמּוֹרָה לְמָחֳרָת.
"אָמַרְתָּ לִי שֶׁהַבְּגָדִים שֶׁלִּי מְלוּכְלָכִים, אָז אִימָּא כִּיבְּסָה לִי אוֹתָם".
הִיא הִמְשִׁיכָה לְהִסְתַּכֵּל עָלַיי.
"לֹא יָכוֹלְתִּי לָצֵאת עַד שֶׁהֵם לֹא הָיוּ יְבֵשִׁים."
אַחֲרֵי זֶה הַמּוֹרֶה קָנְתָה לִי מְחַבֶּרֶת וְהִתְחִילָה לָתֵת לִי זְנָבוֹת עִפָּרוֹן שֶׁאַף אֶחָד כְּבָר לֹא רָצָה לִכְתּוֹב בָּהֶם. כָּאֲבוּ לִי מִזֶּה הָאֶצְבָּעוֹת, אֲבָל שָׂמַחְתִּי שֶׁיֵּשׁ לִי אוֹתָם.
יוֹם אֶחָד הִגִּיעָה הוֹרָאָה שֶׁכָּל הַיְּלָדִים הַ"צוֹעֲנִים" צְרִיכִים לְהַתְחִיל לָלֶכֶת לְבֵית סֵפֶר. זֹאת הָיְתָה הַנְחָיָה שֶׁל רֹאשׁ הָעִיר. בֵּין בְּנֵי הָרוֹמֶה הִתְחִילָה בֶּהָלָה. הֵם הִתְרוֹצְצוּ לְכָאן וּלְשֵׁם, נֶאֶנְחוּ וְהִתְלוֹנְנוּ, הַנָּשִׁים תָּלְשׁוּ שְׂעָרוֹת, אִישׁ שָׁאַל אֶת רֵעֵהוּ: מָה יַעֲשׂוּ אִיתָּנוּ? מָה עוֹשִׂים לָנוּ! לְשִׁיכּוּן הִגִּיעַ פָּקִיד עִם תּוֹף, הוּא הִתְחִיל לְתוֹפֵף, הַגְּבָרִים יָצְאוּ מֵהַצְּרִיפִים שֶׁלָּהֶם עֵירוּמִּים לְמֶחֱצָה, כָּל הַשֵּׂיעָר שֶׁלָּהֶם מָלֵא נוֹצוֹת, הַנָּשִׁים הִתְחִילוּ לִצְעוֹק עַל הַיְּלָדִים: "אַתָּה חַיָּיב לְבֵית סֵפֶר, אַחֶרֶת יִסָּגְרוּ לְךָ אֶת אַבָּא שֶׁלְּךָ! אֵיךְ נְחִיָּיה? מֵאֵיפֹה נִתְפַּרְנֵס?!"
אָז הַיְּלָדִים הָלְכוּ. כָּל אֶחָד לָבַשׁ מַשֶּׁהוּ "חֲגִיגִי": אֶת הַחֲצָאִית שֶׁל אִימָּא, אֶת הַמִּכְנָסַיִים שֶׁל אַבָּא, וְכָכָה הָלְכוּ לְבֵית הַסֵּפֶר. הַפָּקִיד הָעִירוֹנִי זִינֵּב בְּנוֹ עִם הָאוֹפַנַּיִים: "לָזוּז, לָזוּז כְּבָר, חֲבוּרַת צוֹעֲנִים! מַהֵר לִמְנַהֵל!"
הוּא הוֹבִיל אוֹתָנוּ אֶל מִשְׂרַד הַמְּנַהֵל. אַף פַּעַם קוֹדֶם עוֹד לֹא רָאִיתִי אֶת הַמְּנַהֵל. הוּא הָיָה קָטָן, כְּרַסְתָּן, קֶרַח. עֵינָיו הָיוּ גְּדוֹלוֹת וּנְפוּחוֹת, מִתַּחַת לְאַפּוֹ שָׂפָם – כְּשֶׁדִּיבֵּר, קָפַץ לוֹ הַשָּׂפָם מֵעַל שְׂפָתוֹ הָעֶלְיוֹנָה. שְׁתֵּי שִׁינַּיִים בָּלְטוּ לוֹ מֵהַפֶּה – אֱלוֹהִים יוֹדֵעַ לְאָן נֶעֶלְמוּ כָּל הַשְּׁאָר. כְּשֶׁרָאָה אוֹתָנוּ, עֵינָיו בָּלְטוּ הַחוּצָה עוֹד יוֹתֵר. הוּא הִתְחִיל לִנְזוֹף בְּנוֹ שֶׁאֲנַחְנוּ עַצְלָנִים, שֶׁאֲנַחְנוּ לֹא רוֹצִים לִלְמוֹד, שֶׁאֲנַחְנוּ לֹא רוֹצִים לַהֲפוֹךְ לִבְנֵי אָדָם! הוּא נָהַם, אֲבָל הָיָה בָּרוּר שֶׁהוּא אָדָם טוֹב. "אֵיךְ אֲנִי אָמוּר לְחַלֵּק אֶתְכֶם לַכִּיתּוֹת, חֲבוּרָה מְטוּנֶּפֶת שֶׁכְּמוֹכָם? כָּל הַמּוֹרִים מְפַחֲדִים מִכֶּם!" אָמַר בַּחֲבִיבוּת. וְהוּא הִתְחִיל לִסְפּוֹר: אַחַת, שְׁתַּיִים, שְׁלוֹשָׁה, אַרְבָּעָה, חֲמִישָּׁה... הָיִינוּ חֲמִישָּׁה עָשָׂר. וְהוּא אָמַר: "אַתָּה לְשֵׁם, אַתָּה לְשֵׁם", וְכָכָה חִילֵּק אוֹתָנוּ לַכִּיתּוֹת. בַּזִּ'י, אֲחוֹתִי שֶׁגְּדוֹלָה מִמֶּנִּי בְּשָׁנָה, גַּם כֵּן הָיְתָה חַיֶּיבֶת לָלֶכֶת לְבֵית הַסֵּפֶר, וְאִימָּא הִתְעַצֵּבְנָה וְנֶאֶנְחָה שֶׁאֵין לָהּ מִי שֶׁיִּשְׁמוֹר עַל הַיְּלָדִים כְּשֶׁהִיא הוֹלֶכֶת לָעֲבוֹדָה.
הִגַּעְנוּ לַכִּיתָּה וְהַמּוֹרָה נִבְהֲלָה מֵאִיתָּנוּ: "אֵיפֹה בְּשֵׁם אֱלוֹהִים אֲנִי אֲמוּרָה לָשִׂים אֶתְכֶם?" מֵאָחוֹר, בַּצַּד, הָיוּ שְׁלוֹשָׁה סַפְסָלִים, וְהִיא הוֹשִׁיבָה אוֹתָנוּ שָׁם. הָיִינוּ מוּפְרָדִים לְגַמְרֵי, כְּדֵי שֶׁלֹּא נוּכַל לָרִיב עִם הַיְּלָדִים שֶׁל הַגַּאדְז'וֹ. אֲבָל בִּגְלַל זֶה גַּם לֹא יָכוֹלְנוּ לִלְמוֹד שׁוּם דָּבָר. הִנִּיחוּ לָנוּ לְנַפְשֵׁנוּ.
פַּעַם אַחַת הָיִיתִי רְעֵבָה נוֹרָא, בְּדִיּוּק בִּזְמַן שֶׁהָיָה יְרִיד בַּכְּפָר. נְשׁוֹת הָאִיכָּרִים בִּישְּׁלוּ וְאַפּוֹ, אֲבָל בְּשִׁיכּוּן הַצּוֹעֲנִים שֶׁלָּנוּ שָׂרַר רָעָב כְּמוֹ תָּמִיד. הַמּוֹרֶה שָׁאֲלָה אֶת הַיְּלָדִים מָה כָּל אֶחָד אָכַל. הִגִּיעַ תּוֹרֵנוּ. סִיר־שָׁחוֹר אָמְרָה: "אֲנִי מֵאֶתְמוֹל לֹא אָכַלְתִּי. אֵין לָנוּ בַּבַּיִת כְּלוּם. אֲנַחְנוּ אוֹכְלִים רַק כְּשֶׁאִימָּא חוֹזֶרֶת מֵהַכְּפָר". בְּאַנְגּוֹ אוֹמֵר: "אֲנַחְנוּ גַּם כֵּן בַּבּוֹקֶר לֹא אוֹכְלִים". בֶּאֱמֶת, הָאֲרוּחָה הָרִאשׁוֹנָה שֶׁלָּנוּ הָיְתָה אַחֵר הַצָּהֳרַיִים, כְּשֶׁהָאִימָּהוֹת הָיוּ חוֹזְרוֹת מֵהַכְּפָר וְהֵבִיאוּ תַּפּוּחֵי אֲדָמָה, גְּבִינָה, חָלָב, בְּקִיצּוּר – מָה שֶׁנָּתְנָה לָהֶם הָאִיכָּרִית תְּמוּרַת זֶה שֶׁהֵן קִיצְּצוּ עֵצִים, פִּינּוּ זֶבֶל מֵהָרֶפֶת, נִיקּוּ אֶת הַתַּנּוּר.
"מָה אָכַלְתָּ אַתְּ?" שְׁאֵלָה הַמּוֹרָה אוֹתִי.
"יוּ!" הִתְרַחֲבוּ עֵינַיי כְּמוֹ כּוֹכָבִים. "אִם רַק הָיִיתָ יוֹדַעַת אֵיזֶה דְּבָרִים אָכַלְתִּי! בישׁקוט עִם גְּבִינָה מְתוּקָה וְחֶמְאָה, מַרְק, נַקְנִיקִיּוֹת, עוּגָה...!"
"אֵיךְ זֶה שֶׁאַתְּ אָכַלְתָּ, וַאֲחוֹתְךָ לֹא הִכְנִיסָה לְפֹה שׁוּם דָּבָר מֵאָז אֶתְמוֹל?" עָצְרָה אוֹתִי הַמּוֹרֶה. "לָמָּה אַתְּ מְשַׁקֶּרֶת! תּוֹצִיאִי לָשׁוֹן, תְּקַבְּלִי מַשֶּׁהוּ שֶׁיְּלַמֵּד אוֹתְךָ לֹא לְשַׁקֵּר!"
הוֹצֵאתִי אֶת הַלָּשׁוֹן וְהַמּוֹרֶה הַחֲטִיפָה לִי עָלֶיהָ בְּסַרְגֵּל. זֶה כְּאֵב נוֹרָא. לֹא יָכוֹלְתִּי אֲפִילּוּ לְדַבֵּר. אֲבָל כְּשֶׁנִּרְגַּעְתִּי קְצָת, אָמַרְתִּי: "לֹא שִׁיקַּרְתִּי! בֶּאֱמֶת הַכּוֹל אָכַלְתִּי! בַּחֲלוֹם! כָּל הַלַּיְלָה חָלַמְתִּי שֶׁאֲנִי אוֹכֶלֶת."
הַמּוֹרֶה הִסְמִיקָה, לֹא אָמְרָה דָּבָר וְהִתְרַחֲקָה מִמֶּנִּי.
חָלְפָה שָׁנָה. כּוּלָּם אָמְרוּ שֶׁאֲנִי לֹא טִיפְּשָׁה. בְּבֵית הַסֵּפֶר הִצְלַחְתִּי בְּלִימּוּדִים. הֶעֱלוּ אוֹתִי כִּיתָּה. קִיבַּלְתִּי תְּעוּדָה וְלֹא הָיָה שָׁם אֲפִילּוּ "3" אֶחָד. הָיִיתִי גֵּאָה בְּכָךְ מְאוֹד. רַצְתִּי הַבַּיְתָה, קָפַצְתִּי מֵרוֹב אוֹשֶׁר וּכְבָר מֵרָחוֹק צָעַקְתִּי: "אִימָּא, יֵשׁ לִי רַק מְצוּיָּן וְטוֹב מְאוֹד!"
"וְנִרְאֶה לְךָ שֶׁאֲנַחְנוּ יְכוֹלִים לִחְיוֹת מֵהַמְּצוּיָּינִים שֶׁלְּךָ? מְצוּיָּן, מְצוּיָּן – אֲבָל שֶׁתַּעַזְרִי קְצָת בְּבֵית, זֶה לֹא!" וְכָכָה אִימָּא נִפְנְפָה אוֹתִי. הָיָה לִי עָצוּב. עַל צִיּוֹנִים טוֹבִים יַלְדֵי הַכְּפָר קִיבְּלוּ סְפָרִים, שְׁעוֹנִים, כֶּסֶף – וְאֶצְלִי בַּבַּיִת אֲפִילּוּ לֹא הִתְפַּעֲלוּ. לֹא הָיָה לִי עִם מִי לַחֲלוֹק אֶת שָׂמַחְתִּי.
לַכִּיתָּה הַבָּאָה עָלוּ אִיתִּי עוֹד שְׁלוֹשָׁה בְּנֵי רוּמֵהּ. נִהְיֵינוּ חֲבֵרִים וְהִתְחִילוּ לוֹמַר עָלַיי שֶׁאֲנִי יוֹתֵר גְּרוּעָה מִבֶּן. חָזַרְתִּי אַחֲרֵי כָּל מָה שֶׁהַבָּנִים אָמְרוּ, וְכָל מָה שֶׁעָשׂוּ – עָשִׂיתִי אִיתָּם. כְּשֶׁהִכְנִיסוּ לָהֶם מַכּוֹת, הִכְנִיסוּ מַכּוֹת גַּם לִי.
פַּעַם אַחַת הִגִּיעַ אֵלֵינוּ הַקִּרְקָס. אֲנִי הִשְׁתַּגַּעְתִּי עַל רִיקּוּד. יָדַעְתִּי לָשִׂים רֶגֶל מֵאֲחוֹרֵי הַצַּוּוֹאר. נִיסִּיתִי עַד שֶׁזֶּה הִצְלִיחַ. וְכָכָה אָמְרוּ שׁוֹלוֹ, בְּאַנְגּוֹ וְטַרְזָן, שְׁלוֹשֶׁת אֵלֶּה שֶׁעָלוּ אִיתִּי לַכִּיתָּה הַבָּאָה: "תַּקְשִׁיבִי, אַתְּ תֵּלְכִי לְקִרְקָס, וְאָז תַּצִּיגִי לָנוּ אֶת מָה שֶׁתִּרְאִי שָׁם".
אָמַרְתִּי: "וְאֵיךְ אֲנִי אֶכָּנֵס לְקִרְקָס אִם אֵין לָנוּ כֶּסֶף?"
וְהֵם אָמְרוּ: "אַל תִּדְאֲגִי, נַשִּׂיג כֶּסֶף. בּוֹאִי אִיתָּנוּ".
הָלַכְנוּ לַכְּנֵסִיָּיה. לִפְנֵי הַכְּנֵסִיָּיה עָמַד פִּסְלוֹ שֶׁל יָאן הַקָּדוֹשׁ. הָאִיכָּרִים הָיוּ זוֹרְקִים שָׁם מַטְבְּעוֹת בְּדַרְכָּם בַּבּוֹקֶר לַכְּנֵסִיָּיה. שׁוֹלוֹ אָמַר: "לָמָּה הַפֶּסֶל צָרִיךְ כֶּסֶף. תִּבְדְּקִי שֶׁלֹּא עוֹבֵר הַכּוֹמֶר וַאֲנַחְנוּ נֶאֱסוֹף אֶת הַמַּטְבְּעוֹת". הֵם הִרְטִיבוּ קְצָת אֲדָמָה בְּרוֹק וְעָשׂוּ מִזֶּה כָּזוֹ עִיסָּה דְּבִיקָה, צִיפּוּ אִיתָּהּ מַקֵּל וְאֶת הַמַּקֵּל דָּחֲפוּ מִבַּעַד לַסּוֹרְגִים שֶׁהִקִּיפוּ אֶת יָאן הַקָּדוֹשׁ. הֵם רָצוּ לְהַדְבִּיק אֶת הַכֶּסֶף לַבּוֹץ. אֲבָל הַמַּטְבְּעוֹת לֹא נִדְבְּקוּ בְּשׁוּם פָּנִים וָאוֹפֶן. "בְּאַנְגּוֹ, תַּשְׁתִּין עַל זֶה, זֶה יַעֲבוֹד יוֹתֵר טוֹב!" אָמַר שׁוֹלוֹ. וּבֶאֱמֶת, מַטְבֵּעַ אֶחָד נִדְבָּק. אֲבָל בְּאוֹתוֹ רֶגַע עָבַר שָׁם הַכּוֹמֶר.
"הַכּוֹמֶר!" צָעַקְתִּי. הֵם דָּחֲפוּ לִי אֶת הַמַּטְבֵּעַ לְפֹה. "תִּבְלְעִי!" וַאֲנִי בָּלַעְתִּי אֶת הַמַּטְבֵּעַ וְהִתְחַלְתִּי לְהֵיחָנֵק. אֲנִי נֶחְנֶקֶת, מְנַסָּה לְהָקִיא, מִשְׁתַּעֶלֶת, יוֹרֶקֶת, אֲנִי כְּבָר כְּחוּלָּה לְגַמְרֵי, הַבָּנִים דּוֹפְקִים לִי עַל הַגַּב.
"מָה אַתֶּם עוֹשִׂים פֹּה, זַרְעֵי שָׂטָן!" אוֹמֵר הַכּוֹמֶר.
"בָּאנוּ לְהִתְפַּלֵּל לְיָאן הַקָּדוֹשׁ וְתִרְאֶה, זֹאתִי בְּנֵס לֹא נֶחְנְקָה!" הִמְצִיא בְּאַנְגּוֹ בַּמָּקוֹם.
הַכּוֹמֶר כַּמּוּבָן לֹא יָדַע שֶׁאֲנִי נֶחְנֶקֶת מֵהַמַּטְבֵּעַ הַגָּנוּב, וְאָמַר: "בְּוִי, אֲנִי אֶתֵּן לְךָ קְצָת מַיִם קְדוֹשִׁים!" הוּא שָׁפַךְ לִי קְצָת עַל הַיָּד וּבִזְכוּת הַמַּיִם הַקְּדוֹשִׁים הִצְלַחְתִּי לִבְלוֹעַ אֶת הַמַּטְבֵּעַ.
בְּאַנְגּוֹ אָמַר: "חַיָּיבִים לְהַשִּׂיג אֶת הַכֶּסֶף אַחֶרֶת". אֲבָל אֵיךְ? אֵיפֹה? אַחֲרֵי בֵּית הַסֵּפֶר הָלַכְתִּי לַעֲבוֹד אֵצֶל אִיכָּר שֶׁהָיְיתָה לוֹ תַּרְנְגוֹלֶת. "יוֹדַעַת מָה," אוֹמְרִים הַבָּנִים, "תִּיכָּנְסִי לְלוּל, תִּרְאִי אֵיפֹה הַתַּרְנְגוֹלֶת, תִּיקְּחִי לָהּ אֶת הַבֵּיצָה וְאֶת הַבֵּיצָה נִמְכּוֹר לִיהוּדִי".
בַּחַיִּים לֹא עָשִׂיתִי מַשֶּׁהוּ כָּזֶה. "בְּאַנְגּוֹ, תַּעֲשֶׂה אֶת זֶה אַתָּה!"
"טוֹב," אוֹמְרִים הַבָּנִים. "תְּטַפְּסִי עַל הָעֵץ, כְּאִילּוּ אַתְּ הוֹלֶכֶת לִקְטוֹף אַגָּסִים, וּבְאַנְגּוֹ בֵּינְתַיִים יְכַנֵּס לְלוּל".
טִיפַּסְתִּי לִקְטוֹף אַגָּסִים. הַכֶּלֶב לֹא נָבַח, כִּי הִכִּיר אוֹתִי. הַבָּנִים הָיוּ בְּתוֹךְ הַלּוּל. הַתַּרְנְגוֹלוֹת לֹא קִרְקְרוּ, כִּי שׁוֹלוֹ וּבָאַנְגּוֹ יָדְעוּ אֵיךְ צָרִיךְ לַעֲשׂוֹת אֶת זֶה.
וּבָרוּר – הָאִיכָּר מִתְקָרֵב! וַאֲנִי עַל הָעֵץ. הוּא בָּא יָשָׁר אֵלַיי. "אָז כָּכָה אַתְּ מוֹדֶה לִי שֶׁאֲנִי נוֹתֵן לְךָ עֲבוֹדָה? הוֹלֶכֶת לִגְנוֹב לִי אַגָּסִים? חַכִּי חַכִּי, אֲנִי אֶתֵּן לְךָ אַגָּסִים!" הָאִיכָּר תָּפַס מַקֵּל, מִין מוֹט כָּזֶה שֶׁמּוֹרִידִים אִיתּוֹ אֱגוֹזִים מֵהָעֵצִים – וַאֲנִי רַק מִסְתַּכֶּלֶת אִם בְּאַנְגּוֹ וְשׁוֹלוֹ הִצְלִיחוּ לָצֵאת בְּשָׁלוֹם מֵהַלּוּל! אֲנִי מִסְתַּכֶּלֶת וְרוֹאָה שֶׁהֵם קָפְצוּ מֵעַל הַשַּׁעַר וְהִסְתַּלְּקוּ. הָאִיכָּר לֹא רָאָה אוֹתָם. אֲנִי יְכוֹלָה עַכְשָׁיו לָרֶדֶת מִן הָעֵץ. קָפַצְתִּי – וְיָשָׁר עַל מַסְמֵר. לְמַרְבֵּה הַמַּזָּל הוּא לֹא נִתְקַע לִי בָּרֶגֶל, רַק קָרַע לִי אֶת הַשִּׂמְלָה. מֵאָחוֹר. אֲנִי רָצָה, הַחֲצָאִית הַקְּרוּעָה מִתְנַפְנֶפֶת וְהַטּוּסִיק הָעֵירוֹם שֶׁלִּי זוֹהַר כְּמוֹ יָרֵחַ.
הַבָּנִים חִיכּוּ לִי. הֵם סוֹבְבוּ אוֹתִי לְכָאן וּלְכָאן. "פֹּה צָרִיךְ לִתְפּוֹר טְלַאי!" הִכְרִיז בְּאַנְגּוֹ בְּיַדְעָנוּת. אֲבָל מֵאֵיפֹה נִיקַּח עַכְשָׁיו טְלַאי?
"אַתְּ יוֹדַעַת מָה?" אָמַר בְּאַנְגּוֹ. "אִם תֵּלְכִי לִפְנֵי וַאֲנִי צָמוּד אֵלֶיךָ מֵאָחוֹר, אָז לֹא יִרְאוּ שׁוּם דָּבָר". אָז כָּכָה הָלַכְנוּ. אִימָּא רָאֲתָה אוֹתִי כְּבָר מֵרָחוֹק. "לָמָּה הֵם הוֹלְכִים כָּכָה? אֱלוֹהִים, הֲרֵי הַיֶּלֶד הַזֶּה פָּשׁוּט צָמוּד אֵלֶיהָ! כָּכָה הוֹלֶכֶת בַּחוּרָה עִם כָּבוֹד?" (הָיִינוּ אוּלַי בְּנֵי שֶׁבַע, שְׁמוֹנָה). וּכְשֶׁהִגַּעְנוּ קָרוֹב יוֹתֵר: "מָה אַתְּ חוֹשֶׁבֶת לְעַצְמְךָ, זַנְזוֹנֶת!"
חָטַפְתִּי כָּל כָּךְ הַרְבֵּה שֶׁכִּמְעַט עַפְתִּי מֵהָרַגְלַיִים. אִימָּא הִשְׁתּוֹלְלָה: הַשִּׂמְלָה הַיְּחִידָה! הַיְּחִידָה! וְאֶת הוֹרֶסֶת אוֹתָהּ כָּכָה! בְּמָה תֵּלְכִי עַכְשָׁיו לְבֵית הַסֵּפֶר?" בְּשׁוּם מָקוֹם לֹא מָצָאנוּ אֵיזֶה סְמַרְטוּט לַעֲשׂוֹת מִמֶּנּוּ טְלַאי. אִימָּא אָמְרָה: "חַכִּי, נַעֲשָׂה עִם זֶה מַשֶּׁהוּ". הִיא לָקְחָה סִינָר וּבִמְקוֹם לָשִׂים לִי אוֹתוֹ מִלְּפָנִים, הִיא קָשְׁרָה אוֹתוֹ לְגַבֵּי. וּכְבָר לֹא רָאוּ אֶת הַחוֹר.
בָּרֶגַע שֶׁאֵימָא קָשְׁרָה לִי אֶת הַסִּינָר, הָלַכְנוּ לִמְכּוֹר אֶת הַבֵּיצִים. הַיְּהוּדִי אָמַר: "אֵיזֶה תַּרְנְגוֹלֶת יֵשׁ לָכֶם?" לַבֵּיצָה, מִסְתַּבֵּר, הָיְתָה קְלִיפָּה דַּקָּה מְאוֹד. "אֲהָהּ, יָשָׁר רוֹאִים, תַּרְנְגוֹלֶת צוֹעֲנִית!" וְהוּא לֹא קָנָה מֵאִתָּנוּ אֶת הַבֵּיצִים.
מָה עַכְשָׁיו? אֵיךְ נַרְוִויחַ אֶת הַכֶּסֶף בִּשְׁבִיל הַקִּרְקָס? אָז אָמַרְתִּי: "אֲנִי לֹא הוֹלֶכֶת יוֹתֵר לְשׁוּם מָקוֹם! מַסְפִּיק לִי, אֲנִי רוֹצֶה הַבַּיְתָה!"
וְהַבָּנִים: "הַיי, בְּלָעַת לָנוּ אֶת הַכֶּסֶף וְעַכְשָׁיו אַתְּ רוֹצָה לָלֶכֶת הַבַּיְתָה?"
שׁוֹלוֹ תָּפַס אוֹתִי בָּאוֹזֶן. "תִּזְכְּרִי, אֲנַחְנוּ נֵלֵךְ אַחֲרַיִיךְ לְכָל מָקוֹם וְנַשְׁגִּיחַ עָלֶיךָ, כִּי הַמַּטְבֵּעַ הַזֶּה מֵיאֵן הַקָּדוֹשׁ הוּא לֹא רַק שֶׁלְּךָ! הוּא שַׁיָּיךְ לְכוּלָּנוּ!" אֲבָל מָה יַעֲזוֹר לָנוּ הַמַּטְבֵּעַ, אִם כַּרְטִיס לְקִרְקָס עוֹלֶה קוֹרוֹנָה וְעֶשְׂרִים?
"בּוֹאוּ לְשֵׁם וְנִרְאֶה מָה אֶפְשָׁר לַעֲשׂוֹת," אָמַר טַרְזָן. הָלַכְנוּ לַמָּקוֹם שֶׁבּוֹ חַנָּה הַקִּרְקָס. כְּבָר הָיוּ שָׁם הָמוֹן מַשָּׂאִיּוֹת. בְּאַנְגּוֹ הָלַךְ לִשְׁאוֹל אִם הֵם לֹא צְרִיכִים עֶזְרָה עִם מַשֶּׁהוּ, לִסְחוֹב מַיִם אוֹ מַשֶּׁהוּ כָּזֶה. וְהָאָדוֹן מֵהַקִּרְקָס אָמַר: "כֵּן, אֲנִי צָרִיךְ לְכַבֵּס חִיתּוּלִים. אִם אַתָּה רוֹצֶה אַתָּה יָכוֹל לְהַתְחִיל עִם זֶה". בְּאַנְגּוֹ טָס לְהָבִיא מַיִם, שׁוֹלוֹ כִּיבֵּס וַאֲנִי עָמַדְתִּי שָׁם כְּמוֹ אֵיזֶה נְסִיכָה. בְּאַנְגּוֹ אָמַר לָאִישׁ מֵהַקִּרְקָס: מַתְחִילִים כְּבָר! תֵּן לָהּ לְהִיכָּנֵס! הִיא זֹאתִי שֶׁהוֹלֶכֶת!"
הָאִישׁ נָתַן לִי דְּחִיפָה. "קָדִימָה, רוּצִי!" וְהַבָּנִים הִמְשִׁיכוּ לְכַבֵּס אֶת הַחִיתּוּלִים.
וְהָיִיתִי בַּקִּרְקָס! לוּלְיָינִים עָפוּ מֵהַטְּרַפֵּז, הָלְכוּ עַל חֶבֶל, לֵיצָנִים נָפְלוּ מֵאוֹפַנַּיִים – וַהֲכִי מָצְאָה בְּעֵינַיי אֵשֶׁת הַנְּחָשִׁים בַּחֲצָאִית זָהָב, שֶׁעָשְׂתָה סַלְטוֹת וְגֶשֶׁר וְהָלְכָה עַל הַיָּדַיִים. עָשִׂיתִי אִיתָּהּ הַכּוֹל בְּלֵב. חַכּוּ חַכּוּ, אֲנִי עוֹד אַצִּיג אֶת זֶה לְבָנִים!
חָזַרְתִּי הַבַּיְתָה נִרְעֶשֶׁת. וְחָטַפְתִּי מֵאִימָּא עַל זֶה שֶׁשּׁוּב שׁוֹטַטְתִּי. הָלַכְתִּי לִישׁוֹן בִּבְכִי כִּי הָיִיתִי רְעֵבָה. אֲבָל בְּקוֹשִׁי הִסְפַּקְתִּי לַעֲצוֹם עֵינַיִים וּכְבָר דִּמְיַינְתִּי לְעַצְמִי אֵיךְ אֲנִי עוֹשֶׂה סַלְטוֹת, הוֹלֶכֶת עַל הַיָּדַיִים, וּמִסְּבִיבִי הִבְהוּבֵי אוֹר מֵחֲצָאִית הַזָּהָב.
עוֹד לִפְנֵי שֶׁעָלָה הַשַּׁחַר קַמְתִּי בְּשֶׁקֶט וְיָצָאתִי אֶל בֵּית הַקְּבָרוֹת. בְּבֵית הַקְּבָרוֹת הָיָה עֵשֶׂב גָּבוֹהַּ וְיָפֶה, וּבָעֵשֶׂב הַזֶּה הִתְחַלְתִּי לְהִתְאַמֵּן, כְּדֵי לֹא לִשְׁבּוֹר אֶת הָעֲצָמוֹת. עָשִׂיתִי גֶּשֶׁר, וְזֶה הָלַךְ טוֹב. אַחֵר כָּךְ שַׂמְתִּי רֶגֶל מֵאֲחוֹרֵי הַצַּוּוֹאר. גַּם גַּלְגַּלּוֹן הִצְלַחְתִּי. אַחֵר כָּךְ סָלְטוּ. זֶה כְּבָר הָיָה יוֹתֵר גָּרוּעַ. נָפַלְתִּי עַל הַגַּב וְנִפְצַעְתִּי. אֲבָל אֵיךְ שֶׁחָזַרְתִּי לְעַצְמִי, נִיסִּיתִי מֵחָדָשׁ. הִצְלַחְתִּי אֲפִילּוּ בִּקְפִיצוֹת יָדַיִים. אֲבָל רַק לָלֶכֶת עַל הַיָּדַיִים לֹא הִצְלַחְתִּי בְּשׁוּם אוֹפֶן. זֶה לֹא הָלַךְ. נָפַלְתִּי כְּמוֹ שַׂק. הָיִיתִי חֲבוּלָה לְגַמְרֵי. לֹא הָיָה מָקוֹם אֶחָד בַּגּוּף שֶׁלֹּא כְּאֵב לִי.
צִלְצוּל פַּעֲמוֹן עָלָה מֵהַכְּנֵסִיָּיה וַאֲנִי רַצְתִּי לְבֵית הַסֵּפֶר. הַשִּׁיעוּר הָרִאשׁוֹן הָיָה שִׁיעוּר דָּת, קָטָכִיזְם. הַכּוֹמֶר נִכְנַס לַכִּיתָּה וְיָשָׁר: "אַתְּ הָיִיתָ בַּקִּרְקָס, מָה?"
"כֵּן, הָיִיתִי".
"לְקִרְקָס אַתְּ הוֹלֶכֶת אֲבָל לַכְּנֵסִיָּיה לֹא!"
וַאֲנִי אוֹמֶרֶת לוֹ: "בַּכְּנֵסִיָּיה יֵשׁ רִצְפָּה קָרָה וְלִי אֵין נַעֲלַיִים".
"סַפְּרִי לִי אֵיךְ נוֹלַד יֵשׁוּ".
"אֵיךְ יֵשׁוּ נוֹלַד אֲנִי לֹא יוֹדַעַת, לֹא הָיִיתִי שָׁם, אֲבָל אִם אַתָּה רוֹצֶה, אֲנִי אֲסַפֵּר לְךָ אֵיךְ נוֹלְדָה אֵילֵי שֶׁלָּנוּ, אֲחוֹתִי הַקְּטַנָּה".
"קוֹמִי תֶּיכֶף וּמִיָּד וּבוֹאִי הִנֵּה, תְּחַטְּפִי עַל הַטּוּסִיק, אֵיזֶה חֲצוּפָה אַתְּ!"
"אָסוּר לִי לַחֲטוֹף עַל הַטּוּסִיק," קָרָאתִי. הַכּוֹמֶר גָּרַר אוֹתִי מֵהַסַּפְסָל, הַסִּינָר הִשְׁתַּחְרֵר וְהַיָּרֵחַ זֶרַח מוּל כָּל הַכִּיתָּה. הַיְּלָדִים פָּרְצוּ בִּצְחוֹק. הַכּוֹמֶר שָׁלַח אוֹתִי הַבַּיְתָה. וְאִימָּא סוֹף סוֹף הֵבִיאָה לִי מֵהַכְּפָר אֵיזוֹ שִׂמְלָה מְשׁוּמֶּשֶׁת.
אַחֲרֵי שָׁבוּעַ הַחֲבוּרוֹת שֶׁלִּי פָּחוֹת אוֹ יוֹתֵר הֶחֱלִימוּ, וְכָכָה בִּזְמַן שִׁיעוּר חֶשְׁבּוֹן אָמַרְתִּי לְבָנִים: "בּוֹאוּ". הִצְבַּעְתִּי וְאָמַרְתִּי שֶׁאֲנִי צְרִיכָה לְשֵׁירוּתִים. הַבָּנִים יָצְאוּ אַחֲרַיי, אֶחָד אַחֲרֵי הַשֵּׁנִי. בֵּית הַסֵּפֶר שֶׁלָּנוּ הָיָה מוֹדֶרְנִי יַחֲסִית לְאוֹתָם יָמִים – הָיוּ לָנוּ שֵׁירוּתִים עִם מַיִם זוֹרְמִים, שְׁלוֹשָׁה תָּאִים זֶה לְצַד זֶה וּמִסְדְּרוֹן קָטָן שֶׁהוֹבִיל אֲלֵיהֶם. וּבַמִּסְדְּרוֹן הַזֶּה הִתְחַלְתִּי לַעֲשׂוֹת קִרְקָס. הַמּוֹרֶה כַּנִּרְאֶה הִתְחִילָה לְהִתְפַּלֵּא לְאָן נֶעֶלְמוּ הַיְּלָדִים הַצּוֹעֲנִים – אַף אֶחָד מֵאִיתָּנוּ לֹא חָזַר. הִיא יָצְאָה בְּעִקְבוֹתֵינוּ אֶל הַשֵּׁירוּתִים. הִיא מִסְתַּכֶּלֶת – אֲנִי עוֹמֶדֶת עַל הַיָּדַיִים, עוֹשָׂה גֶּשֶׁר, סַלְטוֹת וּפַרְצוּפִים כְּמוֹ לֵיצָן.
"אָז מָה שֶׁקּוֹרֶה פֹּה! קִרְקָס אַתְּ עוֹשֶׂה לָהֶם כָּאן, בַּמָּקוֹם שִׁיעוּר חֶשְׁבּוֹן! נוּ חַכִּי אִם כָּכָה!"
וָשׁוּב קִיבַּלְתִּי מַכּוֹת. כַּמָּה מַכּוֹת שֶׁחָטַפְתִּי בִּגְלַל קִרְקָס אֶחָד! וּמָה הִרְוַוחְתִּי מִזֶּה? מַטְבֵּעַ אֶחָד שֶׁבָּלַעְתִּי. כְּשֶׁהוּא יָצָא, הֶחְבֵּאתִי אוֹתוֹ בְּבֵית הַקְּבָרוֹת. וְשָׁם הוּא קָבוּר עַד הַיּוֹם.
הִגִּיעַ מוֹרֶה חָדָשׁ. הוּא הָיָה גָּבוֹהַּ וְצָעִיר. הוּא בָּחַן אוֹתָנוּ בְּמַבָּטוֹ. "אָז אֵלֶּה כָּל הַצּוֹעֲנִים? אֵין עוֹד?"
"יֵשׁ, אֲבָל הָאֲחֵרִים לֹא הוֹלְכִים לְבֵית הַסֵּפֶר. אִם יִהְיוּ יוֹתֵר מִדַּי אָז הַמּוֹרוֹת יְפַחֲדוּ מֵאִיתָּנוּ".
"אֲנִי אֶקַּח אֶת כָּל הַצּוֹעֲנִים תַּחַת אַחְרָיוּתִי," הֶחְלִיט הַמּוֹרֶה הֶחָדָשׁ. "אֲבָל אַף אֶחָד לֹא יִתְעָרֵב לִי בְּלִימּוּדִים!"
לְמָחֳרָת בַּבּוֹקֶר – מָה אֲנִי רוֹאֶה? הַמּוֹרֶה הֶחָדָשׁ מְדַוֵּושׁ לוֹ עַל אוֹפַנַּיִים בַּשִּׁיכּוּן שֶׁלָּנוּ. בֵּין הַ"צוֹעֲנִים"! חוּץ מֵהַפָּקִיד הָעִירוֹנִי אַף אֶחָד לֹא הִסְתּוֹבֵב בֵּינֵינוּ מֵעוֹלָם. "כָּל הַיְּלָדִים שֶׁצְּרִיכִים לָלֶכֶת לְבֵית הַסֵּפֶר, צְאוּ הַחוּצָה!" קוֹרֵא הַמּוֹרֶה הֶחָדָשׁ. "אֶבֶן אַבְרִי" – הוּא אוֹמֵר אֶת זֶה אֲפִילּוּ בִּשְׂפָתֵנוּ!
כּוּלָּנוּ יָצָאנוּ מֵהַצְּרִיפִים וְהוּא, עִם מַקֵּל בַּיָּד: "מַהֵר לְבֵית הַסֵּפֶר!"
כְּשֶׁנִּכְנַסְנוּ לַכִּיתָּה, הוּא אָמַר: "מִי שֶׁלֹּא הִסְתָּרֵק, לְהָרִים יָד!" הוּא אֲפִילּוּ לֹא הָיָה צָרִיךְ לִשְׁאוֹל, הוּא רָאָה טוֹב מְאוֹד שֶׁאַף אֶחָד לֹא מְסוֹרָק.
"לָמָּה לֹא הִסְתָּרַקְתָּ?"
"אֵין לִי מַסְרֵק".
"הִתְרַחַצְתָּ?"
"אֵין לִי מַגֶּבֶת".
אֶחָד אַחֲרֵי הַשֵּׁנִי הִתְחַלְנוּ לְסַפֵּר מָה אֵין לָנוּ.
"טוֹב. מָחָר בַּבּוֹקֶר תָּבוֹאוּ כּוּלְּכֶם לְבֵית הַסֵּפֶר שָׁעָה מוּקְדָּם יוֹתֵר. וְאִם לֹא, אַתֶּם לֹא רוֹצִים לָדַעַת מָה מְחַכֶּה לָכֶם".
לְמָחֳרָת בֶּאֱמֶת הִגַּעְנוּ כּוּלָּנוּ לְבֵית הַסֵּפֶר שָׁעָה אַחַת מוּקְדָּם יוֹתֵר. הַמּוֹרֶה כְּבָר חִיכָּה לָנוּ. הוּא הֵבִיא מַגֶּבֶת, סַבּוֹן, קְעָרָה וּמִסְּרָק.
"מִי לֹא אָכַל?"
כָּל הַיָּדַיִים מוּנָפוֹת. הַמּוֹרֶה שָׁלַח אֶת בְּאַנְגּוֹ לְהָבִיא לַחְמָנִיּוֹת. הוּא קָנָה לַחְמָנִיָּיה אַחַת לְכָל אֶחָד מֵאִיתָּנוּ. וְאָז אָמַר: "וְעַכְשָׁיו נִלְמַד. הַיּוֹם תִּישָּׁאֲרוּ בְּבֵית הַסֵּפֶר וְנִלְמַד גַּם אַחֲרֵי הַצָּהֳרַיִים". בַּצָּהֳרַיִים הוּא שׁוּב קָנָה לָנוּ אוֹכֶל – לֶחֶם עִם מַרְגָּרִינָה. וְאָז הִתְחִיל לִשְׁאוֹל אוֹתָנוּ: "מָה הָיִיתָ רוֹצֶה לִהְיוֹת כְּשֶׁתִּהְיֶה גָּדוֹל?"
"אֲנִי הָיִיתִי רוֹצֶה לָשִׁיר וְלִרְקוֹד," אָמַרְתִּי.
הוּא נָתַן לִי מַכָּה. "מִזֶּה אִי אֶפְשָׁר לְהִתְקַיֵּים. אַתְּ צְרִיכָה לִלְמוֹד מַשֶּׁהוּ וְאַחַר כָּךְ תָּשִׁירִי וּתְרַקְּדִי". אֶת הַבָּנִים הוּא תָּפַס בַּשֵּׂיעָר: "וּמָה אַתָּה רוֹצֶה לִהְיוֹת?"
"אֲנִי – נֶפַח."
"יָפֶה, אַתָּה תִּהְיֶיה נֶפַח".
"אֲנִי אֲנַגֵּן, כְּמוֹ אַבָּא שֶׁלִּי".
"הַכּוֹל טוֹב וְיָפֶה, אֲבָל אַתָּה בְּכָל זֹאת צָרִיךְ לִלְמוֹד לִקְרוֹא וְלִכְתּוֹב".
אַחֲרֵי זֶה הוּא חִילֵּק לָנוּ עֶפְרוֹנוֹת וּמַחְבָּרוֹת, וַאֲנַחְנוּ בֶּאֱמֶת הִתְחַלְנוּ לִלְמוֹד.
הַכְּפָר אִירְגֵּן חֲגִיגָה. הַמּוֹרִים בָּחֲרוּ אֶת הַתַּלְמִידִים הַטּוֹבִים בְּיוֹתֵר כְּדֵי שֶׁיְּדַקְלְמוּ שִׁירִים. הַמּוֹרֶה שֶׁלָּנוּ אָמַר: "חַכּוּ חַכּוּ, אֲנַחְנוּ עוֹד נִרְאֶה לָהֶם!" הוּא שָׁאַל אוֹתִי: "אַתְּ יוֹדַעַת לָשִׁיר?"
"יוֹדַעַת".
"אָז תָּשִׁירִי מַשֶּׁהוּ".
שָׁרָתֵי שִׁיר אַהֲבָה גָּדוֹל מֵאֵיזֶה סֶרֶט. הָיִיתִי אוּלַי בַּת שְׁמוֹנָה.
"תַּגִּידִי לִי, אֵיפֹה לָמַדְתָּ לָשִׁיר אֶת זֶה?" שָׁאַל אוֹתִי הַמּוֹרֶה.
"אַבָּא שֶׁלִּי שַׂר אֶת זֶה לְאִימָּא לִפְנֵי הַשֵּׁינָה".
"וּמָה אַתֶּם יוֹדְעִים לַעֲשׂוֹת?" הוּא שָׁאַל יְלָדִים אֲחֵרִים. אֶחָד נִיגֵּן בְּבָס, שֵׁנִי בְּכִינּוֹר, שְׁלִישִׁי עַל צִימְבְּלוּם, אַחֵר גַּם כֵּן בְּכִינּוֹר. כָּל הַבָּנִים אֶצְלֵנוּ יָדְעוּ לְנַגֵּן לְפָחוֹת קְצָת בְּאֵיזֶה כְּלִי. "וּמִי יוֹדֵעַ לְדַקְלֵם שִׁיר?" שָׁאַל הַמּוֹרֶה.
"אֲנִייייי!"  קָרָאתִי, וְהִתְחַלְתִּי לְדַקְלֵם שִׁיר פַּטְרִיּוֹטִי שֶׁשָּׁמַעְתִּי מִיַּלְדֵי הַכְּפָר. פָּנַיי הִסְמִיקוּ, עֵינַיי בָּעֲרוּ – הוּא לֹא הֵסִיר מִמֶּנִּי אֶת עֵינָיו.
"יָפֶה", אָמַר. "בַּהַתְחָלָה תְּדַקְלְמִי שִׁיר וְאַחַר כָּךְ כּוּלְּכֶם תָּשִׁירוּ וְתִרְקְדוּ".
הַבָּנִים הֵבִיאוּ מֵהַבַּיִת כִּינּוֹרוֹת, בָּס, מָה שֶׁרַק יָכְלוּ. אֲבָל לֹא הָיוּ לָנוּ בְּגָדִים רְאוּיִים. הַמּוֹרֶה אָמַר: "אֱלוֹהִים, אִם לֹא הָיִיתִי עָנִי כָּל כָּךְ, אוּלַי הָיִיתִי יָכוֹל לַעֲזוֹר לָכֶם, אֲפִילּוּ קְצָת! תִּרְאִי אֵיזֶה שֵׂיעָר יָפֶה יֵשׁ לְךָ. לֹא הָיִיתָ רוֹצֶה לִקְשׁוֹר בּוֹ סֶרֶט?"
"בָּרוּר שֶׁהָיִיתִי רוֹצֶה!"
"אַתֶּם רוֹאִים? בִּגְלַל זֶה אַתֶּם חַיָּיבִים לִלְמוֹד, כְּדֵי לֹא לִהְיוֹת טִיפְּשִׁים! כְּדֵי שֶׁהַגַּאדְז'וֹ לֹא יוּכְלוּ לַעֲשׂוֹת בָּכֶם מָה שֶׁהֵם רוֹצִים. אִם תְּלַמְּדוּ, יִהְיֶה לָכֶם יוֹתֵר שֶׁכָּל מִשֶּׁיֵּשׁ לַהוֹרִים שֶׁלָּכֶם. תּוּכְלוּ לְהִסְתּוֹבֵב בְּרֹאשׁ מוּרָם, תֵּדְעוּ לִמְצוֹא אֶת מְקוֹמְכֶם בָּעוֹלָם. תִּלְמְדוּ, תִּתְעַלְּמוּ מִזֶּה שֶׁאֲנִי צוֹעֵק עֲלֵיכֶם אוֹ שֶׁאֲנִי נוֹתֵן לָכֶם אֵיזוֹ מַכָּה פֹּה וָשָׁם. פְּעָמִים רַבּוֹת אֲנִי מִתְפָּרֵץ עֲלֵיכֶם, כִּי אֲנִי לֹא יָכוֹל לְהִתְפָּרֵץ עַל מִי שֶׁנּוֹהֵג בָּכֶם כְּפִי שֶׁנּוֹהֲגִים בָּכֶם! אֱלוֹהִים אַדִּירִים, כְּשֶׁאֲנִי רוֹאֶה אֵיךְ יַלְדֵי הַכְּפָר בָּאִים לְבֵית הַסֵּפֶר עִם לֶחֶם וְשׁוּמָּן וּבָשָׂר, וְאַתֶּם כָּל הַיּוֹם מֵתִים מֵרָעָב – אֲנִי מִשְׁתַּגֵּעַ. אֵיךְ אֲנִי אָמוּר לַעֲזוֹר לָכֶם? תִּהְיוּ מְנוּמָּסִים, עָשׂוּ רַק טוֹב, וְהָאֲדוֹנִים יִרְאוּ שֶׁהַמַּצָּב שֶׁלָּכֶם אֵינוֹ בְּאַשְׁמַתְכֶם – אֶלָּא בְּאַשְׁמָתָם!"
וַאֲנַחְנוּ נִשְׁבַּעְנוּ שְׁבוּעָה קְדוֹשָׁה שֶׁשּׁוּב לֹא נִשְׁתּוֹלֵל, שֶׁלֹּא נִגְנוֹב מַטְבְּעוֹת מֵיאֵן הַקָּדוֹשׁ וְשֶׁנִּלְמַד כְּמוֹ שֶׁצָּרִיךְ.
וְכָכָה הָלַכְנוּ אֶל הַחֲגִיגָה. אַף אֶחָד כָּאן לֹא צִיפָּה לָנוּ, יַלְדֵי הַצּוֹעֲנִים. הָיוּ כָּאן רַק יַלְדֵי הַכְּפָר עִם הוֹרֵיהֶם. הֵם הֶעֱלוּ הַצָּגָה עַל חַיָּיט וּנְסִיכָה.
אָז עָלָה לַבָּמָה הַמּוֹרָה שֶׁלָּנוּ וְאָמַר: "עַכְשָׁיו אַצִּיג לִפְנֵיכֶם אֲנִי אֶת תַּלְמִידַיי". וְהַבָּנִים שֶׁלָּנוּ הִתְחִילוּ לְנַגֵּן! הַגְּבָרִים הַמְּבוּגָּרִים הִתְחִילוּ לִמְשׁוֹךְ בְּשִׂפְמֵיהֶם וּלְתוֹפֵף בְּרַגְלֵיהֶם מֵרוֹב שֶׁהֵם רָצוּ לִרְקוֹד! אַחֵר כָּךְ אֲנִי דִּיקְלַמְתִּי שִׁיר וְהָאִיכָּרִים הָיוּ בְּהֶלֶם. וְאָז – כְּמוֹ שֶׁלִּימֵּד אוֹתִי הַמּוֹרֶה – לָקַחְתִּי צַלַּחַת וְעָבַרְתִּי בֵּינֵיהֶם לֶאֱסוֹף כֶּסֶף. "גַּם אֲנַחְנוּ רוֹצִים לִלְמוֹד, אֲבָל אֵין לָנוּ כֶּסֶף לִסְפָרִים וְלִמְחַבְּרוֹת. תָּרְמוּ לָנוּ". וְכָל אֶחָד שָׁם נָתַן מַשֶּׁהוּ.
לֹא הִסְפַּקְתִּי לָלֶכֶת לְבֵית הַסֵּפֶר זְמַן אָרוֹךְ בִּמְיוּחָד. הִתְחִילָה הַמִּלְחָמָה וּבְנֵי רוּמָּה לֹא הוּרְשׁוּ לְהִיכָּנֵס לַכְּפָר, בֶּטַח שֶׁלֹּא לְבֵית הַסֵּפֶר. וְכָכָה סִייַּמְתִּי אֶת כִּיתָּה גִּימֶ"ל.


 גַּאדְז'וּ (gadžo): בְּרוּמָּאנֵי, שְׂפָתָם שֶׁל בְּנֵי הָרוֹמֶה – כִּינּוּי לְאָדָם שֶׁאֵינוֹ נִמְנֶה עֲלֵיהֶם. (הַמַּתֵּר') 

https://www.shortstoryproject.com/he/story/%d7%90%d7%99%d7%9a-%d7%94%d7%9c%d7%9b%d7%aa%d7%99-%d7%9c%d7%91%d7%99%d7%aa-%d7%94%d7%a1%d7%a4%d7%a8/
#הִתְבַּגְּרוּת#זִכְרוֹנוֹת#ימיבית-סֵפֶר#מִשְׁפָּחָה#נָשִׁים#רֵיאָלִיזְם