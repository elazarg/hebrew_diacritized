לִקְרַאת הַסּוֹף הַמִּתְקָרֵב שֶׁל חוּפְשַׁת הַקַּיִץ שֶׁלִּי וְיָמִים סְפוּרִים לִפְנֵי שׁוּבִי לַעֲבוֹדָה בַּמִּכְלָלָה לְמוֹרִים בִּתְחִילַּת הַשָּׁבוּעַ הַשְּׁלִישִׁי שֶׁל סֶפְּטֶמְבֶּר, הִרְגַּעְתִּי אֶת אִשְׁתִּי, זָלִיכָה א-נְדָ'רַי, שֶׁהִתְלוֹנְנָה שֶׁמְּחַכּוֹת לָהּ מְלָאכוֹת רַבּוֹת בַּדִּירָה שֶׁלָּנוּ בְּאוֹרָאן, וְאָמַרְתִּי לָהּ שֶׁלֹּא נִתְעַכֵּב אֲפִילּוּ יוֹם אֶחָד נוֹסָף. בִּיקַּשְׁתִּי מִמֶּנָּה שֶׁתִּתְכּוֹנֵן לַנְּסִיעָה מָחָר. אַחֵר כָּךְ יָצָאתִי. וְאַחֲרֵי מֶטְרִים אֲחָדִים – שְׁלוֹשִׁים, זֶה הָיָה הַמִּסְפָּר לְפִי צְעָדַיי הַקְּטַנִּים לִפְנֵי שָׁנִים – נֶעֱמַדְתִּי עַל הַמִּדְרָכָה שֶׁמִּמּוּל, עֲמִידָה עֲגוּמָה שֶׁכְּמוֹתָהּ לֹא עָמַדְתִּי קוֹדֶם לָכֵן, לִפְנֵי בֵּיתוֹ שֶׁל חַיִּים בֶּן מִימּוּן, שֶׁנִּרְאֶה דּוֹמֵם כְּמוֹ יְצוּר שֶׁהִתְאַבֵּן, כָּרוּךְ עַל הָרֵיק שֶׁהִשְׁתַּכֵּן בּוֹ מִזְּמַן שֶׁהַגּוֹרָל סִילֵּק, לִפְנֵי שְׁלוֹשָׁה חוֹדָשִׁים, אֶת אֲחָרוּנִי דַּיָּירָיו שֶׁאֵינָם עוֹד.
הִתְקָרַבְתִּי. כְּשֶׁעָמַדְתִּי עַל יַד הַדֶּלֶת הַשּׁוֹתֶקֶת, אוֹתָהּ דֶּלֶת שֶׁלִּפְנֵי עֶשְׂרִים וּשְׁמוֹנֶה שָׁנִים רָאִיתִי אֶת חַיִּים יוֹצֵא מִמֶּנָּה עִם יַלְקוּטוֹ כְּדֵי לָלֶכֶת אִתִּי בַּפַּעַם הָרִאשׁוֹנָה לְבֵית הַסֵּפֶר זִ'יל פְּרִי, הֵסַרְתִּי אֶת יָדִי מֵחֲתִיכַת הַמַּתֶּכֶת הַקָּרָה שֶׁתְּלוּיָה בְּמִסְגֶּרֶת קְטַנָּה עִם מַדְבֵּקָה שֶׁכָּתוּב עָלֶיהָ בִּכְתַב יָד "מַפְתֵּחַ הַבַּיִת", זֶה הָיָה הַמַּפְתֵּחַ שֶׁהִכְנַסְתִּי לְחוֹר הַמַּנְעוּל וְסוֹבַבְתִּי פַּעֲמַיִים. נִכְנַסְתִּי, וְשׁוּב פַּעַם תָּקְפָה אוֹתִי תְּחוּשָׁה שֶׁלֹּא תָּקְפָה אוֹתִי אֲפִילּוּ בַּיּוֹם שֶׁחָזַרְתִּי אֶל בֵּית סָבָתִי אַחֲרֵי מוֹתָהּ, הַתְּחוּשָׁה שֶׁכּוּבְּדוּ שֶׁל הַשֶּׁקֶט הוּא אוּלַי הַכּוֹבֶד שֶׁרוֹבֵץ עַל הַפְּרוֹזְדוֹר שֶׁאֵינוֹ אָרוֹךְ וְאֵינוֹ רָחָב מְאוֹד, וְהַמְּרַצְּפוֹת שֶׁלּוֹ אֲדוּמּוֹת וּשְׁנֵי קִירוֹתָיו צְבוּעִים בְּחוֹם בָּהִיר מְאוֹד. הַשֶּׁקֶט הַזֶּה שֶׁאֵינוֹ חָדֵל לְהַשְׁתִּיק אֶת הַדְּלָתוֹת שֶׁל שְׁלוֹשֶׁת הַחֲדָרִים וְשֶׁל הַמִּטְבָּח, שְׁנַיִים מִכָּל צַד זֶה מוּל זֶה וְדַלְתוֹתֵיהֶם פְּתוּחוֹת כּוּלָּן, רַק הַדֶּלֶת הַמּוֹלִיכָה אֶל הֶחָצֵר הָאֲחוֹרִית נְעוּלָה.
כָּל דָּבָר, כָּל הָרָהִיטִים, נִרְאוּ לִי עוֹמְדִים בִּמְקוֹמָם בַּמַּצָּב שֶׁבּוֹ עָזַב אוֹתָם חַיִּים בַּפַּעַם הָאַחֲרוֹנָה, כְּמוֹ שֶׁרָצִיתִי שֶׁיִּישָּׁאֲרוּ מֵאָז שֶׁהִנְחֵיתִי אֶת הַמְּשָׁרֶתֶת עוֹנְיָיהּ שֶׁלֹּא תָּזִיז שָׁם שׁוּם דָּבָר כְּשֶׁהִיא מְנַקָּה אֶת הַבַּיִת פַּעַם בִּשְׁבוּעַיִים וּמַשְׁקֶה כָּל שָׁבוּעַ בַּגִּינָּה שֶׁבֶּחָצֵר אֶת הַצְּמָחִים שֶׁזְּקוּקִים לְהַשְׁקָיָה.
כַּמָּה אָרוֹךְ יוֹתֵר נִרְאֶה לִי הַפְּרוֹזְדוֹר וְכַמָּה גָּדוֹל יוֹתֵר שְׁעוֹן הַקִּיר שֶׁלּוֹ – כְּאִילּוּ שֶׁזֶּה קוֹרֶה לִי בַּפַּעַם הָרִאשׁוֹנָה – מִמָּה שֶׁהֵם נִרְאוּ לִי כְּשֶׁהָיִיתִי עוֹבֵר שָׁם בְּיַלְדוּתִי! וְכַמָּה רָחָב יוֹתֵר נִרְאֶה לִי חֲדַר הַשֵּׁינָה שֶׁל חַיִּים עִם חַלּוֹנוֹ הַנִּשְׁקָף אֶל הָרְחוֹב וְלוּ וִילוֹן לָבָן מְקוּשָּׁט בְּדֶגֶם שֶׁל טַוּוֹס ـ עַכְשָׁיו הַחֶדֶר הַזֶּה הוּא סִפְרִיָּיה וְיֵשׁ בּוֹ כִּיסֵּא מִבַּמְבּוּק וְשׁוּלְחָן מַלְבְּנִי מֵעֵץ אֵלוֹן שֶׁעֲדַיִין מוּנָּחִים עָלָיו עֵט נוֹצָה פַּרְקֶר וְקֶסֶת דַּיּוֹ שְׁחוֹרָה תּוֹצֶרֶת וַוטְרְמָן, וּבֵינֵיהֶם יוֹמָן. כְּשֶׁנִּכְנַסְתִּי לִפְנֵי חוֹדְשַׁיִים וְרָאִיתִי אוֹתוֹ, נִמְשַׁכְתִּי אֵלָיו כְּאִילּוּ נַעֲנֵיתִי לִקְרִיאַת קוֹל מְעוּרְפָּל שֶׁאָמַר לִי שֶׁהוּא הוּנַּח כָּכָה כְּדֵי שֶׁאָשִׂים לֵב אֵלָיו, לוּלֵי כֵּן הָיָה חַיִּים תּוֹחֵב אוֹתוֹ לְמָקוֹם אַחֵר שֶׁלֹּא הָיוּ רוֹאִים אוֹתוֹ שָׁם, אוֹ הָיָה מְשַׁלֵּב אוֹתוֹ בֵּין הַסְּפָרִים עַל אֶחָד מִמַּדְּפֵי הַסִּפְרִיָּיה. לַמְרוֹת זֶה הִיסַּסְתִּי רְגָעִים אֲחָדִים לִפְנֵי שֶׁפָּתַחְתִּי אוֹתוֹ.
וְהִנֵּה חַדְרָם שֶׁל הוֹרָיו, שֶׁהָיָה לַחֲדַר הַשֵּׁינָה שֶׁלּוֹ אַחֲרֵי מוֹתָם. גַּם לוֹ יֵשׁ חַלּוֹן, עִם תְּרִיס רְפָפוֹת, וְהוּא פּוֹנֶה אֶל הָרְחוֹב וְהוּא מוּגָף. עֲדַיִין נִמְצָא בּוֹ הָאָרוֹן שֶׁמִּשְּׁנֵי צְדָדָיו הַמַּצָּעִים וְהַכִּיסּוּיִים מְסוּדָּרִים עַל שְׁנֵי שׁוּלְחָנוֹת, וְנִמְצֵאת בּוֹ הַמִּיטָּה הַגְּדוֹלָה עִם שְׁתֵּי שִׁידּוֹתֶיהָ, שֶׁעַל הָאַחַת אָהִיל וְעַל הָאַחֶרֶת מְנוֹרַת שִׁבְעַת הַקָּנִים וְסֵפֶר תּוֹרָה בִּכְרִיכַת עוֹר חוֹמָה כֵּהָה.
גַּם חֲדַר הָאוֹרְחִים הָיָה שָׁם עִם חַלּוֹנוֹ הַגָּדוֹל שֶׁהַוִּוילוֹן שֶׁלּוֹ שָׁקוּף, מְעוּטָּר בְּגִבְעוֹלֵי שִׁיבּוֹלֶת שׁוּעָל, וְהוּא פּוֹנֶה אֶל הֶחָצֵר, עִם שְׁתֵּי הַסַּפּוֹת וּשְׁתֵּי כּוּרְסָאוֹת הָעֵץ שֶׁלּוֹ בַּעֲלוֹת הַמִּסְעָדִים וְהַשּׁוּלְחָן הָעוֹמֵד בֵּינֵיהֶן עַל שָׁטִיחַ ـ פֹּה שְׁתֵּינוּ לִפְנֵי שְׁלוֹשִׁים שָׁנָה אֲנִי וְזָלִיכָה קָפֶה שֶׁהִגִּישׁ לָנוּ חַיִּים אַחֲרֵי שְׁנִיצֶל בַּבּוֹקֶר יוֹם הָעַצְמָאוּת מֵחֲטִיפָה וְעִינּוּיִים. עַל הַקִּיר הָרִאשׁוֹן, מִיָּמִין, תְּלוּיִים שְׁלוֹשָׁה צִיּוּרֵי שֶׁמֶן, וְעַל הַקִּיר הָאַחֵר יֵשׁ תַּצְלוּמִים מְמוּסְגָּרִים מוּגְדָּלִים שֶׁל פְּלַג הַגּוּף הָעֶלְיוֹן: הָאֶחָד שֶׁל מֹשֶׁה, אָבִיו שֶׁל חַיִּים, בְּטוּרְבָּן מֵאָרִיג צֶמֶר מְשׁוּבָּח, וְהָאַחֵר שֶׁל אִמּוֹ, זְהִירָה סְמָאח. כַּמָּה דּוֹמֶה הָיְתָה בְּעֵינַי, בְּמַבָּטָהּ הַטּוֹב וְהַשָּׁלֵו וּבַעֲדָיִים שֶׁלְּאוֹזְנֶיהָ וּלְצַוּוֹארָהּ וּבְכִיסּוּי הָרֹאשׁ הַמְּהוּדָּק שֶׁלְּרֹאשָׁהּ, לְסָבָתִי רְבִיעָה! וְהַתַּצְלוּם הַשְּׁלִישִׁי, שֶׁל חַיִּים עַצְמוֹ מִשְּׁנַת הַלִּימּוּדִים הָרִאשׁוֹנָה שֶׁלּוֹ בְּבֵית הַסֵּפֶר זִ'יל פְּרִי, עוֹרֵר בִּי גַּעְגּוּעִים אֶל הַיְּשִׁיבָה אִתּוֹ אֶל שׁוּלְחָן אֶחָד, אֶל רֵיחַ הַדְּיוֹ וְקוֹלוֹת הַנֶּפֶץ שֶׁל עֲצֵי הַהַסָּקָה, וְצִלְצוּל הַשָּׁעוֹן, אֶל הַצְּפִיפוּת וְהַדּוֹחַק שֶׁל הַסִּמְטָה וְאֶל כִּיכַּר הָעִירִיָּיה בַּיָּמִים הַמּוּשְׁלָגִים כְּשֶׁיָּדֵינוּ כַּדּוּרֵי שֶׁלֶג זֶה בָּזֶה, וְאֶל הַנַּחַל, בִּימֵי הַקַּיִץ, כְּשֶׁשָּׁחִינוּ פַּעַם עֲרוּמִים וְהִתְגַּלָּה לָנוּ שֶׁאֲנַחְנוּ נִימּוֹלִים.
"מֵאָז הַגִּיל הַזֶּה, הָיָה לְתָוֵוי פָּנֶיךָ הַנְּעִימִים וּלְהוֹפָעָתְךָ הַשְּׁקֵטָה וּלְעֵינֶיךָ הַחוֹלְמוֹת כּוֹחַ מְשִׁיכָה חָבוּי," לָחַשְׁתִּי.
כְּשֶׁנִּדְמֶה לִי שֶׁהוּא מְחַיֵּיךְ, הוֹסַפְתִּי:
"אַתָּה זוֹכֵר אֶת הַתַּעֲלוּל הָאַחֲרוֹן שֶׁלָּנוּ?", אֵיךְ נִבְהַלְנוּ מֵהַצְּעָקָה שֶׁל אַלְפוֹנְסוֹ בָּטִיסְט כְּשֶׁהָיִינוּ תְּלוּיִים עַל עֵץ אַגָּס בְּמַטַּע שֶׁבַּחַוּוֹה שֶׁלּוֹ עַל יַד הַשָּׂפָה הַמַּעֲרָבִית שֶׁל הַנַּחַל בַּשְּׁכוּנָה הַדְּרוֹמִית וְקִפְצֵנוּ אַרְצָה וְהִסְתַּנְּנוּ כְּמוֹ שְׁנֵי שׁוּעָלִים נוֹכְלִים בֵּין חוּטֵי הַתַּיִל שֶׁל הַגָּדֵר וּפָתַחְנוּ בְּרִיצָה, שְׁנֵינוּ בְּמִכְנָסַיִים קְצָרִים וְחוּלְצוֹת טְרִיקוֹ וְסַנְדְּלֵי גּוּמִי, וְלֹא פָּנֵינוּ לְשׁוּם כִּיוּוּן עַד שֶׁהוֹפִיעַ לְעֵינֵינוּ גֶּשֶׁר הַקְּשָׁתוֹת הָעִילִּי וּבְקִרְבָתוֹ שָׁמַעְנוּ נַהֲמַת מָנוֹעַ שֶׁל מְכוֹנִית, שֶׁכַּאֲשֶׁר פָּנִיתִי הַצִּידָּה בַּחֲטָף רָאִיתִי אוֹתָהּ מַתְחִילָה לִגְמוֹא מֵאֲחוֹרֵינוּ אֶת דֶּרֶךְ הֶעָפָר שֶׁעַל יַד הַמִּסְבָּאָה סיגורה וְהִיא מַעֲלָה אָבָק כָּבֵד כְּכוֹבֶד כַּעֲסוֹ שֶׁל אַלְפוֹנְסוֹ בָּטִיסְט שֶׁהֶחֱזִיק בְּכוֹחַ אֶת הַהֶגֶה וְגַם לַחַץ בְּכוֹחַ עַל דַּוְושַׁת הַבֶּנְזִין וּבְתוֹךְ כָּךְ רָאָה בְּדִמְיוֹנוֹ, כָּכָה חָשַׁבְתִּי לִי, מָה הוּא עוֹמֵד לַעֲשׂוֹת בִּבְנוֹ שֶׁל הָעַרְבִי וּבִבְנָהּ שֶׁל הַיְּהוּדִיָּיה.
"כִּי הוּא הִכִּיר אוֹתָנוּ," הִזְכִּיר לִי חַיִּים כַּעֲבוֹר שָׁנִים בְּמִסְעָדָה שֶׁל "מְלוֹן הַמִּזְרָח" שֶׁאָכַלְנוּ שָׁם אֶת אֲרוּחַת הַצָּהֳרַיִים שֶׁלָּנוּ וְגַלְגַּלֵּנוּ שִׂיחָה עַל הַמִּקְרֶה הַהוּא, וְדִיבַּרְנוּ עַל מוֹרֵנוּ לְשֶׁעָבַר, מִסֶּיהָ חֵימָה סַאנְשׁז, שֶׁיָּמִים אֲחָדִים קוֹדֶם לָכֵן לִיוִּוינוּ אוֹתוֹ אֶל מְקוֹם מְנוּחָתוֹ הָאַחֲרוֹנָה בְּבֵית הַקְּבָרוֹת הַנּוֹצְרִי בָּעִיר הַמִּזְרָחִית וְנִזְכַּרְנוּ בִּקְשִׁיחוּתוֹ וּבַהֲגִינוּתוֹ כְּלַפֵּי כָּל הַתַּלְמִידִים, בְּלִי שׁוּם מַשּׂוֹא פָּנִים, וְרַק מֵהַהֶסְפֵּד שֶׁסָּפְדוּ לוֹ נוֹדַע לָנוּ שֶׁהוּא הָיָה אֶחָד הַקּוֹמוּנִיסְטִים שֶׁלָּחֲמוּ בְּשׁוּרוֹת הָרֶפּוּבְּלִיקָאִים נֶגֶד פְרַנְקוֹ.
בְּעִיצּוּמָהּ שֶׁל שְׁעַת מְנוּחַת הַצָּהֳרַיִים הַהִיא הָיִינוּ בְּעֵינֵי אַלְפוֹנַסּוּ בָּטִיסְט — הַיּוֹם אֵין לִי סָפֵק בְּכָךְ — אֲרוּרִים יוֹתֵר מִשְּׁנֵי שֵׁדִים קְטַנִּים בִּזְמַן שֶׁנָּסַע מֵאֲחוֹרֵינוּ וְהוּא רוֹתֵחַ מִכַּעַס וּמַחֲלִיף מְהִירוּיוֹת אוֹ מְסוֹבֵב אֶת הַהֶגֶה יָמִינָה וּשְׂמֹאל. עַל פִּי תֵּיאוֹרוּ שֶׁל חַיִּים בִּשְׁעַת אוֹתָהּ אֲרוּחַת הַצָּהֳרַיִים, הוּא דִּמְיֵין לְעַצְמוֹ שֶׁתָּפַס אוֹתָנוּ, מוּתָּשִׁים כָּלִיל וּכְנוֹעִים, וְזָרַק אוֹתָנוּ כִּשְׁתֵּי חַיּוֹת שֶׁנִּיצּוֹדוּ לְתָא הַמִּטְעָן שֶׁל מְכוֹנִיתוֹ וְהֶחֱזִיר אוֹתָנוּ קְשׁוּרִים גַּב אֶל גַּב אֶל אוֹתוֹ עֵץ אַגָּס עַצְמוֹ. אַחֵר כָּךְ שָׁבַר כַּמָּה עֲנָפִים שֶׁל עֵצִים אֲחֵרִים, עֲצֵי שְׁזִיף וְתַפּוּחַ, וְהֶעֱלָה וְהוֹרִיד אֶת סְכוּם הַפִּיצּוּיִים שֶׁהוּא עוֹמֵד לִדְרוֹשׁ מִבְּנֵי שְׁתֵּי הַמִּשְׁפָּחוֹת שֶׁל הַגַּנָּבִים הַקְּטַנִּים, כָּכָה הוּא כִּינָּה אוֹתָנוּ, וְאָמַר שֶׁאִם לֹא יְשַׁלְּמוּ יַגִּישׁ נֶגְדֵּנוּ תְּלוּנָה.
עַד עַכְשָׁיו אוֹחֶזֶת אוֹתִי צְמַרְמוֹרֶת הַבֶּהָלָה הַהִיא בְּכָל פַּעַם שֶׁאֲנִי נִזְכָּר אֵיךְ עָמְדָה מְכוֹנִיתוֹ שֶׁל אַלְפוֹנְסוֹ בָּטִיסְט לְהַשִּׂיג אוֹתָנוּ בֵּין הַמִּסְבָּאָה לְגֶשֶׁר הַקְּשָׁתוֹת שֶׁהַוּוֹאדִי עוֹבֵר תַּחְתָּיו, שֶׁכֵּן הַחוּלְשָׁה כְּבָר הִתְחִילָה לִזְחוֹל אֶל בִּרְכֵּי וְהַהִתְנַשְּׁפוּת שֶׁל חַיִּים מֵאֲחוֹרֵי עוֹד הִגְבִּירָה אֶת הַפַּחַד שֶׁלִּי – חָשַׁשְׁתִּי שֶׁהוּא עָלוּל לִיפּוֹל – וְאָז צָץ בְּרָאשֵׁי הָרַעֲיוֹן שֶׁנַּשְׁלִיךְ אֶת עַצְמֵנוּ לַמַּיִם, וְסִימַּנְתִּי לוֹ בִּידֵי שֶׁיָּבוֹא אַחֲרֵי. בְּבַת אַחַת סְטֵינוֹ יָמִינָה אֶל הַוּוֹאדִי, מְנוֹפְפִים בִּזְרוֹעוֹתֵינוּ כְּצִיפּוֹרִים, וְגָלַשְׁנוּ בַּמִּדְרוֹן וְהִשְׁלַכְנוּ אֶת עַצְמֵנוּ לַמַּיִם וְהִתְחַלְנוּ לִשְׂחוֹת לְרוֹחַב הַוּוֹאדִי כְּמוֹ בּוֹנִים לְעֵבֶר הַגָּדָה שֶׁמִּמּוּל, וּכְשֶׁהִגַּעְנוּ אֵלֶיהָ פָּנֵינוּ לְאָחוֹר בְּפַחַד וְרָאִינוּ אֶת אַלְפוֹנְסוֹ בָּטִיסְט שֶׁיָּצָא מִמְּכוֹנִיתוֹ וְרָץ בְּעִקְבוֹתֵינוּ וְנֶעֱמַד עַל הַגָּדָה וְנָהַם וְהֵנִיף אֶת יָדוֹ לְעֶבְרֵנוּ בְּאִיּוּם, וַאֲנַחְנוּ צָחַקְנוּ וּפָנִינוּ לְאָחוֹר וְהִסְתַּתַּרְנוּ בְּמַטַּע הַזֵּיתִים הַצָּפוּף.
בְּדַרְכֵּנוּ לָשׁוּב אֶל הַשְּׁבִיל עָבַרְנוּ אֶת מְסִילַּת הַבַּרְזֶל וְנִכְנַסְנוּ לָרְחוֹב ז'רוויל שֶׁכְּמוֹ שְׁאָר הָרְחוֹבוֹת הָיָה כִּמְעַט שׁוֹמֵם בְּאוֹתָהּ שְׁעַת צָהֳרַיִים לוֹהֶטֶת, חוּץ מִמְּכוֹנִית שֶׁעָבְרָה בַּחֲרִיקַת מָנוֹעַ וְרַעַשׁ גַּלְגַּלִּים עַל הָאַסְפַלְט אוֹ הָאִישָּׁה הַהִיא שֶׁעָבְרָה בַּכּוֹבַע הַטְּרוֹפִּי הַלָּבָן שֶׁלָּהּ אוֹ הָאִישׁ שֶׁעָמַד עַל הַמִּדְרָכָה בְּצִלּוֹ שֶׁל דּוֹלֶב וְעִישֵּׁן סִיגַרְיָה.
אִילּוּ נָפַלְתִּי הָיָה תּוֹפֵס אוֹתִי כְּמוֹ אַרְנָב," אָמַר חַיִּים.
צָחַקְתִּי.
"וַאֲנִי יָדַעְתִּי שֶׁהַלָּשׁוֹן שֶׁלְּךָ יָצְאָה הַחוּצָה כְּמוֹ לָשׁוֹן שֶׁל גּוּר."
"נָכוֹן. אֲבָל מֵאֵין נָחַת עָלֶיךָ הָרַעֲיוֹן?"
עָנִיתִי שֶׁאֵינֶנִּי יוֹדֵעַ, נִיחַשְׁתִּי רַק שֶׁכָּךְ תִּתְקַצֵּר הַדֶּרֶךְ.
"לְמַזָּלֵנוּ, בִּימֵי הַקַּיִץ זְרִימַת הַנַּחַל קַלָּה וְחֶלְקָהּ, לוּלֵי כֵּן הָיִינוּ טוֹבְעִים!" הוֹסִיף חַיִּים כְּשֶׁהוּא צוֹבֵט וּמוֹשֵׁךְ שׁוּב וָשׁוּב אֶת בְּגָדָיו הַנִּדְבָּקִים פַּעַם לְבִטְנוֹ וּפַעַם לִירֵכָיו.
"זֶה לֹא הָיָה קוֹרֶה, כִּי הַפַּחַד הֶעֱנִיק לָנוּ כּוֹחַ לַחֲצוֹת יָם!" אָמַרְתִּי וְנִיעַרְתִּי מְשַׁעֲרֵי אֶת שְׁאֵרִית הַמַּיִם.
חַיִּים הֵנִיף אֶת אֶגְרוֹפָיו לְאוֹת נִיצָּחוֹן, צָחַק בְּשִׂמְחָה וַאֲנִי הִצְטָרַפְתִּי לִצְחוֹקוֹ.
וְאָז, אַחֲרֵי שֶׁעָבַרְנוּ אֶת כִּיכַּר הַשָּׁעוֹן, פּוֹסְעִים קָרוֹב לִשְׁעוֹן הַשֶּׁמֶשׁ שֶׁצּוּרָתוֹ צוּרַת קוּבִּיָּיה וְהוֹלְכִים בְּלִי לְהִתְבַּלְבֵּל מִמַּבָּטוֹ הַחַשְׁדָן שֶׁל הַשּׁוֹטֵר, נְגַלֶּה לְעֵינֵינוּ, מִשְּׂמֹאל, בֵּית הַסֵּפֶר זִ'יל פְּרִי, וְנֶעֱמַדְנוּ, מְפַנִּים אֵלָיו אֶת פָּנֵינוּ בִּשְׁתִיקָה. מָה רַבִּים הַקּוֹלוֹת שֶׁמִּילְּאוּ אוֹתוֹ שֵׁשׁ שָׁנִים בְּשִׂמְחָה, בְּצַעַר וּבַתְּכָכִים!
אַחֵר כָּךְ פָּנֵינוּ, יָד בְּיָד, אֶל הַשְּׁבִיל, מִמִּזְרָח לְבֵית הָעִירִיָּיה בַּעַל גַּג הָרְעָפִים הַשָּׁחוֹר. מִיְּמִינֵנוּ "מְלוֹן הַמִּזְרָח" בְּסוֹף רְחוֹב אִיזְלִי, וְלֹא הַרְחֵק מִבָּתֵּי מִשְׁפְּחוֹתֵינוּ מָצָאנוּ לָנוּ מִקְלָט בִּצְרִיף נָטוּשׁ חֲסַר גַּג בִּקְצֵה הַשְּׁבִיל וְהִתְיַישַּׁבְנוּ עַל שְׁתֵּי אֲבָנִים תַּחַת הַשֶּׁמֶשׁ הַקּוֹפַחַת. בִּזְמַן שֶׁחִיכִּינוּ שֶׁבְּגָדֵינוּ יִתְיַיבְּשׁוּ שֶׁחָזַרְנוּ אֶת מָה שֶׁזָּמַמְנוּ נֶגֶד מַקְס בָּטִיסְט חֲבֵרֵנוּ לְסַפְסַל הַלִּימּוּדִים, הָעִנְיָין שֶׁבִּגְלָלוֹ הוּא הִתְלוֹנֵן עָלֵינוּ בְּאוֹזְנֵי אָבִיו אַלְפוֹנַסּוּ – הוּא טָעַן שֶׁלָּעַגְנוּ לוֹ פַּעַם בַּחֲצַר בֵּית הַסֵּפֶר מִפְּנֵי שֶׁהִרְטִיב אֶת מִכְנָסָיו כְּשֶׁהַמּוֹרֶה קָרָא לוֹ אֶל הַלּוּחַ לִפְתּוֹר פְּעוּלָּה עִם שֶׁבֶר עֶשְׂרוֹנִי. וְשֶׁפָּעַם אַחֶרֶת צָחַקְנוּ עָלָיו כְּשֶׁהֶעֱמִיד פָּנִים שֶׁהוּא יוֹדֵעַ בְּעַל פֶּה אֶת מְשַׁל הָעוֹרֵב וְהַשּׁוּעָל, וְנִכְשַׁל. הוּא אָמַר לְאָבִיו שֶׁבְּדֶרֶךְ כְּלָל מִסֶּיהָ סַאנְשׁז מַעֲמִיד פָּנִים שֶׁהוּא לֹא רוֹאֶה וְלֹא שׁוֹמֵעַ כְּלוּם.
"אֲנִי יוֹדֵעַ, בְּנֵי," אָמַר לוֹ אָבִיו, "כִּי אָדוֹן סאנשׁז' אוֹהֵד אֶת הַמְּקוֹמִיִּים, הַיְּהוּדִים וְהַמּוּסְלְמִים."
עַד מְהֵרָה הִתְפַּשְּׁטוּ דְּבָרָיו אֵלֶּה וְעוֹרְרוּ הֵדִים וּכְשֶׁשָּׁמַע זֹאת מִסֶּיהָ סַאנְשֶׁז הוּא הִקְדִּישׁ אֶת הַשִּׁיעוּר בְּאֶזְרָחוּת לְסוּגְיַית הָאֵתִיקָה שֶׁל הַיּוֹשְׁרָהּ. הוּא כָּתַב עַל הַלּוּחַ: "הַמּוֹרֶה בְּבֵית הַסֵּפֶר נוֹהֵג בְּתַלְמִידָיו בְּלִי מַשּׂוֹא פָּנִים וְאֵינוֹ מַפָּלָה בֵּינֵיהֶם עַל בְּסִיס דָּת אוֹ גֶּזַע", וְהוֹרָה לָנוּ לְהַעְתִּיק אֶת הַמִּשְׁפָּט לִמְחַבְּרוֹתֵינוּ.
אֲבָל מָה שֶׁמַּקְס הִסְתִּיר מֵאָבִיו הוּא שֶׁנַּעֲנֵינוּ לַפִּיתּוּיִים שֶׁפִּיתָּה אוֹתָנוּ בְּמַמְתַּקִּים וּבַשּׁוֹקוֹלָד שֶׁהָיוּ לוֹ בַּכִּיסִים וְעֶזְרֵנוּ לוֹ לִפְעָמִים עַל יַד שַׁעַר בֵּית הַסֵּפֶר, לִפְנֵי הַכְּנִיסָה וּבַיְּצִיאָה, לְהָכִין אֶת שִׁיעוּרֵי הַבַּיִת וְלִפְתּוֹר אֶת הַתַּרְגִּילִים.
בַּיּוֹם שֶׁאֲדוֹן אַלְפוֹנְסוֹ בָּטִיסְט בִּיקֵּר אֵצֶל מְנַהֵל בֵּית הַסֵּפֶר וְדָרַשׁ מִמֶּנּוּ הַבְהָרָה זוּמַּן הַמּוֹרֶה מִסֶּיהָ סַאנְשׁז וְנִשְׁאַל אִם נָכוֹן הַדָּבָר. הוּא הִכְחִישׁ בְּתוֹקֶף וְאוּלָם אֲדוֹן אַלְפוֹנְסוֹ בָּטִיסְט לֹא הִשְׁתַּכְנֵעַ וְאִייֵּם שֶׁיַּפְסִיק אֶת תְּרוּמוֹת צְדָקָה שֶׁלּוֹ לְבֵית הַסֵּפֶר אִם לֹא יִינָּקְטוּ צְעָדִים נֶגֶד שְׁנֵי הַתַּלְמִידִים הָעֲבַרְיָינִים, אַרְסְלָאן בְּנוֹ שֶׁל אֶל-קַאיְד וְחַיִּים בְּנוֹ שֶׁל הַיְּהוּדִי (רַק אַחַר כָּךְ נוֹדַע לִי שֶׁאַלְפוֹנְסוּ בָּטִיסְט נִמְנָה עִם תּוֹמְכֵי הַמַּרְשָׁל פָּטָן). הַמְּנַהֵל הִצִּיעַ לוֹ לַעֲרוֹךְ מִיָּד בְּמִשְׂרָדוֹ עִימּוּת בֵּינֵינוּ וּבֵין בְּנוֹ כְּדֵי לְבָרֵר מָה קָרָה. אֲבָל אַלְפוֹנְסוֹ בָּטִיסְט חָזַר בּוֹ וְאָמַר שֶׁהַפַּעַם הוּא שׁוֹתֵק אֲבָל אִם יִפְגְּעוּ שׁוּב בִּבְנוֹ יִתְלוֹנֵן בִּפְנֵי רֹאשׁ הָעִירִייָּה בִּכְבוֹדוֹ וּבְעַצְמוֹ.
בְּהִתְחַשֵּׁב בַּתּוֹצָאוֹת הָעֲלוּבוֹת שֶׁהִשִּׂיג מַקְס לְעוּמַּת הַתּוֹצָאוֹת הַמְּצוּיָּנוֹת שֶׁהִשַּׂגְנוּ אֲנַחְנוּ, הֵבַנּוּ שְׁנֵינוּ, שְׁנֵי הַשֵּׁדִים הַקְּטַנִּים, שֶׁאַף אֶחָד לֹא יָעֵז לְהַעֲנִישׁ אוֹתָנוּ, לֹא בְּגֵירוּשׁ וְלֹא בְּהַעֲבָרָה לְבֵית סֵפֶר אַחֵר וְלֹא בְּהַשְׁעָיָה זְמַנִּית. וַאֲפִילּוּ לֹא בִּשְׁלִילַת אֲרוּחַת הַצָּהֳרַיִים בַּמִּסְעָדָה שֶׁל בֵּית הַסֵּפֶר אוֹ בְּהַרְחָקָה מִן הַצְּפִיָּיה הַחוֹדְשִׁית בַּסֶּרֶט בָּאוּלָם הַגָּדוֹל. עִם זֹאת, הַמְּנַהֵל נָזַף בְּנוֹ בְּעַל פֶּה בְּנוֹכְחוּת הַמּוֹרֶה שֶׁלָּנוּ.
כְּשֶׁעָמַדְתִּי בְּאוֹתוֹ רֶגַע מוּל הַתַּצְלוּם שֶׁל חַיִּים, הִתְפַּלֵּאתִי אֵיךְ הִתְיַישֵּׁב לוֹ בְּרֹאשֵׁנוּ הָרַעֲיוֹן לְהִתְנַקֵּם כָּכָה בְּאָבִיו שֶׁל מַקְס. אֲבָל דָּבָר אֶחָד יָדַעְתִּי, כָּמוֹנִי כְּחַיִּים, וּבָזֶה הָיִינוּ בְּטוּחִים, שֶׁאֶלְפּוֹנְסוֹ בָּטִיסְט לֹא יָשׁוּב לְהִתְלוֹנֵן עָלֵינוּ בִּפְנֵי מְנַהֵל בֵּית הַסֵּפֶר זִ'יל פְּרִי, כִּי בְּנִיגּוּד לִבְנוֹ מַקְס, שֶׁנִּשְׁאַר כִּיתָּה, אֲנַחְנוּ זָכִינוּ בְּתַחֲרוּת הַכְּנִיסָה לַשָּׁנָה הַשִּׁישִּׁית וְלֹא עָמַדְנוּ לַחֲזוֹר עוֹד לְבֵית הַסֵּפֶר הַזֶּה.
בְּאוֹתָהּ שָׁנָה מָלְאוּ לָנוּ שְׁתֵּים-עֶשְׂרֵה. מִלְחֶמֶת הָעוֹלָם הַשְּׁנִייָּה עָמְדָה בַּשָּׁנָה הַהִיא לְהִסְתַּיֵּים כַּעֲבוֹר שָׁנָה.
כְּשֶׁהָפַכְתִּי אֶת גַּבִּי לִתְמוּנָתוֹ שֶׁל חַיִּים בְּדַרְכֵי לָצֵאת, נֶעֱמַדְתִּי שׁוּב לִפְנֵי הַיּוֹמָן שֶׁבֵּין הָעֵט לְקֶסֶת הַדְּיוֹ, הִיסַּסְתִּי כַּמָּה רְגָעִים, וְאָז שַׂמְתִּי פְּעָמַיי בַּמִּסְדְּרוֹן אֶל דֶּלֶת הַיְּצִיאָה.
 



https://www.shortstoryproject.com/he/story/%d7%90%d7%a0%d7%99-%d7%95%d7%97%d7%99%d7%99%d7%9d-%d7%a4%d7%a8%d7%a7-%d7%9e%d7%aa%d7%95%d7%9a-%d7%a8%d7%95%d7%9e%d7%9f/
#גִּזְעָנוּת#הִיסְטוֹרְיָה#זִכְרוֹנוֹת#יַלְדוּת#ספרותערבית#קוּלְיוֹנוֹלִיזְם