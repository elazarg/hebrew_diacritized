הַחַיְיזָר הֶחֱנָה אֶת מְכוֹנִיתוֹ מֵעֵבֶר לַכְּבִישׁ וּבָא וְהִתְיַישֵּׁב בַּחֲדַר הַהַמְתָּנָה. הוּא וַדַּאי רָאָה שֶׁזֶּה קָרָה בְּזָוִוית הָעַיִן, אֲבָל הָיָה עָסוּק בְּחִישּׁוּב הַחֶשְׁבּוֹן שֶׁל אִישָּׁה מְבוּגֶּרֶת בַּעֲלַת שֵׂיעָר מַאֲפִיר מְתוּלְתָּל, שֶׁלָּבְשָׁה בֶּגֶד רְצִינִי וּמוֹשֵׁךְ וְעוֹרְרָה בּוֹ אֵיבָה בִּלְתִּי מוּסְבֶּרֶת. מִי שֶׁמְּטַפֵּל בְּלָקוֹחוֹת הַמְּמוּצָּעִים מִדֵּי יוֹם, בְּיִיחוּד בְּלָקוֹחוֹת בַּעֲלֵי הַמְּכוֹנִיּוֹת, מוּעָד לְפַתֵּחַ אָלֶרְגִּיּוֹת כָּאֵלֶּה. הוּא רָאָה שֶׁהִיא נִבְהֲלָה וּבִיקְּשָׁה לְהַסְתִּיר אֶת הַפְתָּעָתָהּ. הוּא הָרִים אֶת עֵינָיו, וּמוּלוֹ נִיצָּב הַחַיְיזָר.
הַלָּקוֹחוֹת הָאֲחֵרִים בְּשׁוּרַת הַמּוֹשָׁבִים הֶעֱמִידוּ פָּנִים, בְּדַרְכָּם הָאַנְגְּלִית, שֶׁלֹּא קָרָה שׁוּם דָּבָר מְיוּחָד. הוּא סִייֵּם לְטַפֵּל בָּאִישָּׁה. מְכוֹנִיּוֹת וְלָקוֹחוֹת אֲחֵרִים יָצְאוּ, הִגִּיעַ תּוֹרוֹ שֶׁל הַחַיְיזָר. הוּא יָצָא אֶל הַכְּבִישׁ וְנוֹפֵף לוֹ שֶׁיִּיכָּנֵס אֶל הַסַּדְנָה לְהֶמְשֵׁךְ טִיפּוּל, וְאַחַר כָּךְ שָׁלַח אוֹתוֹ חֲזָרָה לְחַכּוֹת בְּשָׁעָה שֶׁבָּחַן אֶת הַמְּכוֹנִית הָאֲדוּמָּה. הוּא הִכְנִיס אֶת פִּרְטֵי הַיַּצְרָן וְהַדֶּגֶם שֶׁל הַמְּכוֹנִית אֶל הַמָּסוֹף וְהֵחֵל לִבְדּוֹק אֶת הָאַבְחָנָה.
הַמְּכוֹנַאי הַפָּעִיל אֶת הַזִּיכָּיוֹן הַזֶּה לְבַדּוֹ בְּעֶזְרַת נוֹכְחוּת רוֹבּוֹטִית וְאֵלֶקְטְרוֹנִית שֶׁל קוּפַּאי, מְנַהֵל, וּמִשְׂרַד רָאשֵׁי. הוּא יָדַע לִקְרוֹא אוֹתִיּוֹת, אֲפִילּוּ לִכְתּוֹב. הַמִּקְצוֹעַ דָּרַשׁ זֹאת. חִיבּוּר תְּמִידִי לַמַּעֲרֶכֶת, לְיַד כָּל הַמְּכוֹנוֹת הָאֵלֶּה שֶׁהִתְרוֹצְצוּ כִּרְצוֹנָן, הָיָה מְנוּגָּד לְתַקָּנוֹת הַבְּרִיאוּת וְהַבְּטִיחוּת. הוּא הִשְׁתַּמֵּשׁ בְּהֶתְקֵן "שְׁמַע וְעָשָׂה" רַק בַּמִּקְרִים הָאֶקְזוֹטִיִּים, שֶׁבָּהֶם הִגִּיעוּ הַהוֹרָאוֹת אֲרוּזוֹת עִם הָרְכִיב, וְנִיסָּה לְהַסְתִּיר זֹאת מֵהַלָּקוֹחוֹת שֶׁלּוֹ. הַמִּסְתּוֹרִין שֶׁל הַמְּלָאכָה הָיָה חָשׁוּב לוֹ.
לְפִיכָךְ נִדְרְשָׁה לוֹ שָׁעָה קַלָּה לִבְדּוֹק אֶת מְכוֹנִית הָרַנְאַבָּאוּט הַקְּטַנָּה הַתְּשׁוּשָׁה. הוּא קָרָא לְחַיְיזָר וְהִסְבִּיר מָה צָרִיךְ לַעֲשׂוֹת בְּעֶזְרַת מֶחְוָות רַבּוֹת.
עַל פִּי הַמּוּסְכָּמוֹת, מִי שֶׁחוֹשֵׁשׁ לְכַנּוֹת יֵשׁוּת חַיְישָׁנִית אַחֶרֶת "זֶה", מְכַנֶּה אֶת כּוּלָּם "הִיא". הַמְּכוֹנַאי הִבִּיט בְּחַיְיזָר בְּהֵיחָבֵא בְּשָׁעָה שֶׁהִצִּיג אֶת הַמַּצָּב: הַצְּדוּדִית הָרַכָּה, נְטוּלַת הָאַף, הַכְּתֵפַיִים הָרְפוּיוֹת, פְּלַג הַגּוּף הָעֶלְיוֹן שֶׁעוּבָּה בִּשְׁכָבוֹת שֶׁל בְּגָדִים תַּחְתּוֹנִים מוּזָרִים תַּחַת "סַרְבָּל" אֲפַרְפַּר, הָרַגְלַיִים הַמְּגוּשָּׁמוֹת בַּעֲלוֹת הַמְּפָרְקִים הַהֲפוּכִים. הָיָה לְזֶה מַרְאֶה נָשִׁי כְּמוֹ לְתַחַשׁ הַמִּשְׁכָּן שֶׁמִּלָּחִים כִּינּוּ בְּטָעוּת "בְּתוּלוֹת יָם." הַבִּלְבּוּל, חָשַׁב בְּלִבּוֹ, הָיָה בִּבְחִינַת עֶלְבּוֹן עֲבוּר שְׁנֵי הַצְּדָדִים. אֲבָל זוֹ הָיְיתָה אִיוֶּולֶת לְצַפּוֹת מִתּוֹשַׁב חוּץ מִמַּעֲרֶכֶת כּוֹכָבִים אַחֶרֶת לִהְיוֹת מוֹשֵׁךְ בְּצוּרָה אֱנוֹשִׁית. הוּא לֹא מִיהֵר. הוּא לֹא חָשׁ אִיּוּם אוֹ פַּחַד, כְּפִי שֶׁאֲנָשִׁים אֲחֵרִים אוּלַי הָיוּ חָשִׁים, אִילּוּ רָאוּ אֶחָד מֵאֵלֶּה מִסְתּוֹבֵב חוֹפְשִׁי מִחוּץ לַמּוּבְלַעַת. אֵין סָפֵק שֶׁהַחַיְיזָר יַשְׁאִיר תֶּשֶׁר נָאָה, אֲבָל לֹא בִּגְלַל תַּאֲוַות בֶּצַע הוּא הִתְמַהְמֵהַּ. הוּא בֶּאֱמֶת וּבְתָמִים שָׂמֵחַ לְאָרֵחַ אֶחָד מֵהֶם בַּמּוּסָךְ.
"פָּשׁוּט תְּנַקֶּה אֶת הַמֵּמִיר."
הוּא לֹא הוּפְתַּע שֶׁזֶּה יָכוֹל לְדַבֵּר אַנְגְּלִית, הוּא פָּשׁוּט הִנִּיחַ שֶׁלֹּא יִטְרַח לַעֲשׂוֹת זֹאת. אֲבָל הַדָּבָר הָאַחֲרוֹן שֶׁצִּיפָּה לוֹ הוּא חַיְיזָר שֶׁמִּתְנַהֵג בְּרִשְׁעוּת.
"אַתְּ יוֹדַעַת, בַּטְּוָוח הָאָרוֹךְ, יִהְיֶה זוֹל יוֹתֵר לְהַחֲלִיף אֶת כָּל מַעֲרֶכֶת הַפְּלִיטָה. אַתְּ מִשְׁתַּמֶּשֶׁת בְּשִׁיעוּר גָּבוֹהַּ שֶׁל מִתְנַוֵּל, יֵשׁ פֹּה הַרְבֵּה חֲלוּדָּה..."
הַחַיְיזָר הִבִּיט אֶל הַקַּרְקַע.
"בּוֹא רֶגַע הַחוּצָה –"
הוּא הָלַךְ בְּעִקְבוֹתָיו אֶל חֲדַר הַהַמְתָּנָה, וְשָׁם זֶה קֶרֶס כְּמוֹ כֶּלֶב גָּדוֹל עַל אֶחָד הַמּוֹשָׁבִים, אוּמְלָל לְמַרְאֵה, מְפַתֵּל אֶת יָדָיו בַּעֲלוֹת עוֹר הַתַּרְנְגוֹלֶת הַקָּמוּט סָמוּךְ לֶחָזֶה. "אֲנִי מִתְכַּוֵּון לִמְכּוֹר אוֹתָהּ," הִסְבִּיר הַחַיְיזָר. "אֲנִי רוֹצֶה שֶׁתַּעֲשֶׂה אֶת הַמִּינִימוּם הַנִּדְרָשׁ לְפִי הַחוֹק."
הוּא הֵבִין שֶׁהַחַיְיזָר לֹא מַאֲמִין שֶׁהַמְּכוֹנִית שֶׁלּוֹ מְבִינָה אַנְגְּלִית. אֲבָל זֶה גַּם לֹא הֶאֱמִין שֶׁהֲבָנָה מֵעֵין זוֹ הִיא בִּלְתִּי אֶפְשָׁרִית. זֶה הֶאֱמִין שֶׁאִם עָלֶיךָ לוֹמַר דָּבָר בִּלְתִּי נָעִים עַל מִישֶׁהוּ/מַשֶּׁהוּ, יֵשׁ לְהִתְרַחֵק מִקִּרְבָתוֹ הַמִּידִית שֶׁל הַקּוֹרְבָּן. כְּלָלֵי הָאֵתִיקָה הָיוּ קְבוּעִים, עִנְיָינִיִּים וּמְחַיְּיבִים. מִידַּת הַהֲבָנָה שֶׁל הַמְּכוֹנִית הָיְיתָה נוֹשֵׂא אַחֵר, סוּגְיָה פִילוֹסוֹפִית סְבוּכָה.
מְכוֹנַאי הַבָּקִי בְּמִידָּה כָּזֹאת בַּנֶּפֶשׁ הַחַיְיזָרִית לֹא הָיָה מַחֲזֶה נָדִיר. חַיֵּי הַחַיְיזָרִים הֵם הַחוֹמֶר שֶׁמִּמֶּנּוּ עֲשׂוּיוֹת תָּכְנִיּוֹת בּוֹקֶר בַּטֵּלֵוִויזְיָה. הַמְּכוֹנַאי הָיָה מוּצָף בְּמֵידָע עַל הַנּוֹשֵׂא, אִילּוּ הָיָה לוֹ מַסְפִּיק זְמַן פָּנוּי לְהַעֲבִיר בֵּין לָקוֹחוֹת.
"מָה שֶׁנִּדְרָשׁ לְפִי הַחוֹק," הוּא חָזַר. הוּא הָיָה מְאוּכְזָב, מַעֲשִׂית וְרִגְשִׁית, מִדַּלּוּת הָאֶמְצָעִים שֶׁל הַלָּקוֹחַ, אֲבָל רְגִישׁוּתוֹ הַמְּשׁוּנָּה רִיכְּכָה אֶת הָאַכְזָבָה.
הוּא יָדַע, כַּמּוּבָן, שֶׁמַּצָּב שֶׁל עוֹנִי אֵצֶל חַיְיזָר יָכוֹל לִהְיוֹת רַק זְמַנִּי וְיַחֲסֵי. הַתֶּשֶׁר הָלַךְ וְהִידַּלְדֵּל, אַךְ וַדַּאי תָּצוּץ הֲטָבָה חֲדָשָׁה.
זֶה (אוֹ הִיא) הִנְהֵן קְדוֹרַנִּית.
הֵם הִנְהֲנוּ. הַמֶּחְוָות שֶׁלָּהֶם הָיוּ מְאוֹד אֱנוֹשִׁיּוֹת, אַךְ מְגוּוָּנוֹת תַּרְבּוּתִית: הֵם סִימְּנוּ "לֹא" בְּעֶזְרַת הַסַּנְטֵר, וְלֹא הֵנִידוּ בְּרֹאשָׁם. נִדְמֶה שֶׁשָּׁאֲלוּ קְצָת, בְּכַוּוֹנָה, מִכָּל גֶּזַע אֱנוֹשִׁי, וְאוּלַי כָּךְ בְּדִיּוּק עָשׂוּ. בְּמַסָּעָם אֶל הֶחָלָל שֶׁל בְּנֵי הָאָדָם הֵם סָפְגוּ כָּל כָּךְ הַרְבֵּה פֶּלֶט אֱנוֹשִׁי, עַד שֶׁאַף אֶחָד כְּבָר לֹא יָדַע כַּמָּה מֵהִתְנַהֲגוּתָם שֶׁל הַחַיְיזָרִים עַל כַּדּוּר הָאָרֶץ הָיָה טִבְעִי, וְכַמָּה מִמֶּנָּה הָיָה הַצָּגָה מְתוּכְנֶנֶת הֵיטֵב.
"לְחַכּוֹת אוֹ לַחֲזוֹר כְּשֶׁזֶּה יִהְיֶה מוּכָן?"
בִּזְמַן חִילּוּפֵי הַדְּבָרִים הָאֵלֶּה קָפְאוּ הַלָּקוֹחוֹת הָאֲחֵרִים עַד כְּאֵב בִּתְנוּחוֹת מְשׁוּעֲמָמוֹת אוֹ אַגָּבִיּוּת. הַמְּכוֹנַאי הִתְעַנֵּג עַל תְּשׂוּמֶת הַלֵּב הַמְּמוּקֶּדֶת, הַסְּמוּיָה שֶׁלָּהֶם. לְמַרְבֵּה הַמַּזָּל לֹא הָיוּ בַּסְּבִיבָה יְלָדִים שֶׁיְּקַלְקְלוּ אֶת רוֹשֶׁם הָאֲדִישׁוּת הַקּוֹסְמוֹפּוֹלִיטִית.
הוּא לֹא רָצָה שֶׁזֶּה יִישָּׁאֵר. אִם יִישָּׁאֵר כָּאן, זֶה עָלוּל לְעוֹרֵר שִׂיחָה, לִהְיוֹת רְכוּשׁוֹ הַזְּמַנִּי שֶׁל אֶחָד הַלָּקוֹחוֹת הַסְּתָמִיִּים הָאֵלֶּה.
"מוּטָב שֶׁתֵּלְכִי," הוּא אָמַר בַּחֲרָטָה מְעוּשֶּׂה. "יֵשׁ לִי עוֹד עֲבוֹדָה שֶׁאֲנִי לֹא יָכוֹל לָשִׂים עַל אוֹטוֹמָט. תַּחְזְרִי בְּעוֹד שָׁעָה."
*
כְּשֶׁזֶּה עָזַב הוּא הִתְחָרֵט בֶּאֱמֶת. הוּא יָצָא אֶל הָרְחוֹב הַמְּאוּבָּק וְהִבִּיט מַעְלָה מַטָּה. זֶה הָיָה חוֹדֶשׁ אוֹקְטוֹבֶּר. עֲלֵי עֵץ הַבָּנָנָה שֶׁצָּמַח מֵעַל לְחוֹמָתָהּ שֶׁל חָצֵר מוּזְנַחַת בַּבַּיִת הַסָּמוּךְ הָיוּ בְּצֶבַע יָרוֹק חוּמְצָתִי תַּחַת שָׁמַיִם נְמוּכִים שֶׁהִבְטִיחוּ גֶּשֶׁם כְּבָר יָמִים רַבִּים. מֶרְכַּז הַתַּיָּירִים נִמְצָא לֹא רָחוֹק מִשָּׁם: שְׂכִייַּת הַחֶמְדָּה הָעֲצוּמָה שֶׁכָּל הָעוֹלָם הֶעָרִיץ, שֶׁהָיְיתָה פַּעַם מֶרְכָּזָהּ שֶׁל עִיר נָמֵל בְּשֵׁם לִיבֶרְפּוּל. הוּא זִיהָה נְקוּדּוֹת זְעִירוֹת, צִיפּוֹרִים, סֵמֶל הָעִיר, שֶׁנִּצְבְּעוּ לָאַחֲרוֹנָה בְּזָהָב, מְנַצְנְצוֹת מֵעַל הָאַנְדַּרְטָה לְשֶׁפַע וְשִׂגְשׂוּג הַמִּסְחָר. הַרְחֵק בְּתוֹךְ הַיַּבֶּשֶׁת נִמְתָּח הַמֶּרְכָּז הָעִירוֹנִי הַמְּטוּשְׁטָשׁ עַל צֶלַע הָרֵי הַפָּנִיִּין: הַגְּבָעוֹת נִסְחֲפוּ שָׁם הַרְחֵק מִן הָעַיִן כְּמוֹ אַנְדַּרְטוֹת שֶׁטָּבְעוּ, טִבְעוֹ בִּזְמַן וְאָבְדוּ לְנַצֵּחַ, כְּמוֹ הָעִיר הַגְּדוֹלָה.
לְחַיְיזָר לֹא הָיָה שׁוּם זֵכֶר.
הוּא נִכְנַס חֲזָרָה לַמּוּסָךְ, בָּדַק אֶת הִתְקַדְּמוּתָן שֶׁל פְּעוּלּוֹת שׁוֹנוֹת, וּבְשֶׁקֶט – נִמְנָע מֵעֵינֵי הַמַּצְלֵמָה – חָמַק מִבַּעַד לַדֶּלֶת הָאֲחוֹרִית וְעָלָה לְדִירַת מְגוּרָיו. אִשְׁתּוֹ הָיְיתָה בַּעֲבוֹדָה. שְׁנֵי הַיְּלָדִים שֶׁלָּהֶם, בְּנֵי שֶׁבַע וּשְׁנָתַיִים, הָיוּ אִיתָּהּ בְּכִיתַּת הַלִּימּוּד וּבִמְעוֹן הַיּוֹם שֶׁל מְקוֹם הָעֲבוֹדָה. הַחֲדָרִים, שֶׁהָיוּ קְטַנִּים אַךְ מְצוּיָּדִים הֵיטֵב בְּמוּצָרִים בְּנֵי קְיָימָא, נִדְמוּ מְסוּדָּרִים וְדוֹמְמִים שֶׁלֹּא כְּדֶרֶךְ הַטֶּבַע. הוּא עָמַד בַּסָּלוֹן וּבָחַן שׁוּרָה שֶׁל סְפָרִים, תַּקְלִיטוֹרִים, יַרְחוֹנִים שֶׁנִּיצְּבוּ עַל מַדָּף בַּאֲרוֹן הַסְּפָרִים. "כֵּיצַד לְהִתְמוֹדֵד עִם חַיְיזָר?", "מָה הֵם חוֹשְׁבִים עָלֵינוּ?", "הַבָּאִים מֵרָחוֹק", "דֶּרֶךְ עֵינַיִים חַיְיזָרִיּוֹת", "הַאִם הֵם בִּיקְּרוּ כָּאן בֶּעָבָר?", "קִסְנוֹבִּיּוֹלוֹגְיָה: לִקְרַאת שַׁחַר שֶׁל מַדָּע..." הַמְּכוֹנַאי וּמִשְׁפַּחְתּוֹ לֹא הִתְעַנְיְינוּ בְּחַיְיזָרִים הָאוֹרְחִים יוֹתֵר מִן הַמְּמוּצָּע. הֵם רַק קָנוּ אֶת הַסְּפָרִים, לֹא קָרְאוּ אוֹתָם. רַק בַּיִת מְשׁוּנֶּה בְּתַכְלִית, אוֹ עָנִי מְאוֹד, לֹא הֶחֱזִיק לְפָחוֹת כַּמָּה מֵהַסְּפָרִים הָאֵלֶּה.
כִּכְלָל, הַמְּכוֹנַאי לֹא חָשׁ שֶׁהַתְּגוּבָה שֶׁל הַמִּין הָאֱנוֹשִׁי מוּגְזֶמֶת. הוּא וְאִשְׁתּוֹ הִצְבִּיעוּ בְּעַד בְּמִשְׁאַל הָעָם הָאֵירוֹפִּי עַל חִילּוּפֵי עִידָּן גְּלוֹבָּלִי, וְכָעֵת הָיָה הָעִנְיָין בַּדֶּרֶךְ לְסַפֵּר הַחוּקִּים. הַשָּׁנָה, הַשָּׁנָה הַזֹּאת, לְנַצֵּחַ תִּהְיֶה הַשָּׁנָה הַשְּׁלִישִׁית: 3 אחה"מ, אִם הַשְּׁדוּלָּה הַדּוֹבֶרֶת אַנְגְּלִית תַּשִּׂיג אֶת מְבוּקָּשָׁהּ. אַחֲרֵי הַמַּגָּע. זֶה הָיָה רִשְׁמִי: זֶה הָיָה הָאֵירוּעַ הַגָּדוֹל בְּיוֹתֵר שֶׁקָּרָה לַמִּין הָאֱנוֹשִׁי מֵאָז "בִּיאַת יֵשׁוּ" הָעֲמוּמָה וְהַמְּרוּחֶקֶת. וְהַחַיְיזָרִים, בְּנִיגּוּד לְיֵשׁוּ, נִמְצָאִים כָּאן. הֵם בִּדְפוּס, עַל הַמָּסָךְ. הֵם אֲמִיתִּיִּים מֵעֵבֶר לְכָל סָפֵק.
כָּל מָה שֶׁהָיָה עַל הַמַּדָּפִים תּוּיַּק בַּסִּפְרִיָּה שֶׁלָּהֶם; אִשְׁתּוֹ שֶׁל הַמְּכוֹנַאי הִקְפִּידָה עַל הַמְּשִׂימָה הַזּוֹ. אֶצְבְּעוֹתָיו רִיחֲפוּ מֵעַל הַמִּקְלֶדֶת, אַךְ כּוֹחַ הָאִינֶרְצִיָּה הַמִּסְתּוֹרִי שֶׁל הַמְּבוּגָּר הָאֱנוֹשִׁי הִכְרִיעַ אוֹתוֹ. רַק יַלְדָּם בֶּן הַשֶּׁבַע בֶּאֱמֶת הִשְׁתַּמֵּשׁ בְּמַאֲגַר הַמֵּידָע. הוּא הוֹצִיא סֵפֶר, וְעוֹד אֶחָד: דַּפְדֵּף, קָרָא פִּסְקָה אוֹ שְׁתַּיִים. הוּא לֹא יָדַע מָה הוּא מְחַפֵּשׂ. הוּא הָיָה מוּקָּף בַּעֲצָמִים קְשִׁיחִים שֶׁלֹּא דִּיבְּרוּ אֵלָיו וְלֹא הִבִּיטוּ בּוֹ, וְנִיסָּה לְדַמְיֵין כֵּיצַד מַרְגִּישׁ חַיְיזָר. הוּא הִכִּיר נְהָגִים רַגְשָׁנִיִּים שֶׁהֶעֱנִיקוּ שֵׁמוֹת לִמְכוֹנִיּוֹת, קָרְאוּ לָהֶן "הִיא"; הֶעֱנִישׁוּ אוֹתָן בִּגְלַל הִתְנַהֲגוּת רָעָה. מִדֵּי פַּעַם תָּפַס אֶת עַצְמוֹ (הוּא הֶעֱלָה בָּאוֹב שִׁבְרֵי זִיכְרוֹנוֹת), מְלַטֵּף בְּחִיבָּה אֶת צִדּוֹ הַחֲלַקְלַק הַמַּבְרִיק שֶׁל רוֹבּוֹט בְּשָׁעָה שֶׁהִנִּיחַ אוֹתוֹ בַּצַּד.
יֶלֶד טוֹב...
כֶּלֶב טוֹב...
אֲבָל הַחַיְיזָרִים לֹא הִכִּירוּ אֶת בַּעֲלֵי הַחַיִּים. הָיוּ לָהֶם כֵּלִים זוֹחֲלִים, מִתְפַּתְּלִים, מְעוֹפְפִים –  אֲבָל הֵם הָיוּ פְּרִי יְצִירָתָם. הֲרַעְיוֹן שֶׁל בְּרִיּוֹת אֲחֵרוֹת, חַיִּים שֶׁלֹּא הָיוּ חַיֵּיהֶם, הָיָה זָר לָהֶם. יִיתָּכֵן שֶׁהַתְּנָאִים בְּכוֹכַב הַבַּיִת שֶׁלָּהֶם הָיוּ שׁוֹנִים, אֲבָל הָרְאָיוֹת שֶׁעָלוּ מִתּוֹךְ הַתְּגוּבוֹת וְהַדִּיוּוּחִים שֶׁלָּהֶם עַצְמָם הֶרְאוּ אַחֶרֶת. סָבִיר לְהַנִּיחַ שֶׁהֵם לֹא חָלְקוּ אֶת עוֹלָמָם עִם יְצוּרִים אֲחֵרִים בַּעֲלֵי דָּם חַם, נִפְרָדִים.
הוּא יָרַד אֶל הַסַּדְנָה וּבָחַן אֶת הַמָּסָךְ שֶׁבּוֹ נִרְאָה חֲדַר הַהַמְתָּנָה. הַכֹּל שָׁם הָיָה שֶׁקֶט. זֶה לֹא חָזַר. הוּא נִפְנֶה מֵהַמָּסָךְ וְהֶעֱסִיק אֶת עַצְמוֹ בֵּין כְּלֵי הֶרְכֵּב הַמּוּרָמִים וְהַכֵּלִים הַמְּזַמְזְמִים. הוּא לֹא נָגַע בִּמְכוֹנִית שֶׁל הַחַיְיזָר. כְּשֶׁזֶּה הוֹפִיעַ שׁוּב, אָמַר לוֹ שֶׁהוּא נִתְקָל בְּמִסְפַּר בְּעָיוֹת. קְצָת סַבְלָנוּת, בְּבַקָּשָׁה, הוּא אָמַר. תַּחְזְרִי יוֹתֵר מְאוּחָר, אוֹ חַכִּי. הוּא לֹא קִיבֵּל לָקוֹחוֹת חֲדָשִׁים. אַחֵר הַצָּהֳרַיִים הִשְׁתַּנָּה לְדִמְדּוּמִים. חֲדַר הַהַמְתָּנָה הִתְרוֹקֵן עַד שֶׁזֶּה (אוֹ הִיא) נוֹתַר שָׁם לְבַדּוֹ.
אִשְׁתּוֹ וִילָדָיו שֶׁל הַמְּכוֹנַאי הִגִּיעוּ הַבַּיְתָה, הֵם צָעֲדוּ בָּרֶגֶל מִתַּחֲנַת הַחַשְׁמַלִּית, הַתִּינוֹקֶת בַּעֲגָלָה. הוּא שָׁמַע אֶת קוֹלוֹת הַיְּלָדִים מְפַטְפְּטִים וְצוֹחֲקִים לְיַד דֶּלֶת הַכְּנִיסָה וְחָרַק אֶת שִׁינָּיו כְּאִילּוּ הִפְרִיעוּ לוֹ בִּמְשִׂימָה מְרוּכֶּזֶת וַעֲדִינָה בִּמְיוּחָד. אֶלָּא שֶׁהוּא לֹא עָשָׂה דָּבָר, רַק יָשַׁב בָּאַפְלוּלִית בֵּין הַכֵּלִים הַדּוֹמְמִים.
הַחַיְיזָר הָיָה מְקוּפָּל בְּכִיסְּאוֹ. זֶה נִרְאֶה כְּמוֹ חַיָּה שֶׁהִלְבִּישׁוּ בִּבְגָדִים, חַיָּה מְדַבֶּרֶת מִמִּין בִּלְתִּי מוּכָּר שֶׁנִּלְקְחָה מִסֶּרֶט מְצוּיָּר לִילָדִים. זֶה נֶעֱמַד וְחִייֵּךְ, חוֹשֵׂף אֶת קְצוֹת שִׁינָּיו: גִּרְסָה שֶׁל נְהָמָה, שֶׁעֲשׂוּיָה לִהְיוֹת אוֹ לֹא לִהְיוֹת מֶחֱוָוה כֵּנָה וּמְשׁוּתֶּפֶת.
הַמְּכוֹנַאי הָיָה נָבוֹךְ כֵּיוָון שֶׁלֹּא הָיְיתָה לוֹ כָּל דֶּרֶךְ לְהַסְבִּיר אֶת הִתְנַהֲגוּתוֹ. לָקוֹחַ אֱנוֹשִׁי, זָר בְּאֶרֶץ זָרָה, בְּשָׁלָב זֶה כְּבָר הָיָה מִתְרַגֵּז מְאוֹד וְאוּלַי מְפַחֵד קְצָת. נִרְאֶה שֶׁהַחַיְיזָר הִשְׁלִים עִם מַצָּבוֹ. זֶה לֹא צִיפָּה מִבְּנֵי אָדָם לְהִתְנַהֵג בְּהִיגָּיוֹן.
זַעַם בִּלְתִּי בָּרוּר הִתְעוֹרֵר בִּמְכוֹנָאֵי מֵהַמַּחֲשָׁבָה שֶׁהוּא לֹא הָיָה הָאָדָם הָרִאשׁוֹן שֶׁהֶעֱבִיר אֶת זֶה מַסֶּכֶת כָּזֹאת. הוּא הָיָה רוֹצֶה לְהַסְבִּיר אֲנִי פָּשׁוּט רוֹצָה שֶׁתִּהְיִי לִידֵי עוֹד קְצָת... אֲבָל הָיָה זֶה וִידּוּי מֵבִישׁ.
"אֲנִי רוֹצָה לַעֲשׂוֹת לְךָ טוֹבָה," הוּא אָמַר. "לֹא רָצִיתִי לוֹמַר לְךָ קוֹדֶם, חָשַׁבְתִּי שֶׁזֶּה עָשׂוּי לְהָבִיךְ אוֹתְךָ. אֲנִי מְתַקֵּן פֹּה לֹא מְעַט דְּבָרִים, וַאֲנִי אֲחַיֵּיב אוֹתְךָ רַק עַל הַנִּיקּוּי."
"אָה."
הוּא חָשַׁב שֶׁזֶּה נִרְאֶה מוּפְתָּע, אוּלַי חוֹשֵׁשׁ. אִי אֶפְשָׁר שֶׁלֹּא לְיַיחֵס לָהֶם רְגָשׁוֹת אֱנוֹשִׁיִּים, שֶׁלֹּא לִקְרוֹא הַבָּעוֹת אֱנוֹשִׁיּוֹת בַּפָּנִים הַמְּשׁוּנִּים שֶׁלָּהֶם.
"תּוֹדָה."
"הַמְּעַט שֶׁאֲנִי יָכוֹל לַעֲשׂוֹת, אַחֲרֵי שֶׁבָּאתָ עַד לְכָאן!"
הוּא צָחַק צְחוֹק עַצְבָּנִי. זֶה לֹא צָחַק. הֵם לֹא צוֹחֲקִים.
"רוֹצָה לַעֲלוֹת לְמַעְלָה? לֶאֱכוֹל מַשֶּׁהוּ, לִשְׁתּוֹת כּוֹס תֶּה? אִשְׁתִּי וְהַיְּלָדִים יִשְׂמְחוּ מְאוֹד לִפְגּוֹשׁ אוֹתְךָ."
הַהַזְמָנָה הָיְיתָה מְעוּשָּׂה לַחֲלוּטִין. הַדָּבָר הָאַחֲרוֹן שֶׁרָצָה הוּא לִרְאוֹת אֶת זֶה בַּבַּיִת שֶׁלּוֹ. הוּא לֹא רָצָה לַחֲלוֹק אֶת הַחַיְיזָר עִם אַף אֶחָד. הַחַיְיזָר נָתַן בּוֹ מַבָּט יַבְשׁוּשִׁי כְּאִילּוּ יָדַע בְּדִיּוּק מָה מִתְרַחֵשׁ. הָיוּ מִי שֶׁפֵּירְשׁוּ אֶת הִתְנַהֲגוּתָם וְטָעֲנוּ שֶׁיֵּשׁ לָהֶם יְכוֹלֶת טֵלֶפָּתִית: בְּעוֹצְמָה רַבָּה בֵּינָם לְבֵין עַצְמָם, וְעִם בְּנֵי אָדָם, פָּחוֹת.
עִם זֹאת וַדַּאי כְּבָר טִרְטְרוּ אֶת זֶה כָּךְ בֶּעָבָר... חַיַּית רַאֲוָוה. הוּא חָרֵד לְנוֹכַח הַמַּחֲשָׁבָה, לְעַצְמוֹ וְלַאֲחֵרִים הַלָּלוּ.
"לֹא תּוֹדָה." זֶה הִסְתַּכֵּל אֶל הַקַּרְקַע. "הַמְּכוֹנִית תִּהְיֶה מוּכָנָה מָחָר?"
הָרְחוֹב הָיָה חָשׁוּךְ. כָּאן, הַרְחֵק מֵהַמְּלוֹנוֹת וְהַקַּנְיוֹנִים וְהָאַנְדַּרְטוֹת הַשְּׁטוּפוֹת אוֹר וּלְחוֹכוֹת מַיִם, הָיְיתָה תְּאוּרָה קְלוּשָׁה. הוּא חָשׁ אַשְׁמָה. הַחַיְיזָר הַמִּסְכֵּן וַדַּאי סוֹפֵר בְּרֹאשׁוֹ אֶת הַכֶּסֶף שֶׁנּוֹתַר לוֹ, אוּלַי תּוֹהֶה מָה לַעֲזָאזֵל לַעֲשׂוֹת עַכְשָׁיו. חַיְיזָרִים שֶׁמְּטַיְּילִים בְּגַפָּם הָיוּ תּוֹפָעָה נְדִירָה בְּכָל מָקוֹם. אֶלָּא אִם כֵּן יִמְצָא מִסְתּוֹר בְּמָלוֹן גָּדוֹל וְיָקָר, זֶה יִסְבּוֹל מֵהֲצָקוֹת. אֲנָשִׁים יִתְאַסְּפוּ מִסְּבִיבוֹ לְלֹא רַחֲמִים, יְכַוְּונוּ אֵלָיו אֶת מַצְלֵמוֹתֵיהֶם.
אֲבָל זוֹ לֹא הָיְיתָה אַשְׁמָתוֹ שֶׁל הַמְּכוֹנַאי. הוּא לֹא רָצָה לִלְכּוֹד אֶת זֶה. הוּא גַּם לֹא רָצָה לְגָרֵשׁ אֶת זֶה. הוּא רָצָה שֶׁיִּישָּׁאֵר כָּאן; רָצָה לְהַחֲזִיק בְּנוֹכְחוּתוֹ הַחַיָּה. זֶה יָכוֹל לִישׁוֹן עַל הַמּוֹשָׁבִים. הַמְּכוֹנַאי הָיָה מֵבִיא לוֹ קְצָת אוֹכֶל מִלְּמַעְלָה. הֵם אָהֲבוּ כַּמָּה מֵהַמַּאֲכָלִים שֶׁל בְּנֵי הָאָדָם: גְּלִידָה, לֶחֶם לָבָן, הַמְבּוּרְגֵּרִים – לֹא מַשֶּׁהוּ שֶׁבָּא מִן הַטֶּבַע.
"כֵּן, בְּוַודַּאי. תַּחְזְרִי מָחָר. אֲנִי פּוֹתֵחַ בְּתֵשַׁע."
*
הוּא אָמַר לְאִשְׁתּוֹ שֶׁעָלָיו לַעֲבוֹד שָׁעוֹת נוֹסָפוֹת. זֶה מֵעוֹלָם לֹא קָרָה קוֹדֶם, אַךְ הִיא קִיבְּלָה אֶת הָרַעֲיוֹן לְלֹא תְּגוּבָה. שִׁגְרַת חַיֵּיהֶם יַחַד הָיְיתָה כֹּה רְגוּעָה, שֶׁהָיָה בִּיכוֹלְתָּהּ לִבְלוֹעַ לְתוֹכָהּ מִדֵּי פַּעַם שֶׁקֶר מוּבְהָק בְּלִי לְהוֹתִיר אַדְוָות.
הוּא יָשַׁב בַּמּוּסָךְ לְבַדּוֹ וְהִבִּיט סְבִיבוֹ. מְכוֹנִיּוֹת.
מוּזָר שֶׁאֵירוֹפֵּאִים נַיָּיחִים וְעִירוֹנִיִּים רַבִּים כָּל כָּךְ עֲדַיִין חָשׁוּ צוֹרֶךְ לְהַחֲזִיק בָּהֶן, לַמְרוֹת הַקִּיצּוּב בַּדֶּלֶק וְכָל שְׁאָר הַחוּקִּים לַהֲגָנַת הַסְּבִיבָה. הַמְּכוֹנַאי לֹא הִתְלוֹנֵן. זוֹ הָיְיתָה עֲבוֹדָה קְבוּעָה, וּלְעִתִּים קְרוֹבוֹת אֲפִילּוּ מְהַנֶּה. אֵלֶּה בְּנֵי הָעָם שֶׁלִּי, הוּא חָשַׁב, בְּנִיסָּיוֹן לְאַמֵּץ אֶת הַשְׁקָפַת הָעוֹלָם הַחַיְיזָרִית. בְּנֵי עַמִּי, צֹאן מַרְעִיתִי. סָבְתָא שֶׁלּוֹ הֲלָכָה לַכְּנֵסִיָּיה. אֲבָל אָז הוּא חָשַׁב שׁוּב עַל הַמּוּשָּׂג "בַּעַל חַיִּים", הַהַפְרָדָה בֵּין צוּרַת חַיִּים אַחַת לְאַחֶרֶת. זֶה לֹא מָה שֶׁהָיָה בֵּין הַחַיְיזָר וְהַמְּכוֹנָה הַחַיְיזָרִית. הוּא נִיגַּשׁ אֶל הַמְּכוֹנִית, שֶׁהוּצְמְדָה אֶל הַכֶּבֶשׂ בִּתְנוּחָה בִּלְתִּי הוֹלֶמֶת, מְטוּפֶּלֶת חַסְרַת יֶשַׁע.
"הָלוֹ?" הוּא אָמַר בְּהִיסּוּס.
הַמְּכוֹנִית לֹא הֵגִיבָה, אַךְ הָאֲוִוירָה בַּמּוּסָךְ הִשְׁתַּנְּתָה. בְּכָךְ שֶׁדִּיבֵּר אֵלֶיהָ בְּקוֹל רָם הוּא שִׁינָּה דָּבָר מָה: אֶת תְּפִיסָתוֹ שֶׁלּוֹ. לְמַעַן הָאֱמֶת הוּא הֵבִיךְ אֶת עַצְמוֹ. כִּמְעַט הִצְלִיחַ לִתְפּוֹס אֶת זְנָבוֹ שֶׁל רֶגֶשׁ מְעַנְיֵין יוֹתֵר. הוּא הָיָה יֶלֶד שֶׁהִתְגַּנֵּב מֵעֵבֶר לְדַלְתָּהּ שֶׁל הַמְּכַשֵּׁפָה, מְפוּחָד וּמוּקְסָם. אֲבָל אֵין דָּבָר שֶׁיַּעֲשֶׂה אוֹ יֹאמַר שֶׁיַּהֲפוֹךְ אֶת הַדִּמְיוֹן לַמְּצִיאוּת: יַרְאֶה לוֹ אֶת עֵינֵי הָרוֹבּוֹט קוֹרְצוֹת, אֶת מַלְתְּעוֹת הַמַּתֶּכֶת מְחַיְּיכוֹת אוֹ פּוֹתְחוֹת בַּשִּׂיחָה. רַק טֵירוּף יְאַפְשֵׁר שִׁינּוּי מַרְחִיק לֶכֶת כָּל כָּךְ.
הוּא הִתְחִיל לַעֲבוֹד, אוֹ מוּטָב, הִפְעִיל אֶת הָרוֹבּוֹטִים. כָּעֵת לֹא הָיְיתָה לוֹ בְּרֵירָה – עָלָיו לַעֲשׂוֹת אֶת מָה שֶׁהִבְטִיחַ וּלְיַישֵּׁב אֵיכְשֶׁהוּ אֶת הַחֶשְׁבּוֹנוֹת. לֹא הָיָה דָּבָר שֶׁהִתְרַחֵשׁ בַּמּוּסָךְ שֶׁלּוֹ וְלֹא תּוֹעַד. הַמְּכוֹנַאי מֵעוֹלָם לֹא נִיסָּה לַעֲקוֹף בִּדְרָכִים מְפוּקְפָּקוֹת אֶת הַמַּעֲרֶכֶת שֶׁל הַחֶבְרָה. הוּא מֵעוֹלָם לֹא הָיָה הַטִּיפּוּס שֶׁיִּתְפַּתֶּה לְהִסְתַּבֵּךְ בַּפֶּשַׁע, וְכָעֵת לֹא יֵידַע הֵיכָן לְהַתְחִיל. הוּא נַעֲשֶׂה עַגְמוּמִי מְאוֹד כְּשֶׁחָשַׁב עַל מָה שֶׁיִּהְיֶה עָלָיו לַעֲשׂוֹת: לְהַסְתִּיר בְּצוּרָה מְגוּשֶּׁמֶת אֶת הַדַּחַף הַמְּשׁוּנֶּה שֶׁחָשׁ.
הַמְּכוֹנוֹת הַחוֹפְשִׁיּוֹת גָּלְשׁוּ אָנֶה וָאָנָה. אֲחֵרוֹת הֶחֱלִיקוּ לְאוֹרֶךְ הַקַּוִּוים הָעִילִּיִּים וְהוֹשִׁיטוּ מַטָּה אֶת רָאשֵׁיהֶן הַנְּחָשִׁיִּים. הַמְּכוֹנַאי הִתְנוֹעֵעַ בְּחוֹסֶר-נוֹחוֹת. הַמְּכוֹנִית הַקְּטַנָּה, קוֹרֵיאָנִית בַּת חֲמֵשׁ עֶשְׂרֵה, שׂוֹרֶפֶת מִתְנַוֵּל/דֶּלֶק מְעוֹרָב, בַּעֲלַת גּוּף פְּלַסְטִיק אָדוֹם, מִצֶּמֶד נוֹזְלִי וּמַתְלֶה, הָיְיתָה עֶרֶב רַב שֶׁל צִיּוּד בַּעַל עֲמִידוּת גְּבוֹהָה, שֶׁהָיוּ לָהּ עוֹד עֶשֶׂר שָׁנִים לְפָחוֹת עַל הַכְּבִישׁ. הִיא הָיְיתָה זְקוּקָה לְטִיפּוּל כָּלְשֶׁהוּ, אֲבָל לֹא לַטִּיפּוּל הָאִישִׁי שֶׁלּוֹ. הוּא עָמַד וְצִפָּה.
אֲנִי מְיוּתָּר, הוּא חָשַׁב – תְּגוּבָה שִׁגְרָתִית מוּגְזֶמֶת לְרוֹבּוֹטִים. לָמָּה הַחַיְיזָרִים לֹא מַרְגִּישִׁים מְיוּתָּרִים? הוּא הִתְאַמֵּץ לְבַצֵּעַ תַּרְגִּיל גְּמִישׁוּת מֶנְטָלִי וּלְהַבִּיט עַל עַצְמוֹ מִן הַמַּרְאֶה. בְּלִי בְּנֵי הָאָדָם, בִּלְעָדִי, לֹא הָיוּ שׁוּם מְכוֹנִיּוֹת, שׁוּם רוֹבּוֹטִים, שׁוּם מְכוֹנוֹת בִּכְלָל. לִי אֵין תַּחֲלִיף. אֲפִילּוּ אִם הַמְּכוֹנוֹת יִפְתְּחוּ תּוֹדָעָה, יֵיעָשׂוּ "אֱנוֹשִׁיּוֹת" (הַשֵּׁד הַמְּרַחֵף תָּמִיד בָּרֶקַע שֶׁל הַתִּקְשׁוֹרֶת הַפּוֹפּוּלָרִית), אֲנִי עֲדַיִין אֶהְיֶה אֱלוֹהִים. הַבּוֹרֵא. הַמָּקוֹר.
לְמַעְלָה הַקְּטַנָּה וַדַּאי בַּמִּיטָּה, וְכָךְ גַּם הַיֶּלֶד, מְכוּסֶּה בִּשְׂמִיכָה וּלְרֹאשׁוֹ הֶתְקֵן לְלִימּוּד בֵּיתִי שֶׁמַּשְׁלִים אֶת הַחִינּוּךְ שֶׁמְּסַפְּקִים מַעֲסִיקֶיהָ שֶׁל אִמּוֹ. הַאִם וַדַּאי נִרְגַּעַת אֶל תּוֹךְ הָעֶרֶב, מְכוּרְבֶּלֶת בְּתוֹךְ פְּקַעַת מַכְשִׁירִים. בְּאוֹפֶן חַיְישָׁנֵי, תַּת-הִכַּרְתִּי הָיָה הַמְּכוֹנַאי מוּדָע לַיּוֹצְאִים וְלַבָּאִים, לַשִּׁגְרָה הַמּוּכֶּרֶת.
הוּא גִּילָּה מַדּוּעַ הַחַיְיזָר מִילֵּא אוֹתוֹ בְּתַעֲנוּג כֹּה בִּלְתִּי נִשְׁלָט וּבִלְתִּי מְפוֹרָשׁ. הַמְּכוֹנוֹת הִבְטִיחוּ, אַךְ לֹא יָכְלוּ לְבַצֵּעַ. הֵן נוֹתְרוּ דְּבָרִים, וּבְנֵי הָאָדָם נוֹתְרוּ בּוֹדְדִים. הַמְּכוֹנַאי בִּיקֵּר בַּיְּעָרוֹת הַלְּאוּמִּיִּים בְּאַרְצוֹ – שִׁטְחֵי הָאֲדָמָה הָעֲצוּמִים שֶׁיִּישָּׁאֲרוּ בְּאֵין מַפְרִיעַ, יִהְיֶה הַסָּלוֹן שֶׁלּוֹ קָטָן כְּכָל שֶׁיִּהְיֶה. הוּא קִיבֵּל אֶת הַהֶכְרֵחַ בְּקִיּוּמָם, אַךְ הָרֶגֶשׁ הַיָּחִיד שֶׁהָיָה מְסוּגָּל לָחוּשׁ הוּא תַּרְעוֹמֶת. הוּא בְּשׁוּם אוֹפֶן לֹא הָיָה מְיוּדָּד עִם הַטֶּבַע הַפִּרְאִי. בַּעֲלֵי חַיִּים יְכוֹלִים לְשַׁמֵּשׁ חַיּוֹת מַחְמַד, אֲבָל הֵם לֹא חֵלֶק מִמְּךָ, הֵם לֹא כָּמוֹךָ. הַחַיְיזָרִים הֶחֱזִיקוּ בְּפִתְרוֹן לַבִּידוּד הָאֱנוֹשִׁי: עוֹלָם מְדַבֵּר, עוֹלָם שֶׁיֵּשׁ לוֹ עֵינַיִים; בְּנֵי הַלְּוָויָה שֶׁחָלַם עֲלֵיהֶם אֱלוֹהִים. בִּיקּוּרוֹ שֶׁל הַחַיְיזָר עוֹרֵר בּוֹ חוֹסֶר שְׂבִיעוּת רָצוֹן כְּמוֹ-אֱלוֹהִי.
הוּא לֹא יָכוֹל לְהַכְרִיחַ אוֹתוֹ לְהִישָּׁאֵר. אֲבָל אוּלַי הוּא יָכוֹל לִלְמוֹד מִמֶּנּוּ, מֵהַנִּיסָּיוֹן הֶעָשִׁיר שֶׁלּוֹ. הַסַּדְנָה הָיְתָה בְּעֵינָיו מִיקְרוֹקוֹסְמוֹס שֶׁל הַטֶּכְנוֹלוֹגְיָה וְהַצִּיוִוילִיזַצְיָה  הָאֱנוֹשִׁית – עוֹלָם שֶׁיּוֹצֵא מִלִּיבָּתוֹ הָאֱנוֹשִׁית כְּמוֹ אֶקְטוֹפְּלְזָּמָה, מָלֵא בִּיצּוּרִים שֶׁנִּבְרְאוּ בְּצַלְמוֹ שֶׁל הַמְּכוֹנַאי: הָאֶצְבַּע וְהָאֲגוּדָל שֶׁלּוֹ, הַשִּׁינַּיִים, הַמְּפָרְקִים הַמִּסְתּוֹבְבִים וְהַמִּתְקַפְּלִים, הַשְּׁרִיר הַגָּמִישׁ שֶׁלּוֹ. אֲפִילּוּ תּוֹדַעְתּוֹ,  בְּתוֹךְ עָנָן כִּימִי מְהַבְהֵב, מְפַעְפַּעַת בְּחוּמְרַת הַמּוֹחַ.
הוּא נִמְלָא הִתְרַגְּשׁוּת מֵהַתּוֹבָנָה, נֶעֱמַד עַל רַגְלָיו וְחָשׁ אֶל הַמִּקְלֶדֶת בַּסַּדְנָה. הוּא שָׁלַף אֶת הָרוֹבּוֹטִים, וּזְרוֹעוֹתֵיהֶם הַבּוֹהֲקוֹת הֶחֱלִיקוּ בַּחֲזָרָה וְהִתְקַפְּלוּ בְּתוֹךְ הַקִּירוֹת. הוּא הוֹצִיא קוּפְסָה שֶׁל כְּלֵי עֲבוֹדָה. הוּא יַעֲנִיק לַמְּכוֹנִית אֶת הַמַּחֲמָאָה הַגְּדוֹלָה בְּיוֹתֵר שֶׁיֵּשׁ בְּכוֹחוֹ לָתֵת. הוּא יִיתֵּן לָהּ לֵיהָנוֹת מֵהָאוֹמָּנוּת שֶׁלּוֹ, אוֹתוֹ שֵׁירוּת "טִבְעִי, אוֹרְגָּנִי" שֶׁעֲשִׁירִים שִׁילְּמוּ בַּעֲבוּרוֹ סְכוּמִים מְגוּחָכִים.
זְמַן מָה עָבַד כְּמוֹ אָדָם בְּגַן עֵדֶן, מַעֲנִיק לַהֲנָאָתוֹ שֵׁמוֹת לָתֵת-הַבְּרִיאָה  בְּעֶזְרַת יָדָיו וְרֹאשׁוֹ. הוּא עָבַד, הוּא הָאַט... הוּא יָשַׁב עַל הָרִצְפָּה הַקָּרָה, הַמְּכוּסֶּה בִּכְתָמִים כֵּהִים, מַפְתֵּחַ בְּרָגִים בְּיָדוֹ הָאַחַת וּפִיסַּת סְחָבָה בִּשְׁנִיָּיה. הַפָּנָסִים פָּנוּ מַטָּה. לְמֵיטַב הֲבָנָתוֹ שֶׁל הַמְּכוֹנַאי, הֵם בָּנוּ דְּבָרִים בְּאֶמְצָעוּת חַיְידַּקִּים. תַּרְבִּית חַיְידַּקִּית שֶׁמְּקוֹרָהּ בְּחַיְידַּקֵּי הַמֵּעַיִים שֶׁל הַחַיְיזָר, וְהִדְבִּיקָה הַכֹּל: כָּל כְּלֵי עֲבוֹדָה וְרָהִיט, אֲפִילּוּ אֶת הַשִּׁרְיוֹן הֶעָצוּם שֶׁל עוֹלָם-הַחֲלָלִית שֶׁלָּהֶם. בְּנֵי אָדָם, כְּשֶׁבִּיקְּשׁוּ לְהַבִּיעַ רִגְשֵׁי הִשְׁתַּתְּפוּת עֲמוּקִּים עִם כּוֹכַב הַלֶּכֶת, עִם הַמִּין הָאֱנוֹשִׁי, דִּיבְּרוּ עַל כָּךְ שֶׁהֵם "חֵלֶק מֵהַשָּׁלֵם הַגָּדוֹל." אַחֲרֵי שֶׁחָיוּ שָׁנִים כֹּה רַבּוֹת בָּעוֹלָם שֶׁיָּצְרוּ בְּעַצְמָן – בַּמּוּבָן מְסוּיָּם, הִנִּיחוּ הַמְּלוּמָּדִים, מֵרֵאשִׁית הָאֵבוֹלוּצְיָה שֶׁלָּהֶם – לֹא יָכְלוּ הַחַיְיזָרִים לַחֲוָות תְּחוּשָׁה שֶׁל הֱיוֹת חֵלֶק מִמַּשֶּׁהוּ. לֹא הָיוּ חֲלָקִים בָּרֶצֶף שֶׁלָּהֶם: לֹא חֲלָלִים, לֹא קְצוֹוֹת מַפְרִידִים.
לְפֶתַע הוּא חָשׁ גּוֹעַל. מַדְּעָנִים קָבְעוּ שֶׁהַחַיְידַּקִּים שֶׁל הַחַיְיזָרִים בִּלְתִּי-מַזִּיקִים. זֶה הָיָה הַסִּיפּוּר, אַךְ אוּלַי הוּא שָׁגוּי. אוּלַי הוּא שֶׁקֶר גָּדוֹל שֶׁמַּמְשִׁיכִים לְסַפֵּר כְּדֵי לִמְנוֹעַ בֶּהָלָה בָּרְחוֹבוֹת. הוּא הִצְטַעֵר שֶׁנָּגַע בִּמְכוֹנִית. הַחַיְיזָר הִשְׁתַּמֵּשׁ בָּהּ כְּבָר חוֹדָשִׁים. הִיא בֶּטַח מְכוּסֶּה כּוּלָּהּ בְּרִיר מִזְדַּחֵל בִּלְתִּי-נִרְאֶה.
אֵיזוֹ מִין הַרְגָּשָׁה זֹאת, לִהְיוֹת חֵלֶק מֵעוֹלָם חַי? הוּא הִבִּיט בְּמַפְתֵּחַ שֶׁבְּיָדוֹ עַד שֶׁיָּדִית הַמַּתֶּכֶת אִיבְּדָה אֶת הַבָּרָק. הִיא הִתְכַּסְּתָה בָּעוֹר; הַתּוֹשֶׁבֶת הַמִּתְכַּוְונֶנֶת הָפְכָה לְכוֹס שְׁרִירִית, קְפוּצָה כְּמוֹ פִּי-טַבַּעַת, שְׂפָתַיִים רְטוּבוֹת שֶׁנִּמְתָּחוֹת מִכָּל סִיבּוּב שֶׁל הַמּוֹט הַתַּפּוּחַ. הַמְּכוֹנַאי נִתְקָף בְּחִילָה, אַךְ לֹא הִצְלִיחַ לְהַנִּיחַ אֶת הַכְּלִי מִיָּדוֹ. הוּא לֹא הָיָה מְסוּגָּל לְהִתְרַחֵק מִמֶּנּוּ. טִיפַּת הָעַצְמִיּוּת הַנִּיגֶּרֶת, מְחוּבֶּרֶת לְיָדוֹ, לֹא תִּתְנַתֵּק מִמֶּנּוּ אִם יַפִּיל אֶת זֶה. מֵיתָרִים זְעִירִים, חוּטִים שֶׁל רִיר חַי, יִידָּבְקוּ וְיוֹסִיפוּ לְחַבֵּר בֵּינֵיהֶם. הָאֲוִויר שֶׁנָּשַׁם הָיָה מָלֵא בְּעַצְמִיּוֹת, בְּחוֹמֶר אֱנוֹשִׁי.
הוּא נֶעֱמַד. הוּא צָעַד לְאָחוֹר. שִׁרְיוֹן שֶׁל רוֹבּוֹט נִמְעָךְ תַּחְתָּיו כְּמוֹ בָּשָׂר. הַמְּכוֹנַאי הִשְׁמִיעַ צְוָוחָה וְזִינֵּק מִשָּׁם. יָדוֹ, עִם הַמַּפְתֵּחַ בַּעַל יָדִית הַבָּשָׂר שֶׁצָּמַח מִתּוֹכָהּ, נָחֲתָה עַל הַמִּקְלֶדֶת, וְכָל הַכֵּלִים הֵחֵלּוּ לְהִיכָּנֵס לִפְעוּלָּה. הוּא עָמַד,  קְרָבָיו גּוֹאִים, הוֹמִים, הוֹלְמִים – לְרֶגַע נִיצַּל בִּזְכוּת מֶרְחָב מְדוּמְיָין שֶׁל רִישּׁוּם אָנָטוֹמִי, וְאָז סָגְרוּ עָלָיו הַקִּירוֹת. לֹא הָיָה אוֹר, רַק אֲפֵלָה אֲדַמְדַּמָּה. הַמְּכוֹנַאי יִילֵּל. הוּא נֶאֱבָק בַּצּוֹרֶךְ נוֹרָא לְהָקִיא. הוּא הִקִּישׁ בַּיֵּיאוּשׁ עַל הַמַּקָּשִׁים.
כְּשֶׁהִשְׂתָּרֵר שׁוּב שֶׁקֶט, הוּא יָשַׁב זְמַן מָה. אוּלַי רַק כַּמָּה דַּקּוֹת. הוּא הִרְגִּישׁ שֶׁיָּשַׁב זְמַן רַב. בְּסוֹפוֹ שֶׁל דָּבָר כְּבָר לֹא רָצָה עוֹד לְהָקִיא, וְהִצְלִיחַ לְהַנִּיחַ מִיָּדוֹ אֶת מַפְתֵּחַ הַבְּרָגִים. הוּא יָשַׁב וְרֹאשׁוֹ בֵּין זְרוֹעוֹתָיו. הוּא שָׁם לֵב לַכְּרִיעָה הָעוּבְרֵית הַמַּשְׁפִּילָה, וְהִתְרוֹמֵם מִמֶּנָּה לְאִיטּוֹ. הוּא נָשַׁם נְשִׁימָה עֲמוּקָּה.
הַמּוּסָךְ הָיָה כְּפִי שֶׁהָיָה תָּמִיד: מֵת וּבָטוּחַ. הוּא הֵבִין שֶׁנָּפַל בְּחֶלְקוֹ מַזָּל גָּדוֹל. אֵיכְשֶׁהוּ, לְרֶגַע קָט, הִצְלִיחַ לְהִיכָּנֵס לְרֹאשׁ הַחַיְיזָר, לִרְאוֹת אֶת הָעוֹלָם בְּעֵינַיִים חַייְזְרִיּוֹת. אֵיךְ אֶפְשָׁר לְצַפּוֹת שֶׁחֲוָויָה כָּזֹאת תִּהְיֶה נְעִימָה? עַכְשָׁיו כְּשֶׁזֶּה הָיָה מֵאֲחוֹרָיו הוּא יָכוֹל לְקַבֵּל זֹאת, וְהָיָה בֶּאֱמֶת אֲסִיר תּוֹדָה.
לְבַסּוֹף שִׁחְרֵר אֲנָחָה וְנֶעֱרַךְ לְהַפְעִיל שׁוּב אֶת הַסַּדְנָה. כָּעֵת כְּבָר לֹא הֵעֵז לָגַעַת בַּמְּכוֹנִית הָאֲדוּמָּה בִּכְלֵי עֲבוֹדָה. מִלְּבַד זֹאת יָדָיו רָעֲדוּ. אַף עַל פִּי כֵּן, הוּא יִמְסוֹר אֶת הָרֶכֶב שֶׁל הַחַיְיזָר בַּבּוֹקֶר כַּמּוּבְטָח, כְּאִילּוּ נוֹלַד בִּשְׁלֵמוּתוֹ מֵחָדָשׁ, כְּכָל שֶׁהַיָּד הָאֱנוֹשִׁית מַשֶּׂגֶת. לְכָל הַפָּחוֹת, הָיָה חַיָּיב לוֹ אֶת זֶה.
הוּא נִיסָּה לָקַחַת דְּבַר-מָה מֵהַחַיְיזָר בְּהַפְעָלַת סוּג מְסוּיָּם שֶׁל כּוֹחַ. וְהוּא קִיבֵּל מָה שֶׁרָצָה. זֹאת לֹא הָיְיתָה אַשְׁמָתוֹ שֶׁל הַחַיְיזָר שֶׁהָיוּ לוֹ עֵינַיִים גְּדוֹלוֹת וְהוּא נֶחֱנַק. הוּא חָרַק שִׁינַּיִים לְעוּמַּת תְּחוּשַׁת הָרְפָאִים שֶׁל הַבָּשָׂר בִּמְכוֹנָה, וְהֵנִיעַ אֶת הַמַּעֲרָכוֹת הַנִּדְרָשׁוֹת.
בְּתוֹךְ זְמַן קָצָר הַכּוֹל נִגְמַר. אֶלָּא שֶׁנַּעֲשָׂה מְאוּחָר מְאוֹד. עַכְשָׁיו תֵּיאָלֵץ אִשְׁתּוֹ לִשְׁאוֹל שְׁאֵלוֹת, וְיִהְיֶה עָלָיו לְסַפֵּר לָהּ חֵלֶק מִמָּה שֶׁקָּרָה. הוּא עָמַד וְהִבִּיט בְּגוּף הַפְּלַסְטִיק וּבִקְרָבַיִים הַחֶסְכוֹנִיִּים הַמְּחוּכָּמִים תַּחַת מְכַסָּה הַמָּנוֹעַ הַפָּתוּחַ. הַמְּכוֹנוֹת, הֵם אָמְרוּ, לֹא יוּכְלוּ לִחְיוֹת בָּאקוֹסְפֵירָה. בְּסוֹפוֹ שֶׁל דָּבָר יֵיאָלֵץ הַמִּין הָאֱנוֹשִׁי לִנְטוֹשׁ אֶחָד מֵהַשְּׁנַיִים: מְכוֹנִיּוֹת אוֹ "הַסְּבִיבָה." אֲבָל "בְּסוֹפוֹ שֶׁל דָּבָר" עֲדַיִין נֶהֱדַף. בֵּינְתַיִים הִתְקַיְּימָה מֵעֵין פְּשָׁרָה קְטַנָּה וְטוֹבָה, עֲשׂוּיָה הֵיטֵב, עִם הָאֲבַדּוֹן.
הוּא חָשׁ בּוֹדֵד וְעָצוּב. הוּא רָאָה עוֹלָם אַחֵר נִכְנַס אֶל תּוֹךְ חַיָּיו, הוֹשִׁיט יָד לֶאֱחוֹז בְּפֶלֶא, וּמָצָא מַשֶּׁהוּ גָּרוּעַ יוֹתֵר מֵחָלָל רֵיק. הוּא רָצָה שֶׁהַחַיְיזָר יַעֲנִיק לוֹ אֶת אֶרֶץ הַחֲלוֹמוֹת, אֵי שָׁם מַעֲבָר לַקֶּשֶׁת. בִּמְקוֹם זֹאת, הוּא מָצָא גַּן עֵדֶן עוֹיֵן: אוֹצָר שֶׁאֵין בִּיכוֹלְתּוֹ לֵיהָנוֹת מִמֶּנּוּ יוֹתֵר מִכְּפִי שֶׁיָּכוֹל לִזְחוֹל בַּחֲזָרָה אֶל תּוֹךְ הָרֶחֶם.
הַמְּכוֹנַאי נֶאֱנַח שׁוּב וְסָגַר אֶת מְכַסָּה הַמָּנוֹעַ בַּעֲדִינוּת.
הַמְּכוֹנִית הָאֲדוּמָּה הִסְתַּדְּרָה מְעַט בִּמְקוֹמָהּ.
"תּוֹדָה," הִיא אָמְרָה.
*
בְּתֵשַׁע בַּבּוֹקֶר הַחַיְיזָר הָיָה שָׁם. הַמְּכוֹנִית הָיְיתָה מוּכָנָה, בּוֹהֶקֶת בַּחֲנָיָיה הַקִּדְמִית. הַחַיְיזָר הוֹרִיד אֶת הַתִּיק שֶׁלּוֹ, שֶׁלֹּא נָשָׂא עַל גַּבּוֹ אוֹ תָּלָה עַל כְּתֵפוֹ אֶלָּא תָּחַב תַּחַת בֵּית הַשֶּׁחִי בְּאוֹתוֹ אוֹפֶן מְשׁוּנֶּה וּמֵעוֹקֵם שֶׁאוֹפְיָינִי לָהֶם. בְּעֵינָיו זֶה נִרְאֶה עָיֵיף וְעַצְבָּנִי. זֶה בְּקוֹשִׁי הֵצִיץ בַּמְּכוֹנִית. אוּלַי, כְּמוֹ בֶּן אָדָם, כְּלָל לֹא רָצָה לָדַעַת עַד כַּמָּה רִימּוּ אוֹתוֹ.
"מָה הַנֶּזֶק?" זֶה שָׁאַל.
הַמְּכוֹנַאי נֶעֱלַב. הוּא רָצָה לַעֲבוֹר אִיתּוֹ עַל כָּל דּוּ"חַ הָעֲבוֹדָה : לִרְדּוֹת מִמֶּנּוּ אֶת דְּבַשׁ הָאִישּׁוּר הַמָּתוֹק, אוֹ לְכָל הַפָּחוֹת לִמְתּוֹחַ אֶת הָעִסְקָה הַמִּידַּלְדֶּלֶת הַזֹּאת עוֹד קְצָת. הָיָה עָלָיו לְהַזְכִּיר לְעַצְמוֹ שֶׁהַחַיְיזָר לֹא חַיָּיב לוֹ דָּבָר. בָּרְגָשׁוֹת שֶׁל זֶה כְּשֶׁלְּעַצְמָם לֹא הָיָה אֲפִילּוּ שֶׁמֶץ שֶׁל מַשֶּׁהוּ רוֹמַנְטִי אוֹ מוּזָר. הָעוֹלָם שֶׁזֶּה חַי בּוֹ הָיָה עוֹלָם שִׁגְרָתִי לַחֲלוּטִין. הַחֲוָויָה שֶׁל הַמְּכוֹנַאי הָיְיתָה בְּעָיָה שֶׁלּוֹ עַצְמוֹ, וְהָיְיתָה עִנְיָין פְּנִימִי מִלְּכַתְּחִילָּה. הַחַיְיזָר אֵינוֹ אַחְרַאי לִסְטִיּוֹת שֶׁל הַפְּסִיכוֹלוֹגְיָה הָאֱנוֹשִׁית, וְלֹא לְתַקְרִיּוֹת עַל-טִבְעִיּוֹת מְדוּמְיָינוֹת.
"תִּרְאֶה," הוּא אָמַר. "יֵשׁ לִי הַצָּעָה בִּשְׁבִילְךָ. הַבֵּן שֶׁלִּי, הַבְּכוֹר, הוּא בְּדִיּוּק עָבַר אֶת מִבְחַן הַנְּהִיגָה. יֵשׁ עוֹד זְמַן עַד שֶׁהוּא יוּרְשֶׁה לִנְהוֹג לְבַד, כַּמּוּבָן. אֲבָל חָשַׁבְתִּי לִקְנוֹת לוֹ אֵיזוֹ מְכוֹנִית רְנַאבָּאוּט קְטַנָּה. לִי עַצְמִי אֵין מְכוֹנִית, אַתְּ מְבִינָה, מֵעוֹלָם לֹא חַשְׁתִּי צוֹרֶךְ. אֲבָל יְלָדִים, הֵם אוֹהֲבִים אֶת הַחוֹפֶשׁ... אֲנִי אֶשְׂמַח לִקְנוֹת אֶת הַמְּכוֹנִית שֶׁלְּךָ."
בְּאוֹר הַיּוֹם הַקַּר הוּא לֹא הָיָה מְסוּגָּל לוֹמַר לָזֶה אֶת הָאֱמֶת. הוּא יָדַע שֶׁהַמְּכוֹנִית לְעוֹלָם לֹא תְּדַבֵּר אֵלָיו שׁוּב. אֲבָל עוֹלָמוֹ שֶׁל הָאַחֵר נָגַע בּוֹ, וְהוּא הָיָה מוּכְרָח לְהָבִיא מִשָּׁם מַשֶּׁהוּ: הוֹכָחָה כָּלְשֶׁהִי.
הַחַיְיזָר נִרְאֶה אֲפִילּוּ יוֹתֵר מְדוּכָּא.
הַמְּכוֹנַאי תָּפַס פִּתְאוֹם שֶׁאֵין לוֹ סִיבָּה לִדְאוֹג בְּנוֹגֵעַ לַכֶּסֶף. הוּא יְסַפֵּר לַחֶבְרָה הַכֹּל. הֵם הָיוּ בְּנֵי אָדָם בַּמִּשְׂרָד הָרָאשִׁי, וּמְסוּקְרָנִים כָּמוֹהוּ. הַמְּכוֹנִית תִּישָּׁאֵר בַּחֲנָיָיה הַקִּדְמִית. הוּא יִתְקַשֵּׁר, וִידַוְּוחוּ עָלֶיהָ בַּחֲדָשׁוֹת הַמְּקוֹמִיּוֹת, אוּלַי אֲפִילּוּ בַּחֲדָשׁוֹת הָאַרְצִיּוֹת. זֶה יוֹעִיל מְאוֹד לַעֲסָקִים.
עִם זֹאת, לְטוֹבַת הַחַיְיזָר הוּא יִדְבַּק בַּסִּיפּוּר עַל בְּנוֹ. אָסוּר לְעוֹדֵד אוֹתָם לְהַאֲמִין שֶׁבְּנֵי הָאָדָם חוֹשְׁבִים שֶׁהֵם קְסוּמִים.
"מְחִיר מְחִירוֹן," הוּא הוֹסִיף בְּחוֹפְזָה. "וְעוֹד קְצָת. כִּי מִי לֹא יְשַׁלֵּם עוֹד קְצָת עַל מְכוֹנִית שֶׁנָּהַג בָּהּ אֶחָד הָאוֹרְחִים הַמְּפוּרְסָמִים שֶׁלָּנוּ. מָה אַתְּ אוֹמֶרֶת?"
אָז הַחַיְיזָר הָלַךְ מִשָּׁם אַחֲרֵי שֶׁכַּרְטִיס הָאַשְׁרַאי שֶׁלּוֹ נִטְעַן אֵלֶקְטְרוֹנִית בִּסְכוּם נָאֶה. זֶה פָּנָה בְּפִינַּת הָרְחוֹב, לְיַד הֶחָצֵר שֶׁעָלַי הַבָּנָנָה הִתְנוֹסְסוּ בָּהּ מֵעַל הַשַּׁעַר, וְחָשַׂף אֶת שִׁינָּיו הַמְּחוּדָּדוֹת בְּאוֹתוֹ חִיּוּךְ לִכְאוֹרָה. יִיתָּכֵן שֶׁנִּפְרַד לְשָׁלוֹם מֵהַמְּכוֹנִית מַמָּשׁ כְּשֵׁם שֶׁיִּיתָּכֵן שֶׁנִּפְרַד מֵהָאִישׁ שֶׁנִּיצָּב לְצִידָּהּ, אֲבָל זֶה שִׁיפֵּר אֶת הַרְגָּשָׁתוֹ שֶׁל הָאִישׁ בְּכָל מִקְרֶה.



https://www.shortstoryproject.com/he/story/%d7%94%d7%99%d7%a7%d7%95%d7%9d-%d7%a9%d7%9c-%d7%94%d7%93%d7%91%d7%a8%d7%99%d7%9d/
#אֲוִוירָתִי#טֶבַע#מָדַ"בּ#פִילוֹסוֹפִי