לְחוּאָן רוֹלְפוֹ
(לְפָרֵק צְפַרְדֵּעִים)

לְעִתִּים אֲנִי מִתְפַּתָּה לְהַטְעִין אֶת הַחֲלוֹמוֹת בְּמִשְׁקָל סְגוּלִּי. מִתְפַּתֶּה לְהַאֲמִין שֶׁהַחַיִּים הֵם עַל הָאֲדָמָה, שֶׁמִּישׁוֹרֶיהָ רְחָבִים מַסְפִּיק לִבְכִי, לַמְּרִירוּת, לַאֲפִיסַת הַכּוֹחוֹת. מַזָּל שֶׁמֵּעַל כָּל זֶה יֶשְׁנוֹ הָרָקִיעַ.
כְּשֶׁאָבִי מֵת יָצַקְתִּי אַבְנִי מְעִידָה עַל עִקְבוֹת פְּסִיעוֹתָיו, כְּאִילּוּ הֵן פִּתְחֵי צַעַר. חָשַׁשְׁתִּי שֶׁהוּא (הַצַּעַר) יְקֹנֵן בָּהֶן. צָעַדְתִּי וְנִתְקַלְתִּי בָּהֶן (בַּאֲבָנִים), מָעַדְתִּי. לֹא הִתְחַשֵּׁק לִי לָקוּם. שִׁכְבָתִי, עוֹקֵב אַחַר הָעֲנָנִים שֶׁהַטִּיסָה הָרוּחַ.
הָרוּחַ הַנּוֹשֶׁבֶת אֶצְלֵנוּ הִיא צְהוּבָּה. אוֹמְרִים שֶׁזֶּה מִשּׁוּם שֶׁהִיא נוֹשֵׂאת עִמָּהּ חוֹל מֵהַמִּדְבָּר. הִיא (הָרוּחַ) נֶאֱחֶזֶת בִּדְבָרִים, מְבַקֶּשֶׁת לִשְׂרוֹט, כְּאִילּוּ הִיא חוֹשֶׂפֶת צִיפּוֹרְנַיִים. אֲנִי שָׁב לְשֵׁם, תָּמִיד. נִשְׁכָּב עַל הַמִּישׁוֹר, הָרוּחַ מְפַעְפַּעַת בְּתוֹכִי.
"רוֹצֶה לְפָרֵק לִי אֶת צִירֵי הָעֲצָמוֹת? זֶה מָה שֶׁאַתְּ רוֹצֶה?" אֲנִי צוֹעֵק.
יֵשׁ תֵּרַפְּיָה כָּזוֹ: צְעָקוֹת. לְעִתִּים קְרוֹבוֹת אֲנָשִׁים מִשְׁתַּמְּשִׁים בָּהּ כְּשֶׁהֵם פּוֹנִים לַמּוֹכֵר בַּקִּיּוֹסְק. אוֹ לִילָדִים. כְּשֶׁהָיִיתִי יֶלֶד וְרָצִיתִי לִצְעוֹק, אָמְרוּ לִי שֶׁאֶקַּח אֶת עַצְמִי בַּיָּדַיִים. תָּמִיד רָצִיתִי לָקַחַת אֶת עַצְמִי בַּיָּדַיִים אֶלָּא שֶׁהֵן הָיוּ קְצָרוֹת. שָׁלְחוּ אוֹתִי לְפָרֵק צְפַרְדֵּעִים.
"צְפַרְדֵּעִים הֵן מַכָּה," אָמְרוּ אֶצְלֵנוּ, וְהוֹשִׁיבוֹ אוֹתִי לְיַד צִינּוֹר הַשְּׁפָכִים לְהַמְתִּין שֶׁהַצְּפַרְדְּעִים יָצְאוּ. הַהֲמוּלָּה וְהַשִּׁירָה הַבִּלְתִּי פּוֹסֶקֶת שֶׁלָּהֶן שִׁיגְּעוּ אֶת כּוּלָּם. גַּם אֲנִי. "גַּעְגּוּעִים, זֶה מָה שֶׁזֶּה," פָּסְקוּ קוֹלוֹת בְּטוֹנִים דַּקִּים וְעָבִים.
יָשַׁבְתִּי שָׁם, לוּחַ עֵץ בְּיָדַיי הַגְּרוּמוֹת: "כָּל צְפַרְדֵּעַ שֶׁתִּקְפּוֹץ מֵהַצִּינּוֹר, אַתָּה מְפָרֵק אוֹתָהּ. לַחֲתִיכוֹת!"
הַצְּפַרְדְּעִים יְרוּקּוֹת לְגַמְרֵי, חוּץ מֵאֲשֶׁר בְּאֵזוֹר הַבֶּטֶן. גַּם הָעֵינַיִים שֶׁשָּׁלְחוּ אוֹתִי לְפָרֵק אֶת הַצְּפַרְדְּעִים הֵן יְרוּקּוֹת. יָכוֹל לִהְיוֹת שֶׁכְּשֶׁפֵּירַקְתִּי אוֹתָן (אֶת הַצְּפַרְדְּעִים) אָבַד לָהֶן מִשְׁקָלָן הַסְּגוּלִּי וְהֵן הָיוּ לְחוֹמְרֵי חֲלוֹם?
עוּבְדָּה שֶׁהֵן (הָעֵינַיִים הַיְּרוּקּוֹת) מוֹפִיעוֹת בַּחֲלוֹמוֹת שֶׁלִּי, נְטוּלֵי הַמִּשְׁקָל הַסְּגוּלִּי. אֲנִי רוֹצֶה לְפַקְפֵּק בְּקִיּוּמָן, אֲבָל הֵן מִשְׁתַּחֲלוֹת דֶּרֶךְ חוֹר בַּקּוֹדְקוֹד שֶׁלִּי, צוֹפוֹת בְּמַחְשְׁבוֹתַיי, בַּתּוֹכְנִיּוֹת הַסִּפְרוּתִיּוֹת שֶׁלִּי לָצֶקֶת אוֹתָן לְמִילִּים, לַהֲפוֹךְ אוֹתָן לִצְפַרְדֵּעִים שֶׁאֶפְשָׁר לְפָרֵק בְּעֶזְרַת הַקּוֹסֵם הַגָּדוֹל.

יֵשׁ קוֹסְמִים כָּאֵלּוּ, אוֹ כָּאֵלּוּ שֶׁחוֹשְׁבִים עַצְמָם לַקּוֹסְמִים (שֶׁזֶּה אוֹתוֹ הַדָּבָר), לִפְעָמִים עֵינֵיהֶם יְרוּקּוֹת וְנִיתָּן לִרְאוֹת בְּתוֹכָן שְׂדוֹת קֶטֶל. אֲסוֹנוֹת טֶבַע. בָּתִּים נִשְׂרָפִים. מַחֲשָׁבוֹת נִשְׂרָפוֹת. בְּאֶחָד הַסְּפָרִים מְסוּפָּר עַל קוֹסֵם שֶׁפֵּירֵק צְפַרְדֵּעַ עֲנָקִית, אֲבָל הִיא לֹא מֵתָה אֶלָּא הִתְחַלְּקָה לְעוֹד וְעוֹד צְפַרְדֵּעִים. הַצְּפַרְדְּעִים הֶחֱרִישׁוּ אוֹזְנַיִים בְּקִרְקוּרָן וְהָיָה צָרִיךְ לְהַאֲמִין בֶּאֱלוֹהִים כְּדֵי לֹא לִשְׁמוֹעַ אוֹתָן. אוֹ לִכְתּוֹב סִיפּוּר עַל קוֹסֵם גָּדוֹל וְחָזָק יוֹתֵר שֶׁיּוּכַל לְכָל הַצְּפַרְדְּעִים. אוּלַי בִּגְלַל זֶה נִכְתָּבִים הֲמוֹנֵי סְפָרִים, עוֹמְדִים סְדוּרִים בְּסִפְרִיַּית בָּבֶל שֶׁל בּוֹרְחֶס, שֶׁיָּדַע שֶׁאֵין בָּהֶם לֹא תּוֹעֶלֶת וְלֹא תַּכְלִית, הֵם שָׁם, כְּבֵדִים וּסְגוּרִים כְּמוֹ תְּצוּרוֹת גֵּיאוֹלוֹגִיּוֹת בְּקִירוֹת שֶׁל קַנְיוֹן אֵינְסוֹפִי. וַאֲנָשִׁים הוֹלְכִים בַּקַּנְיוֹן וְצוֹעֲקִים.

יוֹם אֶחָד מַרְאֶה נָצִיג שֶׁל הַקּוֹסֵם לַאֲבִי אֵיךְ לְטַפֵּס עַל מַדְּפֵי הַסְּפָרִים. אָבִי מְטַפֵּס וּמוֹצֵא עַצְמוֹ עַל הַמִּישׁוֹר. הוּא מַפְנֶה אֶת רֹאשׁוֹ לְכָל עֵבֶר, דָּבָר אֵין שָׁם חוּץ מָחוֹל וְרָאשִׁים מְבַצְבְּצִים שֶׁל כַּמָּה לְטָאוֹת.
אָבִי מְכַחְכֵּחַ בִּגְרוֹנוֹ, רוֹצֶה לוֹמַר לַנָּצִיג: "מָה זֶה צָרִיךְ לִהְיוֹת, אִי־אֶפְשָׁר לַעֲשׂוֹת כָּאן כְּלוּם." אֲבָל הַנָּצִיג מַקְדִּים אוֹתוֹ: "זֹאת הָאָרֶץ הַמּוּבְטַחַת."
"הַמִּישׁוֹר, אָדוֹן נָצִיג... אֲפִילּוּ עוֹנַת גְּשָׁמִים..." עֵינָיו שֶׁל אָבִי מְשׁוֹטְטוֹת אַחֵר הַדֶּרֶךְ חֲזָרָה.
"תַּגִּישׁ אֶת חַוַּות דַּעְתְּךָ נֶגֶד הַמִּישׁוֹר בִּכְתָב, בִּשְׁלוֹשָׁה עוֹתָקִים," הַנָּצִיג אוֹמֵר, מַבָּטוֹ עוֹקֵב אַחַר לְטָאָה שֶׁמְּגִיחָה.
הָרוּחַ הַצְּהוּבָּה נוֹשֶׁבֶת וּמֵחֲרִישָׁה. הַנָּצִיג שֶׁל הַקּוֹסֵם נֶעֱלַם. גַּם כָּל סִימָנֵי הַדְּרָכִים שֶׁמּוֹבִילוֹת לְאָנְשֶׁהוּ מִתְכַּסִּים בַּחוֹל. אָבִי עוֹצֵם אֶת עֵינֵי הַבָּשָׂר, רוֹאֶה אֶת הַמּוּזוֹת וּמִתְפַּתָּה.
בְּאַחַד הַיָּמִים, כְּשֶׁנִּכְנַסְתָּ בְּמוּזוֹת רוּחַ רָעָה וְהָרוּחַ צוֹוַחַת, אָבִי אוֹמֵר לִי: "בֶּן, זוֹ הָאֲדָמָה שֶׁהֵם נָתְנוּ לָנוּ, חַיֶּיבֶת לִהְיוֹת בָּהּ תּוֹעֶלֶת כָּלְשֶׁהִי."
אֲנַחְנוּ עוֹמְדִים שָׁם, הָרוּחַ שׂוֹרֶטֶת, וְנִדְמֶה לָנוּ שֶׁאֲנַחְנוּ שׁוֹמְעִים קוֹל קִרְקוּר שֶׁל צְפַרְדֵּעִים.
אָבִי מְחַיֵּיךְ: "אַל תְּזַלְזֵל," הוּא אוֹמֵר, "צְפַרְדֵּעִים זֶה סִימָן שֶׁיֵּשׁ לָנוּ פֹּה אֵיזֶה נַחַל," אוֹחֵז בְּטוּרִיָּיה וּמַמְשִׁיךְ לַחְפּוֹר.




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%a6%d7%a4%d7%a8%d7%93%d7%a2/
#