בְּעֵרֶךְ בִּשְׁתַּיִים-עֶשְׂרֵה חִילֵּיק מַגִּיעַ. "אֲנִי מַפְרִיעַ?" הוּא שׁוֹאֵל. אֲנִי מְסַמֵּן לוֹ שֶׁיִּיכָּנֵס, וְהוּא עֲדַיִין מְהַסֵּס עַל הַמִּפְתָּן. "אִם אַתָּה עַכְשָׁיו בִּשְׁווּנְג," הוּא אוֹמֵר, " אָז אֲנִי אָבוֹא אַחֵר כָּךְ. אֲנִי לֹא רוֹצֶה לְהַפְרִיעַ אוֹ מַשֶּׁהוּ, סְתָם הָיִיתִי סַקְרָן."
אֲנִי מֵכִין לוֹ קָפֶה בּוֹץ וַאֲנַחְנוּ יוֹשְׁבִים בַּסָּלוֹן. הוּא לֹא שׁוֹתֶה מֵהַקָּפֶה, אֲפִילּוּ לֹא טוֹעֵם, רַק שׁוֹקֵעַ בַּסַּפָּה וּמְנַסֶּה לְחַיֵּיךְ. "קָפַצְתִּי לִשְׁאוֹל אֵיךְ הוֹלֵךְ," הוּא אוֹמֵר. "הָאֲנָשִׁים בַּהוֹצָאָה כְּבָר עַל סִיכּוֹת, מֵתִים לִקְרוֹא." "פִּיצוּץ," אֲנִי אוֹמֵר לוֹ, "הוֹלֵךְ פִּיצוּץ." "יוֹפִי," מְחַיֵּיךְ חִילֵּיק, "אֲנִי שָׂמֵחַ. כִּי אַתָּה יוֹדֵעַ, כְּבָר עָבְרוּ תֵּשַׁע שָׁנִים. בְּמֵרְץ, זֹאת אוֹמֶרֶת, זֶה יִהְיֶה תֵּשַׁע, וְלֹא כָּתַבְתָּ כְּלוּם מֵאָז..." "כָּתַבְתִּי," אֲנִי אוֹמֵר לוֹ, "אֲנִי כּוֹתֵב. כָּל הַזְּמַן. רַק שֶׁזֶּה לֹא הָיָה מַסְפִּיק טוֹב." "תֵּדַע לְךָ," אוֹמֵר חִילֵּיק בִּזְמַן שֶׁהוּא מַחֲזִיק אֶת כַּפּוֹת יָדָיו מֵעַל הַקָּפֶה כָּךְ שֶׁיִּקְלְטוּ אֶת הָאֵדִים, "שֶׁבְּמַעֲמָדְךָ אֲפִילּוּ לֹא-טוֹב יִמְכּוֹר. נִשְׁבַּע לָךְ, בְּשָׁבוּעַ הַסֵּפֶר כָּל עֶשֶׂר דַּקּוֹת בָּא אֵיזֶה מִישֶׁהוּ וְשָׁאַל מָתַי אַתָּה מוֹצִיא חָדָשׁ. תִּשְׁאַל אֶת דּוּבִּי. אַחֲרֵי כִּמְעַט עֶשֶׂר שָׁנִים – אֲפִילּוּ מַמָּשׁ-גָּרוּעַ יִמְכּוֹר. אֲבָל אִם אַתָּה לֹא כּוֹתֵב בִּכְלָל אָז..." "אֲנִי כּוֹתֵב," אֲנִי אוֹמֵר לוֹ, "כָּל הַזְּמַן. אֲבָל לֹא מִתְחַשֵּׁק לִי לְהוֹצִיא סֵפֶר לֹא טוֹב, אֲפִילּוּ אִם אַתָּה אוֹ דּוּבִּי..." "בָּרוּר," קוֹטֵעַ אוֹתִי חִילֵּיק, "אַף אֶחָד לֹא אָמַר שֶׁזֶּה חַיָּיב לִהְיוֹת לֹא-טוֹב. זֶה יָכוֹל גַּם לִהְיוֹת טוֹב, טוֹב יִמְכּוֹר אֲפִילּוּ יוֹתֵר. רַק תּוֹצִיא כְּבָר אֵיזֶה סֵפֶר, דְּחִיל ראבק."
אֲנִי מַכִּיר אוֹתוֹ. זֹאת לֹא פַּעַם רִאשׁוֹנָה שֶׁהוּא מַגִּיעַ. עוֹד מְעַט הוּא יְדַבֵּר עַל הַבַּת שֶׁלּוֹ, זֹאת עִם הַשִּׁיתּוּק, וְאַחֲרֵי זֶה הוּא יִבְכֶּה. תָּמִיד בַּסּוֹף הוּא בּוֹכֶה. "אֲנִי כְּבָר מַמָּשׁ בְּסוֹף," אֲנִי מְנַסֶּה לְהַקְדִּים תְּרוּפָה לַמַּכָּה, "יֵשׁ לִי עוֹד חֲמִישִּׁים עַמּוּדִים גַּג." "חֲמִישִּׁים?" חוֹזֵר חִילֵּיק עַל דִּבְרֵי בְּחַשְׁדָנוּת. "כֵּן," אֲנִי מְנַסֶּה לְהִישָּׁמַע נִלְהָב, "חֲמִישִּׁים גַּג. אֲנִי רַק צָרִיךְ שֶׁהַגִּיבּוֹר יַהֲרוֹג מִישֶׁהוּ, אֶחָד שֶׁמַּגִּיעַ לוֹ, זֹאת תִּהְיֶה הֲגַנָּה עַצְמִית. וְשֶׁאַחֲרֵי זֶה הוּא יִשְׁכַּב עִם הָאָחוֹת שֶׁל זֶה שֶׁמֵּת בְּלִי שֶׁהִיא תֵּדַע שֶׁזֶּה הוּא שֶׁהָרַג אוֹתוֹ. וְאָז יֵשׁ עוֹד כַּמָּה עַמּוּדִים שֶׁל מַחֲשָׁבוֹת שֶׁלּוֹ כְּשֶׁהוּא הוֹלֵךְ עַל הַחוֹף לְיַד קֵיסָרְיָה. וְעוֹד אֶפִּילוֹג קָצָר כְּשֶׁהוּא בַּמּוֹנִית בַּדֶּרֶךְ חֲזָרָה לַדִּירָה שֶׁלּוֹ וּמוֹדִיעִים בָּרַדְיוֹ עַל הִתְפָּרְצוּת נְגִיף הַקּוֹרוֹנָה, אַתָּה יוֹדֵעַ, כְּדֵי שֶׁהַקּוֹרֵא יוּכַל לְמַקֵּם הִיסְטוֹרִית אֶת הָעֲלִילָה." "חֲמִישִּׁים עַמּוּדִים, אַתָּה אוֹמֵר," חִילֵּיק לוֹפֵת חָזָק אֶת הַיָּדִית שֶׁל סֵפֶל הַקָּפֶה, "חֲמִישִּׁים גַּג וְהַקּוֹרוֹנָה? תַּגִּיד לִי, מָה אַתָּה חוֹשֵׁב שֶׁאֲנִי, טֶמְבֶּל?" הוּא לוֹקֵחַ אֶת הַסֵּפֶל וּמֵטִיחַ אוֹתוֹ בַּקִּיר בְּכוֹחַ. כֶּתֶם שָׁחוֹר מוֹפִיעַ עַל קִיר הַסָּלוֹן וּמַתְחִיל לִזְלוֹג לְכִיוּוּן הָרִצְפָּה. "זוֹכֵר מָה אָמַרְתָּ לִי פַּעַם שֶׁעָבְרָה? עֶשְׂרִים עַמּוּדִים, אָמַרְתָּ. עֶשְׂרִים! וְשֶׁתּוֹךְ חוֹדֶשׁ-חוֹדְשַׁיִים זֶה גָּמוּר. עֶשְׂרִים וּמִבְצַע צוּק אֵיתָן. אָז זֶה עוֹד לֹא הָיָה קוֹרוֹנָה! אַתָּה לֹא כּוֹתֵב אָז אַל תִּכְתּוֹב, אֲבָל דְּחִיל ראבק, אֲנַחְנוּ מַכִּירִים כְּבָר יוֹתֵר מֵחֲמֵשׁ-עֶשְׂרֵה שָׁנָה, עוֹד מִלִּפְנֵי שֶׁיִּפְעָתִי נוֹלְדָה, אָז אַל תְּשַׁקֵּר לִי."
אֲנִי שׁוֹתֵק. גַּם חִילֵּיק שׁוֹתֵק. אֲנִי רוֹאֶה אֵיךְ לְאַט-לְאַט הוּא מַתְחִיל לִקְלוֹט מָה עָשָׂה. הַכֶּתֶם עֲדַיִין זוֹלֵג לְמַטָּה, תֶּכֶף יַגִּיעַ לַשָּׁטִיחַ. "יֵשׁ לְךָ סְמַרְטוּט?" חִילֵּיק שׁוֹאֵל אַחֲרֵי רֶגַע שֶׁל שֶׁקֶט, "אַל תָּקוּם, רַק תַּגִּיד לִי אֵיפֹה, אֲנִי אֲנַקֶּה אֶת זֶה." אֲנִי נָד בְּרֹאשִׁי, אֲנִי בֶּאֱמֶת לֹא חוֹשֵׁב שֶׁיֵּשׁ לִי. "אֲנִי מִצְטַעֵר," הוּא אוֹמֵר, "אִיבַּדְתִּי שְׁלִיטָה. זֶה לֹא אוֹפְיָינִי לִי. אֲנִי פָּשׁוּט עוֹבֵר תְּקוּפָה קָשָׁה עַכְשָׁיו. אֲנִי מְבַקֵּשׁ סְלִיחָה. אַתָּה סוֹלֵחַ לִי?" אֲנִי מְהַנְהֵן. "טוֹב," חִילֵּיק אוֹמֵר, "אָז אֲנִי אֵלֵךְ עַכְשָׁיו. אֲנִי לֹא רוֹצֶה לְהַפְרִיעַ לְךָ ב... חֲמִישִּׁים עַמּוּדִים, אָמַרְתָּ? יוֹפִי, זֶה כְּבָר מַמָּשׁ בְּסוֹף. שֶׁלֹּא יִהְיֶה יוֹתֵר מִדַּי מְדַכֵּא הַסּוֹף, בְּסֵדֶר? תַּשְׁאִיר אֵיזֶה פֶּתַח קָטָן לְתִקְוָוה. אֲנָשִׁים אוֹהֲבִים לְהַרְגִּישׁ אֶת זֶה, שֶׁעוֹד יֵשׁ סִיכּוּי." וּבְדֶלֶת הוּא נֶעֱצָר וְאוֹמֵר, "אֲנִי בֶּאֱמֶת מִצְטַעֵר עַל הַקָּפֶה. וְעַל מָה שֶׁאָמַרְתִּי קוֹדֶם. אַתָּה לֹא כּוֹעֵס, נָכוֹן? פָּשׁוּט, הַקְּטַנָּה, הַמַּצָּב שֶׁלָּהּ לֹא טוֹב..." וּבְאֶמְצַע הַמִּשְׁפָּט הוּא מַתְחִיל לִבְכּוֹת. אֲנִי שָׁם לוֹ יָד עַל הַכָּתֵף. אוֹתָהּ כָּתֵף, בְּדִיּוּק כְּמוֹ בַּפַּעַם הַקּוֹדֶמֶת. "הַחַיִּים אַכְזָרִיִּים," מְסַנֵּן חִילֵּיק, "אַכְזָרִיִּים אָחוּ-שַׁרְמוּטָה. אֵין לָהֶם לֵב. טוֹחֲנִים אוֹתְךָ וְטוֹחֲנִים עַד שֶׁבְּסוֹף נִשְׁאַר מִמְּךָ רַק אָבָק. עַל זֶה תִּכְתּוֹב, הָא? עַל זֶה תִּכְתּוֹב אֵיזֶה מַשֶּׁהוּ. לֹא עַכְשָׁיו, אַחֲרֵי שֶׁתִּגְמוֹר  עִם הֶחָרָא הַזֶּה. בַּסֵּפֶר הַבָּא." "אֵיךְ שֶׁאֲנִי גּוֹמֵר אֲנִי שׁוֹלֵחַ לְךָ," אֲנִי אוֹמֵר לוֹ לִפְנֵי שֶׁאֲנִי סוֹגֵר אֶת הַדֶּלֶת, "זֶה לֹא יִיקַּח הַרְבֵּה. אֲנִי כְּבָר מַמָּשׁ בְּסוֹף."
אַחֲרֵי שֶׁחִילֵּיק הוֹלֵךְ אֲנִי מִתְיַישֵּׁב מוּל הַמַּחְשֵׁב וְגוֹלֵשׁ קְצָת לַאֲתָרֵי פּוּרֵנוּ. בְּאֶחָד מֵהֶם יֵשׁ בַּחוּרָה צְעִירָה עִם צַמָּה קְלוּעָה שֶׁקּוֹרְאִים לָהּ נִיקִי. הִיא מְדַבֶּרֶת בַּשָּׂפָה שֶׁאֲנִי לֹא מֵבִין וְשׁוֹתָה שֶׁפִּיךָ מִכּוֹס זְכוּכִית שֶׁמִּישֶׁהוּ מַגִּישׁ לָהּ. אֲנִי מְכַבֶּה אֶת זֶה וּפוֹתֵחַ אֶת מְעַבֵּד הַתַּמְלִילִים. יֵשׁ לִי הַרְבֵּה רַעֲיוֹנוֹת בְּרֹאשׁ. הַרְבֵּה מִדַּי, אֲפִילּוּ. הַפַּעַם, אֲנִי אוֹמֵר לְעַצְמִי, אֲנִי אֶעֱשֶׂה אֶת זֶה אַחֶרֶת. הַפַּעַם אֲנִי אֲנַסֶּה לְהַתְחִיל מֵהַסּוֹף. "'בּוֹא לֹא נְדַבֵּר עַל זֶה עַכְשָׁיו,' לָחֲשָׁה נִיקֵּי וְכִיסְּתָה בְּכַף יָדָהּ הָרַכָּה אֶת פִּיו, 'בּוֹא לֹא נַחֲשׁוֹב עַל זֶה אֲפִילּוּ. בּוֹא פָּשׁוּט נִשְׁתּוֹק וְנִסְתַּכֵּל עַל הַשְּׁקִיעָה.' הַשֶּׁמֶשׁ כְּבָר טָבְעָה כִּמְעַט כּוּלָּהּ בַּיָּם הַשָּׁחוֹר, וְרַק קֶרֶן אַחַת עַקְשָׁנִית הִבְלִיחָה לַשָּׁמַיִם בְּמַאֲמָץ נוֹאָשׁ אַחֲרוֹן לְהַעֲנִיק לְעוֹלָם כָּל כָּךְ אַפֶּל עוֹד טִיפָּה אַחַת שֶׁל אוֹר."
 



https://www.shortstoryproject.com/he/story/%d7%97%d7%9e%d7%99%d7%a9%d7%99%d7%9d-%d7%a2%d7%9e%d7%95%d7%93%d7%99%d7%9d-%d7%92%d7%92/
#הוּמוֹרִיסְטִי#יִשְׂרְאֵלִי#כְּתִיבָה#מִלִּנְכוּלֶיהָ#עַכְשָׁוִוי#קוֹרוֹנָה