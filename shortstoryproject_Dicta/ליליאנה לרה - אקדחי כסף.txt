כֵּיצַד יָכוֹל אֶדְגַּרְדּוֹ לְהִשְׁתַּמֵּשׁ בְּיָדָיו לְצֵיד בַּעֲלֵי חַיִּים, אִם לֹא יָדַע אֲפִילּוּ כֵּיצַד לְהִשְׁתַּמֵּשׁ בָּהֶן לְאַהֲבָה, שֶׁלֹּא לוֹמַר לְהֶרֶג. הוּא הָפַךְ לִהְיוֹת אֶפֶס חֲסַר תּוֹעֶלֶת, יוֹשֵׁב כָּל הַיּוֹם מוּל הַטֵּלֵוִויזְיָה אוֹ הַמַּחְשֵׁב, מִגְדַּל בָּקָר, בּוֹנֶה עָרִים, כּוֹבֵשׁ אוּמּוֹת, שׁוֹדֵד זָהָב, מַאֲכִיל גַּנֵּי חַיּוֹת שְׁלֵמִים בִּזְמַן שֶׁעֲשָׂבִים שׁוֹטִים מִשְׁתַּלְּטִים עַל הֶחָצֵר. כֵּיצַד הוּא יָכוֹל לַהֲרוֹג בַּעַל חַיִּים אִם לֹא הָרַג אֶלָּא מִפְלָצוֹת וּמוּטַנְטִים בְּאֶמְצָעוּת חוּטֵי חַשְׁמַל וּמִקְלֶדֶת. אֲבָל כָּכָה פִּתְאוֹם, בַּמְּצִיאוּת, לַהֲרוֹג יְצוּר קָשׁוּחַ כְּמוֹ זֶה? לֹא יֵאָמֵן.
הוּא נִכְנַס לַמִּטְבָּח נוֹטֵף זֵיעָה מוּקְדָּם מְאוֹד בְּאוֹתוֹ בּוֹקֶר, וְהִשְׁלִיךְ אוֹתוֹ עַל הַשּׁוּלְחָן. הַשִּׁרְיוֹן הֶחֱלִיק עַל הַפוֹרְמַיְיקָה הַיְּשָׁנָה, וְהוּא, מְשַׁנֶּה אֶת קוֹלוֹ, מְחַקֶּה לֹא בָּרוּר אֶת מִי, אָמַר לִי:
"אִישָּׁה: קְחִי, תָּכִינִי אוֹתוֹ." עִיְינִי הַחַיָּה הָיוּ עֲצוּמוֹת, חָשַׁבְתִּי שֶׁהִיא בַּחַיִּים וְצָעַקְתִּי רַק מִלִּרְאוֹת אוֹתָהּ עַל הַשּׁוּלְחָן בַּמִּטְבָּח, מִשִּׁירָה אֲדָמָה מִכְּפוּתֶיהָ.
"תּוֹרִיד מִכָּאן אֶת הַיְּצוּר הַזֶּה," אָמַרְתִּי בְּזַעַם, אֲבָל אֶדְגַּרְדּוֹ, כִּמְנַצֵּחַ, מְשַׂחֵק אֶת דְּמוּת הַצַּיָּיד, רַק צָחַק וְהִצִּיב אֶת יָדָיו עַל הַמּוֹתְנַיִים, כְּאִילּוּ הוּא נוֹשֵׂא זוּג אֶקְדְּחֵי כֶּסֶף, קָאוּבּוֹי כְּמוֹ אֵלֶּה שֶׁכָּל כָּךְ הֶעָרִיץ בְּיַלְדוּתוֹ, אוֹ אֶחָד מֵהָאִוּוֹטְאָרִים הָאֵלֶקְטְרוֹנִיִּים שֶׁנָּהַג לַעֲטוֹת עַל עַצְמוֹ כְּדֵי לָצֵאת לַהֲרוֹג בְּסִמְטָאוֹת שֶׁל עָרִים וִירְטוּאָלִיּוֹת. הוּא הָיָה עָמוֹק בְּתוֹךְ הַדְּמוּת. חָהּ, חָהּ, חָהּ – הוּא צָחַק בְּתֵיאַטְרָלִיּוּת. כְּבָר הִפְסַקְתִּי לִצְעוֹק כְּשֶׁהוּא הִסְתּוֹבֵב, קָאוּבּוֹי שֶׁזֶּה עַתָּה נִיצֵּחַ בְּדוּ-קְרָב, וְחָזַר אֶל הֶחָצֵר לְהַמְשִׁיךְ אֶת הַמַּאֲבָק בַּעֲשָׂבִים הַשּׁוֹטִים. סוֹף סוֹף הוּא הֶחֱלִיט לְנַקּוֹת אֶת הַשֶּׁטַח, לִזְנוֹחַ לְרֶגַע אֶת הַמִּשְׂחָקִים שֶׁלּוֹ.
בַּמִּשְׂחָק הַזֶּה אֲנִי הָיִיתִי הַיְּרִיבָה שֶׁלּוֹ וְהִפְסַדְתִּי. הָעוֹנֶשׁ שֶׁלִּי הָיָה בַּעַל הַחַיִּים הַקָּשֶׁה כְּמוֹ טַנְק קְרָבִי שֶׁנָּח לוֹ עַל הַשּׁוּלְחָן. הוּא כְּאִילּוּ אָמַר לִי: מָה, אָז לֹא רָצִיתָ חַיִּים בַּכְּפָר? כְּאִילּוּ צָעַק לִי: לֹא רָצִיתָ לַחֲזוֹר לַכְּפָר שֶׁבּוֹ נוֹלֶדֶת? וְאָז אָמַרְתִּי לְעַצְמִי שֶׁהַדּוּ-קְרָב עֲדַיִין לֹא נִגְמַר וְנִזְכַּרְתִּי בַּסִּיפּוּרִים שֶׁסִּיפְּרָה אַנְטוֹנְיָה בִּזְמַן שֶׁהֵכִינָה אֶת הַחַיּוֹת שֶׁאַבָּא הָיָה מֵבִיא מֵהַיַּעַר, לִפְנֵי שָׁנִים רַבּוֹת כָּל כָּךְ, בַּבַּיִת הַזֶּה מַמָּשׁ. יָדֶיהָ הַגְּדוֹלוֹת שֶׁל אַנְטוֹנְיָה מְשַׁסְּפוֹת אֶת גְּרוֹנוֹתֵיהֶן, פּוֹשְׁטוֹת אֶת עוֹרָן, עוֹקְרוֹת אֶת הַמֵּעַיִים הָאֲרוּכִּים כְּמוֹ מַסְטִיק אֵינְסוֹפִי. הָיִיתִי מְשַׂחֶקֶת עִם הַמַּסְטִיק הַזֶּה, וְעִם הַלְּבָבוֹת הַקְּטַנִּים, עַד שֶׁפִּתְאוֹם כָּל זֶה הִתְחִיל לְהַגְעִיל אוֹתִי. בְּגִיל מְסוּיָּם הִתְחַלְנוּ לְהָבִין שְׁאֵלָה הָיוּ הַמֵּעַיִים שֶׁל בַּעֲלֵי הַחַיִּים, אוֹתָם בַּעֲלֵי חַיִּים שֶׁאַבָּא הָרַג קוֹדֶם לָכֵן בִּירִיּוֹת, בְּסַכִּינִים אוֹ בְּמַכּוֹת אֵלֶּה. מֵאָז וָאֵילָךְ הֶחְלַטְתִּי שֶׁאוּכַל רַק חָזֶה עוֹף שֶׁנִּטְבַּח בִּידֵי אֲחֵרִים, נֶאֱרַז בְּמַגָּשׁ לָבָן וְהוּפְרַד בִּירִיעוֹת פְּלַסְטִיק שֶׁקּוֹפוֹת. חָזוּת וְרַדְרַדִּים, דַּקִּיקִים, רַכִּים, שֶׁכָּל זָכָר לְדָם אוֹ לְמֵעַיִים נִמְחָה מֵהֶם בְּעֶזְרַת נִיקּוּי וּמַיִם רוֹתְחִים. כָּל רֶמֶז לַבַּרְבָּרִיּוּת נִמְחַק בְּכוֹחַ הַהַלְבָּנָה וְהַהוֹרְמוֹנִים. חַיֵּי בָּעִיר הָיוּ חַיֵּי חָזֶה עוֹף עַד שֶׁהִפְסִיקוּ לִמְכּוֹר אוֹתוֹ; אוֹ עַד שֶׁאֲנַחְנוּ לֹא יָכוֹלְנוּ לִקְנוֹת אוֹתוֹ יוֹתֵר. מָה זֶה מְשַׁנֶּה. אֶדְגַּרְדּוֹ נִשְׁאַר בְּלִי עֲבוֹדָה וַאֲנִי כְּבָר הָיִיתִי שְׁמֵנָה מִדַּי לְמַסְלוּלִים אוֹ לְצִילּוּמִים, אִישׁ לֹא זָכַר שֶׁכִּמְעַט זָכִיתִי בְּמִיס וֵנֵצוּאֵלָה. וְאָז הִתְחַלְנוּ לְהִידַּרְדֵּר. כְּעוֹנֶשׁ עַל הִתְעַקְּשׁוּתִי לַחֲזוֹר לַכְּפָר הַזֶּה הָיָה עָלַיי לְוַותֵּר עַל נִתְחֵי הִפִּילָה הַחֲתוּכִים בִּידֵי אֲחֵרִים אוֹ לִפְצוֹחַ בְּדִיאֵטָה מַקְרוֹבִּיּוֹטִית בִּכְפִיָּה. לְהִתְעַמֵּת עִם הַחַיָּה הַמְּשׁוּרְיֶינֶת הַזּוֹ. 
הַדּוּ-קְרָב עֲדַיִין לֹא נִגְמַר, אָמַרְתִּי לְעַצְמִי, וְלָקַחְתִּי אֶת הַחַיָּה הַמַּחְרִידָה לְכִיּוֹר. הָיִיתִי נְחוּשָׁה לְנַצֵּחַ, וְתָקַעְתִּי בָּהּ אֶת הַסַּכִּין הֲכִי גָּדוֹל שֶׁהָיָה בַּמִּטְבָּח, וּבְכָךְ נִבְצַר מִמֶּנִּי לָדַעַת אִם הָיוּ עַל הַשֶּׁרֶץ הָאוּמְלָל סִימָנֵי אַלִּימוּת קוֹדְמִים. אֵיךְ הוּא הָרַג אוֹתוֹ, אֶדְגַּרְדּוֹ, שֶׁלֹּא הָיוּ לוֹ אֶקְדָּחִים, סַכִּינִים אוֹ אַלּוֹת, רַק מַגְרֵפָה חֲלוּדָה וּמַצְ'טֶה שֶׁיָּדַע לְהִשְׁתַּמֵּשׁ בָּהּ בְּקוֹשִׁי לְקִיצּוּץ הַצִּמְחִיָּיה?
רָאִיתִי אוֹתוֹ חוֹזֵר אֶל קְצֵה הֶחָצֵר, קָרוֹב לַמִּדְרוֹן. רָאִיתִי אוֹתוֹ מֵהַחַלּוֹן, זוֹנֵחַ אֶת דְּמוּת הַצַּיָּיד הַמָּצ'וֹאִיסְטִי וְחוֹזֵר אֶל דְּמוּת הַחַוַּואי, מַגְרֵפָה וּמַצְ'טֶה בְּיָדָיו. הוּא נֶעֱלַם מֵעֵינַיי בַּנְּקוּדָּה שֶׁבָּהּ הָיִינוּ אֲמוּרִים לְהָקִים אֶת הַסְּכָכוֹת לְפִטְרִיּוֹת הַשַּׁמְפִּינְיוֹן אוֹ לְכָל דָּבָר אַחֵר שֶׁנּוּכַל לִמְכּוֹר. הָרַעֲיוֹן הָיָה לְגַדֵּל וְלִמְכּוֹר, אֲבָל הַיָּמִים חָלְפוּ בִּמְהִירוּת, בֵּין הַטִּשְׁטוּשׁ מֵהַכַּדּוּרִים שֶׁלִּי לְבֵין מַחֲזוֹרֵי הַמִּשְׂחָקִים הָאֵינְסוֹפִיִּים שֶׁלּוֹ. כַּדּוּרִים שֶׁיַּרְדִּימוּ אוֹתִי, כַּדּוּרִים שֶׁיָּעִירוּ אוֹתִי, מְדַכְּאֵי תֵּיאָבוֹן, מְשַׁלְשְׁלִים, גְּלוּלוֹת לִמְנִיעַת הֵרָיוֹן. מִשְׂחֲקֵי בְּנִיָּיה, הֶרֶס, חוּרְבָּן וְהָרַג. הַדָּם פֶּרֶץ הַחוּצָה סָמִיךְ כְּמוֹ שֶׁמֶן, אֲנִי זוֹכֶרֶת. שָׁחוֹר. הַשִּׁרְיוֹן נִשְׁבַּר בְּקַלּוּת רַבָּה מִשֶּׁדִּמְיַינְתִּי. הָעֵינַיִים הַקְּטַנּוֹת נִשְׁאֲרוּ עֲצוּמוֹת כְּאִילּוּ כְּלוּם לֹא קָרָה. הַזִּיכָּרוֹן הִנְחָה אֶת יָדַיי, זִיכְרוֹן אַנְטוֹנְיָה הַפּוֹשֶׁטֶת אֶת עוֹר הַחַיּוֹת. אֶת הַשְּׁאָר אֲנִי לֹא זוֹכֶרֶת. אֶת הַקְּרָבִיִּים וְכָל זֶה... רַק אֶת הָעוֹנֶג, אֶת הַמַּגָּע הַלַּח שֶׁל הַבָּשָׂר מִבִּפְנִים. מִין חֲמִימוּת בַּיָּדַיִים שֶׁהֶחֱזִירָה אוֹתִי הַיְישֵׁר אֶל יְמֵי יַלְדוּתִי. זֶה לֹא הָיָה דָּם, לֹא, הָיוּ אֵלֶּה הַלְּבָבוֹת הַקְּטַנְטַנִּים שִׂרְטְטוּ בְּכַפּוֹת יָדַיי הַצְּעִירוֹת.
הִבַּטְתִּי בַּכִּיּוֹר עִם נִתְזֵי הָאָדוֹם וְהַשָּׁחוֹר וְחָשַׁבְתִּי אֵיךְ, בְּשֵׁם אֱלוֹהִים, יָכוֹל הָיָה אֶדְגַּרְדּוֹ לָצוּד בַּעַל חַיִּים כָּזֶה, אִם הוּא לֹא מְסוּגָּל אֲפִילּוּ לְנַכֵּשׁ אֶת הָעֲשָׂבִים הַשּׁוֹטִים שֶׁאִייְּמוּ לִבְלוֹעַ אוֹתָנוּ, וְגַם אֶת הַבֵּן שֶׁלּוֹ, שֶׁבָּא לְהִתְאָרֵחַ אֶצְלֵנוּ בְּאוֹתוֹ סוֹף שָׁבוּעַ. הוּא הִגִּיעַ בְּעַל כּוֹרְחוֹ, טוֹנְיוֹ. בְּתוֹם נְסִיעָה שֶׁל שְׁעָתַיִים, אִמּוֹ הוֹרִידָה אוֹתוֹ פֹּה עִם תַּרְמִיל קָטָן. הוּא יָצָא מֵהַמְּכוֹנִית בְּמַבָּט הַבּוּז הַנִּצְחִי שֶׁלּוֹ וְהָאוֹזְנִיּוֹת. אֶדְגַּרְדּוֹ בִּיקֵּשׁ מִמֶּנּוּ שֶׁלְּפָחוֹת יוֹרִיד אֶת הָאוֹזְנִיּוֹת כְּדֵי לְהַגִּיד לוֹ לְשָׁלוֹם. הוּא הָיָה בֶּן שְׁלוֹשׁ-עֶשְׂרֵה וְלֹא הִתְלַהֵב בִּמְיוּחָד מֵהָרַעֲיוֹן לָבוֹא וּלְהִיתָּקַע אִיתָּנוּ בַּכְּפָר. זֶה שִׁיעֲמֵם אוֹתוֹ.
"שֶׁיַּעֲזוֹר לָךְ בַּחֲצַר," אָמַרְתִּי לוֹ.
"מָה עוֹבֵר לָךְ בְּרֹאשׁ?" הוּא אָמַר, כְּאִילּוּ זֶה נוֹגֵד אֶת הַטֶּבַע, כְּאִילּוּ יוֹתֵר הֶגְיוֹנִי שְׂטוּנָיו יִסְתַּגֵּר בְּתוֹךְ הַמִּשְׂחָקִים אוֹ הַהוֹדָעוֹת שֶׁלּוֹ, "אֲנִי כְּבָר אֶמְצָא מִישֶׁהוּ מֵהַסְּבִיבָה," הוּא הִמְשִׁיךְ לִפְנֵי שֶׁהָלַךְ לִקְצֵה הַחֶלְקָה, הֵיכָן שֶׁנִּפְעֲרָה הַתְּהוֹם אֶל הָעֵמֶק. בִּשְׁבִיל מָה הוּא בָּא בִּכְלָל, הַיֶּלֶד הַזֶּה? הוּא הִמְשִׁיךְ בְּשִׁגְרַת הַמִּשְׂחָקִים וְהַהִתְכַּתְּבוּיוֹת שֶׁלּוֹ כְּאִילּוּ הוּא לֹא פֹּה, בִּזְמַן שֶׁאַבָּא שֶׁלּוֹ שׁוֹבֵר אֶת הַגַּב בְּפִינּוּי הֶחָצֵר. 
הַדּוּ-קְרָב עֲדַיִין לֹא נִגְמַר, אָמַרְתִּי לְעַצְמִי בִּזְמַן שֶׁנִּיקִּיתִי אֶת הַבָּשָׂר הָאַרְגְּמָנִי. כֵּן, אֲנִי רָצִיתִי לָבוֹא, לַעֲזוֹב אֶת הַבֵּינוֹנִיּוּת שֶׁל מִטּוּרִין, הָעִיר הַגְּשׁוּמָה הַזּוֹ שֶׁלֹּא הָיָה לָהּ דָּבָר לְהַצִּיעַ לָנוּ, אָמַרְתִּי לְעַצְמִי בִּזְמַן שֶׁהִנַּחְתִּי אֶת הַבָּשָׂר בַּקֵּן לָבָן שֶׁל מֶלַח וְנִיסִּיתִי לְהִיזָּכֵר בַּמַּתְכּוֹן. אֶדְגַּרְדּוֹ הִסְכִּים לְלֹא הִסְתַּיְּיגוּיוֹת: גִּידּוּל פִּטְרִיּוֹת שֶׁמִּפִּינְיוֹן נִשְׁמָע לוֹ עִסְקַת הַמֵּאָה, רַק צָרִיךְ דֶּשֶׁן וְכַמָּה צְרִיפוֹנִים לַחִים וּקְרִירִים. לְיֶתֶר יִדְאַג מֶזֶג הָאֲוִויר, הָאֲוִויר הַקַּר שֶׁנָּע בֵּין הָהָר לְעֵמֶק. הוּא לֹא חָשַׁב פַּעֲמַיִים כְּשֶׁהִצַּעְתִּי לוֹ לָבוֹא לְכָאן וּמִיָּד עָלָה בְּמוֹחוֹ עִנְיַין הַפִּטְרִיּוֹת.
הַכְּפָר מֵעוֹלָם לֹא מָצָא חֵן בְּעֵינָיו, זֶה נָכוֹן. בְּבֵית הַמִּרְקַחַת שֶׁבּוֹ הָיִיתִי קוֹנֶה אֶת הַכַּדּוּרִים הָיוּ מַשְׁמִיעִים אֶת פִּינְק פְלוֹיְד בָּרֶקַע וְאֶדְגַּרְדּוֹ רָאָה בְּכָךְ סִימָן מְבַשֵּׂר רָעוֹת. בְּסֶרֶט שֶׁנִּרְקַם בְּרֹאשׁוֹ הָיִינוּ זוּג עִירוֹנִיִּים שֶׁמַּגִּיעִים לַכְּפָר אֲרוּרִים. תֶּכֶף יַתְחִיל לִזְרוֹם דָּם מֵהַבְּרָזִים אוֹ מַשֶּׁהוּ בַּסִּגְנוֹן הַזֶּה. זֶה לֹא נוֹרְמָלִי, הוּא אָמַר פַּעַם, הַמּוּזִיקָה הַזֹּאת בֵּין כָּל צִנְצָנוֹת הָאַסְפִּירִין. רַק בִּגְלַל פִּינְק פְלוֹיְד בְּבֵית הַמִּרְקַחַת וְהַפָּנִים שֶׁל הָרוֹקֵחַ שֶׁהָיָה מוּכָן לִמְכּוֹר כַּדּוּרִים מִכָּל סוּג לְלֹא מִרְשָׁם, אֶדְגַּרְדּוֹ נִיבֵּא אֶת חוּרְבָּנֵנוּ. הוּא הִמְשִׁיךְ לִדְחוֹת אֶת עִנְיַין הַפִּטְרִיּוֹת. אֲבָל הוּא לֹא בָּחַן מִקָּרוֹב אֶת הַחַיָּה שֶׁמָּצָא בִּזְמַן שֶׁנִּיקָּה אֶת הֶעָלִים וְהַסְּבַךְ. הוּא לֹא שָׂם לֵב שֶׁעֵינֶיהָ כְּבָר הָיוּ עֲצוּמוֹת. אֲנִי מְשׁוּכְנַעַת שֶׁלֹּא הַיָּדַיִים שֶׁל אֶדְגַּרְדּוֹ הָרְגוּ אוֹתָהּ, יָדַיִים עֲדִינוֹת, מוּרְגָּלוֹת רַק בִּשְׁלִיטָה בְּמִקְלָדוֹת וּבְשֶׁלֶט הַטֵּלֵוִויזְיָה.
צָלִיתִי אֶת הַחַיָּה בִּגְרִיל שֶׁל הַתַּנּוּר וְלֹא כְּמוֹ שֶׁאַבָּא הָיָה עוֹשֶׂה זֹאת, בַּחוּץ עַל גְּרִיל הַגֶּחָלִים, שֶׁכָּעֵת הִשְׂתָּרְגוּ בּוֹ גְּפָנִים.
בַּסֶּרֶט שֶׁהִתְחַלְתִּי לִרְקוֹם בְּרֹאשׁ שֶׁלִּי, הַגְּפָנִים הִשְׂתָּרְגוּ סְבִיב יָדֵינוּ וְרַגְלֵינוּ עַד שֶׁלֹּא יָכוֹלְנוּ לָצֵאת מֵהַבַּיִת הַזֶּה, שֶׁגַּם הוּא הִשְׂתָּרֵג בְּיָרוֹק. לֹא מַתְנוּ בְּרָעָב אֶלָּא מִתִּסְמוֹנֶת גְּמִילָה. גְּמִילָה מִלִּקְסוֹטָנִיל אוֹ מִכָּל תְּרוּפָה אַחֶרֶת נֶגֶד חֲרָדָה; מֵ"אֵיְיג' אוֹף אַמְפַּיֶּירְס" אוֹ מִכָּל מִשְׂחָק וִידֵאוֹ אַחֵר. מְשׂוֹרָגִים. טוֹנְיוֹ אֲפִילּוּ לֹא הָיָה שָׁם לֵב בִּגְלַל הָאוֹזְנִיּוֹת, וְהַהוֹדָעוֹת שֶׁשָּׁלַח וְקִיבֵּל כָּל רֶגַע, כִּי הוּא הָיָה מְסוּגָּל לִשְׁקוֹעַ בָּזֶה עַד כְּדֵי כָּךְ שֶׁרָעָב אוֹ כָּל צוֹרֶךְ אַחֵר כְּלָל לֹא הֵצִיקוּ אוֹ שֶׁנֶּעֶלְמוּ לַחֲלוּטִין. וּבְכָל זֹאת, כְּשֶׁקָּרָאתִי לוֹ לָבוֹא לֶאֱכוֹל בְּצָהֳרֵי אוֹתוֹ יוֹם, הוּא הִגִּיעַ בְּרִיצָה.
"קָפַץ הַחַשְׁמַל" הוּא אָמַר בְּאַגָּבִיּוּת וְזֶה כְּבָר הִסְבִּיר אֶת הַכּוֹל.
הַשֶּׁטַח שֶׁבּוֹ הָיוּ אֲמוּרִים לְהִיבָּנוֹת הַצְּרִיפִים לְפִטְרִיּוֹת הַשַּׁמְפִּינְיוֹן הָיָה מִבּוֹעֵר לְמֶחֱצָה, אֲבָל אֶדְגַּרְדּוֹ נִרְאֶה כְּמִי שֶׁבְּיַעַר עֲשָׂרָה דּוּנָמִים בְּמוֹ יָדָיו. הוּא יָשַׁב עַל אֶבֶן וְנִיגֵּב שׁוּב וָשׁוּב אֶת הַזֵּיעָה בְּשַׁרְווּל הַחוּלְצָה, גָּבוּ כָּפוּף וְהַמַּבָּט בְּעֵינָיו אָבוּד. הַקָּאוּבּוֹי הַבּוֹדֵד אִיבֵּד אֶת הַקָּאוּבּוֹי וְכָעֵת הָיָה פָּשׁוּט בּוֹדֵד. לֹא אָמַרְתִּי לוֹ כְּלוּם וְגַם הוּא לֹא דִּיבֵּר אֵלַי, נִרְאֶה שֶׁהַתְּשִׁישׁוּת מָנְעָה מִמֶּנּוּ לְדַבֵּר. הוֹשַׁטְתִּי לוֹ בַּקְבּוּק מַיִם וְהֵכַנְתִּי אֶת הַקַּרְקַע לַנִּיצָּחוֹן שֶׁלִּי: מִפֹּה פְּרוּשָׂה עַל הָאֲדָמָה, סַכּוּ"ם, בַּקְבּוּק מִיץ וּבְאֶמְצַע גְּבִיעַ הַנִּיצָּחוֹן. הַבָּשָׂר עַל צַלַּחַת מַבְרִיקָה, מְלוּוָּה בְּאוֹרֶז וּבָנָנוֹת. בְּיָדַיי עַל מוֹתְנַיי, כְּאִילּוּ בִּמְקוֹם הַיְּרֵכַיִים הָעֲצוּמִים הָאֵלֶּה הָיוּ לִי שְׁנֵי אֶקְדְּחֵי כֶּסֶף, בְּנִימַת נִצָּחוֹן, אָמַרְתִּי לוֹ:
"גֶּבֶר, קַח, תֹּאכַל."
רָצִיתִי אֲדָמָה, כֵּן. רָצִיתִי לַחֲזוֹר לַכְּפָר שֶׁנּוֹלַדְתִּי בּוֹ.
הַחַוַּואי, כְּלוֹמַר, אֶדְגַּרְדּוֹ, נִיגֵּב אֶת הַזֵּיעָה מֵהַמֵּצַח, עָטָה עַל שְׂפָתָיו חִיּוּךְ קַמְצָנִי וְהִתְיַישֵּׁב. נִרְאֵינוּ כְּמוֹ הַזּוּג הַמְּאוּשָּׁר בְּמִשְׂחַק הַחַוּוֹה. הוּא הִתְחִיל לֶאֱכוֹל בְּרָעָב שֶׁחָשִׁים אַחֲרֵי עֲבוֹדָה פִיזִית. הוּא מֵעוֹלָם לֹא אָכַל כָּךְ, לֹא בְּיָמָיו כְּרוֹאֵה חֶשְׁבּוֹן וְלֹא בְּלֵילוֹתָיו כִּמְתַכְנֵן צִיוִוילִיזַצְיוֹת. אֲנִי מֵעוֹלָם לֹא בִּישַּׁלְתִּי בְּלַהַט כָּזֶה, אֲפִילּוּ לֹא בְּיָמַיי כְּבוּלִימְיַת וּבְלִילוֹתַיי כְּאֵנוֹרְקְסִית.
הִתְיַישַּׁבְתִּי עַל הָאֶבֶן שֶׁלּוֹ כְּשֶׁנָּגַס אֶת הַנְּגִיסוֹת הָרִאשׁוֹנוֹת. הִסְתַּכַּלְתִּי בּוֹ בְּלִי לְהִסְתַּכֵּל כִּי לְמַעַן הָאֱמֶת הָעֵינַיִים שֶׁלִּי רָאוּ אֶת יָדֶיהָ שֶׁל אַנְטוֹנְיָה, בְּגִזְרָתָהּ הַגְּדוֹלָה מִסְתּוֹבֶבֶת בְּאוֹתָהּ הַחֶלְקָה, תּוֹלָה אֶת הַבְּגָדִים, מְבַתֶּרֶת אֶת הַחַיּוֹת שֶׁל אַבָּא, מְסַפֶּרֶת לָנוּ סִיפּוּרִים בְּלִי סוֹף. הִיא לֹא סִיפְּרָה עַל רוּחוֹת, אֶלָּא עַל מָוֶות וְהַרְעָלוֹת וְהַפָּלוֹת. אִימָּא אָסְרָה עָלֵינוּ לְהַקְשִׁיב לָהּ, אֲבָל לֹא יָכוֹלְנוּ לְהִתְנַתֵּק מֵהַחֲצָאִית שֶׁלָּהּ. אַנְטוֹנְיָה, הַיָּדַיִים שֶׁלָּהּ, הַסִּיפּוּרִים שֶׁלָּהּ וְהַמַּתְכּוֹנִים שֶׁלָּהּ. כְּשֶׁהִצְלִיחַ לְדַבֵּר, אֶדְגַּרְדּוֹ שָׁאַל הַאִם אֲנִי מִתְכַּוֶּונֶת לֶאֱכוֹל.
"אֲנִי בְּדִיאֵטָה," אָמַרְתִּי לוֹ.
"אֶת וְהַדִּיאֵטוֹת הַנִּצְחִיּוֹת שֶׁלְּךָ," הוּא אָמַר לִי וְהִמְשִׁיךְ לֶאֱכוֹל.
הֶעֱדַפְתִּי לָלֶכֶת לִפְנֵי שֶׁאַשְׁלָיַית הַזּוּג הַמְּאוּשָּׁר תִּקְרוֹס שׁוּב תַּחַת אַחַת הַהִתְפָּרְצוּיוֹת שֶׁלִּי. רָצִיתִי לוֹמַר 'לֹא, אַתָּה, עִם הַכָּרֵס הַזֹּאת הַמִּשְׁתַּלְשֶׁלֶת', אֲבָל בִּמְקוֹם זֹאת אָמַרְתִּי:
"אֲנִי הוֹלֶכֶת. אֲנִי צְרִיכָה לָתֵת אוֹכֶל לְטוֹנָיו."
הוּא רָצָה לוֹמַר לִי 'בְּמָה הוֹעִילוּ הַדִּיאֵטוֹת שֶׁלְּךָ?", אֲבָל בִּמְקוֹם זֹאת אָמַר:
"תֶּכֶף מַגִּיעַ בָּחוּר שֶׁשָּׁכַרְתִּי כְּדֵי שֶׁיַּעֲזוֹר לִי לִגְמוֹר לְנַקּוֹת אֶת הַשֶּׁטַח" אוּלַי רָצָה לוֹמַר רַק אֶת מָה שֶׁאָמַר. אוּלַי זֶה נָכוֹן שֶׁכָּל הַזְּמַן הִכְנַסְתִּי לוֹ מִילִּים לְפֹה, מִשְׁפָּטִים שֶׁאֲפִילּוּ לֹא עָלָה בְּדַעְתּוֹ לְהַגִּיד. מָה שֶׁבָּטוּחַ הוּא שֶׁבְּלִי גִּינּוּנֵי הַקָּאוּבּוֹי, אֶדְגַּרְדּוֹ נִרְאֶה כְּמוֹ שַׂחְקַן סוּג ב' וְלֹא הָיִיתִי מַאֲמִינָה לְשׁוּם דָּבָר שֶׁיַּגִּיד.
בַּבַּיִת הִגַּשְׁתִּי צַלַּחַת עֲמוּסָה לְטוֹנָיו. קָפַץ הַחַשְׁמַל, הוּא אָמַר לִי לִפְנֵי שֶׁהִתְיַישֵּׁב לַשּׁוּלְחָן וְאָכַל אֶת הָאֲרוּחָה בִּשְׁתִיקָה. עַל הַשּׁוּלְחָן נִיצְּבָה רַק הַצַּלַּחַת שֶׁלּוֹ. אֶדְגַּרְדּוֹ אָכַל בִּקְצֵה הֶחָצֵר, הוּא בְּוַודַּאי כְּבָר סִייֵּם וְלִי לֹא הָיְתָה כַּוּוֹנָה לִטְעוֹם אֲפִילּוּ חֲתִיכָה מֵהַשֶּׁרֶץ הַזֶּה. טוֹנְיוֹ אָכַל בְּלִי לִשְׁאוֹל מָה הוּא אוֹכֶל. דַּעְתּוֹ מוּסַּחַת כָּל כָּךְ, הוּא בֶּטַח חָשַׁב שֶׁזֶּה חֲזִיר וְנָגַס בְּחִיפָּזוֹן כְּדֵי לִצְלוֹל בַּחֲזָרָה לְעוֹלָמוֹ הַפְּרָטִי. הוּא הֵבִיא עִמּוֹ אַסְפָּקָה שֶׁל סוֹלְלוֹת לְכָל מִקְרֶה – הוּא אָמַר.
בַּכִּיּוֹר עוֹד הָיָה דָּם, טִיפּוֹת קְטַנְטַנּוֹת שֶׁנִּיתְּזוּ פֹּה וָשָׁם וְלֹא נִשְׁטְפוּ בְּנִיקָּיוֹן הָרִאשׁוֹן. הַדָּם לֹא זֶרֶם מֵהַבְּרָזִים, אֶלָּא מִבַּעֲלֵי חַיִּים שֶׁנִּמְצְאוּ בְּמִקְרֶה. נִיסִּיתִי לִמְחוֹק אֶת הַדָּם הַשָּׁחוֹר וְהַקָּשֶׁה בְּמַטְלִית סְפוּגָה בִּכְלוֹר. הַזְּמַן הָיָה גַּם הוּא טִיפַּת דָּם קָרוּשׁ, הַכּוֹל עָמַד מִלֶּכֶת בְּצָהֳרֵי הַיּוֹם הַהוּא, וּתְחוּשַׁת סַכָּנָה עֲמוּמָה עָמְדָה בָּאֲוִויר, אֲבָל לִי זֶה לֹא נִרְאֶה מוּזָר כִּי זֶה טִיבוֹ שֶׁל הַזְּמַן בַּכְּפָר, יָדַעְתִּי אֶת זֶה מֵאָז וּמִתָּמִיד.   
כְּבָר נִיצַּחְתִּי אֶת אֶדְגַּרְדּוֹ וְאֶת הַחַיָּה שֶׁלּוֹ. כְּבָר נִיקִּיתִי אֶת קְרָבֶיהָ וּבִישַּׁלְתִּי אוֹתָהּ, כְּבָר הֵסַרְתִּי אֶת הַכְּתָמִים מֵהַכִּיּוֹר, כְּבָר הִנַּחְתִּי אֶת הַשִּׁרְיוֹן שֶׁל הַחַיָּה לְיִיבּוּשׁ בַּשֶּׁמֶשׁ כְּפִי שֶׁהָיְתָה עוֹשָׂה זֹאת אַנְטוֹנְיָה. טוֹנְיוֹ סִייֵּם לֶאֱכוֹל וְהִסְתַּגֵּר בַּמִּשְׂחָקִים שֶׁלּוֹ אוֹ בַּהוֹדָעוֹת שֶׁלּוֹ, בָּאוֹזְנִיּוֹת שֶׁלּוֹ אוֹ בַּסְּפָרִים שֶׁלּוֹ. וַאֲנִי הִתְחַבַּטְתִּי בַּשְּׁאֵלָה הַאִם לֶאֱכוֹל מֵהַבָּשָׂר הַהוּא אוֹ לְחַסֵּל חֲבִילַת עוּגִיּוֹת שׁוֹקוֹלָד צִ'יפְּס שֶׁהִסְתַּרְתִּי בְּעוֹמֶק הַמְּזָוֶוה, וְאָז לְפֶתַע נִכְנַס לַמִּטְבָּח זָר, דֶּרֶךְ הַדֶּלֶת הָאֲחוֹרִית, שֶׁהָיְתָה תָּמִיד פְּתוּחָה לְמֶחֱצָה. הוּא הָיָה שָׁטוּף זֵיעָה וְהִדִּיף רֵיחַ עֵץ שָׂרוּף, וְצָרַח שֶׁאֶדְגַּרְדּוֹ גּוֹסֵס, שֶׁצָּרִיךְ לָקַחַת אוֹתוֹ לַמִּרְפָּאָה, שֶׁאָרוּץ. הוּא בְּקוֹשִׁי עָצַר בֵּין מִילָּה לַמִּילָּה, בְּקוֹשִׁי הִצְלִיחַ לִנְשׁוֹם, חָזֵהוּ עָלָה וְיָרַד בְּאַלִּימוּת. בְּמֶשֶׁךְ דַּקָּה לֹא הִצְלַחְתִּי לְהָבִין מָה אֲנִי שׁוֹמַעַת, רַק שָׁאַלְתִּי אֶת עַצְמִי מִי זֶה הָאִישׁ הַזֶּה, וּמָה אִם זֶה שׁוֹד, וּבָטוּחַ שְׂטוּנָיו עִם הָאוֹזְנִיּוֹת שֶׁלּוֹ לֹא שׁוֹמֵעַ כְּלוּם, שֶׁיַּהַרְגוּ אוֹתִי כָּאן בַּמִּטְבָּח הַזֶּה, שֶׁיִּיקְּחוּ אֶת כָּל מָה שֶׁיֵּשׁ לָנוּ, וְטוֹנְיוֹ וְאֶדְגַּרְדּוֹ לֹא יִשְׁמְעוּ כְּלוּם. טְרִיקַת דֶּלֶת, אוּלַי.
הַזָּר טִלְטֵל אֶת זְרוֹעִי וְחָזַר עַל הַמִּשְׁפָּט הַבָּהוּל. שַׁלְוַות הַצָּהֳרַיִים נִשְׁבְּרָה לְפֶתַע, הַקֵּיבָה שֶׁלִּי הִתְכַּוְּוצָה כְּמוֹ אִגְרוּף: לֹא בָּשָׂר וְלֹא עוּגִיּוֹת שׁוֹקוֹלָד צִ'יפְּס. לָרוּץ.
רַצְנוּ אֶל הַשֶּׁטַח הַמְּבוֹעָר. הוּא הָיָה קָרוֹב לַבַּיִת אֲבָל נִרְאֶה רָחוֹק כָּל כָּךְ. אֲבָנִים, עֲנָפִים וְיָדֶיהָ שֶׁל אַנְטוֹנְיָה בָּלְמוּ אֶת צְעָדַיי. מִילִּים, הַזְהָרוֹת, הַגֶּפֶן שֶׁהִשְׂתָּרְגָה בִּמְהִירוּת בֵּין הָרַגְלַיִים. הַזָּר הָיָה הַרְבֵּה יוֹתֵר מָהִיר, הוּא הָיָה זָרִיז וְדִילֵּג מֵעַל הַבּוּרוּת, הָעֲנָפִים, הַשִּׂיחִים. מִשֶּׁהִתְקָרֵב לְאֶבֶן שֶׁלְּצִידָּה קֶרֶס גּוּפוֹ שֶׁל אֶדְגַּרְדּוֹ, הִתְחִיל לִצְעוֹק. הוּא מֵת, אָמַרְתִּי בְּלִבִּי וְהִפְסַקְתִּי לָרוּץ. הִבַּטְתִּי מַטֵּה אֶל הָעֵמֶק. צוּק יָרוֹק, פַּרְדֵּס שֶׁל עֲצֵי תַּפּוּז בְּתִפְזוֹרֶת, סְבַךְ שֶׁל עֲנָפִים יְבֵשִׁים.
הַבָּחוּר סִימֵּן לִי שֶׁאֶעֱזוֹר לוֹ לְהָרִים אֶת הַגּוּפָה, צָעַק שֶׁצָּרִיךְ לָקַחַת אוֹתוֹ מַהֵר, שֶׁזֶּה נִרְאֶה כְּמוֹ הַרְעָלָה, שֶׁאָרוּץ.
"קָדִימָה, רוּצִי," הוּא צָעַק וְנוֹפֵף בְּיָדָיו.
לֹא יָכוֹלְתִּי לְהִתְקָרֵב אֶל הַחַיָּיל שֶׁנָּפַל, אֶל הַקָּאוּבּוֹי שֶׁנִּקְטַל בְּרֹאשׁ חֵץ מוּרְעָל, אֶל הַחַוַּואי שֶׁהוּכְרַע בִּידֵי חַיּוֹת פֶּרֶא. גּוּפָתוֹ הַמּוּטֶּלֶת בַּשֶּׁטַח שֶׁפּוֹנָה עֲבוּר פִּטְרִיּוֹת הַשַּׁמְפִּינְיוֹן וְקוֹלָהּ שֶׁל אַנְטוֹנְיָה שֶׁמַּזְהִירָה אֶת אָבִי: אֱכוֹל רַק מָה שֶׁצַּדְתָּ בְּמוֹ יָדֶיךָ. אַל תְּנַצֵּל לְרָעָה אֶת הַמָּוֶות אוֹ אֶת הַצַּיִד שֶׁל אֲנָשִׁים אֲחֵרִים. 
כֵּיצַד יָכוֹל אֶדְגַּרְדּוֹ לְהִשְׁתַּמֵּשׁ בְּיָדָיו לְצֵיד בַּעֲלֵי חַיִּים, אִם לֹא יָדַע אֲפִילּוּ כֵּיצַד לְהִשְׁתַּמֵּשׁ בָּהֶן לְאַהֲבָה, שֶׁלֹּא לוֹמַר לְהֶרֶג. אָסוּר הָיָה לִי לְבַקֵּשׁ מִמֶּנּוּ שֶׁיַּעֲזוֹב אֶת חַיָּיו הַדִּיגִיטָלִיִּים וְיַאֲמֵץ אֶת הַחַיִּים הָאֵלֶּה, חַיֵּי אֲדָמָה, חָרָא, נְחָשִׁים וַעֲשָׂבִים שׁוֹטִים. חָזַרְתִּי עַל צַעֲדֵי בִּמְקוֹם לָרוּץ אֵלָיו. חָשַׁבְתִּי עַל טוֹנְיוֹ, עַל כָּךְ שֶׁהוּא לֹא יֶחְסַר לָאִישׁ וְשֶׁאִישׁ לֹא יְחַפֵּשׂ אוֹתוֹ בְּבֵית. הוּא שָׁקוּעַ בְּעוֹלָם מִשֶּׁלּוֹ, וּבְוַודַּאי לֹא שָׁמַע אֶת הַצְּעָקוֹת. רָצִיתִי לִמְצוֹא אוֹתוֹ, לְהוֹצִיא אוֹתוֹ מֵהַחֶדֶר שֶׁלּוֹ כְּדֵי שֶׁיַּעֲזוֹר לִי עִם אֶדְגַּרְדּוֹ, לְהַצִּיל גַּם אוֹתוֹ, אֲבָל רַגְלִי מָעֲדָה וְנָפַלְתִּי מֵעֵבֶר לְקָצֶה, אֶל הַתְּהוֹם, נִדְחֶפֶת בְּכוֹחַ מִשְׁקָלָם שֶׁל אֶקְדְּחֵי הַכֶּסֶף.




https://www.shortstoryproject.com/he/story/%d7%90%d7%a7%d7%93%d7%97%d7%99-%d7%9b%d7%a1%d7%a3/
#אַפֶּל#גַּבְרִיּוּת#יְחָסִים#כְּתִיבְהַנְשִׁית#נִיכּוּר