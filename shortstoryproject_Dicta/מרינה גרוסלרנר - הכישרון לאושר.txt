הוּא מִסְתַּכֵּל עַל הָאִי שֶׁלָּהֶן מִמְּקוֹמוֹ עַל שְׂפַת הַבְּרֵיכָה. הָאִי נִמְצָא בְּתוֹךְ אַחַת הַבְּרֵיכוֹת. לְמַעֲשֶׂה מְדוּבָּר בְּמַעֲרֶכֶת שֶׁל בְּרֵיכוֹת מְחוּבָּרוֹת, כָּל אַחַת בְּצוּרַת כְּלָיָה וּבְגוֹדֶל מִשְׁתַּנֶּה. הָאִיִּים פְּזוּרִים בֵּין הַבְּרֵיכוֹת, מְחוּבָּרִים בַּמִּסְדְּרוֹנוֹת לַיַּבָּשָׁה. שְׁנַיִים מֵהָאִיִּים הַמְּרוּחָקִים גְּדוֹלִים דַּיָּים כְּדֵי לְהָכִיל חֲבוּרָה שֶׁל חֲמִישָּׁה אוֹ שִׁישָּׁה אֲנָשִׁים. אֲחֵרִים הוֹלְמִים רַק זוּג אוֹ אָדָם בּוֹדֵד, אוּלַי שַׂחְיָין שֶׁהִתְעַיֵּיף אוֹ מִתְבַּגֶּרֶת שֶׁמַּעֲדִיפָה לְהִתְרַחֵק מֵהוֹרֶיהָ.
הָאִי שֶׁלָּהֶן קָטָן יַחֲסִית, אוּלַי נוֹעַד לְזוּג אוֹהֲבִים. לָכֵן שְׁלוֹשְׁתָּן נֶאֱלָצוֹת לְהִצְטוֹפֵף. הֵן שֶׁרוֹעוֹת-שֶׁעוֹנוֹת זוֹ עַל זוֹ. עוֹרָן בּוֹהֵק מִמַּיִם וּמִקְּרֵם שִׁיזּוּף. שְׁלוֹשָׁה גּוּפִים נָשִׁיִּים בִּשְׁלוֹשָׁה גְּוָונִים שׁוֹנִים. הֵן מִשְּׁנוֹת תְּנוּחָה כְּגוּף אֶחָד, כְּאִילּוּ תֵּיאֲמוּ אֶת הַשִּׁינּוּי בֵּינֵיהֶן, נָעוֹת בְּאִיטִּיּוּת עֲצֵלָה שֶׁל כַּלְבֵי יָם. הֵן מְצַחְקְקוֹת. מְעַנְיֵין עַל מָה הֵן מְדַבְּרוֹת. אִם יִתְקָרֵב יִשְׁתַּתְּקוּ מִיָּד. אִם יְנַסֶּה לִשְׁאוֹל אַחַר כָּךְ עַל מָה דִּיבְּרוּ, רָחֵל תְּנַסֶּה לַעֲנוֹת, אֲבָל קָשֶׁה לוֹ לְהַאֲמִין שֶׁתַּצְלִיחַ. הִיא בֶּטַח תַּגִּיד שֶׁהִיא לֹא זוֹכֶרֶת. אוּלַי הִיא בֶּאֱמֶת לֹא זוֹכֶרֶת. הַשִּׂיחָה שֶׁלָּהֶן הִיא כְּמוֹ לַהֲקַת דָּגִים בַּיָּם: שָׁטָה, מִתְפָּרֶדֶת, מִתְפַּצֶּלֶת, וּמִתְאַחֶדֶת שׁוּב. בֶּטַח בֶּאֱמֶת קָשֶׁה לִזְכּוֹר שִׂיחוֹת כָּאֵלּוּ אַחֵר כָּךְ.
בְּעֶצֶם לֹא כּוּלָּן מְדַבְּרוֹת כָּכָה. בָּרוּר שֶׁלֹּא כּוּלָּן. לְאִמָּא שֶׁלּוֹ, שֶׁיִּסְלַח לוֹ אֱלוֹהִים, לֹא הָיוּ חֲסֵרִים קְצוֹוֹת חַדִּים.   
הוּא בּוֹחֵן אוֹתָן שׁוּב, בְּחֶדְוַות בַּעֲלוֹת. אֲפִילּוּ מִכָּאן נִדְמֶה לוֹ שֶׁהוּא יָכוֹל לְהָרִיחַ אֶת נִיחוֹחוֹת הַקּוֹקוֹס וְהַשֶּׁמֶשׁ שֶׁמַּדִּיף עוֹרָן. כָּךְ בְּוַודַּאי הִתְמוֹגֵג הַמֶּלֶךְ שְׁלֹמֹה עַל אֶלֶף נְשׁוֹתָיו.
כֵּן, זֶה הָיָה רַעְיוֹן טוֹב לָצֵאת לְחוּפְשָׁה הַזֹּאת. פַּעַם, כְּשֶׁהַיְּלָדִים הָיוּ יוֹתֵר קְטַנִּים, הֵם הָיוּ יוֹצְאִים הַרְבֵּה לְחוּפְשׁוֹת מִשְׁפַּחְתִּיּוֹת עִם כָּל הָאַחִים וְהָאֲחָיוֹת וְהַנָּשִׁים וְהַבְּעָלִים, אֲבָל מָתַיְשֶׁהוּ זֶה הִפְסִיק וְהֵם אֲפִילּוּ לֹא שָׂמוּ לֵב מָתַי בְּדִיּוּק זֶה קָרָה.

*

הִיא מִתְבּוֹנֶנֶת מֵרָחוֹק בְּבַעֲלָהּ בַּעֲגַלְגְּלוּתוֹ הַמּוּצָקָה, בִּכְרֵסוֹ הַקְּטַנָּה הַמִּזְדַּקֶּרֶת. לֹא מַמָּשׁ כֶּרֶס, יוֹתֵר בַּטְנוּן שֶׁל נַחַת, עֵדוּת לְגֶבֶר בֶּן חֲמִישִּׁים הַשָּׂמֵחַ בְּחֶלְקוֹ. 
הוּא הִתְחִיל אֶת דַּרְכּוֹ כְּנַהַג דַּחְפּוֹר. עַכְשָׁיו יֵשׁ לוֹ צִי שֶׁל דַּחְפּוֹרִים שֶׁהוּא עֲדַיִין נֶהֱנֶה לְפַקֵּחַ עָלָיו כְּמוֹ יֶלֶד שֶׁנֶּהֱנָה לְפַקֵּחַ עַל רַכְּבוֹת הַצַּעֲצוּעַ שֶׁלּוֹ. לִפְנֵי כַּמָּה שָׁנִים הוּא גַּם הִתְחִיל לְצַיֵּיר. אֲפִילּוּ עַל פִּי הַקְּרִיטֶרְיוֹנִים הַסַּלְחָנִיִּים שֶׁלָּהּ הוּא צַיָּיר בֵּינוֹנִי, אֲבָל הוּא נֶהֱנֶה מִזֶּה. רוֹב הַזְּמַן הוּא מְצַיֵּיר פְּרָחִים וְכַדִּים. לִפְעָמִים הוּא מְצַיֵּיר אוֹתָהּ וְאֶת הַיְּלָדִים. בַּצִּיּוּרִים שֶׁלּוֹ הִיא תָּמִיד נִרְאֵית צְעִירָה מְאוֹד, כְּפִי שֶׁהָיְתָה כְּשֶׁפָּגְשָׁה אוֹתוֹ, לִפְנֵי שְׁלוֹשִׁים וְחָמֵשׁ שָׁנִים וּשְׁלוֹשָׁה יְלָדִים. הִיא לֹא יוֹדַעַת אִם לְהֵיעָלֵב אוֹ לְהַרְגִּישׁ מוּחְמֵאת.
  
*

 "אַתְּ נִשְׂרֶפֶת," אוֹמֶרֶת לָהּ, שָׁרַיי. "אַתְּ צְרִיכָה לָשִׂים מַשֶּׁהוּ." הִיא מוֹרָה עַל לְחַיֶּיהָ. "אֲנִי בְּסֵדֶר?" הִיא שׁוֹאֶלֶת. "אֲנִי מַרְגִּישָׁה קְצָת חַם בִּפְנִים." 
 "וַאֲנִי מַרְגִּישָׁה קְצָת חַם בִּפְנִים," צוֹחֶקֶת קָארִין. "תַּגִּידוּ," הִיא לוֹחֶשֶׁת וּפוֹעֶרֶת אֶת עֵינֶיהָ, "הוּא בֶּאֱמֶת לֹא לָבַשׁ תַּחְתּוֹנִים מִתַּחַת אוֹ שֶׁזֶּה סְתָם נִדְמֶה לִי?" 
 "אִיכְס, מַגְעִילָה," סוֹטֶרֶת שָׁרַיי עַל זְרוֹעָהּ שֶׁל קָארִין. "אֲנִי לֹא מַאֲמִינָה שֶׁשֻּׂמַת לֵב לְדַבֵּר כָּזֶה." 
 "כְּאִילּוּ שֶׁאֶפְשָׁר לֹא לָשִׂים לֵב," מוֹחֶה קָארִין. "וְאַל תַּגִּידִי לִי שֶׁאַתְּ לֹא שֶׁמֵּת לֵב." 
שֶׁרִיֵּי מְחַיֶּיכֶת אַךְ אֵינָהּ עוֹנָה. 
 בָּרוּר שֶׁהִיא שְׁמָהּ לֵב. אֵיךְ אֶפְשָׁר לֹא? בָּחוּר כָּל כָּךְ יָפֶה.  
 "אַתֶּן חוֹשְׁבוֹת שֶׁהוּא הוֹמוֹ?" שׁוֹאֶלֶת קָארִין.
 "דַּי, נוּ," מוֹחֶה שָׁרַיי. הִיא הַמְּבוּגֶּרֶת שֶׁבָּהֶן, בַּת חֲמִישִּׁים וְאַרְבַּע, וְלָכֵן מְמַלֵּאת, בָּאִי-רָצוֹן מוּפְגָּן, אֶת תַּפְקִיד הַמְּזוּעְזַעַת. "וְחוּץ מִזֶּה, אִם הוּא לֹא?" הִיא תּוֹבַעַת, "מָה הָיִיתָ עוֹשָׂה? שׁוֹכֶבֶת אִיתּוֹ?"
 "בָּרוּר!" צוֹחֶקֶת קָארִין, וּמִיָּד פּוֹרֶצֶת בִּצְחוֹק. "לֹא, בֶּטַח שֶׁלֹּא. סְתָם סַקְרָנוּת." 
קָארִין הִיא לֹא רַק הַצְּעִירָה שֶׁבָּהֶן אֶלָּא גַּם אֵשֶׁת הַקַּרְיֵירָה וְאֵשֶׁת הָעוֹלָם הַגָּדוֹל. בְּגִיל שְׁלוֹשִׁים וְשֶׁבַע יֵשׁ לָהּ עֵסֶק מַצְלִיחַ לְיִיצּוּר נַעֲלַיִים וְהִיא טָסָה בְּכָל הָעוֹלָם. הִיא גַּם אוֹהֶבֶת פֶסְטִיבָלִים שֶׁל מוּזִיקָה אֵלֶקְטְרוֹנִית. כָּכָה הִיא גַּם פָּגְשָׁה אֶת עוֹפֶר, שֶׁצָּעִיר מִמֶּנָּה בְּשֵׁשׁ שָׁנִים. הִיא וְעוֹפֶר בִּכְלָל לֹא הָיוּ אֲמוּרִים לָבוֹא. שֶׁרִיֵּי הִזְמִינָה אֶת בַּת דּוֹדָתָהּ אֲרִיאֵלָה וְאֶת בַּעֲלָהּ, רוֹנֵן, לְהִצְטָרֵף אֲלֵיהֶם. אֲרִיאֵלָה וְרוֹנֵן כְּבָר קָנוּ חֲבִילָה, אֲבָל בְּסוֹף רוֹנֵן נֶקַע אֶת הָרֶגֶל וְהֶעֱבִיר אֶת הַכַּרְטִיסִים וְאֶת חֲבִילַת הַנּוֹפֶשׁ לַזּוּג הַצָּעִיר. עוֹפֶר וְקָארִין הִתְחַתְּנוּ לִפְנֵי פָּחוֹת מִשָּׁנָה וְעַד אוֹתָהּ נְסִיעָה רָחֵל לֹא מַמָּשׁ הִכִּירָה אֶת קָארִין. הִיא גִּילְּתָה שֶׁהִיא מְחַבֶּבֶת אוֹתָהּ, אִם כִּי לִפְעָמִים הִרְגִּיז אוֹתָהּ הָאוֹפֶן שֶׁבּוֹ קָארִין לָקְחָה לְעַצְמָהּ אֶת תַּפְקִיד הַיַּלְדָּה הַשַּׁעֲרוּרִיָּיתִית וְדָחֲקָה אוֹתָן לְתַפְקִיד הַדּוֹדוֹת הַמְּזוּעְזָעוֹת. הִיא שְׁמָהּ לֵב כְּשֶׁכַּאֲשֶׁר קָארִין נִמְצֵאת אֵיתָן הַקּוֹל שֶׁלָּהּ שׁוֹנֶה, יַלְדוּתִי, מִתְפַּנֵּק, גָּבוֹהַּ יוֹתֵר מֵהַקּוֹל שֶׁבּוֹ הִיא מְדַבֶּרֶת כְּשֶׁיֵּשׁ אֲנָשִׁים נוֹסָפִים בְּקִרְבַת מָקוֹם. הִיא בֶּטַח הָיְתָה לוֹעֶגֶת לָהּ אִם הָיְתָה יוֹדַעַת שֶׁיַּעֲקֹב הוּא הַגֶּבֶר הָרִאשׁוֹן וְהַיָּחִיד שֶׁלָּהּ. 
 
*

הוּא מִתְגַּעְגֵּעַ לְיָמִים שֶׁהַיְּלָדִים הָיוּ קוֹפְצִים עָלָיו בַּבְּרֵיכָה וְעוֹמְדִים לוֹ עַל הַכְּתֵפַיִים וּמִתְפַּעֲלִים מַקְפִּיצוֹת הָרֹאשׁ שֶׁלּוֹ מֵהַמַּקְפֵּצָה הַגְּבוֹהָה, מִסְתַּכְּלִים בְּגַאֲוָוה לַצְּדָדִים כְּדֵי לְוַודֵּא שֶׁכָּל הַיְּלָדִים הָאֲחֵרִים מְבִינִים שֶׁזֶּה אַבָּא שֶׁלָּהֶם, שֶׁקּוֹפֵץ כָּכָה.
הוּא יוֹדֵעַ שֶׁזֶּה מְגוּחָךְ לְצַפּוֹת מִבְנִים בְּנֵי חֲמֵשׁ-עֶשְׂרֵה וּשְׁבַע-עֶשְׂרֵה וּמִיַּלְדָּה בַּת שְׁלוֹשׁ-עֶשְׂרֵה לְהִתְפַּעֵל מַקְפִּיצוֹת הָרֹאשׁ שֶׁלּוֹ, אֲבָל זֶה בְּכָל זֹאת מַכְאִיב לוֹ. הוּא אֲפִילּוּ לֹא בָּטוּחַ שֶׁהוּא עֲדַיִין יָכוֹל לִקְפּוֹץ רֹאשׁ מֵהַמַּקְפֵּצָה הַגְּבוֹהָה. נִדְמֶה לוֹ שֶׁכֵּן. הוּא בְּסַךְ הַכּוֹל בֶּן חֲמִישִּׁים וַעֲדַיִין חָזָק. יָד רִאשׁוֹנָה בְּמַצָּב טוֹב, הוּא מְחַיֵּיךְ לְעַצְמוֹ, אֲבָל הָאֱמֶת שֶׁאֲפִילּוּ לֹא בָּא לוֹ לְנַסּוֹת.
זֶה מְשַׁגֵּעַ אוֹתוֹ שֶׁהַקְּטַנָּה שֶׁלּוֹ, הַיַּלְדָּה הַקְּטַנָּה שֶׁלּוֹ, כְּבָר בַּת שְׁלוֹשׁ-עֶשְׂרֵה. הִיא נִרְאֵית גְּדוֹלָה לְגִילָה, מִתְבַּגֶּרֶת מַהֵר, כְּמוֹ כָּל הַנָּשִׁים בַּמִּשְׁפָּחָה שֶׁל רָחֵל. כְּבָר מִגִּיל אַחַד עֶשְׂרֵה יֵשׁ לָהּ מַחֲזוֹר. מְעַנְיֵין אִם הִיא יוֹדַעַת שֶׁהוּא יוֹדֵעַ. אוּלַי הִיא חוֹשֶׁבֶת שֶׁאִמָּא שֶׁלָּהּ לֹא מְסַפֶּרֶת לוֹ כָּאֵלֶּה דְּבָרִים. כְּבָר כַּמָּה פְּעָמִים הוּא רָצָה לְהַגִּיד לָהּ שֶׁזֶּה בְּסֵדֶר, שֶׁהִיא יְכוֹלָה לְסַפֵּר, שֶׁאֵין לָהּ מָה לְהִתְבַּיֵּישׁ. אֲבָל הוּא בְּעַצְמוֹ הִתְבַּיֵּישׁ, וְאוּלַי חָשַׁשׁ שֶׁהַהוֹדָאָה שָׁבְתוּ הָפְכָה לְאִישָּׁה תִּמְחַק אֶת הַיַּלְדָּה הַקְּטַנָּה שֶׁלּוֹ.
אֵיפֹה הַיְּלָדִים עַכְשָׁיו? הָיָה נִדְמֶה לוֹ שֶׁהֵם אָמְרוּ לוֹ בְּבוֹפֶה בַּאֲרוּחַת הַבּוֹקֶר שֶׁהֵם הוֹלְכִים עִם בְּנֵי הַדּוֹדִים הַתְּאוֹמִים וּבַת הַדּוֹדָה לָעִיר לְשׁוֹפִּינְג. הוּא מִשְׁתַּגֵּעַ מֵהַמִּילָּה הַזֹּאת, "שׁוֹפִּינְג". כְּאִילּוּ שֶׁזֶּה בֶּאֱמֶת עִיסּוּק, מַשֶּׁהוּ אֲמִיתִּי לַעֲשׂוֹת. מִצַּד שְׁנֵי, מָה אִיכְפַּת לוֹ? שֶׁיִּהְיֶה לָהֶם לַבְּרִיאוּת. שֶׁיִּיקָּנוּ, שֶׁיֵּיהָנוּ. לוֹ לֹא הָיָה כְּלוּם כְּשֶׁהָיָה בְּגִילָם וְהוּא שָׂנֵא אֶת זֶה. עַד הַיּוֹם הוּא זוֹכֵר אֶת כָּל הַדְּבָרִים שֶׁהִשְׁתּוֹקֵק אֲלֵיהֶם: כָּל הָאוֹכֶל הִטְעִים, כָּל הַתַּקְלִיטִים, כָּל מִכְנְסֵי הַגִּ'ינְס הָאֲמִיתִּיִּים, הָאָמֵרִיקָאִיִּים, לֹא הַכְּאִילּוּ-אָמֵרִיקָאִיִּים שֶׁאִמָּא שֶׁלּוֹ הָיְתָה קוֹנָה לוֹ אֵצֶל הַתּוֹפֶרֶת הָרוֹמָנִיָּיה בְּלִי הַשְּׂפָתַיִים.
הוּא לֹא הֶאֱשִׁים אֶת אִמּוֹ עַל כָּךְ שֶׁהִיא לֹא מְסוּגֶּלֶת לְסַפֵּק לוֹ אֶת כָּל אֵלּוּ. לֹא, בֶּטַח שֶׁלֹּא. הִיא הָיְתָה אַלְמָנָה וְהוּא יָדַע שֶׁהִיא נִלְחֶמֶת בַּשִּׁינַּיִים כְּדֵי לְגַדֵּל אוֹתוֹ. הִיא עָבְדָה שְׁתֵּים עֶשְׂרֵה-שָׁעוֹת בְּיוֹם בְּנִיקָּיוֹן כְּדֵי לְהִישָּׁאֵר בַּדִּירָה בָּאֵזוֹר הַטּוֹב שֶׁל הָעִיר, כְּדֵי לְאַפְשֵׁר לוֹ לִלְמוֹד בְּבֵית סֵפֶר טוֹב, לָתֵת לוֹ סִיכּוּי.
לֹא, הַמַּחְסוֹר הִכְאִיב לוֹ פָּחוֹת מֵהָאוֹפֶן שֶׁבּוֹ הִיא אָטְמָה אֶת עַצְמָהּ בִּפְנֵי הַחַיִּים. פַּעַם הֵם הָלְכוּ בָּרְחוֹב וְהוּא הֶרְאָה לָהּ מַשֶּׁהוּ בְּחַלּוֹן הָרַאֲוָוה, וְהִיא אָמְרָה קְצָרוֹת, בְּקוֹשִׁי מַפְנֶה אֶת מַבָּטָהּ, אֲנִי כְּבָר לֹא רוֹאֶה אֶת זֶה. לִימַּדְתִּי אֶת עַצְמִי לֹא לְהִסְתַּכֵּל. וְהוּא הֵבִין פִּתְאוֹם שֶׁזֹּאת לֹא סְתָם צוּרַת בִּיטּוּי, שֶׁהִיא בֶּאֱמֶת לִימְּדָה אֶת עַצְמָהּ לֹא לְהִסְתַּכֵּל. וְהוּא נִיסָּה לְדַמְיֵין אֵיזוֹ מִשְׁמַעַת עַצְמִית, אוֹ אוּלַי יֵיאוּשׁ, צָרִיךְ כְּדֵי לֹא לְרַצּוֹת יוֹתֵר שׁוּם דָּבָר יָפֶה, אוֹ נָעִים אוֹ מְפַנֵּק. כְּשֶׁדִּמְיֵין אֶת עַצְמוֹ כָּכָה, הִרְגִּישׁ שֶׁעוֹד נִיצָּן מֵהָאַהֲבָה וּמֵהַתְּשׁוּקָה שֶׁלּוֹ לַחַיִּים נִגְדַּע, עַד שֶׁלֹּא נִשְׁאַר כְּלוּם, רַק קְלִיפָּה קָשָׁה שֶׁל רֶגֶשׁ חוֹבָה, וְאַף עַל פִּי שֶׁיָּדַע שֶׁעָלָיו לִהְיוֹת אֲסִיר תּוֹדָה עַל כָּל הַהֲנָאוֹת שֶׁהִיא מָנְעָה מֵעַצְמָהּ לְמַעֲנוֹ, הוּא חָשׁ טִינָה. וּבוּשָׁה בְּטִינָה הַזֹּאת. וְטִינָה עַל הַבּוּשָׁה. וְכָל הַפָּנִים הַצָּעִיר וְהַמִּשְׁתּוֹקֵק שֶׁלּוֹ הִסְתַּחְרֵר מֵרוֹב רוֹצָה, רוֹצֶה, רוֹצֶה!
הוּא זָכַר שֶׁפָּרַץ הָרְגָשׁוֹת הַזֶּה בֶּאֱמֶת עָשָׂה לוֹ סְחַרְחוֹרֶת. כַּנִּרְאֶה הַדָּבָר נִיכָּר בְּפָנָיו כִּי אִמָּא שֶׁלּוֹ אָמְרָה, "אַתָּה חִיוֵּור. אַתָּה בְּסֵדֶר?" וְהוּא אָמַר: "אֲנִי לֹא מַרְגִּישׁ כָּל כָּךְ טוֹב." וְזֶה הָיָה נָכוֹן. הוּא בֶּאֱמֶת לֹא הִרְגִּישׁ כָּל כָּךְ טוֹב. וּבְנִיגּוּד לְמִנְהָגָהּ, הִיא עָצְרָה וְהִכְרִיחָה אוֹתוֹ לִקְנוֹת לְעַצְמוֹ בַּקְבּוּק קוֹלָהּ. הוּא הִצִּיעַ לָהּ אֶת הַבַּקְבּוּק כַּמָּה פְּעָמִים, אֲבָל הִיא הוֹרְתָה לוֹ לִגְמוֹר הַכּוֹל וְלֹא הִסְכִּימָה לְהֶחָלוּק אִיתּוֹ, אֲפִילּוּ לֹא בִּלְגִימָה אַחַת קְטַנָּה, לַמְרוֹת שֶׁזֶּה הָיָה יוֹם אוֹגוּסְט לוֹהֵט, וְהוּא שׁוּב חָשׁ אֶת אוֹתָהּ תַּעֲרוֹבֶת שֶׁל אַשְׁמָה וּבוּשָׁה וְטִינָה, וְאָמַר, "אֲנִי מַרְגִּישׁ יוֹתֵר טוֹב."

*

"הֵם בֶּטַח שָׂמִים אוֹתָם כָּל כָּךְ יָפִים בִּשְׁבִיל הַתַּיָּירוּת הַזְּקֵנוֹת," אָמְרָה קָארִין. 
"זְקֵנוֹת כָּמוֹנוּ אַתְּ מִתְכַּוֶּונֶת?" הֵרִימָה שֶׁרִיֵּי גַּבָּה. 
"נוּ בְּחַיֶּיךָ," אָמְרָה קָארִין בְּפַיְיסָנוּת לֹא אוֹפְיָינִית, "גַּם אֲנִי יְכוֹלָה לִהְיוֹת אִמָּא שֶׁלָּהֶם. בְּנֵי כַּמָּה אַתֶּן חוֹשְׁבוֹת שֶׁהֵם? עֶשְׂרִים וְחָמֵשׁ? שֵׁשׁ?" 
הֵן לֹא צִיפּוּ שֶׁהַמְּעַסִּים, אוֹ הַמַּסְזִ'יסְטִים, אוֹ אֵיךְ שֶׁלֹּא קוֹרְאִים לָזֶה, יִהְיוּ גְּבָרִים. הֵן צִיפּוּ לְנָשִׁים. כְּשֶׁהַמַּסְזִ'יסְטִים רָאוּ אֶת הַפְתָּעָתָן, אָמַר לָהֶן אֶחָד מֵהֶם שֶׁהֵן הָיוּ יְכוֹלוֹת גַּם לְקַבֵּל מִסְזַ'יסְטִיּוֹת, אֲבָל הֵן הֶחֱלִיטוּ לְהִישָּׁאֵר. מָה כְּבָר יָכוֹל לִקְרוֹת כְּשֶׁחָמֵשׁ נָשִׁים וּשְׁנֵי מְעַסִּים נִמְצָאִים בְּחֶדֶר אֶחָד? 
הֵם בֶּאֱמֶת הָיוּ יָפִים. מַמָּשׁ יָפִים. הָיִיתָ צְרִיכָה לִהְיוֹת עִיוֶּורֶת כְּדֵי לְהִתְעַלֵּם מִזֶּה. הִיא שָׁאֲלָה אֶת עַצְמָהּ מֵאֵיפֹה הֵם מָצְאוּ בַּחוּרִים כָּל כָּךְ יָפִים. הַגְּבָרִים הַטּוּרְקִים הֵם בְּדֶרֶךְ כְּלָל לֹא כָּזֶה לָהִיט גָּדוֹל. קָארִין בֶּטַח צוֹדֶקֶת: הֵם בֶּטַח בְּכַוּוֹנָה שָׂמוּ בַּחוּרִים כָּל כָּךְ יָפִים בִּשְׁבִיל הַנָּשִׁים. הָיוּ בַּמָּלוֹן הַרְבֵּה תַּיָּירוּת. לֹא רַק יִשְׂרְאֵלִיּוֹת וְטוּרְקִיּוֹת, אֶלָּא גַּם אֵירוֹפִּיּוֹת, שֶׁעָשׂוּ אֶת כָּל הַדֶּרֶךְ לְכָאן בְּעִקְבוֹת הַשֶּׁמֶשׁ וְעַכְשָׁיו נִרְאוּ מְבוֹעָתוֹת מִפָּנֶיהָ. 
שְׁנֵי הַמַּסְזִ'יסְטִים הִתְחִילוּ עִם שְׁתֵּי הַנָּשִׁים בִּקְצֵה הַחֶדֶר, גֶּרְמָנִיּוֹת אוֹ אוּלַי הוֹלַנְדִּיּוֹת, שֶׁנִּרְאוּ לְרָחֵל כְּמוֹ אִם וּבִתָּהּ. קָארִין אָמְרָה שֶׁהִיא מְקַוּוֹה שֶׁהִיא תְּקַבֵּל אֶת הַמָּסָזִ'יסְט הַיּוֹתֵר יָפֶה. הִיא אָמְרָה אֶת זֶה בְּעִבְרִית, אֲבָל הַמָּסָזִ'יסְט נָשָׂא רֶגַע אֶת עֵינָיו וְהִתְבּוֹנֵן בְּקָארִין בְּחִיּוּךְ, כְּאִילּוּ הֵבִין. אוּלַי הוּא בֶּאֱמֶת הֵבִין, חָשְׁבָה רָחֵל. הֲרֵי יֵשׁ פֹּה כָּל כָּךְ הַרְבֵּה תַּיָּירִים יִשְׂרְאֵלִים.
 
*

כְּשֶׁהוּא רוֹאֶה אוֹתָן כָּךְ, אֶת שְׁלוֹשֶׁת הַנָּשִׁים הַיָּפוֹת הָאֵלּוּ, לַחוּת מִמַּיִם וּמִשֶּׁמֶן שִׁיזּוּף כְּאִילּוּ הָפְכוּ אֶת עוֹרָן פָּנִים לְחוּץ, הוּא נִזְכַּר בִּשְׁלוֹשֶׁת הָאֲחָיוֹת שֶׁהִתְגּוֹרְרוּ בַּדִּירָה הַסְּמוּכָה לְדִירָתוֹ. לִפְעָמִים הָיְתָה אָמָּן מְרַחֶמֶת עַל הַיֶּלֶד שֶׁהִסְתּוֹבֵב בְּאוֹפֶן קָבוּעַ עִם מַפְתֵּחַ וְהָיְתָה מַכְנִיסָה אוֹתוֹ לַבִּיתָן. שְׁלוֹשֶׁת הַבָּנוֹת הָיוּ מְבוּגָּרוֹת מִמֶּנּוּ בְּשָׁנִים אֲחָדוֹת וְאִימְּצוּ אוֹתוֹ עַל תֶּקֶן צַעֲצוּעַ. הוּא אָהַב אֶת הַמִּשְׂחָקִים שֶׁלָּהֶן. הֵם הָיוּ שׁוֹנִים מֵהַמִּשְׂחָקִים שֶׁל הַבָּנִים. הֵן הָיוּ מְגַפְּפוֹת אוֹתוֹ, וְלָשׁוֹת אוֹתוֹ כְּמוֹ בָּצֵק, וּמְלַטְּפוֹת אֶת שִׁיעֲרוּ. הָיָה לוֹ שֵׂיעָר נֶהֱדָר. תַּלְתַּלִּים גְּדוֹלִים, סְבוּכִים, שֶׁל שֵׂיעָר חוֹם כֵּהֶה בּוֹהֵק. יְדֵיהֶן הָיוּ מִתְחַפְּרוֹת בְּפַרְוָותוֹ הַמְּפוֹאֶרֶת.
לִפְעָמִים הֵם שִׂיחֲקוּ בְּ'תְּצוּגוֹת אוֹפְנֶה'.
"וְעַכְשָׁיו לַקּוֹלֶקְצִיָּה הָאַחֲרוֹנָה שֶׁל שְׁנַת שִׁבְעִים וּשְׁתַּיִים!" הָיָה מַכְרִיז בְּקוֹלוֹ הַצַּפְצְפָנִי לְקוֹל מִצַּהֲלוֹתֵיהֶן – הוּא הָיָה אָז רַק בֶּן שֵׁשׁ אוֹ שֶׁבַע –  וּמְעַכֵּס יַחַד אֵיתָן לְאוֹרֶךְ מַסְלוּל דִּמְיוֹנִי עַל נַעֲלֵי הֶעָקֵב שֶׁל אָמָּן.
אֲבָל הַמִּשְׂחָק הַמּוֹעֳדָף עַל כּוּלָּם הָיָה לְלֹא סָפֵק "צְמַרְמוֹרֶת", שֶׁתָּמִיד קָדְמוּ לוֹ וִיכּוּחִים אֲרוּכִּים שֶׁנָּסַבּוּ סְבִיב הַשְּׁאֵלָה תּוֹרָה שֶׁל מִי לִהְיוֹת הַמְּצַמְרֶרֶת וְתוֹרָה שֶׁלִּי מִי לִהְיוֹת הַמְּצוּמְרֶרֶת. כְּשֶׁהִגִּיעוּ לְבַסּוֹף לְהַסְכָּמָה, הָיְתָה הַמְּצוּמְרֶרֶת נִשְׁכֶּבֶת עַל בִּטְנָהּ עַל הַשָּׁטִיחַ, מוֹשֶׁכֶת בְּהַבָּעָה חֲסוּדָה אֶת חוּלְצָתָהּ וְחוֹשֶׂפֶת אֶת גַּבָּהּ לַמְּצַמְרֶרֶת, שֶׁהָיְתָה מַעֲבִירָה אֶת אֶצְבְּעוֹתֶיהָ בְּקֶצֶב מִשְׁתַּנֶּה לְאוֹרֶךְ עַמּוּד הַשִּׁדְרָה, מֵהָעוֹרֶף מַטָּה, מַטֶּה, גּוֹלֶשֶׁת בְּהִיתַּמְּמוּת עַד מִתַּחַת לְקַו הַגּוּמִי שֶׁל הַתַּחְתּוֹנִים אֶל עֶצֶם הַזָּנָב.
מֵאַחַר וּמִילֵּא בְּרָצוֹן אֶת תַּפְקִיד הַמְּצַמְרֵר וּמֵעוֹלָם לֹא דָּרַשׁ אֶת הַתַּפְקִיד הַנֶּחֱשָׁק יוֹתֵר שֶׁל הַמְּצוּמְרָר הָיוּ שֵׁירוּתָיו מְבוּקָּשִׁים בְּיוֹתֵר. הֵן שִׁיחֲדוּ אֶת גַּאֲוָותוֹ בְּהַטָּיַית צַוּוֹארֵיהֶן מְלֵאֵי הַחֵן, בְּהַפְגָּנוֹת הִתְמַכְּרוּת גָּלוּיוֹת לְאֶצְבְּעוֹתָיו הַקְּטַנּוֹת וְהַחַמְדָּנִיּוֹת, וּבְאַנְקוֹת עוֹנֶג נוֹקְבוֹת יוֹתֵר מֵאֵלּוּ שֶׁזִּיכּוּ בָּהֶן אֶת אַחְיוֹתֵיהֶן. הֵן אָמְרוּ שֶׁיֵּשׁ לוֹ כִּישָּׁרוֹן טִבְעִי לָזֶה. הוּא עֲדַיִין שָׁמַר עַל הַכִּישָּׁרוֹן הַזֶּה. הוּא יוֹדֵעַ שֶׁעֲדַיִין יֵשׁ לוֹ אֶת הַכִּישָּׁרוֹן הַזֶּה. הוּא יָדַע שֶׁזֶּה נָכוֹן. כְּשֶׁהָיָה מַנִּיחַ עֲלֵיהֶן אֶת כַּפּוֹת יָדָיו שְׁאַר הָעוֹלָם הָיָה נֶעֱלַם. כָּל מָה שֶׁנּוֹתַר הָיָה הָעוֹר הַחַם תַּחְתֵּיהֶן. הוּא הָיָה מַנִּיחַ אוֹתָן וּמַקְשִׁיב לָהֶן בְּאֶצְבְּעוֹתָיו, מִתְעַלֵּם מֵהַצִּחְקוּקִים וּמֵהַהִתְפַּתְּלוּיוֹת שֶׁלָּהֶן עַד שֶׁהֵן הָיוּ נִרְגָּעוֹת וּנְשִׁימוֹתֵיהֶן הָיוּ נַעֲשׂוֹת אִיטִּיּוֹת וַעֲמוּקּוֹת יוֹתֵר, כְּמוֹ חַיּוֹת קְטַנּוֹת הַמְּהוּפְּנָטוֹת מִפָּנָסֵי מְכוֹנִית.
אֲפִילּוּ אָז הָיְתָה בּוֹ הָעוֹרְמָה לְהַסְתִּיר אֶת לְהִיטוּתוֹ אַחֵר הַמִּשְׂחָק.
כְּשֶׁבָּגְרוּ אִיבְּדוּ בּוֹ עִנְיָין. הֵן הָיוּ חוֹלְפוֹת עַל פָּנָיו בַּמַּדְרֵגוֹת, מִתְנַשְּׂאוֹת עָלָיו בַּאֲבִיזְרֵי הַנָּשִׁיּוֹת הַחֲדָשִׁים שֶׁלָּהֶן, וְשׁוֹאֲלוֹת בִּפְנֵיהֶן הָאֲטוּמוֹת, הַבּוֹגְרוֹת: "מָה שְׁלוֹמְךָ?" וְגַם: "מָה שָׁלוֹם אִמָּא שֶׁלְּךָ?" הוּא הָיָה עוֹנֶה בְּנִימוּס מְרוּחָק, צוֹנֵן כְּשֶׁלָּהֶן, אַךְ הִמְשִׁיךְ לִנְצוֹר אֶת הַטּוֹפּוֹגְרַפְיָה שֶׁל חוּלְיוֹת הַשִּׁדְרָה הַבּוֹלְטוֹת וַעֲצָמוֹת הַשְׁכֵּם הַנּוֹקְבוֹת, וְאֶת הַנִּיחוֹחַ שֶׁל שַׁמְפּוּ הֲוָואִי, זֵיעַת יַלְדוּת, מַנְדָּרִינוֹת וּמְחַקִּים צִבְעוֹנִיִּים.

*

הִיא וְיַעֲקֹב אָהֲבוּ אֶת טוּרְקִיָּה. אֶת יָוָון וְאֶת טוּרְקִיָּה. זֶה כְּבָר הַבִּיקּוּר הָרְבִיעִי שֶׁל שְׁנֵיהֶם כָּאן בְּיַחַד, וְהַשִּׁישִּׁי שֶׁל יַעֲקֹב. פַּעַם הֵם הָיוּ נוֹסְעִים בְּעִיקָּר לְיָוָון, אֲבָל מֵאָז הַלָּאדִינוֹ הֵם נָסְעוּ הַרְבֵּה יוֹתֵר לְטוּרְקִיָּה. מוּזָר עַכְשָׁיו לַחֲשׁוֹב שֶׁהַכּוֹל הִתְחִיל בְּקַלֶּטֶת צְנוּעָה שֶׁל שִׁירֵי לְאֵדֵינוּ שֶׁהִיא נָתְנָה לוֹ לְיוֹם הוּלַּדְתּוֹ הַשְּׁלוֹשִׁים וּשְׁמוֹנֶה. מִשָּׁנָה לְשָׁנָה הוּא הִתְעַמֵּק בַּתְּחוּם יוֹתֵר וְיוֹתֵר. הוּא אֲפִילּוּ לָמַד לְהִשְׁתַּמֵּשׁ בָּאִינְטֶרְנֵט כְּדֵי לְהַחֲלִיף מֵידָע עִם אַסְפָנִים וּמוּמְחִים מִיִּשְׂרָאֵל וּמֵרַחֲבֵי הָעוֹלָם. 
גַּם הַפַּעַם הֵם הִגִּיעוּ בִּגְלַל זֶה לְטוּרְקִיָּה לִפְנֵי כּוּלָּם, לֹא יָשָׁר לְאַנְטָלֶיהָ, כְּמוֹ הַשְּׁאָר, אֶלָּא לְאִיסְטַנְבּוּל, כְּדֵי שֶׁיַּעֲקֹב יוּכַל לְהִשְׁתַּתֵּף בְּכֶנֶס בֵּינְלְאוּמִּי עַל לְאֵדֵינוּ. הִיא כְּבָר חָדְלָה לִהְיוֹת הֲמוּמָה מִמַּעֲמַד בַּר-הַסַּמְכָא שֶׁרָכַשׁ לְעַצְמוֹ וּמֵהַכָּבוֹד שֶׁבּוֹ אֲנָשִׁים, אֲפִילּוּ פְּרוֹפֵסוֹרִים מֵהָאוּנִיבֶרְסִיטָה, פָּנוּ אֵלָיו. 
בָּעֶרֶב הָאַחֲרוֹן שֶׁל הַכֶּנֶס הוּא אָמַר שֶׁיֵּשׁ לוֹ הַפְתָּעָה בִּשְׁבִילָהּ. הִיא לֹא הִצְלִיחָה לְנַחֵשׁ מַהִי עַד שֶׁהוּא פָּצַח בְּשִׁירַת  Adio Querida לִפְנֵי הָאוּלָם הַמָּלֵא בַּאֲנָשִׁים. הִיא הִסְמִיקָה. זֶה הָיָה הַשִּׁיר שֶׁהוּא נָהַג לְזַמְזֵם בְּאוֹזְנֶיהָ אַחֲרֵי שְׁתֵּינוּ אַהֲבָה בִּשְׁנוֹת נִישּׂוּאֵיהֶם הָרִאשׁוֹנוֹת. הָיָה מוּזָר לִשְׁמוֹעַ אֶת הַשִּׁיר שֶׁלָּהֶם לִפְנֵי כָּל כָּךְ הַרְבֵּה אֲנָשִׁים. הִיא לֹא הָיְתָה בְּטוּחָה אִם זֶה מוֹצֵא חֵן בְּעֵינֶיהָ, אֲבָל יַעֲקֹב הָיָה כָּל כָּךְ נִרְגָּשׁ וְגֵאָה שֶׁהִיא לֹא חָלְקָה אִיתּוֹ אֶת סְפֵקוֹתֶיהָ. 
 
*

רָחֵל עָבְרָה לַשְּׁכוּנָה שֶׁלּוֹ וּלְבֵית הַסֵּפֶר שֶׁלּוֹ כְּשֶׁהֵם הָיוּ בְּנֵי אַרְבַּע-עֶשְׂרֵה. הוּא לֹא הִתְאַהֵב בָּהּ מִיָּד, אִם כִּי לִפְעָמִים, בִּשְׁבִיל הַסִּיפּוּר, הוּא טָעַן שֶׁכֵּן. "כְּמוֹ יַעֲקֹב שֶׁהִתְאַהֵב בְּרָחֵל מִיָּד כְּשֶׁרָאָה אוֹתָהּ עַל שְׂפַת הַבְּאֵר," נָהַג לוֹמַר, אִם כִּי, לְמַעַן הָאֱמֶת, הוּא הָיָה מְאוֹהָב אָז בְּמִישֶׁהִי אַחֶרֶת, מִישֶׁהִי גְּבוֹהָה וְיָפָה. סְמָדַר? וְאוּלַי הֲדַס? אֵיזֶה שָׁם רֵיחָנִי בְּכָל אוֹפֶן.
הָיָה לוֹ כָּל כָּךְ קַל לְתַקְשֵׁר עִם רָחֵל שֶׁהוּא אֲפִילּוּ לֹא חָשַׁב בְּכִיוּוּן. הֵם הָיוּ יְדִידִים בְּמֶשֶׁךְ קָרוֹב לְשָׁנָה לִפְנֵי שֶׁהֵבִינוּ שֶׁהֵם מְאוֹהָבִים. הַיּוֹם הוּא חוֹשֵׁב שֶׁהַפַּעַם הָרִאשׁוֹנָה שֶׁהוּא הִסְתַּכֵּל עָלֶיהָ אַחֶרֶת הָיָה בַּיּוֹם שֶׁבּוֹ סִיפֵּר לָהּ עַל כָּל הַקּוֹרְבָּנוֹת שֶׁאִמּוֹ הִקְרִיבָה לְמַעֲנוֹ. הוּא לֹא זָכַר מָה הוֹבִיל לְשִׂיחָה. הוּא רַק זָכָר שֶׁאוֹתָהּ נַעֲרָה בַּת חֲמֵשׁ-עֶשְׂרֵה, בַּמָּקוֹם לְרַחֵם עַל אִמּוֹ, נָתְנָה בּוֹ מַבָּט קָצָר וּפָסְקָה בְּעִנְיָינִיּוּת: "הִיא הָיְתָה יְכוֹלָה לְהִתְחַתֵּן שׁוּב. הִיא לֹא הָאַלְמָנָה הָרִאשׁוֹנָה וְהָאַחֲרוֹנָה שֶׁנִּשְׁאֲרָה עִם יֶלֶד."
וַהֲרֵי הוּא תָּמִיד הִרְגִּישׁ שֶׁהוּא, בְּעֶצֶם קִיּוּמוֹ, גֶּזֶל מֵאִמּוֹ אֶת נְעוּרֶיהָ, אֶת יְכוֹלְתָּהּ לִהְיוֹת מְאוּשֶּׁרֶת. כֹּה עֲמוּקָּה הָיְתָה תְּחוּשַׁת הָאַשְׁמָה שֶׁהָיְתָה טְבוּעָה בּוֹ כְּלַפֵּי אִמּוֹ שֶׁהַמַּחֲשָׁבָה שֶׁהָיְתָה עֲשׂוּיָה לֹא רַק לְהִתְחַתֵּן שׁוּב, אֶלָּא לַעֲשׂוֹת דָּבָר מָה, וְלוּ הַקָּטָן בְּיוֹתֵר, כְּדֵי לְהֵיטִיב אֶת חַיֶּיהָ, עַל אַף נוֹכְחוּתוֹ, כְּלָל לֹא עָלְתָה עַל דַּעְתּוֹ, כְּפִי שֶׁלֹּא עָלָה עַל דַּעְתּוֹ שֶׁיִּיתָּכֵן שֶׁהַפְנָיַית הָעוֹרֶף שֶׁל אִמּוֹ כְּלַפֵּי הָאוֹשֶׁר, צַיְּיקָנוּתָהּ קְפוּצַת הַשְּׂפָתַיִים כְּלַפֵּי הַחַיִּים, קָדְמָה לוֹ, אוֹ שֶׁיֵּשׁ בִּכְלַל אֶפְשָׁרוּת, שֶׁמּוּתָּר לוֹ, לָחוּשׁ מַשֶּׁהוּ חוּץ מֵרִגְשֵׁי אַשְׁמָה כְּלַפֶּיהָ.
הוּא בָּהָה בְּרָחֵל, הָמוּם. הַמַּחֲשָׁבָה הַזֹּאת, שֶׁלְּאִמּוֹ הָיְתָה בְּרֵירָה, הָיְתָה מַסְעִירָה. הִיא גָּרְמָה לוֹ לַחֲשׁוֹב שֶׁגַּם לוֹ יֵשׁ בְּרֵירָה! זֶה פָּרַם אֶת הַחוּט הָרִאשׁוֹן בִּפְקַעַת רִגְשֵׁי הָאַשְׁמָה שֶׁצָּמַח בְּתוֹכָהּ, וְהוּא נִצְמָד אֶל הַנַּעֲרָה בַּת הַחֲמֵשׁ-עֶשְׂרֵה שֶׁהִצְלִיחָה לְהָאִיר אֶת הַסְּבַךְ בִּתְבוּנָה עִיוֶּורֶת שֶׁל יֵצֶר קִיּוּם.
לִפְעָמִים הַיְּלָדִים הָיוּ צוֹחֲקִים עֲלֵיהֶם; יַחַד מִגִּיל חֲמֵשׁ-עֶשְׂרֵה. מִי הַיּוֹם מְתַחְתָּן עִם הַחֶבְרָה הָרִאשׁוֹנָה שֶׁלּוֹ מִגִּיל חֲמֵשׁ עֶשְׂרֵה? אֲבָל בְּעֶצֶם גַּם אָז לֹא הַרְבֵּה הִתְחַתְּנוּ עִם הַחֶבְרָה הָרִאשׁוֹנָה שֶׁלָּהֶם מִגִּיל חֲמֵשׁ עֶשְׂרֵה. כְּשֶׁהָיוּ אוֹמְרִים אֶת זֶה, הוּא הָיָה צוֹחֵק אִיתָּם, אֲבָל בְּעִמְקֵי לִבּוֹ יָדַע שֶׁאִם הָיָה מְבוּגָּר יוֹתֵר הַמְּרִירוּת שֶׁל אִמּוֹ הָיְתָה נִשְׁאֶרֶת טְבוּעָה עָמוֹק מִדַּי בְּנַפְשׁוֹ וְגוֹרֶמֶת לוֹ לִדְחוֹת אֶת הָאוֹשֶׁר שֶׁהוּצַּע לוֹ. מֵאַחַר שֶׁהָיָה צָעִיר, וּבַר מַזָּל, הוּא הִשְׂכִּיל לִפְרוֹשׁ אֶת זְרוֹעוֹתָיו אֶל הָאוֹשֶׁר כְּשֶׁזֶּה נִקְרֶה לוֹ בְּדַרְכּוֹ וְלִקְבּוֹעַ בּוֹ אֶת נַחֲלָתוֹ, וְעַד הַיּוֹם רָאָה בְּכָךְ אֶת הֶישֵּׂגוֹ הַגָּדוֹל בְּיוֹתֵר.
הוּא הִתְקַשָּׁה לְנַסֵּחַ אֶת הַמַּחֲשָׁבוֹת הָאֵלּוּ בִּבְהִירוּת, וּבְוַודַּאי שֶׁלֹּא נִיסָּה לְהַסְבִּיר אוֹתָן לִילָדָיו. לָכֵן הִנִּיחַ לָהֶם בְּרוּחַ טוֹבָה לְהִתְלוֹצֵץ עַל הַהוֹרִים הַפְּרִימִיטִיבִיִּים שֶׁלָּהֶם, וְהִתְגּוֹנֵן בְּטַעֲנָה שֶׁעִם הַשֵּׁמוֹת שֶׁלָּהֶם, אַתֶּם יוֹדְעִים, פָּשׁוּט לֹא הָיְתָה לָהֶם בְּרֵירָה.

*

קָארִין הִתְלוֹנְנָה שֶׁלּוֹקֵחַ לָהֶם מָלֵא זְמַן. 
"אֲנִי מֵתָה עַל מָסָאזִ'ים," הִיא אָמְרָה וְנָתְנָה בְּרָחֵל וּבְשֶׁרְיֵי מַבָּט מִתְגָּרָה, כְּאִילּוּ צִיפְּתָה שֶׁתִּסְתּוֹר אֶת דְּבָרֶיהָ. 
"גַּם אֲנִי," אָמְרָה שָׁרַיי. 
לְדַעַת רָחֵל קָארִין נִרְאֲתָה קְצָת מְאוּכְזֶבֶת. 
"אִם הָיִיתִי יְכוֹלָה," הוֹסִיפָה קָארִין בְּנִימָה תַּחֲרוּתִית, "הָיִיתִי הוֹלֶכֶת חָמֵשׁ פְּעָמִים בְּשָׁבוּעַ!"
"שֶׁבַע!" פָּסְקָה שָׁרַיי.
רָחֵל הִתְעָרְבָה בַּשִּׂיחָה וְאָמְרָה שֶׁלְּדַעְתָּהּ הֵן מִגְּזִימוֹת. כְּלוֹמַר, מָסָאזִ'ים זֶה נֶחְמָד וְהַכּוֹל, אֲבָל הִיא בְּאוֹפֶן אִישִׁי מַעֲדִיפָה אוֹכֶל טוֹב, חֲבֵרִים, שֶׁמֶשׁ, יָם, וְאִם אֶפְשָׁר, אָז הַכּוֹל בְּיַחַד. 
אַחֲרֵי זֶה הֵן הִשְׁתַּתְּקוּ. מֵהַחוֹם. מֵהָאֵדִים. שְׁנֵי הַמֵּסָאזִ'יסְטִים, הַמְּאוֹד-יָפֶה, וְהַפָּחוֹת-יָפֶה-שֶׁעֲדַיִין-הָיָה-מְאוֹד-יָפֶה, סִייְּמוּ עִם הַמְּאַסָּז' לִשְׁתֵּי הַגֶּרְמָנִיּוֹת אוֹ הַהוֹלַנְדִּיּוֹת וְנִיגְּשׁוּ לְקָארִין וְשָׁרַיי, שֶׁהָיוּ הַבָּאוֹת בְּתוֹר. 
רָחֵל שָׁכְבָה עַל בִּטְנָהּ וְהִסְתַּכְּלָה. הַכּוֹל מָצָא חֵן בְּעֵינֶיהָ בַּחֶדֶר הַזֶּה: הָאוּלָם הַגָּבוֹהַּ, הַמְּקוּשָּׁת. צִבְעֵי הַחְמָרָה. חַלּוֹנוֹת הַכּוֹכָבִים הַזְּעִירִים עִם הַזְּגוּגִיּוֹת בְּגַוְּונִי כָּחוֹל וְטוּרְקִיז שֶׁהָיוּ קְבוּעִים בְּחֶלְקוֹ הָעֶלְיוֹן שֶׁל הָאוּלָם. מִיטּוֹת הַטִּיפּוּל שֶׁבְּסִיסָן סַלְעֵי בַּזֶּלֶת גְּדוֹלִים וּפִסְגָּתָן לוּחוֹת עֵץ בְּהִירִים, שֶׁעֲלֵיהֶם הִשְׂתָּרְעוּ הַלָּקוֹחוֹת עַל מַגָּבוֹת שְׂעִירוֹת מְשׁוּבָּחוֹת. 
 
*
 
קָארִין כָּל הַזְּמַן אָמְרָה שֶׁהִיא רוֹצָה אֶת הַבָּחוּר הַיָּפֶה, אֲבָל כְּשֶׁהוּא נִיגַּשׁ אֵלֶיהָ לְבַסּוֹף הִיא לֹא הִפְסִיקָה לְהִתְלוֹצֵץ וּלְקַשְׁקֵשׁ וַאֲפִילּוּ לַעֲשׂוֹת קוֹלוֹת כְּאִילּוּ הִיא גּוֹמֶרֶת, עַד שֶׁשָּׁרַיי, שֶׁהָיְתָה רוֹב הַזְּמַן שְׁקֵטָה מְאוֹד תַּחַת יָדָיו שֶׁל הַמְּעַסָּה שֶׁלָּהּ וְרַק נֶאֶנְחָה מִדֵּי פַּעַם בַּהֲנָאָה, רָטְנָה, "אֱלוֹהִים, אֲנִי מְקַוֶּוה שֶׁאַתְּ לֹא מְקַשְׁקֶשֶׁת כָּל כָּךְ הַרְבֵּה כְּשֶׁאַתְּ שׁוֹכֶבֶת עִם עוֹפֶר."
"לָמָּה?" הִתְרִיסָה קָארִין בְּחֶדְוַות קְרָב. "אַתְּ חוֹשֶׁבֶת שֶׁאִישָּׁה צְרִיכָה לִשְׁכַּב בַּחוֹשֶׁךְ בַּתְּנוּחָה הַמִּיסְיוֹנֵרִית?" 
"תִּרְאוּ אוֹתָהּ," אָמְרָה שֶׁרִיֵּי לְאַף אֶחָד מְסוּיָּם, "אֶפְשָׁר לַחֲשׁוֹב שֶׁזֹּאתִי הִמְצִיאָה אֶת הַמִּין רַק בִּגְלַל שֶׁאֲנַחְנוּ לֹא מְדַבְּרוֹת עַל הַדַּגְדְּגָן שֶׁלָּנוּ כָּל הַזְּמַן."
רָחֵל צִיחְקְקָה בְּעֵינַיִים עֲצוּמוֹת וְחָשְׁבָה, כָּל הַכָּבוֹד, גִּיסָהּ. אַחַת אֶפֶס לְטוֹבַת הַזְּקֵנוֹת. 
זֶה הִשְׁתִּיק אֶת קָארִין לְחָמֵשׁ שְׁנִיּוֹת בְּדִיּוּק, לִפְנֵי שֶׁהִיא הִתְחִילָה לְקַשְׁקֵשׁ שׁוּב. 
"Quiet, lady," אָמַר לְבַסּוֹף הַמְּעַסֶּה-הַמְּאוֹד-יָפֶה. "Your muscles are like – " הוּא קָפַץ אֶת אֶגְרוֹפוֹ כְּדֵי לְהַרְאוֹת אֶת מַצַּב הַשְּׁרִירִים שֶׁל קָארִין. "I am not can penetrate you."
זֶה הָיָה הַמִּשְׁפָּט הָאָרוֹךְ בְּיוֹתֵר שֶׁלּוֹ. עַד אָז הוּא רַק אָמַר:Towel. Revolve. Back. On the belly, מְלַוֶּוה אֶת הַמִּילִּים בִּתְנוּעוֹת הַבְהָרָה.
רָחֵל פָּקְחָה אֶת עֵינֶיהָ וְרָאֲתָה אוֹתוֹ מַנִּיחַ אֶת כַּף יָדוֹ הַפְּרוּשָׂה עַל גַּבָּהּ שֶׁל קָארִין, כְּמוֹ מֵאֶלֶף שֶׁמְּבַקֵּשׁ לְהַרְגִּיעַ סוּסָה נִרְגֶּשֶׁת. וְהִיא אָכֵן נִרְאֲתָה כְּמוֹ סוּסָה נִרְגֶּשֶׁת, עִם רַעֲמַת הַשֵּׂיעָר הַגִּ'ינְגִּ'ית הַפְּרוּעָה וְהָעוֹר הַמְּנוּמָּשׁ, הַנּוֹצֵץ מִשֶּׁמֶן וְזֵיעָה. 
לְמַרְבֵּה הַפֶּלֶא, קָארִין אָכֵן הִשְׁתַּתְּקָה וְהֵנִיחָה לְעַצְמָהּ לְהִתְמַסֵּר לִכְפּוֹת יָדָיו. הָיוּ לוֹ כַּפּוֹת יָדַיִים יָפוֹת מְאוֹד. כְּמוֹ שֶׁל פֶּסֶל, אִם כִּי רָחֵל לֹא הָיְתָה בְּטוּחָה אֵיפֹה הִיא רָאֲתָה אֶת הַפֶּסֶל הַזֶּה. הִיא נֶהֶנְתָה לְהִסְתַּכֵּל עָלָיו. מִיַּלְדוּתָהּ אַהֲבָה לְהִתְבּוֹנֵן בְּבַעֲלֵי מְלָאכָה טוֹבִים בַּעֲבוֹדָתָם. רַק מֵהַהִתְבּוֹנְנוּת בּוֹ בְּשָׁעָה שֶׁעָבַד יָדְעָה שֶׁהוּא בַּעַל מִקְצוֹעַ מְעוּלֶּה. עֵינָיו הַפְּקוּחוֹת הָיוּ בִּלְתִּי-רוֹאוֹת וְהִקְשִׁיבוּ לַגּוּף שֶׁתַּחְתָּיו בְּרִיכּוּז עָמוֹק. פָּנָיו הַיָּפוֹת לֹא נִרְאוּ עַכְשָׁיו לֹא צְעִירוֹת וְלֹא מְבוּגָּרוֹת אֶלָּא חַסְרוֹת גִּיל. 
מִדֵּי פַּעַם הוּא בָּחַשׁ בְּעֶזְרַת כַּף עֵץ אֲרוּכָּה בְּקַעֲרַת אֵמַיְיל שֶׁנִּיצְּבָה עַל מַעֲמָד נְחוֹשֶׁת גָּבוֹהַּ לְיָדוֹ. כְּשֶׁעָשָׂה זֹאת, נִישְּׂאוּ מֵהַקְּעָרָה אֵדִים מַהְבִּילִים וְנִיחוֹחַ הַוְּורָדִים הִתְחַזֵּק. 
הִיא יָדְעָה שֶׁהוּא מוּדָע לְמַבָּטָהּ אַךְ תְּנוּעוֹתָיו נוֹתְרוּ מְדוּדוֹת, שְׁקוּלוֹת. זֶה הָיָה מְפַתֶּה לַחֲשׁוֹב שֶׁהָרוֹגַע שֶׁלּוֹ לְנוֹכַח מַבָּטָהּ נוֹבֵעַ מִשַּׁחְצָנוּתָם שֶׁל הַיָּפִים בִּמְיוּחָד, אֵלּוּ שֶׁמּוּרְגָּלִים כָּל חַיֵּיהֶם לְמַבְּטֵיהֶם שֶׁל אֲנָשִׁים, אֲבָל מִשּׁוּם מָה הָיָה בָּרוּר לָהּ שֶׁלֹּא בְּכָךְ מְדוּבָּר. הָיְתָה בּוֹ הַדָּרַת כָּבוֹד וּרְצִינוּת שֶׁל כּוֹהֵן גָּדוֹל בְּטֶקֶס עַתִּיק וּמָלֵא הוֹד. 
רָחֵל עַצְמָהּ אֶת עֵינֶיהָ וְהִתְמַכְּרָה לְנִמְנוּם נָעִים.

*

הוּא הִתְאַהֵב בְּרָחֵל כְּשֵׁם שֶׁהִתְאַהֵב בְּמִשְׁפַּחְתָּהּ. פַּעַם שָׁמַע שֶׁאֵיזֶה סוֹפֵר, הוּא לֹא זָכַר אֶת שְׁמוֹ, אָמַר שֶׁכָּל הַמִּשְׁפָּחוֹת הַמְּאוּשָּׁרוֹת מְאוּשָּׁרוֹת בְּדַרְכָּן, וְשֶׁכָּל מִשְׁפָּחָה אוּמְלָלָה, אוּמְלָלָה בְּדַרְכָּהּ. הוּא לֹא הִצְלִיחַ לְהָבִין אֵיךְ מִישֶׁהוּ שֶׁאָמַר כָּזֹאת שְׁטוּת יָכוֹל לְהֵיחָשֵׁב לְסוֹפֵר גָּדוֹל. הָיָה לוֹ בָּרוּר שֶׁאוּשַּׁר הוּא לֹא דָּבָר בְּנָאלִי. מִבְּחִינָתוֹ הָיָה הָאוֹשֶׁר הַבֵּיתִי שֶׁלָּהּ יְרוּשָּׁתָהּ הַטּוֹבָה בְּיוֹתֵר, טוֹבָה לְאֵין שִׁיעוּר מֵהַסְּכוּם הָרִאשׁוֹנִי שֶׁנָּתְנוּ לָהּ הוֹרֶיהָ כְּדֵי לִרְכּוֹשׁ אֶת דִּירָתָם הָרִאשׁוֹנָה, אוֹ מֵהָעֶזְרָה שֶׁהוֹשִׁיטוּ לָהֶם בִּשְׁנוֹת נִישּׂוּאֵיהֶם הָרִאשׁוֹנוֹת.
סָבָהּ וְסָבָתָהּ הָיוּ הַנִּיצּוֹלִים הַיְּחִידִים מִמִּשְׁפְּחוֹתֵיהֶם הָעֲנֵפוֹת בִּקְהִילַּת סָלוֹנִיקִי הָעַתִּיקָה. כָּל הַשְּׁאָר כָּלוּ בְּעָשָׁן וְלֹא הוֹתִירוּ אַחֲרֵיהֶם אֲפִילּוּ תַּצְלוּמִים מִשְׁפַּחְתִּיִּים. אֲבָל סָבָהּ וְסָבָתָהּ, וּבְעִקְבוֹתֵיהֶם גַּם יַלְדֵיהֶם, וַאֲפִילּוּ נֶכְדֵיהֶם, מְאוּחָר יוֹתֵר, הִמְשִׁיכוּ לְדַבֵּר עַל בְּנֵי הַמִּשְׁפָּחָה הַמֵּתִים בְּנִימָה שֶׁל הִיתּוּל וְשֶׁל זַעַם, בְּלַהַט שֶׁל מְרִיבוֹת מִשְׁפַּחְתִּיּוֹת עַתִּיקוֹת. הֵם הֶעֱלוּ עֲוָולוֹת יְשָׁנוֹת שֶׁרַק הַמְּעוֹרָבִים בָּהֶן זִכְרוּ עַל מָה נָסַבּוּ, וְרִיכְלוּ עַל אֲהָבוֹת אֲסוּרוֹת בְּמֶתֶק מְלוֹחֲשָׁשׁ שֶׁל רְכִילוּת טְרִיָּיה, וּבְכָךְ שִׁימְּרוּ אֶת גַּחֲמוֹתֵיהֶם שֶׁל הַמֵּתִים וְאֶת אִישִׁיּוּתָם הַיִּיחוּדִית. יַעֲקֹב הִתְקַשָּׁה לְהַאֲמִין, כְּשֶׁהֶאֱזִין לָהֶם, שֶׁכָּל אוֹתָם אֲנָשִׁים אֵינָם בֵּין הַחַיִּים כְּבָר עֶשְׂרוֹת שָׁנִים, אוֹ שֶׁמֵּתוּ מָוֶות נוֹרָא בִּנְסִיבּוֹת מַחֲרִידוֹת.
הַסָּב וְהַסָּבְתָא הִתְגּוֹרְרוּ בְּדִירָה סְמוּכָה לְדִירַת הוֹרֶיהָ שֶׁל רָחֵל. זֹאת הָיְתָה הַסִּיבָּה הָעִיקָּרִית שֶׁבִּגְלָלָהּ הֵם עָבְרוּ לְשִׁיכּוּן שֶׁלּוֹ מִלְּכַתְּחִילָּה. הַסְּמִיכוּת הַזֹּאת אִיפְשְׁרָה לְסַבְתָּא, פוֹרְטוּנָה שְׁמָהּ, לִשְׁמוֹר עַל רָחֵל וּשְׁלוֹשֶׁת אָחִיהָ וְאַחְיוֹתֶיהָ כַּאֲשֶׁר הַאִם וְהָאָב הֶחֱלִיטוּ לִפְתּוֹחַ אֶת הַמַּאפְיָה, וּלְמִשְׁפַּחְתָּהּ שֶׁל רָחֵל לְאָרֵחַ חֶבְרָה לְסַבְתָּא כַּאֲשֶׁר בַּעֲלָהּ, שֶׁשֵּׁירֵת כְּקַבַּרְנִיט בְּחֶבְרַת צִים, נֶעְדַּר.
הוּא זָכַר אַחֵר צָהֳרַיִים אֶחָד מְסוּיָּם, זְמַן קָצָר אַחֲרֵי שֶׁהוּא וְרָחֵל הֵבִינוּ שֶׁהֵם זוּג. זֶה הָיָה יוֹם שַׁבָּת וְהֵם יָשְׁבוּ בַּמִּרְפֶּסֶת עִם הַסָּב וְהַסָּבְתָא. עַל שׁוּלְחַן הַכֶּתֶר פְּלַסְטִיק הֶעָגוֹל הָיְתָה פְּרוּשָׂה מַפַּת שַׁעֲוָונִית לְבָנָה שֶׁעָלֶיהָ נִיצְּבוּ שָׁלוֹשׁ קְעָרוֹת: קְעָרָה גְּדוֹלָה מִזְּכוּכִית נַקְבּוּבִית בְּצֶבַע חוֹם שֶׁהֵכִילָה פִּלְחֵי אֲבַטִּיחַ; קְעָרָה בֵּינוֹנִית מִזְּכוּכִית עִנְבָּרִית שֶׁהֵכִילָה גְּבִינָה בּוּלְגָּרִית; וּקְעָרָה קְטַנָּה, חֶלְקָהּ וּשְׁקוּפָה, שֶׁהֵכִילָה זֵיתֵי קָלַמְטָה שְׁחוֹרִים.
"לְאַט," אָמְרָה הַסָּבְתָא כְּשֶׁהַסַּבָּא מֶזֶג לְיַעֲקֹב וּלְרָחֵל אֶת הַצִּ'יפּוֹרָה. "הֵם בְּסַךְ הַכּוֹל יְלָדִים."
"גַּם כֵּן יְלָדִים," צָחַק הַסַּבָּא אֶת צְחוֹקוֹ הֶעָמוֹק, הַמִּתְגַּלְגֵּל. "אֲנַחְנוּ בְּגִילָם כְּבָר הָיִינוּ נְשׂוּאִים."
אֲנָשִׁים יָפִים הֵם הָיוּ. הַסַּבָּא, שָׁזוּף עִם עֵינֵי הַפוּל נְיוּמָן הַכְּחוּלּוֹת שֶׁלּוֹ, וְהַסָּבְתָא, עִם הַצַּמּוֹת הָעֲבוֹתוֹת הַכְּסוֹפוֹת שֶׁהָיוּ קְלוּעוֹת לָהּ סְבִיב רֹאשָׁהּ בְּתִסְרוֹקֶת שֶׁאֲפִילּוּ אָז הָיְתָה מְיוּשֶּׁנֶת.
לִפְנֵי כַּמָּה חוֹדָשִׁים יָצָא לוֹ לִרְאוֹת בְּנַשְׁיוֹנָל גֵ'אוֹגְרָפִיק סֶרֶט עַל שׁוּעֲלֵי שֶׁלֶג וְהוּא מִיָּד נִזְכַּר בָּהּ. כָּזֶה שֵׂיעָר הָיָה לָהּ, כְּמוֹ פַּרְוָוה מְפוֹאֶרֶת שֶׁל שׁוּעָל שֶׁלֶג.  
מִכָּל הַיַּלְדוּת וְהַנְּכָדוֹת הָיְתָה רָחֵל הַדּוֹמָה בְּיוֹתֵר לְסָבָתָהּ. מִמֶּנָּה יַרְשֶׁה אֶת עוֹר הַדְּבַשׁ הַנִּפְלָא, דְּבַשׁ כֵּהֶה וְסָמִיךְ שֶׁל פִּרְחֵי אֵקָלִיפּטוּס, וְאֶת הַגִּזְרָה הַתְּמִירָה שֶׁשָּׁמְרָה עַל מוּצָקוּתָהּ וְעַל זְקִיפוּת קוֹמָתָהּ גַּם אַחֲרֵי שְׁלוֹשָׁה יְלָדִים. אֲבָל אֶת הַשֵּׂיעָר, לְמַרְבֵּה הַצַּעַר, הִיא דַּוְוקָא לֹא יָרְשָׁה. 
הַסָּבְתָא כְּבָר בֶּטַח הָיְתָה אָז בַּת חֲמִישִּׁים וּקְצָת, אֲבָל בְּכָל פַּעַם שֶׁבַּעֲלָהּ הָיָה מְרַפְרֵף בְּיָדוֹ עַל יָדָהּ שֶׁאָחֲזָה בְּסַכִּין הַקֵּהָה שֶׁל הַגְּבִינָה הַבּוּלְגָרִית, הָיְתָה מַסְמִיקָה עֲמוּקּוֹת. אֲפִילּוּ יַעֲקֹב, שֶׁהָיָה אָז עֲדַיִין נַעַר, הֵבִין שֶׁהֵסֵב עוֹשֶׂה זֹאת בְּכַוּוֹנָה, נֶהֱנֶה לְהַלְהִיט כָּל פַּעַם מֵחָדָשׁ אֶת לְחַיֶּיהָ שֶׁל רַעְיָיתוֹ.
בַּפַּעַם הַשְּׁלִישִׁית שֶׁעָשָׂה זֹאת, סָטְרָה לוֹ הַסָּבְתָא קַלּוֹת עַל יָדוֹ. הַסָּב הֶחֱזִיר לָהּ מַבָּט שׁוֹבָב, מִתְגָּרֶה, עַד שֶׁהִיא נֶאֶלְצָה לְהַשְׁפִּיל אֶת עֵינֶיהָ וּלְמַלְמֵל, "בְּחַיֵּי, יוֹתֵר גָּרוּעַ מִיֶּלֶד."

*

הִיא הָיְתָה הָאַחֲרוֹנָה בְּתוֹר. שְׁנֵי הַמַּסְזִ'יסְטִים, שֶׁהָיוּ לְבוּשִׁים בְּאוֹפֶן זֵהֶה, בְּשַׁארְוָול וּבְחוּלְצַת פִּשְׁתָּן לְבָנִים וְדַקִּים עִם רִקְמָה בְּמַפְתֵּחַ הַגָּרוֹן, כְּאִילּוּ עָמְדוּ לִפְצוֹחַ בְּרִיקּוּדֵי עַם, סִייְּמוּ כִּמְעַט בּוֹ זְמַנִּית לְעַסּוֹת אֶת שֶׁרְיֵי וְקָארִין. רַק עַכְשָׁיו הִבְחִינָה רָחֵל שֶׁהַגֶּרְמָנִיּוֹת, אוֹ הַהוֹלַנְדִּיּוֹת, כְּבָר הָלְכוּ, אִם כִּי לֹא הָיָה לָהּ מוּשָּׂג מָתַי הַדָּבָר הִתְרַחֵשׁ.  
הִיא יָדְעָה שֶׁזֶּה טִיפְּשִׁי אֲבָל גַּם הִיא שְׂמֵחָה כְּשֶׁגִּילְּתָה שֶׁנָּפַל בְּחֶלְקָהּ הַמָּסָזִ'יסְט הַיָּפֶה, אֲבָל בָּרֶגַע שֶׁהִנִּיחַ עָלֶיהָ אֶת יָדָיו הֵבִינָה מֶה הָיָה הַדָּבָר שֶׁגָּרַם לְקָארִין לְהִתְפַּתֵּל כָּכָה. מַחְשְׁבוֹתֶיהָ דָּהֲרוּ, מְבִיכוֹת, מְבִישׁוֹת. תְּחִילָּה תָּקַף אוֹתָהּ הֶתְקֵף שַׁחְצָנוּת נָשִׁית בִּלְתִּי קְרוֹא וְהִיא מָצְאָה אֶת עַצְמָהּ מְקַוּוֹה שֶׁהוּא מַבְחִין בְּיוֹפְיוֹ שֶׁל גּוּפָהּ. אַחֵר כָּךְ עָלְתָה בָּהּ הַמַּחֲשָׁבָה שֶׁהוּא בְּוַודַּאי כֹּה מוּרְגָּל לְגוּפוֹת נָשִׁיִּים –  יָפִים וּמְכוֹעָרִים, רָזִים וּשְׁמֵנִים –  שֶׁכְּבָר חָדַל לִרְאוֹתָם, כְּמוֹ גֵּנִיקוֹלוֹג. הַמַּחֲשָׁבָה הַזֹּאת, שֶׁהִיא רַק קְלִיֶּינְטִית, פַּצְיֶינְטִית, מִקְרֶה, הֶעֱלִיבָה אוֹתָהּ עַד עִמְקֵי נִשְׁמָתָהּ, הַמַּחֲשָׁבָה שֶׁהַגּוּף הַזֶּה, הַחַד פַּעֲמִי, שֶׁשֵּׁירֵת אוֹתָהּ כֹּה יָפָה, הַגּוּף הַזֶּה שֶׁהֶעֱנִיק לָהּ עוֹנֶג וּכְאֵב וְשִׂמְחָה, חֲסַר מַשְׁמָעוּת בִּשְׁבִילוֹ פָּגְעָה בָּהּ, כְּאִילּוּ מָנְעוּ מִמֶּנָּה הַכָּרָה בְּחַד פֶּעמִיּוּתָהּ, בֶּאֱנוֹשִׁיּוּתָהּ. זְמַן מָה לְאַחַר מִכֵּן הִתְחִילָה לְלַחֵךְ אוֹתָהּ הַתְּשׁוּקָה, כְּמוֹ לָשׁוֹן גְּדוֹלָה וּנְעִימָה שֶׁל כֶּלֶב, עֲדַיִין קְטַנָּה וְלֹא מְמוּקֶּדֶת אַךְ כְּבָר בִּלְתִּי נִיתֶּנֶת לְהַכְחָשָׁה. הִיא נִיסְּתָה לְהַגִּיד לְעַצְמָהּ שֶׁהוּא הָיָה יָכוֹל לִהְיוֹת הַבֵּן שֶׁלָּהּ, אַךְ בּוֹ-בָּרֶגַע גַּם הוֹדְתָה שֶׁהוּא לֹא נִרְאֶה כְּמוֹ הַבֵּן שֶׁל אַף אַחַת, כְּאִילּוּ נוֹלַד מִתּוֹךְ עַצְמוֹ, מִתּוֹךְ יוֹפְיוֹ. הַמַּחֲשָׁבָה עַל יוֹפְיוֹ, שֶׁהִמְשִׁיךְ לִזְרוֹם אֵלֶיהָ דֶּרֶךְ יָדָיו, נִסְתָּר מֵאֲחוֹרֶיהָ וְעִם זֹאת מוּחָשִׁי מְאוֹד, גָּרְמָה לָהּ לִנְטוֹר טִינָה לַיּוֹפִי הַזֶּה שֶׁהוֹתִיר אוֹתוֹ נִישָּׂא וּבִלְתִּי מוּשָּׂג וּמְבוּצָּר, נִרְאֶה אַךְ בִּלְתִּי רוֹאֶה. וּבְתוֹךְ כָּל סְבַךְ הַמַּחֲשָׁבוֹת הָאֵלּוּ שֶׁתָּקְפוּ אוֹתָהּ, הֵבִינָה לְפֶתַע שֶׁכְּבָר כַּמָּה דַּקּוֹת הוּא אֵינוֹ נוֹגֵעַ בָּהּ. הִיא פָּקְחָה אֶת עֵינֶיהָ, הִתְרוֹמְמָה עַל מַרְפֵּקֶיהָ, וְרָאֲתָה אוֹתוֹ רַק עוֹמֵד שָׁם, מַבִּיט בָּהּ בְּמַבָּט כִּמְעַט מְאוּכְזָב. הָיְתָה לָהּ הַרְגָּשָׁה שֶׁהוּא צִיפָּה מִמֶּנָּה לְיוֹתֵר, שֶׁאִיכְזְבָה אוֹתוֹ בְּאֵיזֶה אוֹפֶן. חֲמָתָהּ גָּאֲתָה בָּהּ. אֵיךְ הוּא מֵעֵז? אֵיזוֹ זְכוּת יֵשׁ לוֹ לְהִתְבּוֹנֵן בָּהּ כָּכָה, כְּאִילּוּ הִיא חַיֶּיבֶת לוֹ מַשֶּׁהוּ? מִי הוּא חוֹשֵׁב שֶׁהוּא בִּכְלָל? גִ'יגוֹלוֹ שֶׁל חָמָאמִים! נַעַר שַׁעֲשׁוּעִים שֶׁל אֵירוֹפֵּאִיּוֹת בְּגִיל הָעֲמִידָה! גֶּבֶר צַעֲצוּעַ בְּחוּלְצַת רִיקּוּדֵי עַם מְגוּחֶכֶת! 
פֶּרֶץ הַמַּחֲשָׁבוֹת הָאֵלּוּ, הַכּוֹעֲסוֹת, הָרָעוֹת, הַמְּרוּשָּׁעוֹת, הִימְּמוּ אוֹתָהּ וְהִיא הָיְתָה אֲסִירַת תּוֹדָה לְקוֹלָהּ שֶׁל קָארִין שֶׁקָּטַע אוֹתָן. 
"מְשַׁעֲמֵם לִי!" יִיבְּבָה קָארִין.
רָחֵל מִיהֲרָה לְהִתְיַישֵּׁב, נִמְלֶטֶת מִיָּדָיו. 
"אֲנַחְנוּ לֹא יְכוֹלוֹת לְהַשְׁאִיר אֶת רָחֵל לְבַד," אָמְרָה שֶׁרִיֵּי וְהִתְבּוֹנְנָה בְּהִיסּוּס בְּרָחֵל. נִיכָּר שֶׁקָּצְרָה רוּחָהּ לָלֶכֶת. 
"אֲבָל אֲנִי רוֹצֶה לָלֶכֶת לַקַּנְיוֹן," יִיבְּבָה קָארִין. "רָאִיתִי שָׁם נַעֲלַיִים שֶׁאֲנִי רוֹצֶה לִקְנוֹת."
"רָחֵל?" שָׁאֲלָה שָׁרַיי. 
"מָה? מָה אַתְּ חוֹשֶׁבֶת, שֶׁהוּא יֶאֱנוֹס אוֹתָהּ אוֹ מַשֶּׁהוּ אִם נֵלֵךְ?" אָמְרָה קָארִין בַּגִּרְסָה הַמְּעַצְבֶּנֶת בְּיוֹתֵר שֶׁלָּהּ לְיַלְדָּה מְפוּנֶּקֶת. 
רַק עַכְשָׁיו הִבְחִינָה רָחֵל שֶׁהַמְּעַסֶּה הַשֵּׁנִי הָלַךְ, וְשֶׁהִיא אֲפִילּוּ לֹא הִבְחִינָה מָתַי זֶה קָרָה. 
"רָחֵל?" שָׁאֲלָה שֶׁרִיֵּי שׁוּב. 
הֵן יָשְׁבוּ כּוּלָּן עַכְשָׁיו. שֶׁרְיֵי וְקָארִין עַל הַסַּפְסָל. רָחֵל מְאַזֶּנֶת אֶת עַצְמָהּ עַל מִיטַּת הָעִיסּוּיִים, שֶׁנִּרְאֲתָה הַרְבֵּה יוֹתֵר צָרָה עַכְשָׁיו, כְּשֶׁיָּשְׁבָה. 
כְּמוֹ לָשֶׁבֶת עַל קֶרֶשׁ גִּיהוּץ, חָשְׁבָה. 
לְרֶגַע הִיא רָצְתָה לָלֶכֶת אֵיתָן. לִבְרוֹחַ. 
הַבָּחוּר נָסוֹג וְעֵקֶב אַחֲרֵיהֶן בְּמַבָּטוֹ אֲפִילּוּ בְּלִי לְנַסּוֹת לְהַסְתִּיר זֹאת. 
עֵינָיו נֶעֶצְרוּ בְּרָחֵל, מַמְתִּין לְהַכְרָעָתָהּ. 
"זֶה בְּסֵדֶר," אָמְרָה רָחֵל לְשָׁרַיי וְקָארִין לְבַסּוֹף. "אַתֶּן יְכוֹלוֹת לָלֶכֶת."
"אַתְּ בְּטוּחָה?" שְׁאֵלָה שֶׁרִיֵּי בָּאִי רָצוֹן. קָארִין אֲפִילּוּ לֹא נִיסְּתָה לְהַעֲמִיד פָּנִים, אֶלָּא מִיהֲרָה לְזַנֵּק מִמְּקוֹמָהּ, כְּמוֹ יַלְדָּה לְשֵׁמַע הַצִּלְצוּל הַמּוֹדִיעַ עַל הַהַפְסָקָה.  
רָחֵל הִשְׂתָּרְעָה עַל בִּטְנָהּ שׁוּב. הוּא חִיכָּה עוֹד זְמַן מָה כְּאִילּוּ צִיפָּה שֶׁאַחַת מֵהֶן תָּשׁוּב לָקַחַת חֵפֶץ שֶׁשָּׁכְחָה. כְּשֶׁזֶּה לֹא קָרָה, הוּא שָׁב וְהִנִּיחַ אֶת יָדָיו עַל כְּתֵפֶיהָ, וְהַפַּעַם חָשָׁה שַׁלְוָוה. הַמְּהוּמָה שֶׁרָחֲשָׁה קוֹדֶם בְּמוֹחָהּ נֶעֶלְמָה. הַמַּחֲשָׁבוֹת הִשְׁתַּתְּקוּ. עַכְשָׁיו הָיְתָה גּוּף בִּלְבַד, גּוּף שֶׁיֵּשׁ לוֹ זְרוֹעוֹת וְרַגְלַיִים וְצַוּוֹאר וְרֹאשׁ וּבֶטֶן וְחָזֶה, וְיֵשׁ לוֹ קָדִימָה וַאֲחוֹרָה. קָדִימָה שֶׁגָּזוּר חֲלָקִים, חֲלָקִים, כְּמוֹ בּוּבּוֹת הַקַּרְטוֹן הָאֵלּוּ שֶׁנָּהֲגָה לְהַלְבִּישׁ בְּיַלְדוּתָהּ בְּבִגְדֵי נְיָיר, וַאֲחוֹרָה פָּחוֹת בָּרוּר, שֶׁטַח הֶפְקֵר. 
אַחֲרֵי זֶה אֲפִילּוּ הַחֲלוּקָּה הַמְּעוּרְפֶּלֶת הַזֹּאת הִיטַּשְׁטְשָׁה תַּחַת מַגַּע יָדָיו וְהִיא כְּבָר לֹא הָיְתָה קָדִימָה אוֹ אֲחוֹרָה יוֹתֵר, וְלֹא יָדַיִים אוֹ רַגְלַיִים, אֶלָּא רַק גּוּשׁ שֶׁל חוֹם עִם מֶרְכַּז, גַּרְעִין פּוֹעֵם שֶׁל חוֹם, גּוּף שֶׁל נוֹעַם. עַכְשָׁיו הַגּוּף שֶׁלָּהּ לֹא יָפֶה וְלֹא לֹא-יָפֶה. כִּי הוּא לֹא יָכוֹל לִהְיוֹת פָּחוֹת מִיפָּה. הוּא מָקוֹר שֶׁל עוֹנֶג. קְצִיפָה שֶׁל מְתִיקוּת. רִאחַת לַאְקוּם. הַגּוּף שֶׁלָּהּ וְלַחֲלוּטִין לֹא שֶׁלָּהּ, מִפְּנֵי שֶׁלֹּא בָּרוּר הֵיכָן הִיא מִסְתַּיֶּימֶת וְהֵיכָן מַתְחִיל הָעוֹלָם.  
בָּרוּר לָהּ, לְדוּגְמָה, שֶׁחַלּוֹנִיּוֹת הַכּוֹכָבִים בְּצוֹהֵר מֵעַל רֹאשָׁהּ הֵם לֹא הַגּוּף שֶׁלָּהּ כִּי הֵם רְחוֹקִים מִדַּי, אֲבָל מָה לְגַבֵּי הָאֲרִיחִים הַמְּצוּיָּרִים? הַאִם הֵם יְכוֹלִים לִהְיוֹת הַגּוּף שֶׁלָּהּ?   
עַכְשָׁיו גּוּפָהּ הִיא יֵשׁוּת עַצְמָאִית וְהַיֵּשׁוּת הַזֹּאת כָּל כּוּלָּהּ רָעָב. רָעָב לְמַגָּע, לַמִּין, לְאוֹכֶל, לַיָּם. לַתְּחוּשׁוֹת. מִפְלֶצֶת תְּחוּשׁוֹת. מִפְלֶצֶת עוֹנֶג חַסְרַת בּוּשָׁה שֶׁרַק רוֹצָה שֶׁיִּיגְּעוּ בָּהּ, שֶׁיִּלְטְפוּ אוֹתָהּ. 
יָדָיו טִילְטְלוּ אוֹתָהּ קַלּוֹת, כְּמוֹ בָּצֵק גָּדוֹל, וְהִיא הִנִּיחָה לוֹ, נוֹתֶנֶת אֵמוּן, מַרְפָּה מֵעַצְמָהּ, מֵהָרָחֵל הַזֹּאת שֶׁדָּבְקָה בָּהּ כְּמוֹ סֶרַח עוֹדֵף, הָרָחֵל הַזֹּאת שֶׁנִּצְמְדָה לָאֲנִי הַקָּטָן שֶׁלָּהּ כְּמוֹ יַלְדָּה מְפַחֶדֶת בַּחוֹשֶׁךְ. וְהִיא הִתְמַכְּרָה לָאוֹשֶׁר הַצָּרוּף שֶׁל הַלִּהְיוֹת, לְיָדָיו, לְכֹהֵן הַגָּדוֹל שֶׁמִּזְּמַן אֶת הַשֵּׁדִים שֶׁלָּהּ וּמִגְרַשׁ אוֹתָם בּוֹ-זְמַנִּית, שָׂרִיד לְיָמִים אֲחֵרִים, לִטְקָסִים פָּגָאנִיִּים, לְטִקְסֵי חִיזּוּר, לִזְעָקָה לְבָרֵךְ אֶת אַדְמוֹתֵינוּ בַּמַּיִם, לְהַעֲנִיק בְּרָכָה לַצֹּאן וּלְמַקְנֶה, לַנְּקוּדִים וְלַבְּרוּדִים, לַעֲצוֹר אֶת הַבַּצּוֹרֶת, לְהַעֲנִיק גִּשְׁמֵי בְּרָכָה, שֶׁאִם לֹא כֵּן יְלָדֵינוּ יָמוּתוּ. זְעָקָה שֶׁל יְצוּר שֶׁיֵּשׁ לוֹ אֵינְסְפוֹר יָדַיִים כְּמוֹ לְאֵל שִׁיוּוֹה, שֶׁהֵן כּוּלָּן בְּסוֹפוֹ שֶׁל דְּבַר זְרוֹעוֹתָיו שֶׁל יְצוּר אֶחָד, אָדָם אֶחָד, עַל-אָדָם הַמּוּרְכָּב מִכָּל הַפְּרִיטִים כּוּלָּם, מֵאֵלּוּ שֶׁנּוֹכְחִים בַּחֶדֶר וּמָאלוּ שֶׁאֵינָם נוֹכְחִים. מָקוֹם שֶׁהוּא מִינִיּוּת צְרוּפָה, שֶׁהִיא חִיּוּנִיּוֹת, שֶׁהִיא תְּשׁוּקָה, שֶׁהִיא חַיִּים, שֶׁהִיא כָּל רִיקּוּדֵי הַחִיזּוּר שֶׁנִּרְקְדוּ אֵי פַּעַם, הִשְׁתּוֹקְקוּת כֹּה עַזָּה שֶׁהִיא בִּלְתִּי אִישִׁית. 
 
*
 
זְמַן רַב לְאַחַר מִכֵּן הוּא הִנִּיחַ אֶת יָדָיו עַל קוֹדְקוֹדָהּ. יָדָיו נָחוּ אֲרוּכּוֹת לְלֹא נִיעַ עַל רֹאשָׁהּ, כִּמְבָרֵךְ אוֹתָהּ. אוּלַי הוּא בֶּאֱמֶת מְבָרֵךְ אוֹתָהּ. וְהִיא יָדְעָה שֶׁזֶּה נִגְמַר אַף עַל פִּי שֶׁלֹּא אָמַר דָּבָר. 
הִיא צִיפְּתָה לִרְאוֹת אֶת פָּנָיו כְּשֶׁהִסְתּוֹבְבָה, אַךְ רָאֲתָה רַק אֶת פֶּלֶג גּוּפוֹ הָעֶלְיוֹן מִתְנוֹסֵס מֵעָלֶיהָ, מוּקָּף הִילָּה רוֹטֶטֶת שֶׁל אֵדִים וְאוֹר. 
הוּא הִינְהֵן בְּרֹאשׁוֹ הַזּוֹהַר כַּמְּאַשֵּׁר. הוּא מְסַמֵּן לָהּ "עֶשֶׂר" בְּאֶצְבְּעוֹתָיו. 
רֹאשָׁהּ כָּבֵד מִכְּדֵי לְהַנְהֵן. 
הִיא רוֹאָה אוֹתוֹ נָמוֹג לְעֵבֶר הַדֶּלֶת בְּהֶבֶל הַחַם שֶׁל הַוְּורָדִים. 
הִיא שׁוֹכֶבֶת שָׁם וּמְנַסָּה לְהַזְכִּיר לְעַצְמָהּ הֵיכָן נִמְצָא גּוּפָהּ, לְהַגְדִּיר אֶת גְּבוּלוֹתָיו מֵחָדָשׁ, כְּאִילּוּ הִיא יוֹלֶדֶת אֶת עַצְמָהּ. 
זֶה כִּמְעַט מְאַכְזֵב אוֹתָהּ שֶׁהַגְּבוּלוֹת שֶׁהִיא מְשַׂרְטֶטֶת כֹּה דּוֹמִים לִגְבוּלוֹת הַגּוּף הַמּוּכָּר לָהּ, כְּאִילּוּ רַק צָרוֹת אוֹפָקִים, מִגְבָּלָה מַחֲשַׁבְתִּית, גּוֹרְמִים לָהּ לָשׁוּב לְגוּפָהּ הַיָּשָׁן בִּמְקוֹם לְאַרְגֵּן לְעַצְמָהּ גּוּף חָדָשׁ, הַכָּרָה חֲדָשָׁה, מוּצְלָחִים יוֹתֵר.
 
*
 
הַאִם הִיא יְשֵׁנָה אוֹ שֶׁמָּא פָּרַץ הָעִיסּוּי לֹא רַק אֶת גְּבוּלוֹת גּוּפָהּ אֶלָּא גַּם אֶת גְּבוּלוֹת הַזְּמַן. הִיא חָשָׁה אֶת הֶעָבָר דּוֹלֵף לְתוֹךְ הַהוֹוֶה כְּמוֹ טִפְטוּף שֶׁל בֶּרֶז שָׁבוּר. 
טִיף. 
טוּף. 
טִיף. 
טוּף. 
 
*
 
בְּיַלְדוּתָהּ הָיוּ מַרְשִׁים לָהּ לִישׁוֹן בַּצָּהֳרַיִים עִם סָבָתָהּ, כְּשֶׁסַּבָּה נֶעְדָּר, אוֹ עִם שְׁנֵיהֶם, כְּשֶׁהָיָה בְּבֵית. כַּמָּה בָּטוּחַ הָיָה הָעוֹלָם אָז, בַּחֲדַר הַשֵּׁינָה הָאַפְלוּלִי, כְּשֶׁהַתְּרִיסִים רוֹצְעִים אֶת טַאפְט הַוְּרָדִים הַדָּהוּי, תַּחַת הַסְּדִינִים שֶׁשָּׁמְרוּ עַל קְרִירוּתָם אֲפִילּוּ בְּלַהַט אוֹגוּסְט, תַּחַת עֵינָם הַפְּקוּחָה שֶׁל שְׁנֵי הַגּוֹבְּלֵנִים הָרְקוּמִים בְּמִסְגְּרוֹת הַזָּהָב; דּוּכָּס בִּפְאַת רוֹקוֹקוֹ, בִּירָכוֹת וּבַמְּעִיל כְּנָפוֹת אָרוֹךְ, וַאֲצִילָה בְּפֵאָה לְבָנָה מְפוּדֶּרֶת וּבְשִׂמְלָה תְּפוּחָה עֲמוּקַּת מַחְשׂוֹף, קָדִים זֶה לְעֵבֶר זֶה מִמִּסְגֶּרֶת הַזָּהָב שֶׁלָּהֶם בְּמֶחְוָוה שֶׁל הַזְמָנָה לְרִיקּוּד. 
אַף עַל פִּי שֶׁשְּׁנַת הַצָּהֳרַיִים אָרְכָה שָׁעָה בְּדִיּוּק, מִשְּׁתַּיִים וָחֵצִי עַד שָׁלוֹשׁ וָחֵצִי, הִיא הָיְתָה שָׁעָה קְדוֹשָׁה. לִכְבוֹדָהּ נָהֲגָה סָבָתָהּ לְהַחֲלִיף אֶת בִּגְדֵי הַיּוֹמְיוֹם לְאַחַת מֵהַכּוּתְנוֹת הָרַכּוֹת שֶׁלָּהּ. בְּיִיחוּד הָיְתָה זְכוּרָה לְרָחֵל הַכּוּתּוֹנֶת הַלְּבָנָה עִם רִקְמַת הַפְּרָחִים הַמַּצְלִיבִים בְּפֶתַח הַמַּחְשׂוֹף וּבַחֲגוֹרַת הַמּוֹתְנַיִים. 
פַּעַם אַחַת חָלְמָה שֶׁהַדּוּכָּס בִּפְאָתוֹ הַמְּפוּדֶּרֶת קַד לְעֵבֶר הַדּוּכָּסִית וְחוֹרֵג מִמִּסְגֶּרֶת הַזָּהָב שֶׁלּוֹ. אֲפִילּוּ בַּחֲלוֹמָהּ שָׁמְעָה רָחֵל אֶת הַסִּיכָּה הָאוֹחֶזֶת אֶת תִּסְרוֹקְתָּהּ הַמּוּרְכֶּבֶת שֶׁל הַדּוּכָּסִית נִפְרֶמֶת בְּקוֹל פְּקִיעָה, זָעִיר אַךְ בָּרוּר, וְרָאֲתָה אֶת שִׁיעֲרָה הַמְּפוּדָּר צוֹנֵחַ עַל פָּנֶיהָ. אַחֵר כָּךְ חָמְקָה הַדּוּכָּסִית בִּתְנוּעָה רַבַּת חֵן מִמִּסְגֶּרֶת הַזָּהָב שֶׁלָּהּ, מְמַמֶּשֶׁת סוֹף סוֹף אֶת הַהַזְמָנָה לָצֵאת בְּמָחוֹל. הַדּוּכָּס מְקָרֵב אֶת רֹאשׁוֹ לְרֹאשָׁהּ שֶׁל הַדּוּכָּסִית וְקוֹבֵר אֶת פָּנָיו בְּמַפַּל שִׁיעֲרָה עַד שֶׁהֵם מִתְמַזְּגִים לְחַיָּה דּוּ-רֵאשִׁית, נָעִים בְּמִקְצָב שֶׁל גַּלִּים, מִיטַּלְטְלִים, נִסְעָרִים, מִשְׁתּוֹקְקִים לְהַגִּיעַ לַיַּבָּשָׁה בְּטֶרֶם יְטוּבְּעוּ, וְרַק כְּשֶׁהֵם  חָשִׁים בְּרָחֵל הָעוֹמֶדֶת לְהִתְעוֹרֵר הֵם נֶחְפָּזִים חֲזָרָה, אִישׁ, אִישׁ לְמִסְגַּרְתּוֹ.
 
*
 
הִיא חָשָׁה בְּחוֹם יָדָיו. יָדָיו מַחֲלִיקוֹת מֵעַל עַפְעַפֶּיהָ, נוֹגְעוֹת-לֹא-נוֹגְעוֹת, דּוֹחֲקוֹת בָּהּ לְהִתְעוֹרֵר, לַחֲזוֹר. 
לַגּוּף יֵשׁ דְּרָכִים מִשֶּׁלּוֹ לְהַגִּיד מָה שֶׁחָשׁוּב בְּלִי לְהִשְׁתַּמֵּשׁ בַּמִּילִּים. 
הִיא פּוֹקַחַת אֶת עֵינֶיהָ. הוּא מוֹרֶה בִּמְנוֹד סֶנְטֶר קָטָן שֶׁבַּקְּטַנִּים לְעֵבֶר הַשָּׁעוֹן הַגָּדוֹל עַל הַקִּיר, וּמִשָּׁם לְעֵבֶר הַדֶּלֶת. יֵשׁ שֵׁם עוֹלָם שָׁלֵם מֵעֵבֶר לַדֶּלֶת, וּבוֹ בַּעַל, יְלָדִים, בְּנֵי מִשְׁפָּחָה, אֲנָשִׁים שֶׁהִיא אוֹהֶבֶת. 
הִיא מִסְתַּכֶּלֶת עָלָיו, מְבוּלְבֶּלֶת. 
"אֲנִי מִתְגַּעְגַּעַת לַסַּבָּא וְלַסָּבְתָא שֶׁלִּי," הוּא אוֹמֶרֶת לוֹ בְּקוֹל קָטָן. בְּעִבְרִית. 
הוּא מְהַנְהֵן בְּרֹאשׁוֹ, כְּאִילּוּ הֵבִין. אוּלַי בֶּאֱמֶת הֵבִין. וּמוֹחֶה דִּמְעָה מַלָּחֶיהָ.
 
*

מָה שֶׁיַּעֲקֹב בֶּאֱמֶת רוֹצֶה עַכְשָׁיו זֶה לִהְיוֹת קָטָן קָטָן, לְהִידָּחֵק שָׁם בֵּינֵיהֶן, לְהַנִּיחַ לָהֶן לְלַטֵּף אֶת שִׁיעֲרוּ וּלְמַלְמֵל בְּאוֹזְנָיו מִילִּים מְנַחֲמוֹת כְּמוֹ בְּרִיזָה שֶׁל אַחֵר צָהֳרַיִים, מִילִּים טִיפְּשִׁיּוֹת, מִילִּים חֲסֵרוֹת מוּבָן, מִילִּים תִּינוֹקִיּוֹת.
וְאַחֲרֵי שֶׁהֵן יִלְטְפוּ אוֹתוֹ עַד שֶׁלֹּא יִישָּׁאֵר אֲפִילּוּ חֵלֶק קָטָן בְּגוּפוֹ, אֲפִילּוּ לֹא גַּרְגֵּר זָעִיר בְּיֵשׁוּתוֹ, שֶׁיִּישָּׁאֵר לֹא מְלוּטָּף, הוּא יַעֲשֶׂה לָהֶן צְמַרְמָרוֹת. לִשְׁלוֹשְׁתָּן, בָּזוֹ אַחַר זוֹ.
כָּל מָה שֶׁהֵן צְרִיכוֹת לַעֲשׂוֹת זֶה לִשְׁכַּב שָׁם בְּגוּפָן הַיָּפֶה וּלְהַנִּיחַ לְאֶצְבְּעוֹתָיו לְהַחֲלִיק, כְּאִילּוּ בְּהֶיסַּח דַּעַת, אֶל מִתַּחַת לְקַו הַבִּיקִינִי.

*

רָחֵל נִשְׁעֶנֶת עַל שָׁרַיי, מְנוּמְנֶמֶת. הִיא רוֹצָה לְהַגִּיד לְקָארִין לָשִׂים עוֹד קְרֵם. הִיא גִּ'ינְגִּ'ית וְהָעוֹר שֶׁלָּהּ מְנוּמָּשׁ וְרָגִישׁ לְשַׁמֵּשׁ.
אֲבָל הִיא מִתְעַצֶּלֶת.  




https://www.shortstoryproject.com/he/story/%d7%94%d7%9b%d7%99%d7%a9%d7%a8%d7%95%d7%9f-%d7%9c%d7%90%d7%95%d7%a9%d7%a8/
#אַהֲבָה#הִרְהוּרִים#חוּפְשָׁה#יִשְׂרְאֵלִי#מִשְׁפָּחָה#תְּשׁוּקָה