אִם יִשְׁאֲלוּ  מָה מַגִּיעַ לִי, אֶעֱנֶה בְּכֵנוּת כְּמוֹ בִּפְנֵי אֱלוֹהִים: עֲבוֹדוֹת כְּפִיָּיה.
לֹא עַל טִיפְּלִיס בְּעֶצֶם, בְּטִיפְּלִיס לֹא עָשִׂיתִי כָּל רַע. עַל וּלְדִיקַוְוקָז.
אֵלֶּה הָיוּ יָמַיי הָאַחֲרוֹנִים בְּוָולָדִיקַוְוקָז, וְרוּחוֹ מְטִילַת הָאֵימָה שֶׁל הָרָעָב (קְלִישָׁאָה! קְלִישָׁאָה!... "רוּחוֹ מְטִילַת הָאֵימָה"... בְּעֶצֶם, לַעֲזָאזֵל עִם זֶה! הָרְשִׁימוֹת הָאֵלֶּה לֹא יִרְאוּ אוֹר לְעוֹלָם!), כְּפִי שֶׁאָמַרְתִּי – רוּחוֹ מְטִילַת ה-א-ימ-ה שֶׁל הָרָעָב דָּפְקָה עַל דֶּלֶת דִּירָתִי הַצְּנוּעָה, שֶׁקִּיבַּלְתִּי בְּאִישּׁוּר וּמִיָּד אַחֲרֵי הָרוּחַ דָּפַק הַפְּרַקְלִיט גִּנְזוֹלַיִיב, אָדָם בַּעַל אִישִׁיּוּת מְלַבֶּבֶת, שָׂפָם קָטָן וּמְסוּדָּר, וּפָנִים מְלֵאֵי הַשְׁרָאָה.
הִתְרַחֲשָׁה בֵּינֵנוּ שִׂיחָה. אֲנִי מֵבִיא אוֹתָהּ כָּאן בְּקַצְרָנוּת.
"לָמָּה הָאַף בַּאֲדָמָה?" (זֶה גנזולייב)
"אֲנִי נֶאֱלַץ לָמוּת מֵרָעָב בְּוַולְדִּיקַוְוקָז הַמְּזוּפֶּתֶת הַזֹּאת שֶׁלָּכֶם..."
"אֵין וִיכּוּחַ. וַולְדִּיקַוְוקָז – עִיר מְזוּפֶּתֶת. קָשֶׁה אֲפִילּוּ לְדַמְיֵין עִיר מְזוּפֶּתֶת יוֹתֵר בָּעוֹלָם כּוּלּוֹ. אֲבָל מָה פִּתְאוֹם לָמוּת עַכְשָׁיו?"
"אֵין עוֹד מָה לַעֲשׂוֹת. מִיצִּיתִי אֶת כָּל הָאֶפְשָׁרוּיוֹת. בְּתַת-מַחְלֶקֶת הָאָמָּנוּיוֹת אֵין כֶּסֶף, וְלֹא יְשַׁלְּמוּ מַשְׂכּוֹרוֹת. סוֹף לִנְאוּמֵי הַפְּתִיחָה לִפְנֵי מַחֲזוֹת. הַפִילִיטוֹן שֶׁלִּי פּוּרְסַם בָּעִיתּוֹן וּלְדִיקְוֶוקְזִי מְקוֹמִי. קִיבַּלְתִּי עָלָיו 1200 רוּבָּלִים וְהַבְטָחָה שֶׁיִּכָּלְאוּ אוֹתִי בַּמַּחְלָקָה הַמְּיוּחֶדֶת, אִם אֲפַרְסֵם עוֹד מַשֶּׁהוּ דּוֹמֶה."
"עַל מָה?" (גִּנְזוֹלַיִיב נִבְהַל. וְזֶה גַּם מוּבָן. רוֹצִים לִכְלוֹא – כְּלוֹמַר, אֲנִי חָשׁוּד.)
"עַל הֲלָצוֹת."
"נוּ, שְׁטוּיוֹת. הֵם פָּשׁוּט לֹא מְבִינִים כָּאן שׁוּם דָּבָר בְּפִילִיטוֹנִים. שָׁמַע לִי..."
וְהִנֵּה מָה שֶׁעָשָׂה גנזולייב. הוּא הִדִּיחַ אוֹתִי לִכְתּוֹב יַחַד אִיתּוֹ מַחֲזֶה מַהְפְּכָנִי מֵחַיֵּי הַתַּרְבּוּת הַוּוֹלָדִיקְוָוקְזִית הַיְּלִידִית. אֲנִי מַשְׁמִיץ כָּאן אֶת גֶּנְזוֹלַיִיב. הוּא דָּחַק בִּי: וַאֲנִי מִפְּאַת גִּילִי הַצָּעִיר וְחוֹסֶר נִיסְיוֹנִי הִסְכַּמְתִּי. מָה הַקֶּשֶׁר שֶׁל גֶּנְזוֹלַיִיב לְחִיבּוּר מַחֲזוֹת? שׁוּם קֶשֶׁר, בָּרוּר. הוּא עַצְמוֹ הוֹדָה בּוֹ בְּמָקוֹם שֶׁהוּא בֶּאֱמֶת וּבְתָמִים שׂוֹנֵא סִפְרוּת, וְכָךְ עוֹרֵר אֶצְלִי פֶּרֶץ שֶׁל חִיבָּה כְּלַפָּיו. גַּם אֲנִי שׂוֹנֵא אֶת הַסִּפְרוּת, וְהֶאֱמִינוּ לִי, הַרְבֵּה יוֹתֵר מִגַּנְזוֹלַיִיב. אֲבָל גִּנְזוֹלַיִיב מַכִּיר אֶת הַתַּרְבּוּת הַיְּלִידִית כְּכַף יָדוֹ, אִם אֶפְשָׁר כַּמּוּבָן, לְכַנּוֹת אֲרוּחוֹת בּוֹקֶר בְּדוּכְנֵי שִׁיפּוּדִים עַל רֶקַע הֶהָרִים הַמְּאוּסִים בַּתֵּבֵל, פִּגְיוֹנוֹת עֲשׂוּיִים פְּלָדָה מֵאֵיכוּת יְרוּדָה, סוּסִים רָזִים, דּוּחָאנִים וּמוּזִיקָה מְתוֹעֶבֶת שֶׁמְּעַוֶּותֶת אֶת הַנְּשָׁמָה, תַּרְבּוּת.
וּבְכֵן, נִרְאֶה שֶׁאֲנִי אֶכְתּוֹב אֶת הַמַּחֲזֶה, וּגְנוֹזְלַייב יוֹסִיף בְּהַדְרָגָה אֶת אוֹתָהּ תַּרְבּוּת.
"אִידְיוֹט מִי שֶׁיִּקְנֶה אֶת הַמַּחֲזֶה הַזֶּה."
"אִם לֹא נִמְכּוֹר אֶת הַמַּחֲזֶה הַזֶּה, אֲנַחְנוּ אִידְיוֹטִים."
בְּשִׁבְעָה יָמִים וָחֵצִי כָּתַבְנוּ אֶת הַמַּחֲזֶה, כְּלוֹמַר, חֲצִי יוֹם יוֹתֵר מִבְּרִיאַת הָעוֹלָם. לַמְרוֹת זֹאת, הוּא יָצָא אֲפִילּוּ יוֹתֵר גָּרוּעַ, מֵהָעוֹלָם.
דָּבָר אֶחָד אֲנִי יָכוֹל לוֹמַר: אִם יַכְרִיזוּ אֵי פַּעַם עַל פֶּרֶס לְמַחֲזֶה נְטוּל הַמַּשְׁמָעוּת, חֲסַר הַכִּישָּׁרוֹן וְהֶחָצוּף בְּיוֹתֵר, הַמַּחֲזֶה שֶׁלָּנוּ יִזְכֶּה בַּמָּקוֹם הָרִאשׁוֹן (אִם כִּי, בְּעֶצֶם... אֲנִי נִזְכָּר עַכְשָׁיו בְּכַמָּה מַחֲזוֹת שֶׁנִּכְתְּבוּ בֵּין 1921-1924, וְסָפֵק מִתְגַּנֵּב לְלִבִּי...), טוֹב, אִם לֹא הָרִאשׁוֹן – אָז הַשֵּׁנִי אוֹ הַשְּׁלִישִׁי.
בְּקִיצּוּר: לְאַחַר כְּתִיבַת הַמַּחֲזֶה הַזֶּה דָּבַק בִּי אוֹת קָלוֹן בִּלְתִּי נִמְחָה וְתִקְוָותִי הַיְּחִידָה הִיא שֶׁהוּא נִרְקָב בְּמַעֲמַקֵּי תַּת-מַחְלֶקֶת הָאָמָּנוּיוֹת הַיְּלִידִית. הַחֶשְׁבּוֹנִית, יִיקַּח אוֹתָהּ הַשֵּׁד, יְכוֹלָה לְהִישָּׁאֵר. הִיא הָיְתָה עַל סַךְ 200 אֶלֶף רוּבָּלִים. מֵאָה לִי. מֵאָה לִגְנוֹזְלֵייב. הַמַּחֲזֶה הוּצַּג שָׁלוֹשׁ פְּעָמִים (שִׂיא), וְהִזְמִינוּ אֶת הַמְּחַבְּרִים. גֶּנְזוֹלַיִיב יָצָא וְהִשְׁתַּחֲוָוה, הַיָּד עַל עֶצֶם הַבָּרִיחַ. וְגַם אֲנִי יָצָאתִי וְעָשִׂיתִי פַּרְצוּפִים, כְּדֵי שֶׁלֹּא יְזַהוּ אֶת פָּנַיי בְּתַצְלוּם (הַבָּמָה צוּלְּמָה בְּעֶזְרַת מַגְנֶזְיוּם). בִּזְכוּת הַפַּרְצוּפִים הָאֵלֶּה, פָּשְׁטָה שְׁמוּעָה בָּעִיר שֶׁאֲנִי גָּאוֹן, אִם כִּי גַּם מְשׁוּגָּע. זֶה הָיָה מַרְגִּיז, בִּמְיוּחָד לָאוֹר הָעוּבְדָּה שֶׁהַפַּרְצוּפִים כְּלָל לֹא הָיוּ נְחוּצִים: צִילֵּם אוֹתָנוּ צַלָּם שֶׁהוּלְאַם וְהוּצְמַד לַתֵּיאַטְרוֹן, וְלָכֵן בַּתַּצְלוּם לֹא מוֹפִיעַ דָּבָר מִלְּבַד רוֹבֶה, כִּיתּוּב: "תֶּחִי.." וּפַסִּים מְטוּשְׁטָשִׁים.
שִׁבְעַת אֲלָפִים חִיסַּלְתִּי בְּתוֹךְ יוֹמַיִים, וּבְעֶזְרַת שְׁאָר הַתִּשְׁעִים וּשְׁלוֹשָׁה הֶחְלַטְתִּי לַעֲזוֹב אֶת וּלְדִיקַוְוקָז.
מַדּוּעַ? מַדּוּעַ דַּוְוקָא לְטִיפְּלִיס? תַּהַרְגוּ אוֹתִי, עַד עַכְשָׁיו אֲנִי לֹא מֵבִין. אַף שֶׁאֲנִי נִזְכָּר: אָמְרוּ ש:
1. בְּטִיפְּלִיס כָּל הַחֲנוּיוֹת פְּתוּחוֹת;
2. –"- יֵשׁ יַיִן;
3. –"- חַם מְאוֹד וְהַפֵּירוֹת זוֹלִים;
4.–"- יֵשׁ הַרְבֵּה עִיתּוֹנִים וְכוּ'... וְכוּ'.
הֶחְלַטְתִּי לִנְסוֹעַ. וְקוֹדֶם כֹּל אָרַזְתִּי. לָקַחְתִּי אֶת רְכוּשִׁי – שְׂמִיכָה, מְעַט לְבָנִים וּפְתִילִיַּית נֵפְט.
בִּשְׁנַת 1921 הַדְּבָרִים הָיוּ קְצָת שׁוֹנִים מִכְּפִי שֶׁהֵם בִּשְׁנַת 1924. בִּפְרָט  אָסוּר הָיָה לִנְסוֹעַ סְתָם כָּכָה: לָקוּם, וְלָצֵאת לְדֶרֶךְ, הַשֵּׁד יוֹדֵעַ לְאָן! אֵלֶּה שֶׁהָיוּ מוּפְקָדִים עַל נְסִיעוֹת אֶזְרָחִיּוֹת, כְּכָל הַנִּרְאֶה, חָשְׁבוּ בְּעֵרֶךְ כָּךְ:
אִם כָּל אֶחָד יַתְחִיל לִנְסוֹעַ, מָה יִהְיֶה אָז? לָכֵן צָרִיךְ הָיָה לְקַבֵּל אִישּׁוּר. בְּלִי דִּיחוּי הִגַּשְׁתִּי בַּקָּשָׁה לְאָן שֶׁצָּרִיךְ וּבִסְעִיף שֶׁבּוֹ נִשְׁאַל:
"וּלְשֵׁם מָה אַתָּה נוֹסֵעַ?"
כָּתַבְתִּי בְּגַאֲוָוה:
"אֲנִי נוֹסֵעַ לְטִיפְּלִיס לְשֵׁם הֲפָקַת הַמַּחֲזֶה הַמַּהְפְּכָנִי שֶׁלִּי."
בְּכָל וּלְדִיקַוְוקָז הָיָה רַק אָדָם אֶחָד שֶׁלֹּא הִכִּיר אֶת פָּנַיי, וְדַוְוקָא עֶלֶם הַחֲמוּדוֹת הַזֶּה נִיצָּב חָגוּר בְּאֶקְדָּחוֹ,  כְּאִילּוּ מוּסְמַר לִמְקוֹמוֹ, לְיַד הַשּׁוּלְחָן שֶׁבּוֹ הִנְפִּיקוּ אֶת אַשְׁרוֹת הַנְּסִיעָה לְטִיפְּלִיס.
כְּשֶׁהִגִּיעַ תּוֹר הָאִישּׁוּר שֶׁלִּי וְהוֹשַׁטְתִּי לְעֶבְרוֹ אֶת יָדִי, עָצַר אוֹתָהּ הָעֶלֶם בַּחֲצִי הַדֶּרֶךְ וְאָמַר בְּקוֹל צָלוּל וְתַקִּיף:
"לְשֵׁם מָה אַתָּה נוֹסֵעַ?"
"לְשֵׁם הֲפָקַת הַמַּחֲזֶה הַמַּהְפְּכָנִי שֶׁלִּי."
אוֹ אָז חָתַם הָעֶלֶם אֶת הָאִישּׁוּר בְּמַעֲטָפָה, וְאֶת הַמַּעֲטָפָה וְאוֹתִי יַחַד הֶעֱבִיר לָאִישׁ כָּלְשֶׁהוּ עִם רוֹבֶה, וְאָמַר:
"לַמַּחְלָקָה הַמְּיוּחֶדֶת."
"לְשֵׁם מָה?" שָׁאַלְתִּי.
עַל כָּךְ הָעֶלֶם לֹא עָנָה.
שֶׁמֶשׁ בְּהִירָה מְאוֹד (הַדָּבָר הַטּוֹב הַיְּחִידִי שֶׁיֵּשׁ בְּוַולְדִּיקַוְוקָז) הֵאִירָה עָלַי, בִּזְמַן שֶׁצָּעַדְתִּי בַּדֶּרֶךְ הַמְּרוּצֶּפֶת, וְלִשְׁמָאלִי הָאִישׁ עִם הָרוֹבֶה. הוּא הֶחֱלִיט לְשַׁעֲשֵׁעַ אוֹתִי בַּשִּׂיחָה וְאָמַר:
"נַעֲבוֹר עַכְשָׁיו דֶּרֶךְ הַשּׁוּק, שֶׁלֹּא תַּחֲשׁוֹב לִבְרוֹחַ. לֹא יֵיצֵא מִזֶּה טוֹב."
"גַּם אִם הָיִיתָ מִתְחַנֵּן, לֹא הָיִיתִי עוֹשֶׂה זֹאת," עָנִיתִי בְּכֵנוּת גְּמוּרָה. וְכִיבַּדְתִּי אוֹתוֹ בְּסִיגַרְיָה.
בְּעוֹדֵנוּ מְעַשְּׁנִים בְּנַחַת, הִגַּעְנוּ אֶל הַמַּחְלָקָה הַמְּיוּחֶדֶת. כְּשֶׁעָבַרְנוּ דֶּרֶךְ הֶחָצֵר, נִזְכַּרְתִּי בַּחֲטָף בְּכָל חֲטָאַיי. הִתְבָּרֵר – יֵשׁ שְׁלוֹשָׁה.
1. בִּשְׁנַת 1907 קִיבַּלְתִּי שְׁנֵי רוּבָּלִים וַחֲמִישִּׁים קוֹפֶּיְיקוֹת לִקְנִיַּית סֵפֶר לִימּוּד בְּפִיזִיקָה שֶׁל קְרַיְיבִיץ', בִּזְבַּזְתִּי אוֹתָם עַל רְאִינוֹעַ.
2. בִּשְׁנַת 1913 הִתְחַתַּנְתִּי, בְּנִיגּוּד לִרְצוֹנָהּ שֶׁל אִמִּי.
3. בִּשְׁנַת 1921 כָּתַבְתִּי אֶת הַפִילִיטוֹן הַמְּפוּרְסָם הַהוּא.
הַמַּחֲזֶה? סָלְחוּ לִי, אַךְ אוּלַי כְּתִיבַת מַחֲזֶה אֵינָהּ פֶּשַׁע כְּלָל? לְהֶפֶךְ.
לִידִיעַת הַצִּיבּוּר שֶׁלֹּא הָיָה בַּמַּחְלָקָה הַמְּיוּחֶדֶת: חֶדֶר גָּדוֹל, שָׁטִיחַ בְּמֶרְכָּזוֹ, שׁוּלְחַן כְּתִיבָה מִפְלַצְתִּי, בְּגוֹדֶל שֶׁלֹּא יִיתּוֹאַר, שְׁמוֹנָה מַכְשִׁירֵי טֵלֵפוֹן בְּצוּרוֹת הַנְדָּסִיּוֹת שׁוֹנוֹת, שֶׁמְּחוּבָּרִים אֲלֵיהֶם חוּטִים בְּצֶבַע יָרוֹק, כָּתוֹם וְאָפוֹר, וּלְשׁוּלְחָן יוֹשֵׁב אִישׁ קָטָן בְּמַדֵּי צָבָא, וּפָנָיו נְעִימִים מְאוֹד.
צַמְּרוֹת עֲבוֹתוֹת שֶׁל עֲצֵי עַרְמוֹנִים נִרְאִים מִבַּעַד הַחַלּוֹנוֹת הַפְּתוּחִים. בָּרֶגַע שֶׁרָאָה אוֹתִי, רָצָה הַיּוֹשֵׁב לַשּׁוּלְחָן לְשַׁנּוֹת אֶת הַבָּעָתוֹ מַנְעִימָה לְבִלְתִּי יְדִידוּתִית וְלֹא נְעִימָה, אַךְ הַדָּבָר עָלָה בְּיָדוֹ רַק לְמֶחֱצָה.
הוּא הוֹצִיא מִמְּגֵרַת הַשּׁוּלְחָן תַּצְלוּם וְהֵחֵל לְהִתְבּוֹנֵן בּוֹ וּבִי לְסֵירוּגִין.
"אָה, לֹא. זֶה לֹא אֲנִי," הִזְדָּרַזְתִּי לוֹמַר.
"אֶת הַשָּׂפָם אֶפְשָׁר לְגַלֵּחַ," עָנָה הַנֶּחְמָד בֵּטוֹן מְהוּרְהָר.
"כֵּן, אֲבָל אִם מִתְבּוֹנְנִים הֵיטֵב," אָמַרְתִּי, "רוֹאִים שֶׁשַּׁעֲרוֹ שָׁחוֹר כְּמוֹ מִשְׁחַת נַעֲלַיִים, וְגִילּוּ אַרְבָּעִים וְחָמֵשׁ בְּעֵרֶךְ. וְאִילּוּ אֲנִי בְּלוֹנְדִּינִי בֶּן עֶשְׂרִים וּשְׁמוֹנֶה."  
"צֶבַע?" שָׁאַל הַקָּטָן בְּהִיסּוּס.
"וְהַקָּרַחַת? וְחוּץ מִזֶּה, תַּבִּיט בָּאַף מִקָּרוֹב. בְּבַקָּשָׁה מִמְּךָ, שִׂים לֵב לְאַף."
הַקָּטָן הִבִּיט בְּאֵפִי וּנְמַלֵּא יֵיאוּשׁ.
"נָכוֹן. לֹא דּוֹמֶה."
הִשְׂתָּרְרָה שְׁתִיקָה, וְקֶרֶן שֶׁמֶשׁ פִּיזְּזָה בְּקֶסֶת הַדְּיוֹ.
"אַתָּה רוֹאֵה חֶשְׁבּוֹן?"
"אֱלוֹהִים יִשְׁמוֹר."
שְׁתִיקָה. וְצַמְּרוֹת הָעַרְמוֹנִים. תִּקְרָה מְפוּסֶּלֶת. קוֹפְיְדוֹנִים.
"וּלְשֵׁם מָה אַתָּה נוֹסֵעַ לְטִיפְּלִיס? תַּעֲנֶה מַהֵר, בְּלִי לַחֲשׁוֹב," יָרָה בַּמְּהִירוּת הַקָּטָן.
"לְשֵׁם הֲפָקַת הַמַּחֲזֶה הַמַּהְפְּכָנִי שֶׁלִּי," יָרִיתִי בִּמְהִירוּת בִּתְשׁוּבָה.
הַקָּטָן פָּתַח אֶת פִּיו, נִרְתַּע לְאָחוֹר, הִזְדַּהֵר כּוּלּוֹ בְּקֶרֶן שֶׁמֶשׁ.
"אַתָּה מְחַבֵּר מַחֲזוֹת?"
"כֵּן. בְּלֵית בְּרֵירָה."
"תִּרְאֶה אוֹתְךָ. וְהַמַּחֲזֶה שֶׁכָּתַבְתָּ, טוֹב?"
הָיָה מַשֶּׁהוּ בֵּטוֹן שֶׁלּוֹ, מַשֶּׁהוּ שֶׁיָּכוֹל הָיָה לָגַעַת לְלִבּוֹ שֶׁל כָּל אֶחָד, אֲבָל לֹא לְלִבִּי. אֲנִי חוֹזֵר, מַגִּיעוֹת לִי עֲבוֹדוֹת כְּפִיָּיה. הִסְתַּרְתִּי אֶת מַבָּטִי, וְאָמַרְתִּי:
"כֵּן, טוֹב."
כֵּן. כֵּן. כֵּן. זֶה הַפֶּשַׁע הָרְבִיעִי, וְהַחֲמוֹר מִכּוּלָּם. לוֹ חָפַצְתִּי לְהִישָּׁאֵר נְקִי כַּפַּיִים בִּפְנֵי הַמַּחְלָקָה הַמְּיוּחֶדֶת, הָיִיתִי צָרִיךְ לַעֲנוֹת כָּךְ:
"לֹא. זֶה לֹא מַחֲזֶה טוֹב. זֶה – זֶבֶל. אֲנִי פָּשׁוּט מְאוֹד רוֹצֶה לְהַגִּיעַ לְטִיפְּלִיס."
הִבַּטְתִּי בְּחַרְטוֹמִי הַמַּגָּפַיִים הַקְּרוּעִים שֶׁלִּי וְשָׁתַקְתִּי. הִתְעַשַּׁתִּי כְּשֶׁהַקָּטָן נָתַן בִּידֵי סִיגַרְיָה וְאֶת אַשְׁרַת הַנְּסִיעָה שֶׁלִּי.
הַקָּטָן אָמַר לָזֶה עִם הָרוֹבֶה:
"תְּלַוֶּוה אֶת הַסּוֹפֵר הַחוּצָה."

הַמַּחְלָקָה הַמְּיוּחֶדֶת! תִּשְׁכְּחִי מֵהָעִנְיָין! אַתְּ רוֹאָה, הִתְוַודֵּיתִי. פָּרַקְתִּי מֵעָלַי נָטַל אַשְׁמָה שֶׁל שָׁלוֹשׁ שָׁנִים. מָה שֶׁעוֹלַלְתִּי כָּאן, גָּרוּעַ בְּעֵינֵי מֵחַבָּלָה, מִפְּעִילוּת אַנְטִי-מַהְפְּכָנִית וּמִמְּעִילָה בַּתַּפְקִיד.
עִם זֹאת תִּשְׁכְּחִי!!!



אוֹמְרִים שֶׁבִּשְׁנַת 1924 אֶפְשָׁר הָיָה לְהַגִּיעַ מִוּוֹלדִיקַוְוקָז לְטִיפְּלִיס בְּקַלּוּת: לִשְׂכּוֹר מְכוֹנִית בְּוַולְדִּיקַוְוקָז וְלִנְסוֹעַ בַּדֶּרֶךְ הַצְּבָאִית-הַגֵּאוֹרְגִּית, דֶּרֶךְ יָפָה לְהַפְלִיא.  מָאתַיִים וְעֶשֶׂר וְרִסְטָאוֹת בִּלְבַד. אֲבָל בִּשְׁנַת 1921 עֶצֶם הַמִּילָּה "לִשְׂכּוֹר" נִשְׁמְעָה בְּוַולְדִּיקַוְוקָז כְּמוֹ מִילָּה בְּשָׂפָה זָרָה.
בִּכְדֵי לִנְסוֹעַ הָיָה עָלֶיךָ לָלֶכֶת עִם הַשְּׂמִיכָה וּפְתִילִיַּית הַנֵּפְט לְתַחֲנַת הָרַכֶּבֶת וְשָׁם לִתְעוֹת בֵּין הָרְצִיפִים וּלְחַפֵּשׂ בֵּין קְרוֹנוֹת הַמַּשָּׂא הָרַבִּים שֶׁהוּסְבוּ לִקְרוֹנוֹת נוֹסְעִים. בְּעוֹדִי מוֹחֶה זֵיעָה, רָאִיתִי בָּרְצִיף מִסְפַּר 7 לְיַד קָרוֹן פָּתוּחַ, אִישׁ בְּנַעֲלֵי בַּיִת, בַּעַל זָקֵן דְּמוּי מְנִיפָה. הוּא שָׁטַף קוּמְקוּם וְחָזַר עַל הַמִּילָּה "בָּאקוּ".
"קַח אוֹתִי אִיתְּךָ," בִּיקַּשְׁתִּי.
"לֹא אֶקַּח," עָנָה הַמְּזוּקָּן.
"בְּבַקָּשָׁה, לְמַעַן הֲפָקַת מַחֲזֶה מַהְפְּכָנִי," אָמַרְתִּי.
"לֹא אֶקַּח."
הַמְּזוּקָּן לָקַח אֶת הַקּוּמְקוּם וְטִיפֵּס עַל גַּבֵּי קֶרֶשׁ לְתוֹךְ הַקָּרוֹן. הִתְיַישַּׁבְתִּי עַל שְׂמִיכָה לְיַד הַמְּסִילָּה הַחַמָּה וְהִדְלַקְתִּי סִיגַרְיָה. חוֹם עַז, מַחֲנִיק, מִילֵּא אֶת הָרְוָוחִים שֶׁבֵּין הַקְּרוֹנוֹת, וְהִרְוֵויתִי אֶת צִימְאוֹנִי מִבֶּרֶז שֶׁעַל יַד הַפַּסִּים. לְאַחַר מִכֵּן שׁוּב הִתְיַישַּׁבְתִּי וְהִרְגַּשְׁתִּי אֵיךְ הַקָּרוֹן מִתְנַשֵּׁף וְקוֹדֵחַ. הַזָּקֵן הֵצִיץ.
"אֵיזֶה מַחֲזֶה?" הוּא שָׁאַל.
"הִנֵּה."
פָּתַחְתִּי אֶת הַשְּׂמִיכָה וְהוֹצֵאתִי אֶת הַמַּחֲזֶה.
"כַּתֶּבֶת בְּעַצְמֵךְ?" שָׁאַל בְּחוֹסֶר אֵמוּן בַּעַל הַקָּרוֹן.
"עִם גֶּנְזוֹלַיִיב."
"לֹא שָׁמַעְתִּי עָלָיו."
"אֲנִי מוּכְרָח לִנְסוֹעַ."
"אֲנִי מְצַפֶּה לְעוֹד שְׁנַיִים. אִם לֹא יָבוֹאוּ אָז אוּלַי אֶקַּח אוֹתְךָ. רַק אַל תַּחֲשׁוֹב לַזָּמוּם עַל הַדַּרְגָּשׁ. אַל תַּחֲשׁוֹב, שֶׁאִם כַּתֶּבֶת מַחֲזֶה, אַתָּה יָכוֹל לַעֲשׂוֹת פֹּה תַּרְגִּילִים. הַנְּסִיעָה עוֹד אֲרוּכָּה, וַאֲנַחְנוּ עַצְמֵנוּ מֵהַוַּועֲדָה לְחִינּוּךְ פּוֹלִיטִי."
"אֲנִי לֹא אֶזְמוֹם," אָמַרְתִּי, וְחַשְׁתִּי מַשָּׁב שֶׁל תִּקְוָוה בְּחוֹם הַצּוֹרֵב, "אֲנִי יָכוֹל לִישׁוֹן עַל הָרִצְפָּה."
הַמְּזוּקָּן הַיִּשּׁוּב עַל הַדַּרְגָּשׁ אָמַר:
"אַסְפָּקָה יֵשׁ לְךָ?"
"יֵשׁ לִי קְצָת כֶּסֶף."
הַמְּזוּקָּן הִרְהֵר.
"זֶה מָה שֶׁנַּעֲשָׂה... אֲצָרֵף אוֹתְךָ לְקִצְבַּת הַמָּנוֹת שֶׁלָּנוּ לַנְּסִיעָה. אֲבָל תִּצְטָרֵךְ לְהִשְׁתַּתֵּף בְּעִיתּוֹן הָרַכֶּבֶת שֶׁלָּנוּ. מָה תּוּכַל לִכְתּוֹב בָּעִיתּוֹן?"
"מָה שֶׁתִּרְצוּ –" הִבְטַחְתִּי. לָקַחְתִּי לְחָזְקָתִי אֶת מְנַת הָאַסְפָּקָה שֶׁלִּי וְלָעַסְתִּי קְרוּם לֶחֶם.
"אֲפִילּוּ פִילִיטוֹן?" הוּא שָׁאַל, וְרָאוּ עַל פָּנָיו שֶׁהוּא חוֹשֵׁב שֶׁאֲנִי שֶׁקֶּרֶן.
"פִילִיטוֹן –זֹאת הַמּוּמְחִיּוּת שֶׁלִּי."
שָׁלוֹשׁ בְּרִיּוֹת הוֹפִיעוּ בְּצֵל הַדַּרְגָּשִׁים וְזוּג רַגְלַיִים יְחֵפוֹת אֶחָד. כּוּלָּם הִבִּיטוּ בִּי.
"פְיוֹדוֹר! יֵשׁ פֹּה דַּרְגָּשׁ אֶחָד פָּנוּי. סְטֵפָנוֹב לֹא יָבוֹא, בֵּן שֶׁל זוֹנָה, אָמְרוּ הָרַגְלַיִים בְּקוֹל בָּס, אַכְנִיס אֶת הֶחָבֵר פִילִיטוֹנִיסְט."
"טוֹב, תַּכְנִיס," אָמַר פְיוֹדוֹר בַּעַל הַזָּקֵן בְּפִיזּוּר דַּעַת. "וְאֵיזֶה פִילִיטוֹן תִּכְתּוֹב?"
"הַנַּוּוֹדִים הַנִּצְחִיִּים."
"אֵיךְ זֶה יַתְחִיל?" שֶׁאֵלּוּ הַדַּרְגָּשִׁים. "בּוֹא, תַּעֲלֶה אֵלֵינוּ לִשְׁתּוֹת תֶּה."
"הַנַּוּוֹדִים הַנִּצְחִיִּים, זֶה טוֹב מְאוֹד," הֵגִיב פְיוֹדוֹר, וְחֶלֶץ אֶת מַגָּפָיו. "הָיִיתָ יָשָׁר אוֹמֵר שֶׁאַתָּה כּוֹתֵב פִילִיטוֹן, בִּמְקוֹם לָשֶׁבֶת שְׁעָתַיִים עַל הַמְּסִילָּה. תִּצְטָרֵף אֵלֵינוּ."
עֶרֶב כַּבִּיר וּמוּפְלָא מַחֲלִיף אֶת הַיּוֹם הַלּוֹהֵט בְּוַולְדִּיקַוְוקָז. שׁוּלִי הָעֶרֶב הֵם הֶהָרִים הַכְּחַלְחַלִּים. עָשָׁן הָעֶרֶב מִסְתַּלְסֵל עַל דַּפְנוֹתֵיהֶם. תַּחְתִּית הַקְּעָרָה – מִישׁוֹר. וּלְאוֹרֶךְ הַתַּחְתִּית הֵחֵלּוּ לְשַׁקְשֵׁק וְלָנוּעַ הַגַּלְגַּלִּים. הַנַּוּוֹדִים הַנִּצְחִיִּים.
הֱיֵה שָׁלוֹם לְנַצֵּחַ, גֶּנְזוֹלַיִיב.
הַיי שָׁלוֹם, וָולְדִּיקַוְוקָז!





כִּינּוּי עַתִּיק לַמִּסְעָדוֹת וּמִסְבָּאוֹת בְּקַוְוקָז וּבְקָרִים 

https://www.shortstoryproject.com/he/story/%d7%91%d7%95%d7%94%d7%9e%d7%94/
#אַבְּסוּרְד#הוּמוֹרִיסְטִי#כְּתִיבָה#מַסַּע#קְלָאסִיקָה#רוּסִיהַהְסוֹבְיֵיטִית