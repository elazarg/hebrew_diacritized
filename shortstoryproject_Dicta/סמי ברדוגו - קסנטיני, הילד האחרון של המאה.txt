יוֹתֵר לֹא הָיָה אֶפְשָׁר לְהַרְשׁוֹת לְכֶתֶם לְהַמְשִׁיךְ לְהִתְפַּשֵּׁט עַל הַקִּיר. שׁוּלְחַן־הַכְּתִיבָה שֶׁלִּי צָמוּד לַקִּיר הַזֶּה, וְעֵינֵי שֶׁהִבִּיטוּ בּוֹ הָיוּ קְרוֹבוֹת מִדַּי אֶל הַכֶּתֶם. לֹא הִצְלַחְתִּי לְהַבְחִין אִם הָלַךְ וְהִתְרַחֵב מַמָּשׁ בְּכָל יוֹם, אֲבָל בְּסוֹפֵי־שָׁבוּעַ, בְּסִיכּוּם שֶׁל שִׁבְעָה יָמִים, הָיָה בָּרוּר שֶׁגָּדַל וְגָדֵל. כָּךְ חָלְפוּ כִּמְעַט עֲשָׂרָה שָׁבוּעוֹת, וַאֲנִי יָדַעְתִּי שֶׁמִּתְקָרֵב הָרֶגַע שֶׁאֶצְטָרֵךְ לְטַפֵּל בְּכֶתֶם. כִּי כַּמָּה אֶפְשָׁר לִדְחוֹת תַּקָּלוֹת שֶׁמִּתְרַגְּלִים אֲלֵיהֶן, וְעִם הַזְּמַן אַף מְפִיקִים מֵהֵן נִינּוֹחוֹת מְסוּיֶּמֶת בַּבַּיִת וּבְגוּף? זֹאת הָיְתָה הַסַּכָּנָה שֶׁאוֹתָהּ נִיסִּיתִי לִמְנוֹעַ מֵעַצְמִי, וְכִמְעַט כָּשַׁלְתִּי בְּכָךְ, מִשּׁוּם שֶׁהֲנָאָה־נִרְדֶּמֶת כָּלְשֶׁהִי חָזְרָה וְהִתְעוֹרְרָה בִּדְמֵי הוֹדוֹת לַקִּלְקוּל שֶׁהִתְהַוּוֹה בַּקִּיר. אוּלַי אַף עוֹדַדְתִּי בְּתוֹכִי אֶת הִתְפַּשְּׁטוּת הַכֶּתֶם, כְּאִילּוּ שָׁאַפְתִּי לִרְאוֹת עַד לְהֵיכָן יַגִּיעַ וְאֵיךְ וּמָתַי יְכַסֶּה אֶת הַצֶּבַע הַיָּבֵשׁ שֶׁעוֹד נוֹתַר. לַשָּׁוְוא קִיוִּויתִי לְעֶזְרָה, וִימֵי הַהוֹוֶה הָיוּ בִּשְׁבִילִי הוֹכָחָה שֶׁהַזְּמַן הַנּוֹכְחִי אֵינוֹ לְטוֹבָתוֹ שֶׁל שׁוּם אָדָם. הָיָה בָּרוּר לִי: הַתְּקוּפָה שׁוֹנָה וּמִשְׁתַּנָּה. לָכֵן גַּם הִתְחַדְּדוּ בִּי הַתְּהִיּוֹת – הַאִם יִגְרוֹם הַכֶּתֶם לַקִּיר לִיפּוֹל? מָה יָכוֹל לִהְיוֹת הַנֶּזֶק הַגָּדוֹל בְּיוֹתֵר שֶׁיַּעֲשֶׂה לִי? מִי יִצְטָרֵךְ לְהִתְעָרֵב וּלְהַצִּיעַ פִּתְרוֹן מִקְצוֹעִי? כַּמָּה כֶּסֶף אֲשַׁלֵּם תְּמוּרָתוֹ?
אַךְ יוֹתֵר מִכָּל, עָיַיפְתִּי מִן הַכֶּתֶם וְנוֹאַשְׁתִּי. הָיָה קָשֶׁה לְדַמְיֵין אוֹתִי מְבַצֵּעַ פְּעוּלָּה אַחַת נֶגְדּוֹ. לֹא יָכוֹלְתִּי לֶאֱסוֹף אֶת מַחְשְׁבוֹתַי וּלְהָבִין כֵּיצַד אֲנִי מַתְחִיל לִיזוֹם שִׁינּוּיִים. הָרֵיחַ הַטָּחוּב, שֶׁהִתְרַכֵּז בַּקִּיר הַמִּשְׁתַּנֶּה לְנֶגֶד עֵינַי וְהִתְפַּזֵּר מִמֶּנּוּ אֶל חֲלַל הַדִּירָה, כִּמְדוּמֶּה מוֹסֵס אוֹתִי, חָדַר לְתוֹכִי כְּמוֹ סַם אֲוִוירִי שֶׁמַּרְפֶּה אֶת הָאֵיבָרִים וְשׁוֹלֵחַ אוֹתִי לְהִיזָּרֵק עַל הַסַּפָּה, וַאֲנִי מַרְשֶׁה לְנַפְשִׁי לְוַותֵּר, נִתְמָךְ בְּכָרִיּוֹת וְנוֹשֵׁם אֶת הַנִּיחוֹחַ הֶעָבֵשׁ, וְאָז, בְּמַצָּב שֶׁל שְׁכִיבָה מוּל הַחַלּוֹן, שׁוּב וָשׁוּב מַחֲזִיר אוֹתִי הָרֵיחַ אֶל הֶעָלִים שֶׁנָּשְׁרוּ בֶּעָבָר, בַּמֵּאָה הַקּוֹדֶמֶת, כְּשֶׁעוֹד הָיָה חוֹרֶף בָּאָרֶץ הַזֹּאת. הָיִיתִי בֶּעָבָר הַזֶּה בְּיַלְדוּתִי וּבִנְעוּרַי, וְזָכַרְתִּי אֶת הֶעָלִים הַהֵם שֶׁנִּשְׁאֲרוּ לָנוּחַ עַל הָאֲדָמָה וְהִתְרַכְּכוּ עִם הַזְּמַן. גֶּשֶׁם הָיָה נוֹזֵל עֲלֵיהֶם, פַּעַם בָּמָתְךָ וּפַעַם בְּטִפְטוּף מָדוּד, וּבְיַחַד עִם הָאֲדָמָה הַלַּחָה הֵם הֵפִיצוּ מַמָּשׁ אֶת הָרֵיחַ הַזֶּה, שֶׁעַכְשָׁיו הִפְתִּיעַ אוֹתִי בְּנוֹכְחוּתוֹ הַמִּתְחַדֶּשֶׁת סְבִיבִי בַּדִּירָה הַשְּׂכוּרָה הַסְּגוּרָה שֶׁבִּקְצֵה הָרְחוֹב הָעִירוֹנִי.
לְאַחַר חוֹדְשַׁיִים־וָחֵצִי, כְּשֶׁהוֹפִיעַ כֶּתֶם רִאשׁוֹן גַּם בְּתִקְרַת חֲדַר־הַשֵּׁירוּתִים הַקָּטָן, הַמְּמוּקָּם בְּצִדּוֹ הָאַחֵר שֶׁל הַקִּיר שֶׁל שׁוּלְחַן־הַכְּתִיבָה, הִרְגַּשְׁתִּי כִּי הַדָּבָר הוּא כְּבָר מֵעַל לְכוֹחוֹתַי. כָּעֵת שְׁנֵי קִירוֹת נְגוּעִים, אָנֹכִי וְאוֹפְקִי. הַהִתְפַּשְּׁטוּת הַמִּשְׁתַּלֶּטֶת הָיְתָה גְּלוּיָה וּבְרוּרָה, וּבוֹ־בַּזְּמַן כֹּה נִסְתֶּרֶת וּמְתוּחְכֶּמֶת בְּכוֹחָהּ לִפְלוֹשׁ עוֹד וְעוֹד. לֹא יָכוֹלְתִּי לְהָבִין אוֹתָהּ, לֹא הָיָה לִי אֲפִילּוּ קְצֵה מֵידָע כְּדֵי לְהִתְחַקּוֹת אַחַר מְקוֹר הַפְּלִישָׁה. תְּנוּעָתָם הַמִּתְקַדֶּמֶת שֶׁל הַכְּתָמִים הַמְּפוֹאָרִים בִּשְׁנֵי הַחֲלָלִים שֶׁל הַדִּירָה הָיְתָה מְסוּדֶּרֶת וְעִקְבִית, וְעוּבְדָּה זוֹ עוֹד הֶעֱצִימָה אֶת הַתִּסְכּוּל וְאֶת חוֹסֶר־הָאוֹנִים לְמוּלָם. וּמַהֵר מְאוֹד זִיהִיתִי אֶת הַקּוֹשִׁי הַנּוֹסָף הַגָּדוֹל שֶׁאִייֵּם עָלַי: הַשֶּׁקֶט שֶׁל הַהִתְפַּשְּׁטוּת.
אֲנִי יוֹדֵעַ אֵיזֶה יֵיאוּשׁ מֵצִיף אוֹתִי כַּאֲשֶׁר הַדְּבָרִים הַדּוֹמְמִים מְקַבְּלִים חַיִּים מִשֶּׁלָּהֶם, אֲבָל לֹא מַשְׁמִיעִים אֲפִילּוּ רַחַשׁ. וְכָכָה הִתְפַּתְּחוּ לָהֶם הַכְּתָמִים; לְלֹא קוֹל, וְרַק בְּרֵיחַ כָּבֵד, הֵם הִתְפָּרְשׁוּ עַל שְׁנֵי הַקִּירוֹת, וְהַלָּלוּ נִכְנְעוּ לָהֶם כְּמוֹ חַיּוֹת חַלָּשׁוֹת שֶׁנִּלְכְּדוּ בְּשִׁינֵּיהֶם שֶׁל טוֹרְפִים רְעֵבִים. מָה עוֹשִׂים נֶגֶד כֶּתֶם חֲרִישִׁי וְקִיר שֶׁעָלוּל לְהִתְפּוֹרֵר וּלְהִתְמוֹטֵט? שְׁנֵיהֶם מַמָּשׁ נָשְׁמוּ אִתִּי. כּוֹחָם הַשָּׁקֵט חִילְחֵל וְהָפַךְ אֶת הַהַפְרָעָה בַּדִּירָה לַקִּיבָּעוֹן שֶׁהִתְיַישֵּׁב בָּהּ וּבִי.
בְּרוֹב יְמוֹת הַשָּׁבוּעַ, לְאַחַר שֶׁנִּכְנַסְתִּי מִן הָרְחוֹב הַסּוֹאֵן־לְמֶחֱצָה וְנִסְגַּרְתִּי בִּמְקוֹמִי, הִתְאַמַּצְתִּי לַחֲשׁוֹב מָה עָלַי לַעֲשׂוֹת עִם הַזְּמַן הַנִּכְלָא שֶׁלִּי, כֵּיצַד עָלַי לִפְעוֹל בְּהִיגָּיוֹן נָכוֹן הַמְּבַקֵּשׁ לְהַבְדִּיל אֶת עַצְמוֹ מִן הָעִיר הַנִּשְׂרֶכֶת, שֶׁנֶּאְטְמָה בַּחוּץ מִיָּד עִם טְרִיקַת הַדֶּלֶת. עוֹד קוֹדֶם־לָכֵן, בְּמַדְרֵגוֹת הַבִּנְיָין, הִרְגַּשְׁתִּי אֶת עִירִי וַאֲנָשֶׁיהָ נֶאֱחָזִים רַק בְּנִיסְיוֹנוֹתֵיהֶם לִצְבּוֹר עָתִיד, שֶׁאֵינוֹ תְּמוּנַת־שְׁוָוא בְּעֵינֵיהֶם, וְאֵינָם שָׂמִים לֵב לַהֹוֶוה הַמִּתְפּוֹרֵר שֶׁסְּבִיבָם. אֲבָל בִּפְנִים, בְּתוֹךְ דִּירָה שֶׁהִיא שֶׁלִּי רַק בְּדִיבּוּר וּבְמַחֲשָׁבָה, בִּרְגָעִים אֵלֶּה שֶׁל כְּנִיסָה אֵלֶיהָ, דָּרַשׁ הַהוֹוֶה שֶׁאֶתְיַיחֵס אֵלָיו וְלֹא הִרְפָּה, אוּלָם גּוּפִי נִכְנַע לְרִפְיוֹן וְהִתְמַסֵּר מִיָּד לָרָצוֹן לַעֲצוֹר, דָּרַשׁ לְהַפְסִיק כָּל פְּעוּלָּה. צָעַדְתִּי כַּמָּה צְעָדִים מִן הַדֶּלֶת אֶל הַמִּסְדְּרוֹן הַקָּצָר, וּבְסוֹפוֹ נִשְׁעַנְתִּי לְלֹא תְּזוּזָה אֶל הַמַּשְׁקוֹף וְנֶחְשַׂפְתִּי אֶל עוֹצְמָתוֹ הַגּוֹבֶרֶת שֶׁל הַהוֹוֶה, וּבִנְקוּדָּה זוֹ, מוּל חֲלַל הַדִּירָה הַקְּטַנָּה וְהַסַּפָּה שֶׁעָמְדָה בְּמֶרְכָּזוֹ, כְּבָר הוּכֵּיתִי בִּתְחוּשַׁת חִידָּלוֹן מוּחְלָט, אַךְ גַּם יִיחַלְתִּי כָּל־כָּךְ לְהַפְסִיק אֶת הַמַּצָּב. הָיָה מוּזָר שֶׁשְּׁנֵי אֵלֶּה פָּעֲלוּ בִּי יַחַד: הַכִּישָּׁלוֹן שֶׁל הַגּוּף הַכָּמֵהַּ לֹא לָזוּז, וְהַדַּחַף לְשִׁינּוּי. הֵבַנְתִּי שֶׁהַכֹּל תָּלוּי בְּכֶתֶם.
אַחֵר־כָּךְ הִצְלַחְתִּי לְהָבִיא אֶת עַצְמִי אֶל הַסַּפָּה וְשָׁכַבְתִּי דָּבוּק אֶל הָאָרִיג הָאֲפַרְפַּר בָּעֵינַיִים כִּמְעַט עֲצוּמוֹת. זִיכְרוֹן הֶעָלִים הַנּוֹשְׁרִים הַיְּשָׁנִים תָּמִיד הוֹפִיעַ בְּרָאשֵׁי בַּתְּחִילָּה, אַךְ עַד מְהֵרָה נֶעֱלַם לִזְמַן־מָה, כִּי מִבַּעַד לַחַלּוֹן שָׁמַעְתִּי אֶת קוֹלוֹ שֶׁל הָעֶרֶב הַמִּתְקָרֵב, הַמְּקוּבָּע וּמְמוּשְׁמָע לְעִירוֹנִיּוּתוֹ: צְפִירוֹת מִזְדַּמְּנוֹת שֶׁל מְכוֹנִיּוֹת, אִשָּׁה מְדַבֶּרֶת אֶל יֶלֶד, נָתִיב עָמוּם שֶׁל מָטוֹס בַּשָּׁמַיִים, נְבִיחָה שֶׁל כֶּלֶב שֶׁהוֹפֶכֶת לִילָלָה, מַשָּׂאִית מַשְׁמִיעָה בִּיפּ־בִּיפּ־בִּיפּ בִּנְסִיעַת רֵוֵורְס, אוֹטוֹבּוּס מְטַרְטֵר מָנוֹעַ לִפְנֵי רַמְזוֹר, שְׁנֵי קוֹלוֹת גַּבְרִיִּים שֶׁמְּנַהֲלִים שִׂיחַת רְחוֹב בַּעֲמִידָה, וְקוֹל שֶׁל אִשָּׁה צְעִירָה מַחֲזִיר לָהֶם אֶת הַמִּלָּה 'תְּשׂוּאָה' לְפָחוֹת פַּעֲמַיִים. כָּכָה, עֶרֶב רָגִיל. פְּעִילוּת הַקּוֹלוֹת רִיחֲפָה בְּאֵזוֹר הַדִּירָה, עָטְפָה אוֹתָהּ, אֲבָל בְּתוֹךְ הַדִּירָה עַצְמָהּ הָיָה שֶׁקֶט מוּחְלָט. אֲנִי הֲרֵי לֹא דִּיבַּרְתִּי, וּצְלִילִים לֹא הִשְׁמַעְתִּי, רַק שִׁכְבָתִי פָּגוּעַ וְרָפוּי.
זֶה הָיָה הַנּוֹהַג שֶׁל מֵחַיָּיתִי הַסְּגוּרָה בָּחוֹדָשִׁים הָאַחֲרוֹנִים. הוּא הִתְקַבֵּל בְּמוֹחִי וְלֹא הָיָה נִיתָּן לְשַׁנּוֹתוֹ. אֲבָל חַשְׁתִּי שֶׁלְּעוּמָּתִי הַכֶּתֶם דַּוְוקָא עוֹבֵד וְעוֹבֵד, וְכָמוֹהוּ גַּם שְׁנֵי הַקִּירוֹת הַמְּשַׁתְּפִים עִמּוֹ פְּעוּלָּה בַּעַל־כּוֹרְחָם. בְּמֶשֶׁךְ חֲמִישָּׁה חוֹדָשִׁים וְיוֹתֵר כִּמְעַט לָעַגְתִּי לְעַצְמִי עַל חוֹסֶר הַמַּעַשׂ שֶׁלִּי, שֶׁכֵּן הִנַּחְתִּי שֶׁהַהִתְפַּשְּׁטוּת בַּקִּירוֹת מִתְבַּצַּעַת בִּיעִילוּת וּבְקַלּוּת רַבָּה, בְּאוֹפֶן שִׁיטָתִי לְהַפְלִיא, כִּי הָרְטִיבוּת הַפְּנִימִית לֹא טִיפְטְפָה הַחוּצָה אֶלָּא חִילְחֲלָה עַרְמוּמִית חֶרֶשׁ בַּמַּעֲמַקִּים, בְּכָל קְרָבָיו שֶׁל הַבְּלוֹק וְעַד לַטִּיחַ, וְעַד לַצֶּבַע שֶׁעֲדַיִין לֹא הִתְקַלֵּף וְרַק הָפַךְ כֵּהֶה יוֹתֵר (יָכוֹלְתִּי לְדַמְיֵין אֶת הַמִּרְקָם הַקִּירִי וְלִרְצוֹת לִבְחוֹן אוֹתוֹ בְּעֵינֵי רֶנְטְגֶּן) – וְאִילּוּ אֲנִי, אָבוּד וְרָחוֹק מִן הַתְּפוּקָה הַחֲרוּצָה הַזֹּאת, נוֹתַרְתִּי יְצוּר שְׁמוּט גַּפַּיִים שֶׁאֵין בְּכוֹחוֹ לְבַצֵּעַ כָּל תְּנוּעָה.
כָּךְ קָרָה שֶׁהַכְּתָמִים לִיבְלְבוּ וַאֲנִי עָצַרְתִּי. אוּלַי אַף רָמַסְתִּי שְׁבִיבִים שֶׁל תִּקְוָות. נִכְנַעְתִּי לְכוֹחוֹ שֶׁל הָרֵיחַ וְנִיסִּיתִי לַעֲקוֹף אֶת רָחֲשׁוּ שֶׁל הָעֶרֶב הַחִיצוֹנִי. דַּקּוֹת אֲרוּכּוֹת הֶאֱזַנְתִּי לוֹ בְּלִי רָצוֹן, בָּעֵינַיִים מְרוּקָּנוֹת וּבְגוּף לֹא מְקוּפָּל. לֹא חִיכִּיתִי לְדַבֵּר, עַד אֲשֶׁר הִצְלַחְתִּי לָשׁוּב אֶל תְּמוּנַת הֶעָלִים־הַמֵּתִים שֶׁלִּי. צוּרָתָם הָיְתָה לָרוֹב אֵלִיפְּטִית וְלֹא קְטַנָּה. נִזְכַּרְתִּי אֵיךְ הָיִיתִי דּוֹרֵךְ עֲלֵיהֶם, מוֹחֵץ בְּרַגְלַי אֶת דַּקּוּתָם הַיְּרַקְרַקָּה־נֶעֱלֶמֶת. בִּמְקוֹמָהּ צֶבַע אֶת הֶעָלִים גָּוֶון שֶׁל חוֹם־כֵּהֶה. אֲנִי סָבוּר שֶׁהַדָּבָר קָרָה מַהֵר לְמַדַּי, הִשְׁתַּנּוּת הַצֶּבַע עַל הֶעָלִים הָיְתָה כְּאִילּוּ עוֹבֵר עֲלֵיהֶם מִכְחוֹל בְּדִיּוּק בָּרֶגַע שֶׁבּוֹ אֲנִי עוֹבֵר מֵעֲלֵיהֶם. כָּכָה הָיָה אָז בַּטֶּבַע שֶׁל הַמֵּאָה שֶׁחָלְפָה. חוֹרֶף טוֹב הָיָה פּוֹקֵד אוֹתָהּ בְּכָל שָׁנָה, וּמַיִם הִשְׁקוּ אֶת אַדְמָתָהּ הַפְּרוֹבִינְצְיָאלִית. בַּמֵּאָה הַהִיא הָיְתָה נְפִילָה בְּרִיאָה שֶׁל הֶעָלִים מִן הָעֲנָפִים, וְהֵם לִיוּוּ אוֹתִי בְּכָל דֶּרֶךְ עָפָר. הִישָּׁאֲרוּתָם עַל הַקַּרְקַע נִתְפְּסָה כֹּה שַׁלְוָוה, וְלַמְרוֹת צִבְעָם הַחוֹם־כֵּהֶה, הָיָה לָהֶם, בְּכָל־זֹאת, גַּם אוֹפִי שָׁקוּף, כִּי בְּקַלּוּת רַבָּה הִצְלַחְתִּי לִרְאוֹת אֶת הַנִּימִים הַמְּרוּשָּׁתִים שֶׁל הֶעָלִים. תַּחַת כּוֹבֶד מִשְׁקָלִי הֵם שָׁקְעוּ אֶל הָאֲדָמָה הָרַכָּה, אֲבָל עֲדַיִין נוֹתְרוּ חֲשׂוּפִים, לֹא קְבוּרִים. וְהָיָה נִדְמֶה לִי שֶׁכָּכָה אֲנִי מְשַׁחְרֵר מֵהֶם עוֹד וְעוֹד מִן הָרֵיחַ הַמִּתְפַּזֵּר.
לֹא נִשְׁאַרְתִּי לְצִידָּם, גָּדַלְתִּי וְהִתְרַחַקְתִּי מֵהֶם, אֲבָל אָז, בְּיַלְדוּתִי שֶׁמִּיהֲרָה אֶל הַנְּעוּרִים הַקְּצָרִים, בְּאוֹתָם חוֹרָפִים יָפִים שֶׁהִתְעוֹרְרוּ לִנְשִׁימָה אֲרוּכָּה בַּמֵּאָה הַקּוֹדֶמֶת, חַשְׁתִּי שֶׁהֶעֱלִים מַמְשִׁיכִים לִחְיוֹת עַל הֶעָפָר הַבּוּצִּי גַּם כְּשֶׁאֵינֶנִּי הוֹלֵךְ בֵּינֵיהֶם, וְשֶׁאַף־פַּעַם לֹא אֶהְיֶה עַד לְהִתְפּוֹרְרוּתָם.
כָּעֵת אֲנִי יוֹדֵעַ שֶׁבֵּין כָּל הַהֲלִיכוֹת שָׁם הָיְתָה אַחַת, בְּאַחַד הַיָּמִים, הַהֲלִיכָה הַכִּמְעַט־אַחֲרוֹנָה, שֶׁבְּדִיּוּק בָּהּ נִגְמְרָה הַיַּלְדוּת בָּעוֹלָם. אֵינֶנִּי מְזַהֶה אֵיזוֹ מִכּוּלָּן הִיא הָיְתָה, אַךְ אֲנִי מְשׁוּכְנָע כִּי זֶה קָרָה לִי בְּשָׁעָה שֶׁל אַחֵר־צָהֳרַיִים קָרִיר וְלַחְלוּחִי, עַל גְּבוּל הַפַּרְדֵּס וּלְצַד עֲצֵי הַפֶּרֶא הַשְּׁחוֹרִים־יְרוֹקִי־עַד, שֶׁסְּבִיבָם הָיוּ פְּזוּרִים פִּרְחֵי הַחוֹרֶף. הַרְחֵק מִמֶּנִּי הָיוּ תִּינוֹקוֹת וִילָדִים, שֶׁשָּׁמְעוּ גַּם הֵם אֶת קוֹל שְׁבִירַת הָעֲנָפִים בַּפַּרְדֵּסִים הָאֲחֵרִים וְאֶת נִפְצוּצֵי הֶעָלִים. צְלִילִים אֵלֶּה הוֹדִיעוּ גַּם לָהֶם עַל סוֹפוֹ שֶׁל הַשַּׁחַר הַיַּלְדוּתִי, אַךְ הַקְּטַנִּים מִמֶּנִּי הִתְעַלְּמוּ מִן הַסִּימָן וַעֲדַיִין סָמְכוּ עַל הַטֶּבַע הַהוּא וְעַל טִבְעָם שֶׁלָּהֶם.
קוֹלוֹת מִן הַסּוּג הַזֶּה כְּבָר אֵינָם בָּאָרֶץ. כָּאן, בָּעִיר וּבַדִּירָה, אֵין לַזִּיכָּרוֹן מַשְׁמָעוּת, וְאִם הָיָה רֶגַע נָדִיר שֶׁהֶחְמַצְתִּי, רֶגַע שֶׁלֹּא הִבְחַנְתִּי בּוֹ אָז בֵּין שְׁלַל הֶעָלִים עַל הָאֲדָמוֹת הָרְווּיוֹת – אֲפִילּוּ לִבְכּוֹת אוֹתוֹ אֵינִי יָכוֹל. יַחַד עִם הַמֵּאָה הָאֲבוּדָה וְעִם הַמִּשְׁקָעִים הַנְּדִיבִים שֶׁלָּהּ, שֶׁהוֹלִידוּ אֶת יְרָקוֹת הַטֶּבַע, נִכְחָדִים גַּם הַזִּיכְרוֹנוֹת, וּשְׂרִידֵיהֶם אֵינָם מַצִּיתִים בִּי רָצוֹן לְהִשְׁתַּנּוֹת בַּחֲזָרָה בְּכִיוּוּן הַיָּמִים וְהַשָּׁנִים וְהָעֲשׂוֹרִים הָאַחֲרוֹנִים שֶׁל הָאֶלֶף־תְּשַׁע־מֵאוֹת. בַּמַּחֲשָׁבָה שֶׁפִּיתַּחְתִּי וְנָבַרְתִּי בָּהּ שׁוּב וָשׁוּב הָיוּ לוֹ לָאֶלֶף הַהוּא עֲשׂוֹרִים אַחֲרוֹנִים שֶׁבָּהֶם, לְדַעְתִּי, כְּבָר הֵחֵלּוּ אֲנָשִׁים לְהָפִיק לְקָחִים צְנוּעִים לְגַבֵּי טִיבָם שֶׁל חַיֵּי הָאָדָם הַפְּרָטִי, יִהְיֶה אֲשֶׁר יִהְיֶה. שִׁיכְנַעְתִּי אֶת עַצְמִי שֶׁפָּגַשְׁתִּי אָז יוֹתֵר מֵאָדָם אֶחָד שֶׁהִכִּיר בַּחֲשִׁיבוּתוֹ הַגְּדוֹלָה שֶׁל הַכָּבוֹד הַהֲדָדִי. חָשַׁבְתִּי שֶׁהָיוּ לֹא מְעַטִּים שֶׁהִרְבּוּ לְהִשְׁתַּמֵּשׁ נָכוֹן בְּשָׂפָה עִבְרִית מְדוּבֶּרֶת כְּאֶמְצָעִי הָגוּן לִיצִירַת מַגָּע וּלְהַבָּעַת דֵּעָה, וְאִפְשְׁרוּ מִין זְכוּת־קְדִימָה לְכָל מִי שֶׁבִּיקֵּשׁ אוֹתָהּ. זוֹ הָיְתָה מִצִּידָּם הִתְנַהֲגוּת מְדוּדָה שֶׁאֵינָהּ מוּדַעַת לִתְמִימוּתָהּ, וּבְשֶׁל כָּךְ הָיְתָה אֲמִיתִּית מִכָּל.
וְאִילּוּ הַשְּׁמוּעוֹת הַמּוּפָצוֹת פֹּה־וָשָׁם כַּיּוֹם מִפִּי קְהַל אִמָּהוֹת עִירוֹנִיּוֹת הַמַּשְׁגִּיחוֹת עַל יַלְדֵיהֶן בְּגִינּוֹת צִיבּוּרִיּוֹת מַצְהִיבוֹת, וּמִפִּי צִיבּוּר זְקֵנִים הַיּוֹשְׁבִים עַל סַפְסְלֵי הַמִּדְרָכוֹת הַמְּטוּנָּפוֹת, וְגַם עַל הַסַּפְסָלִים הַחוּמִים וְהַכִּיסְּאוֹת שֶׁהֵם מוֹשָׁב לְעוֹבֵר־אוֹרַח יָחִיד, אֵלֶּה שֶׁנִּשְׁתְּלוּ לָאַחֲרוֹנָה בָּאַקְרָאִיּוּת מְתוּכְנֶנֶת, שֶׁפָּנֶיהָ לִכְאוֹרֶה אֶל עֲתִיד הָעִיר, עַל־פְּנֵי מִדְרָכוֹת שֶׁהוּנְּחוּ מֵחָדָשׁ בְּאָפוֹר וּבְאָדוֹם בְּהִירִים, הַשּׁוֹאֲפִים לַחֲזוֹר בְּהֶקְדֵּם אֶל הַדְּלִיחוּת שֶׁל הַמִּדְרָכוֹת הַיְּשָׁנוֹת – הַשְּׁמוּעוֹת הַמּוּפָצוֹת שָׁם כַּיּוֹם אוֹמְנָם מְעִידוֹת שֶׁהָיוּ כָּאן יָמִים רְאוּיִים, טוֹבִים בְּיוֹתֵר, אֲבָל הָעֶרְגָּה הַנִּלְוֵוית לְקוֹלוֹת הַמְּדַבְּרִים נִשְׁמַעַת בְּאוֹזְנֵי סַרְתָּ־טַעַם וּמְזוּיֶּפֶת, אֲפִילּוּ הַרְסָנִית. עָלַי לָדַעַת: הֶעָבָר חוּסַּל סוֹפִית וְזֶהוּ, וְיֵשׁ לְאַתֵּר אֶת הַנִּיצָּנִים הַחֲדָשִׁים שֶׁל הַהוֹוֶה. וְלָכֵן, בַּיָּמִים שֶׁפָּקְדוּ אוֹתִי בַּשָּׁנָה הָאַחֲרוֹנָה קִיוִּויתִי לִהְיוֹת גַּם מוֹעִיל, לַחֲשׁוֹב עַל הַהַשְׁבָּחָה שֶׁאֶפְשָׁר לְהָפִיק מִתּוֹךְ הַמַּצָּב שֶׁלִּי, מִתּוֹךְ זְמַן הַהוֹוֶה שֶׁלּוֹ, שֶׁנְּטִיָּתִי לְהַאֲמִין רַק לוֹ.
אֲבָל הִתְפַּתְּחוּת חֲדָשָׁה פָּעֲלָה נֶגְדִּי וְלֹא נָתְנָה לִי הִזְדַּמְּנוּת לְמַמֵּשׁ מַהֲלָךְ כָּלְשֶׁהוּ, כִּי יוֹם אֶחָד הוֹפִיעוּ בְּדִירָתִי כְּתָמִים חֲדָשִׁים, כִּתְמֵי מְשַׁנֶּה בְּצוּרַת נְקוּדּוֹת עֲגוּלּוֹת. הַנְּקוּדּוֹת בָּלְטוּ רַק עַל הַכֶּתֶם הָרָחָב, וְלֹא קִישְּׁטוּ אֶת יִתְרַת הַקִּירוֹת בָּעִיגּוֹלְיוּתָן הַמְּעוּוֶּתֶת. הָיָה נִרְאֶה כִּי הַתְּבוּסָה, וְהִרְכַּנְתָּ־הָרֹאשׁ שֶׁלֹּא מִתּוֹךְ כָּבוֹד, שׂוֹרְרוֹת בַּמֶּרְחָב הַצָּפוּף שֶׁל הַדִּירָה. אֲנִי וְהַקִּירוֹת לֹא צָעַקְנוּ אֶת הַתְּחִינָּה הָאַפְסִית וְאֶת הָרַחֲמִים הָעַצְמִיִּים, לֹא הֵנַפְנוּ דֶּגֶל לָבָן. לֹא הָיָה טַעַם בְּכָךְ, כִּי כְּבָר יָדַעְתִּי שֶׁאֵין בָּעִיר הַמֶּרְכָּזִית הַזּוֹ מִי שֶׁיִּשְׁעֶה לְאוֹבְדָנוֹ שֶׁל הַיָּחִיד. הַמָּקוֹם הַזֶּה, כָּךְ הֵבַנְתִּי, אֵינוֹ טוֹרֵחַ עַל רַוְוחָתָם הָאֱנוֹשִׁית שֶׁל הַבִּנְיָין, הָעֵץ, וְעַל הַמִּלִּים הַנִּדְבָּרוֹת, וְעַל הַיְּלָדִים שֶׁמִּתְחַנְּכִים בּוֹ. לָכֵן שִׁינַּנְתִּי שׁוּב וָשׁוּב בֵּינִי לְבֵין עַצְמִי: אֵיזוֹ בְּרֵירָה יֵשׁ לִי עַכְשָׁיו? עִם הַשִּׁכְבָה הַחֲדָשָׁה שֶׁנּוֹסְפָה עַל הַכֶּתֶם יָכוֹלְתִּי לִפְנוֹת רַק אֶל גּוּפִי וְלָגַעַת בּוֹ. רַק כָּךְ דָּחִיתִי אֶת הַצְהָרָתוֹ שֶׁל הַהוֹוֶה, אֶת דְּרִישָׁתוֹ הַתְּקִיפָה: יוֹתֵר אִי־אֶפְשָׁר לָשֵׂאת אֶת הַדָּבָר הַזֶּה, הַמִּשְׁתַּלֵּט עַל דִּירָתְךָ, עַל רֹאשְׁךָ וְעַל חַיֶּיךָ.
בַּעֲרָבִים הִסְתּוֹבַבְתִּי בְּתַחְתּוֹנִים בִּלְבַד בְּכָל מֶרְחַב הַדִּירָה. הִתְחַמְּמוּת הָעִיר וְהָעוֹלָם, וְהֵיעָדְרוּתוֹ שֶׁל חוֹרֶף בְּסִגְנוֹן הַמֵּאָה הַקּוֹדֶמֶת, אִפְשְׁרוּ לִי לְהִתְנַהֵל כָּכָה רוֹב יְמוֹת הַשָּׁנָה. פָּגַשְׁתִּי אֶת דְּמוּתִי הָעֵירוּמָּה בַּמַּרְאֶה שֶׁל חֲדַר־הַשֵּׁינָה, וּבְזוֹ הָאֵלִיפְּטִית שֶׁבְּמִקְלַחַת, וּמִתּוֹךְ מֶחְדַּל הַמַּעֲשִׂים וְחוֹסֶר־הַיְּעִילוּת שֶׁלִּי חִיפַּשְׂתִּי אִישּׁוּשׁ פִיזִי לְקִיּוּמִי. לִיטַּפְתִּי אֶת שְׂעָרוֹת חֵזִי וְצָבַטְתִּי אֶת הַפְּטָמוֹת, וּבָאֲוִויר הַכָּלוּא שֶׁל הַבַּיִת חָדַר לְתוֹכִי בְּקַלּוּת רַבָּה וּבְעוֹצְמָה הָרֵיחַ הַמְּסַחְרֵר שֶׁהֵפִיצוּ הַקִּירוֹת הַלַּחִים, וְכָךְ, בִּמְעַרְבּוֹלֶת הַיֵּיאוּשׁ שֶׁהוֹתִירָה לִי רַק לָגַעַת בַּגּוּף, לְהֵיאָחֵז בִּדְבַר הַחַי הַיָּחִיד שֶׁאֵינוֹ מִתְנַגֵּד לִי – נִיגַּשְׁתִּי לָשֶׁבֶת אוֹ לִשְׁכַּב, וְשָׁלַחְתִּי יָד אֶל בֵּין הָרַגְלַיִים, וְאֵיבְרֵי נַעֲנָה מִיָּד וְהִזְדַּקֵּף לַהֲנָאָתוֹ הַקְּצָרָה. הֵבַנְתִּי אֶת הַצֶּדֶק שֶׁלִּי: זֶה כָּל מָה שֶׁיֵּשׁ לִי, גּוּפִי וְאֵיבְרֵי שֶׁמַּשְׁכִּיחִים מִמֶּנִּי אֶת הַנְּלוֹזוֹת שֶׁנָּפַלְתִּי בְּרָשָׁתָהּ. וְלֹא שֶׁמַּעֲשֵׂה הָאוֹנָנוּת הַיּוֹמִי בֶּאֱמֶת אוֹשַׁשׁ אוֹתִי, אֲבָל חִיכִּיתִי לוֹ בְּכָל פַּעַם מֵחָדָשׁ, בָּנִיתִי לוֹ שִׂיא מִיָּד לְאַחַר שֶׁחַשְׁתִּי אֶת הָעֵירוֹם שֶׁל הַגּוּף, וְאָז שָׁאַפְתִּי שְׁאִיפָה עֲמוּקָּה מִן הָרֵיחַ הַכָּבֵד שֶׁל הַטַּחַב. מִשּׁוּם־מָה הִצְלַחְתִּי כָּךְ לְחַזֵּק אֶת מַעֲמָדִי בַּמָּקוֹם וּבַזְּמַן הָאֵלֶּה, וַאֲפִילּוּ קוֹלוֹת הֶעָרֵב שֶׁנִּסְגְּרוּ לְאִיטָּם בָּרְחוֹב הַסּוֹאֵן שֶׁל הָעִיר הַלֹּא־נִרְגַּעַת שִׁיפְּרוּ אֶת יְדִיעָתִי הַכּוֹאֶבֶת עַל הַזְּמַן שֶׁנִּגְמַר לִפְנֵי אַרְבָּעִים שָׁנָה, וְעַל הָעוּבְדָּה שֶׁהָיִיתִי עַד לוֹ בְּאוֹתָהּ תְּקוּפָה נֶהְדֶּרֶת שֶׁאֵינֶנָּה. עֶצֶם הַיְּדִיעָה הִיא שֶׁהָיְתָה חֲשׁוּבָה וְעֶקְרוֹנִית – לֹא הַכְּאֵב. וְהִנֵּה, דַּוְוקָא בִּגְלַל הַפַּעַר בֵּין אָז לְהַיּוֹם, בִּגְלַל אוֹתוֹ הֶבְדֵּל גָּדוֹל בֵּין הַיָּמִים הַפְּשׁוּטִים הַהֵם, שֶׁאִפְשְׁרוּ שִׂיחָה אִיטִּית וְקֶצֶב טִבְעִי לְחַיָּיו שֶׁל הָאָדָם, לְבֵין הַיָּמִים הָעַכְשָׁוִויִּים, שֶׁאֲנִי וַאֲחֵרִים אֵינֶנּוּ מוֹצְאִים בָּהֶם אֶת יִיעוּדָם וְאֶת הֲנָאָתָם בְּתוֹךְ הַדִּיבּוּר שֶׁל שְׁלַל הַנְּעָרִים וְשֶׁל הוֹרֵיהֶם שֶׁמְּחַקִּים אוֹתָם בַּעַל־כּוֹרְחָם – דַּוְוקָא בִּגְלַל זֶה גַּם הִתְעוֹדַדְתִּי. אוּלַי רַק כָּךְ שָׂרַדְתִּי אֶת הֶחוֹדָשִׁים. הָיוּ פְּעָמִים שֶׁנִּשְׁאַרְתִּי לַעֲמוֹד וּלְהִישָּׁעֵן עַל הַמַּשְׁקוֹף, וְהַקִּיר שֶׁסָּגַר עָלַי מִשְּׂמֹאלִי רַק עוֹדֵד אוֹתִי לְהָסִיר מִמֶּנִּי אֶת הַתַּחְתּוֹנִים וְלָגַעַת בְּעַצְמִי, וְאַגַּב תְּנוּעַת יָדִי, וְתוֹךְ שֶׁאֲנִי מִסְּנִיף לְתוֹכִי אֶת אֵדֵי הָרֵיחַ, חַשְׁתִּי כְּאִילּוּ הַכְּתָמִים עוֹבְדִים שְׁכֶם אֶחָד אִתִּי, וְעַכְשָׁיו יוֹתֵר מִכָּל רָצִיתִי שֶׁלֹּא יֵיעָלְמוּ מִכָּאן, שֶׁיִּתְפַּתְּחוּ וְיַגִּיעוּ לִכְלַל מִיצּוּי וְאוּלַי אַף יִשְׁאֲבוּ אוֹתִי אֶל תְּנוּעָתָם הַמְּאוּרְגֶּנֶת, אֲשֶׁר נִרְאֲתָה לִי טִבְעִית, מְנוּמֶּסֶת, שְׁקוּלָה וְלֹא נִמְהֶרֶת. אָז גַּם הִידְהֵד בִּי מֵחָדָשׁ רֵיחַ הֶעָלִים הַנּוֹשְׁרִים שֶׁלִּי, שֶׁאַף בְּמוֹתָם לֹא חָדְלוּ לִחְיוֹת עַל אַדְמַת הַמֵּאָה הַהִיא.
הָעִיגּוּלִים שֶׁעַל הַכֶּתֶם הָיוּ עוֹבֶשׁ חַי וְנוֹשֵׁם – חַיִּים בִּדְמוּת פִּטְרִיּוֹת בַּעֲלוֹת צֶבַע אָפוֹר בַּהַתְחָלָה, שֶׁהָלַךְ וְהִשְׁתַּנָּה לִירַקְרַק, וּבַסּוֹף־הַשָּׁבוּעַ הַלִּפְנַי־אַחֲרוֹן כְּבָר הָפַךְ בְּחֶלְקוֹ לְשָׁחוֹר. אִם אֵינֶנִּי טוֹעֶה, בָּרֶגַע שֶׁמּוֹפִיעַ הַצֶּבַע הַשָּׁחוֹר כְּבָר אֵין בְּפִטְרִיָּיה חַמְצָן. הַתּוֹסֶפֶת הַנְּגוּעָה שֶׁל הָעִיגּוּלִים הָיְתָה אֵיפוֹא מֵתָה בְּחֶלְקָהּ, וְלֹא יָדַעְתִּי אִם גַּם הַמֵּתִים מְשַׁחְרְרִים אֶת הָרֵיחַ הַנָּעִים. בְּיוֹם חֲמִישִׁי שֶׁל אוֹתוֹ שָׁבוּעַ, בָּרֶגַע שֶׁפָּתַחְתִּי אֶת הַדֶּלֶת אֶל הַדִּירָה, פָּנָה אֵלַי הָרֵיחַ בְּמַשָּׁב מִיָּידִי, וַאֲנִי נִשְׁאַבְתִּי פְּנִימָה אֶל קִדְמַת הַמִּסְדְּרוֹן וּמִיהַרְתִּי לַעֲמוֹד צָמוּד לְשׁוּלְחַן־הַכְּתִיבָה וְהִבַּטְתִּי בְּשֶׁטַח הָאֶמְצָעִי־הַתַּחְתּוֹן שֶׁל הַקִּיר הַלַּחְלוּחִי. יָדַעְתִּי שֶׁהַשֶּׁטַח הָעֶלְיוֹן, מִן הָאֶמְצַע וְעַד לַתִּקְרָה, כְּבָר הוּבַס לַחֲלוּטִין, וְלֹא חָשַׁשְׁתִּי עוֹד לִבְדּוֹק אִם הִגִּיעָה הַתְּבוּסָה קָרוֹב לְפָנֵלִים שֶׁל הָרִצְפָּה. וּכְבָר לֹא בִּיקַּשְׁתִּי לְהִתְעוֹדֵד. נָשַׁמְתִּי אֶת הָרֵיחַ וְנֶחְלַשְׁתִּי, וְגַם בִּי־עַצְמִי לֹא רָצִיתִי לָגַעַת. אוֹתוֹ הוֹוֶה שֶׁנָּכַח בִּפְנִים, וּמִילֵּא אֶת הַחוּץ הָעִירוֹנִי, הָפַךְ לְצָרָתִי הַגְּדוֹלָה מִכָּל. גַּם קְבוּרָתָהּ שֶׁל הַמֵּאָה הַקּוֹדֶמֶת, שֶׁנִּלְכְּדָה בְּרֹאשִׁי, לֹא הָיְתָה לְטוֹבָתִי הַנַּפְשִׁית, וְכָךְ לֹא הָיָה לִי שׁוּם זְמַן לְהֵיאָחֵז בּוֹ. בַּיּוֹמַיִים הָרְצוּפִים הַבָּאִים לֹא יָצָאתִי מֵהַדִּירָה. סוֹף־הַשָּׁבוּעַ סִייֵּעַ לִי לְהִיכָּלֵא עַד מוֹצָאֵי־הַשַּׁבָּת.
וּבְאוֹתוֹ לַיְלָה הִתְעוֹרַרְתִּי וְשָׁמַעְתִּי מַיִם מַרְבִּיצִים עַל שְׁלַבֵּי הַתְּרִיס. הִשְׁאַרְתִּי אֶת עֵינֵי סְגוּרוֹת וְהִידַּקְתִּי עָלַי אֶת הַשְּׂמִיכָה, דִּימִּיתִי קוֹר אֲמִיתִּי. לְרֶגַע רָצִיתִי לָשִׂים אֶת שְׁתֵּי כַּפּוֹת יָדִי בֵּין רַגְלַי, לִקְבּוֹר אוֹתָן בְּמִפְשַׂעְתִּי וּלְנַסּוֹת לִבְרוֹא מַגָּע אֱנוֹשִׁי. אַחֵר־כָּךְ נִשְׁמַע קוֹל חָזָק יוֹתֵר וְיָדַעְתִּי שֶׁמַּשֶּׁהוּ נִשְׁבַּר. הִתְקַשֵּׁיתִי לְהַאֲמִין לַגֶּשֶׁם בַּחוֹשֶׁךְ. נִיסִּיתִי לָשׁוּב וּלְהֵירָדֵם לְקוֹל הַמַּתָּךְ, שֶׁלֹּא הָיָה זוֹלֵג, אֶלָּא יוֹרֶה עַל קִירוֹת הַדִּירָה, וּמִן־הַסְּתָם מְנַקֵּר אֶת מִדְרָכוֹת הָעִיר, שֶׁאֵינָן יוֹדְעוֹת אֵיךְ לְנַקֵּז בִּמְהִירוּת אֶת הַנּוֹזְלִים הַמִּתְלַכְלְכִים. עַל הֶעָלִים שֶׁל הָעִיר לֹא חָשַׁבְתִּי, כִּי אֵלֶּה מֵהֶם שֶׁנִּתְלָשִׁים מַעֲצִים מִזְדַּמְּנִים, נִקְרָעִים אַחֵר־כָּךְ בִּגְלַל תְּנוּעָה לֹא־טִבְעִית בֵּין מְכוֹנִיּוֹת חוֹנוֹת לְבֵין הוֹלְכֵי־רֶגֶל שֶׁמְּאִיצִים בְּעַצְמָם הָלְאָה.
מוּקְדָּם בַּבּוֹקֶר הִתְפַּזֵּר אוֹר בָּהִיר מִן הָרָגִיל עַל הַמִּיטָּה שֶׁלִּי. אָז הִבְחַנְתִּי שֶׁשְּׁלוֹשָׁה מִשְׁלַבֵּי הַתְּרִיס נִפְרְדוּ מִן הָאֲחֵרִים וַודַּאי נָפְלוּ מִן הַגּוֹבַהּ אֶל אַדְמַת הֶחָצֵר הַמּוּזְנַחַת שֶׁל הַבִּנְיָין הַמְּשׁוּתָּף. גַּם אוֹתוֹ עָלַי לְתַקֵּן עַכְשָׁיו, חָשַׁבְתִּי וְחִיפַּשְׂתִּי לִרְאוֹת שְׁאֵרִיּוֹת נוֹזְלִים עַל כַּרְכּוּבִּים וְעַל גַּגּוֹת שְׁטוּחִים נְמוּכִים, אוֹ עֲדַיִין מְטַפְטְפִים מִמַּרְזְבִים כִּמְעַט מְפוֹרָקִים. כָּעֵת הָיָה נִדְמֶה לִי כִּי לְרֵיחַ בַּדִּירָה הִצְטָרֵף רַק בִּמְעַט מַשַּׁב שֶׁל אֲוִויר קַל שֶׁנּוֹשֵׂא עִמּוֹ טַעַם שֶׁל אֲדָמָה רְטוּבָּה. טַעַם קָצָר בְּיוֹתֵר, שֶׁהָיָה זָר לְגַמְרֵי.
יָצָאתִי מִדִּירָתִי, וּבַחֲדַר־הַמַּדְרֵגוֹת אַרְבֶּה לִי לְפֶתַע הַשְּׁכֵנָה מִן הַקּוֹמָה שֶׁמָּתַחְתִּי, עָצְרָה אוֹתִי עַל אֶמְצַע מַדְרֵגָה וּפָנְתָה אֵלַי בֵּטוֹן כּוֹעֵס, שֶׁנִּיסָּה לִהְיוֹת מְנוּמָּס בְּחֶלְקוֹ: "תַּקְשִׁיב, יֵשׁ לְךָ נְזִילָה, הִיא כְּבָר אֶצְלֵנוּ, זֶה בָּא מִמְּךָ, כָּל הַתִּקְרָה שֶׁלָּנוּ רְטוּבָּה, אַתָּה צָרִיךְ לִבְדּוֹק אֶת זֶה, הַמַּיִם בָּטוּחַ בָּאִים מִמְּךָ". הֵשַׁבְתִּי לָהּ שֶׁאוּלַי הַכֹּל בְּאַשְׁמַת הַגֶּשֶׁם שֶׁיָּרַד בַּלַּיְלָה הָאַחֲרוֹן, אֲבָל הִיא הָיְתָה נְחוּשָׁה בְּטַעֲנָתָהּ שֶׁאֵין סִיכּוּי לְכָךְ, כִּמְעַט דָּרְשָׁה לְהַחֲזִיר אוֹתִי פְּנִימָה אֶל הַדִּירָה וְלִבְדּוֹק מִיָּד אֶת פֵּשֶׁר הַנְּזִילָה וּמְקוֹרֶה, וָשׁוּב הִדְגִּישָׁה שֶׁהַכֹּל בָּא מִמֶּנִּי וּכְדַאי שֶׁאֶקְרָא מַהֵר מְאוֹד לָאִינְסְטָלָטוֹר אוֹ לְמִישֶׁהוּ שֶׁמֵּבִין. "אַתָּה חַיָּיב לַעֲצוֹר אֶת זֶה, זֶה נֶזֶק רְצִינִי מְאוֹד, שֶׁעַכְשָׁיו הוּא בַּתִּקְרָה אֲבָל כְּבָר מַתְחִיל לְהִתְפַּשֵּׁט לַקִּיר, וּבָטוּחַ שֶׁהוּא בָּא מֵהַדִּירָה שֶׁלְּךָ". לֹא יָדַעְתִּי מִנְיַין הַבִּיטָּחוֹן הַגָּדוֹל שֶׁלָּהּ, וְדָחִיתִי מִמֶּנִּי אֶת שְׂפָתָהּ הַיְּשִׁירָה, שֶׁהָיוּ בָּהּ הֶחְלֵטִיּוֹת נוֹקֶבֶת וּבְעִיקָּר דְּרִישָׁה בְּרוּרָה לְשַׁפֵּר אֶת מַצָּבָהּ הַנּוֹכְחִי, וְאֶת חַיֶּיהָ בִּכְלָל, שֶׁכָּרֶגַע עוּרְעֲרוּ לַחֲלוּטִין בְּאַשְׁמַת הַכֶּתֶם שֶׁהוּא בְּלִי סָפֵק בְּאַשְׁמָתִי.
טוֹב־לֵב לֹא הָיָה בָּהּ, בִּשְׁכֵנָה מִן הַדִּירָה שֶׁמָּתַחְתִּי. גַּם בָּרְחוֹב רָאשִׁי שֶׁל הָעִיר לֹא מָצָאתִי חֲבִיבוֹת, וְאַף לֹא בַּנּוֹסְעִים שֶׁהָיוּ אִתִּי בְּמוֹנִית־הַשֵּׁירוּת אֲשֶׁר נָסְעָה בְּכִיוּוּן הַתַּחֲנָה הַמֶּרְכָּזִית הַחֲדָשָׁה. הַזְּקֵנָה שֶׁיָּשְׁבָה מוּלִי, וְהַשְּׁנַיִים הַצְּעִירִים שֶׁמֵּאָחוֹר, הִפְגִּינוּ הִתְנַהֲגוּת מוּחְצֶנֶת בְּאֶמְצָעוּת שְׂפַת־גּוּפָם הַדְּרוּכָה וְהַזְּקוּפָה, כְּאִילּוּ בַּבּוֹקֶר זֶה מַמָּשׁ הֵם נוֹהֲרִים אֶל שִׁיפּוּר מוּבְטָח בְּחַיֵּיהֶם. אוֹתִי הִדְאִיגָה בְּיוֹתֵר הַהַפְרָעָה הַחֲדָשָׁה שֶׁפָּרְצָה אֶת גְּבוּלוֹת בֵּיתִי וְעֵירְבָה אֶת הַשְּׁכֵנִים הַזָּרִים בַּמִּתְרַחֵשׁ בּוֹ. הֲמוֹנִית גָּמְאָה אֶת הָרְחוֹב, וְהַנֶּהָג לֹא נָתַן שֶׁקֶט בִּנְסִיעָתוֹ הַתְּזָזִיתִית, אֲשֶׁר גָּרְמָה לִי וְלַאֲחֵרִים לְהִיטַּלְטֵל יָמִינָה וּשְׂמֹאלָה בְּכָל עֲקִיפָה שֶׁעָשָׂה. דֶּרֶךְ הַחַלּוֹן רָאִיתִי חֲנוּת שֶׁל טַמְבּוּר וְתָהִיתִי אִם כְּדַאי לְהִיכָּנֵס אֵלֶיהָ וּלְבָרֵר פְּרָטִים, אוּלַי יָדְעוּ לוֹמַר לִי לְמִי עָלַי לִפְנוֹת וּמָה אֶפְשָׁר לַעֲשׂוֹת בְּמִקְרֶה כְּמוֹ שֶׁלִּי. בָּנִיתִי בְּרָאשֵׁי מִלִּים שֶׁיְּתָאֲרוּ אֶת הַמַּצָּב הַנּוֹכְחִי, וְנִיסִּיתִי לַחֲשׁוֹב אֵיךְ אַסְבִּיר לָהֶם כֵּיצַד הִתְחִיל הַכֹּל וְעַד לְאָן הִתְפַּתֵּחַ. גִּילִּיתִי שֶׁגַּם אֲנִי־עַצְמִי אֵינִי זוֹכֵר בִּמְדוּיָּק אֶת הַהַתְחָלָה, אֶת הוֹפָעָתוֹ הָרִאשׁוֹנָה הַמְּקוֹרִית שֶׁל הַכֶּתֶם – כֵּיצַד נִרְאֶה? מֶה הָיָה צִבְעוֹ? וְהָרֵיחַ, הָיָה לוֹ אָז רֵיחַ?
וְכָךְ, תּוֹךְ כְּדֵי נְסִיעָה, הִבְחַנְתִּי כִּי בִּרְחוֹב נוֹסָף, שֶׁכּוּלּוֹ עֲלִיָּיה לֹא נְעִימָה, וְרוּבּוֹ מוּכְהֶה בִּגְלַל עֲצֵי פִיקוּס לֹא־מְסוּדָּרִים מִשְּׁנֵי צְדָדָיו, שֶׁצַּמְּרוֹתֵיהֶם הַשְּׁחוֹרוֹת, הַחוֹדְרוֹת וּמִתְעָרְבוֹת זוֹ בָּזוֹ, עוֹמְסוֹת עַל הַמִּדְרָכוֹת טִינּוֹפֶת שֶׁל פֵּירוֹת רְקוּבִים וְעוֹדֶף עָלִים קְטַנְטַנִּים וִיבֵשִׁים – בְּאֶמְצַע אוֹתוֹ רְחוֹב נִמְצָא עוֹד סְנִיף טַמְבּוּר יָשָׁן, בְּקוֹמַת הַקַּרְקַע שֶׁל אֶחָד הַבִּנְיָינִים. וָשׁוּב אָמַרְתִּי בְּלִבִּי שֶׁאוּלַי מִכָּאן יַתְחִיל הַפִּתְרוֹן שֶׁלִּי, אֲבָל אוֹתָהּ חֲנוּת נִרְאֲתָה סְגוּרָה וְאוּלַי אַף נְטוּשָׁה, וּכְשֶׁפָּנָה הַנַּהָג בְּסִיבּוּב חַד יָמִינָה, וּבְחַלּוֹן נִגְלְתָה הֲקָמָתוֹ הַמְּחוּדֶּשֶׁת שֶׁל בִּנְיַין הַתֵּיאַטְרוֹן הַלְּאוּמִּי הַמּוּגְדָּל, נָפְלָה עָלַי חֲרָדָה גְּדוֹלָה וְלֹא יָכוֹלְתִּי לָשֵׂאת אֶת הָאֶפְשָׁרוּת שֶׁאֶכָּנֵס לְאַחַת הַחֲנוּיוֹת הָאֵלֶּה כְּדֵי לְקַבֵּל עֵצָה. דֶּרֶךְ הַשִּׁמְשָׁה הַסְּגוּרָה רָאִיתִי אֶת הַפִּיגּוּמִים הָרַבִּים שֶׁהִסְתַּעֲרוּ עַל הַמִּבְנֶה הֶהָרוּס, וּבֵינֵיהֶם זִיהִיתִי אֶת שִׁלְדּוֹ הַמְּקוֹרִי וְאֶת צוּרָתוֹ הָעֲמוּסָה וְהַמְּבוּלְגֶּנֶת. אָבָק, צִינּוֹרוֹת וְאֶבֶן כְּתוּשָׁה הָיוּ בְּכָל, וְלֹא תָּפַסְתִּי כֵּיצַד מִתּוֹךְ זֶה יָקוּם לוֹ בִּנְיָין מְחוּדָּשׁ וְנָקִי, שֶׁיַּצִּיג אֶת לִבָּהּ שֶׁל תַּרְבּוּת הַמְּדִינָה. בִּזְמַן שֶׁהַמּוֹנִית כְּבָר הִתְרַחֲקָה מִן הַכָּאוֹס הַנּוֹרָא שֶׁנּוֹצַר בְּטַבּוּרָהּ שֶׁל הָעִיר עוֹד סוֹבַבְתִּי רֹאשׁ לְאָחוֹר, וּבְעוֹדִי מַבִּיט עַל הַבַּרְזִלִּים הַנִּתְלִים בַּאֲבָנִים, וְעַל הַפַּח הַמְּרוּטָּשׁ הַסּוֹגֵר עַל הַמִּתְחָם הַמְּאוּבָּק, כְּבָר רָאִיתִי אֵיךְ גַּם בְּדִירָתִי־שֶׁלִּי יִתְרַחֵשׁ מוֹפָע דּוֹמֶה, וּבִמְקוֹם קִירוֹת יַקִּיפוּ אוֹתִי שְׁלָדִים עֵירוּמִּים וּמִפּוֹלְשִׁים שֶׁל צִינּוֹרוֹת חֲלוּדִים, וְלִכְלוּךְ וּבוּץ, וְלֹא אוֹכֶל לְהִימָּלֵט מִן הָעִיר הָרַשְׁלָנִית הַמְּסַפֶּקֶת לִי עֲזוּבָה חַסְרַת־בְּרֵירָה. אֵיךְ אֶעֱמוֹד בְּכָל הַמַּעֲמָסָה הַזּוֹ שֶׁתִּיפּוֹל עָלַי בְּקָרוֹב?
עוֹד יוֹם שָׁלֵם הֶחֱזִיקוּ הַדִּירָה וְהַזְּמַן מַעֲמָד. יוֹם אֶחָד תָּמִים נִמְשַׁךְ לְלֹא כָּל עֲשִׂיָּיה מִצִּדִּי. וְאַף כִּי הִנַּחְתִּי שֶׁהַשָּׁעוֹת הָאֵלֶּה הֵן רַק רוֹגַע מְדוּמָּה, צָלַלְתִּי לְתוֹךְ הַשֶּׁקֶר הַזֶּה כִּי הִרְגַּשְׁתִּי שֶׁגַּם הוּא מִצְטָרֵף אֶל שְׁאָר הַדְּבָרִים הַמִּתְכַּלִּים סְבִיבִי, נֶעֱרַם אֶל הַמֵּאָה הַנֶּעֱלֶמֶת. וְאָז נִשְׁמְעָה דְּפִיקָה, וְעוֹד אַחַת, אוּלַי לֹא מַמָּשׁ עַל הַדֶּלֶת אֲבָל מִכִּיוּוּנָהּ. הָלַכְתִּי אֵלֶיהָ מַהֵר, אַגַּב זְרִיקַת מַבָּטִים בַּקִּיר הַשָּׁבוּי, שֶׁנִּרְאָה עָיֵיף וְסָחוּט, וְנֶעֱמַדְתִּי שֶׁקֶט מוּל הַיָּדִית. הִיסַּסְתִּי אִם לִפְתּוֹחַ, וְגַם נִזְהַרְתִּי לֹא לְהַשְׁמִיעַ נְשִׁימָה, אוֹ אֲפִילּוּ קוֹל שֶׁל מְפָרְקֵי רַגְלַיִים. הִתְפַּלַּלְתִּי שֶׁאֵין זֹאת הַשְּׁכֵנָה הַנּוֹגֶשֶׂת בִּי, וּבִזְהִירוּת רָכַנְתִּי אֶל הָעֵינִית, אֲבָל מִבַּעֲדָהּ לֹא הָיָה שָׁם אִישׁ, גַּם לֹא בְּמוֹרַד הַמַּדְרֵגוֹת. לָכֵן פָּחַדְתִּי יוֹתֵר, כִּי עַכְשָׁיו יָדַעְתִּי שֶׁאִם אַתְמִיד בָּאִי־עֲשִׂיַּית דָּבָר, יִתְפָּרְצוּ וְיִשְׁתַּלְּטוּ עֲלֵי הַדִּמְיוֹנוֹת; וּדְפִיקוֹת לִבִּי הַחֲזָקוֹת אִישְּׁרוּ זֹאת, הֵאִיצוּ אֶת קֶצֶב נְשִׁימָתִי, שֶׁיַּחַד עִם הָרֵיחַ גָּרַם לִי הִשְׁתַּנְּקוּת וְשִׁיעוּלִים מִתְגַּבְּרִים. מִיהַרְתִּי לַמִּטְבָּח לִשְׁתּוֹת מַיִם, הִרְכַּנְתִּי רֹאשׁ אֶל הַבֶּרֶז וּבָלַעְתִּי יָשָׁר מִן הַזֶּרֶם. נִיסִּיתִי לִדְחוֹק בַּחֲזָרָה אֶת מָה שֶׁעָלָה מִגְּרוֹנִי וּרְעָדָתִי מִן הַמַּחֲשָׁבָה שֶׁאֲנִי עָלוּל לִהְיוֹת חוֹלֶה וּמוּטְרָד בְּיוֹתֵר. עוֹד רֶגַע, יָדַעְתִּי, וּכְבָר אֶהְיֶה תָּשׁוּשׁ־נֶפֶשׁ. עַל כֵּן הִזְדַּקַּפְתִּי מִכְּאֻנִּית, אִילַּצְתִּי עַצְמִי לְהִתְיַישֵּׁר וְלֹא לְהִישָּׁאֵר כָּפוּף, לָקַחְתִּי אֲוִויר רֵיחָנִי מְלוֹא רֵיאוֹתַי, דָּרַשְׁתִּי מֵעַצְמִי לָלֶכֶת בִּצְעָדִים בְּרוּרִים בַּמֶּרְחָב רַק כְּדֵי לָחוּשׁ אֶת כּוֹחָן שֶׁל הַמִּרְצָפוֹת, אֶת קִיּוּמָן וְאֶת קִיּוּמִי שֶׁלִּי עֲלֵיהֶן, וְכָךְ, בַּהֲלִיכָה לֹא־בְּטוּחָה זוֹ, נִתְקְלוּ עֵינַי בְּשִׁכְבָה שֶׁל צֶבַע מִתְקַלֵּף עַל הַתִּקְרָה בְּסוֹף מִסְדְּרוֹן־הַכְּנִיסָה. נָגַעְתִּי בְּקִילּוּפִים, וְאֵלֶּה הִתְפּוֹרְרוּ מִיָּד תַּחַת אֶצְבְּעוֹתַי וְחָשְׂפוּ תִּקְרָה רְטוּבָּה לְגַמְרֵי. אֵיךְ זֶה קוֹרֶה לָהּ, הִתְחַנַּנְתִּי לָדַעַת וְהִמְשַׁכְתִּי לְהַבִּיט בָּהּ. הִתְקַדַּמְתִּי אִיתָּהּ לְאָחוֹר עַד תְּחִילַּת הַמִּסְדְּרוֹן, שֶׁשָּׁם נִמְצֵאת הַדֶּלֶת אֶל הֲבוֹיְדֶּעם. גָּרַרְתִּי בִּזְרִיזוּת אֶת כִּיסֵּא הַיְּשִׁיבָה מִשּׁוּלְחַן־הַכְּתִיבָה וְיִיצַּבְתִּי אוֹתוֹ תַּחַת הַפֶּתַח, טִיפַּסְתִּי עָלָיו וּפָתַחְתִּי אֶת דַּלְתוֹת הַתָּא הַקְּטַנּוֹת, וְאָז הִיכָּה בְּאֵפִי רֵיחַ גָּדוֹל שֶׁל הָעוֹבֶשׁ הַמּוּכָּר וְכוּלּוֹ צַחֲנָה מְסַחְרֶרֶת שֶׁכִּמְעַט הִפִּילָה אוֹתִי מֵהַכִּיסֵּא.
שֶׁטַח הָאִחְסוּן הַנָּטוּשׁ הָיָה אָפֵל וּמַסְרִיחַ, וּבְתַחְתִּיתוֹ שִׁכְבָה לֹא עֲמוּקָּה שֶׁל מַיִם עוֹמְדִים. הִכְנַסְתִּי אֶת רָאשֵׁי פְּנִימָה כְּכָל שֶׁיָּכוֹלְתִּי, וּבִידֵי דָּחַפְתִּי כָּל־מִינֵי גְּרוּטָאוֹת רְטוּבוֹת וּמֵרוֹפְשׁוֹת, כְּגוֹן תִּיק עוֹר קָרוּעַ וּמְאַוְורֵר שָׁבוּר. הִתְאַמַּצְתִּי נֶגֶד הַגּוֹבַהּ וְהָרֵיחַ, וְגַם הַחוֹשֶׁךְ שֶׁשָּׂרַר בְּעוֹמֶק הַקָּשֶׁה עָלַי בְּיוֹתֵר. חִידַּדְתִּי לְתוֹכוֹ עֵינַיִים וְהִשְׁתַּדַּלְתִּי לִשְׁמוֹר עַל יַצִּיבוּת רַגְלַי. הַמַּרְפְּקִים נִרְטְבוּ, וְלֹא יָדַעְתִּי מָה וְאֵיפֹה לְחַפֵּשׂ, חַשְׁתִּי שְׁכוּלֵי מִתְכַּסֶּה בְּזוּהֲמָה הַחֲשׁוּכָה וּבְאָבָק הַקְּבָרִים שֶׁל הַחֲפֵצִים הַיְּשָׁנִים. עַכְשָׁיו אוּלַי עָמַד לְבוֹא הָרֶגַע שֶׁבּוֹ אֶצְעַק. הַזְּמַן עָמַד לְהַכְנִיעַ אוֹתִי וְהַכֹּל סְבִיבִי הָיָה הַטְרָדָה בְּמַהוּתָהּ הַמְּלֵאָה, עַד כְּדֵי אִיבּוּד הַהִיגָּיוֹן וְהַנָּחַת הָרֹאשׁ לַהֲפוּגָה נִצְחִית. אֲבָל אָז שָׁמַעְתִּי קוֹל טִפְטוּף קַל, שֶׁהִגִּיעַ מִצַּד יָמִין שֶׁל הֶחָלָל. הֵסַטְתִּי מַבָּט, וּתְחִילָּה זִיהִיתִי צֶבַע לָבָן מִתְעַגֵּל. נִדְחַפְתִּי עוֹד בְּכִיוּוּנוֹ, וְרֶגֶל אַחַת שֶׁלִּי כְּבָר תְּלוּיָה בָּאֲוִויר, וְהַצְּלָעוֹת כּוֹאֲבוֹת מֵהִילָּחֲצוּתָן אֶל שְׂפַת הַפֶּתַח – וְהִנֵּה בַּפִּינָּה, נָח עַל צִדּוֹ שֶׁמֶן וּמְנוּפָּח, דָּוִד מַיִם חַשְׁמַלִּי, וּמִמֶּנּוּ יוֹצְאִים צִינּוֹרוֹת מַתֶּכֶת דַּקִּיקִים. לֹא הִצְלַחְתִּי לְאַתֵּר אֶת מְקוֹם הַטִּפְטוּף, אֲבָל קוֹלוֹ הָיָה בָּרוּר בְּיוֹתֵר בְּקִרְבַת הַדּוֹד, וְיָדַעְתִּי שֶׁהָרַחַשׁ הַזֶּה הוּא תְּחִילָּתָהּ שֶׁל הַתְּנוּעָה שֶׁלִּי.
הָיָה פָּשׁוּט לְמַדַּי לִמְצוֹא מִבְחָר גָּדוֹל שֶׁל שֵׁירוּתֵי אִינְסְטָלַצְיָה וַחֲבָרוֹת לִבְדִיקָה וּלְהַתְקָנָה שֶׁל דּוֹדִים־חַשְׁמַלִּיִּים וְדוּדֵי־שֶׁמֶשׁ וּמַעֲרָכוֹת סוֹלָארִיּוֹת. שֵׁמוֹת כְּמוֹ "אוֹר הַטֶּבַע", "קֶרֶן אוֹר", "מְקוֹר הַשֶּׁמֶשׁ", "אוֹר הַסַּהַר", "מֵי שֶׁמֶשׁ", הֶחֱלִיפוּ אֶת הַחוֹם בְּאוֹר, וְאֶת הַשֶּׁמֶשׁ בְּקֶרֶן, וְהַדּוֹד חִימֵּם בָּהֶן אֶת הַשֶּׁמֶשׁ. הַכּוֹתָרוֹת צָעֲקוּ, וְהַהַבְטָחוֹת מָשְׁכוּ אֶת תְּשׂוּמַת־לִבִּי לְרָעָה. בָּחַרְתִּי בַּמִּשְׁפָּט הַחֲמִישִׁי בָּרְשִׁימָה: "שֵׁירוּת אָמִין, אָדִיב וְחַם". טִילְפַּנְתִּי לְ"מֵי שֶׁמֶשׁ", וְעָנָה לִי אֶחָד בְּקוֹל עָבֶה וְסַמְכוּתִי. דִּיבּוּרוֹ הָיָה טָעוּן שְׁגִיאוֹת, וְקוֹלוֹ נִמְהָר, וַאֲנִי, בְּמִין חֲשָׁשׁ מְסוּיָּם, נִיסִּיתִי לְפָרֵט וּלְהַסְבִּיר לוֹ אֶת בְּעָיַית הַנְּזִילָה, אַךְ הוּא קָטַע אוֹתִי וּמִיָּד אִיבְחֵן אֶת הַתַּקָּלָה. "אֲבָל עוֹד לֹא רָאִיתָ", אָמַרְתִּי לוֹ. "מִנִּיסָּיוֹן אֲנִי כִּמְעַט בָּטוּחַ שֶׁהָלַךְ הַדּוֹד", עָנָה לִי. עַכְשָׁיו הָאַט אֶת דִּיבּוּרוֹ וְשָׁאַל כַּמָּה שָׁנִים יֵשׁ לִי אוֹתוֹ. "אֲנִי לֹא יוֹדֵעַ, בָּטוּחַ שֶׁלְּמַעְלָה מֵעֶשֶׂר שָׁנִים". "אָז אֲנִי מַצִּיעַ שֶׁנָּבוֹא לִבְדּוֹק וְנִרְאֶה אֵיךְ נִפְתּוֹר לְךָ תִּ'בְעִיהָ, אֲבָל תִּסְמוֹךְ עָלַי, הָלַךְ הַדּוֹד, נָבִיא חָדָשׁ בְּכָל מִקְרֶה". סָמַכְתִּי עָלָיו וְהִסְכַּמְתִּי שֶׁיָּבוֹא, וּכְשֶׁאָמַר כִּי אֵינוֹ מַגִּיעַ מִן הָעִיר שֶׁלִּי, אֶלָּא מִן הָאֵזוֹר הַדְּרוֹמִי־מֶרְכָּזִי שֶׁל הָאָרֶץ, נִלְחַצְתִּי וְתָמַהְתִּי, וְהוּא עָנָה לִי בְּגִיחוּךְ שֶׁרִיכֵּךְ אוֹתִי: "לָמָּה מֵאֵיפֹה אַתָּה חוֹשֵׁב שֶׁאֲנַחְנוּ בָּאִים, שָׁעָה־וָחֵצִי, אוּלַי פָּחוֹת, אֲנַחְנוּ אֶצְלְךָ".
הַצָּהֳרַיִים הָיוּ בְּהִירִים, וְאוֹר רַב נִכְנַס אֶל הַדִּירָה וְהַשָּׂרָה בָּהּ רוֹגַע, וּבְכָל־זֹאת נִדְרַכְתִּי וְהִתְכּוֹנַנְתִּי אֶל הָאִישׁ, שֶׁאֲפִילּוּ הִקְדִּים וְהִגִּיעַ בְּפָחוֹת מִשָּׁעָה. עוֹד בַּמַּדְרֵגוֹת שָׁמַעְתִּי אוֹתוֹ מְשׂוֹחֵחַ עִם מִישֶׁהוּ נוֹסָף תּוֹךְ כְּדֵי שֶׁהוּא עוֹלֶה לִקְרָאתִי. זִיהִיתִי אֶת קוֹלוֹ הֶעָבֶה, וְזֶה שֶׁל הָאַחֵר נִשְׁמָע לִי צָעִיר יוֹתֵר. צַעֲדֵיהֶם הָיוּ רוֹעֲשִׁים וּכְבֵדִים, וְהֵם הֵחֵלּוּ לָטַעַת בִּי בִּלְבּוּל וְגַם מִידָּה שֶׁל בִּיטָּחוֹן. מִיהַרְתִּי לִפְתּוֹחַ אֶת הַדֶּלֶת לִפְנֵי שֶׁיִּדְפְּקוּ עָלֶיהָ, וּבְדִיּוּק בְּאוֹתָהּ שְׁנִיָּיה הִתְיַיצְּבוּ הַשְּׁנַיִים וְנֶעֶמְדוּ מוּלִי. הַמְּבוּגָּר, נָמוּךְ וּמְעַט קֵירֵחַ, כְּרֵסוֹ הַבֵּינוֹנִית אֵינָהּ רוֹפֶפֶת אֶלָּא מוּצָקָה, לוֹבֵשׁ חוּלְצָה שֶׁשַּׁרְווּלֶיהָ נִגְזְרוּ מִמֶּנָּה, יָדָיו עָבוֹת וּקְצָת שְׂעִירוֹת וְעוֹרוֹ חוֹם־כֵּהֶה. "שָׁלוֹם לְךָ", אָמַר וְנִדְחַף אֶל מִסְדְּרוֹן הַכְּנִיסָה, עָקַף אוֹתִי וְצָעַק אֵלַי, "אָז אֵיפֹה הוּא?" רָצִיתִי לְהִיכָּנֵס מִיָּד אַחֲרָיו, אֲבָל הַשֵּׁנִי שֶׁהָיָה אִתּוֹ הִסְפִּיק גַּם הוּא לַעֲקוֹף אוֹתִי, וּבְאוֹתוֹ רֶגַע לֹא הִבְחַנְתִּי בִּפְרָטָיו, רַק שֶׁהוּא גָּבוֹהַּ לְמַדַּי וְרָזֶה, עוֹרוֹ חוֹם־אֲדַמְדַּם וּשְׂעָרוֹ קָצוּץ. סָגַרְתִּי אֶת הַדֶּלֶת וְהִתְקַדַּמְתִּי אֶל הַשְּׁנַיִים. עַכְשָׁיו הֵצַצְתִּי בְּעֵינָיו שֶׁל הַצָּעִיר וְאֵלֶּה מִיָּד לָכְדוּ אוֹתִי, צוּרַת הַשָּׁקֵד שֶׁלָּהֶן וְצִבְעָן הַשָּׁחוֹר בְּיוֹתֵר. יַחַד עִם פָּנָיו הָרָזוֹת וְעוֹרָן הַחֵלֶק, וַעֲצָמוֹת לְחַיָּיו הַבּוֹלְטוֹת, הֵן הָיוּ תְּמוּנָה שֶׁרָאִיתִי פַּעַם מִקָּרוֹב. הָיָה נִדְמֶה לִי שֶׁכְּבָר בֶּעָבָר חִייַּכְתִּי אֵלָיו, וְהָיִיתִי מְשׁוּכְנָע שֶׁהַצָּעִיר הַזֶּה קָשׁוּר אֵלַי בְּחוּט כָּלְשֶׁהוּ. וּבֵינְתַיִים כְּלָל לֹא שַׂמְתִּי לֵב שֶׁהַמִּתְקָן הַנָּמוּךְ כְּבָר הִסְפִּיק לְהָבִיא כִּיסֵּא וְלַעֲמוֹד עָלָיו, וּלְהִזְדַּחֵל בְּכָל כּוֹבֶד גּוּפוֹ אֶל עוֹמֶק הֲבוֹיְדֶּעם – בְּכוֹחַ יָדָיו הִתְרוֹמֵם וְהִשְׁתַּחֵל פְּנִימָה, סִילֵּק מִדַּרְכּוֹ חֲפָצִים, וְהִתְמַקֵּם מְצוּמְצָם וְיָעִיל סָמוּךְ לְדָוִד, וַאֲפִילּוּ זִימְזֵם מַשֶּׁהוּ אַגַּב הַמַּאֲמָץ. עָמַדְתִּי מִתְרַשֵּׁם אֵיךְ אֶפְשָׁר כָּכָה בִּזְמַן עֲבוֹדָה לְשַׁחְרֵר מִלִּים בֵּטוֹן קָלִיל וְנָעִים, וְחָזַרְתִּי לְהַבִּיט בְּצָעִיר, שֶׁעָמַד תַּחַת הַדְּלָתוֹת הַפְּתוּחוֹת וְהִפְנָה אֶת פָּנָיו מַעֲלֶה וְחִיכָּה כָּמוֹנִי לִבְשׂוֹרָה, אַף שֶׁהֵיטֵב יָדַע מָה תִּהְיֶה. אֲנִי עָמַדְתִּי כַּמָּה צְעָדִים מִמֶּנּוּ, בְּסָמוּךְ לְשׁוּלְחַן־הַכְּתִיבָה וְלַכֶּתֶם הֶעָצוּם, וְהָיָה נִדְמֶה לִי שֶׁהֵרִיחַ נֶחֱלָשׁ, וְהִתְפַּלֵּאתִי שֶׁאוֹתוֹ הֵם אֵינָם מַזְכִּירִים, כְּאִילּוּ אֵינוֹ מַפְרִיעַ לָהֶם. כְּבָר לֹא דִּמְיַינְתִּי שֶׁהַצָּעִיר הַזֶּה הָיָה פַּעַם לְיָדִי, וְלֹא בָּדִיתִי אֵיזֶה קֶשֶׁר אֵלָיו, אֶלָּא מַמָּשׁ זִיהִיתִי אֶת הֲוָויָיתוֹ הָרְצִינִית וְהַמְּזַלְזֶלֶת כְּאֶחָד. זִיהוּי זֶה לֹא נָבַע מִן הָעִיר; הָיִיתִי מְשׁוּכְנָע שֶׁהוּא מִשְׁתַּיֵּיךְ אֵלַי מִמָּקוֹם הוּלַּדְתִּי, מִן הַמֵּאָה שֶׁעָבְרָה.
שְׁעַת־הַצָּהֳרַיִים הָיְתָה שְׁקֵטָה וּמוּקְדֶּמֶת, וְחַשְׁתִּי שֶׁהַדַּקּוֹת זָזוֹת בְּאִיטִּיּוּת, מוֹתְחוֹת אֶת מִסְגַּרְתָּן, כִּמְעַט עוֹמְדוֹת בִּמְקוֹמָן, וּבִיקַּשְׁתִּי בְּלִבִּי שֶׁכָּךְ יִימָּשֵׁךְ. הַצָּעִיר, שֶׁלֹּא הָיָה נַעַר, וְעִם זֹאת נָשָׂא בְּתוֹכוֹ מַשֶּׁהוּ מִן הַנַּעֲרִי, הִתְמַסֵּר כּוּלּוֹ לִמְלַאכְתּוֹ. בְּמִכְנְסֵי טְרֵנִינְג כְּחוּלִּים עִם פַּסִּים כְּתוּמִּים לְאוֹרֶךְ הַצְּדָדִים וְסֵמֶל אָדִידַס עַל הַכִּיסִים עָמַד וְחִיכָּה לְהוֹרָאוֹת כְּמוֹ שׁוּלֶיהָ נֶאֱמָן. הַמִּכְנָסַיִים הָיוּ רְפוּיִים עַל גּוּפוֹ אֲבָל גַּם צְמוּדִים, חוֹשְׂפִים אֶת הַבְּלִיטָה הַטִּבְעִית בְּאֵזוֹר הַמִּפְשָׂעָה, כִּי בְּבַד הַזֶּה הַדָּבָר הֶכְרֵחִי וּמוּסְכָּם, וְגַם מוּכָּר לִי מַעַבְרֵי, מִנְּעוֹרֵי בֶּעָשׂוֹר הַלִּפְנַי־אַחֲרוֹן שֶׁל הַמֵּאָה הָרִאשׁוֹנָה שֶׁל חַיֵּי. כִּמְעַט שָׁכַחְתִּי אֶת טְבָעָן שֶׁל הַבְּלִיטוֹת הֲקַלּוֹת הָאֵלֶּה אֵצֶל הַנְּעָרִים וְהַגְּבָרִים. הֵן הוֹפִיעוּ תָּמִיד בַּמִּכְנָסַיִים הַסְּפּוֹרְטִיבִיִּים הַלָּלוּ, שֶׁהָיוּ שִׁימּוּשִׁיִּים לִימֵי הַחוֹל בְּבֵית־הַסֵּפֶר וּלְדַרְכֵּנוּ בַּחֲזָרָה הַבַּיְתָה, דֶּרֶךְ שֶׁבָּהּ חָלַפְנוּ עַל־פְּנֵי גְּדֵרוֹת הַשִּׂיחִים הַיְּרוּקִּים, שֶׁהָיוּ מְעוּטָּרִים בְּקַמְצוּץ שֶׁל צֶבַע חַלָּשׁ נוֹסָף, לֹא יוֹתֵר מִכָּךְ, נַנִּיחַ סָגוֹל בָּהִיר־בָּהִיר אוֹ צָהוֹב־חַרְדָּלִי. צָעַדְנוּ עַל הַמִּדְרָכוֹת הַמְּפוּתָּלוֹת, הַמְּעוּכוֹת אֶל הַקַּרְקַע וְכִמְעַט מִשְׁתַּוּוֹת אֵלֶיהָ בְּגוֹבְהָן, וּבְמֶרְחָק קָצָר עָקְפָה אוֹתָנוּ אֲדָמָה חוֹמָה־שְׁחוֹרָה, לָרוֹב רְטוּבָה בַּמִּידָּה הָרְאוּיָה, כָּךְ שֶׁאִם נָגַעְנוּ בָּהּ וְהֵרַמְנוּ מִמֶּנָּה גּוּשׁ עָפָר, הָיָה רוּבּוֹ מִתְפּוֹרֵר בְּיָדֵינוּ, וְאֶת הַגַּרְגִּירִים שֶׁנּוֹתְרוּ בֵּין הָאֶצְבָּעוֹת הַתְּפוּחוֹת נָשְׂאָה וּפִיזְּרָה הָרוּחַ הַקָּרָה שֶׁל הַחוֹרֶף הַטּוֹב, שֶׁגַּם סָחֲבָה אִיתָּהּ אֶת תִּפְאֶרֶת הֶעָלִים הַנּוֹשְׁרִים שֶׁל הַמָּקוֹם הַהוּא. וְהַזְּמַן, הַזְּמַן שֶׁל הָאֲדָמָה וְהַיְּלָדִים הַחַיִּים בַּטֶּבַע לֹא־עִירוֹנִי, עָמַד כְּמוֹ תַּפְאוּרָה יַצִּיבָה וְלֹא מִשְׁתַּנֶּה, שֶׁלֹּא תַּהֲפוֹךְ לְעֵבֶר וּלְעֵדוֹת, אַף־פַּעַם לֹא, וְכָכָה הָיִינוּ אֲנִי וְהָאֲחֵרִים מְנוּתָּקִים מִפַּחַד הַסּוֹף.
זִיכָּרוֹן זֶה נִרְאֶה לִי רַק חֵלֶק מִמָּה שֶׁמְּקַשֵּׁר בֵּינִי לְבֵין אוֹתוֹ צָעִיר שֶׁהִפְתִּיעַ אוֹתִי בְּדִירָתִי הָעִירוֹנִית, וְעַכְשָׁיו חִייֵּךְ אֵלַי כְּדֵי לִרְמוֹז לִי שֶׁהַכֹּל בִּשְׁלִיטָה. עוֹרוֹ נָצַץ וְאוֹזְנָיו הָיוּ כְּרוּיוֹת לְאוּמָּן הַתִּיקּוּנִים הַקָּבוּר מֵעָלֵינוּ. הוּא הָיָה כָּל־כּוּלּוֹ שֶׁלּוֹ־וְשָׁלֵם עִם עַצְמוֹ, וְהָיָה שֶׁלּוֹ גַּם כְּלַפֵּי הַדִּירָה, וְדַוְוקָא מִשּׁוּם כָּךְ חַשְׁתִּי שֶׁהַמְּבַקֵּר הָרַעֲנָן הַזֶּה, יַחַד עִם הַבַּעַל־בַּיִת שֶׁלּוֹ, שֶׁהִמְשִׁיךְ לָגַעַת וְלִבְדּוֹק לְמַעְלָה, דּוֹקְרִים בְּגַאֲוָוה אֶת הָעִיר הַזֹּאת וּמַבִּיטִים לֹא־בְּחֶמְלָה עַל רְחוֹבוֹתֶיהָ, עַל בִּנְיַין מְגוּרֵי וְעַל דִּירָתִי הַבְּלוּיָה.
הַשְּׁנַיִים בְּפֵירוּשׁ הָיוּ טוֹבִים מִמֶּנִּי וּמִסְּבִיבֹתָי, וְלֹא הִצְטַעַרְתִּי עַל שֶׁלְּפֶתַע הִתְגַּלֵּיתִי בְּמָקוֹם שֶׁהוּא אַחֵר מֵהֶם, מָקוֹם יָרוּד וּמוּזְנָח. וְאָז הֵצִיץ אֵלֵינוּ הַמְּתַקֵּן וְנִשְׁלַף מִדַּלְתוֹת הֲבוֹיְדֶּעם, קָפַץ לְלֹא חֲשָׁשׁ אֶל הָרִצְפָּה, וְתוֹךְ כְּדֵי שֶׁהִזְדַּקֵּף אֶל גּוֹבְהוֹ הַנָּמוּךְ וְשִׁיחְרֵר נְשִׁיפָה קְצָרָה, הוֹדִיעַ לִי שֶׁאָכֵן הָלַךְ הַדּוֹד, וְהוּא כְּבָר סָגַר אוֹתוֹ, וְעַכְשָׁיו עוֹד צְרִיכִים לִסְגּוֹר גַּם אֶת הַשִּׁיבֶּר הָרָאשִׁי, וְשָׁאַל אוֹתִי עַל מִיקּוּמוֹ, שֶׁלֹּא יָדַעְתִּי, וְצָחַק וְהִרְגִּיעַ אוֹתִי, אַל תִּדְאַג, נִמְצָא אוֹתוֹ, וְאָז, בְּמִין שִׂמְחָה שֶׁל פּוֹתֵר פִּתְרוֹנוֹת, שֶׁעַל־סְמַךְ מִקְצוֹעִיּוּתוֹ הִצְלִיחַ לְאַבְחֵן אֶת הַבְּעָיָה, הִכְרִיז: "אָמַרְתִּי לְךָ, חַיָּיבִים לָשִׂים חָדָשׁ". "בְּסֵדֶר", עָנִיתִי, וְהוּא עוֹדֵד אוֹתִי שֶׁהַכֹּל יֵיעָלֵם מִיָּד, הָרְטִיבוּת וְהָרֵיחַ, כִּי הַדּוֹד שֶׁהֵבִיא אִתּוֹ חָדִישׁ וְחֶסְכוֹנִי בְּיוֹתֵר. הִקְשַׁבְתִּי לוֹ בְּרָצוֹן מָלֵא, וְהִתְעוֹרְרָה בִּי אֵיזוֹ הִתְרַפְּקוּת עַל מִשְׁפָּטָיו הַפְּשׁוּטִים, וּכְשֶׁהִרְכִּין מְעַט אֶת רֹאשׁוֹ וְעָמַד לְהִסְתּוֹבֵב, הִסְפַּקְתִּי לִקְלוֹט כֵּיצַד שְׂפָתָיו נִפְתָּחוֹת וְשִׁינָּיו הַלְּבָנוֹת מְאוֹד נִגְלוֹת, צוֹחֲקוֹת לַמַּצָּב, וְרָצִיתִי מְאוֹד לָגֶשֶׁת אֵלָיו וּלְפָחוֹת לִלְחוֹץ אֶת יָדוֹ בְּמֶחְוָוה שֶׁהִיא יוֹתֵר מִנִּימוּס, אֲבָל אָז, בְּקוֹלוֹ הָאַבָּהִי, הוּא פָּקַד עַל הַצָּעִיר לָרֶדֶת וְלִמְצוֹא אֶת הַשִּׁיבֶּר הָרָאשִׁי, לִסְגּוֹר אוֹתוֹ, וּלְהַעֲלוֹת אֶת הַדּוֹד הֶחָדָשׁ. הוּא שָׁלַח אוֹתוֹ לִמְשִׂימָה בְּדֶרֶךְ מִתְבַּקֶּשֶׁת וּלְבָבִית, וּשְׁנֵיהֶם הִתְנַהֲלוּ לִפְנֵי בְּאוֹפֶן כָּל־כָּךְ עַכְשָׁוִוי, מְדוּיָּק, סַבְלָנִי וּפָזִיז גַּם יַחַד, וְהַצָּעִיר הַגָּבוֹהַּ הִסְתַּכֵּל בִּי, כִּמְבַקֵּשׁ אִישּׁוּר מִמֶּנִּי, לָכֵן הֵנַדְתִּי בְּרֹאשִׁי, וְרַק אָז הוּא הָלַךְ אֶל הַדֶּלֶת וְיָרַד בִּמְהִירוּת בַּמַּדְרֵגוֹת, וְהַמִּתְקָן שָׁב מִיָּד בְּהִשְׁתַּחֲלוּת קַלָּה אֶל הֲבוֹיְדֶּעם כְּדֵי לְסַלֵּק אֶת הַדּוֹד הַיָּשָׁן וְחָזַר לְפַזֵּם שִׁיר שֶׁקְּצָת הִכַּרְתִּי.
מִי הָיָה בְּעֶצֶם קָסֶנְטִינִי וְאֵיךְ צָץ פִּתְאוֹם מֵחָדָשׁ בְּחַיֵּי? הוּא לֹא הָיָה אֶחָד וְיָחִיד, אֶלָּא כַּמָּה דְּמוּיוֹת שֶׁדִּמְיוֹן רַב בֵּינֵיהֶן, אֲשֶׁר הִתְהַפְּכוּ וְהִתְחַלְּפוּ בְּרָאשֵׁי לְסֵירוּגִין וְנַעֲשׂוּ דְּפוּס אֶחָד שֶׁל קָסֶנְטִינִי. אֲבָל הוּא כְּבָר נִקְבַּר כָּלִיל בְּזִיכְרוֹנִי, הָיִיתִי מְשׁוּכְנָע שֶׁזֶּהוּ, לֹא אַרְאֶה עוֹד מַקְסֶנְטִינִי וְלֹא יִהְיֶה לוֹ מָקוֹם בְּחַיֵּי, כִּי מִמֵּילָא הָיְתָה חֲשִׁיבוּתוֹ אֶצְלִי חַלָּשָׁה כָּל־כָּךְ. וְהִנֵּה, בְּאוֹתָהּ שְׁעַת צָהֳרַיִים לִפְנֵי שָׁבוּעַ, שֶׁלֹּא הָיְתָה חוֹרְפִּית בִּמְיוּחָד, אַף־עַל־פִּי שֶׁדֵּצֶמְבֵּר עָמַד לְהִסְתַּיֵּים, הִתְחַמַּמְתִּי בְּלִבִּי מִכָּךְ שֶׁדְּמוּת מְחוּקָה לְגַמְרֵי יְכוֹלָה לַחֲזוֹר אֵלַי בִּגְלַל בְּעָיַית הַכֶּתֶם, וְהִשְׁתַּעֲשַׁעְתִּי בִּרְצִינוּת גְּמוּרָה בַּמַּחֲשָׁבָה שֶׁעָלַי גַּם לִפְעוֹל לְמַעֲנוֹ, וְאוּלַי לְמַעֲנִי. אֲבָל גַּם יָדַעְתִּי שֶׁהַיּוֹם כְּבָר אֵינוֹ זָקוּק לִי.
הוּא לֹא צָרִיךְ מִמֶּנִּי דָּבָר, וּבֶטַח שֶׁלֹּא אָחִיו הַבְּכוֹר, וְגַם לֹא שְׁנֵי אֶחָיו הָאֲחֵרִים, הַגְּדוֹלִים מִמֶּנּוּ. כּוּלָּם הָיוּ שׁוֹשֶׁלֶת זְכָרִים מִמִּשְׁפַּחַת קַסְנְטִינִי שֶׁזָּכִיתִי לְהַכִּיר בִּנְעוּרַי. אָז הֵם הָיוּ יְלָדִים עִם הַפָּרָשִׁים קְטַנִּים בֵּינֵיהֶם, וְחָיוּ עַל הָעוֹקֶם לֹא רָחוֹק מִבֵּיתִי, בַּבִּנְיָינִים הַחֲדָשִׁים שֶׁנִּבְנוּ בְּגוֹבַהּ שָׁלוֹשׁ קוֹמוֹת וְאִיכְלְסוּ אֶת מְעוּטֵי הַיְּכוֹלֶת. הָאִמָּא שֶׁלָּהֶם הָיְתָה אִשָּׁה־גֶּבֶר קְצוּצַת שֵׂיעָר וְעָבַת רַגְלַיִים, בַּעֲלַת קוֹל רָם וְלַעֲגָנִי, אֲשֶׁר הִתְרוֹצְצָה בְּמַגָּפַיִים אוֹ בְּנַעֲלַיִים כְּבֵדוֹת, נִיקְּתָה בָּתִּים בַּחֲרִיצוּת מְפוֹאֶרֶת, וְרַק בְּדַרְכָּהּ מִכָּאן לְשָׁם גַּם יָדְעָה לִמְצוֹא זְמַן לְגִידּוּל הַצֶּאֱצָאִים. אֲבִיהֶם, מוֹדֵל מְבוּגָּר שֶׁל הַקָּסַנְטִינִים, הוּא שֶׁרָצָה לְשַׁפֵּר אֶת עֲתִידָם, וּבְעִיקָּר חָשַׁשׁ שֶׁמָּא יִסְטוּ מִן הַדֶּרֶךְ וְיַגִּיעוּ לְבָתֵּי־הַכֶּלֶא, שֶׁהוּא־עַצְמוֹ עָבַד בָּהֶם רוֹב יָמָיו כְּסוֹהַר קָשׁוּחַ. לָכֵן פָּנָה אֵלַי דֶּרֶךְ אִמִּי וּבִיקֵּשׁ שֶׁהַיְּלָדִים הַקְּטַנִּים שֶׁלּוֹ יַגִּיעוּ לְחַדְרֵי כְּדֵי לְקַבֵּל מִמֶּנִּי עֶזְרָה בַּהֲכָנַת שִׁיעוּרֵי־הַבַּיִת וּבְשִׁיבּוּחַ הַחוֹמֶר הַלִּימּוּדִי בִּכְלָל. הִצִּיעַ שֶׁתְּמוּרַת שְׁקָלִים בּוֹדְדִים (חֲשׁוּבִים לִי אָז, הֵם הָיוּ הוֹן בְּעֵינַי) אֶהְיֶה לָהֶם מוֹרֶה פְּרָטִי. וַאֲנִי בְּאוֹתָם יָמִים נַעַר בְּעַצְמִי, בֶּן חֲמֵשׁ־עֶשְׂרֵה וְשֵׁשׁ־עֶשְׂרֵה, שֶׁלֹּא חָשַׁב עַל עֲתִידוֹ שֶׁיִּתְפָּרֵץ אֶל קֵץ הַמֵּאָה הַשְׁחוּן וִיחַסֵּל אֶת הַכְּפָר הַלֹּא־כַּפְרִי שֶׁהִכִּיר.
אֲנִי זוֹכֵר שֶׁאַבָּא קַסְנְטִינִי, כְּשֶׁנִּתְקַלְתִּי בּוֹ בָּרְחוֹב הַשָּׁטוּחַ, אוֹ בְּתַחֲנַת־הָאוֹטוֹבּוּס, אוֹ בַּהִתְקָרְבוּת הַמִּדְרוֹנִית אֶל בֵּית־הַכְּנֶסֶת בְּעֶרֶב שַׁבָּת, וְזִיהָה אוֹתִי כְּמוֹרֶה הַצָּעִיר וְהֶחָכָם שֶׁל בָּנָיו, הָיָה מַבִּיט בִּי בְּעֵינֵי הַשָּׁקֵד שֶׁלּוֹ וּמְלַוֶּוה אוֹתִי בְּהִסְתַּכְּלוּת שְׁקֵטָה, חַדָּה וְאַרְסִית, שֶׁל נֵץ, וַאֲנִי יָרֵאתִי מִפָּנָיו, יָרֵאתִי כָּל־כָּךְ מֵעוֹרוֹ הַשָּׁחוֹר וּמֵעוֹרְפּוֹ הָרָחָב, עַד שֶׁלָּרוֹב נִיסִּיתִי לַחֲמוֹק מִן הַפְּגִישָׁה אִתּוֹ. לֹא יָכוֹלְתִּי לְהָבִין כֵּיצַד הָאִישׁ הַזֶּה הוּא אַבָּא שֶׁל קָסֶנְטִינִים רַכִּים, צְבוּעִים בְּחוֹם כֵּהֶה וְלָרוֹב צוֹחֲקִים, וּמִדֵּי פַּעַם מִתְעַלְּמִים מִשִּׁיעוּרֵי־הַבַּיִת וּמִן הָרְצִינוּת שֶׁנִּיסִּיתִי לְהַפְגִּין מוּלָם רַק בַּהַתְחָלָה. גּוּפוֹ הַנּוּקְשֶׁה שֶׁל הָאָב הִפְלִיא אוֹתִי בְּחוּשָׁנִיּוּתוֹ הַנִּדְרֶכֶת, הָאֲצִילִית, שֶׁהָיְתָה גַּם עֲקוּמָּה כְּשֶׁעָמַד, אַךְ תָּמִיד הָיְתָה יַצִּיבָה וּבְטוּחָה, כְּמוֹ שֶׁל טוֹרֵף־עַל שֶׁאֵינוֹ מְפַחֵד מִמִּי שֶׁמִּיקּוּמָם בְּשַׁרְשֶׁרֶת הַמָּזוֹן דּוֹמָה לְשֶׁלּוֹ. לְלֹא מִלִּים דָּרַשׁ מִמֶּנִּי לְהַעֲבִיר הַשְׂכָּלָה יְסוֹדִית לִילָדָיו, בְּמִין דְּאָגָה שֶׁהָיְתָה לֹא רַק אַבָּהִית, אֶלָּא אַף אֱלוֹהִית, כְּאִילּוּ הָיָה אוֹמֵר לִי: "לְךָ אַתְנֵם. אֲנִי סוֹמֵךְ עָלֶיךָ", וְאַחַר־כָּךְ רוֹמֵז: "תַּעֲשֶׂה אַתְּ שֶׁלִּי כָּמוֹךָ".
אֲנִי חוֹזֵר בְּעֵינֵי רוּחִי אֶל הַפְּעוּלּוֹת שֶׁהַשְּׁנַיִים הִמְשִׁיכוּ לַעֲשׂוֹת בְּדִירָתִי לִפְנֵי שָׁבוּעַ, רוֹאֶה אֶת הַתְּמוּנָה הַכְּבֵדָה וְהַקְּלִילָה שֶׁל הַצָּעִיר הַחוֹזֵר מַזִּיעַ וְאָדוֹם עִם הַדּוֹד הֶחָדָשׁ עַל גַּבּוֹ, וְהַנָּמוּךְ הַמְּבוּגָּר מוֹבִיל אוֹתוֹ פְּנִימָה בַּמִּסְדְּרוֹן, וּשְׁנֵיהֶם מוֹרִידִים בִּמְיוּמָּנוּת דָּוִד פָּגוּם וְחָלוּד, מִזֵּלִיג טִיפּוֹת עֲכוּרוֹת הַפּוֹגְעוֹת בִּזְרוֹעוֹתֵיהֶם וּבַמְּרַצְּפוֹת, וְהַטִּינּוֹפֶת לֹא מַטְרִידָה אוֹתָם. יַחַד הִתְקַדְּמוּ עִם הַמְּכָל הָרָעוּעַ בִּזְהִירוּת בַּמִּסְדְּרוֹן וְהוֹצִיאוּ אוֹתוֹ אֶל חֲדַר־הַמַּדְרֵגוֹת, הִנִּיחוּהוּ בְּנַחַת לִפְנֵי הַדֶּלֶת וְחָזְרוּ בְּמֶרֶץ פְּנִימָה. וּכְשֶׁעָמְדוּ שְׁנֵיהֶם לְהַעֲלוֹת אֶת הַדּוֹד הֶחָדָשׁ אֶל הֲבוֹיְדֶּעם, עוֹד הִסְפַּקְתִּי לִקְרוֹא אֶת הַכִּיתּוּב שֶׁהָיָה עָלָיו בְּאוֹתִיּוֹת שְׁחוֹרוֹת גְּדוֹלוֹת: "מֵי שֶׁמֶשׁ", וּמִתַּחְתָּיו בְּאוֹתִיּוֹת קְטַנּוֹת: "אוֹרִיגִינָל". הַמְּתַקֵּן הַנָּמוּךְ נִדְחָף וְהִתְקִין, וְהַצָּעִיר הִסְתַּכֵּל בּוֹ בְּעוֹדוֹ עוֹמֵד יַצִּיב עַל כִּיסֵּא־הָעֲבוֹדָה שֶׁלִּי, לֹא מִתְנַדְנֵד וְשׁוֹאֵל יוֹתֵר מִפַּעַם אַחַת אֶת הָאִישׁ שֶׁבִּפְנִים אִם הוּא זָקוּק לְמַשֶּׁהוּ, וְאִם כְּדַאי שֶׁיַּעֲלֶה גַּם הוּא פְּנִימָה אֶל חֶשְׁכַת הֲבוֹיְדֶּעם. וְגַם אֲנִי הִרְגַּשְׁתִּי צוֹרֶךְ לְהִתְקָרֵב אֶל הַכִּיסֵּא וְכָךְ לָקַחַת חֵלֶק בְּהַתְקָנָה הַחֲדָשָׁה. מִזָּוִוית עֲמִידָתִי שָׂמַחְתִּי שֶׁאָנוּ שְׁלוֹשָׁה, יוֹצְרִים סוּלָּם מְדוֹרָג שֶׁבּוֹ הָאֶחָד בֵּין תִּקְרָה לָרִצְפָּה, הַשֵּׁנִי גָּבוֹהַּ מְאוֹד עַל הַכִּיסֵּא, וַאֲנִי הָאַחֲרוֹן זָקוּף לְמַטָּה. לֹא רָצִיתִי לְאַתֵּר שׁוּב, בְּגוֹבַהּ עֵינַי, אֶת הַבְּלִיטָה בְּמִפְשַׂעְתּוֹ שֶׁל הַצָּעִיר הָאָרוֹךְ, כִּי שַׂמְתִּי לֵב כַּמָּה הָיָה הַמְּבוּגָּר הַמַּתְקִין אָדִישׁ אֵלֶיהָ עַד כֹּה בְּמַהֲלַךְ בִּיקּוּרָם אֶצְלִי. הַלִּיטּוּף בַּמִּפְשָׂעָה בָּחוֹדָשִׁים הָאַחֲרוֹנִים נִתְפַּס בְּעֵינֵי פִּתְאוֹם נָלוֹז וּמְסוֹאָב, וְעַל כֵּן גַּם זַזְתִּי לְבַסּוֹף מִן הַכִּיסֵּא שֶׁעָלָיו עָמַד קַסְנְטִינִי הַצָּעִיר, וּבְכָךְ שָׁבַרְתִּי אֶת הַסּוּלָּם הַדִּמְיוֹנִי. הֶעֱדַפְתִּי לְהִתְרַחֵק מֵהֶם וְלִנְעוֹץ אֶת עֵינַי בַּסַּפָּה שֶׁבְּמֶרְכַּז הַסָּלוֹן עַד שֶׁיְּסַיְּימוּ, וְדַוְוקָא כְּשֶׁלֹּא הָיִיתִי סָמוּךְ אֲלֵיהֶם הִשְׁתּוֹקַקְתִּי יוֹתֵר לִהְיוֹת דּוֹמֶה לָהֶם, נָקִי וּמְרוּחָק מִן הָעִיר שֶׁלִּי.
אֵינִי יוֹדֵעַ כַּמָּה זְמַן יִישָּׁאֲרוּ אִתִּי תְּמוּנוֹת אֵלֶּה שֶׁל הַמַּתְקִין וְאַחְיָינוֹ הַצָּעִיר, שֶׁשְּׁנֵיהֶם קָסֶנְטִינִי. כַּמָּה הוּפְתַּעְתִּי כְּשֶׁהִתְבָּרֵר הַקֶּשֶׁר אֶל הַשֵּׁם הַזֶּה. הַדָּבָר קָרָה כְּשֶׁסִּייְּמוּ הַשְּׁנַיִים אֶת הָעֲבוֹדָה וּבִיקַּשְׁתִּי קַבָּלָה כְּדֵי לְהַצִּיג אוֹתָהּ בִּפְנֵי בַּעַל־הַבַּיִת שֶׁלִּי. הַנָּמוּךְ הַמְּבוּגָּר עָנָה לִי מִיָּד בְּגִיחוּךְ, "זֶה בְּעֶלְבִית זֶה? כָּכָה הוּא דּוֹאֵג לְךָ עִם כָּל הַשְׂכַר־דִּירָה שֶׁאַתָּה מְשַׁלֵּם לוֹ, בֶּטַח הוֹן־תּוֹעָפוֹת שֶׁל כֶּסֶף", וְאָז נִיגַּשׁ לִשְׁלוֹף פִּנְקַס־קַבָּלוֹת מִשְׁקִית מְהוּהָה, וּבְאוֹתָן דַּקּוֹת הַצָּעִיר לֹא הִתְעָרֵב וְלֹא הִצִּיעַ עֶזְרָה, רַק עָמַד וְחִיכָּה, וּלְאַחַר שֶׁהַמְּבוּגָּר כָּתַב פְּרָטִים בָּעַט יָשָׁן וּמָסַר לִי אֶת הַנְּיָיר, גִּילִּיתִי שֶׁלֹּא צִייֵּן בּוֹ אֶת שְׁמִי אֶלָּא רַק אֶת הַחְלָפַת הַדּוֹד, וְהִבְחַנְתִּי בִּשְׁמוֹ הַמּוּדְפָּס לְמַעְלָה: "הֵרְצְל קָסֶנְטִינִי, דּוֹדִים חַשְׁמַלִּיִּים וְדוּדֵי שֶׁמֶשׁ".
כָּךְ פּוֹעֳנַח הַחוּט, וּמִיָּד אָמַרְתִּי בְּקוֹל בָּרוּר: "אֲנִי מַכִּיר קֵסֶנְטִינִי", וְהַמְּבוּגָּר שָׁאַל אוֹתִי, "מֵאֵיפֹה מַכִּיר?" וְהֵשַׁבְתִּי, "מִשָּׁם, מֵאֵיפֹה שֶׁנּוֹלַדְתִּי וְגָדַלְתִּי", וְצִייַּנְתִּי אֶת שָׁם הַמָּקוֹם, וְכָאן הִתְעָרֵב הַצָּעִיר וְחִייֵּךְ, "בֶּטַח, אֲנִי מִשָּׁם, כָּל הַמִּשְׁפָּחָה שֶׁלִּי שְׁמָהּ, הָאַחִים שֶׁלִּי, וְזֶה הַדּוֹד שֶׁלִּי, אָח שֶׁל אַבָּא שֶׁלִּי", וְהֵחֵל לִמְנוֹת אֶת שְׁמוֹת אָחִיו, וּמִיָּד רָאִיתִי אוֹתָם אֶחָד־אֶחָד, אֶת הָרִאשׁוֹן וְהַשֵּׁנִי וְהַשְּׁלִישִׁי, בְּנֵי עֶשֶׂר וְתֵשַׁע וְשֶׁבַע, וְאֵיךְ יָשַׁב כָּל אֶחָד מֵהֶם בְּתוֹרוֹ עַל כִּיסֵּא לְיַד הַשּׁוּלְחָן־סִפְרִיָּיה בְּחַדְרֵי הַיָּשָׁן וְהָאַפְלוּלִי, וְהָיָה שָׁקוּעַ בְּעוֹלָמוֹ וּבַעֲיֵיפוֹת הַשָּׁעָה, אַךְ הִקְשִׁיב וְכִיבֵּד אֶת קוֹלִי וְאֶת הוֹרָאוֹתַי, וּבוֹ־בַּזְּמַן גַּם זִילְזֵל בָּהֶם וּבַתְּפוּקָה שֶׁבֶּאֱמֶת נִיתָּן לְהוֹצִיא מִן הַזְּמַן הַזֶּה, אוּלַי כִּי גַּם אֲנִי הֶאֱמַנְתִּי שֶׁהַרְבֵּה לֹא יָצָא מִן הַלִּימּוּד הַזֶּה, וַאֲפִילּוּ הִפְגַּנְתִּי בְּפָנָיו כַּעַס וְחוֹסֶר־עִנְיָין. לֹא הֵעַזְתִּי לְהִתְנַהֵג כָּךְ מוּל אֲבִיהֶם, וְלָכֵן אַף הִקְצַנְתִּי אֶת שְׁאַט־הַנֶּפֶשׁ שֶׁגָּעַשׁ בִּי. הָיוּ דַּקּוֹת אֲרוּכּוֹת שֶׁלֹּא עָשִׂינוּ דָּבָר, נָטַשְׁנוּ אֶת הַמַּחְבָּרוֹת וְאֶת הַסְּפָרִים וְשָׁקַעְנוּ בְּרֵיחוֹ הַדָּחוּס שֶׁל הַחֶדֶר וּבְאוּמְלָלוּתֵנוּ הָרִגְעִית, בִּיקַּשְׁנוּ לְהִימָּלֵט זֶה מִזֶּה. בְּסַמְכוּת שֶׁנִּיתְּנָה לִי פָּקַדְתִּי לֹא אַחַת עַל קָסֶנְטִינִי זֶה אוֹ אַחֵר לָשֶׁבֶת וְלֹא לָזוּז, וְאִילּוּ אֲנִי קַמְתִּי וְיָצָאתִי מֵהַחֶדֶר וְחִיכִּיתִי שֶׁיַּעֲבוֹר זְמַן.
אֲבָל עַכְשָׁיו, בְּדִירָתִי, לֹא סִיפַּרְתִּי לִשְׁנַיִים עַל תְּחוּשׁוֹתַי אֵלֶּה, וְרַק צָעַקְתִּי בְּהִתְפַּעֲלוּת: "כֵּן, אֲנִי זוֹכֵר, אֲנִי מַמָּשׁ זוֹכֵר אֶת הָאַחִים שֶׁלְּךָ". הַצָּעִיר הִינְהֵן אֵלַי בְּרֹאשׁוֹ, וַאֲנִי הִתְקָרַבְתִּי אֵלָיו יוֹתֵר וְרָאִיתִי כַּמָּה כּוּלּוֹ קָסֶנְטִינִי, פְּאֵר הַמִּשְׁפָּחָה הַמּוֹפִיעָה לִפְנֵי עַכְשָׁיו בְּבַגְרוּתָהּ הַזְּכָרִית הַמְּשׁוּפֶּרֶת. "וְאַתָּה, אֵיפֹה אַתָּה הָיִיתָ?" שָׁאַלְתִּי אוֹתוֹ. "אֲנִי הָיִיתִי אָז הָאָח הַקָּטָן, הָאַחֲרוֹן, הַיֶּלֶד הָאַחֲרוֹן", עָנָה, וּמִיָּד הוֹסִיף שֶׁהוּא זוֹכֵר אֶת אֶחָיו הַגְּדוֹלִים הוֹלְכִים אֵלַי, מִתְחַלְּפִים בְּמַהֲלַךְ הַשָּׁבוּעַ, יוֹם זֶה וְיוֹם זֶה. "אֲבָל אוֹתִי כְּבָר לֹא הִסְפַּקְתָּ לְלַמֵּד", סָגַר אֶת דְּבָרָיו וּפָנָה מִמֶּנִּי בְּכִיוּוּן הַמִּסְדְּרוֹן.
כַּמָּה מַפְלִיאָה אוֹתִי הָעוּבְדָּה הַפְּשׁוּטָה שֶׁהַצָּעִיר הַזֶּה וְדוֹדוֹ הָיוּ אִתִּי בַּמֵּאָה הַהִיא, וְחֶלְקֵנוּ אוֹתוֹ זְמַן בְּמָקוֹם מְשׁוּתָּף. כָּעֵת כֹּה גָּדוֹל הַמֶּרְחָק בֵּינֵינוּ, וּתְשׁוּקָתִי לָלֶכֶת אֶל עֲנִיֵּי עִירִי הַקּוֹדְמִים, אֶל הַקְּסַנְטִינִים הַנִּזְקָקִים, מַפִּילָה אוֹתִי אֶל תֶּרְמִית חֲדָשָׁה. אֲנִי יוֹדֵעַ שֶׁאֵין לָהֶם שׁוּם מַחְסוֹר, שֶׁיֵּשׁ לָהֶם אֲפִילּוּ שׂוֹבַע שֶׁל פַּרְנָסָה רְאוּיָה. חַשְׁתִּי בְּכָךְ הֵיטֵב כְּשֶׁהַצָּעִיר וְהַמְּבוּגָּר סַנְטוֹ בְּאוֹזְנֵי בָּעִיר הַזֹּאת וּבַדִּירָה הַקְּטַנָּה. "תַּגִּיד לִי, זֶה בִּנְיָין זֶה? זֹאת תַּחֲזוּקָה זֹאת?" אָמְרוּ לִי כְּאִישׁ אֶחָד לְאַחַר שֶׁסִּיפַּרְתִּי עַל שְׁלַבֵּי הַתְּרִיס שֶׁהִתְפָּרְקוּ בַּגֶּשֶׁם הָאַחֲרוֹן. וּבִזְמַן שֶׁאָרְזוּ אֶת הַכֵּלִים שֶׁלָּהֶם זָרַק אֵלַי הַצָּעִיר: "תִּסְתַּכֵּל אֵיזֶה רִיקָּבוֹן נִהְיֶה לְךָ כָּאן". הִתְבַּיַּישְׁתִּי בְּקוֹרַת־הַגַּג שֶׁלִּי, בְּכָךְ שֶׁאֵין לִי לֹא מַסָּד וְלֹא טְפָחוֹת רְאוּיִים, וְהַמִּלָּה רִיקָּבוֹן נִזְדַּעֲקָה בְּלִבִּי. וְהִנֵּה דַּוְוקָא לַקָּסֶנְטִינִי הַצָּעִיר, שֶׁעָמַד לָצֵאת מִכָּאן וְלִנְסוֹעַ עִם דּוֹדוֹ בַּחֲזָרָה לַכְּפָר הַלֹּא־כַּפְרִי, דַּוְוקָא לוֹ יֵשׁ עֲדַיִין אֲדָמָה וְטֶבַע שֶׁהִכְרַזְתִּי עַל מוֹתָם. הוּא עוֹד שָׁם, אָמַרְתִּי בְּלִבִּי בְּצַעַר רַב, וְאוּלַי הוּא עַד לְעָלִים הָאֵלִיפְּטִיִּים שֶׁתְּנוּעָתָם מַקְדִּימָה אֶת הַגֶּשֶׁם.
הַכְּתָמִים הֵחֵלּוּ לִגְוָועַ כְּבָר בְּיוֹם הַמָּחֳרָת, כְּאִילּוּ נִשְׁאֲבוּ בַּחֲזָרָה אֶל תּוֹךְ הַקִּירוֹת. הָרֵיחַ גַּם הוּא הָלַךְ וְאִיבֵּד אֶת סְמִיכוּתוֹ. אֲבָל הַדּוֹד הַיָּשָׁן עֲדַיִין מוּנָּח לִפְנֵי דֶּלֶת הַכְּנִיסָה שֶׁלִּי, בְּכוֹחוֹת עַצְמִי לֹא אוֹכֶל לִגְרוֹר אוֹתוֹ בַּמַּדְרֵגוֹת. כָּעֵת הִמְתַּנְתִּי, מִבְּלִי לָדַעַת אִם אָכֵן כְּדַאי לְהַמְתִּין, לְשׁוּבוֹ שֶׁל קָסֶנְטִינִי הַצָּעִיר, כִּי דּוֹדוֹ אָמַר בַּיּוֹם הַהוּא שֶׁהֵם כְּבָר מֵאֲחֵרִים לְהַתְקָנָה נוֹסֶפֶת שֶׁל דּוּד־שֶׁמֶשׁ, אֲבָל אִם הֵם יַעַבְרוּ פֹּה בִּסְבִיבָה בְּיוֹם אַחֵר, יִשְׁלַח אוֹתוֹ אֵלַי כְּדֵי שֶׁיְּפַנֶּה אֶת הַדּוֹד הַיָּשָׁן, וַאֲפִילּוּ רֶמֶז לִי לָתֵת לוֹ כְּבָר עַכְשָׁיו חֲמִישִּׁים שֶׁקֶל, כְּדֵי לְעוֹדֵד אוֹתוֹ. וְכָךְ עָשִׂיתִי. רֶגַע לִפְנֵי שֶׁהָלְכוּ נָתַתִּי אֶת הַשְּׁטָר לְדָוִד וּבִיקַּשְׁתִּי מִמֶּנּוּ שֶׁיִּמְסוֹר אוֹתוֹ לַצָּעִיר. מֵאָז חָלַף שָׁבוּעַ, אֲבָל עוֹדֶנִּי מַאֲמִין שֶׁבְּאַחַד הַיָּמִים יָבוֹא אֵלַי קָסַנְטִינִי וְיַשְׁלִים אֶת הַמְּלָאכָה, יַשְׁאִיר אוֹתִי יָבֵשׁ לְגַמְרֵי. כַּמָּה מוּזָר שֶׁבְּיָמִים אֵלֶּה מִתְקַשֶּׁטֶת הָעִיר בַּשָּׁמַיִים כֵּהִים, חַשְׁרַת עָבִים רוֹבֶצֶת מֵעָלֶיהָ.






https://www.shortstoryproject.com/he/story/%d7%a7%d6%b0%d7%a1%d6%b7%d7%a0%d6%b0%d7%98%d6%b4%d7%99%d7%a0%d6%b4%d7%99-%d7%94%d7%99%d7%9c%d7%93-%d7%94%d7%90%d7%97%d7%a8%d7%95%d7%9f-%d7%a9%d7%9c-%d7%94%d7%9e%d7%90%d7%94/
#הִרְהוּרִים#זִכְרוֹנוֹת#תֵּל-אָבִיב