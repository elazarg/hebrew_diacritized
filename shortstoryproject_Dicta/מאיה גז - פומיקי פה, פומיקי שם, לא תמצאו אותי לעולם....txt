מוּקְדָּשׁ לְנַעֲרָה עֲדִי יַעֲקוֹבִּי שֶׁנֶּעְדַּרְתָּ מֵאָז 1996. 
א
בַּתְּקוּפָה הַהִיא הִתְגּוֹרַרְנוּ כְּבָר כַּמָּה שָׁנִים סָמוּךְ לְבַיִת פְּרָטִי שֶׁהָיָה לַאֲתַר בְּנִיָּה. כְּמוֹ שִׂיחַ קוֹצָנִי וְיָבֵשׁ בְּאֶמְצַע שָׂדֶה מוֹרִיק הוּא עָמַד בַּשְּׁכוּנָה הַבּוּרְגָּנִית שֶׁהָיְיתָה אָז הַשְּׁכוּנָה שֶׁלָּנוּ. אָפוֹר וּמְכוּסֶּה חוֹל וְנָטוּשׁ וּמָט לִנְפּוֹל. הַקַּבְּלָן שֶׁשִּׁיפֵּץ אוֹתוֹ פָּשַׁט אֶת הָרֶגֶל. הַזּוּג שֶׁרָכַשׁ אוֹתוֹ יָרַד מִנְּכָסָיו וְאָז הַבַּיִת הִתְפּוֹרֵר וְהִתְפַּזֵּר עִם הָרוּחַ. מַמָּשׁ כְּמוֹ הַחוֹל שֶׁעָלָה מֵאֲתַר הַבְּנִיָּה וְכִיסָּה אוֹתוֹ בֶּעָנָן אָבִיךְ וּמַחֲנִיק, כְּשֶׁרוּחוֹת נִשְׁבּוּ בַּחוֹרֶף בֵּין טִפְטוּף לְטִפְטוּף.
לוּאִיק, הַשָּׁכֵן שֶׁלָּנוּ, וַאֲנִי נָהַגְנוּ לִקְרוֹא לוֹ בֵּית הָרוּחוֹת גַּם כְּשֶׁלֹּא נָשְׁבָה רוּחַ. הַהוֹרִים אָסְרוּ עָלֵינוּ לָלֶכֶת לְשֵׁם. שָׂמַחְתִּי, כִּי פָּחַדְתִּי. לוּאִיק רָצָה לַעֲשׂוֹת לָהֶם דַּוְוקָא, אוֹ שֶׁאוּלַי הָיָה סַקְרָן מִמֶּנִּי. הוּא לֹא הִפְסִיק לְנַסּוֹת לְשַׁכְנֵעַ אוֹתִי לְהִתְגַּנֵּב פְּנִימָה עִם פּוֹמִיקִי, הַכַּלְבָּה שֶׁלּוֹ. "נֵשֵׁב שָׁם," הוּא אָמַר ."אֲנִי אָבִיא פָּנָס וְנֵרוֹת וְאֶעֱשֶׂה לְךָ תֵּיאַטְרוֹן צְלָלִים." יָדַעְתִּי שֶׁהוּא יַעֲשֶׂה גַּם קוֹלוֹת מַפְחִידִים. חִייַּכְתִּי אֵלָיו חִיּוּךְ נָדִיר וְאָמַרְתִּי: "אֵין סִיכּוּי".
נִזְכַּרְתִּי בַּבַּיִת הַזֶּה לִפְנֵי כַּמָּה יָמִים. שָׁנִים אַחֲרֵי שֶׁהַכּוֹל נִגְמַר, אָבִי הִתְקַשֵּׁר בְּיוֹם שְׁלִישִׁי הָאַחֲרוֹן וְסִיפֵּר לִי שֶׁזּוּג צָעִיר בְּלִי יְלָדִים רָכַשׁ אוֹתוֹ, סִייֵּם אֶת הַשִּׁיפּוּץ, וְהוּא רָאָה אוֹתָם – מַמָּשׁ רָאָה אוֹתָם בָּעֵינַיִים שֶׁלּוֹ – נִכְנָסִים לַבַּיִת וּמַתְחִילִים לָגוּר בּוֹ.
הָיִיתִי צְרִיכָה רֶגַע כְּדֵי לְהָבִין עַל אֵיזֶה בַּיִת הוּא מְדַבֵּר. עַל אַף מָה שֶׁקָּרָה, שְׁלוֹשִׁים שָׁנָה עָבְרוּ מֵאָז, וְהַדְּבָרִים נִדְמִים כַּחֲלוֹם שֶׁחָלְמָה הַיַּלְדָּה בַּת הַ-11 שֶׁהָיִיתִי. הִתְרַחֲשׁוּת מְדוּמְיֶינֶת שֶׁהִמְצֵאתִי. בְּכָל זֹאת, כְּבָר כַּמָּה יָמִים שֶׁחֶלְקִיקֵי הַסִּיפּוּר צָפִים אֶצְלִי בַּתּוֹדָעָה כְּמוֹ פִּיסּוֹת קֶרַח שְׁבוּרוֹת שֶׁל קַרְחוֹן אַדִּיר שֶׁהִתְנַפֵּץ וְשָׁב לִדְרוֹשׁ אֶת מְקוֹמוֹ עַל פְּנֵי הַיָּם. פֵּירוּרֵי הַזִּיכָּרוֹן הָאֵלֶּה לֹא מַצְלִיחִים לְהִתְאַחוֹת אֶצְלִי בְּרֹאשׁ לִכְדֵי תְּמוּנָה אֲחִידָה וּבְרוּרָה. כָּל שֶׁנִּשְׁאַר הוּא חַדְרֵי וְהֵמִיטָה הַבּוֹדֶדֶת שֶׁעָלֶיהָ נָהַגְתִּי לָשֶׁבֶת אַחֵר הַצָּהֳרַיִים עִם לוּאִיק וּפוֹמִיקִי.
לוּאִיק לֹא הִפְסִיק לְדַבֵּר עַל הַמַּזָּל שֶׁיֵּשׁ לִי שֶׁאֲנִי גָּרָה בִּשְׁכֵנוּת לְבֵית הָרוּחוֹת. "אַתְּ יְכוֹלָה לְהִכָּנֵס לְשָׁם וּלְהֵיעָלֵם," הוּא אָמַר בְּעֵינַיִים נוֹצְצוֹת, "לָתֵת לָרוּחוֹת לִמְשׁוֹךְ אוֹתְךָ לַמֵּמַד הָאַחֵר".
לוּאִיק הָיָה מְבוּגָּר מִמֶּנִּי בִּשְׁנָתַיִים אֲבָל אַף אֶחָד לֹא דִּיבֵּר אִיתּוֹ עַל בַּר-הַמִּצְוָוה שֶׁלּוֹ. לֹא שָׁאַלְתִּי דָּבָר וְנִדְמֶה הָיָה שֶׁהָאֵירוּעַ לֹא עוֹמֵד לְהִתְרַחֵשׁ. הִסְתַּכַּלְתִּי עַל הַשְּׂפָתַיִים הַוְּורוּדּוֹת שֶׁלּוֹ וְהָיִיתִי מוּכָנָה לַעֲשׂוֹת הַכּוֹל כְּדֵי שֶׁיְּנַשֵּׁק אוֹתִי. לֹא עָנִיתִי וְהוּא הִתְרַגֵּז וְאָמַר "פַּחְדָנִית. נוּ, בּוֹאִי נֵלֵךְ רַק לְחָמֵשׁ דַּקּוֹת. פּוֹמִיקִי תִּשְׁמוֹר עָלַיִיךְ. אֲנִי אֶתֵּן לְךָ לְהַחֲזִיק אוֹתָהּ בָּרְצוּעָה."
"אֲבָל אֵין לָהּ רְצוּעָה," עָנִיתִי וּבָהִיתִי בְּעֵינָיו הַכְּחוּלּוֹת שֶׁטַּבַּעַת שְׁחוֹרָה הִקִּיפָה כָּל אֶחָד מֵהָאִישׁוֹנִים שֶׁלָּהֶן.
הָיָה חוֹרֶף כְּשֶׁלּוֹאִיק שִׁכְנֵעַ אוֹתִי לְהִכָּנֵס אִיתּוֹ וְעִם פּוֹמִיקִי לְבֵית הָרוּחוֹת. הַיּוֹם, כְּשֶׁאֲנִי נִזְכֶּרֶת כַּמָּה קַר הָיָה בַּחוֹרֶף הַהוּא וְאֵיךְ טִילֵי סְקָאד צִבְעוֹ אֶת הַשָּׁמַיִים בְּאַזְעָקוֹת שֶׁנִּמְתְּחוּ בָּאֲוִויר וְזַרְעוֹ מֶתַח בְּכָל חֶלְקִיק נְשִׁימָה, אֲנִי מִתְפַּלְּאָהּ שֶׁהִסְכַּמְתִּי לָלֶכֶת דַּוְוקָא אָז. אֵיךְ לֹא נִגְרַרְתִּי אַחֲרָיו לְבֵית הָרוּחוֹת בָּאָבִיב אוֹ בַּקַּיִץ, אֲפִילּוּ בִּסְתָיו? מַדּוּעַ דַּוְוקָא בַּחוֹרֶף הַהוּא, כְּשֶׁהַכּוֹל הָיָה כָּל כָּךְ חָשׂוּף?
שָׁכַבְנוּ עַל הַמִּיטָּה שֶׁלִּי זֶה לְצַד זוֹ, כָּרָגִיל, לֹא נוֹגְעִים וּפוֹמִיקִי בֵּינֵינוּ. "תִּיתֵּן לִי יָד כָּל הַזְּמַן?" שְׁאֵלָתִי מִתְפַּנֶּקֶת. לוּאִיק הִנְהֵן. הֶאֱמַנְתִּי לוֹ. "פּוֹמִיקִי תִּשְׁמוֹר עָלַיִיךְ כָּל הַזְּמַן," הוּא הִבְטִיחַ. "שְׁנֵינוּ נִשְׁמוֹר עָלַיִיךְ. אַתְּ רַק צְרִיכָה לָבוֹא אִיתָּנוּ."
"וְאִם פּוֹמִיקִי תִּפְחַד?" שָׁאַלְתִּי.
לוּאִיק צָחַק. "פּוֹמִיקִי לֹא מְפַחֶדֶת מִשּׁוּם דָּבָר. הִיא יוֹדַעַת שֶׁאֲנִי תָּמִיד שׁוֹמֵר עָלֶיהָ וּשְׁאִיָּתִי לֹא יִקְרֶה לָהּ כְּלוּם." הַכַּלְבָּה הַזֹּאת, כַּמָּה שֶׁהָיְיתָה קְטַנָּה, הָיְיתָה בְּטוּחָה בְּעַצְמָהּ בִּזְכוּת לוּאִיק. הִיא הִסְתּוֹבְבָה בָּעוֹלָם בַּתְּחוּשָׁה שֶׁהַיְּקוּם שַׁיָּיךְ לָהּ. כְּשֶׁכְּשֶׂה בִּזְנָבָהּ וְעִנְטְזָה בְּיַשְׁבָנִים הַכַּלְבִּיִּים שֶׁלָּהּ בִּזְמַן שֶׁצָּעֲדָה, גֵּאָה, לְצִדּוֹ שֶׁל לוּאִיק. בַּאֲרֶשֶׁת חֲשִׁיבוּת שֶׁל כַּלְבָּתָהּ שֶׁל מַלְכַּת אַנְגְּלִיָּה. פּוֹמִיקִי הָיְיתָה כַּלְבָּה שֶׁמּוּדַעַת לְמַעֲמָדָהּ.
"בְּסֵדֶר," אָמַרְתִּי בְּקוֹל צָרוּד. וְאָז בָּכִיתִי. אַחֲרֵי שֶׁנִּרְגַּעְתִּי הָלַכְנוּ לְבֵית הָרוּחוֹת. זֹאת הָיְיתָה הַפַּעַם הָרִאשׁוֹנָה וְהָאַחֲרוֹנָה שֶׁהָיִיתִי שָׁם.
ב
אִילָנָה הַיָּפָה הָיְיתָה שַׂחְקָנִית. הִיא לֹא הָיְיתָה מְפוּרְסֶמֶת מִדַּי אֲבָל גַּם לֹא אַלְמוֹנִית לַחֲלוּטִין. אֲנָשִׁים זִיהוּ אוֹתָהּ כְּשֶׁהָלְכָה בָּרְחוֹב וְלָרוֹב עָצְרוּ אוֹתָהּ כְּדֵי לִשְׁאוֹל אִם הָיוּ אִיתָּהּ בְּיַחַד בַּצָּבָא. אִילָנָה כְּבָר לֹא הִתְעַצְבְּנָה מִזֶּה. הִיא עָנְתָה "כֵּן, אֲנִי זוֹכֶרֶת אוֹתְךָ," חִייְּכָה חִיּוּךְ נָעִים וְהִמְשִׁיכָה לָלֶכֶת.
אִמָּא שֶׁלִּי מָצְאָה בְּרוֹשׁוֹר בְּתֵיבַת הַדּוֹאַר וְהֵבִיאָה אוֹתוֹ לְאַבָּא שֶׁלִּי. הִיא אָמְרָה: "תִּרְאֶה, יוֹרָם. אִילָנָה הַיָּפָה מַעֲבִירָה קְבוּצַת מִשְׂחָק. זוֹכֵר שֶׁאָמַרְתָּ שֶׁאַתָּה רוֹצֶה לְנַסּוֹת לְהִצְטָרֵף לִקְבוּצַת חוֹבְבִים?"
אָבִי הֵחֵל לָלֶכֶת לְחוּג שֶׁל אִילָנָה הַיָּפָה בְּכָל יוֹם שְׁלִישִׁי בֵּין שֶׁבַע לְתֵשַׁע בָּעֶרֶב. הוּא הָיָה גָּבוֹהַּ וְתָכוֹל עֵינַיִים, אִם כִּי עָצוּר וּמֵאוֹפֶק, וְאִמִּי חָשְׁבָה שֶׁחוּג לַתֵּיאַטְרוֹן יַעֲשֶׂה לוֹ טוֹב.
הַחוּג אָכֵן עָשָׂה לוֹ מַשֶּׁהוּ. הוּא הֵחֵל לְגַדֵּל זָקֵן וְלָתֵת לְשֶׁיַּעֲרוֹ לְהִתְאָרֵךְ פֶּרֶא. מַבָּטוֹ הָפַךְ חַיָּיתִי וּמְשׁוּחְרָר וְכָךְ גַּם הַכַּפְתּוֹרִים הָעֶלְיוֹנִים שֶׁל חוּלְצָתוֹ. אֲנִי לֹא זוֹכֶרֶת אֶת הַשִּׁינּוּי אֲבָל לוּאִיק דִּיבֵּר עַל כָּךְ רַבּוֹת בְּאוֹתָהּ תְּקוּפָה. הוּא אָמַר שֶׁאַבָּא שֶׁלִּי הָפַךְ לַגִּרְסָה הַגַּבְרִית שֶׁל אִילָנָה הַיָּפָה.
אֲנִי בְּטוּחָה שֶׁאִמִּי שְׁמָהּ לֵב לְשִׁינּוּי. הִיא הָיְיתָה רְגִישָׁה לַנְּיוּאַנְסִים, אֲבָל אוּלַי בְּרָכָה עַל הַהִתְפַּתְּחוּת שֶׁל אָבִי וְעַל הַיְּכוֹלֶת הַחֲדָשָׁה שֶׁלּוֹ לְהַבִּיעַ וַאֲפִילּוּ לְהַחְצִין אֶת רִגְשׁוֹתָיו. אֲנִי לֹא יְכוֹלָה לְתָאֵר לְעַצְמִי אֵיךְ לֹא קִילְּלָה אֶת הָרֶגַע הַהוּא, בּוֹ הֵבִינָה שֶׁאָבִי הָפַךְ לְגֶבֶר אַחֵר. יָכוֹל לִהְיוֹת שֶׁלֹּא רָאֲתָה שֶׁבַּשִּׁינּוּי שֶׁלּוֹ חָמַק מֵבִין אֶצְבְּעוֹתֶיהָ וְאָבַד לָעַד? הִיא הֲלוֹא הָיְיתָה הָרִאשׁוֹנָה שֶׁאֲמוּרָה הָיְיתָה לְצַפּוֹת אֶת הַדְּבָרִים.
אֲנִי זוֹכֶרֶת שֶׁבְּאוֹתָם יָמִים קָנְתָה לִי נַעֲלֵי סְפּוֹרְט לִבְנוֹת וּמוֹלִי, מַמָּשׁ מוּל עֵינַיי, הָפְכָה אוֹתָן וַחֲרָטָה עִם סַכִּין מִטְבָּח לֵב עַל כָּל סוּלְיָה. "כָּכָה, בְּכָל צַעַד שֶׁלְּךָ, תִּזְכְּרִי כַּמָּה אֲנִי אוֹהֶבֶת אוֹתְךָ. אַתְּ לֹא צְרִיכָה שֶׁאוֹמֵר לָךְ אֶת זֶה. אֲנִי תָּמִיד אִיתְּךָ בְּלֵב. לְעוֹלָם לֹא אֶעֱזוֹב."
וְאָז הִיא הֵחֵלָּה לִבְכּוֹת וְלֹא הִפְסִיקָה. הִיא לֹא יְכוֹלָה הָיְיתָה לְתָאֵר אֶת יוֹרָם שֶׁלָּהּ בִּזְרוֹעוֹתֶיהָ שֶׁל אִישָּׁה אַחֶרֶת. בָּטוּחַ שֶׁלֹּא בִּזְרוֹעוֹתֶיהָ שֶׁל אִילָנָה הַיָּפָה.
בִּמְקוֹם לְהַרְגִּיעַ אוֹתָהּ, יוֹרָם סִיפֵּר לָהּ שֶׁאִילָנָהּ הַיָּפָה בְּהֵרָיוֹן.
אִמִּי הִפְסִיקָה לִבְכּוֹת.
לְמָחֳרָת בַּבּוֹקֶר הַשְּׁכֵנָה מֵהַקּוֹמָה לְמַעְלָה מָצְאָה אוֹתָהּ תְּלוּיָה בַּחֲדַר פָּחֵי הַזֶּבֶל.
אִמָּא נֶעֶלְמָה.
כָּל מִי שֶׁהָיָה סְבִיבִי אָמַר שֶׁהִיא נָסְעָה וְאוּלַי תַּחֲזוֹר יוֹם אֶחָד.
ג
אִילָנָה הַיָּפָה עָבְרָה לָגוּר אֶצְלֵנוּ בְּבֵית, לִחְיוֹת בַּחֲדַר הַשֵּׁינָה שֶׁל אִמִּי וְלִישׁוֹן בְּמִיטָּתָהּ לְצִדּוֹ שֶׁל יוֹרָם. אֲנִי לֹא זוֹכֶרֶת שֶׁהֵם דִּיבְּרוּ בֵּינֵיהֶם עַל אִמִּי אוֹ עַל הֵיעָלְמוּתָהּ וַאֲנִי לֹא שָׁאַלְתִּי דָּבָר. רַק שָׁמַעְתִּי פַּעַם אֶת אִילָנָה הַיָּפָה אוֹמֶרֶת לְיוֹרָם שֶׁהַבַּת שֶׁלּוֹ יוֹשֶׁבֶת בַּחֶדֶר וּמְדַבֶּרֶת לְעַצְמָהּ. "מְשׁוּגַּעַת כְּמוֹ הָאִמָּא שֶׁלָּהּ," הִיא הוֹסִיפָה. יוֹרָם שָׁתַק. לוּאִיק גַּם הוּא לֹא דִּיבֵּר אִיתִּי עַל מוֹתָהּ שֶׁל אִמִּי. בְּדִיעֲבַד גִּילִּיתִי שֶׁלְּעוּמָּתֵנוּ, כָּל מִי שֶׁהָיָה סְבִיבֵנוּ, לֹא הִפְסִיק לְדַבֵּר רַק עַל זֶה.
לוּאִיק הֵחֵל לָבוֹא אֵלַיי כָּל יוֹם. שָׁכַבְנוּ בַּמִּיטָּה שֶׁלִּי, לֹא נוֹגְעִים, פּוֹמִיקִי בֵּינֵינוּ. לָרוֹב שָׁתַקְנוּ, לְעִתִּים דִּיבַּרְנוּ. כַּמּוּבָן שֶׁלֹּא עַל מָה שֶׁקָּרָה. יָצָאתִי מֵהַחֶדֶר רַק כְּדֵי לְהָבִיא לָנוּ לֶאֱכוֹל וְלִשְׁתּוֹת. אִם פָּגַשְׁתִּי אֶת אִילָנָה הַיָּפָה בַּמִּסְדְּרוֹן הִיא הִתְעַלְּמָה מִמֶּנִּי. יוֹרָם רַק הִרְכִּין אֶת רֹאשׁוֹ וּלְעִתִּים הִנִּיחַ יָד מְלַטֶּפֶת עַל שֶׁיַּעֲרִי.
נִדְמֶה הָיָה שֶׁזֹּאת הַפַּעַם הָרִאשׁוֹנָה בָּהּ רָאִיתִי אֶת יוֹרָם מְאוּשָּׁר. הִתְבּוֹנַנְתִּי בּוֹ מֵהַצַּד וְרָאִיתִי כַּמָּה יָפוֹת שִׁינָּיו מִבַּעַד לְחִיּוּכוֹ. עִם אִמִּי מֵעוֹלָם לֹא רָאִיתִי אוֹתוֹ מְחַיֵּיךְ. הוּא לִיטֵּף בְּרָכוֹת אֶת בִּטְנָהּ הַתּוֹפַחַת שֶׁל אִילָנָה הַיָּפָה, וְהִצְלִיחַ לְהַצְחִיק אוֹתָהּ. עַד אָז לֹא יָדַעְתִּי שֶׁיּוֹרָם הוּא יַצְרָן שֶׁל הוּמוֹר. לֹא יָכוֹלְתִּי לְתָאֵר לְעַצְמִי שֶׁהוּא גַּם צַרְכַן שֶׁל הוּמוֹר אֲבָל נִדְמֶה הָיָה שֶׁמַּשֶּׁהוּ הִשְׁתַּחְרֵר אֶצְלוֹ. יוֹרָם הִשְׁתַּטָּה וְהִתְחַנְחֵן, הֵחֵל לְהִתְבַּשֵּׂם וּלְהַבְרִישׁ אֶת שְׂעָרוֹ שֶׁהָיָה אָרוֹךְ וַאֲפִילּוּ לְגַלֵּחַ אֶת חָזֵהוּ, בְּאוֹתוֹ מְשׁוּלָּשׁ שֶׁבִּצְבֵּץ מִבַּעַד לְחוּלְצוֹת הַכַּפְתּוֹרִים אוֹתָן הֵחֵל לִלְבּוֹשׁ.
וְאִילָנָה הַיָּפָה? הַפִילוֹסוֹפְיָה שֶׁלָּהּ הָיְיתָה שְׁמָהּ שֶׁצָּרִיךְ לִקְרוֹת קוֹרֶה. "אִי אֶפְשָׁר לְהִלָּחֵם בָּזֶה," אָמְרָה תָּדִיר בִּנְאוּמֶיהָ הַמְּהַדְהֲדִים בְּרַחֲבֵי הַבַּיִת וּבְרַאֲיוֹנוֹת הָעִיתּוֹנָאִיִּים הַסִּפּוּרִים שֶׁנָּתְנָה.
הִיא הִגִּיעָה לְמִשְׂחָק בְּמִקְרֶה, כָּךְ סִיפְּרָה לִי פַּעַם, בְּאֶחָד הַמּוֹנוֹלוֹגִים הַנְּדִירִים שֶׁנָּשְׁאָה בְּפָנַיי. הִיא רָצְתָה לִרְאוֹת מָה קוֹרֶה כְּשֶׁהִיא עוֹטָה עַל עַצְמָהּ עוֹר אַחֵר, לְנַסּוֹת, לִבְדּוֹק אִם הִיא מְסוּגֶּלֶת בִּכְלָל, וְאָז גִּילְּתָה שֶׁהַדְּמוּת דָּבְקָה בָּהּ וְלֹא עוֹזֶבֶת. אֶת הַתַּפְקִיד הָרִאשׁוֹן שֶׁלָּהּ מִ"יְחָסִים מְסוּכָּנִים" הִצְלִיחָה לְנַעֵר מֵעַצְמָהּ חוֹדְשַׁיִים אַחֲרֵי שֶׁסִּייְּמָה לְשַׂחֵק אוֹתוֹ. "כַּמָּה לְבָבוֹת שָׁבַרְתִּי בִּגְלַל זֶה," צִחְקְקָה, "שֶׁל גְּבָרִים וְשֶׁל נָשִׁים."
מָה שֶׁצָּרִיךְ לִקְרוֹת קוֹרֶה. אִילָנָה הַיָּפָה הֶאֱמִינָה בְּכָךְ תָּמִיד, חוּץ מֵאֲשֶׁר כְּשֶׁאִיבְּדָה אֶת הַתִּינוֹקֶת שֶׁנָּשְׁאָה בְּרַחֲמָהּ.
"לָמָּה???" הִיא קָרְאָה לִמְרוֹמִים בְּעוֹדָהּ כּוֹרַעַת עֵירוּמָּה עַל הָרִיצְפָּה הַקָּרָה בַּסָּלוֹן בֵּיתֵנוּ וּבֵין רַגְלֶיהָ נִקְוֵוית שְׁלוּלִית דָּם אַדִּירַת מְמַדִּים. הָיָה חוֹרֶף וְיוֹרָם נִיסָּה לְשַׁדֵּל אוֹתָהּ לָקוּם. הָאִיפּוּר שֶׁבְּעֵינֶיהָ נָזַל בְּשׁוֹבְלִים שְׁחוֹרִים שֶׁהִטְבִּיעוּ מַסְלוּלִים מְפוּצָּלִים עַל לְחַיֶּיהָ. "מָה שֶׁצָּרִיךְ לִקְרוֹת קוֹרֶה. מָה שֶׁצָּרִיךְ לִקְרוֹת קוֹרֶה," הִפְצִיר בָּהּ יוֹרָם בְּמֵעֵין מַנְטְרָה מִבֵּית הַיּוֹצֵר שֶׁלָּהּ. אִילָנָה הַיָּפָה בָּכְתָה חָזָק יוֹתֵר.
ד
לוּאִיק נָתַן לִי יָד בַּדֶּרֶךְ לְבֵית הָרוּחוֹת. פּוֹמִיקִי צָעֲדָה זְקוּפָה מִצִּדִּי הַשֵּׁנִי. הִרְגַּשְׁתִּי כְּמוֹ יַלְדָּה שֶׁלִּיוּוּ אוֹתָהּ אֶל הַגַּרְדּוֹם שְׁנֵי הַיְּצוּרִים הַיְּחִידִים שֶׁנִּשְׁאַר לָהּ לֶאֱהוֹב בָּעוֹלָם. הֵם הִסְפִּיקוּ לִי.
אוֹתוֹ עֶרֶב חוֹרְפִּי הָיָה בְּסִיּוּמוֹ שֶׁל יוֹם קָצָר שֶׁבּוֹ הַשָּׁמַיִים הִתְקַדְּרוּ בִּמְהֵרָה. גֶּשֶׁם שָׁטַף אֶת הַשְּׁכוּנָה כָּל הַיּוֹם וּלְעֵת עֶרֶב, כְּשֶׁיָּצָאנוּ לַמַּסָּע הַהוּא אֶל בֵּית הָרוּחוֹת הַסָּמוּךְ, מִשְׁלַחַת שֶׁל יַלְדָּה וְנַעַר וְכַלְבָּה גֵּאָה וּזְקוּפָה, פְּסַק הַגֶּשֶׁם וְהָרוּחַ שָׁרְקָה כְּמוֹ מַזְהִירָה אוֹתָנוּ מֵהָעוֹמֵד לְהִתְרַחֵשׁ.
אוֹתוֹ עֶרֶב וַדַּאי שִׁקְשַׁקְתִּי מְפַחֵד, וַעֲדַיִין, אוּלַי תָּהִיתִי הֵיכָן אִמִּי וּמָתַי תַּחֲזוֹר. אֲבָל יְלָדִים מִתְרַגְּלִים לְשִׁינּוּיִים. הִתְגַּעְגַּעְתִּי לְאִמִּי וּבוֹ בַּזְּמַן הִתְרַגַּשְׁתִּי מִנּוֹכְחוּתוֹ שֶׁל לוּאִיק, שֶׁהָפְכָה יוֹתֵר וְיוֹתֵר תְּכוּפָה בְּחַדְרִי. יִיתָּכֵן שֶׁאִם אִמִּי הָיְיתָה שָׁם, לֹא הָיִיתִי מֵעַזָּה לָלֶכֶת לְבֵית הָרוּחוֹת. הִיא אָסְרָה עָלַיי. הֵיעָלְמוּתָהּ נָתְנָה לִי אֶת כָּל הַסִּיבּוֹת לַעֲשׂוֹת אֶת מָה שֶׁאָסוּר.
אוֹרוֹת דָּלְקוּ בַּחַלּוֹנוֹת הַדִּירוֹת וְהַבָּתִּים סְבִיבֵנוּ כְּשֶׁעָמַדְנוּ מוּל שִׁלְדּוֹ הַמְּאַיֵּים שֶׁל בֵּית הָרוּחוֹת. נְחִילֵי אֲוִויר זָרְמוּ בִּשְׁרִיקָה וּבְנַהֲמוּת בַּמִּסְדְּרוֹנוֹת וּבִמְפַתְּחֵי הַחֲדָרִים שֶׁהָיוּ עֵירוּמִּים מִדַּלְתוֹת וּמִמַּחְסוֹמִים.
אֲנִי יוֹדַעַת שֶׁבְּאוֹתָהּ תְּקוּפָה לֹא הָיָה לִי רַע. הָיְיתָה בִּי פְּלִיאָה עַל הֵיעָלְמוּתָהּ שֶׁל אִמִּי – פְּלִיאָה עָלֶיהָ לֹא דִּיבַּרְתִּי עִם אַף אֶחָד. חָשַׁבְתִּי שֶׁהִיא תַּחֲזוֹר כְּשֶׁתִּבְחַר לַעֲשׂוֹת זֹאת. אִמִּי הָיְיתָה אִישָּׁה עַצְמָאִית וְגַם אִם לֹא נֶעֶלְמָה אוֹ עָזְבָה אוֹתִי לִפְנֵי כֵן, תָּאַרְתִּי לְעַצְמִי שֶׁיַּגִּיעַ הָרֶגַע שֶׁבּוֹ תָּשׁוּב וְתִדְרוֹשׁ אוֹתִי. הִיא, הֲלוֹא, אָמְרָה שֶׁהִיא אוֹהֶבֶת אוֹתִי. רָצִיתִי שֶׁהָרֶגַע הַזֶּה בּוֹ תַּחֲזוֹר, יְאַחֵר לְהַגִּיעַ מִשּׁוּם שֶׁיָּדַעְתִּי שֶׁאַחֲרָיו לֹא אַרְאֶה עוֹד אֶת לוּאִיק וְאֶת פּוֹמִיקִי. אִמִּי וַדַּאי תִּיקַּח אוֹתִי הַרְחֵק מֵאִילָנָהּ הַיָּפָה וּמִיּוֹרָם.
ה
נִכְנַסְנוּ לְבֵית הָרוּחוֹת וּפוֹמִיקִי צָעֲדָה שְׁנֵי צְעָדִים לְפָנֵינוּ כְּמוֹ מְפַלֶּסֶת עֲבוּרֵנוּ אֶת הַדֶּרֶךְ. הָרוּחַ צָלְפָה בַּקִּירוֹת וְאַזְעָקָה הֵחֵלָּה לִצְפּוֹר וְהִסְתַּחְרְרָה בְּאוֹזְנֵינוּ. חִיזַּקְתִּי אֶת אֲחִיזָתִי בְּכַפּוֹ שֶׁל לוּאִיק וְהוּא הִבִּיט בִּי בְּמַבָּט חַם וּמְעוֹדֵד. הָיָה קַר. לוּאִיק הֵסִיר אֶת הַצָּעִיף הֶעָבֶה וְהַחוֹם מִצַּוּוֹארוֹ וְכָרַךְ אוֹתוֹ סְבִיב צַוּוֹארִי, מְלַפֵּף עַד הַסַּנְטֵר.
בַּשָּׁלָב הַזֶּה לֹא רָאִינוּ עוֹד אֶת פּוֹמִיקִי. לוּאִיק כִּיסָּה אֶת פִּיו בְּכַפּוֹת יָדָיו לְמַגְבֵּר יְדָנִי וְקָרָא בְּקוֹל: "פּוֹמִיקִי" אַךְ הַכַּלְבָּה לֹא נִרְאֲתָה. קָרָאנוּ לָהּ יַחַד "פּוֹמִיקַיִיייֵּיי" אֲבָל לֹא הוֹפִיעַ אֲפִילּוּ קְצֵה זָנָב חֲמַקְמַק בֵּין הַמִּסְדְּרוֹנוֹת הַנְּטוּשִׁים. הַקְּרִיאוֹת שֶׁלָּנוּ נִבְלְעוּ בִּצְלִילֵי הָאַזְעָקָה וּשְׁרִיקַת הָרוּחוֹת.
"לְכִי הַבַּיְתָה לִקְרוֹא לְאַבָּא שֶׁלָּךְ," לוֹאִיק צָעַק אֵלַיי בְּבֶהָלָה. לֹא רָצִיתִי לַעֲזוֹב אוֹתוֹ שָׁם לְבַד. פָּחַדְתִּי לַחֲזוֹר הַבַּיְתָה בִּלְעָדָיו.
אֲנִי לֹא מַצְלִיחָה לְהִיזָּכֵר בְּחִילּוּפֵי הַדְּבָרִים בֵּינֵינוּ, רַק זוֹכֶרֶת שֶׁלָּרִאשׁוֹנָה בְּחַיֵּי רָאִיתִי אֶת פָּנָיו שֶׁל לוּאִיק מְלֵאוֹת בֶּהָלָה. בְּכָל זֹאת, כַּנִּרְאֶה רַצְתִּי הַבַּיְתָה לְהַזְעִיק אֶת יוֹרָם מִשּׁוּם שֶׁשָּׁכְנָה מָצְאָה אוֹתִי יוֹשֶׁבֶת מִחוּץ לְדִירָתֵנוּ, מַמְתִּינָה שֶׁמִּישֶׁהוּ יִפְתַּח אֶת הַדֶּלֶת. הִיא סִיפְּרָה שֶׁשָּׁמְעָה צִלְצוּלִים וּדְפִיקוֹת בְּמֶשֶׁךְ זְמַן מְמוּשָּׁךְ וּכְשֶׁנִּפְסְקוּ, הֵצִיצָה בֶּחָרִיץ שֶׁפָּעֲרָה בְּדֶלֶת בֵּיתָהּ וּמָצְאָה אוֹתִי מְקוּפֶּלֶת, נִשְׁעֶנֶת עַל דֶּלֶת דִּירָתֵנוּ.
בְּמֶשֶׁךְ שָׁנִים נָהַגְתִּי לַחֲלוֹם שֶׁאֲנִי חוֹזֶרֶת עִם אָבִי לְבֵית הָרוּחוֹת וַאֲנַחְנוּ מוֹצְאִים אֶת פּוֹמִיקִי בַּחוּץ, בַּכְּנִיסָה לַשֶּׁלֶד הַבַּיִת, מְכַשְׁכֶּשֶׁת בִּזְנָבָהּ וְנוֹבַחַת לְעֵבֶר טַבּוּרוֹ הֶחָשׂוּף. בַּחֲלוֹמִי לֹא מָצָאנוּ אֶת לוּאִיק. כְּפִי שֶׁתָּמִיד חָלַם שֶׁיִּקְרֶה, הָרוּחוֹת לָקְחוּ אוֹתוֹ לַמֵּמַד הָאַחֵר.
אַחֵר כָּךְ סִיפְּרוּ לִי שֶׁהַדֶּלֶת נִפְתְּחָה וְאִילָנָה הַיָּפָה עָמְדָה שָׁם עֵירוּמָּה, עֲטוּפָה בַּסָּדִין לָבָן. אֲנִי זוֹכֶרֶת רַק אֶת פָּנֶיהָ. הֵן הָיוּ יָפוֹת גַּם אִם מְלֵאוֹת פְּלִיאָה. פָּרַצְתִּי לַבַּיִת וּמָצָאתִי אֶת יוֹרָם. אָחַזְתִּי בְּיָדוֹ וּמָשַׁכְתִּי אוֹתוֹ הַחוּצָה בְּהִתְנַשְּׁפוּיוֹת וּבִתְחִינָּה." לוּאִיק, פּוֹמִיקִי," לָחַשְׁתִּי וְהִבַּטְתִּי בְּעֵינָיו כְּאִילּוּ כָּל יֵשׁוּתִי תְּלוּיָה בּוֹ.
יוֹרָם הִסְתַּכֵּל בִּי לָרִאשׁוֹנָה מִזֶּה הַרְבֵּה זְמַן בְּמַבָּט בּוֹ נָהַג לְהַבִּיט בִּי אָבִי. הוּא לֹא הֵבִין. הוּא רָצָה לַעֲזוֹר לִי וְהֶחֱזִיק חָזָק אֶת כַּף יָדִי כְּשֶׁהָלַךְ לְצִדִּי בְּצַעַד רָחָב וּבָטוּחַ בְּשֶׁקֶט שֶׁטָּמַן בְּחוּבּוֹ הַשֶּׁלֶד שֶׁל בֵּית הָרוּחוֹת. הַכּוֹל דָּמָם.
"מִי אֵלֶּה לוּאִיק וּפוֹמִיקִי?" תַּמָּה אָבִי." אֵין לִי מוּשָּׂג עַל מָה אַתְּ מְדַבֶּרֶת. חוּץ מִזֶּה, תִּרְאִי, יֵשׁ פֹּה רַק אֶת עִקְבוֹת הַנַּעֲלַיִים שֶׁלָּךְ."
הִבַּטְתִּי בַּקַּרְקַע הַחוֹלִית שֶׁל בֵּית הָרוּחוֹת. כָּל שֶׁרָאִיתִי הֵם זוּגוֹת שֶׁל לְבָבוֹת מְקוּעֲקָעִים עַל הָאֲדָמָה.



https://www.shortstoryproject.com/he/story/%d7%a4%d7%95%d7%9e%d7%99%d7%a7%d7%99-%d7%a4%d7%94-%d7%a4%d7%95%d7%9e%d7%99%d7%a7%d7%99-%d7%a9%d7%9d-%d7%9c%d7%90-%d7%aa%d7%9e%d7%a6%d7%90%d7%95-%d7%90%d7%95%d7%aa%d7%99-%d7%9c%d7%a2%d7%95%d7%9c/
#אהבהטרגית#הִתְבַּגְּרוּת#יִשְׂרְאֵלִי#מֶתַח#עַכְשָׁוִוי#תַּעֲלוּמָה