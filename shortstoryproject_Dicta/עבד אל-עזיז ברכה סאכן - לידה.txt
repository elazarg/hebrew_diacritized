הַגְּנִיחָה שֶׁלָּהּ מָשְׁכָה אוֹתִי אֶל הַמָּקוֹם. הָיִיתִי מוּתָּשׁ, הַמִּשְׁטָר בָּעֲבוֹדָה הַחֲדָשָׁה סָחַט אוֹתָנוּ עַד טִיפַּת הַחַיִּים הָאַחֲרוֹנָה שֶׁבְּעוֹרְקֵינוּ. אֲבָל הַחֲשָׁד שֶׁלִּי שֶׁהַצְּרָחוֹת וְהַגְּנִיחָה וְעִינּוּיֵי הַכְּאֵבִים הַמּוּשְׁתָּקִים נָבְעוּ מִסִּיטוּאַצְיָה אַחֶרֶת, הוּא שֶׁהֵשִׁיב לִי קְצָת חַיִּים וְגָרַם לִי לָחוּשׁ אֵלֶיהָ כְּחֵץ מִקֶּשֶׁת.
הִיא הָיְיתָה לְבַדָּהּ, לְרַגְלֵי דֶּקֶל, לִפְנֵי חֲנוּת נְטוּשָׁה, סְבִיבָהּ הַטִּינּוֹפֶת שֶׁלָּהּ, וְאַף עַל פִּי שֶׁשָּׂרְרָה חֲשֵׁכָה גְּמוּרָה, הִיא הָיְיתָה מוּאֶרֶת בְּקֶרֶן אוֹר שֶׁהִסְתַּנְּנָה מִפָּנַס הָרְחוֹב בְּמִידָּה שֶׁיָּכוֹלְתִּי לִרְאוֹת אֶת פָּנֶיהָ הַמְּאוּבָּקִים וְאֶת הִתְכַּוְּוצוּת שְׁרִירֵיהֶם הַקְּטַנִּים וְאֶת הִתְאַדְּמוּת עֵינֶיהָ הַמִּצְטַמְצְמוֹת וּמִתְרַחֲבוֹת לְסֵירוּגִין בְּמַנְגָּנוֹן מַכְאִיב מְעוֹרֵר רַחֲמִים. דּוֹמֶה הָיָה שֶׁבִּבְדִידוּתָהּ וּבְחֶשְׁכָתָהּ הִיא מְבַקֶּשֶׁת רַחֲמִים מִשֶּׁדִּי הַמַּחְשַׁכִּים. מַבָּטִי הֶחֱלִיק אֶל כַּפּוֹת יָדֶיהָ, הִיא לָחֲצָה בָּהֶן עַל בִּטְנָהּ הַתְּפוּחָה תַּחַת מַלְבּוּשִׁים בָּלִים, וּכְשֶׁרָאֲתָה אוֹתִי הִשְׁתַּתְּקָה פִּתְאוֹם וּבָהֲתָה בִּפְנֵי בְּעֵינַיִים קְבוּעוֹת בִּמְקוֹמָן וּבְפָנִים רֵיקוֹת מֵהַבָּעָה כִּפְנִיָּה שֶׁל מוּמֶיהָ פִּרְעוֹנִית. וְאָז אָמְרָה בִּתְמִימוּת גְּמוּרָה:
"אַתָּה יָכוֹל לְיַילֵּד אוֹתִי? הַתִּינוֹק יְפַלַּח אוֹתִי אִם לֹא תַּעֲשֶׂה אֶת זֶה."
אָמַרְתִּי לָהּ בְּלִי לַחֲשׁוֹב: "לָמָּה שֶׁלֹּא תֵּלְכִי לְבֵית חוֹלִים?"
הִיא חִייְּכָה חִיּוּךְ שַׁמְנוּנִי כֵּהֶה, כָּבֵד.
"אֲנִי לֹא יְכוֹלָה לָלֶכֶת, וְאֵין לִי כֶּסֶף לְשַׁלֵּם לַמּוֹנִית, וְגַם לֹא לְבֵית הַחוֹלִים, אֵין בַּיְּקוּם שׁוּם דָּבָר מִלְּבַד הַלִּירָה.
הִיא פָּלְטָה יְלָלָה עֲמוּמָה וְאִיבְּדָה אֶת הַכָּרָתָהּ, מְמַלְמֶלֶת דְּבָרִים מְבוּלְבָּלִים כְּשִׁיכּוֹרָה. הָיִיתִי אוֹבֵד עֵצוֹת. לֹא הָיוּ לִי אֶלָּא חָמֵשׁ לִירוֹת לְשַׁלֵּם עַל הָאוֹטוֹבּוּס הַבַּיְתָה וְהַשָּׁעוֹן הוֹרָה עַל עֶשֶׂר וָחֵצִי. יֵשׁ רַק עוֹד חֲצִי שָׁעָה עַד תְּחִילַּת הָעוֹצֶר, וְאַחֲרֵי שֶׁטִּאְטֵאתִי וְשָׁטַפְתִּי אֶת רִצְפַּת בֵּית הַקּוֹלְנוֹעַ אֲנִי עָיֵיף כָּל כָּךְ שֶׁלֹּא אוֹכֶל לִסְחוֹב אוֹתָהּ עַל הַגַּב, וְגַם אִם אֶסְחוֹב אוֹתָהּ, שׁוּם בֵּית חוֹלִים לֹא יְקַבֵּל אוֹתָהּ, וְאֵין בָּעִיר הַזֹּאת בֵּית חוֹלִים שֶׁל צַדִּיקִים.
בְּתוֹכִי פְּנִימָה לָחַשׁ קוֹל שֶׁלֹּא יָכוֹלְתִּי לִקְבּוֹעַ הַאִם קוֹל שֶׁל מַלְאָךְ הוּא אוֹ שֶׁל שֵׁד אָרוּר:
"מָה לְךָ, אַתָּה? הָאֵל אֲשֶׁר בָּרָא אוֹתָהּ יָכוֹל לִמְצוֹא לָהּ מוֹצֵא. וְאַתָּה דָּאַג לְעַצְמְךָ... בְּעוֹד חֲצִי שָׁעָה יֵשׁ עוֹצֵר. רוּץ לְהַשִּׂיג אֶת הָאוֹטוֹבּוּס הָאַחֲרוֹן. וּמָחָר בַּבּוֹקֶר תָּבוֹא וְתִמְצָא שֶׁהִיא יָלְדָה תִּיקֵּן גָּדוֹל וְהוּא מְשׁוֹטֵט עַל יָדָהּ וּמְגַלֶּה אֶת הָעוֹלָם הַסּוֹבֵב אוֹתוֹ בִּמְחוֹשָׁיו וּבְעֵינָיו הַבּוֹרְקוֹת."
עָלָה עַל דַּעְתִּי רַעְיוֹן: שֶׁאֲנַסֶּה לִסְחוֹב אוֹתָהּ אֶל הַמִּדְרָכָה שֶׁל הָרְחוֹב וְאוּלַי יִמְצָא אוֹתָהּ סִיּוּר שֶׁל מִשְׁטָרָה וְהֵם יִיקְּחוּ אוֹתָהּ לְכֶלֶא וְיָבִיאוּ לָהּ מְיַילֶּדֶת אוֹ רוֹפֵא עַל חֶשְׁבּוֹן הַמֶּמְשָׁלָה.   
 הַסִּיּוּר לָקַח אֶת שְׁנֵינוּ.
אוּלַי הָרוֹפֵא צָדַק בְּמִידַּת מָה: רֵיחַ הַזּוּהֲמָה וְהַטִּינּוֹפֶת שֶׁל הַפָּרָשׁוֹת מַחֲלַת הַמִּין שֶׁלָּקְתָה בָּהּ בֶּאֱמֶת הָיָה עַז וְחוֹדְרָנִי וּבִלְתִּי נִסְבָּל כְּלָל וְלָכֵן הוּא בִּיקֵּשׁ מֵהַמְּנַקָּה שֶׁתָּסִיר אֶת שִׁיעֵר הָעֶרְוָוה שֶׁלָּהּ, עִם הַכִּינִּים, הַסֵּירָחוֹן וְהַהַפְרָשׁוֹת הַמַּצְחִינוֹת, וְשֶׁתְּרַחֵץ אֶת הַחֵלֶק הַזֶּה הֵיטֵב בְּמַיִם חַמִּים וּבְסַבּוֹן פֵנוֹל וְתָשִׂים עָלָיו חוֹמֶר חִיטּוּי.
אַחַר כָּךְ הוּא הָלַךְ לְרוֹקֵן אֶת מֵעָיו בַּכִּיּוֹר וְקִילֵּל אֶת הַיּוֹם שֶׁלָּמַד בּוֹ רְפוּאָה וּגֵנִיקוֹלוֹגְיָה וּמְיַילְּדוֹת.
הַמְּנַקָּה אָמְרָה לִי: "עֲזוֹר לִי. בְּבַקָּשָׁה!"
וְהִיא אָמְרָה: "אֲנִי מֵתָה."
הַפּוֹעֶלֶת נָזְפָה בָּהּ בְּרוֹגֶז: "מוֹתִי. מוֹתִי. הַנִּיחִי לָנוּ וְנוּחִי."
כְּשֶׁפִּיסְקָהּ אֶת שׁוֹקֶיהָ הַמְּלוּכְלָכוֹת הַחוֹמוֹת, הַמְּנוּקָּדוֹת בְּעִקְבוֹת שֶׁל הַמּוּרְסוֹת, הִיא שָׁקְעָה בַּחֲצִי עִילָּפוֹן, מִתְמַסֶּרֶת לְחַבְלֵי הַלֵּידָה וְלַהֲנָאָה מִן הַכְּאֵב שֶׁל הַצִּירִים.
כְּשֶׁהוֹפִיעוּ טְפָרָיו הַקִּדְמִיִּים, קְטַנִּים, לְבָנִים, רַעֲנַנִּים וַעֲנוּגִּים, הָיִינוּ אֲחוּזֵי תַּדְהֵמָה, אֲנִי וְהַמְּנַקָּה, וּשְׁקוּעִים בְּתַרְדֵּמָה דִּמְיוֹנִית דְּבִיקָה שֶׁהִפִּילָה עָלֵינוּ, בְּמַנְגִּינַת רֵגֵאיי שֶׁהִסְתַּנְּנָה אֵלֵינוּ מִמִּשְׂרַד הַבְּרִיאוּת הַשָּׁכֵן, שְׁרִיקַת הָעַכְבְּרוֹשִׁים, נַהֲמַת הַיָּם, צְרִיחַת הָעוֹרְבִים, הַשְּׁחוֹרִים, רַעַם פִּתְאוֹמִי, פִּטְפּוּט צְמִיגֵי שֶׁנִּפְלַט מִנַּקְבּוּבִיּוּת הַקִּירוֹת וְנִקְבֵי הַטַּבּוּרִים, פִּיסּוֹת הַבַּדִּים הַכְּבֵדִים הַלְּבָנִים, צֶמֶר הַגֶּפֶן הַסָּפוּג דָּם הַמְּפוּזָּר פֹּה וָשָׁם.
פִּתְאוֹם חַשְׁנוּ קוֹר לְמַרְאֵה רֹאשׁוֹ הַמּוֹאֳרָךְ הַמְּחַבֵּק אֶת חֲלַל הַתָּא וְעָלָיו שְׂפָמָיו הַשְּׁחוֹרִים הַזְּעִירִים, טְבוּלִים בְּרִיר דָּבִיק שָׁקוּף וּצְמִיגִי. אַחֵר כָּךְ אָמְרָה לִי הַמְּנַקֶּה:
"הִרְגַּשְׁתִּי דְּבָרִים דּוֹלְקִים, כְּאִילּוּ נָחֲתוּ עֲלֵיהֶם יְרֵחִים מְאִירִים קְטַנִּים."
אָמַרְתִּי:
"הִתְמַלֵּאתִי דִּיבּוּר מוּזָר לֹא מוּבָן, שֶׁחָנַק אוֹתִי."
בְּצִיר הָאַחֲרוֹן הוּא קָפַץ הַחוּצָה בְּחִינָּנִיּוּת וּבִזְרִיזוּת, כְּאִילּוּ צְלִילֵי מַנְגִּינוֹת הָרֵגֵאיי הִזְרִימוּ דָּם בְּעוֹרְקָיו הַצְּעִירִים.
הוֹכַחְתִּי בְּדִבְרֵי לַאֲגַף הַחֲקִירוֹת הַפְּלִילִיּוֹת כִּי מִזְמוֹרֵי הַקּוּרְאָן, הֶמְיַית הַיּוֹנִים, שִׁירֵי הָאַהֲבָה לֹא בָּאוּ מִמָּקוֹר מְסוּיָּם, וְאֵין אָנוּ יְכוֹלִים לִטְעוֹן כִּי יֵשׁ בֵּינֵינוּ מִישֶׁהוּ שֶׁיָּכוֹל לְכוֹנֵן הַרְמוֹנְיָה בְּקִיפָּאוֹן הַזְּמַן.
בְּאוֹתוֹ רֶגַע נָשְׁרוּ זֶה אַחַר זֶה רְטִיבוּת הַדֶּקֶל, צִיּוּץ הַזְּמִירִים, וְנָפַל כּוֹכָב וְהֵאִיר אֶת פַּאֲתֵי הַמִּזְרָח שֶׁל הָעוֹלָם. וְאָז הוּא פָּקַח שְׁתֵּי עֵינַיִים שְׁחוֹרוֹת אוֹפְּטִימִיּוֹת, נִיעֵר מֵעַצְמוֹ אֶת הָרִיר, וּבְטַלְטֵלוֹת עַזּוֹת הוּא נָבַח לִפְנֵי שֶׁקָּפַץ מֵהַחַלּוֹן אֶל הַמִּדְרָכָה.



https://www.shortstoryproject.com/he/story/%d7%9c%d7%99%d7%93%d7%94/
#טְרָגֶדְיָה#מִלְחָמָה#פּוֹלִיטִי#רֵיאָלִיזְם