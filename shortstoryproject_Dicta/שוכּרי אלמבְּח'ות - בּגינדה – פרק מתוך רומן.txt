כֵּיצַד הֵחֵלָּה הַפָּרָשָׁה? הַפָּרָשָׁה הֵחֵלָּה בְּדֶרֶךְ מִקְרֶה. הָיָה יוֹם רִאשׁוֹן בָּעֶרֶב וְלֹא הָיְתָה עֲבוֹדָה קָשָׁה בְּאוֹתוֹ יוֹם. הַגִּילָּיוֹן שֶׁל יוֹם שֵׁנִי מוּקְדָּשׁ בְּרוּבּוֹ לַתַּחְקִירִים וְרַאֲיוֹנוֹת וּלְכַתָּבוֹת מְקוֹמִיּוֹת מוּכָנוֹת מֵרֹאשׁ, וּלְעִיתִּים קְרוֹבוֹת אֲנִי רַק עוֹבֵר בְּאוֹפֶן כְּלָלִי עַל הַתִּיקּוּנִים שֶׁהִכְנִיסוּ עֲמִיתִים אֲחֵרִים שֶׁלִּי יוֹם אוֹ יוֹמַיִים לִפְנֵי כֵן.
עַל פִּי זִיכְרוֹנִי, לֹא הִתְקַיְּימוּ בְּאוֹתוֹ יוֹם רִאשׁוֹן מִשְׂחָקִים בְּמִסְגֶּרֶת הָאַלִּיפוּת, מִסִּיבּוֹת שֶׁאֵינִי זוֹכֵר כָּרֶגַע, וְגַם הַחוֹמֶר שֶׁנּוֹעַד לְמַלֵּא אֶת מוּסַף הַסְּפּוֹרְט שֶׁל יוֹם שֵׁנִי הִצְטַמְצֵם לְהַעֲרָכָה שֶׁל הַתַּחֲרוּיוֹת הַקּוֹדְמוֹת, כַּמָּה נִיתּוּחִים טֶכְנִיִּים שֶׁל הַסְּבָבִים שֶׁקָּדְמוּ, הֲצָצָה לְאַלִּיפוּיוֹת הָאֵירוֹפִּיּוֹת, וְרֵיאָיוֹן אָרוֹךְ עִם יוֹשֵׁב רֹאשׁ הִתְאַחֲדוּת הַכַּדּוּרֶגֶל הַתּוּנִיסָאִית. הָרֵיאָיוֹן נָסַב עַל הַוִּויכּוּחַ שֶׁהִתְנַהֵל בְּעִנְיַין הַתּוֹכְנִית לַעֲבוֹר לְשִׁיטַת הַמִּקְצוֹעָנִים אוֹ הַחוֹבְבִים לְמֶחֱצָה, שֶׁנִּקְרְאָה "שִׁיטַת הַלֹּא-תַּחְבִּיב", עַל הַבְּעָיוֹת שֶׁל הַכַּדּוּרֶגֶל הַתּוּנִיסָאִי וְעַל הַדְּרָכִים לְהָשִׁיב אֶת הַנִּבְחֶרֶת הַלְּאוּמִּית לִתְהִילָּתָהּ אַחֲרֵי הַהִידַּרְדְּרוּת בְּמִשְׂחֲקֵי הָאַלִּיפוּת בְּתוּנִיסְיָה וְשַׁרְשֶׁרֶת הָאַכְזָבוֹת בְּמַאֲמָץ לְהַגִּיעַ לִגְבִיעַ הָעוֹלָם לְאַחַר הַהִשְׁתַּתְּפוּת הַמִּיתוֹלוֹגִית בְּקֶרֶב הַגְּבוּרָה בְּאַרְגֶּנְטִינָה , אֲנִי זוֹכֵר זֹאת הֵיטֵב, מִשּׁוּם שֶׁעַד הַיּוֹם אֲנִי שׁוֹמֵר אֶצְלִי עוֹתֶק שֶׁל הַגִּילָּיוֹן הַשָּׁלֵם שֶׁל הָעִיתּוֹן. אֵיךְ לֹא, אַחֲרֵי הַמְּהוּמָה שֶׁהַגִּילָּיוֹן הַהוּא חוֹלֵל?
בָּאתִי אֶל מַעֲרֶכֶת הָעִיתּוֹן וּבִידֵי יְדִיעָה בִּלְעָדִית עַל בגינדה. הָיִיתִי בָּטוּחַ שֶׁשּׁוּם עִיתּוֹן לֹא יְפַרְסֵם אוֹתָהּ לְפָנֵינוּ, מִשּׁוּם שֶׁהָעִיתּוֹן יוֹצֵא בְּיוֹם שֵׁנִי עַל פִּי הַיֶּתֶר מְיוּחָד שֶׁל מִשְׂרַד הַהַסְבָּרָה, וְאִילּוּ שְׁאַר עִיתּוֹנֵי יוֹם שֵׁנִי הֵם שְׁבוּעוֹנִים שֶׁכִּמְעַט מוּכָנִים כְּבָר בְּשַׁבָּת אוֹ בְּיוֹם רִאשׁוֹן בַּבּוֹקֶר, בְּשֶׁל הַמַּחְסוֹר בְּבָתֵּי דְּפוּס. אֲחָדִים מֵהֶם אַף מוּדְפָּסִים בְּבֵית הַדְּפוּס שֶׁל עִיתּוֹנֵנוּ. גַּם אִם נַנִּיחַ שֶׁהַיְּדִיעָה הִגִּיעָה אֶל הָעִיתּוֹנִים הַמִּתְחָרִים, לִי הָיָה עַל הַפָּרָשָׁה מֵידָע שֶׁהָיָה יָדוּעַ רַק לִי, וְאִישׁ זוּלָתִי לֹא יָכוֹל לְהַשִּׂיגוֹ.
כְּשֶׁמִּסָּרָתִי לְרֹאשׁ מְדוֹר הַסְּפּוֹרְט בָּעִיתּוֹן אֶת נוֹסַח הַיְּדִיעָה הַבִּלְעָדִית הוּא נִדְהָם וּבִיקֵּשׁ מֵ"אָדוֹן חָסָן", הַמְּמוּנֶּה עַל הַקַּלְדָנִים וְהַמּוּפְקָד עַל הַתֵּיאוּם עִם הַמְּעַצֵּב הַגְּרָפִי וְעִם בֵּית הַדְּפוּס, לְהוֹרוֹת לִמְעַצֵּב לְמַקֵּם אֶת הַיְּדִיעָה בַּחֵלֶק הָעֶלְיוֹן שֶׁל הָעַמּוּד הָרִאשׁוֹן – גַּם הוּא, כָּמוֹנִי, חָשַׁב שֶׁהִיא חֲשׁוּבָה וּבִלְעָדִית, וְתִמְשׁוֹךְ קוֹרְאִים חוֹבְבֵי סְפּוֹרְט וְגַם קוֹרְאִים שֶׁאֵינָם חוֹבְבֵי סְפּוֹרְט. אֲבָל הוּא בִּיקֵּשׁ מִמֶּנִּי לְהַמְתִּין זְמַן מָה עַד שֶׁיַּגִּיעַ טֵלֵקְס מְסוּכָּנוֹת הַיְּדִיעוֹת "תּוּנִיסְיָה אַפְרִיקָה". הוּא שֵׂיעָר שֶׁיְּדִיעָה כָּזוֹ תִּתְקַבֵּל לְלֹא סָפֵק בַּסּוֹכְנוּת, גַּם אִם לֹא תִּכְלוֹל כַּמָּה פְּרָטִים בִּלְעָדִיִּים שֶׁהִשַּׂגְתִּי.
וְכָאן בְּדִיּוּק מִסְתַּתֶּרֶת יַד הַמִּקְרֶה. בְּאוֹתוֹ בּוֹקֶר הָלַכְתִּי כְּהֶרְגֵּלִי לְקָפֶה "חַאג' שֶׁמְּנַטְּטוּ" בְּ"בְּאָב אַלְגַ'דִּיד" כְּדֵי לְהִיפָּגֵשׁ עִם הַיְּדִידִים וְהָאֲנָשִׁים הַיְּקָרִים וְעִם תּוֹשָׁבֵי הַשְּׁכוּנָה, שֶׁכֵּן אַף עַל פִּי שֶׁעָזַבְתִּי אֶת "בַּאבּ אֶל-גְּ'דִיד" לִפְנֵי שָׁנִים וְעָבַרְתִּי לָגוּר בִּשְׁכוּנַת "בַּאֲרָדוֹ", לֹא נִיתַּקְתִּי אֶת הַקֶּשֶׁר עִם הַשְּׁכוּנָה וְעִם הַחֲבֵרִים בְּנֵי גִּילִי. בַּבִּיקּוּר הַשְּׁבוּעִי שֶׁלִּי הָיִיתִי הוֹלֵךְ לִדְרוֹשׁ בִּשְׁלוֹמוֹ שֶׁל חַאג' מַחְמוּד, אָבִי, הָיִיתִי נִפְגַּשׁ עִם אֲחוֹתִי הַצְּעִירָה יָסַר וְשׁוֹמֵר עַל קֶשֶׁר עִם אִמִּי זַיְינָב וְעִם אַחְיוֹתַיי. הָיִיתִי סָבוּר שֶׁאַף עַל פִּי שֶׁאֲנִי הַכִּבְשָׂה הַשְּׁחוֹרָה בַּחֲצֵרוֹ שֶׁל חַאג' מַחְמוּד, כְּדִבְרֵי אִמִּי, קְצָת חַבְרוּתִיּוֹת לֹא גּוֹרַעַת מֵעַצְמָאוּתִי, שֶׁבָּהּ אֲנִי נֶאֱחָז בַּצִּיפּוֹרְנַיִים, וְלֹא פּוֹגַעַת בְּחֵירוּתִי לִחְיוֹת הַרְחֵק מִן הַצְּבִיעוּת וְהַלְּחָצִים הַמִּשְׁפַּחְתִּיִּים.  
בְּבֵית הַקָּפֶה דִּיבְּרוּ הַכּוֹל עַל מָה שֶׁאֵירַע לִבְּגִינָדָה, הַכּוֹכָב הָאָהוּב שֶׁלָּהֶם וְהַשַּׂחְקָן הַמּוּכְשָׁר, בֶּן הַשְּׁכוּנָה הַשְּׁכֵנָה. הֵם הָיוּ גֵּאִים בּוֹ אַף עַל פִּי שֶׁהָיָה הַשַּׁיָּיךְ לְ"אִיחוּד הַתּוּנִיסָאִי", בְּעוֹד שֶׁרוֹב בְּנֵי שְׁכוּנַת "בַּאבּ אֶל-גְּ'דִיד" הָיוּ אוֹהֲדִים נִלְהָבִים שֶׁל "הַמּוֹעֲדוֹן הָאַפְרִיקָנִי". בַּגִּינְדָּה עַצְמוֹ נִמְנֶה עִם יַקִּירֵי "הַמּוֹעֲדוֹן הָאַפְרִיקָנִי", כְּמוֹ רוֹב בְּנֵי שְׁכוּנַת "מֵעֵקֶל א-זָעִים". עַל כָּל פָּנִים, "הָאִיחוּד הַתּוּנִיסָאִי" לֹא הָיָה קְבוּצָה שֶׁנִּדְרָשׁ מֵאִיתָּנוּ לְהִתְחָרוֹת וּלְהֵיאָבֵק  בָּהּ עַד כְּדֵי שִׂנְאָה הֲדָדִית, כְּמוֹ קְבוּצַת "בַּאבּ סְוִויקָה", "תִּקְוָות הַסְּפּוֹרְט הַתּוּנִיסָאִית".
הַכּוֹל הִצְטַעֲרוּ עַל מָה שֶׁקָּרָה, וְהָיוּ שֶׁהִבְטִיחוּ מִתּוֹךְ תְּחוּשַׁת קַנָּאוּת לִנְקוֹם בִּבְנֵי הַשְּׁכוּנוֹת הַסְּמוּכוֹת. הֵחֵלּוּ נִיחוּשִׁים בְּנוֹגֵעַ לְמִבְצָעִים וְלִמְנִיעֵיהֶם, לַסִּיבּוֹת וּלְגוֹרְמִים. לְאוֹזְנַיי הִגִּיעוּ פִּיסּוֹת מֵידָע סוֹתְרוֹת וְכָל אֶחָד טָעַן שֶׁגִּרְסָתוֹ הִיא הַנְּכוֹנָה לְלֹא כָּל סָפֵק. כָּל אֶחָד דִּיבֵּר כְּאִילּוּ נָכַח בָּאֵירוּעַ, הֵטִיחַ הַאֲשָׁמוֹת וְתֵיאֵר אֶת הַתְּקִיפָה בְּדִיּוּק נִמְרָץ וּפֵירֵשׁ אוֹתָהּ כְּיוֹדֵעַ דָּבָר. הֶאֱזַנְתִּי לְכוּלָּם בְּתַדְהֵמָה וְנִיסִּיתִי לְהָבִין וּלְהַשְׁוָות בֵּין הַגִּרְסָאוֹת וְהַסִּיפּוּרִים וּלְבוֹדֵד גַּרְעִין שֶׁל אֱמֶת מִתּוֹךְ הַגּוּזְמָאוֹת וְהַהַפְלָגוֹת וְהַטְּעָנוֹת, לִדְלוֹת מֵידָע מוּכָח שֶׁאוּמַּת מִמְּקוֹרוֹת שׁוֹנִים. רָשַׁמְתִּי בְּפִנְקְסֵי הַקָּטָן שֶׁהָיָה עִמִּי בְּכָל מָקוֹם אֶת נְקוּדּוֹת הַמַּחֲלוֹקֶת, וַאֲפִילּוּ אֶת הַגּוּזְמָאוֹת. וְלוּלֵא חָשַׁשְׁתִּי לְהַאֲרִיךְ, הָיִיתִי מַצִּיג אוֹתָן כָּאן, לְאַחַר שֶׁמָּצָאתִי אוֹתָן בַּתִּיק בַּגִּינְדָּה הַשָּׁמוּר אֶצְלִי.
אֲבָל פִּיסַּת הַמֵּידָע הַחֲשׁוּבָה בְּיוֹתֵר הִגִּיעָה אֵלַי בְּקָפֶה "חַאג' שֶׁמְּנַטְּטוּ", וּמִי שֶׁסִּיפֵּק לִי אוֹתָהּ בְּדֶרֶךְ אַגַּב הָיָה חָבֵר לְסַפְסַל הַלִּימּוּדִים, בֶּן הַשְּׁכוּנָה, שֶׁעוֹבֵד בְּמִשְׂרַד הַנּוֹעַר וְהַסְּפּוֹרְט, בְּלִשְׁכַּת כָּבוֹד הַשַּׂר, וּמְשַׁמֵּשׁ יוֹעֵץ לְעִנְיְינֵי הַכְשָׁרָה וְתוֹכְנִיּוֹת לִימּוּדִים בְּמוֹסְדוֹת הַהַשְׂכָּלָה הַגְּבוֹהָה בִּתְחוּם הַסְּפּוֹרְט. הוּא אָמַר לִי שֶׁבְּאוֹתוֹ יוֹם, שֶׁהָיָה יוֹם הַמְּנוּחָה הַשְּׁבוּעִי, הוּא זוּמַּן לִפְגִישָׁה דְּחוּפָה עִם הַשַּׂר לְדִיּוּן בְּתַקְרִית בגינדה.
בַּמִּשְׂרָד סָבְרוּ הַכּוֹל,  עַל סְמַךְ מֵידָע בִּיטְחוֹנִי, כַּנִּרְאֶה, שֶׁאֵין זֶה אֵירוּעַ סְתָם, אֶלָּא נִיסְיוֹן הִתְנַקְּשׁוּת בִּמְלוֹא מוּבַן הַמִּילָּה, וְהַדָּבָר שֶׁמִּמֶּנּוּ חָשְׁשׁוּ יוֹתֵר מִכּוֹל הָיָה שֶׁלְּנִיסְיוֹן הַהִתְנַקְּשׁוּת הַזֶּה יֵשׁ הַשְׁלָכוֹת הַחוֹרְגוֹת מִתְּחוּם הַסְּפּוֹרְט. דְּבָרָיו שֶׁל מונסף אַל-ח'וּזָאמִי עוֹרְרוּ מְבוּכָה רַבָּה וּתְהִיּוֹת שֶׁהוּא פֵּירֵט בְּאוֹזְנַיי בְּתוֹם הַיְּשִׁיבָה שֶׁנִּמְשְׁכָה כְּשָׁלוֹשׁ שָׁעוֹת וּבְמַהֲלָכָהּ יָצָא הַשַּׂר מִכֵּלָיו, הֵטִיחַ הַאֲשָׁמוֹת בְּכָל הַנּוֹכְחִים, וּבָהֶם הָאִישׁ מִסְפָּר אֶחָד בְּהִתְאַחֲדוּת הַכַּדּוּרֶגֶל הַתּוּנִיסָאִית, הַיּוֹשֵׁב רֹאשׁ הַצָּעִיר וְהַמַּצְלִיחַ עִימַאד בִּלְח'וּגָ'הּ. הַיְּשִׁיבָה הָיְתָה סוֹעֶרֶת וְיוֹשֵׁב רֹאשׁ הָאֲגוּדָּה, אִישׁ בַּעַל הַשְׁפָּעָה, לֹא נִמְנַע מִלְּהָשִׁיב לְשַׂר בַּחֲרִיפוּת וְהֶאֱשִׁים אוֹתוֹ בְּמַעֲמַד כָּל הַנּוֹכְחִים בַּשִּׁיטָּיוֹן וּבַהֲזָיוֹת. הוּא אִיִּים שֶׁיַּעֲלֶה אֶת הַנּוֹשֵׂא אִישִׁית בפני"הלוחם הַדָּגוּל" , מִשּׁוּם שֶׁאֵינוֹ מַסְכִּים שֶׁיָּטִילוּ סָפֵק בְּיוֹשְׁרוֹ וְהוּא שׁוֹמֵר לְעַצְמוֹ אֶת הַזְּכוּת לִתְבּוֹעַ אֶת הַשַּׂר לְמִשְׁפָּט. לְאַחַר מִכֵּן עָזַב אֶת הַיְּשִׁיבָה בְּזַעַם, לְלֹא בַּקָּשַׁת רְשׁוּת מֵהַשַּׂר, וְאִם לֹא דַּי בְּכָךְ, טָרַק אֶת דֶּלֶת חֲדַר הַיְּשִׁיבוֹת בְּכוֹחַ, תּוֹךְ כְּדֵי מִלְמוּל דְּבָרִים שֶׁאָמְנָם לֹא הָיוּ בְּרוּרִים כְּלָל אֲבָל הָיָה אֶפְשָׁר לְהָבִין שֶׁהוּא מְגַדֵּף אֶת הַשַּׂר וּמִשְׁתַּמֵּשׁ בְּמִילִּים גַּסּוֹת וּמֵחוּצְפוֹת וּבְנִיבּוּלֵי פֶּה שֶׁאֵינָם הוֹלְמִים אֶת הַמָּקוֹם. לְשֵׁמַע הַדְּבָרִים נִתְקָף הַשַּׂר הִיסְטֶרְיָה – הוּא צָעַק וְהִשְׁתּוֹלֵל שֶׁלֹּא לְפִי כְּבוֹדוֹ וְהִשְׁמִיעַ בְּאוֹזְנֵי הַנּוֹכְחִים בִּיטּוּיִים מִשְּׂפַת הָרְחוֹב. בַּקָּהָל יָשְׁבוּ יוֹשֵׁב רֹאשׁ הִתְאַחֲדוּת הַכַּדּוּרֶגֶל הַתּוּנִיסָאִית, יוֹשֵׁב רֹאשׁ  הַוַּועַד הָאוֹלִימְפִּי הַתּוּנִיסָאִי, קָצִין בָּכִיר בְּכוֹחוֹת הַבִּיטָּחוֹן, וְכֵן מִסְפַּר מנכ"לים בְּמִשְׂרַד הַסְּפּוֹרְט וְיוֹעֲצִים בְּלִשְׁכַּת הַשַּׂר.
כָּל זֶה נוֹדַע לִי לִפְנֵי שֶׁהִגַּעְתִּי לַמַּעֲרֶכֶת. מִיָּד בְּהַגִּיעִי נִיסַּחְתִּי אֶת הַיְּדִיעָה, וּמָסַרְתִּי אֶת הַנּוּסָּח הָרִאשׁוֹנִי לְרֹאשׁ מְדוֹר הַסְּפּוֹרְט, מַר עַז אַ-דִּין אֶל-גֶּ'עָאִיבִי. הוּא אָהַב אֶת הַיְּדִיעָה, הֵן מִשּׁוּם שֶׁהָיְתָה סְקוּפּ וְהֵן בִּזְכוּת הַנִּיסּוּחַ. הוּא פָּנָה אֵלַי בְּצָרְפָתִית הַצָּחָה שֶׁלּוֹ: "אַתָּה תַּעֲשֶׂה חַיִל בְּעוֹלָם הָעִיתּוֹנוּת, יֶלֶד. כָּל הַכָּבוֹד! מַדְהִים!" אֲבָל הוּא פָּתַח פִּנְקָס יָשֵׁן וּבִיקֵּשׁ מִמֶּנִּי לְהִתְקַשֵּׁר לַמַּזְכִּיר הַכְּלָלִי שֶׁל מוֹעֲדוֹן "הָאִיחוּד הַתּוּנִיסָאִי",  לְיוֹשֵׁב רֹאשׁ קְבוּצָתוֹ שֶׁל בַּגִּינְדָּה לְיוֹשֵׁב רֹאשׁ הִתְאַחֲדוּת הַכַּדּוּרֶגֶל הַתּוּנִיסָאִית, לִמְאַמְּנָיו שֶׁל בגינדה בִּקְבוּצָתוֹ וּבְנִבְחֶרֶת הַלְּאוּמִּית, לְשֵׁם בֵּירוּר נוֹסָף עִם הַמַּזְכִּיר וּכְדֵי לְקַבֵּל תְּגוּבוֹת מִן הָאֲחֵרִים עַל מָה שֶׁהִתְרַחֵשׁ.
אִישׁ מֵאֲנָשִׁים הָאֵלֶּה לֹא רָצָה לְדַבֵּר: הַמַּזְכִּיר הַכְּלָלִי הִכְחִישׁ אֶת הַיְּדִיעָה מִכּוֹל וָכוֹל; יוֹשֵׁב רֹאשׁ הַקְּבוּצָה נִיתֵּק אֶת הַטֵּלֵפוֹן בָּרֶגַע שֶׁהֵבִין שֶׁאֲנִי עִיתּוֹנַאי;  יוֹשֵׁב רֹאשׁ הַהִתְאַחֲדוּת טָעַן שֶׁאֵין לוֹ מוּשָּׂג עַל הַפָּרָשָׁה וְאָמַר שֶׁאֵינוֹ יוֹדֵעַ מָה הִתְרַחֵשׁ בַּיְּשִׁיבָה עִם שַׂר הַסְּפּוֹרְט, לַמְרוֹת שֶׁהִתְעַקַּשְׁתִּי שׁוּב וָשׁוּב שֶׁהוּא נָכַח בָּהּ. הַמְּאַמְּנִים מִילְּאוּ פִּיהֶם מַיִם בְּטַעֲנָה שֶׁאֵינָם יוֹדְעִים כְּלוּם.

 כָּךְ מְכוּנָּה מִשְׂחָקָהּ שֶׁל נִבְחֶרֶת תּוּנִיסְיָה נֶגֶד נִבְחֶרֶת מֶקְסִיקוֹ בְּמִשְׂחֲקֵי גְּבִיעַ הָעוֹלָם שֶׁנֶּעֶרְכוּ בְּאַרְגֶּנְטִינָה בִּשְׁנַת 1978, וְשֶׁבְּמַהֲלָכָם הִשְׁתַּתְּפָה נִבְחֶרֶת תּוּנִיסְיָה לָרִאשׁוֹנָה בְּתַחֲרוּיוֹת גְּבִיעַ הָעוֹלָם. כָּךְ כּוּנָּה חָבִיב בּוּרְגִּיבָה, נְשִׂיא תּוּנִיסְיָה דְּאָז, שֶׁנֶּחֱשַׁב לְ"אֲבִי הָאוּמָּה הַתּוּנִיסָאִית". 

https://www.shortstoryproject.com/he/story/%d7%91%d6%bc%d7%92%d7%99%d7%a0%d7%93%d7%94-%d7%a4%d7%a8%d7%a7-%d7%9e%d7%aa%d7%95%d7%9a-%d7%a8%d7%95%d7%9e%d7%9f/
#כְּתִיבָה#סְפּוֹרְט#ספרותערבית#פּוֹלִיטִי#שָׁנוּן