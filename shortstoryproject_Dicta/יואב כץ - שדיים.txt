אֲנִי זוֹכֵר אֵיךְ צָמְחוּ הַשָּׁדַיִים שֶׁלִּי. הָיִיתִי מַחֲזִיק אוֹתָם בִּשְׁתֵּי יָדַיִים, לוֹחֵץ אוֹתָם מוּל הָרְאִי, מִסְתַּכֵּל עֲלֵיהֶם מִכָּל כִּיוּוּן אֶפְשָׁרִי. הָיִיתִי בּוֹדֵק אֶת הַצֶּבַע שֶׁל הַפְּטָמוֹת, אֶת הַהַתְחָלוֹת שֶׁל הַשְׁעָרוֹת. מִבַּחוּץ נִהְיוּ בָּהֶם שְׁקָעִים קְטַנִּים וּקְמָטִים, וּמִבִּפְנִים נִהְיֶה קָשֶׁה יוֹתֵר וְיוֹתֵר. הָיִיתִי מִתְלַבֵּשׁ חֲצִי שָׁעָה לִפְנֵי שֶׁהָיִיתִי הוֹלֵךְ לְבֵית הַסֵּפֶר וְהָיוּ לִי פָּטֶנְטִים אֵיךְ לְהַסְתִּיר אוֹתָם וְכָל מִינֵי שִׁיגְעוֹנוֹת. בְּאוֹתָהּ תְּקוּפָה הָיָה מְאוֹד אוֹפְנָתִי גִ'ינְס וּטְרִיקוֹ זָרוּק, אֲבָל אֲנִי, לֹא טְרִיקוֹ וְלֹא טִיּוּלִים וְלֹא מִסִּיבּוֹת, לֹא בְּרֵיכָה וְלֹא יָם, גַּם לֹא בְּדִיחוֹת עַל הַבָּנוֹת.
אֲנִי זוֹכֵר אֵיךְ פַּעַם אַחַת הִתְפַּשַּׁטְתִּי לִבְדִיקָה אֵצֶל הָאָחוֹת. עָמַדְתִּי וְחִייַּכְתִּי וְלֹא הָיִיתִי מְסוּגָּל לְהִתְרַכֵּז בְּשׁוּם דָּבָר. קָפָאתִי מַמָּשׁ. הָיִיתִי בָּטוּחַ שֶׁבְּתוֹךְ הַלֵּב הִיא מֵתָה מִצְּחוֹק. הִסְתַּכַּלְתִּי מֵעַל הַשָּׁדַיִים שֶׁלִּי עַל הַפְּלַסְטֵרִים וְהַתַּחְבּוֹשׁוֹת בַּאֲרוֹן הַזְּכוּכִית מִמּוּל. לֹא הֵעַזְתִּי לְהוֹרִיד אֶת הָרֹאשׁ, לֹא הִסְתַּכַּלְתִּי בִּכְלָל עַל מָה שֶׁהִיא עוֹשָׂה.
גָּמַרְנוּ וְהִתְלַבַּשְׁתִּי. הִיא הָיְתָה בְּסֵדֶר. הִיא לֹא שָׁאֲלָה אוֹתִי אִם זֶה מַפְרִיעַ לִי, אֶלָּא רַק אִם כְּבָר יֵשׁ לִי עָלוֹן שֶׁל חִינּוּךְ מִינִי. אָמַרְתִּי לָהּ שֶׁכֵּן וְגַם שֶׁלְּדַעְתִּי הַכּוֹל יָדוּעַ לִי. הָיָה לִי בָּרוּר לָמָּה הִיא מִתְכַּוֶּונֶת. בֶּאֱמֶת שֶׁהִשְׁתַּדַּלְתִּי לְקַבֵּל אוֹתָם כְּמוֹ שֶׁהֵם, אֲבָל זֶה לֹא הָיָה כָּל כָּךְ פָּשׁוּט. הַגּוּף שֶׁלִּי הִכְשִׁיל אוֹתִי, הַגּוּף שֶׁלִּי הָיָה בִּשְׁבִילִי בּוֹגֵד וּמְרַגֵּל.
חִיכִּינוּ אֶחָד לַשֵּׁנִי מֵאֲחוֹרֵי הַפִּינּוֹת שֶׁל הַחַיִּים. שִׂיחַקְתִּי שַׁחְמָט נֶגְדּוֹ, נִיסִּיתִי לְחַשֵּׁב כָּל תְּנוּעָה חֲמִישָּׁה צְעָדִים קָדִימָה. הַדָּבָר הַיָּחִיד שֶׁעוֹד הָיִיתִי סְפּוֹנְטָנִי בּוֹ הָיָה לְהַסְתִּיר.
אֲחוֹתִי הָיְתָה שַׁתְקָנִית גְּדוֹלָה בְּאוֹתָהּ תְּקוּפָה. הִיא לָמְדָה מִשְׁפָּטִים וְכוּלָּם אָמְרוּ עָלֶיהָ שֶׁהִיא כּוֹכֶבֶת אֲמִיתִּית, שֶׁמְּחַכָּה לָהּ כִּיסֵּא בְּבֵית הַמִּשְׁפָּט הָעֶלְיוֹן. בְּשַׁבָּתוֹת הִיא הָיְתָה בָּאָה הַבַּיְתָה. הָיִינוּ יוֹשְׁבִים שָׁעוֹת וְקוֹלְטִים סְדָרוֹת מִיַּרְדֵּן וּלְבָנוֹן. מְאוֹד נֶהֱנֵיתִי לָשֶׁבֶת אִיתָּהּ כָּכָה. הָיִינוּ שׁוֹקְעִים בְּתוֹךְ הַסַּפָּה הָאֲפוֹרָה לְכָל הַכִּיוּוּנִים. לֹא יָדַעְתִּי אִם יֵשׁ בָּהּ אַהֲבָה אֲמִיתִּית לַטֵּלֵוִויזְיָה, אֲבָל בִּקְטָעִים שֶׁלִּפְנֵי פְּסַק הַדִּין, כְּשֶׁהַמּוּשְׁבָּעִים חוֹזְרִים, הִיא הָיְתָה מִתְרוֹמֶמֶת וּמִתְיַישֶּׁרֶת בְּסַפָּה, יוֹשֶׁבֶת יָפָה וּמְחַכֶּה.
אַחֲרֵי הַצָּהֳרַיִים, כְּשֶׁהַפֶּרֶק הָיָה נִגְמָר, הָיִינוּ הוֹלְכִים לִתְלוֹת אֶת הַכְּבִיסָה עַל הַמְּתַקֵּן בַּחֲצַר, אוֹ לְהַשְׁקוֹת אֶת הָעֵצִים, לְפִי הַצּוֹרֶךְ. זוֹ הָיְתָה הַהִזְדַּמְּנוּת הַיְּחִידָה שֶׁבָּהּ הָיִיתִי מַרְשֶׁה לְעַצְמִי לְהוֹרִיד אֶת הַחוּלְצָה. כָּל פַּעַם מֵחָדָשׁ זֶה הָיָה בִּשְׁבִילִי אֵירוּעַ. הִיא לֹא יָדְעָה אֶת זֶה, אֲבָל אִם מִישֶׁהוּ מֵהַשְּׁכֵנִים הָיָה יוֹצֵא הַחוּצָה, אוֹ אֵיזֶה חָבֵר הָיָה בָּא אֵלַי כְּשֶׁהַחוּלְצָה לֹא עָלַי, בִּזְכוּתָהּ זֶה לֹא הָיָה מְשַׁנֶּה.
בְּפַעַם הַמֵּאָה בְּעֵרֶךְ שֶׁרָאִינוּ קוֹלוֹמְבּוֹ בְּיַרְדֵּן, הִתְקַשֵּׁר אֵלֶיהָ סוֹף-סוֹף בָּחוּר אֶחָד שֶׁעָבַד אִיתָּהּ בְּאוֹתוֹ מִשְׂרָד. הִיא הָיְתָה צְרִיכָה דָּחוּף פֶּתֶק בִּשְׁבִיל לִרְשׁוֹם אֶת הַטֵּלֵפוֹן שֶׁלּוֹ וְלֹא הָיָה בַּסָּלוֹן שׁוּם דַּף. הִיא שְׁמָהּ יָד עַל הַשְּׁפוֹפֶרֶת וְסִימְּנָה לִי שֶׁאֲנִי אֶתֵּן לָהּ אֶת אַחַד הַנְּיָירוֹת שֶׁהָיוּ לִי תָּמִיד בַּכִּיסִים שֶׁל הַחוּלְצָה.
נוּ, מַהֵר, בְּחַיֶּיךָ, הִיא אָמְרָה, הוּא מְחַכֶּה לִי.
אֵלֶּה לֹא הָיוּ נְיָירוֹת שֶׁהָיִיתִי עוֹשֶׂה אִיתָּם מַשֶּׁהוּ. הֵם הָיוּ שָׁם יוֹתֵר בִּשְׁבִיל לְהַסְתִּיר. פָּתַחְתִּי אֶת הַכַּפְתּוֹר שֶׁל הַכִּיס מֵעַל הַשֵּׁד הַשְּׂמָאלִי שֶׁלִּי וְהוֹצֵאתִי מִשָּׁם אֶת הַנְּיָיר, בְּעֶצֶם בְּרִיסְטוֹל, שֶׁהִכְנַסְתִּי לַכִּיס שֶׁל הַחוּלְצָה בִּשְׁבִיל לְהַשְׁטִיחַ אֶת הָאֵזוֹר מִלְּפָנִים.
הִיא כָּתְבָה אֶת הַמִּסְפָּר שֶׁלּוֹ עַל הַבְּרִיסְטוֹל וְהִמְשִׁיכָה לְדַבֵּר אִיתּוֹ עוֹד רֶבַע שָׁעָה בְּעֵרֶךְ, עַל הַשְּׁרִירוּתִיּוּת שֶׁל הַהַחְלָטוֹת שֶׁל הַבּוֹסִים שֶׁלָּהֶם בַּמִּשְׂרָד וְעַל אֵיזֶה תַּת רָמָה שֶׁשּׂוֹרֶרֶת שָׁם וְאֵיךְ הִיא מֵתָה שֶׁיִּיגָּמֵר כְּבָר הַחוֹזֶה שֶׁלָּהּ שָׁם וְהִיא תּוּכַל לַעֲזוֹב, לַמְרוֹת שֶׁהִיא אוֹהֶבֶת אֶת הָעֲבוֹדָה וְאֶת מַתַּן הַסִּיּוּעַ לַאֲנָשִׁים שֶׁפּוֹנִים אֲלֵיהֶם. זֶה דֵּי הִפְרִיעַ לִי לְהִתְרַכֵּז בְּמָה שֶׁקּוֹרֶה עַל הַמָּסָךְ.
כְּשֶׁנִּגְמַר הַפֶּרֶק הֵם עֲדַיִין דִּיבְּרוּ בֵּינֵיהֶם וַאֲנִי יָצָאתִי לְהַשְׁקוֹת אֶת הָעֵצִים בֶּחָצֵר הָאֲחוֹרִית. יֵשׁ לָנוּ עֲשָׂרָה עֲצֵי פְּרִי יָפִים שֶׁעוֹמְדִים בִּשְׁתֵּי שׁוּרוֹת. הַכֶּלֶב שֶׁל הַשְּׁכֵנִים רָץ הָלוֹךְ וָשׁוֹב לְאוֹרֶךְ הַגָּדֵר וְנָבַח כְּמוֹ אִידְיוֹט, וַאֲנִי חִיכִּיתִי לָהּ שֶׁתֵּצֵא.
דֵּי הִתְרַגַּשְׁתִּי וְהָיִיתִי עָצוּב כְּמוֹ לִפְנֵי נְסִיעָה לְחוּץ לָאָרֶץ, כְּשֶׁפִּתְאוֹם בּוֹרְחִים מִמְּךָ כָּל הַבִּיטָּחוֹן וְהַשִּׂמְחָה, וְאַתָּה בְּעֵת וּבְעוֹנָה אַחַת רוֹצָה וְלֹא רוֹצָה שֶׁזֶּה יִקְרֶה, הָעֵצִים שֶׁלָּנוּ הִתְחִילוּ לְהִשְׁתַּנּוֹת לִקְרַאת הַקַּיִץ, לִפְתּוֹחַ פְּרָחִים וְרוּדִּים, וְהֶעָלִים הָיוּ מְאוֹד יְרוּקִּים. שַׂמְתִּי אֶת הַצִּינּוֹר בַּגּוּמָה שֶׁל הָאַגָּס וְהִסְתַּכַּלְתִּי אֵיךְ הַמַּיִם עוֹשִׂים בָּהּ קֶצֶף וּבוּץ.
הָיִיתִי נוֹרָא סַקְרָן וְרָצִיתִי לְחַטֵּט וּלְגַלּוֹת מִי זֶה הַבָּחוּר הַזֶּה וּמָה קוֹרֶה שָׁם. לְאִמָּא שֶׁלִּי לֹא הָיוּ בְּעָיוֹת עִם זֶה. הִיא הָיְתָה שׁוֹאֶלֶת אֶת אֲחוֹתִי תֶּיכֶף וּמִיָּד עִם מִי הִיא דִּיבְּרָה, וְאָז אוֹ שֶׁאֲחוֹתִי הָיְתָה מְסַפֶּרֶת לָהּ מָה מִתְקַדֵּם וַאֲפִילּוּ מְבַקֶּשֶׁת עֵצָה, אוֹ שֶׁהִיא הָיְתָה מִתְעַצְבֶּנֶת עָלֶיהָ וְסוֹתֶמֶת לְכוּלָּנוּ אֶת הַפֶּה, הַכּוֹל לְפִי הַהִיגָּיוֹן שֶׁל אוֹתוֹ הַמִּקְרֶה. בִּכְלָל, הַהוֹרִים שֶׁלִּי הֶעֱרִיכוּ אוֹתָהּ מְאוֹד. לְגַבֵּי הֵם לֹא הָיוּ כָּל כָּךְ בְּטוּחִים. אֲנִי יוֹדֵעַ שֶׁבְּעֵינֵיהֶם הִיא הָיְתָה מוּשְׁלֶמֶת, בִּזְכוּת הַלִּימּוּדִים שֶׁלָּהּ וְזֶה שֶׁיֵּשׁ לָהּ מִקְצוֹעַ וּמָה שֶׁכּוּלָּם אָמְרוּ עָלֶיהָ. רַק תִּמְצְאִי מִישֶׁהוּ, הֵם הָיוּ אוֹמְרִים לָהּ, רַק הַבְּעָיָה הַקְּטַנָּה הַזֹּאת, וְהַכּוֹל יִסְתַּדֵּר. אֲבָל זֶה לֹא הִסְתַּדֵּר. בִּמְקוֹם לִהְיוֹת יָפָה יוֹתֵר עִם הַשָּׁנִים, כְּמוֹ שֶׁהֵם הִבְטִיחוּ לָהּ מִשּׁוּם מָה, הִיא נֶעֶשְׂתָה בַּחוּרָה דֵּי סְתָמִית מִבְּחִינָה חִיצוֹנִית. בִּכְלָל, הַמִּשְׁפָּחָה שֶׁלָּנוּ מַזְכִּירָה לִי לִפְעָמִים שַׂקִּים שֶׁל תַּפּוּחֵי אֲדָמָה.
בְּסוֹף הִיא יָצְאָה לֶחָצֵר וְנֶעֶמְדָה לְיַד הַגּוּמָה שֶׁל הַפְקַאן. הַיּוֹפִי שֶׁל הָעֵצִים וְהַדִּיכָּאוֹן שֶׁלִּי מִמֶּנָּה זִימְזְמוּ לִי בְּרֹאשׁ כְּמוֹ שְׁנֵי מְטוֹסִים בְּקַו אֲוִויר. קִיוִּויתִי שֶׁהִיא לְפָחוֹת תָּבִיא אִיתָּהּ נְיָיר אַחֵר, לְהַכְנִיס בַּחֲזָרָה לַכִּיס שֶׁל הַחוּלְצָה, אֲבָל הִיא תָּמִיד הֶעֱדִיפָה מִילִּים עַל מַעֲשִׂים.
סְלִיחָה אִם פָּגַעְתִּי בָּךְ, הִיא אָמְרָה, פָּשׁוּט לֹא שַׂמְתִּי לֵב מָה אֲנִי לוֹקַחַת לְיַד. הִשְׁתַּדַּלְתִּי לִשְׁמוֹר עַל קוֹר רוּחַ, אֲבָל רַק קְשִׁיחוּת מַצִּילָה אוֹתְךָ בְּמִקְרִים כָּאֵלֶּה, אָז נִיצַּלְתִּי אֶת הַהִזְדַּמְּנוּת לְהַגִּיד אֶת מָה שֶׁהָיָה לִי עַל הַלֵּב. לֹא בֶּאֱמֶת מְעַנְיֵין אוֹתְךָ מָה קוֹרֶה עִם אֲנָשִׁים אֲחֵרִים, אָמַרְתִּי לָהּ, רַק שֶׁכּוּלָּם יִרְאוּ שֶׁהַצֶּדֶק אִיתְּךָ וְיַחְשְׁבוּ שֶׁעָשִׂיתָ אֶת הַדָּבָר הַנָּכוֹן.
הֶעֱבַרְתִּי אֶת הַצִּינּוֹר לְגוּמָה שֶׁל הַתְּאֵנָה וְשַׂמְתִּי עָלָיו רֶגֶל, שֶׁלֹּא יָעוּף מֵהַלַּחַץ שֶׁל הַמַּיִם. בַּהַתְחָלָה הִיא נִיסְּתָה לְחַיֵּיךְ אֵלַי, זוֹ תָּמִיד הַתְּגוּבָה שֶׁלָּהּ כְּשֶׁמַּפְנִים אֵלֶיהָ אֶצְבַּע מַאֲשִׁימָה. וְאָז הִיא סְתָם עָמְדָה שָׁם וְהִסְתַּכְּלָה לְכָל הַכִּיוּוּנִים, וְרַק אַחֲרֵי שֶׁמִּילֵּאתִי עוֹד שְׁתֵּי גּוּמּוֹת הִיא נִזְכְּרָה לְדַבֵּר. אַתָּה צוֹדֵק מֵאָה אָחוּז, הִיא אָמְרָה, זֹאת אַשְׁמָתִי, אֲבָל אֲנַחְנוּ נִפְתּוֹר אֶת הַבְּעָיָה הַקְּטַנָּה שֶׁלְּךָ. אֲנַחְנוּ חַיָּיבִים, זֶה דָּבָר רִאשׁוֹן.
כְּשֶׁהָיִינוּ קְטַנִּים לֹא הִפְסַקְנוּ לָלֶכֶת מַכּוֹת. הִיא הָיְתָה רָצָה אַחֲרֵי בֵּין הַחֲדָרִים, הָיִיתִי בּוֹרֵחַ לֶחָצֵר וְהָיוּ מִירְדָּפִים סְבִיב הַבַּיִת, כְּמוֹ טוֹם וְגֵ'רִי. אֶת רוֹב הָאֶגְרוֹפִים הִיא הָיְתָה מַחֲטִיפָה לִי בַּגַּב. זֶה כְּאֵב וְהֶעֱלִיב וְנִשְׁאֲרוּ לִי סִימָנִים אֲדוּמִּים, רַק שֶׁבְּתוֹר יֶלֶד לֹא חָשַׁבְתִּי עָלֶיהָ טוֹב אוֹ רַע. יָדַעְתִּי שֶׁזֶּה עָשָׂה לִי אֵיזֶשֶׁהוּ נֶזֶק, אֲבָל לֹא יָכוֹלְתִּי לָשִׂים עָלָיו אֶת הָאֶצְבַּע.
כְּשֶׁגָּדַלְתִּי, הִתְחַלְתִּי לְהִתְנַגֵּד. לֹא פַּעַם יָכוֹלְתִּי לְקַמֵּט אוֹתָהּ כְּמוֹ נְיָיר אָלוּמִינְיוּם, לְכַדּוּר מְכוֹעָר וְכָבֵד וְקוֹמְפַּקְטִי, אֲבָל לֹא. הַהַרְגָּשָׁה הַזֹּאת, שֶׁיּוֹתֵר מִכָּל דָּבָר אַחֵר הִיא הָיְתָה רוֹצָה לְסַלֵּק אוֹתִי מֵהָעוֹלָם, הָיְתָה עוֹצֶרֶת אוֹתִי בָּרֶגַע הַקְּרִיטִי.
אֶפְשָׁר לַחֲשׁוֹב שֶׁזֶּה הָיָה אָמוּר לְהַכְנִיס בִּי אַמְבִּיצְיָה וּמוֹטִיבַצְיָה, לְהַרְאוֹת לָהּ פַּעַם אַחַת וּלְתָמִיד, אֲבָל רַק הָיִינוּ מַתְחִילִים לְהָרִים יָדַיִים אֶחָד עַל הַשֵּׁנִי וְזֶה הָיָה מַכֶּה בִּי, כְּמוֹ שֶׁאוֹמְרִים, עוֹצֵר אוֹתִי עַל הַמָּקוֹם וּמֵעִיף אוֹתִי אֲחוֹרָה.
בְּתוֹר תַּחֲלִיף לְמַכּוֹת הָיִינוּ עֲסוּקִים בִּקְרָבוֹת מְרוּשָּׁעִים שֶׁבָּהֶם הֵרַסְנוּ אֶחָד לִשְׁנֵי דְּבָרִים יְקָרִים לַלֵּב. אֲנִי זוֹכֵר אֵיךְ קָרַעְתִּי לָהּ אֶת הַפּוֹסְטֶר שֶׁל סְטַארְסְקִי וְהָאָץ' לַחֲתִיכוֹת, כִּי הִיא דָּרְכָה לִי עַל הָאוֹסֶף פַּחִיּוֹת, כִּי הֶחְבֵּאתִי אֶת הַגִּ'ינְס הַמְּשׁוּפְשָׁף שֶׁלָּהּ מֵאֲחוֹרֵי הַמְּכָל נֵפְט הַמְּלוּכְלָךְ, כִּי הִיא לֹא רָצְתָה לָצֵאת מֵהַחֶדֶר שֶׁל הַטֵּלֵוִויזְיָה כְּשֶׁבָּאוּ אֵלַי חֲבֵרִים וְכֵן הָלְאָה וְכֵן הָלְאָה. הָרוֹעַ שֶׁלָּנוּ הָיָה עָמוֹק וִיצִירָתִי כָּל כָּךְ שֶׁלִּפְעָמִים זֶה הָיָה מַמָּשׁ מוּזָר וּמְעַנְיֵין. אִם מִישֶׁהוּ יָבוֹא וְיִשְׁאַל אִם אֲנִי אוֹהֵב אֶת אֲחוֹתִי, אֲנִי פָּשׁוּט לֹא אֵדַע מָה לְהַגִּיד.
שְׁבוּעַיִים-שְׁלוֹשָׁה אַחֲרֵי הַמִּקְרֶה עִם הַבְּרִיסְטוֹל הִתְחִיל לְהוֹפִיעַ בְּבֵית הַשֵּׁם שֶׁל הַבָּחוּר הֶחָדָשׁ. אֲחוֹתִי הֵכִינָה אֶת הַקַּרְקַע בְּאוֹפֶן יְסוֹדִי וְהַהוֹרִים שֶׁלָּנוּ זָרְחוּ מְאוּשָּׁר כְּאִילּוּ פִּתְאוֹם נוֹלַד לָהֶם עוֹד יֶלֶד. הֵם דִּיבְּרוּ עָלָיו בְּכָל הִזְדַּמְּנוּת. הַשְּׁכֵנוֹת הַמְּקוֹרָבוֹת כְּבָר יָדְעוּ שֶׁקּוֹרְאִים לוֹ מוּסָרִי וְשֶׁאֲחוֹתִי מְאוּשֶּׁרֶת עַד הַגַּג.
לִי זֶה הָיָה יוֹתֵר מֵחָשׁוּד. הַסִּיכּוּי שֶׁאֲחוֹתִי תִּמְצָא לְעַצְמָהּ מִישֶׁהוּ שֶׁבֶּאֱמֶת יַעֲשֶׂה לָהּ טוֹב, מִישֶׁהוּ שֶׁמִּצַּד אֶחָד יְגוֹנֵן עָלֶיהָ, מִצַּד שֵׁנִי יַעֲמִיד אוֹתָהּ סוֹף-סוֹף בַּמָּקוֹם, מִצַּד שְׁלִישִׁי יְרַגֵּשׁ אוֹתָהּ וּמִצַּד רְבִיעִי יִהְיֶה מַסְפִּיק חָכָם וּמְתוּחְכָּם בִּשְׁבִיל הָרֹאשׁ שֶׁלָּהּ, וְנוֹסָף לַכּוֹל יִימָּשֵׁךְ אֵלֶיהָ וְיִסְתַּפֵּק בְּאֵיךְ שֶׁהִיא נִרְאֵית, לְכָל זֶה הָיָה לִי מְאוֹד קָשֶׁה לְהַאֲמִין.
בְּיוֹם שִׁישִּׁי בָּעֶרֶב קָבַעְתִּי עִם שְׁנַיִים-שְׁלוֹשָׁה חֲבֵרִים בְּבֵית קָפֶה שֶׁלָּנוּ בָּעִיר. הִכַּרְנוּ אֶת הַמָּקוֹם הַזֶּה מֵהַהִסְתּוֹבְבוּיוֹת הַלֵּילִיּוֹת שֶׁלָּנוּ בִּמְכוֹנִיּוֹת שֶׁל הַהוֹרִים. הֵם הָיוּ חֶבְרֶ'ה טוֹבִים, מֵאֵלֶּה שֶׁכְּבָר הַיּוֹם נִרְאִים בְּדִיּוּק כְּמוֹ שֶׁיֵּירָאוּ הַחַיִּים שֶׁלָּהֶם בְּעוֹד עֶשֶׂר-עֶשְׂרִים שָׁנָה. אֵין לִי בִּיקּוֹרֶת עַל זֶה, כִּי בְּגִיל כָּזֶה אַתָּה עוֹד לֹא יוֹדֵעַ אִם זֶה מוֹשֵׁךְ אוֹתְךָ אוֹ דּוֹחֶה אוֹתְךָ אוֹ שֶׁתִּיגָּרֵר לְתוֹךְ זֶה בְּכָל מִקְרֶה. בָּאנוּ מִבָּתִּים מְסוּדָּרִים פָּחוֹת אוֹ יוֹתֵר, הָיִינוּ תַּלְמִידִים טוֹבִים פְּלוּס, הָיִינוּ מְאוֹהָבִים בְּאוֹתָן בַּחוּרוֹת פָּחוֹת אוֹ יוֹתֵר, וְהֶעְדַּפְנוּ גּוֹלְדְּסְטָאר מֵחָבִית. לֹא הָלַכְנוּ רָחוֹק עִם דְּבָרִים, כִּי גַּם לֹא הָיָה לְאָן. זֶה לֹא הָיָה מֶרְכַּז הָאָרֶץ, שֶׁשָּׁם הַכּוֹל בְּגָדוֹל.
בֶּחָצֵר שֶׁל הַבַּיִת קָפֶה הַזֶּה הָיָה לָנוּ שׁוּלְחָן מִשֶּׁלָּנוּ שֶׁעָמַד עַל הֶחָצָץ בַּפִּינָּה לְיַד הָעֲצִיצִים, וְהַמֶּלְצָרִיּוֹת אֲפִילּוּ לֹא הָיוּ טוֹרְחוֹת לְהַדְלִיק אֶת הַנֵּר הַנָּמוּךְ שֶׁעָמַד בְּמַאֲפֵרָה. הָיִינוּ כְּמוֹ הַלָּקוֹחוֹת הַקְּבוּעִים שֶׁתָּמִיד רוֹאִים בִּסְדָרוֹת וּבְעֶצֶם הֵם יוֹתֵר תַּפְאוּרָה מֵאֲשֶׁר אֲנָשִׁים אֲמִיתִּיִּים, אֵלֶּה שֶׁלִּפְעָמִים נוֹתְנִים לָהֶם לְהַגִּיד מִשְׁפָּט אוֹ שְׁנַיִים וּפַעַם בְּמֵאָה שָׁנָה אוּלַי מַקְדִּישִׁים לָהֶם חֲצִי פֶּרֶק.
מָה שֶׁכֵּן, הָיָה לָנוּ מִשְׂחָק שֶׁאֶחָד הַחֶבְרֶ'ה לָמַד מִקָּרוֹב שֶׁלּוֹ בְּבֶלְגְּיָה. הִרְגַּשְׁנוּ מַמָּשׁ מְקוֹרִיִּים עִם הַמִּשְׂחָק הַזֶּה, אֲבָל לְדַעְתִּי זֶה מַשֶּׁהוּ אוּנִיבֶרְסָלִי. לוֹקְחִים כּוֹס רֵיקָה שֶׁל בִּירָה, מַפִּית וְגוּמִיָּיה. מַנִּיחִים אֶת הַמַּפִּית עַל הַכּוֹס, מַלְבִּישִׁים עָלֶיהָ אֶת הַגּוּמִיָּיה וּמוֹתְחִים, כְּמוֹ עוֹר שֶׁל תּוֹף. עַל הַמַּפִּית מַנִּיחִים מַטְבֵּעַ קָטָן.
בַּשָּׁלָב הַזֶּה הָיִינוּ עוֹשִׂים הַפְסָקָה, מַזְמִינִים עוֹד סִיבּוּב שֶׁל בִּירוֹת, מְחַכִּים עַד שֶׁהַמֶּלְצָרִית תָּבוֹא. מְאוֹד אָהַבְנוּ אִם זֹאת הָיְתָה נָעֳמִי, וְהָיִינוּ מְבַקְּשִׁים מִמֶּנָּה לְהַשִּׂיג לָנוּ סִיגַרְיָה. מֶלְצָרִיּוֹת חֲדָשׁוֹת הָיוּ עוֹשׂוֹת פַּרְצוּף חָמוּץ, אֲבָל אֲנַחְנוּ הָיִינוּ צְעִירִים וְהָיִינוּ מוּכָּרִים בַּמָּקוֹם הַזֶּה וְלָקַחְנוּ הַכּוֹל בְּרוּחַ טוֹבָה. לֹא יָרַדְנוּ לְחַיֵּי הַמֶּלְצָרִיּוֹת וְלֹא נִיסִּינוּ לְהַפְרִיעַ לָעֲבוֹדָה שֶׁלָּהֶן אוֹ לְהַתְחִיל אֵיתָן, לַמְרוֹת שֶׁבְּהֶחְלֵט הָיָה עַל מָה לְהִסְתַּכֵּל.
הַסִּיגַרְיָה הָיְתָה עוֹבֶרֶת מֵאֶחָד לַשֵּׁנִי וְהַחוֹכְמָה הָיְתָה לְנַקֵּב חוֹרִים בְּמַפִּית, בְּלִי שֶׁהַמַּטְבֵּעַ יִיפּוֹל לְכוֹס. אִם הַפָּלַת אֶת הַמַּטְבֵּעַ, אַתָּה מוֹרִיד אֶת הַבִּירָה שֶׁלְּךָ עַל הַמָּקוֹם, מַזְמִינִים לְךָ עוֹד אַחַת וּמוֹתְחִים מַפִּית חֲדָשָׁה.
הַמַּזָּל לֹא בְּדִיּוּק שִׂיחֵק לִי בְּאוֹתוֹ עֶרֶב. הַמַּטְבֵּעַ נָפַל לִי בְּכָל סִיבּוּב וְהוֹרַדְתִּי שָׁלוֹשׁ אַרְבַּע בִּירוֹת אַחַת אַחֲרֵי הַשְּׁנִיָּיה. אַף אֶחָד לֹא הִתְרַגֵּשׁ יוֹתֵר מִדַּי. קָרָה לֹא פַּעַם שֶׁהָיִינוּ צְרִיכִים לִגְרוֹר מִישֶׁהוּ מֵאִיתָּנוּ לִמְכוֹנִית וְהַבַּיְתָה, וְכוּלָּנוּ נֶהֱנֵינוּ מֵהַקֶּטַע. הִזְהַרְתִּי אֶת הַחֶבְרֶ'ה שֶׁהַמַּצָּב דֵּי גְּבוּלֵי וְקָרָאתִי לְנָעֳמִי, לְבַקֵּשׁ שֶׁתָּבִיא לִי עוֹד כּוֹס. הָיְתָה לָהּ הָמוֹן עֲבוֹדָה בְּאוֹתוֹ עֶרֶב, אֵין סָפֵק, אֲבָל גַּם הָיָה לָהּ הַגּוּף הֲכִי יָפֶה בַּמִּשְׁפָּחָה, וְהִיא וְהָאֲחָיוֹת שֶׁלָּהּ נֶחְשְׁבוּ בָּעִיר לְמַשֶּׁהוּ מְיוּחָד וְאָמְרוּ שֶׁאֲפִילּוּ שָׁמְעוּ עֲלֵיהֶן בְּאֵזוֹר הַמֶּרְכָּז.
כְּשֶׁהִיא הָיְתָה נִיגֶּשֶׁת לַשּׁוּלְחָן, לָרוֹב הָיִיתִי קוֹפֵא, נוֹשֵׁם לְאַט וְשׁוֹמֵר עַל שֶׁקֶט, כְּמוֹ בַּלָּשׁ מֵאֲחוֹרֵי עַמּוּדִים בַּחַנְיוֹן תַּת-קַרְקָעִי. כּוּלָּם פִּינּוּ לָהּ מַעֲבָר בֵּין הַכִּיסְאוֹת וְהַשּׁוּלְחָנוֹת הַצְּפוּפִים, וְהִיא הִתְקָרְבָה אֵלֵינוּ וְנֶעֶמְדָה לִידֵי קְצָת כְּפוּפָה, בִּשְׁבִיל שֶׁתּוּכַל לִשְׁמוֹעַ עִם כָּל הַמּוּזִיקָה וְהָרַעַשׁ שֶׁהָיוּ מִסָּבִיב. הַמַּחְשׂוֹף שֶׁלָּהּ נִפְרָשׂ לַצְּדָדִים כְּמוֹ דִּיּוּנָהּ רְחָבָה וּבְהִירָה, וְהַשֵּׁדִיִּים הַשְּׁזוּפִים שֶׁלָּהּ צִילְצַלּוֹ מַנְגִּינָה מְלֵאָה הַצְדָּקוֹת בְּרֹאשׁ הַמְּסוּבָּב שֶׁלִּי. הֵם הָיוּ אוֹזֶן קַשֶּׁבֶת, הֵם הָיוּ הַתְּשׁוּבוֹת הַנְּכוֹנוֹת וְעָלָה מֵהֶם רֵיחַ שֶׁל דָּם וּפְרָחִים.
יָדַעְתִּי בְּדִיּוּק מָה גֶּבֶר אֲמִיתִּי צָרִיךְ לְרַצּוֹת, זֶה הָיָה סְבִיבֵנוּ בְּכָל מָקוֹם, בְּלֵילוֹת הַטֵּלֵוִויזְיָה, בְּמֵיטַב הַסְּרָטִים וּבַתֵּיאוּרִים הַסִּפְרוּתִיִּים: גֶּבֶר אֲמִיתִּי מַנִּיחַ אֶת הָרֹאשׁ הַגֵּאָה וְהֶעָיֵיף שֶׁלּוֹ עַל הֶחָזֶה הַזֶּה, שׁוֹכֵחַ שֶׁלֹּא יָצָא לוֹ לְהִתְגַּלֵּחַ שְׁלוֹשָׁה יָמִים, וְאַחַר כָּךְ מְגַרְגֵּר בַּמִּקְלַחַת שִׁירִים, כְּמוֹ חָתוּל שֶׁבַע וְעָבֶה.
אֲנִי הִסְתַּחְרַרְתִּי לְגַמְרֵי בְּאוֹתוֹ רֶגַע, זֶה בָּא לִי בְּהַפְתָּעָה כָּזֹאת שֶׁלֹּא הִסְפַּקְתִּי לְהַסְתִּיר. כֵּן חָמוּד, הִיא אָמְרָה, מָה אֶפְשָׁר לַעֲזוֹר, אַתָּה בְּמִקְרֶה שִׁיכּוֹר?
אַתְּ רוֹצָה לָדַעַת מָה אֲנִי בֶּאֱמֶת רוֹצֶה? שָׁאַלְתִּי אוֹתָהּ. אָז הִיא אָמְרָה, חֶבְרֶ'ה, מָה אַתֶּם אוֹמְרִים, כְּדַאי לִי? הִיא הֶעֱבִירָה אֶת הַשֵּׂיעָר שֶׁלָּהּ מֵאֲחוֹרֵי הָאוֹזֶן וְהָעוֹרֶף וְהוּא כָּל הַזְּמַן חָזַר וְגָלַשׁ.
דַּי, נָעֳמִי, אָמַרְתִּי לָהּ, הַצִּיצִים שֶׁלְּךָ הוֹרְגִים אוֹתִי, זֶה לֹא בְּסֵדֶר מִצִּדֵּךְ. הַחֶבְרֶ'ה שֶׁלִּי הִסְתַּכְּלוּ עָלַי כְּאִילּוּ מִינִימוּם צָעַקְתִּי לִמְחַנֶּכֶת שֶׁלָּנוּ בְּאֶמְצַע טֶקֶס יוֹם הַזִּיכָּרוֹן שֶׁהִיא זוֹנָה, וְסוֹבְבוּ אֶת הַכּוֹסוֹת בֵּין הָאֶצְבָּעוֹת וְהָיוּ כָּל כָּךְ נְבוֹכִים שֶׁמַּמָּשׁ הִרְגַּשְׁתִּי אֵיךְ אֲנִי עוֹמֵד לָהֶם בַּגָּרוֹן.
אֲבָל נָעֳמִי, זֹאת לֹא הָיְתָה הַפַּעַם הָרִאשׁוֹנָה שֶׁהִיא רָאֲתָה אֶחָד מֵאִיתָּנוּ נִשְׁפָּךְ וּמְדַבֵּר שְׁטוּיוֹת. הִיא לֹא הָיְתָה נְבוֹכָה, הִיא לֹא שְׁמָהּ יָד בִּשְׁבִיל לְהַסְתִּיר, אֲפִילּוּ לֹא הִסְתַּכְּלָה לְמַטָּה לִרְאוֹת מָה וְכַמָּה רוֹאִים לָהּ, כְּמוֹ שֶׁאֲנִי הָיִיתִי תָּמִיד מַקְפִּיד לַעֲשׂוֹת. נָכוֹן, הִיא אָמְרָה, בֶּאֱמֶת לֹא בְּסֵדֶר מִצִּדִּי, אֲנִי כְּבָר הוֹלֶכֶת לְהוֹרִיד אוֹתָם.
זֹאת הָיְתָה שׁוּרָה מַבְרִיקָה, כְּאִילּוּ הִיא מְצַטֶּטֶת מִסִּדְרָה שְׁנוּנָה שֶׁשָּׁוֶוה לְהִישָּׁאֵר בִּשְׁבִילָהּ עֵר. הִיא יָדְעָה אֵיךְ לַעֲנוֹת. לֹא פֶּלֶא שֶׁהִרְגַּשְׁתִּי כְּלַפֶּיהָ מָה שֶׁהִרְגַּשְׁתִּי. גַּם אֵיךְ שֶׁהִיא חִייְּכָה חִיּוּךְ נוֹצֵץ וּמָתוֹק לְרוֹחַב כָּל הַשִּׁינַּיִים, גַּם זֶה הָיָה כְּאִילּוּ שֶׁמְּבַיְּימִים אוֹתָהּ וְשֶׁתִּיכַּף יִצְעֲקוּ לָהּ קָאט. אֲבָל אֲנִי, זֶה פָּשׁוּט לֹא הִסְפִּיק לִי. הָיִיתִי חַיָּיב לִדְחוֹף אֶת עַצְמִי מֵעֵבֶר לְקָצֶה, כְּמוֹ שֶׁמְּתַרְגְּמִים אֶת זֶה בַּטֵּלֵוִויזְיָה.
נָעֳמִי כְּבָר הִתְכַּוְּונָה לָלֶכֶת. בְּבַקָּשָׁה, אָמַרְתִּי, פַּעַם אַחַת לָגַעַת בַּצִּיצִים שֶׁלָּךְ. עַכְשָׁיו אוּלַי זֶה נִשְׁמָע כְּמוֹ סְתָם גַּסּוּת רוּחַ, אֲבָל זֶה בֶּאֱמֶת בָּא מִכָּל הַלֵּב, וַאֲנִי בְּהֶחְלֵט מֵבִין אֶת עַצְמִי בִּנְסִיבּוֹת שֶׁל אוֹתוֹ עֶרֶב.
נָעֳמִי אֲפִילּוּ לֹא הִתְקָרְבָה אֵלַי. הִיא עָמְדָה עִם מַגַּשׁ הַכּוֹסוֹת בְּיָד אַחַת, וְעִם הָאֶצְבָּעוֹת שֶׁל הַיָּד הַשְּׁנִיָּיה הִיא הִפְלִיקָה מַכָּה קְטַנָּה לַקַּרְטוֹן שֶׁהָיָה לִי בְּתוֹךְ הַכִּיס. הָיִיתִי בָּטוּחַ שֶׁשָּׁמְעוּ אֶת הַקּוֹל שֶׁזֶּה עָשָׂה עַד מֶרְכַּז הָאָרֶץ. אֵין בְּעָיוֹת, הִיא אָמְרָה, אִם תִּיתֵּן לִי לָגַעַת בְּשֶׁלְּךָ.
הַחֶבְרֶ'ה שֶׁלִּי, שֶׁהָיוּ כָּל הַזְּמַן בְּמֶתַח אַדִּיר וְחִיכּוּ לְסוֹף הַדִּיאָלוֹג, פָּרְצוּ בִּשְׁאָגוֹת הִיסְטֵרִיּוֹת וְדָפְקוּ בַּיָּדַיִים וּבְכוֹסוֹת עַל הַשּׁוּלְחָן כְּאִילּוּ נִיצַּחְנוּ בְּאֵירוֹוִיזְיוֹן אוֹ בִּגְבִיעַ אֵירוֹפָּה. כָּל הַלָּקוֹחוֹת בֶּחָצֵר שֶׁל הַבַּיִת קָפֶה הִסְתּוֹבְבוּ לִשְׁמוֹעַ עַל מָה הַצְּחוֹק. הַבֶּרְמָן יָצָא מֵהַבַּר וְהָעַרְבִים בָּאוּ מֵהַמִּטְבָּח בְּסִינָּרִים וּמַגָּבוֹת עַל הַכָּתֵף.
הִרְגַּשְׁתִּי כְּאִילּוּ הִכְנִיסוּ אֶת הַפָּנִים שֶׁלִּי מֵאֲחוֹרֵי סוֹרֵג וּבְרִיחַ, כְּמוֹ שֶׁאוֹמְרִים. נָעֳמִי הִשְׁתַּחַוְותָה לְעִידוּדִים וְלַתְּשׂוּאוֹת וְהֶחֱלִיפָה בְּדִיחוֹת עַל הַנּוֹשֵׂא שֶׁלִּי עַד שֶׁהִסְתַּלַּקְנוּ מִשָּׁם יוֹתֵר מְאוּחָר, לְאַט-לְאַט וְאֶחָד-אֶחָד, כְּמוֹ אֵיזֶה מִלְמוּל לֹא בָּרוּר. מֶלְצָרִית אַחֶרֶת הֵבִיאָה לִי כּוֹס בִּירָה חֲדָשָׁה וּבְעֵרֶךְ בִּשְׁתַּיִים בַּלַּיְלָה הַחֶבְרֶ'ה שֶׁלִּי הִשְׁאִירוּ אוֹתִי בַּכְּנִיסָה הַבַּיְתָה.
זָרַקְתִּי אֶת הָאַרְנָק וְאֶת הַמַּפְתְּחוֹת עַל הַשּׁוּלְחָן בְּפִינַּת אוֹכֶל וְהָלַכְתִּי לִשְׁטוֹף פָּנִים בָּאַמְבַּטְיָה. הָרֹאשׁ שֶׁלִּי מֶשֶׁךְ בְּכָל הַכּוֹבֶד לְכִיוּוּן הַבִּרְכַּיִים וְכָל מָה שֶׁרָצִיתִי זֶה שֶׁיַּעֲבוֹר כְּבָר הַיּוֹם הַזֶּה, וְכַמָּה שֶׁיּוֹתֵר מַהֵר. אֲחוֹתִי וּמוּסָרִי הָיוּ בַּחֶדֶר עִם הַטֵּלֵוִויזְיָה. תֵּיאַרְתִּי לְעַצְמִי אֶת שְׁנֵיהֶם מְרוּחִים עַל הַסַּפָּה הָאֲפוֹרָה. שָׁמַעְתִּי אוֹתוֹ מַסְבִּיר לָהּ אֵיךְ קוֹרֶה שֶׁאַתְלֵטִים פּוֹסְלִים אֶת עַצְמָם בְּזִינּוּק שֶׁל רִיצוֹת וְשֶׁבְּעֶצֶם מְאַמְּנִים אוֹתָם לָצֵאת שַׁבְרִיר שְׁנִייָּה לִפְנֵי הַיְּרִיָּיה. שָׁתִיתִי כָּל כָּךְ הַרְבֵּה בִּירָה, שֶׁלָּקַח לִי אֵיזֶה חֲצִי שָׁעָה לְהַשְׁתִּין וְשָׁמַעְתִּי אֶת כָּל הַהֶסְבֵּר, שֶׁמִּמֵּילָא יָדַעְתִּי אוֹתוֹ, כִּי דִּיבְּרוּ עַל זֶה בַּתּוֹכְנִית שֶׁרָאִינוּ בַּטֵּלֵוִויזְיָה הַחִינּוּכִית מֵאָה פַּעַם, כְּשֶׁהָיִיתִי בֶּן אַחַת-עֶשְׂרֵה וּלְשֶׁנִּינוֹ הָיְתָה אַדְמַת, מָה שֶׁאוֹמֵר שֶׁגַּם אֲחוֹתִי יָדְעָה אֶת זֶה, אֲבָל לֹא שָׁמַעְתִּי אוֹתָהּ אוֹמֶרֶת מַשֶּׁהוּ.
זֶה הָיָה סוּג חָדָשׁ שֶׁל נִימוּס שֶׁלֹּא הִכַּרְתִּי אֶצְלָהּ. הֲרֵי אִם אֲנִי הָיִיתִי מַרְצֶה לָהּ עַל הַנּוֹשֵׂא, הִיא הָיְתָה חוֹתֶכֶת אוֹתִי בָּאֶמְצַע בִּשְׁבִיל לְהִתְוַוכֵּחַ אוֹ לְהוֹכִיחַ שֶׁהִיא מִשְׁתַּוּוֹה אֵלַי בְּמָה שֶׁהִיא יוֹדַעַת, אִם לֹא לְמַעְלָה מִזֶּה. לִפְעָמִים אֲנִי נִדְהָם מִכַּמּוּת הַגְּרוּטָאוֹת שֶׁל יֶדַע כְּלָלִי שֶׁהָרֹאשׁ שֶׁל שְׁנֵינוּ מָלֵא בָּהֶן. אֲנָשִׁים נוֹרָא מַחֲשִׁיבִים אֶת זֶה. הֲרֵי עוֹשִׂים מִזֶּה הַיּוֹם כָּזֶה עָסַק וְכוֹלְלִים אֶת זֶה בְּמִבְחֲנֵי כְּנִיסָה לְכָל מִינֵי גּוּפִים וּבוֹנִים עַל זֶה תּוֹכְנִיּוֹת מְנוּפָּחוֹת שֶׁל חִידוֹנִים וּמִשְׂחָקִים בָּרַדְיוֹ וּבַטֵּלֵוִויזְיָה. אֲבָל אִם יִשְׁאֲלוּ אוֹתִי, אֲנִי לֹא אוֹכֶל לְהַגִּיד שֶׁזֶּה אֵי פַּעַם בֶּאֱמֶת עָזַר לִי בַּחַיִּים.
לָקַחְתִּי אֶת הַמַּפְתְּחוֹת וְהָאַרְנָק מֵהַשּׁוּלְחָן בְּפִינַּת אוֹכֶל וְנִכְנַסְתִּי לְהַנִּיחַ אוֹתָם בַּחֶדֶר שֶׁל הַטֵּלֵוִויזְיָה. הֲרֵי הָיִיתִי צָרִיךְ לַעֲשׂוֹת אֶת הַהֶיכֵּרוּת הַזּוֹ, בְּמוּקְדָּם אוֹ בִּמְאוּחָר, בֵּין אִם רָצִיתִי וּבֵין אִם לֹא.
דָּבָר רִאשׁוֹן אֲחוֹתִי שָׁאֲלָה אוֹתִי אִם הַפַּרְצוּף הַזֶּה הוּא בִּגְלַל הַחֶבְרֶ'ה שֶׁלִּי. הָיִיתִי כָּל כָּךְ מוּפְתָּע מֵהַהִתְעַנְיְינוּת שֶׁלָּהּ בִּי וּמִזֶּה שֶׁהִיא חוֹשֶׁבֶת עָלַי, שֶׁלֹּא חָשַׁדְתִּי בִּכְלוּם. דִּיבַּרְנוּ לְפָחוֹת שְׁתַּיִים שָׁלוֹשׁ דַּקּוֹת וְזֶה אִיפְשֵׁר לִי לִזְרוֹק מַבָּטִים בִּשְׁבִיל לִתְפּוֹס אֶת הַמּוּסָרִי הַזֶּה וְאֵיךְ הוּא.
הָיְתָה לוֹ דֵּי הַרְבֵּה קָרַחַת עַל הָרֹאשׁ וּמִשְׁקָפַיִים עֲגוּלִּים עִם מִסְגֶּרֶת עָבֶה. אֲחוֹתִי יָשְׁבָה ישִׁיבָה מִזְרָחִית עַל הַסַּפָּה, לְבוּשָׁה בְּשִׂמְלָה מִבַּד הוֹדִּי שֶׁהִיא הֶחְבִּיאָה מִמֶּנִּי אוֹ שָׁמְרָה לְהִזְדַּמְּנוּת חֲגִיגִית, וְגַם דֶּרֶךְ הַגַּלִּים שֶׁל הַטִּשְׁטוּשׁ שֶׁהַבִּירָה עָשְׂתָה לִי בְּרֹאשׁ הִיא נִרְאֲתָה טְרִיָּיה וְעַלִּיזָה.
טוֹב, סְלִיחָה רֶגַע, הִיא אָמְרָה לִי, מוּסָרִי, תַּרְשֶׁה לִי לְהַצִּיג, וְאָז הִיא הִצְבִּיעָה עָלַי וְהַשְּׁמִיעָה מִין תְּרוּעָה כָּזֹאת, טָה טה, כְּמוֹ הַתְּרוּעָה שֶׁל הַתִּזְמוֹרֶת כְּשֶׁנִּכְנַס הַכּוֹכָב בַּתּוֹכְנִיּוֹת הַמְּלָאכוּתִיּוֹת שֶׁמְּיַיבְּאִים מִמּוֹנְטָה קַרְלוֹ אוֹ מֵהוֹלִיווּד, תַּכִּיר, זֶה אָח שֶׁלִּי.
מוּסָרִי קָם, סִידֵּר אֶת הַסְּוֵודֶר בִּזְרִיזוּת מִסָּבִיב לַמִּכְנָסַיִים הַבְּהִירִים שֶׁלּוֹ, וְלָחַץ לִי אֶת הַיָּד בְּאוֹפֶן רִשְׁמִי וְקָצָר. הוּא הָיָה יוֹתֵר נָמוּךְ מִמֶּנִּי וְגַם מֵאֲחוֹתִי, אֲבָל בַּתְּנוּעוֹת שֶׁלּוֹ הָיְתָה הַרְבֵּה אֵנֶרְגִּיָּה, כְּמוֹ שַׂחְקַן כַּדּוּרְסַל שֶׁקָּם מֵהַסַּפְסָל כְּשֶׁנִּשְׁאֲרָה עוֹד דַּקָּה לְסִיּוּם וּמַרְגִּישׁ שֶׁכָּל הַמְּדִינָה צוֹפֶה בּוֹ וְתוֹלָה בּוֹ תִּקְוָות.
סוֹף-סוֹף פּוֹגְשִׁים אוֹתְךָ, הוּא אָמַר לִי, אַתָּה בֶּאֱמֶת נִרְאֶה לִי מִקְרֶה מְעַנְיֵין. שְׁנֵיהֶם הִסְתַּכְּלוּ עָלַי בְּחִיּוּךְ אוֹהֵד וּמָתוֹק וְנִרְאוּ כְּאִילּוּ הֵם מִתְפַּלְּאִים אֵיךְ אֲנִי לֹא מֵבִין מָה הֵם רוֹצִים. אֲחוֹתִי תֶּכֶף הִתְנַדְּבָה לְהַסְבִּיר. מוּסָרִי מָצָא קָצֶה שֶׁל חוּט, הִיא אָמְרָה, בְּקֶשֶׁר לַבְּעָיָה הַקְּטַנָּה שֶׁלְּךָ. מוּסָרִי לִיטֵּף אֶת הַבֶּרֶךְ הֶעָבֶה שֶׁלָּהּ וְאָמַר, פְּרוֹפֵסוֹרִית אֲחוֹתְךָ, אֵיזֶה נִיסּוּחִים יֵשׁ לָהּ.
הָאִינְסְטִינְקְטִים שֶׁלִּי יָדְעוּ מָה הֵם רוֹצִים. הֵם צִילְצַלּוֹ כְּמוֹ אַזְעָקוֹת בַּסְּפִינָה שֶׁעוֹמֶדֶת לַחֲטוֹף טוֹרְפֵּדוֹ, אֲבָל אֶצְלִי פָּעַל מַנְגָּנוֹן לַהֲדִיפַת אַזְהָרוֹת מֵהַסּוּג הַזֶּה, לַחֲסִימָה שֶׁל תְּמוּנַת הַמַּצָּב הָאֲמִיתִּית בַּדֶּרֶךְ לְגֶשֶׁר הַפִּיקּוּד.
הָעֵסֶק דֵּי פָּשׁוּט, מוּסָרִי אָמַר, לָמַדְתִּי שָׁלוֹשׁ שָׁנִים וָחֵצִי רְפוּאָה לִפְנֵי שֶׁעָבַרְתִּי לְמִשְׁפָּטִים, כָּךְ שֶׁהַתְּחוּם לֹא לְגַמְרֵי זָר לִי. תִּתְפַּשֵּׁט רֶגַע בְּבַקָּשָׁה.
שְׁנֵיהֶם קָמוּ פִּתְאוֹם כְּאִילּוּ שֶׁזֶּה מָה שֶׁאֲנִי הוֹלֵךְ לַעֲשׂוֹת וּכְדַאי לָהֶם לִהְיוֹת קְרוֹבִים אֵלַי, כִּי מִי יוֹדֵעַ מַה יִרְאוּ פֹּה. מָה אַתֶּם רוֹצִים מִמֶּנִּי? שָׁאַלְתִּי אוֹתָם, אֲנִי לֹא מְסוּגָּל אֲפִילּוּ לְהִסְתַּכֵּל מָה הַשָּׁעָה עַכְשָׁיו.
לֹא מְשַׁנֶּה, אָמַר לִי מוּסָרִי, זֶה אֲפִילּוּ יוֹתֵר טוֹב.
בֶּאֱמֶת שֶׁלֹּא הָיְתָה לִי שׁוּם כַּוּוֹנָה לְהוֹרִיד אֶת הַחוּלְצָה, וְזֶה שֶׁעוֹד מִישֶׁהוּ הָיָה שָׁם עִם אֲחוֹתִי, עָשָׂה אֶת זֶה אֲפִילּוּ פָּחוֹת אֶפְשָׁרִי. מוּסָרִי דִּיבֵּר בְּמִין מֶתֶק שְׂפָתַיִים, כְּמוֹ שֶׁאוֹמְרִים, כְּאִילּוּ בֶּאֱמֶת כָּל הָעִנְיָין לֹא נָעִים לוֹ וְהוּא רַק עוֹשֶׂה מָה שֶׁבִּיקְּשׁוּ מִמֶּנּוּ. אַל תִּהְיֶה קָשֶׁה, מַר בָּחוּר, הוּא נִיסָּה לְדַרְבֵּן אוֹתִי, רְפוּאָה וּמִשְׁפָּטִים זֶה מִקְצוֹעוֹת הוּמָנִיִּים, אֲנַחְנוּ לֹא הוֹלְכִים לִצְחוֹק עָלֶיךָ, אֲחוֹתֵךְ רַק רָצְתָה לִרְאוֹת מָה אֶפְשָׁרִי.
הִסְתַּכַּלְתִּי עָלֶיהָ טוֹב-טוֹב. הִיא נִרְאֲתָה בִּכְלָל לֹא רַע בַּשִּׂמְלָה הַהוֹדִּית וְהָאִיפּוּר הַפִּתְאוֹמִי הַזֶּה, שֶׁשִּׁיפֵּר אֶת הַמַּרְאֶה שֶׁלָּהּ פִּי כַּמָּה וְעָשָׂה לָהּ עֲצָמוֹת לַחַיִּים שֶׁאַף פַּעַם לֹא הָיוּ לָהּ. אֲבָל לֹא רַק בִּגְלַל זֶה הִבְחַנְתִּי בַּפּוֹטֶנְצְיָאל שֶׁל הַיּוֹפִי שֶׁיֵּשׁ בָּהּ, אֶלָּא גַּם בִּזְכוּת הַצִּיפִּיָּיה שֶׁקָּרְנָה מֵהָעֵינַיִים שֶׁלָּהּ וְהָיְתָה קְשׁוּרָה בִּי. מַמָּשׁ רָאִיתִי אֶת הַצִּיפִּיָּיה הַזּוֹ מוּקְרֶנֶת עָלַי, כְּמוֹ שֶׁרוֹאִים אֶת הַסֶּרֶט מוּקְרָן עַל מִי שֶׁמֵּאַחַר בַּקּוֹלְנוֹעַ. זֶה הָיָה כְּאִילּוּ הִיא יוֹדַעַת שֶׁמַּעֲשֶׂה גָּדוֹל וְעֶקְרוֹנִי וְאַמִּיץ וְחִיּוּבִי עוֹמֵד לְהִתְרַחֵשׁ פֹּה, וְלָרִאשׁוֹנָה אֵי פַּעַם הִיא הוֹלֶכֶת לְהִשְׁתַּתֵּף אִיתִּי וּלְשַׁתֵּף אוֹתִי מַמָּשׁ בַּחֲתִיכַת חַיִּים וְלֹא רַק בְּשִׂיחוֹת מְקוּטָּעוֹת עַל עֲלִילוֹת מֵהַטֵּלֵוִויזְיָה.
כַּנִּרְאֶה מוּסָרִי קָלַט אֶת הַגִּישָׁה שֶׁלִּי. אַתָּה שִׁיכּוֹר לְגַמְרֵי, הוּא אָמַר, אָז נַסְבִּיר לְךָ בִּקְצָרָה אֶת הַכַּוּוֹנוֹת. לִפְנֵי שָׁבוּעַ הֵבִיאוּ בַּטֵּלֵוִויזְיָה קֶטַע עַל אִישָּׁה אַחַת בְּאָמֵרִיקָה שֶׁהוֹצִיאָה לְעַצְמָהּ אֶת הַהַשְׁתָּלוֹת שֶׁל הַנִּיתּוּחַ לְהַגְדָּלַת הֶחָזֶה שֶׁעָשׂוּ לָהּ. הַכְּתָב הִתְבַּדֵּחַ שֶׁחֲבָל עַל הַכֶּסֶף שֶׁהָלַךְ לַפַּח, אֲבָל אֲנִי יָשָׁר חָשַׁבְתִּי עַל אֲחוֹתְךָ וְעַל הַשָּׁדַיִים שֶׁלְּךָ.
חִיכִּינוּ שֶׁהוּא יַמְשִׁיךְ, רָצִינוּ שֶׁהוּא יַמְשִׁיךְ, אֲבָל נִרְאֶה לִי שֶׁלֹּא בְּדִיּוּק מֵאוֹתָן סִיבּוֹת. מָה שֶׁמּוֹסְרֵי בָּנָה לָנוּ מוּל הָעֵינַיִים הָיָה גַּם מוּצָק וְגַם שָׁקוּף לְגַמְרֵי, בִּלְתִּי אֶפְשָׁרִי וּמְחוּיַּב הַמְּצִיאוּת בְּבַת אַחַת. מָה שֶׁאַתָּה צָרִיךְ, הוּא אָמַר, זֶה פָּשׁוּט לְהַסְכִּים וְלִקְפּוֹץ יַחַד אִיתָּנוּ לַמַּיִם, כְּמוֹ שֶׁאוֹמְרִים.
הָיִיתִי חַיָּיב לָשֶׁבֶת אֵיפְשֶׁהוּ. אֲחוֹתִי רָצְתָה לְהָכִין לִי קָפֶה, אֲבָל מוּסָרִי עָצַר בָּעֵדָה וְאָמַר לָהּ לְהָבִיא בַּקְבּוּק וִויסְקִי וְשָׁלוֹשׁ כּוֹסוֹת וְאֶת הָאֶנְצִיקְלוֹפֶּדְיָה לִבְרִיאוּת הַמִּשְׁפָּחָה מֵהַמַּדָּף בַּחֶדֶר שֶׁל הַהוֹרִים.
מוּסָרִי מֶזֶג לְכוּלָּנוּ אוֹתָהּ כַּמּוּת, פָּתַח אֶת הָאֶנְצִיקְלוֹפֶּדְיָה בְּעֵרֶךְ "שֵׁד" וְהִתְחִיל לְהַסְבִּיר לָנוּ אֶת הַפְּרָטִים עַל גַּבֵּי הָאִיּוּרִים בַּתְּנוּעוֹת שֶׁל תּוֹכְנִית בִּישּׁוּל. הוּא הָיָה בְּמַצַּב רוּחַ טוֹב, הוּא הִרְגִּישׁ אֵיךְ הַהַסְכָּמָה מִתְגַּבֶּשֶׁת. אֲחוֹתִי חִייְּכָה בַּמְּקוֹמוֹת שֶׁבָּהֶם הוּא חִייֵּךְ אֵלֶיהָ, אֲבָל עִם הַשְׁהָיָה קְטַנָּה שֶׁבָּהּ הִיא הִסְתַּכְּלָה לִבְדּוֹק אֶת הַתְּגוּבוֹת שֶׁלִּי.
בְּסַךְ הַכּוֹל זֶה נוֹרָא פָּשׁוּט, מוּסָרִי אָמַר, צָרִיךְ לַעֲשׂוֹת כָּאן פֶּתַח לֹא גָּדוֹל, וְדַרְכּוֹ לְרוֹקֵן אֶת רִקְמַת הַשֵּׁד, כְּמוֹ שֶׁמָּרוֹקָנִים עַגְבָנִיָּיה. רַק שֶׁבִּמְקוֹם לְמַלֵּא בְּסָלַט טוֹנָה, אֲנַחְנוּ נִפְתַּח, נְרוֹקֵן, נִסְגּוֹר בַּחֲזָרָה וּנְקַבֵּל בַּחוּרְצִ'יק גַּבְרִי וְשָׁטוּחַ. מָה אַתֶּם אוֹמְרִים, חֲבֵרִים?
לֹא יָדַעְתִּי מָה לְהַגִּיד. הִמְשַׁכְתִּי לִשְׁתּוֹת. הַוִּויסְקִי הִרְדִּים לִי אֶת הַשְּׂפָתַיִים וְהָעֵינַיִים שֶׁלִּי הָלְכוּ וְנֶעֶצְמוּ. הִרְגַּשְׁתִּי אֵיךְ מוּסָרִי מִסְתּוֹבֵב הָלוֹךְ וָשׁוֹב מֵאֲחוֹרֵי הַגַּב שֶׁל הַכִּיסֵּא שֶׁלִּי, מְגַלְגֵּל אֶת הַקֶּרַח בְּכוֹס. הָיָה חוֹשֶׁךְ בַּבַּיִת וְשֶׁקֶט שֶׁל שַׁבָּת בִּרְחוֹבוֹת.
לָמָּה הֵם חִיכּוּ, אֲנִי לֹא יוֹדֵעַ. בְּסֵדֶר, אָמַרְתִּי לָהֶם אַחֲרֵי מֵאָה שָׁנָה בְּעֵרֶךְ, אֲבָל בִּתְנַאי אֶחָד. הִסְתַּכַּלְתִּי עַל אֲחוֹתִי וְהָיִיתִי קָרוֹב אֶל הַהִתְעַלְּפוּת וְאֶל הַמָּוֶות וְאֶל הָאַהֲבָה יוֹתֵר מִשֶּׁהָיִיתִי קָרוֹב אֲלֵיהֶם בַּחַיִּים שֶׁלִּי. מָה שֶׁלֹּא יִקְרֶה, אָמַרְתִּי לָהּ, אֲנִי רוֹצָה שֶׁנָּעֳמִי תָּבוֹא לְבַקֵּר אוֹתִי.
אֲחוֹתִי מִיָּד נִכְנְסָה לַמַּצָּב שֶׁבּוֹ הִיא קוֹדֶם מְצַיֶּינֶת לְעַצְמָהּ בַּמֶּה זֶה כָּרוּךְ וּלְפִי זֶה מַשְׁהֶה אֶת הַתְּשׁוּבָה שֶׁלָּהּ. לְמוּסָרִי כְּבָר לֹא הָיְתָה סַבְלָנוּת, רָאוּ עָלָיו שֶׁהוּא לָהוּט לְהַתְחִיל. אֵין בְּעָיָה, חֲבֵרִים, הוּא אָמַר, לֹא יוֹדֵעַ מִי זֹאת נָעֳמִי, אֲבָל אֲנִי מִתְחַיֵּיב לָכֶם בִּכְתָב שֶׁהִיא תָּבוֹא.
הֵם לָקְחוּ לִי אֶת הַכּוֹס מֵהַיָּד וְהִשְׁכִּיבוּ אוֹתִי עַל הַשּׁוּלְחָן הֶעָגוֹל בְּפִינַּת הָאוֹכֶל, וַאֲחוֹתִי הָלְכָה לֶאֱסוֹף צִיּוּד מֵרַחֲבֵי הַבַּיִת וְהַמִּטְבָּח. מוּסָרִי מָשַׁךְ אֶת הַמְּנוֹרָה כַּמָּה שֶׁיּוֹתֵר קָרוֹב וְנָמוּךְ וְהִתְיַישֵּׁב לְיָדִי וְהִתְחִיל לְעַיֵּין בָּאֶנְצִיקְלוֹפֶּדְיָה. אַתָּה תְּנַסֶּה קְצָת לִישׁוֹן, הוּא אָמַר, מְחַכֶּה לָנוּ לַיְלָה קָשֶׁה. אֲבָל אֲנִי, הַשֵּׁינָה הָיְתָה רְחוֹקָה מִמֶּנִּי יוֹתֵר מֵאַחַי הַגָּדוֹל בְּקָנָדָה. עָבְרוּ לִי מוּל הָעֵינַיִים תְּמוּנוֹת מֵהַחַיִּים שֶׁיִּהְיוּ לִי אַחֲרֵי הַנִּיתּוּחַ, לְפִי הָאֶפְשָׁרוּיוֹת הַגְּלוּמוֹת בְּמָה שֶׁהֵם תֵּיאֲרוּ לִי.
בְּאוֹתוֹ רֶגַע הָיוּ לִי רַעֲיוֹנוֹת בְּרוּרִים לְגַבֵּי זֶה. רָאִיתִי מֵרָחוֹק, אֲבָל בַּפוֹקוּס מְאֹד חַד, אֶת הַחוֹפֶשׁ, אֶת הֲקַלּוֹת, אֶת הֵיעָלְמוּת הַפְּחָדִים, אֶת נָעֳמִי מִתְאַהֶבֶת בִּי וְיוֹצֵאת אִיתִּי וְשׁוֹכֶבֶת אִיתִּי, אֶת הַגַּאֲוָוה שֶׁזֶּה יְמַלֵּא אוֹתִי, אֶת הַהִשְׁתַּפְּרוּת, אֶת הָעֲמִידָה בְּקַו אֶחָד עִם אֲנָשִׁים כְּמוֹ אֲחוֹתִי, הָיִיתִי שָׁלֵם עִם זֶה לְגַמְרֵי. פִּתְאוֹם גִּילִּיתִי שֶׁאוּשַּׁר וְאוֹמֶץ הוֹלְכִים יָד בְּיָד וְשֶׁשְּׁנֵיהֶם מְמַלְּאִים לִי אֶת הֶחָזֶה בְּשִׂמְחָה.
אֲחוֹתִי חָזְרָה וּמוּסָרִי סָגַר אֶת הָאֶנְצִיקְלוֹפֶּדְיָה וְהִנִּיחַ אוֹתָהּ עַל הָרִצְפָּה. אֵין פֹּה שׁוּם דָּבָר, הוּא אָמַר לָהּ, אֲפִילּוּ לֹא הִתְלַהַבְתִּי מֵהַתְּמוּנוֹת. הוּא עָזַר לָהּ לְפַנּוֹת אֶת הַיָּדַיִים שֶׁהָיוּ עֲמוּסוֹת מִילְיוֹן וְאֶחָד מַכְשִׁירִים וַאֲבִיזָרִים: סָדִין כָּפוּל, שְׁתֵּי מְנוֹרוֹת לַיְלָה שֶׁנִּתְלוֹת עַל הַקִּיר, מַטְלִיּוֹת, מַפִּיּוֹת, כַּפִּיּוֹת, פְּלַסְטֵרִים וְתַחְבּוֹשׁוֹת, נֵרוֹת וְגַפְרוּרִים, כּוֹסוֹת פְּלַסְטִיק, סַכִּין יַפָּנִית, קוּמְקוּם חַשְׁמַלִּי, שְׁנֵי סִינָרִים פִּרְחוֹנִיִּים מִפְּלַסְטִיק, שְׁתֵּי קַעֲרוֹת פַּיְירֵקְס מֵהַמִּטְבָּח וּכְפָפוֹת לִרְחִיצַת כֵּלִים, חֲדָשׁוֹת מֵהַנַּיְילוֹן. הִיא פָּרְשָׁה מַפִּית גְּדוֹלָה עַל הַמִּשְׁטָח שֶׁל עֶגְלַת הַתֵּה וְהִנִּיחָה עָלֶיהָ אֵת כָּל הַדְּבָרִים. מוּסָרִי הִדְלִיק שְׁנֵי נֵרוֹת וְהֶעֱבִיר אֶת הַכֵּלִים מֵעַל הַלֶּהָבוֹת וְאַחַר כָּךְ זָרַק אוֹתָם לִקְעָרָה עִם מַיִם רוֹתְחִים. אֲנִי עוֹד זוֹכֵר אֵיךְ הַכֶּלֶב הָאִידְיוֹט שֶׁל הַשְּׁכֵנִים נָבַח הָלוֹךְ וְחָזוֹר עַל מְכוֹנִית שֶׁעָבְרָה בָּרְחוֹב, וּמִישֶׁהוּ שֶׁנָּסַע בָּהּ צָעַק עָלָיו בַּחֲזָרָה קֶטַע מִשִּׁיר הַפְּתִיחָה שֶׁל הַחֲבוּבוֹת וְרַק הִטְרִיף אוֹתוֹ עוֹד יוֹתֵר.
הֵם הִתְקָרְבוּ אֵלַי וְעָמְדוּ מִשְּׁנֵי הַצְּדָדִים שֶׁל הַשּׁוּלְחָן, וַאֲנִי כְּבָר לֹא יָכוֹלְתִּי לְהָרִים אֶצְבַּע וְלֹא לְהָזִיז אֶת הַפֶּה מֵרוֹב וִיסְקִי וּבִירָה. כָּכָה, בִּשְׁכִיבָה עַל הַשּׁוּלְחָן, הָיָה לִי קָשֶׁה לִרְאוֹת אֶת הַשָּׁדַיִים שֶׁלִּי כִּי הֵם הִשְׁתַּטְּחוּ כִּמְעַט לְגַמְרֵי בִּזְכוּת כּוֹחַ הַכּוֹבֶד. מָה שֶׁמַּצְחִיק זֶה שֶׁבֶּאֱמֶת הָיָה לִי פַּעַם חֲלוֹם שֶׁכּוֹחַ הַכּוֹבֶד מִתְבַּטֵּל וְכוּלָּם נָעִים בְּחוֹפְשִׁיּוּת לְכָל הַצְּדָדִים אֵיךְ שֶׁהֵם רוֹצִים, כְּמוֹ אַסְטְרוֹנָאוּטִים, וַאֲנִי בּוֹחֵר לְהִתְקַדֵּם בְּמַצָּב אוֹפְקִי, מַקְבִּיל לָאֲדָמָה, עַל הַגַּב, כְּדֵי שֶׁהַשֵּׁדִיִּים שֶׁלִּי לֹא יִבְלְטוּ.
עִם הַסִּינָרִים הַמַּבְרִיקִים שֶׁלָּהֶם הֵם נִרְאוּ כְּמוֹ קְוִוינְסִי וְהָעוֹזְרִים שֶׁלּוֹ כְּשֶׁהֵם עוֹבְדִים עַל פִּעְנוּחַ מִקְרֵה מָוֶות שֶׁל גּוּפָהּ שֶׁשּׁוֹכֶבֶת לִפְנֵיהֶם עַל הַשּׁוּלְחָן, מְכוּסֶּה בַּסָּדִין שֶׁלֹּא נוֹתֵן לִרְאוֹת שׁוּם דָּבָר מְעַנְיֵין, וְאַתָּה יוֹדֵעַ שֶׁהַסּוֹף הַנּוֹרָא וְהָאֵלִים שֶׁעָבַר עַל הֲבֶן אָדָם שֶׁמֵּת זֶה בְּעֶצֶם גַּם הַהַתְחָלָה שֶׁל הַחַיִּים שֶׁל הַפֶּרֶק הַמּוֹתֵחַ הֶחָדָשׁ. אֲחוֹתִי וַאֲנִי מְאוֹד אָהַבְנוּ אֶת הַסִּדְרָה הַזֹּאת, וּשְׁנֵינוּ דִּיבַּרְנוּ עַל זֶה שֶׁהָיִינוּ רוֹצִים שֶׁחוֹקֵר נֶחְמָד וְשׁוֹבָב כָּמוֹהוּ יְטַפֵּל בְּמִקְרֶה שֶׁלָּנוּ, אִם וְכַאֲשֶׁר.
כְּשֶׁאֲחוֹתִי הִתְקָרְבָה עִם הַסַּכִּין הַיַּפָּנִית הָיִיתִי מוּכָן. עָצַמְתִּי עֵינַיִים וְעָשִׂיתִי אֶגְרוֹף חָזָק עִם הַיָּד, כְּמוֹ שֶׁתָּמִיד הָיִיתִי עוֹשֶׂה בִּבְדִיקוֹת דָּם, וּבִיקַּשְׁתִּי מִמֶּנָּה רַק שֶׁתַּגִּיד לִי מָתַי הִיא מַתְחִילָה לַחְתּוֹךְ. מוּסָרִי הִדְרִיךְ אוֹתָהּ לַחְתּוֹךְ לֹא יוֹתֵר מֵרוֹחַב הַפִּטְמָה, בִּשְׁבִיל שֶׁהַצַּלֶּקֶת תִּהְיֶה פָּחוֹת בּוֹלֶטֶת עַל רֶקַע שֶׁטַח הָעוֹר הַיּוֹתֵר כֵּהֶה.
אֵיזֶה רֹאשׁ בָּרִיא יֵשׁ לָךְ, מָתוֹק, הִיא אָמְרָה לוֹ, וְאָז הִיא שָׁלְחָה לוֹ נְשִׁיקַת אֲוִויר דֶּרֶךְ הַמִּטְפָּחוֹת שֶׁהֵם קָשְׁרוּ עַל הָאַף וְהַפֶּה, לְהַגְבָּרַת הַסְּטֵרִילִיּוּת. סְלִיל שֶׁל פַּחַד הִתְחִיל לְהִתְגַּלְגֵּל לִי מִכַּפּוֹת הָרַגְלַיִים וְעַד הַגָּרוֹן. בְּיָד אַחַת הִיא מָתְחָה אֶת הָעוֹר שֶׁל הַשֵּׁד שֶׁלִּי וּבְסַכִּין הִיא שִׂירְטְטָה עַל הַפִּטְמָה אֶת הַקַּו שֶׁדַּרְכּוֹ הִיא הוֹלֶכֶת לַחְתּוֹךְ.
הַגּוּמִי שֶׁל הַכְּפָפוֹת דִּיגְדֵּג לִי וְרִישְׁרֵשׁ וְהִשְׁאִיר עַל הָעוֹר סִימָנִים לְבָנִים מֵהַטַּלְק שֶׁמַּכְנִיסִים לָאֲרִיזָה בִּשְׁבִיל לִשְׁמוֹר עַל הַגְּמִישׁוּת. הָאֱמֶת שֶׁמִּבְּחִינַת הַכְּאֵבִים, בִּכְלָל לֹא הִרְגַּשְׁתִּי הֶבְדֵּל בֵּין הַסִּימּוּן שֶׁל הַקַּו הַזֶּה לְבֵין הַחֲתָךְ הֶעָמוֹק, כְּשֶׁהִיא הִכְנִיסָה אֶת הַחֵלֶק הַחַד שֶׁל הַסַּכִּין וְהִתְקַדְּמָה אִיתּוֹ פְּנִימָה. כְּאֵב לִי נוֹרָא בְּדִיּוּק בְּאוֹתָהּ מִידָּה. בְּמַאֲמָר מוּסְגָּר אֲנִי רוֹצֶה לְהַגִּיד שֶׁאֵין לִי מִילִּים לְתָאֵר אֵיךְ וְכַמָּה זֶה כְּאֵב, לַמְרוֹת שֶׁזִּיהִיתִי כַּמָּה שִׂיאִים.
אֲנִי מְתָאֵר לְעַצְמִי שֶׁמֵּהָעוֹצְמָה שֶׁל הַהִתְרַגְּשׁוּת אוֹ מֵאֵיזֶה סִיבָּה אַחֶרֶת אֲחוֹתִי שָׁכְחָה לְהַגִּיד לִי מָתַי הִיא מַתְחִילָה. הִיא לֹא הִסְתַּכְּלָה עָלַי וְלֹא אָמְרָה לִי כְּלוּם וּפָשׁוּט הִתְחִילָה לַחְתּוֹךְ כְּשֶׁהִיא הָיְתָה מוּכָנָה לָזֶה. הִיא הֶחֱזִיקָה אֶת הָעוֹר בִּשְׁתֵּי אֶצְבָּעוֹת וְהִתְחִילָה לְהַפְרִיד אוֹתוֹ מִכָּל הָרְקָמוֹת וְהַבְּלוּטוֹת וְהַנִּימִים וְהַחֲתִיכוֹת שֶׁיֵּשׁ בִּפְנִים.
דֵּי קָשֶׁה לְתָאֵר אֵיזֶה בָּלָגָן הוֹלֵךְ בְּתוֹךְ גּוּף הָאָדָם. בִּסְפָרִים וּבְתוֹכְנִיּוֹת מַדָּעִיּוֹת תָּמִיד רְגִילִים לִרְאוֹת כָּל מִינֵי תַּרְשִׁימִים שֶׁל כְּלֵי דָּם וּשְׁרִירִים וַעֲצַבִּים וַעֲצָמוֹת מוּפְרָדִים לִצְבָעִים שׁוֹנִים, וְעַד שֶׁלֹּא יוֹצֵא לְהִסְתַּכֵּל עַל זֶה בַּמְּצִיאוּת, אֶפְשָׁר לַחֲשׁוֹב שֶׁזֶּה בֶּאֱמֶת מְסוּדָּר כָּכָה, וְאֵין שׁוּם מוּשָּׂג שֶׁתַּכְלֶ'ס בִּפְנִים הַכּוֹל עִיסָּה אֲדוּמָּה שֶׁמַּזְכִּירָה חֲתִיכָה שֶׁל פִּיצָה יְשֵׁנָה יוֹתֵר מֵאֲשֶׁר מַשֶּׁהוּ אֱנוֹשִׁי.
הֵם דִּיבְּרוּ הָמוֹן אֶחָד עִם הַשֵּׁנִי תּוֹךְ כְּדֵי עֲבוֹדָה, וְזֶה דֵּי הִפְרִיעַ לִי לְהִתְרַכֵּז. הָיִיתִי בָּטוּחַ שֶׁבְּנִיתּוּחַ רַק מַחֲלִיפִים מַבָּטִים וּמִסְתַּכְּלִים בִּדְאָגָה עַל הַמָּסַכִּים שֶׁל הַמַּכְשִׁירִים וּמוֹשִׁיטִים אֶת הַיָּד לְאַחוֹת בִּשְׁבִיל שֶׁהִיא תַּנִּיחַ בָּהּ מֶלְקָחַיִים אוֹ מִלְּחֶצְיָים אוֹ מִצְבָּטַיִים אוֹ סָפוּג.
אֲבָל שֵׁנִי אֵלֶּה לֹא סָתְמוּ אֶת הַפֶּה. מוּסָרִי הִצְבִּיעַ עַל כָּל מִינֵי חֲלָקִים וּרְקָמוֹת בְּתוֹכִי וְהִסְבִּיר לַאֲחוֹתִי מָה הַתִּפְקוּד שֶׁלָּהֶם וּבְעֵרֶךְ בְּאֵיזֶה מֶרְחָק מֵהַלֵּב הִיא נִמְצֵאת עַכְשָׁיו, כִּי זֶה דֵּי הִדְאִיג אוֹתָהּ. מוּסָרִי הִרְגִּיעַ אוֹתָהּ, שֶׁכָּל עוֹד הִיא לֹא הִרְגִּישָׁה הִתְנַגְּדוּת שֶׁל עֲצָמוֹת, הִיא יְכוֹלָה לַעֲבוֹד בְּלִי הַפְרָעָה, כִּי הַלֵּב וְהָרֵיאוֹת מוּגַנִּים עַל יְדֵי כְּלוּב הַצְּלָעוֹת, שֶׁצָּרִיךְ לְהִשְׁתַּדֵּל מְאוֹד בִּשְׁבִיל לַעֲבוֹר דַּרְכּוֹ.
הָאֱמֶת שֶׁהוּא לֹא מַמָּשׁ זָכָר הַכּוֹל, בְּכָל זֹאת עָבְרוּ כַּמָּה שָׁנִים טוֹבוֹת מֵאָז שֶׁהוּא עָזַב אֶת הָרְפוּאָה, אֲבָל אֶת הַדְּגֵשִׁים הָעִיקָּרִיִּים הוּא הִצְלִיחַ לָתֵת, וְגַם לָקַח עַל עַצְמוֹ אֶת הַתַּפְקִיד שֶׁל עֲצִירַת הַדִּימּוּמִים.
הֵם עָבְדוּ יָפֶה בְּיַחַד, אֲנִי חַיָּיב לְהַגִּיד. אַחֲרֵי עֶשְׂרִים וּמַשֶּׁהוּ דַּקּוֹת אֲחוֹתִי גָּמְרָה עִם כָּל הַחִיתּוּכִים וְהַהַפְרָדוֹת בַּשֵּׁד הַשְּׂמָאלִי וּמוּסָרִי הִגִּישׁ לָהּ אֶת זוּג הַכַּפִּיּוֹת בִּשְׁבִיל שֶׁהִיא תַּחְפּוֹר הַחוּצָה אֶת מָה שֶׁנִּמְצָא בִּפְנִים.
זֶה הָיָה כָּל כָּךְ פָּשׁוּט, כְּמוֹ שֶׁאוֹכְלִים אֶשְׁכּוֹלִית, רַק לְהוֹצִיא אֶת הַתּוֹךְ מֵהַקְּלִיפָּה, אֶלָּא שֶׁבִּמְקוֹם פֶּלַח צָהוֹב וְחֵלֶק, יָצָא מִמֶּנִּי כַּדּוּר בָּשָׂר שָׁטוּחַ וּמְפַרְפֵּר, אָדוֹם וּמְטַפְטֵף.
מוּסָרִי חָסַם בְּיָד אַחַת אֶת הַפֶּתַח בַּמַּפִּיּוֹת וּבַיָּד הַשְּׁנִיָּיה הוּא הוֹשִׁיט לָהּ אֶת אַחַת הַקְּעָרוֹת וַאֲחוֹתִי גִּילְגְּלָה לְתוֹכָהּ אֶת מָה שֶׁהָיָה הַשֵּׁד שֶׁלִּי וְהִסְתַּכְּלָה עָלָיו כִּמְהוּפְּנֶטֶת, כְּמוֹ שֶׁאוֹמְרִים.
יַאלְלָה דּוֹקְטוֹרִית, תָּזִיזִי אֶת הַתַּחַת, הוּא צָעַק עָלֶיהָ בַּחֲבִיבוּת בִּשְׁבִיל לְזָרֵז אוֹתָהּ, כִּי הוּא רָאָה כַּמָּה דָּם אֲנִי מְאַבֵּד וְשֶׁזֶּה כְּבָר מַתְחִיל לִהְיוֹת מְסוּכָּן. לָאָח שֶׁלְּךָ אֵין מִכָּל רֵזֶרְבִי, הוּא אָמַר, חֲבָל עַל כָּל טִיפָּה.
אֲפִילּוּ דֶּרֶךְ הַזְּכוּכִית הַמְּשׁוּרְיֶינֶת שֶׁל הָאַלְכּוֹהוֹל שֶׁכִּיסְּתָה לִי אֶת הַמּוֹחַ, אֲפִילּוּ דֶּרֶךְ הַסְּלָעִים הַכְּבֵדִים שֶׁל הַכְּאֵב שֶׁהִידַּרְדְּרוּ לִי עַל הָעֲצַבִּים, יָכוֹלְתִּי לִרְאוֹת כַּמָּה הִיא הוֹלֶכֶת לִהְיוֹת כְּרוּכָה אַחֲרָיו. מִי שֶׁלֹּא רָאָה אֶת אֲחוֹתִי מִתְמוֹגֶגֶת מֵהַצְּעָקוֹת הָאֵלֶּה, צָרִיךְ רַק לְהִסְתַּכֵּל אֵיךְ כְּלָבִים טִיפְּשִׁים וַאֲנָשִׁים בְּלִי כָּבוֹד עַצְמִי נַעֲשִׂים נֶחְמָדִים וּמוּדְאָגִים אַחֲרֵי שֶׁהֵם חוֹטְפִים עַל הָאַף אוֹ עַל הָרֹאשׁ.
אַחֲרֵי הַפְסָקָה קְצָרָה שֶׁבָּהּ נָתְנוּ לִי לִשְׁתּוֹת עוֹד קְצָת וִיסְקִי עִם חֲצִי וַאלְיוּם וְגַם קְצָת מַיִם, כִּי הַפֶּה שֶׁלִּי כְּבָר הִתְיַיבֵּשׁ לְגַמְרֵי, מוּסָרִי הִתְחִיל לַעֲבוֹד עַל הַשֵּׁד הַיְּמָנִי. הַכְּפָפוֹת שֶׁלָּהֶם הָיוּ מְכוּסּוֹת בְּלֹא מְעַט דָּם וַאֲחוֹתִי הֵבִיאָה עִיתּוֹנִים שֶׁל שַׁבָּת וּפָרְשָׁה אוֹתָם מִסְּבִיבָה לַשּׁוּלְחָן בִּשְׁבִיל שֶׁלֹּא יְטַפְטֵף עַל הַשָּׁטִיחַ.
מוּסָרִי הִמְשִׁיךְ לְהִתְקַדֵּם בִּמְלוֹא הַקִּיטוֹר. עַכְשָׁיו, כְּשֶׁהוּא הָיָה זֶה שֶׁעָסוּק בְּחִיתּוּכִים, הוּא דַּוְוקָא לֹא הִרְשָׁה לְעַצְמוֹ לְפַטְפֵּט וְלֹא נָתַן לַאֲחוֹתִי לְבַלְבֵּל לוֹ אֶת הַשֵּׂכֶל. הוּא כְּבָר כִּמְעַט גָּמַר אֶת כָּל הַנִּיתּוּקִים שֶׁל הָרְקָמוֹת, וְכָל מָה שֶׁהָיָה צָרִיךְ זֶה אֶת הַשִּׁיתּוּף פְּעוּלָּה הָאַחֲרוֹן עִם אֲחוֹתִי וְלִסְגּוֹר אֶת הָעִנְיָין, אֲבָל מוּסָרִי נִיעֵר אֶת הַיָּדַיִים לַצְּדָדִים וְאָמַר, דַּי, אִי אֶפְשָׁר לְהַמְשִׁיךְ כָּכָה.
הוּא לָקַח אֶת שְׁתֵּי הַיָּדַיִים שֶׁלִּי, שֶׁהָיוּ שְׁלוּבוֹת חָזָק עַל הַבֶּטֶן, לְהַחֲזִיק אֶת הַנְּשִׁימוֹת שֶׁל הַכְּאֵבִים, נָתַן לִי טִישְׁיוּ בְּכָל יָד וְאָמַר לִי לִלְחוֹץ עַל הַחֲתָכִים וְלֹא לַעֲזוֹב עַד שֶׁהֵם חוֹזְרִים. אַחֲרֵי דַּקָּה אוֹ שְׁתַּיִים שָׁמַעְתִּי פְּתִיחָה שֶׁל אֵיזֶה קוֹנְצֶ'רְטוֹ מֵהַחֶדֶר שֶׁל הַטֵּלֵוִויזְיָה. הַדַּקּוֹת נָקְפוּ, כְּמוֹ שֶׁאוֹמְרִים, וְהִתְחַלְתִּי לַחֲשׁוֹד. הָיוּ לָהֶם סִיבּוֹת טוֹבוֹת מְאוֹד לְהַשְׁאִיר אוֹתִי כָּכָה וְלִבְרוֹחַ. אָמְנָם הַשָּׁעָה הָיְתָה אַרְבַּע בַּבּוֹקֶר, אֲבָל אִם מִישֶׁהוּ הָיָה נִכְנָס פִּתְאוֹם וְרוֹאֶה אוֹתִי שׁוֹכֵב עַל הַשּׁוּלְחָן, חָתוּךְ וְדָפוּק כְּמוֹ שְׁנִיצֶל לִפְנֵי טִיגּוּן, דֵּי קָשֶׁה לִי לְהַאֲמִין שֶׁהָיוּ נוֹתְנִים לָהֶם לְהַמְשִׁיךְ אֶת הַסְּטָאז'.
יָרַדְתִּי מֵהַשּׁוּלְחָן בִּזְהִירוּת וְנֶעֱמַדְתִּי כָּפוּף עַל הָעִיתּוֹנִים שֶׁמִּסָּבִיב. הִתְקַדַּמְתִּי צַעַד-צַעַד תּוֹךְ שֶׁאֲנִי מַחֲזִיק אֶת הֶחָזֶה שֶׁלִּי, כְּאִילּוּ חָטַפְתִּי פְּגִיעָה יְשִׁירָה וַאֲנִי מַפְנֶה אֶת עַצְמִי אֶל עָבַר כּוֹחוֹתֵינוּ. מָצָאתִי אוֹתָם מִתְגַּלְגְּלִים עַל הַסַּפָּה. אֶלָּא מָה, זֶה טִבְעִי. קָשֶׁה לְהַגִּיד שֶׁזֶּה נִרְאֶה מְאוֹד רוֹמַנְטִי, עִם כָּל הַדָּם שֶׁזָּרַם לִי בֵּין הָאֶצְבָּעוֹת וְהַכְּתָמִים שֶׁהָיוּ עַל הַסִּינָרִים שֶׁלָּהֶם.
מוּסָרִי הוֹרִיד בֵּינְתַיִים אֶת הַכְּפָפוֹת, וְהַיָּדַיִים שֶׁלּוֹ קִיפְצוּ עַל הַגּוּף שֶׁל אֲחוֹתִי וְנִדְחֲפוּ מִכּוֹל הַכִּיוּוּנִים כְּמוֹ אֲנָשִׁים בְּתוֹר לְקוֹלְנוֹעַ, בְּלִי טִיפָּה שֶׁל סַבְלָנוּת אוֹ חִיבָּה. יָכוֹלְתִּי לְהַפְרִיעַ לָהֶם וּלְהָעִיר לָהֶם, לְהִתְפַּלֵּא עַל אֵיךְ הֵם מַרְשִׁים לְעַצְמָם לַעֲזוֹב הַכּוֹל בָּאֶמְצַע, אוּלַי זֶה מָה שֶׁהָיִיתִי צָרִיךְ לַעֲשׂוֹת, אֲבָל הֶעֱדַפְתִּי לְדַדּוֹת בַּחֲזָרָה אֶל הַשּׁוּלְחָן, לְחַפֵּשׂ אֶת הַכִּיוּוּן שֶׁבּוֹ שָׁכַבְתִּי קוֹדֶם, לִמְצוֹא אֶת הַמִּיקּוּם הַמְּדוּיָּק שֶׁבּוֹ הִרְגַּשְׁתִּי נוֹחַ וּלְחַכּוֹת.
כְּשֶׁאֲחוֹתִי חָזְרָה לַשּׁוּלְחָן כְּבָר רָעַדְתִּי בְּרוֹב הַגּוּף. הַשִּׁינַּיִים שֶׁלִּי נָקְשׁוּ בִּמְהִירוּת שֶׁל מִיקְסֵר וְהִרְגַּשְׁתִּי כְּאִילּוּ חִיבְּרוּ לִי אֶת הַמּוֹחַ לִפְצָעִים בְּכֶבֶל חַשְׁמַלִּי.
הִיא הִסְתַּכְּלָה עָלַי בְּמַבָּט הַמּוּדְאָג שֶׁלָּהּ. מָה קוֹרֶה, הִיא שָׁאֲלָה אוֹתִי, אַתָּה מְסוּגָּל לְדַבֵּר? לֹא עָנִיתִי לָהּ, אֲבָל לֹא כִּי לֹא רָצִיתִי. מוּסָרִי תֶּיכֶף מַגִּיעַ, הִיא אָמְרָה לִי, אַל תִּדְאַג, הוּא מְחַפֵּשׂ מַשֶּׁהוּ בִּכְלֵי הַתְּפִירָה שֶׁל אִמָּא. נִיסִּיתִי לְסַמֵּן לָהּ שֶׁהֵבַנְתִּי, אֲבָל הָאֶצְבָּעוֹת שֶׁלִּי נִדְבְּקוּ מֵהַדָּם שֶׁהִתְחִיל לְהִתְקָרֵשׁ מִסָּבִיב, וְלֹא הָיָה לִי כּוֹחַ לִפְתּוֹחַ אוֹתָן אוֹ לְהָזִיז.
כְּשֶׁאֲחוֹתִי סוֹף-סוֹף שְׁמָהּ לֵב שֶׁאֲנִי בִּמְצוּקָה הִיא הָיְתָה נִרְעֶשֶׁת מְאוֹד, מִצַּד שֵׁנִי הִיא לֹא יָדְעָה מָה לַעֲשׂוֹת. אַתָּה סוֹבֵל נוֹרָא? הִיא שָׁאֲלָה. לֹא רָצִיתִי שֶׁהִיא תְּרַחֵם עָלַי, הֲכִי גָּרוּעַ זֶה כְּשֶׁמְּרַחֲמִים עָלֶיךָ. מִצְטַעֶרֶת שֶׁשָּׁכַחְתִּי לְהָבִיא קוֹדֶם חוּט וּמַחַט, הִיא אָמְרָה, צִ'יק צֵ'ק נִתְפּוֹר אוֹתְךָ וְהַכּוֹל יִהְיֶה בְּסֵדֶר.
אֲבָל הָאֱמֶת שֶׁהַכּוֹל הָיָה הֲכִי רָחוֹק מִבְּסֵדֶר שֶׁיָּכוֹל לִהְיוֹת. מוּסָרִי לֹא מָצָא אֶת כְּלִי הַתְּפִירָה וְחָזַר בַּיָּדַיִים רֵיקוֹת, וַאֲחוֹתִי הִשְׁאִירָה אוֹתוֹ לְהַשְׁגִּיחַ עָלַי בְּשֶׁבַע עֵינַיִים, כָּכָה הִיא אָמְרָה לוֹ, וְהָלְכָה לְחַטֵּט בָּאֲרוֹנוֹת. מוּסָרִי רָצָה לַחֲזוֹר לָעִנְיָינִים וְלִגְמוֹר אֶת מָה שֶׁצָּרִיךְ בְּצַד יָמִין. הוּא נִיסָּה לְהַפְרִיד אֶת הַדָּם הַקָּרוּשׁ עִם מַפִּיּוֹת סְפוּגוֹת בְּמַיִם בִּשְׁבִיל שֶׁיִּהְיֶה אֶפְשָׁר לְהַמְשִׁיךְ, אֶלָּא שֶׁאָז הוּא הִתְחִיל כַּנִּרְאֶה לִקְלוֹט שֶׁמִּצְּבִי לֹא טוֹב וְשֶׁכָּל דַּקָּה חֲשׁוּבָה.
רָעַדְתִּי נוֹרָא, בְּקוֹשִׁי נָשַׁמְתִּי וְהִתְחִילוּ לִי הִצְטַבְּרוּיוֹת שֶׁל כְּתָמִים שְׁחוֹרִים מוּל הָעֵינַיִים. אֲנִי לֹא זוֹכֵר בְּדִיּוּק מֶה הָיָה הָלְאָה. מְעַנְיֵין אוֹתִי לָמָּה בַּסְּדָרוֹת, תָּמִיד כְּשֶׁהַפָּצוּעַ מִתְעוֹרֵר בְּבֵית הַחוֹלִים יֵשׁ קֶטַע קָצָר בְּלִי פוֹקוּס, וְאָז הַתְּמוּנָה מִתְחַדֶּדֶת וְרוֹאִים שֶׁהַכּוֹל לָבָן מִסָּבִיב וְאֶת הַפָּנִים הַמְּחַיְּיכוֹת אוֹ הַמּוּדְאָגוֹת שֶׁל הָרוֹפֵא אוֹ שֶׁל הָאָחוֹת. זֶה בִּכְלָל לֹא כָּכָה. אֲנִי הִתְעוֹרַרְתִּי לְרֶגַע בְּאַמְבּוּלַנְס, וְאַחַר כָּךְ לְעוֹד כַּמָּה דַּקּוֹת בַּחֲדַר הַמִּיּוּן, וּמָה שֶׁאֲנִי זוֹכֵר זֶה בְּעִיקָּר צִינּוֹרוֹת מִכָּל מִינֵי סוּגִים תְּלוּיִים מִסָּבִיב וַאֲנָשִׁים שֶׁדִּיבְּרוּ עִם כּוּלָּם חוּץ מִמֶּנִּי.
הָיִיתִי מְאוּשְׁפָּז שָׁבוּעַ בְּעֵרֶךְ. הַחֶבְרֶ'ה שֶׁלִּי בָּאוּ לְבַקֵּר הָמוֹן, וְגַם נָעֳמִי מָסְרָה דְּרִישַׁת שָׁלוֹם וְהִתְעַנְיְינָה לָדַעַת מָה קָרָה. הָיִינוּ צְרִיכִים לִתְפּוֹר אֵיזֶה סִיפּוּר שֶׁיְּכַסֶּה עַל הַבָּלָגָן. בַּהַתְחָלָה דָּאַגְנוּ, אֲבָל זֶה הָיָה יוֹתֵר פָּשׁוּט מִפָּשׁוּט. הֶאֱשַׁמְנוּ אֶת הַכֶּלֶב שֶׁל הַשְּׁכֵנִים. סִיפַּרְנוּ שֶׁהוּא נִכְנַס לְאָמוֹק וְקָפַץ מֵעַל הַגָּדֵר וְהִסְתַּעֵר עָלַי וְנִיסָּה לִנְשׁוֹךְ אוֹתִי בַּצַּוּוֹאר, אֲבָל הִצְלִיחַ לִתְפּוֹס עִם הַשִּׁינַּיִים רַק בֶּחָזֶה וְשֶׁכַּמָּה תִּיקּוּנִים קְטַנִּים יִפְתְּרוּ אֶת הַבְּעָיָה. אֶת הַכֶּלֶב הִכְנִיסוּ לְהִסָּגֵר לְצוֹרֶךְ הִסְתַּכְּלוּת וְאָז הֶחֱזִירוּ אוֹתוֹ. הִסְתּוֹבַבְתִּי שְׁבוּעַיִים עִם תְּפָרִים וּכְשֶׁבָּאתִי לְהוֹצִיא אוֹתָם הָרוֹפֵא הִתְפַּעֵל כַּמָּה הַצַּלָּקוֹת חֲלָקוֹת וְשֶׁהָעֲבוֹדָה, בְּסַךְ הַכּוֹל, דֵּי מִקְצוֹעִית מִבְּחִינָה כִּירוּרְגִּית.
לַמְרוֹת מָה שֶׁמּוּסָרִי אָמַר, אֲנִי לֹא חוֹשֵׁב שֶׁזֶּה עָזַר מִי יוֹדֵעַ מָה לָמָּה שֶׁחָשַׁבְתִּי עַל עַצְמִי מֵאָז, אוֹ אֵיךְ שֶׁהִרְגַּשְׁתִּי כְּלַפֵּי הַסְּבִיבָה וְהַבַּחוּרוֹת בַּחַיִּים שֶׁלִּי. גַּם יֵשׁ לִי הַרְגָּשָׁה שֶׁזֶּה לֹא לְגַמְרֵי קָשׁוּר, אוֹ לְפָחוֹת שֶׁהַשֵּׁדִיִּים שֶׁהָיוּ לִי זֶה לֹא הַדָּבָר הַיָּחִיד שֶׁמְּשַׁנֶּה.
כַּיּוֹם אֲחוֹתִי עוֹבֶדֶת בִּפְרַקְלִיטוּת הַמָּחוֹז וּמוּסָרִי שׁוּתָּף בַּסּוֹכְנוּת בִּיטּוּחַ בְּאֵילַת. בְּקָרוֹב אֲנִי נוֹסֵעַ עִם הוֹרַי לְקָנָדָה, לְנַחֵם אֶת אָח שֶׁלִּי שֶׁאִשְׁתּוֹ נֶהֶרְגָה בִּתְאוּנַת מָטוֹס וְהוּא נִשְׁאַר לְבַד עִם הַיְּלָדִים. הִצַּעְנוּ לַאֲחוֹתִי לָבוֹא, מִזְּמַן הִיא מְדַבֶּרֶת עַל לְהִתְאַוְורֵר, אֲבָל יֵשׁ לָהּ יוֹתֵר מִדַּי תִּיקִים עַל הָרֹאשׁ. אִם מִישֶׁהוּ יִשְׁאַל אוֹתִי לָמָּה הִיא עָשְׂתָה אֶת זֶה בִּשְׁבִילִי, אֲנִי פָּשׁוּט לֹא אֵדַע מָה לְהַגִּיד.







https://www.shortstoryproject.com/he/story/%d7%a9%d7%93%d7%99%d7%99%d7%9d/
#אַבְּסוּרְד#אַחִים#הוּמוֹרִיסְטִי#הִתְבַּגְּרוּת#ימיבית-סֵפֶר#מֶתַח#שָׁנוּן