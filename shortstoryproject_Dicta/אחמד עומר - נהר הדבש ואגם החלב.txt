הָאַדֵּיה הָיְתָה מְבַקֶּרֶת אֶצְלֵנוּ עִם אִמָּהּ, וְהָיִינוּ מְכִינִים שִׁיעוּרִים בְּיַחַד, תַּחַת הַגֶּפֶן בִּימֵי שֶׁמֶשׁ, וּלְיַד הַתַּנּוּר בַּחוֹרֶף. סְפָרֶיהָ הָיוּ קְרוּעִים תָּמִיד – הִיא לֹא אָהֲבָה לֹא אֶת הַסְּפָרִים וְלֹא אֶת בֵּית הַסֵּפֶר, וַאֲנִי הָיִיתִי כּוֹבֵשׁ אֶת כַּעֲסִי עָלֶיהָ וְאוֹמֵר בְּלִבִּי: "לֹא נוֹרָא, הִיא יָפָה וּלְבָנָה כְּמוֹ חָלָב, וְעֵינֶיהָ נוֹטְפוֹת דְּבַשׁ, וְצַמּוֹתֶיהָ יָפוֹת, רְאוּיוֹת שֶׁגֶּבֶר יִיתָּלֶה בָּהֶן אוֹ שֶׁיּוֹלֶךְ בָּהֶן אֶל גַּנֵּי הַנֶּצַח. יְפֵהפִיָּיה אֵינָהּ זְקוּקָה לְבָתֵּי סֵפֶר. הִיא הַמַּדָּע, וְהִיא הַתַּרְבּוּת, וְהִיא הַשִּׁירָה, וְהִיא הַפְּרָס.
הָיִיתִי מוֹכִיחַ אוֹתָהּ עַל שֶׁהִיא מַזְנִיחָה אֶת סְפָרֶיהָ. לְאָבִיהָ יֵשׁ דְּלִי שֶׁל דֶּבֶק, חָשׂוּף תָּמִיד לָאֲוִויר, לֹא כְּמוֹ הַקּוּפְסָה הַקְּטַנָּה שֶׁלִּי שֶׁמִּשָּׁב שֶׁל רוּחַ מְיַיבֵּשׁ אוֹתָהּ. מִיּוֹם שֶׁגִּילִּיתִי אֶת פִּלְאֵי הַדֶּבֶק הַלָּבָן הַמְּרַפְּאִים אֶת פִּצְעֵי הַסְּפָרִים הָיִיתִי לָהוּט לְתַקֵּן וְלִכְרוֹךְ סְפָרִים, וְתִיקַּנְתִּי לָהּ אֶת סְפָרֶיהָ וְאֶת מֵחַבְרוֹתֶיהָ וְנֶהֱנֵיתִי מֵרֵיחוֹ הַטּוֹב שֶׁל הַדֶּבֶק וּמֵהַקְּרוּם שֶׁלּוֹ שֶׁנּוֹצַר עַל אֶצְבָּעִי, וְהֵסַרְתִּי אוֹתוֹ בְּשִׂמְחָה כְּמוֹ שֶׁהַיּוֹם פּוֹשֵׁט אֶת עוֹרוֹ שֶׁל הַלַּיְלָה.
נוֹדַעְתִּי בַּשְּׁכוּנָה כְּמִתְקַן הַסְּפָרִים. הַהוֹרִים הָיוּ שׁוֹלְחִים אֵלַיי אֶת סִפְרֵי הַקּוּרְאָן שֶׁלָּהֶם וְהָיִיתִי מַאֲחָה אֶת דַּפֵּיהֶם שֶׁאֶצְבָּעוֹת הַזְּמַן הִפְרִידוּ בֵּינֵיהֶם. לָמַדְתִּי לִתְפּוֹר אֶת שְׂדֵרוֹת הַסְּפָרִים וּלְתַקֵּן אֶת כְּרִיכוֹת סִפְרֵי הַקּוּרְאָן שֶׁבַּמִּסְגָּד. הַמִּתְפַּלְּלִים אָסְרוּ זֹאת עָלַי, כִּי אֵלּוּ סִפְרֵי הַהֶקְדֵּשׁ הַמּוּסְלְמִי  אֲבָל כְּשֶׁהוּסְּחָה דַּעְתָּם, שָׁקַדְתִּי לְתַקֵּן אוֹתָם.
הָיִינוּ שְׁכֵנִים, חָלַקְנוּ סִמְטָה צָרָה וַאֲרוּכָּה שֶׁאֵין בָּהּ מָקוֹם אֶלָּא לִשְׁנֵי אֲנָשִׁים הַמְּשַׁלְּבִים אֶת יְדֵיהֶם עַל גְּדוֹתֶיהָ שֶׁל תְּעָלַת אֶבֶן. בְּכָל הַכְּפָר כּוּלּוֹ לֹא הָיְתָה עוֹד סִמְטָה כַּסִּמְטָה הַזֹּאת.
דֶּלֶת בֵּיתֵנוּ פּוֹנֶה אֶל דֶּלֶת בֵּיתָהּ שֶׁל הָאַדֵּיה. לְדֶלֶת בֵּיתָהּ יֵשׁ בְּרֵיחַ שֶׁל נְחוֹשֶׁת וְהִיא מְצוּפֶּה אָבָץ מְקוּשָּׁט, כִּי אָבִיהָ שֶׁל הָאַדֵּיה נַגָּר. בְּאֶמְצַע הַסִּמְטָה יֵשׁ יוֹבֵל שֶׁאוֹסֵף אֶת טִיפּוֹת הַגְּשָׁמִים וּמוֹבִיל אוֹתָן לִתְעָלַת מַיִם מְתוּקִים. הָאַדֵּיה אַהֲבָה נְהָרוֹת וְאַהֲבָה לַעֲשׂוֹת סִירוֹת, וַאֲנִי אָהַבְתִּי לִכְרוֹךְ סְפָרִים וְלַעֲשׂוֹת מַלְכּוֹדוֹת לַצִּיפּוֹרִים. הִיא אָהֲבָה לִקְרוֹעַ וַאֲנִי אָהַבְתִּי לְהַדְבִּיק. סְפִינוֹת הַנְּיָיר שֶׁלָּהּ הָיוּ עֲשׂוּיוֹת הֵיטֵב, וּסְפִינוֹתַיי הָיוּ עוֹלוֹת עַל שִׂרְטוֹן וּמִתַּהְפֻּכוֹת וְשׁוֹקְעוֹת לְקַרְקָעִית.
אִמִּי בַּקָּשָׁה עֲבוּרִי אֶת יָדָהּ שֶׁל הָאַדֵּיה מֵאִמָּהּ כְּשֶׁיָּשַׁבְנוּ בְּאֶחָד מִיְּמֵי הַחוֹרֶף סְבִיב הַתַּנּוּר, צָלִינוּ עַרְמוֹנִים, וְהֵרַחְנוּ אֶת קְלִיפּוֹת הַתַּפּוּזִים הַצְּלוּיוֹת הַמְּבוּשָּׂמוֹת. אִמָּהּ שֶׁל הָאַדֵּיה הִסְכִּימָה, וְהָאַדֵּיה חִייְּכָה לְאוֹת הַסְכָּמָה. אָמַרְתִּי לַאֲרוּסָתִי: כְּשֶׁנִּתְחַתֵּן, אֲתַקֵּן לְךָ אַךְ כָּל הַסְּפָרִים שֶׁלְּךָ, קִרְעֵי אוֹתָם כַּמָּה שֶׁתִּרְצִי. אֲבָל קָרָה מַשֶּׁהוּ בִּלְתִּי צָפוּי: הָאַדֵּיה הִתְבַּגְּרָה פִּתְאוֹם, כִּבְמַטֵּה קְסָמִים. הִיא הִתְבַּגְּרָה וְאֵירְסוּ אוֹתָהּ בְּמִרְמָה מֵאֲחוֹרֵי גַּבִּי. יְפֵהפִיּוֹת מִתְאָרְסוֹת בִּמְהִירוּת הַבָּזָק, נִקְטָפוֹת כְּבִיכּוּרֵי עֲנָבִים בְּשֵׁלִים מֵאֶשְׁכּוֹלוֹתֵיהֶם בַּקַּיִץ.
כְּשֶׁהִזְכִּירָה אִמִּי לְאִמָּהּ שֶׁהָאַדֵּיה מְאוֹרֶסֶת לִי, אָמְרָה הַאִם שֶׁאֲנִי אָסוּר לָהּ מִשּׁוּם שֶׁאֲנִי אָחִיהָ לִינִיקָה. אִמִּי חָלְקָה עַל אִמָּהּ בִּדְבַר מִסְפַּר הַהֲנָקוֹת שֶׁאוֹסְרוֹת נִישּׂוּאִין, הִיא אָמְרָה שֶׁשְּׁתֵּי הֲנָקוֹת אֵינָן אוֹסְרוֹת. וְאִמָּהּ שֶׁל הָאַדֵּיה אָמְרָה שֶׁהִיא הַנִּיקֶּה אוֹתִי לְשׂוֹבַע שָׁנָה תְּמִימָה. הַלְּוַואי שֶׁנִּשְׁאַרְתִּי רָעָב, "וּלְוַואי שֶׁלֹּא הָיִינוּ גְּדֵלִים עַד הַיּוֹם וְלֹא הָיָה הַצֹּאן גָּדֵל" .
נִדְמֶה לִי שֶׁאִמִּי רִימְּתָה בְּמִסְפַּר הַהֲנָקוֹת, מִתּוֹךְ יֵיאוּשׁ, כִּי הֵבִינָה שֶׁבָּנָה הַמִּשְׂחָק בְּגוֹלוֹת וְצַד צִיפּוֹרִים בְּעֶזְרַת מַלְכּוֹדוֹת וְתוֹלָעִים לֹא יַדְבִּיק אֶת הָאַדֵּיה בְּמֵרוֹץ הַגְּדִילָה וְהַהִתְבַּגְּרוּת גַּם אִם יִשְׁתֶּה נְהָרוֹת שֶׁל חָלָב וּדְבַשׁ.
לֹא כָּעַסְתִּי מְאוֹד כִּי עוֹדֶנִּי אָחִיהָ, וְאֵין יָפֶה מִזֶּה שֶׁהָאַדֵּיה הַיָּפֶה, שֶׁכָּמוֹהָ כְּאִמָּהּ חֲווֹא הָיְתָה בִּן לַיְלָה לָאִישָּׁה כְּלִילַת-יוֹפִי, אֲחוֹתִי הִיא. הוֹדֵיתִי בִּתְבוּסָתִי וְאָמַרְתִּי: אַשְׁלִים עַם אֶחָד מִשְּׁנֵי הַדְּבָרִים הַטּוֹבִים: אָהוּב מְנַצֵּחַ אוֹ אָח מוּבָס.
אֲבָל הָאַדֵּיה הִשְׁתַּנְּתָה וְשׁוּב לֹא שָׁאַפְתִּי אֶלָּא שֶׁתַּעֲנֶה לִי בְּבִרְכֵּי אוֹתָהּ לְשָׁלוֹם. כְּפַרְפַּר הָיְתָה עוֹבֶרֶת לִידֵי בְּסִימְטָה הַצָּרָה – הִיא בְּדַרְכָּהּ אֶל בֵּית הַסֵּפֶר וַאֲנִי בְּשׁוּבִי מִמֶּנּוּ, שֶׁכֵּן הַבָּנִים הָיוּ לוֹמְדִים בַּבּוֹקֶר וְהַבָּנוֹת אַחֵר הַצָּהֳרַיִים. הָיִיתִי מְבָרֵךְ אוֹתָהּ לְשָׁלוֹם וְהִיא לֹא הֵשִׁיבָה וְהִמְשִׁיכָה לָלֶכֶת, כְּאִילּוּ עָבְרָה לֵידָה רוּחַ רְפָאִים! אוֹ שֶׁאֲנִי רָזִיתִי וְאֵין הִיא רוֹאָה אוֹתִי עוֹד, אוֹ שֶׁאֲרוּסָהּ צִיוּוֹה עָלֶיהָ לְהַחֲרִימֵנִי. הִיא הָפְכָה לְפַרְפַּר וַאֲנִי נוֹתַרְתִּי דָּבוּק לַקַּרְקַע בְּדֶבֶק לָבָן כִּכְרִיכָה שֶׁל סֵפֶר. נָשָׂאתִי עִמִּי אֶת קוּפְסַת הַדֶּבֶק לְכָל מָקוֹם, מְבַקֵּשׁ לְהַדְבִּיק אֶת הָעֲנָנִים לַשָּׁמַיִים, וּרְחוֹב לָרְחוֹב, וּצְפוֹן לִדְרוֹם. אַחֵר כָּךְ עָף הַפַּרְפַּר הַרְחֵק הַרְחֵק, אֶל אֶרֶץ וְנָהָר גָּדוֹל בָּהּ וְסִירוֹת  עֲנָקִיּוֹת שְׁטוּת בּוֹ.
הָאַדֵּיה עָזְבָה אֶת בֵּית הַסֵּפֶר וְנֶעֱרַךְ לָהּ טֶקֶס כְּתִיבַת הַכְּתוּבָה וְנֶחְגְּגָה לָהּ חֲתוּנָּה גְּדוֹלָה, שֶׁטַּעְמָהּ הָיָה כְּטַעַם טֶקֶס קְבוּרָה. כְּרִיכַת הַכְּתוּבָּה הָיְיתָה הַכְּרִיכָה הַיְּחִידָה שֶׁאֵינִי בָּטוּחַ שֶׁהָיִיתִי מְתַקֵּן אִילּוּ נוֹכַחְתִּי שֶׁהִיא קְרוּעָה. בִּיקַּשְׁתִּי מֵאֲבִי שֶׁיַּתְקִין לְבֵיתֵנוּ דַּלַּת יְצִיאָה אֶל הָרְחוֹב בַּמָּקוֹם אֶל הַסִּימְטָה, שֶׁנִּהְיְתָה לִי צָרָה מְאוֹד וּבַתְּעָלָה שֶׁעָבְרָה בָּהּ נֶעֶרְמוּ שִׁבְרֵי סְפִינוֹת הַנְּיָיר שֶׁעָלוּ עַל שִׂרְטוֹן וּבְקַרְקָעִיתָהּ נִקְבְּרוּ אוֹצָרוֹת שֶׁל זִיכְרוֹנוֹת. הָיִיתִי לְבֶן סוֹרֵר וּמוֹרֶה, וּבֵן סוֹרֵר מְעוֹרֵר אֶת כַּעֲסוֹ שֶׁל אֱלוֹהִים. אֲפִילּוּ בַּחַגִּים סֵירַבְתִּי לְבַקֵּר בְּבֵית אִמִּי הַשְּׁנִיָּיה, אוּם הָאַדֵּיה, שֶׁהֵינִיקָה אוֹתִי שֶׁבַע הֲנָקוֹת מוּרְעָלוֹת וּמַשְׂבִּיעוֹת.
אִמִּי נִיחֲמָה אוֹתִי וְאָמְרָה, בְּעוֹדִי קוֹרֵעַ אֶת קְרוּמֵי הַדֶּבֶק הַלָּבָן מְאַצְבְּעֵי הַפְּצוּעָה: "אַתָּה תִּגְדַּל, יַלְדֵי, עַצְמִי וּבְשָׂרִי, בְּבַת עֵינַי, וּתְתַקֵּן אֶת סִפְרֵי כָּל הָעוֹלָם, וְתִישָּׂא אִישָּׁה יָפָה מִמֶּנָּה אֶלֶף מוֹנִים, וַאֲנִי אֶגְדַּל לְךָ אֶת יְלָדֶיךָ וְאַשִּׁיא אוֹתָם לִבְתוּלוֹת גַּן עֵדֶן." וָשׁוּב לֹא רָאִיתִי אֶת הָאַדֵּיה, וְאֵין לִי תְּמוּנָה שֶׁלָּהּ. הַלְּוַואי שֶׁהָיִיתִי שׁוֹמֵר אֶת אֶחָד מִסְּפָרֶיהָ הַקְּרוּעִים. כְּתַב יָדָהּ הָיָה עָקוֹם, אוֹתִיּוֹתָיו עוֹלוֹת וְיוֹרְדוֹת, קְטַנּוֹת וּגְדֵלוֹת,  וְהַנְּקוּדּוֹת הָיוּ מְרַחֲפוֹת סְבִיב פִּרְחֵי הָאוֹתִיּוֹת כִּדְבוּרִים, אֲבָל אֲנִי אָהַבְתִּי אוֹתוֹ וְהָיִיתִי מִשְׂתַּכֵּר מִמֶּנּוּ. בִּיקַּשְׁתִּי מִמֶּנָּה שֶׁתִּכְתּוֹב אֶת שְׁמִי בִּדְבַשׁ עַל סְפְּרֵיי, עַל מֵחַבְרוֹתַיי וְעַל הַקִּירוֹת כְּאִילּוּ הָיְיתָה כּוֹכֶבֶת קוֹלְנוֹעַ, כְּאִילּוּ הָיָה כְּתַב יָדָהּ צִיּוּר אָמָּנוּתִי אַלְמוֹתִי.
מֵי הַנָּהָר בִּכְפָרֵנוּ יָבְשׁוּ, הָרוּחוֹת לֹא נִשְׁבּוּ בַּכִּיוּוּן הָרָצוּי לְסִירוֹתַיי וְהֵן טִבְעוֹ בַּיַּבָּשָׁה וְהִתְנַפְּצוּ. אוֹצַר גּוֹלוֹת הַזְּכוּכִית שֶׁלִּי בְּגוֹנֵיהֶן הַשְּׂטָנִיִּים אָבַד בִּמְצוּלוֹת אוֹקְיָינוֹסִים, זִיכְרוֹנוֹתַיי נִדְבְּקוּ זֶה לְזֶה בַּדֶּבֶק עַד שֶׁנִּמְחוּ. אִיחִיתִי אַלְפֵי דַּפִּים בְּמִשְׂחֶה הַלְּבָנָה, הִדְבִּיקָה, וְצַדְתִּי מֵאוֹת צִיפּוֹרִים וְהִפְרַחְתִּי אוֹתָן שׁוּב בְּתִקְווֹה וּבְצִיפִּיָּיה לִבְשׂוֹרוֹת טוֹבוֹת, אֲבָל לֹא מָצָאתִי יָפֶה מֵהָאַדֵּיה. לִבִּי נוֹתַר קָרוּעַ וְדַפָּיו הַצְּהוּבִּים הִתְפַּזְּרוּ לְכָל רוּחוֹת הַשָּׁמַיִים כְּעָלִים בַּסְּתָיו. צִיפִּיתִי לְהַאדִּיָּה שֶׁתַּאֲחֶה אֶת עוֹר לִיבִּי וְאֶת דַּפָּיו הָאוֹבְדִים, כְּמוֹ שֶׁאִיחִיתִי אֲנִי אֶת סְפָרֶיהָ וְאֶת מֵחַבְרוֹתֶיהָ.
הִיא שָׁכְחָה אֶת אָחִיהָ שֶׁיָּנַק עִמָּהּ אֶת חָלָב אִמָּהּ וְאֶת הַדֶּבֶק הַנּוֹבֵעַ מַחֲזֵה אִמִּי. שָׁכְחָה אֶת אֲהוּבָה שֶׁהִפְלִיג עִמָּהּ בַּיָּמִים, וְגָר עִמָּהּ בְּעֶשְׂרוֹת אִיִּים נִידָּחִים, וְרָעָה עִמָּהּ עֶדְרֵי צְבָאִים וּפִילִים וְדִינוֹזָאוּרִים מְבוּיָּתִים בַּעֲלֵי מָקוֹר, אֲהוּבָה שֶׁעֲדַיִין נוֹשֵׂא עִמּוֹ אֶת קוּפְסַת הַדֶּבֶק כִּמְעַשְּׁנִים בְּכָל אֲשֶׁר יֵלֵךְ וְיִנְדּוֹד, מַבְלִיג עַל כְּאֵב צַלְעוֹ הַשְּׁבוּרָה, וּמְתַקֵּן, בְּדֶבֶק רוּחוֹ הַלְּבָנָה שְׂעוֹרָה נִפְשָׁט, אַלְפֵי סְפָרִים, סִפְרֵי אַהֲבָה וּפִילוֹסוֹפְיָה, קוֹדֶשׁ וְחוֹל, מַדָּע וְשִׁירָה, עַרְבִיִּים וּמְתוּרְגָּמִים מִלְּשׁוֹנוֹת שֵׁדִים וַאֲנָשִׁים וְלַהַג צִיפּוֹרִים, וְתָר אַחֲרֵי רוּחָהּ בֵּין הַשּׁוּרוֹת וּמֵאֲחוֹרֵי צִלְלֵי הַמִּילִּים וְתַחַת הֲרִיסוֹת הַמִּסְפָּרִים, וְאַחֲרֵי רֵיחַ קְלִיפּוֹת הַתַּפּוּזִים הַמַּדִּיפוֹת נִיחוֹחַ בַּשָּׁמַיִם עַל גַּחֲלֵי הַכִּיסּוּפִים.

 בַּיִת מִשִּׁירוֹ שֶׁל  הַמְּשׁוֹרֵר קֵיְיס אֶל-עַאַמְרִי, שְׁכוּנָה "מִגַּ'נּוֹן לְיַלָּא" מִשּׁוּם שֶׁהָיָה מְאוֹהָב עַד טֵירוּף בָּלִילָא, שֶׁרָעֲתָה עִמּוֹ אֶת הַצֹּאן בְּיַלְדוּתָם  

https://www.shortstoryproject.com/he/story/%d7%a0%d7%94%d7%a8-%d7%94%d7%93%d7%91%d7%a9-%d7%95%d7%90%d7%92%d7%9d-%d7%94%d7%97%d7%9c%d7%91/
#אהבהבלתי-מוּשֶּׂגֶת#אהבהצעירה#הִתְבַּגְּרוּת#יַלְדוּת#ספרותערבית#פְרוֹיְד