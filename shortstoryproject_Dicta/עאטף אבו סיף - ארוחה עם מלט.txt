יוֹם חֲמִישִׁי, 17 בְּיוּלִי
הַפְסָקַת הָאֵשׁ הָרִאשׁוֹנָה
אֲנִי מִתְעוֹרֵר לַחֲדָשׁוֹת שֶׁיִּשְׂרָאֵל הִכְרִיזָה עַל הַפְסָקַת אֵשׁ שֶׁל חָמֵשׁ שָׁעוֹת, שֶׁתַּתְחִיל בְּעֶשֶׂר בַּבּוֹקֶר. גַּם רָשׁוּת הַמַּטְבֵּעַ הַפָלַסְטִינִית הוֹדִיעָה שֶׁבַּשָּׁעוֹת הָאֵלֶּה יִהְיוּ הַבַּנְקִים פְּתוּחִים כְּדֵי שֶׁאֲנָשִׁים יוּכְלוּ לְקַבֵּל מַשְׂכּוֹרוֹת וְלִמְשׁוֹךְ כֶּסֶף מְזוּמָּן.
זֶהוּ בּוֹקֶר עָדִין. תְּנוּעַת הַהֲמוֹנִים בָּרְחוֹב מְלַמֶּדֶת שֶׁהָאֲנָשִׁים שְׂמֵחִים, סוֹף סוֹף יֵשׁ לָהֶם כַּמָּה שָׁעוֹת שֶׁל נוֹרְמָלִיּוּת אַחֲרֵי עֲשָׂרָה יָמִים שֶׁל מָוֶות. אַתָּה רוֹאֶה אוֹתָם יוֹצְאִים לְכָל הַכִּיוּוּנִים. אֲנִי לוֹקֵחַ מוֹנִית לְכִיכַּר פָלַסְטִין וּבַדֶּרֶךְ נִשְׁקָפוֹת מֵהַחַלּוֹן תְּמוּנָה אַחֵר תְּמוּנָה שֶׁל בִּנְיָינִים חֲרֵבִים בְּשָׁחוֹר-לָבָן מְשׁוּנֶּה – כְּמוֹ תַּשְׁלִילִים. בַּרְזִלֵּי עֲנָק מְעוּקָּמִים מִזְדַּקְּרִים מִתּוֹךְ הַבֵּטוֹן, גּוּשִׁים שֶׁל בְּלוֹקִים מִשְׁתַּלְשְׁלִים מִתִּקְרוֹת חֲשׂוּפוֹת, קוֹרְאִים תִּיגָּר עַל כּוֹחַ הַכּוֹבֶד, הֲרִיסוֹת מִכָּל הַסּוּגִים מְכַסּוֹת אֶת פְּנֵי הַשֶּׁטַח. עַנְנֵי אָבָק תְּלוּיִים בָּאֲוִויר, כְּמוֹ וִילוֹנוֹת, וַאֲנַחְנוּ נוֹסְעִים לְתוֹכָם. אֲנִי מַבְחִין בִּתְרִיסִים נֶחְבָּטִים בְּחַלּוֹנוֹת מְנוּפָּצִים מֵעָלַי, וַדַּאי מַכְנִיסִים פְּנִימָה בְּרִיזָה סַלְחָנִית בְּחוֹם הַלּוֹהֵט הַזֶּה שֶׁל יוּלִי.
דֶּלֶת בַּרְזֶל גְּדוֹלָה שֶׁרוֹעָה בְּאֶמְצַע הַכְּבִישׁ, כְּאִילּוּ הָרֶגַע עָפָה לְשָׁם מִבִּנְיָין סָמוּךְ. יַלְקוּט מוּטָּל בֵּין מַחְבָּרוֹת וּסְפָרִים מְפוּזָּרִים, דַּפֵּיהֶם מִתְרַפְרְפִים בָּרוּחַ כְּאִילּוּ אֵיזֶה תַּלְמִיד בְּדִיּוּק הִפִּיל אוֹתָם שָׁם אַחֲרֵי בְּחִינָה שֶׁחָשַׁשׁ מִמֶּנָּה. הָרְחוֹבוֹת נִרְאִים כְּמוֹ סֶדְנָה שֶׁל פֶּסֶל, שְׁבָרִים מִכָּל עֵבֶר, וְעִם זֹאת הַצּוּרָה שֶׁל הַנּוֹשֵׂא עֲדַיִין שׁוֹכֶנֶת עָמוֹק בְּאֶבֶן, טֶרֶם נֶחְשְׂפָה.
בָּתִּים מִשְּׁנֵי עֶבְרֵי הָרְחוֹב עֲדַיִין נְתוּנִים בְּתַהֲלִיךְ הִתְמוֹטְטוּת. חוּרְבָּנָם עוֹד לֹא נִשְׁלַם, כּוֹחַ הַכּוֹבֶד צָרִיךְ עוֹד לְסַיֵּים אֶת מְלֶאכֶת הַטִּילִים. לָאָבָק יֵשׁ רֵיחַ מְיוּחָד, קָשֶׁה לְתָאֵר אוֹתוֹ. קוֹלוֹת נָשִׁים בּוֹכוֹת וִילָדִים צוֹעֲקִים מַטְבִּיעִים אֶת רַעֲשֵׁי הָרְחוֹב הָרְגִילִים. וּבְכָל זֹאת אֲנִי רוֹאֶה לְפָנֵינוּ מֵאוֹת מְכוֹנִיּוֹת מְחַכּוֹת לַעֲבוֹר דֶּרֶךְ שׁוּק גַ'בַּאלְיַה, לְהַגִּיעַ לִדְרוֹם הָעִיר עַזָּה.
חַקְלָאִים הֵבִיאוּ אֶת שְׁאֵרִיּוֹת הַיְּבוּל מִמְשְׁקֵיהֶם הַהֲרוּסִים. הֵם בֶּטַח הִתְגַּנְּבוּ חֲזָרָה לַשָּׂדוֹת אַחֲרֵי הַהַתְקָפוֹת הָאַחֲרוֹנוֹת וְקָטְפוּ מָה שֶׁאֶפְשָׁר כְּדֵי לְהָבִיא לְכָאן הַבּוֹקֶר. מֵחַלּוֹן הֲמוֹנִית אֲנִי מַבְחִין בַּמְּחִירִים בַּדּוּכָנִים, יוֹרְדִים בְּקֶצֶב מָהִיר יוֹתֵר מֵהִתְקַדְּמוּת הַמְּכוֹנִיּוֹת בִּפְקַק הַתְּנוּעָה – בָּרוּר שֶׁבַּעֲלֵי הַדּוּכָנִים רוֹצִים לִמְכּוֹר אֶת כָּל הַיְּרָקוֹת לִפְנֵי שֶׁתִּיגָּמֵר הַפְסָקַת הָאֵשׁ. אֲנִי רוֹאֶה שֶׁהַמְּלָפְפוֹנִים, הַחֲצִילִים וְהַקִּישּׁוּאִים כּוּלָּם גְּדוֹלִים מֵהָרָגִיל מִפְּנֵי שֶׁהִשְׁאִירוּ אוֹתָם בִּשְׂדֵה יָמִים רַבִּים. חֵלֶק מֵהָאֲדָמוֹת הַחַקְלָאִיּוֹת שֶׁמִּשְׂתָּרְעוֹת עַד הַגְּבוּל הַצְּפוֹנִי נִנְטְשׁוּ לְגַמְרֵי, וְכָל הַיְּרָקוֹת שָׁם נוֹתְרוּ לְהֵירָקֵב.
הִגַּעְנוּ לָרְחוֹב הָרָאשִׁי שֶׁל הָעִיר גַ'בַּאלְיַה, וְהוּא כָּל כָּךְ עָמוּס, שֶׁנָּהַג הֲמוֹנִית פָּשׁוּט נֶאֱנַח וּמְכַבֶּה אֶת הַמָּנוֹעַ. בַּהַתְחָלָה אֲנִי מַנִּיחַ שֶׁזֶּה מַסַּע לְוָויָה אוֹ הַפְגָּנָה, הַהֲמוֹנִים דְּחוּקִים כָּל כָּךְ. אַחֵר כָּךְ אֲנִי מֵבִין שֶׁאֲנָשִׁים עוֹמְדִים בְּתוֹר לַבַּנְקִים וְלַסּוּפֶרְמַרְקֵטִים – מֵאוֹת בְּנֵי אָדָם. בֵּינֵיהֶם יֶשְׁנָם גַּם אַנְשֵׁי אִרְגּוּן סַעַד שֶׁמְּחַלְּקִים אוֹכֶל. עֶשְׂרִים דַּקּוֹת נִדְרָשׁוֹת לַמּוֹנִית לַחֲצוֹת אֶת הָרְחוֹב.
לְבַסּוֹף אֲנִי מַבְחִין בְּכִיכַּר פָלַסְטִין – הַכִּיכָּר הַגְּדוֹלָה בְּיוֹתֵר בְּעַזָּה וְלִבָּהּ הָאֲמִיתִּי שֶׁל הָעִיר. מִדְּרוֹם-מִזְרָח לַכִּיכָּר הַזֹּאת שׁוֹכֵן רוֹבַע סְגַ'עְיָה, מִמִּזְרָח – תופאח, מִדְּרוֹם-מַעֲרַב – זַיְיתּוּן וּמִצָּפוֹן-מַעֲרַב – רִימַאל. בִּרְחוֹב עוֹמַאר אֶל-מוּכְתָּר, בְּפִינַּת הַכִּיכָּר, נִיצָּב הַבִּנְיָין מֵרֵאשִׁית הַמֵּאָה הַ-20 שֶׁבּוֹ שׁוֹכֶנֶת בָּלָדִית עַזָּה, בִּנְיַין הָעִירִיָּיה שֶׁל עַזָּה. אֲנִי מְתַקְשֵׁר לְחָבֵר שֶׁלִּי, סָאלִים, וּמַצִּיעַ שֶׁאֶפְגּוֹשׁ אוֹתוֹ בַּמִּשְׂרָד שֶׁלּוֹ, כִּי אֲנִי יוֹדֵעַ שֶׁגַּם אִיָּאד בַּדֶּרֶךְ לְשֵׁם. מִכָּאן נוּכַל לָלֶכֶת לְאֶחָד הַבַּנְקִים הַגְּדוֹלִים וּלְהַשְׁלִים פְּעָרִים בִּזְמַן שֶׁנְּחַכֶּה בְּתוֹר. אֲנִי אוֹמֵר לְנַהָג לְהוֹרִיד אוֹתִי בִּתְחִילַּת כִּיכַּר פָלַסְטִין כְּדֵי שֶׁאוּכַל לָלֶכֶת בָּרֶגֶל אֶת שְׁאֵרִית הַדֶּרֶךְ לַמִּשְׂרָד שֶׁל סָאלִים. זֹאת הַהִזְדַּמְּנוּת הָרִאשׁוֹנָה שֶׁלִּי לִרְאוֹת אֶת מֶרְכַּז הָעִיר אַחֲרֵי עֲשָׂרָה יְמֵי מִלְחָמָה. הַיּוֹם הַזֶּה מַזְכִּיר לִי אֶת אַחַת הַהַפְסָקוֹת בְּעוֹצֶר שֶׁל הַצָּבָא הַיִּשְׂרְאֵלִי בְּאִינְתִיפַאדַה הָרִאשׁוֹנָה. מַחֲנֵה גַ'בַּאלְיַה הָיָה נָעוּל לִפְעָמִים חוֹדָשִׁים שְׁלֵמִים בַּמִּלְחָמָה הַהִיא.
מַשְׁמָעוּת הָעוֹצֶר הָיְתָה שֶׁאָסוּר לָנוּ לָצֵאת מֵהַבַּיִת. אֲבָל בְּתוֹר יְלָדִים תָּמִיד מָצָאנוּ דְּרָכִים מִשֶּׁלָּנוּ לְהָפֵר אֶת צַוֵּוי הַצָּבָא. אֲנַחְנוּ – אָחִי הַמָּנוֹחַ נָעִים וַאֲנִי – נָהַגְנוּ לִקְפּוֹץ מֵהַגַּג שֶׁל בִּנְיַין הַדִּירוֹת שֶׁלָּנוּ אֶל גַּג הַבִּנְיָין הַסָּמוּךְ, כְּדֵי לְשַׂחֵק עִם חֲבֵרִים. הָיִינוּ מִתְקַדְּמִים בָּרְחוֹב מִגַּג לְגַג – כְּמוֹ פּוֹשְׁעִים מְתוּחְכָּמִים, פּוֹרְצִים מְיוּמָּנִים – רַק כְּדֵי לְבַלּוֹת כַּמָּה שָׁעוֹת בְּמִשְׂחָק עִם חֲבֵרִים שֶׁלָּנוּ. זֶה הָיָה מְסוּכָּן. לְעִתִּים קְרוֹבוֹת נִמְשָׁךְ הָעוֹצֶר עֶשְׂרִים אוֹ שְׁלוֹשִׁים יוֹם, וְאָז הַצָּבָא הָיָה מֵסִיר אוֹתוֹ לְכַמָּה שָׁעוֹת וּמַתִּיר לַאֲנָשִׁים לָצֵאת הַחוּצָה וְלִקְנוֹת אוֹכֶל בִּשְׁכוּנוֹת בְּאֵזוֹר, בְּבֵית לְאַהְיָא, לְמָשָׁל, אוֹ בְּגַ'בַּאלְיַה הָעִיר.
בְּכָל פַּעַם שֶׁהֵסִירוּ אֶת הָעוֹצֶר כָּל הַמַּחֲנֶה הָיָה יוֹצֵא לָרְחוֹב, כּוּלָּם הָיוּ מִתְרוֹצְצִים, מְנַסִּים לַעֲשׂוֹת עֶשְׂרִים דְּבָרִים בְּבַת אַחַת. אֲנָשִׁים הָיוּ חוֹזְרִים לְבָתֵּיהֶם רַק בְּקוֹשִׁי, עֲמוּסִים בְּכַמָּה שֶׁיּוֹתֵר מִצְרָכִים, שַׂקֵּי קֶמַח וְנִתְחֵי בָּשָׂר שֶׁהִצְלִיחוּ לִסְחוֹב. כְּאִילּוּ חִילְּקוּ הַכּוֹל בְּחִינָּם. תְּמוּנַת הַנָּשִׁים הָעֲמוּסוֹת בְּסַלִּים עַל סָלִים שֶׁל אוֹכֶל אַחֲרֵי שָׁלוֹשׁ שָׁעוֹת שֶׁל קְנִיּוֹת טְרוּפוֹת מִחוּץ לְמַחֲנֵה תָּמִיד תִּישָּׁאֵר חֲקוּקָה בְּלִבִּי. אַחַת מֵהֶן הָיְתָה אִמָּא שֶׁלִּי, אֲמִינָה. בְּעֵינֵי הִיא הָיְתָה הִתְגַּלְּמוּת הָרוּחַ הָעַזָּתִית: עֲמִידוּת בִּלְתִּי נִלְאֵית, תּוּשִׁיָּיה – הָרוּחַ שֶׁאֲנִי רוֹאֶה מוּל עֵינַי כָּעֵת  בִּדְחִיסוּת שֶׁל הַפְסָקַת הָאֵשׁ הָרִאשׁוֹנָה הַזֹּאת, בַּאֲנָשִׁים שֶׁתּוֹבְעִים לְהָשִׁיב פְּרָטִים קְטַנִּים לְחַיֵּיהֶם, מִתְנַעֲרִים מִן הָאָבָק שֶׁל עֲשֶׂרֶת הַיָּמִים הָאַחֲרוֹנִים וּמְפִיקִים אֶת הַמֵּיטָב מֵהָאִי הַזֶּה שֶׁל שַׁלְוָוה. אִמָּא שֶׁלִּי וְכָל הַנָּשִׁים שֶׁל עַזָּה רְאוּיוֹת לָאַנְדַּרְטָה שֶׁתַּנְצִיחַ אֶת חוּשׁ הַהִישָּׂרְדוּת שֶׁלָּהֶן. יֵשׁ אַנְדַּרְטָאוֹת לַחַיָּילִים בְּעַזָּה – "הַחַיָּיל הָאַלְמוֹנִי" שֶׁנָּהַג לְהַצְבִּיעַ צָפוֹנָה, אֶל הָאֲדָמוֹת הָאֲבוּדוֹת, לִפְנֵי שֶׁהִפְצִיצוּ אֶת הַפֶּסֶל בְּ-2005 וְנוֹתַר רַק הַבָּסִיס. יֵשׁ אַנְדַּרְטָאוֹת לִכְבוֹד קְדוֹשִׁים, כְּמוֹ יַד הַזִּיכָּרוֹן לִקְדוֹשֵׁי הַמְּאוּוֵּי מִרְמְרָה שֶׁעַל הַחוֹף. יֵשׁ אַנְדַּרְטָאוֹת סִמְלִיּוֹת, כְּמוֹ עוֹף הַחוֹל בְּכִיכַּר פָלַסְטִין. אֲבָל אֵין שׁוּם אַנְדַּרְטָה לִנְשׁוֹת עַזָּה הָרְגִילוֹת, לְאִמָּהוֹת וְלַסָּבְתוֹת שֶׁבֶּאֱמֶת מְאַפְשְׁרוֹת לָעִיר הַזֹּאת לְהַמְשִׁיךְ וּלְהִתְקַיֵּים: שֶׁנֶּאֱבָקוֹת בְּכָל יוֹם בְּקִיצּוּב שֶׁנִּכְפָּה עַל מִשְׁקֵי הַבַּיִת, כּוֹרְעוֹת תַּחַת סָלִים עֲצוּמִים וּכְבֵדִים אִם בִּכְלָל מִתְמַזֵּל מַזָּלָן לָצֵאת לִקְנִיּוֹת, עוֹשׂוֹת אֶת הַמֵּיטָב עִם הַמְּעַט שֶׁיֵּשׁ כְּדֵי לִשְׁמוֹר עַל שְׁלֵמוּת הַמִּשְׁפָּחָה. הֵן לֹא פָּחוֹת גִּיבּוֹרוֹת מִכָּל אֶחָד אַחֵר. צָרִיךְ לְהַנְצִיחַ אוֹתָן בְּאֶבֶן.
צְפִירוֹת הַמְּכוֹנִיּוֹת, צַעֲקוֹת מוֹכְרֵי הַפֵּירוֹת הַמַּכְרִיזִים עַל הַמְּחִירִים, נְעִירוֹת חָמוּר שֶׁגּוֹרֵר עֲגָלָה כְּבֵדָה, גְּעָרוֹת הַאִם הַנּוֹזֶפֶת בִּבְנָהּ שֶׁבּוֹהָה בְּכוּלָּם, הַחוֹם שֶׁל שֶׁמֶשׁ יוּלִי, חֲרִיקַת דְּלָתוֹת יְשָׁנוֹת שֶׁל חֲנוּיוֹת, נִפְתָּחוֹת וְנִטְרָקוֹת לְלֹא הֶרֶף, הַמַּבָּטִים הָעַצְבָּנִיִּים אֶל הַשָּׁמַיִים בְּכָל רֶגַע מֵחֲשָׁשׁ שֶׁהַפְסָקַת הָאֵשׁ תִּסְתַּיֵּים בְּטֶרֶם עֵת... זוֹהִי עַזָּה בְּיוֹם שֶׁל הַפְסָקַת אֵשׁ. הַצֵּל שֶׁלִּי חוֹלֵף עַל פְּנֵי הָאַסְפַלְט בְּלִי מַאֲמָץ, שֶׁמֶשׁ יוּלִי חַסְרַת רַחֲמִים צוֹרֶבֶת בּוֹ אֶת הַצְּדוּדִית שֶׁלִּי.
אֲנִי מַגִּיעַ לַמִּשְׂרָד שֶׁל סָאלִים וּמְגַלֶּה שֶׁאִיָּאד כְּבָר מְחַכֶּה לִי. סָאלִים הוּא אֶחָד הַמְּשׁוֹרְרִים הַחַיִּים הַחֲשׁוּבִים בְּעַזָּה, וְגַם חָבֵר קָרוֹב. אִיָּאד לְעוּמַּת זֹאת, עוֹבֵד בְּמִשְׂרַד הַתַּרְבּוּת, וְלִפְנֵי כֵן לָמַד כַּלְכָּלָה בְּפוֹלִין. שְׁלוֹשְׁתֵּנוּ צוֹעֲדִים לְבַנְק קָהִיר-עָמָאן בִּרְחוֹב עוֹמַאר אֶל-מוּכְתָּר, וְלַמְרוֹת שֶׁנִּדְמֶה שֶׁהַתּוֹר בִּלְתִּי נִגְמָר אֲנַחְנוּ מַחֲלִיטִים לְהַמְתִּין כִּי כּוּלָּנוּ צְרִיכִים מְזוּמָּנִים. אַחֲרֵי שָׁעָה וָחֵצִי, סוֹף סוֹף אֲנַחְנוּ עוֹמְדִים מוּל הַקּוּפַּאי. הַבָּחוּר הַצָּעִיר שֶׁמֵּאֲחוֹרֵי הַזְּכוּכִית מְחַיֵּיךְ כְּשֶׁאֲנִי אוֹמֵר לוֹ שָׁלוֹם, הוּא הָיָה סְטוּדֵנְט שֶׁלִּי לִפְנֵי שָׁלוֹשׁ שָׁנִים.
אַחֵר כָּךְ אֲנַחְנוּ הוֹלְכִים לְשׁוּק אֶל-פְרָאס, הַשּׁוּק הַגָּדוֹל בְּיוֹתֵר בָּעִיר. הַכּוֹל נִרְאֶה נוֹרְמָלִי, גַּם אִם מְעַט עָמוֹס. בְּשַׂר תָּלוּי בְּדוּכְנֵי הַקַּצָּבִים, תַּרְנְגוֹלוֹת מְקַרְקְרוֹת וּמִתְרוֹצְצוֹת בְּרַעַשׁ בִּכְלוּבֵיהֶן, פֵּירוֹת מוּנָּחִים בַּעֲרֵמוֹת גְּבוֹהוֹת. וְאָז לְפֶתַע כּוּלָּם מַתְחִילִים לְהַבִּיט בַּשָּׁעוֹן. עוֹד מְעַט תַּגִּיעַ הַשָּׁעָה 15:00. אֲנַחְנוּ חַיָּיבִים לָלֶכֶת. אִיָּאד נוֹתֵן לָנוּ טְרֵמְפּ, הוּא נוֹסֵעַ בִּמְהִירוּת. מִילּוֹת הַפְּרֵידָה שֶׁלָּנוּ כְּשֶׁאֲנִי יוֹצֵא מֵהַמְּכוֹנִית: "נִתְרָאֶה בְּהַפְסָקַת הָאֵשׁ הַבָּאָה."
יוֹם רִאשׁוֹן, 3 בְּאוֹגוּסְט
הַנּוֹרְמָלִיּוּת
זֶהוּ מִשְׂחָק אֵינְסוֹפִי. מִשְׂחָק וְתוּ לֹא. אֶתְמוֹל בָּעֶרֶב הִכְרִיזָה יִשְׂרָאֵל עַל סִיּוּם הַמִּבְצָע בְּעַזָּה. אֲבָל הַלַּיְלָה נֶהֶרְגוּ אַרְבָּעָה בְּנֵי מִשְׁפָּחָה אַחַת וַאֲחֵרִים נִפְצְעוּ בִּשְׁנָתָם בַּבַּיִת שֶׁנִּמְלְטוּ אֵלָיו בָּרוֹבַע שֶׁל אַבָּא שֶׁלִּי. הַמָּוֶות עֵקֶב אַחֲרֵיהֶם מִבֵּית חָאנוּן, שֶׁבָּהּ גָּרוּ בְּשַׁלְוָוה שָׁנִים רַבּוֹת כָּל כָּךְ, וְאִיתֵּר אוֹתָם בְּגַ'בַּאלְיַה. הַמָּוֶות לֹא וִיתֵּר עֲלֵיהֶם, הוּא יָדַע אֵיפֹה לְחַפֵּשׂ אוֹתָם, עֵקֶב אַחֲרֵי כָּל צַעַד וְצַעַד שֶׁלָּהֶם. הַמִּשְׁפָּחָה שָׂכְרָה בַּיִת בְּמֶרְחָק כַּמָּה רְחוֹבוֹת. אֶתְמוֹל בַּלַּיְלָה הֶחֱלִיט הַמָּוֶות לָשִׂים קֵץ לַמִּשְׂחָק הֶחָתוּל וְעַכְבָּר. הַטִּיל פָּגַע בְּדִיּוּק בְּמֶרְכַּז הַבַּיִת וְהִפִּיל אֶת כָּל הַבִּנְיָין. בֵּטוֹן, רְסִיסִים, לְבָנִים, בַּרְזִלֵּי עֲנָק מְעוּקָּמִים, שִׁבְרֵי זְכוּכִית – כּוּלָּם קָרְסוּ אֶל תּוֹךְ אוֹתוֹ הַבּוֹר – מַכְרִיזִים עַל סוֹפָהּ שֶׁל הַמִּשְׁפָּחָה הַזֹּאת.
אַסְפָּקַת הַחַשְׁמַל מִתְחַדֶּשֶׁת בְּאַחַת וָחֵצִי בַּלַּיְלָה בְּעֵרֶךְ. כּוּלָּם מְזַנְּקִים מֵהַמִּיטּוֹת. עַכְשָׁיו זֶה כְּבָר מִנְהָג קָבוּעַ. כָּל הַיְּלָדִים מַטְעִינִים אֶת הַטֵּלֵפוֹנִים הַסֵּלוֹלָרִיִּים שֶׁלָּהֶם. אֲנִי מְחַבֵּר אֶת הַמַּחְשֵׁב הַנַּיָּיד שֶׁלִּי. אַבָּא שֶׁל אִשְׁתִּי בּוֹדֵק אֶת אַסְפָּקַת הַמַּיִם. אִם הִיא נְמוּכָה עָלָיו לְהַפְעִיל אֶת מַשְׁאֵבַת הַמַּיִם וּלְמַלֵּא אֶת הַמֵּיכָל עַל הַגַּג. זֶה אֶחָד הַמִּקְרִים הַנְּדִירִים שֶׁבָּהֶם יֵשׁ לָנוּ גַּם מַיִם וְגַם חַשְׁמַל בְּאוֹתוֹ הַזְּמַן. אִמָּא שֶׁל אִשְׁתִּי מַתְחִילָה לְכַבֵּס אֶת כָּל הַבְּגָדִים. כּוּלָּם מְנַסִּים לְהָפִיק אֶת הַמֵּיטָב מֵהַחַשְׁמַל לִפְנֵי שֶׁהָאַסְפָּקָה תִּיפָּסֵק שׁוּב. אֲנַחְנוּ יוֹדְעִים שֶׁיֵּשׁ לָנוּ שְׁעָתַיִים לְכָל הַיּוֹתֵר. אֲנִי עֲדַיִין חוֹלֶה. הַפְּעִילוּת רוֹחֶשֶׁת וְנָעָה מוּל עֵינַי כְּמוֹ סְצֵנָה בַּסֶּרֶט. אֲנִי בְּקוֹשִׁי יָכוֹל לָקוּם מֵהַמִּיטָּה. אֲנִי רַק רוֹצָה לִישׁוֹן.
הִתְרַגַּלְנוּ לְכָךְ שֶׁהַפִּיצוּצִים נִשְׁמָעִים כְּאִילּוּ הֵם מֵעֵבֶר לַדֶּלֶת. אֲנַחְנוּ כְּבָר לֹא מְזַנְּקִים אֶל הַחַלּוֹן כְּדֵי לְבָרֵר מִי נִפְגַּע, וְאָז רָצִים אֶל הָרְחוֹב לַעֲזוֹר. עַכְשָׁיו נִשְׁמָעִים כָּל כָּךְ הַרְבֵּה פִּיצוּצִים כָּאֵלֶּה. אַתָּה פָּשׁוּט מְחַכֶּה בַּחֲשֵׁכָה מִשָּׁעָה לְשָׁעָה, שֶׁיָּאִיר הַשַּׁחַר וְיַבְהִיר אֶת הַשְּׁאֵלָה אֵיזֶה בִּנְיָין וְאֵיזוֹ מִשְׁפָּחָה הוּשְׁמְדוּ הַלַּיְלָה.
הַכּוֹל נִהְיֶה נוֹרְמָלִי. הַבַּרְבָּרִיּוּת שֶׁבְּזֶה, הָאֵימָה, הַסַּכָּנָה. הַכּוֹל נַעֲשֶׂה רָגִיל לַחֲלוּטִין. הָאֵימָה הַיְּחִידָה שֶׁאַתָּה חָשׁ אַחֲרֵי כָּל כָּךְ הַרְבֵּה שָׁבוּעוֹת הִיא תְּחוּשָׁה מְצִיקָה שֶׁהַמִּלְחָמָה הַזֹּאת לְעוֹלָם לֹא תִּיגָּמֵר. בְּתוֹךְ הָעוּבְדָּה הַזֹּאת מְקוּפָּלוֹת מֵאוֹת עוּבְדּוֹת אֲחֵרוֹת. אַתָּה עָשׂוּי לָמוּת. הַיְּלָדִים שֶׁלְּךָ עֲשׂוּיִים לָמוּת. כָּל הַמִּשְׁפָּחָה הַמּוּרְחֶבֶת שֶׁלְּךָ עֲשׂוּיָה לָמוּת. אַתָּה עָשׂוּי לְאַבֵּד יָד אוֹ רֶגֶל, לִהְיוֹת נָכֶה. הַבַּיִת שֶׁלְּךָ עָשׂוּי לְהֵיהָרֵס וְאַתָּה וּמִשֶּׁפַּחְתְּךָ תִּהְיוּ חַסְרֵי בַּיִת. אַתָּה עָשׂוּי לְאַבֵּד אֶת הַחֲבֵרִים שֶׁלְּךָ, אֶת אֲהוּבָתְךָ. אַתָּה עָשׂוּי לְהֵיאָלֵץ לַעֲזוֹב אֶת בֵּיתְךָ וּלְהִתְגּוֹרֵר בְּבֵית סֵפֶר שֶׁל אוּנְרָ"א אוֹ לִישׁוֹן בָּרְחוֹב. עִם זֹאת, בְּאוֹפֶן אִישִׁי, הַפְּחָדִים הָאֵלֶּה מְאַבְּדִים אֶת אֲחִיזָתָם בְּךָ, הֵם אֵינָם יְכוֹלִים לִשְׁלוֹט בְּךָ. הֵם מוֹצְאִים מִפְלָט בְּסָפֵק הָרָחָב יוֹתֵר, הַמֵּצִיק, אֲבָל פְּרָט לְסָפֵק הַזֶּה, אַתָּה נְטוּל מוֹרָא. קוֹל הַפִּיצּוּצִים נַעֲשֶׂה לְדַבֵּר הַנּוֹרְמָלִי בְּיוֹתֵר בָּעוֹלָם. הָאוֹר הַמְּסַנְוֵור שֶׁמּוֹפִיעַ רֶגַע לִפְנֵי מִתְקָפָה שֶׁל מָלָ"ט – נוֹרְמָלִי. הַזִּמְזוּם הַקָּבוּעַ שֶׁל הַמָּל"טַיְם – נוֹרְמָלִי. צוֹוַחַת אַמְבּוּלַנְס מְמַהֵר מֵעֵבֶר לַפִּינָּה אוֹ עוֹצֵר בַּחֲרִיקַת בְּלָמִים – נוֹרְמָלִי. זַעֲקוֹת שֶׁל אִמָּהוֹת, צַעֲקוֹת עוֹבְדֵי הַהַצָּלָה – כָּל זֶה נוֹרְמָלִי לַחֲלוּטִין. הַהוֹדָעָה הַמּוּקְלֶטֶת שֶׁל הַצָּבָא הַיִּשְׂרְאֵלִי בַּטֵּלֵפוֹן הַנַּיָּיד שֶׁלְּךָ, שֶׁאַתָּה נִשְׁאָר בִּמְקוֹמְךָ עַל אַחְרָיוּתְךָ בִּלְבַד – לְלֹא סָפֵק נוֹרְמָלִית. לְהִתְעוֹרֵר בַּבּוֹקֶר וּלְגַלּוֹת שֶׁהַבַּיִת הַשָּׁכֵן כְּבָר לֹא קַיָּים יוֹתֵר – נוֹרְמָלִי לְגַמְרֵי. מַסְּעוֹת לְוָויָה שֶׁחוֹלְפִים לְמַטָּה בָּרְחוֹב כִּמְעַט בְּכָל שָׁעָה – בְּהֶחְלֵט וּלְלֹא עוֹרְרִין נוֹרְמָלִי. יֵשׁ חַשְׁמַל רַק שָׁעָה בְּיוֹם אוֹ שֶׁאֵין בִּכְלָל חֲמִישָּׁה יָמִים בִּרְצִיפוּת – נוֹרְמָלִי. לִסְחוֹב מַיִם בַּיָּדַיִים שָׁלוֹשׁ קוֹמוֹת כְּדֵי לְמַלֵּא מִיכַל קָטָן עַל הַגַּג. לִשְׁכּוֹחַ אֵיזֶה יוֹם בְּשָׁבוּעַ הַיּוֹם, מָה הַתַּאֲרִיךְ... הַכּוֹל נוֹרְמָלִי, אֶפְשָׁר לוֹמַר שִׁגְרָתִי.
עָלֵינוּ לִיצוֹר הָרְגָלִים חֲדָשִׁים. כְּכָל שֶׁעוֹבֵר הַזְּמַן אֲנַחְנוּ מְבִינִים שְׁאֵלָה לֹא חֲרִיגוֹת בְּנוֹת חֲלוֹף אוֹ מִקְרִים חַד פַּעֲמַיִים. אֵלֶּה הַהֶרְגֵּלִים וְהַשִּׁגְרָה שֶׁנֵּיאָלֵץ לִחְיוֹת עַל פִּיהֶם בְּחוֹדֶשׁ, בַּחוֹדְשַׁיִים, בְּשֵׁשֶׁת הֶחוֹדָשִׁים הַבָּאִים. בִּתְחִילַּת הַמִּלְחָמָה, בַּיָּמִים הָרִאשׁוֹנִים שֶׁל יוּלִי, חָשַׁבְתִּי שֶׁזֶּה יִימָּשֵׁךְ רַק עוֹד כַּמָּה יָמִים. בְּתוֹם הַשָּׁבוּעַ הָרִאשׁוֹן אָמַרְתִּי לְעַצְמִי, עוֹד שָׁבוּעַ אֶחָד, רַק עוֹד אֶחָד. אַחֲרֵי שְׁבוּעַיִים אָמַרְתִּי לְאִשְׁתִּי חָאנָה, "אַל תִּדְאֲגִי, רַק עוֹד כַּמָּה יָמִים, זֶה הַכּוֹל." אֲנַחְנוּ כָּל הַזְּמַן מְשַׁנִּים אֶת הַנִּיחוּשִׁים שֶׁלָּנוּ, וְלִפְנֵי שֶׁאֲנַחְנוּ שָׂמִים לֵב, אֲנַחְנוּ כְּבָר מְדַבְּרִים בָּחוֹדָשִׁים, וְהַמִּלְחָמָה עֲדַיִין נִרְאֵית צְעִירָה וּמְלֵאַת חַיִּים. הִיא לֹא הוֹלֶכֶת לְשׁוּם מָקוֹם. אוּלַי לֹא נוֹתְרוּ עוֹד יָמִים רַבִּים, אֲבָל לַמִּלְחָמָה יֵשׁ הַרְבֵּה כּוֹחַ חַיּוֹת בְּתוֹכָהּ.
לַמְרוֹת הַהַכְרָזָה שֶׁל הַצָּבָא הַיִּשְׂרְאֵלִי שֶׁתּוֹשָׁבֵי בֵּית לַאהְיָא וְהַכְּפָר הַבֵּדוּאִי יְכוֹלִים לָשׁוּב לְבָתֵּיהֶם, רוּבָּם לֹא חוֹזְרִים. קָשֶׁה לָהֶם לִסְמוֹךְ עַל כָּל הַכְרָזָה כָּזֹאת. מְאַרְגֵּן הַמִּקְלָט בְּבֵית הַסֵּפֶר שֶׁל אוּנְרָ"א מֵעֵבֶר לַכְּבִישׁ אָמַר לַאֲנָשִׁים, כְּפִי שֶׁאָמַר יוֹם לִפְנֵי כֵן, שֶׁהַחֲזָרָה הַבַּיְתָה נְתוּנָה לִבְחִירָתָם. הֵם יְכוֹלִים לְהִישָּׁאֵר עוֹד בְּבָתֵּי הַסֵּפֶר. כַּמָּה מִשְׁפָּחוֹת מַחֲלִיטוֹת לַחֲזוֹר. הֵן מַעֲדִיפוֹת לִהְיוֹת שׁוּב בְּבֵית. בְּנֵי דּוֹדִים שֶׁלִּי הֵם בֵּין הָאֲנָשִׁים שֶׁהֶחֱלִיטוּ לַחֲזוֹר. הֵם לֹא חָשׁוּ בְּטוּחִים בְּשׁוּם מָקוֹם אַחֲרֵי שֶׁחֲמִישָּׁה מֵהֶם נִפְצְעוּ בְּהַפְגָּזָה שֶׁל בֵּית הַסֵּפֶר שֶׁל אוּנְרָ"א. אָחִי הַצָּעִיר, מוּחַמַּד, שֶׁמַּשְׁלִים אֶת לִימּוּדֵי הַהִיסְטוֹרְיָה שֶׁלּוֹ בָּאוּנִיבֶרְסִיטָה בְּקָהִיר, טִילְפֵּן לְהַגִּיד לִי שֶׁשֶּׁעַבְּאָן, אֶחָד מִבְּנֵי הַדּוֹדִים שֶׁלָּנוּ, הוּבָא לְבֵית הַחוֹלִים הַפָלַסְטִינִי בְּקָהִיר. הוּא בִּיקֵּר אוֹתוֹ אֶתְמוֹל בָּעֶרֶב עִם כַּמָּה חֲבֵרִים מִפָלַסְטִין.
בְּגַ'בַּאלְיַה נוֹצְרָה צְפִיפוּת בִּלְתִּי אֶפְשָׁרִית מֵאָז שֶׁהִגִּיעוּ עֲקוּרִים מֵאֵזוֹר צְפוֹן הָרְצוּעָה. כְּשֶׁאַתָּה הוֹלֵךְ בָּרְחוֹב אַתָּה רוֹאֶה אֲנָשִׁים מִכָּל מָקוֹם בִּצְפוֹן: מִבֵּית לְאַהְיָא, מִבֵּית חָאנוּן, מֵהַכְּפָר הַבֵּדוּאִי, מַעֲזֵבַת עֶבֶד רַבּוֹ. הָרְחוֹבוֹת מְלֵאִים בָּהֶם. רוּבָּם מִשְׁתַּכְּנִים בְּבָתֵּי הַסֵּפֶר. לִבְנֵי הַמַּזָּל יֵשׁ קְרוֹבֵי מִשְׁפָּחָה לִשְׁהוֹת אֶצְלָם. כָּךְ אוֹ כָּךְ, כָּל בַּיִת בְּגַ'בַּאלְיַה מְאָרֵחַ כָּעֵת שָׁלוֹשׁ אוֹ אַרְבַּע מִשְׁפָּחוֹת. אַלְפֵי אֲנָשִׁים מְשׁוֹטְטִים בִּרְחוֹבוֹת, הַטְּרָאוּמָה שֶׁלָּהֶם מוּחָשִׁית. מִקְּצָתָם הִתְעַוְּורוּ, מִקְּצָתָם מִתְקַשִּׁים לִנְשׁוֹם, מִקְּצָתָם נִרְאִים אֲבוּדִים בְּמֵעֵין טְרַאנְס, מִקְּצָתָם נִרְעָדִים וְרוֹעֲדִים בְּכָל צַעַד. כּוּלָּם יַחַד מַצִּיגִים אֶת תְּמוּנַת הָאָסוֹן.
עוֹד לְוָויָה חוֹלֶפֶת בָּרְחוֹב לְמַטָּה. גּוּפוֹתֵיהֶם שֶׁל שְׁלוֹשָׁה קוֹרְבָּנוֹת נִישָּׂאוֹת עַל אֲלוּנְקוֹת. עַל פִּי קַוֵּוי הַמִּתְאָר שֶׁל הַדְּגָלִים שֶׁפְּרוּשִׁים עֲלֵיהֶן אֶפְשָׁר לִרְאוֹת שֶׁאֵין אֵלֶּה גּוּפוֹת, אֵלֶּה חֶלְקֵי גּוּף – עֲרֵימוֹת בָּשָׂר שֶׁנֶּאֶסְפוּ אַחֲרֵי הַתְקָפָה. סִיסְמָאוֹת נִצְעָקוֹת בְּזַעַם. אַחֵר כָּךְ נִבְלָעוֹת הַצְּעָקוֹת בִּדְמָמָה וְאֵינְךָ חָשׁ אֶלָּא אֶת הַכְּאֵב שֶׁנּוֹתַר.
הַיְּלָדִים שִׂיחֲקוּ בַּסָּלוֹן וְשָׁבְרוּ אֶת אֶחָד הָעֲצִיצִים שֶׁל סָבְתָא שֶׁלָּהֶם. הֵם רָצוּ אֶחָד אַחֲרֵי הַשֵּׁנִי וְאֶחָד מֵהֶם הִשְׁלִיךְ כָּרִית עַל הַשֵּׁנִי וּפָגַע בֶּעָצִיץ. מִנְּקוּדַּת הַמַּבָּט שֶׁל סָבְתָא שֶׁלָּהֶם, זֶה הַדָּבָר הַנּוֹרָא בְּיוֹתֵר שֶׁיָּכוֹל לִקְרוֹת. הַיְּלָדִים מִשְׁתַּתְּקִים כְּשֶׁהִיא נִיגֶּשֶׁת בְּעֶצֶב לְתַקֵּן אֶת הַצֶּמַח שֶׁלָּהּ שֶׁנִּתְלַשׁ. אֲנִי אוֹמֵר, "הוּא צָעִיר. אֵין מָה לִדְאוֹג. הוּא יִהְיֶה בְּסֵדֶר." הִיא לֹא עוֹנָה. הִיא עֲסוּקָה מִדַּי בְּתִיקּוּן הַנֶּזֶק.
שָׂארֵיף, הָרוֹקֵחַ, נִהְיֶה לְרוֹפֵא הַמִּשְׁפָּחָה הֶחָדָשׁ. חָאנָה לָקְחָה אֵלָיו אֶת נָעִים כִּי יֵשׁ לוֹ חוֹם כְּבָר יוֹם שָׁלֵם. בָּתֵּי חוֹלִים לֹא מְקַבְּלִים תְּלוּנוֹת פָּעוֹטוֹת בִּזְמַן כָּזֶה. מֵבִיךְ לָבוֹא לְשֵׁם עִם חוֹם אוֹ כְּאֵב רֹאשׁ. אֲנָשִׁים גּוֹסְסִים בְּכָל דַּקָּה. שָׂארֵיף הוּא הָאֶפְשָׁרוּת הַיְּחִידָה. הוּא מְנַחֵשׁ כָּל מַחֲלָה וּמַצִּיעַ תְּרוּפָה הוֹלֶמֶת. נִדְמֶה שֶׁבִּגְלַל הַמִּלְחָמָה כּוּלָּם חוֹלִים. אֲבָל אֲנִי מַרְגִּישׁ הַיּוֹם יוֹתֵר טוֹב. לָקַחְתִּי שְׁלוֹשָׁה סוּגִים שֶׁל תְּרוּפוֹת. הַגָּרוֹן שֶׁלִּי פָּחוֹת כּוֹאֵב וְהֶחָזֶה שֶׁלִּי יוֹתֵר רָגוּעַ. אֲנִי כִּמְעַט לֹא מִשְׁתַּעֵל הַבּוֹקֶר. חָבֵר שֶׁלִּי, מֵאָ'מוּן – עָמִית לְשֶׁעָבַר מִיָּמַי בְּמִשְׂרַד הַחוּץ – אוֹמֵר לִי שֶׁגַּם הוּא מִשְׁתַּעֵל בְּאַרְבַּעַת הַיָּמִים הָאַחֲרוֹנִים. הַגַּז הַמַּדְמִיעַ שֶׁהַצָּבָא הַיִּשְׂרְאֵלִי יָרָה עַל בֵּיתוֹ בְּחָאן יוּנֶס גּוֹרֵם לְכָל יוֹשְׁבֵי הַבַּיִת לְהִשְׁתַּעֵל. יְכוֹלוֹת לִהְיוֹת לָזֶה הַשְׁפָּעוֹת אֲרוּכּוֹת טְוָוח. אַף אֶחָד לֹא יוֹדֵעַ. כְּשֶׁאַתָּה חוֹמֵק מְטִילִים כְּדֵי לְהַצִּיל אֶת חַיֶּיךָ, אַתָּה לֹא שָׂם לֵב לִפְרָטִים קְטַנִּים כְּמוֹ שִׁיעוּל מוּזָר שֶׁלֹּא מַרְפֶּה. אֲנִי רוֹצֶה לוֹמַר :"זֶה רְצִינִי, יָכוֹל לִהְיוֹת שֶׁגַּם הָאֵדִים הָאֵלֶּה מְסַכְּנִים אֶת הַחַיִּים שֶׁלָּנוּ." אֲבָל שָׂארֵיף מִתְעַלֵּם מִמֶּנִּי. הוּא שׁוֹאֵל אִם יֵשׁ לִי מַיִם קָרִים. בַּמִּלְחָמָה הַזֹּאת, הָאָרִיסְטוֹקְרָט הוּא לֹא בַּעַל הָאֲדָמוֹת אוֹ הָרְכוּשׁ הָרַבִּים בְּיוֹתֵר, אֶלָּא זֶה שֶׁיֵּשׁ לוֹ בַּקְבּוּק מַיִם קָרִים. אִם יֵשׁ לְךָ בַּקְבּוּק כָּזֶה, הָעוֹלָם נוֹעֵץ בְּךָ אֶת עֵינָיו בְּקִנְאָה.
זִמְזוּם הַמָּל"טַיְם חָזַר. אֲנִי שׁוֹמֵעַ אֶחָד מֵהֶם מְרַחֵף מֵעַל לְרָאשֵׁינוּ, בּוֹחֵר אֶת הַטֶּרֶף הַבָּא. חַם מְאוֹד. הַבַּת שֶׁלִּי יֹאפֶה בּוֹכֶה. אִמָּא שֶׁל אִשְׁתִּי מַזְהִירָה אֶת הַיְּלָדִים שֶׁלֹּא יִיגְּעוּ בַּעֲצִיצִים הַיְּקָרִים שֶׁלָּהּ. אֲנִי כּוֹתֵב אֶת הַמַּאֲמָר הַשְּׁבוּעִי שֶׁלִּי לָעִיתּוֹן אֶל אִיאֵם שֶׁל מָחָר. הַמַּאֲמָר נִפְתַּח בַּמִּילִּים "אֲנַחְנוּ בְּסֵדֶר בְּעַזָּה". אֲבָל זֶהוּ שֶׁקֶר, אֲנַחְנוּ אַף פַּעַם לֹא בְּסֵדֶר. אַף עַל פִּי כֵּן, הַתִּקְוָוה מְפַעֶמֶת אֲפִילּוּ בַּתְּקוּפוֹת הַגְּרוּעוֹת בְּיוֹתֵר. הִיא הַדָּבָר הַיְּחִידִי שֶׁלֹּא נִיתָּן לִגְזוֹל מִמְּךָ. הַדָּבָר הַיְּחִידִי שֶׁנִּמְצָא מִחוּץ לְהֶישֵּׂג יָדָם שֶׁל הַמָּל"טַיְם וּמְטוֹסֵי הָאַף-16 וְהַטַּנְקִים וּסְפִינוֹת הַקְּרָב. אָז אַתָּה מְחַבֵּק אוֹתָהּ חָזָק. אַתָּה לֹא נוֹתֵן לָהּ לָלֶכֶת. בָּרֶגַע שֶׁאַתָּה מְוַותֵּר עָלֶיהָ, אִיבַּדְתָּ אֶת הַדָּבָר הַיָּקָר בְּיוֹתֵר שֶׁהֶעֱנִיקוּ לְךָ הַטֶּבַע וְהָאֱנוֹשׁוּת. הַתִּקְוָוה הִיא הַנֶּשֶׁק הַיְּחִידִי שֶׁלָּךְ. הִיא תָּמִיד עוֹבֶדֶת. לְעוֹלָם לֹא בּוֹגֶדֶת בָּךְ. מֵעוֹלָם לֹא בַּגָּדָה. גַּם הַפַּעַם הִיא לֹא תִּבְגּוֹד. אֲנִי מְקַוֶּוה.
יוֹם שִׁישִּׁי, 8 בְּאוֹגוּסְט
שִׁיר לְאוּמִּי
הַשָּׁעָה שְׁמוֹנָה בַּבּוֹקֶר וְהַפְסָקַת הָאֵשׁ בְּדִיּוּק הִסְתַּיְּימָה. בְּקוֹשִׁי יָשַׁנְתִּי. כָּל הַלַּיְלָה הִקְשַׁבְתִּי לַחֲדָשׁוֹת, חִיכִּיתִי לְאֵיזֶה שְׁבִיב שֶׁל תִּקְוָוה שֶׁיַּאֲרִיכוּ אוֹתָהּ. בְּשֵׁשׁ וָחֵצִי בַּבּוֹקֶר קַמְתִּי מֵהַמִּיטָּה וְהִסְתַּכַּלְתִּי מֵהַחַלּוֹן. בְּעוֹד שָׁעָה וָחֵצִי, חָשַׁבְתִּי, הַשַּׁלְוָוה הַזֹּאת תֵּיעָלֵם. חָזַרְתִּי לַמִּיטָּה. כָּל הַשְּׁאָר יֶשְׁנוֹ שֵׁינָה עֲמוּקָּה. אֲפִילּוּ יֹאפֶה, שֶׁבְּדֶרֶךְ כְּלָל מִתְעוֹרֶרֶת רִאשׁוֹנָה, הִמְשִׁיכָה לִישׁוֹן. מִדֵּי פַּעַם אֲנִי מֵצִיץ בַּשָּׁעוֹן שֶׁתָּלוּי עַל הַקִּיר. פִּתְאוֹם נִשְׁמַע צוֹפָר שֶׁל מְכוֹנִית שֶׁנּוֹסַעַת בַּחוּץ בִּמְהִירוּת. וְאָז עוֹד מְכוֹנִיּוֹת צוֹפְרוֹת כָּךְ. חָאנָה זָזָה בַּמִּיטָּה. "אוּלַי יֵשׁ עוֹד הַפְסָקַת אֵשׁ וְהֵם חוֹגְגִים," הִיא אוֹמֶרֶת. אֲנִי לֹא תָּמִים; אֲנִי יוֹדֵעַ שֶׁהַצְּפִירוֹת מְסַמְּנוֹת לְכוּלָּם שֶׁהַפְסָקַת הָאֵשׁ עוֹמֶדֶת לִפְנֵי סִיּוּם. הֵן מְבַשְּׂרוֹת אֶת שׁוּבָהּ שֶׁל הַמִּלְחָמָה, מַתְרִיעוֹת בִּפְנֵי כּוּלָּם לְהִיזָּהֵר. שְׁמוֹנָה בַּבּוֹקֶר, עַל הַדַּקָּה.
אֲנִי שׁוֹכֵב שָׁם, מַמְתִּין לְפִיצּוּצִים. עֲדַיִין שֶׁקֶט. בָּאֵזוֹר שֶׁלָּנוּ, לְפָחוֹת. אֵלֶּה חֲדָשׁוֹת טוֹבוֹת. אֲנִי מְנַסֶּה לַחֲזוֹר לִישׁוֹן. יֹאפֶה עֲדַיִין שְׁקוּעָה עָמוֹק בַּחֲלוֹם וַאֲנִי אוֹמֵר לְעַצְמִי שֶׁעָלַי לַעֲשׂוֹת כָּמוֹהָ. אֲבָל שְׁאָר הַתּוֹשָׁבִים שֶׁל מַחֲנֵה גַ'בַּאלְיַה מִתְעוֹרְרִים כָּרָגִיל. אֲנָשִׁים עוֹבְרִים הָלוֹךְ וָשׁוֹב בָּרְחוֹב מִתַּחַת לַחַלּוֹן שֶׁלִּי. מֵעֵבֶר לַכְּבִישׁ יוֹשֵׁב גֶּבֶר וּמַאֲזִין לָרַדְיוֹ. עוֹצְמַת הַקּוֹל כָּל כָּךְ גְּבוֹהָה שֶׁכּוּלָּנוּ מַאֲזִינִים לָרַדְיוֹ יַחַד אִיתּוֹ.
הַכְּתָב מְדַבֵּר עַל פִּיצוּצִים בְּרוֹבַע זַיְיתּוּן בָּעִיר עַזָּה. מָטוֹס אַף-16 הִפְגִּיז כַּמָּה בָּתִּים בְּאֵזוֹר.
אֲנִי לֹא בֶּאֱמֶת עֵר. עֵינֵי סָפֵק עֲצוּמוֹת, סָפֵק פְּקוּחוֹת. צְלִיל קוֹלוֹ שֶׁל הַכְּתָב עוֹלֶה וְיוֹרֵד כְּמוֹ גֵּאוּת וְשֵׁפֶל, וַאֲנִי נִסְחָף אֶל תּוֹךְ וּמִחוּץ לְהַכָּרָה. לִפְעָמִים אֲנִי נֶאֱבָק לְהַקְשִׁיב, לָשִׂים לֵב. לִפְעָמִים אֲנִי מִתְאַמֵּץ לְהִתְעַלֵּם מֵהָרַעַשׁ וְלִישׁוֹן. כְּמוֹ כָּל דָּבָר אַחֵר סְבִיבִי בַּחוֹדֶשׁ הָאַחֲרוֹן, אֲנִי לֹא בָּטוּחַ מָה קוֹרֶה בַּחֲלוֹם וּמָה קוֹרֶה בַּמְּצִיאוּת.
"טִילִים יִשְׂרְאֵלִיִּים פָּגְעוּ בַּמִּסְגָּד אַלְנוֹר וְאַלְאִימֵן בְּשִׂיחַ' רַדְוָאן בָּעִיר עַזָּה. הִתְקַבְּלוּ דִּיוּוּחִים עַל שְׁנֵי נְעָרִים פְּצוּעִים. דֻּוַּוח גַּם עַל הַפְגָּזוֹת כְּבֵדוֹת בַּאֲזוֹרֵי מְגוּרִים בְּמַחֲנֵה נוּסֵירָאת, וְכֵן בְּרָפִיחַ וּבֵית לְאַהְיָא. הַדִּיוּוּחִים הֵם עַל הַתְקָפוֹת מֵהָאֲוִויר, מֵהַיַּבָּשָׁה וּמֵהַיָּם."
אַחֲרֵי הַמִּבְזָק נִשְׁמָע שִׁיר לְאוּמִּי, מַלְהִיט וּמְמַלֵּא אֶת הָרְחוֹב וְאֶת כָּל הַבָּתִּים הַסְּמוּכִים בְּלַהַט. אֲנִי עוֹצֵם אֶת עֵינַי. הָרֵטוֹרִיקָה שֶׁל הַשִּׁיר וְכָל הַבִּיטּוּיִים הַפַּטְרִיּוֹטִיִּים בּוֹ מְהַדְהֲדִים בְּרֹאשִׁי. אֲנִי מְדַמְיֵין אֶת כָּל הָאֲנָשִׁים בָּרְחוֹב צוֹעֲדִים לְפִי הַקֶּצֶב שֶׁלּוֹ, בִּרְכֵּיהֶם מוּרָמוֹת אֶל עַל וְצַעֲדֵיהֶם מַכִּים בְּאַסְפַלְט. זְרוֹעוֹתֵיהֶם נָעוֹת בָּאֲוִויר לְפִי הַמּוּזִיקָה, קֶצֶב הַשִּׁיר מוֹבִיל אוֹתָם קָדִימָה.
חָאנָה מְדַבֶּרֶת בְּטֵלֵפוֹן עִם בַּת דּוֹדָה שֶׁלָּהּ, נִיסְרִין, שֶׁמִּתְגּוֹרֶרֶת בְּנוּסֵירָאת. יֵשׁ לָהּ הַיּוֹם יוֹם הוּלֶּדֶת. שִׂיחָה אֲרוּכָּה, כָּרָגִיל.
קוֹרְאִים כָּעֵת לִתְפִילּוֹת יוֹם שִׁישִּׁי. אַבָּא שֶׁל אִשְׁתִּי לֹא הוֹלֵךְ לַמִּסְגָּד הַיּוֹם. זֶה אֶחָד מִיְּמֵי שִׁישִּׁי הַנְּדִירִים שֶׁבָּהֶם הוּא לֹא מִשְׁתַּתֵּף בִּתְפִילָּה. כְּבָר שְׁלוֹשָׁה יָמִים שֶׁיֵּשׁ לוֹ הִתְכַּוְּוצוּיוֹת בַּבֶּטֶן. הוּא תּוֹמֵךְ בַּתֵּיאוֹרְיָה שֶׁהַסִּיבָּה לְכָךְ הִיא הַזַּרְחָן הַיִּשְׂרְאֵלִי, שֶׁכּוֹחוֹת הַצָּבָא הַיִּשְׂרְאֵלִים הֵטִילוּ פְּצָצוֹת זַרְחָן לָבָן בַּלַּיְלָה. בַּשָּׁבוּעוֹת הָאַחֲרוֹנִים שָׁמַעְתִּי עַל לֹא מְעַט אֲנָשִׁים שֶׁסּוֹבְלִים מִכְּאֵבֵי בֶּטֶן וּמִכְּאֵבֵי גָּרוֹן – כְּמוֹ שֶׁהָיוּ לִי לִפְנֵי שָׁבוּעַ. אַבָּא שֶׁל אִשְׁתִּי אוֹמֵר לִי שֶׁיֵּשׁ לוֹ גַּם כְּאֵב גָּרוֹן, וְהוּא דִּיבֵּר עַל זֶה עִם הָרוֹפֵא שֶׁלּוֹ. הָרוֹפֵא אָמַר שֶׁזֶּה בֶּטַח זִיהוּם, אֲבָל הוּא לֹא יוֹדֵעַ לָמָּה כּוּלָּם נִדְבָּקִים בּוֹ בְּאוֹתוֹ הַזְּמַן. אָז אַבָּא שֶׁל אִשְׁתִּי יַחֲמִיץ אֶת הַתְּפִילּוֹת הַיּוֹם. הוּא לֹא יָכוֹל לָלֶכֶת לַמִּסְגָּד לְבַד. זֶה יְצַעֵר אוֹתוֹ, אֲנִי יוֹדֵעַ. הַשִּׂיחַ' שֶׁל יוֹם שִׁישִּׁי תָּמִיד מָלֵא כַּעַס וּמַבְטִיחַ לַאֲנָשִׁים שֶׁבְּגַן עֵדֶן יְקַבְּלוּ אֶת גְּמוּלָם, וְשֶׁמַּמְתִּינִים לָהֶם חַיֵּי נֶצַח, אֲבָל אֲנָשִׁים רוֹצִים לִשְׁמוֹעַ עַל הָעוֹלָם הַזֶּה, עַכְשָׁיו, שֶׁעוֹד קְצָת חַיִּים מְצַפִּים לָהֶם כָּאן עַל פְּנֵי כַּדּוּר הָאָרֶץ, שֶׁהֵם יִשְׂרְדוּ.
אַחֵר הַצָּהֳרַיִים מְדַוְּוחִים עַל מִתְקָפוֹת נוֹסָפוֹת בְּכָל רַחֲבֵי הָרְצוּעָה. הַהֲבָנָה שֶׁ"הַמִּלְחָמָה שׁוּב כָּאן" תּוֹפֶסֶת אוֹתָנוּ לֹא מוּכָנִים. אֲנַחְנוּ מוּדָעִים לְכָךְ שֶׁאֵיזֶה חֵלֶק מְטוּפָּשׁ בַּמּוֹחַ שֶׁלָּנוּ עֲדַיִין מְיַיחֵל בְּכָל מְאוֹדוֹ לְהַפְסָקַת אֵשׁ, אֲפִילּוּ עַכְשָׁיו.
לְפֶתַע נִשְׁמַע פִּיצּוּץ אַדִּיר. קָרוֹב לְכָאן. נִדְמֶה שֶׁכָּל גַ'בַּאלְיַה מִיטַּלְטֶלֶת מִצַּד לְצַד. כּוּלָּם מְפַחֲדִים. אֲנַחְנוּ חוֹשְׁבִים שֶׁאוּלַי מְדוּבָּר בְּאֶחָד הַבִּנְיָינִים הַסְּמוּכִים. אֲנִי נִיגַּשׁ לַחַלּוֹן. חָאנָה נִיגֶּשֶׁת לְחַלּוֹן אַחֵר בַּצַּד הַשֵּׁנִי שֶׁל הַדִּירָה, וְהַיְּלָדִים מִתְפַּזְּרִים בֵּינֵינוּ, מְנַסִּים אֶת כָּל הַחַלּוֹנוֹת, לִבְדּוֹק אִם יוּכְלוּ לְזַהוֹת אֶת הַבַּיִת שֶׁנִּפְגַּע. הַבֵּן שֶׁלִּי נָעִים צוֹעֵק וּמַצְבִּיעַ לְעֵבֶר עָשָׁן שֶׁמִּיתַּמֵּר מֵעַל אֶחָד הַגַּגּוֹת מִדָּרוֹם. נִרְאֶה שֶׁעֲנָנָה סְמִיכָה מִתְפַּשֶּׁטֶת מִשָּׁם מֵעַל לְכָל הַמַּחֲנֶה. אֲנַחְנוּ סוֹגְרִים אֶת הַחַלּוֹן וּמִתְרַחֲקִים מִמֶּנּוּ, מַבִּיטִים כֵּיצַד הִיא חוֹלֶפֶת בִּדְמָמָה מַמָּשׁ עַל פָּנָיו, וּמַמְשִׁיכָה הָלְאָה בָּרְחוֹב. צְפִירוֹת אַמְבּוּלַנְס מְמַלְּאוֹת אֶת הַמַּחֲנֶה בְּדִיּוּק כְּשֶׁהֶעָשָׁן הַלָּבָן מַגִּיעַ אֶל קְצֵה הָרְחוֹב. הֶעָשָׁן וְהַצְּלִיל מִתְחָרִים זֶה בַּזֶּה עַל הָאֲוִויר.
אַחֵר כָּךְ אֲנַחְנוּ שׁוֹמְעִים שֶׁזֶּה הָיָה הַבַּיִת שֶׁל מִשְׁפַּחַת סוּלֵימָאן, לְיַד מוֹעֲדוֹן הַסְּפּוֹרְט שֶׁל גַ'בַּאלְיַה, שֶׁהָאָף-16 הֶחְלִיט לְחַסְּלוֹ. רַבִּים נִפְצְעוּ.
מִקְצַב הַמִּלְחָמָה וְהַפְסָקַת הָאֵשׁ מַכְתִּיב אֶת חַיֵּינוּ: מִלְחָמָה, הַפְסָקַת אֵשׁ, כְּמוֹ רִיקּוּד, עָלֶיךָ לִלְמוֹד אֶת הַצְּעָדִים. הַמִּלְחָמָה מַחֲלִיטָה עֲבוּרֵנוּ מָתַי לָלֶכֶת לִישׁוֹן וּמָתַי לָקוּם מֵהַשֵּׁינָה. הִיא מְלַמֶּדֶת אוֹתָנוּ לִהְיוֹת עֲסוּקִים לַחֲלוּטִין בְּכָל פְּרָט וּפְרָט בְּחַיֵּי הַיּוֹמְיוֹם. הִיא הוֹפֶכֶת אֶת הַחַשְׁמַל לְדַבֵּר הֶחָשׁוּב בְּיוֹתֵר בָּעוֹלָם, וְאָז מַכְרִיחָה אוֹתְךָ לִשְׁכּוֹחַ שֶׁאֵי פַּעַם הָיָה דָּבָר כָּזֶה – חַשְׁמַל. מַצַּב הָרוּחַ שֶׁלְּךָ תָּלוּי בַּמִּלְחָמָה, וְאָז לְפֶתַע, הוּא תָּלוּי בְּהַפְסָקַת הָאֵשׁ. אִם יֵשׁ הֲפוּגָה בַּלְּחִימָה, אִתָּהּ בָּרָקִיעַ הַשְּׁבִיעִי. אַתָּה רוֹצֶה לְאַרְגֵּן מִסִּיבָּה. וְאָז אַתָּה שׁוֹמֵעַ עַל מוֹתָם שֶׁל אֲחֵרִים. וָשׁוּב אַתָּה מְיוֹאָשׁ. אַתָּה נִזְכָּר שֶׁדְּרוּשָׁה רַק עוֹד מִתְקָפָה אַחַת, עוֹד הֲפָרָה אַחַת שֶׁל הַפְסָקַת הָאֵשׁ, עוֹד טִיל אֶחָד שֶׁיִּיפּוֹל מֵהַשָּׁמַיִם, יִתְכַּוְונֵן לַמַּטָּרָה, יִיָּרֶה אֶת הַתַּחְמוֹשֶׁת שֶׁלּוֹ וְיִמְצָא אוֹתְךָ. אַתָּה מַתְחִיל לְדַמְיֵין שֶׁכָּל קִיּוּמְךָ הוּא מֵעֵין רֵיק, מַשֶּׁהוּ שֶׁאֵינוֹ מֵכִיל דָּבָר וְאָז נֶעֱלַם בַּהִזְדַּמְּנוּת הָרִאשׁוֹנָה.
אֲנִי רוֹאֶה חֲרָדָה עַל פְּנֵי כָּל הַיְּלָדִים. הֵם לֹא מְבִינִים אֶת הַמִּקְצָב הַזֶּה, שֶׁל מִלְחָמָה וְהַפְסָקַת אֵשׁ, מִלְחָמָה וְהַפְסָקַת אֵשׁ. הֵם לֹא יְכוֹלִים לְעַבֵּד אֶת הַהִיגָּיוֹן שֶׁבְּזֶה אוֹ לְהָבִין אֶת הַנִּימּוּקִים שֶׁמֵּאֲחוֹרֵי הַהַחְלָטוֹת. הֵם חָשְׁבוּ שֶׁהַמִּלְחָמָה נִגְמְרָה. אֵיךְ מַשֶּׁהוּ שֶׁנִּגְמַר יָכוֹל לְהַתְחִיל שׁוּב? אֵיךְ מַשֶּׁהוּ יָכוֹל לְהִתְהַפֵּךְ מִן הַקָּצֶה אֶל הַקָּצֶה בְּתוֹךְ שָׁעָה אַחַת?
"בָּרוּר שֶׁאֲנַחְנוּ לֹא הוֹלְכִים לָמוּת!" אוֹמֵר מוּסְטָפָה, הַבֵּן שֶׁלִּי, לְפֶתַע פִּתְאוֹם. אֲנִי לֹא בָּטוּחַ אִם הוּא שׁוֹאֵל אוֹתִי שְׁאֵלָה אוֹ מִתְעַקֵּשׁ עַל עוּבְדָּה שֶׁהוּא בָּטוּחַ בָּהּ לַחֲלוּטִין. אַף אֶחָד לֹא מֵבִין. אֲנַחְנוּ רַק מַבִּיטִים זֶה בָּזֶה מִדֵּי פַּעַם, כְּשֶׁהַפְצָצוֹת נוֹפְלוֹת, כְּדֵי לִשְׁאוֹל אֶת הַשְּׁאֵלָה הַבְּרוּרָה מֵאֵלֶיהָ: "שָׁמַעְתָּ אֶת זֶה?"
נִדְמֶה שֶׁכָּל הַמַּחֲנֶה הֶחֱלִיט לִחְיוֹת עִם הַמִּלְחָמָה הַזֹּאת, לְהִסְתַּגֵּל אֵלֶיהָ, לְהַמְשִׁיךְ הָלְאָה לַמְרוֹת אַכְזָרִיּוּתָהּ. כְּשֶׁאֲנִי יוֹצֵא לְבַסּוֹף מֵהַבַּיִת הָעֶרֶב, בְּעֵרֶךְ בְּשֶׁבַע, הָרְחוֹבוֹת מְלֵאִים אֲנָשִׁים. הַחֲנוּיוֹת עֲדַיִין פְּתוּחוֹת. סוֹחֲרִים בַּשּׁוּק מוּכָּרִים עֲנָבִים וּתְאֵנִים, מַצִּיגִים אֶת מַרְכּוּלְתָּם בְּכָל פִּינָּה בַּשּׁוּק. אֲנִי תּוֹהֶה אִם יֵשׁ אֵיזוֹ הַפְסָקַת אֵשׁ שֶׁאֲנִי לֹא מוּדָע לָהּ. "אוּלַי הִגִּיעוּ לְאֵיזֶה הֶסְכֵּם בְּקָהִיר בַּשָּׁעָה הָאַחֲרוֹנָה?" אֲנִי שׁוֹאֵל מוּכָּר בְּדוּכָן. הוּא מְפָרֵשׁ אֶת הַשְּׁאֵלָה שֶׁלִּי בְּתוֹר סִימָן לְכָךְ שֶׁאֲנִי יוֹדֵעַ מַשֶּׁהוּ שֶׁהוּא לֹא יוֹדֵעַ, וּמַתְחִיל לְחַיֵּיךְ בְּהִתְרַגְּשׁוּת. לִפְנֵי שֶׁאֲנִי מַסְפִּיק לְהַבְהִיר לוֹ לָמָּה הִתְכַּוַּונְתִּי, נִשְׁמַע פִּיצוּץ קוֹלָנִי מִמִּזְרַח הַמַּחֲנֶה.
אֲנִי מְחַיֵּיךְ וְאוֹמֵר, "מָה זֶה מְשַׁנֶּה?"



12 מִבְּנֵי מִשְׁפַּחַת וּדְחַאן נֶהֶרְגוּ בַּמִּלְחָמָה. חֶלְקָם נֶהֶרְגוּ בְּבֵיתָם בְּבֵית חָאנוּן, וְחֶלְקָם בְּמַחֲנֵה הַפְּלִיטִים גַ'בַּאלְיַה. 

https://www.shortstoryproject.com/he/story/%d7%90%d7%a8%d7%95%d7%97%d7%94-%d7%a2%d7%9d-%d7%9e%d7%9c%d7%98-%d7%a8%d7%a9%d7%9e%d7%99%d7%9d-%d7%9e%d7%a2%d7%99%d7%a8-%d7%aa%d7%97%d7%aa-%d7%90%d7%a9/
#חַיָּילִים#יִשְׂרְאֵלִי-פָלַסְטִינִי#מִלְחָמָה#עַזָּה#פּוֹלִיטִי#צַהַ"ל#רֵיאָלִיזְם