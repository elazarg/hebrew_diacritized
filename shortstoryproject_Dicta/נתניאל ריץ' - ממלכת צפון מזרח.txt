תָּמִיד הֶאֱמִין שֶׁחַיֵּי הַנֶּצַח שֶׁלּוֹ יִתְקַיְּימוּ בִּדְמוּתוֹ שֶׁל טִיל אִירוֹגֵ'ט. הַטִּיל, שֶׁהִתְפָּרֵק מִן הַמְּשַׁגֵּר בִּשְׁנֵי שְׁלַבִּים וּפָעַל עַל דֶּלֶק מוּצָק, נִיצָּב בִּזְמַנּוֹ בְּרֹאשׁ רְשִׁימַת הַהֶישֵּׂגִים שֶׁל הַטֶּכְנוֹלוֹגְיָה הָאֱנוֹשִׁית – הַמַּנְגָּנוֹן הָרִאשׁוֹן שֶׁאֶפְשָׁר אִיסּוּף מֵידָע בַּשְּׁכָבוֹת הָעֶלְיוֹנוֹת שֶׁל הָאַטְמוֹסְפֵירָה. הָיוּ לוֹ הֶישֵּׂגִים אֲחֵרִים רְאוּיִים לְצִיּוֹן – כְּהוּנָּתוֹ הַמְּמוּשֶּׁכֶת בְּתַפְקִיד יוֹשֵׁב רֹאשׁ "אֵירוֹבִּי אִינְטֶרְנַשְׁיוֹנָל", לְדוּגְמָה – אֲבָל דַּי הָיָה בָּאִירוֹגֵ'ט לְהַעֲנִיק לוֹ מָקוֹם שֶׁל כָּבוֹד בִּמְדוֹרֵי הַהֶסְפֵּדִים שֶׁל הָעִיתּוֹנוּת הָאַרְצִית. זוֹ הָיְתָה מַחְשָׁבָה מְנַחֶמֶת, אַף שֶׁפַּעַם קִיוּוֹה לְיוֹתֵר. הוּא זָכַר שֶׁבְּנַעֲרוּתוֹ חָלַם עַל מִפְגָּשִׁים עִם חַיְיזָרִים, חָקַר עוֹלָמוֹת חֲדָשִׁים, מוֹשָׁבוֹת עַל הַמַּאְדִּים תַּחַת כִּיפּוֹת פֶּלֶא עֲשׂוּיוֹת זְכוּכִית, חֲלָלִיּוֹת חֲרִישִׁיּוֹת שֶׁיִּצְלְלוּ דֶּרֶךְ מַכְתְּשִׁים כְּתוּמִּים. לְרוֹעַ הַמַּזָּל הוּא נוֹלַד מוּקְדָּם מִדַּי לְכָל זֶה, כָּךְ שֶׁבַּחֲלוֹף הָעֲשׂוֹרִים הָרִאשׁוֹנִים לִפְרִישָׁתוֹ, בָּלַע אֶת הַיּוֹגוּרְט שֶׁלּוֹ מִדֵּי בּוֹקֶר וְהִרְכִּיב אֶת דִּגְמֵי הַמְּטוֹסִים שֶׁלּוֹ אַחֵר הַצָּהֳרַיִים, וְעוֹדֵד אֶת עַצְמוֹ בְּמַחֲשָׁבָה עַל הַטּוּר הַבִּלְתִּי נִמְנָע בָּעִיתּוֹנוּת, שֶׁיּוֹם אֶחָד יוּקְדַּשׁ לְזִכְרוֹ. מִתַּחַת לַכּוֹתֶרֶת (סוֹל וַיְינְגֶּרְטֶן, מְהַנְדֵּס וְחוֹזֶה עִידַּן הֶחָלָל) תּוֹפִיעַ תְּמוּנַת דְּיוֹקָן שֶׁלּוֹ, וּלְצִדָּהּ תַּצְלוּם תַּדְמִית שֶׁל הָאִירוֹגֵ'ט, אוֹתוֹ עַמּוּד צָנוּם שֶׁל אֵנֶרְגִּיַּית תְּנוּעָה, מַתְּנָתוֹ לָאֱנוֹשׁוּת.
הַפַּעַם הָרִאשׁוֹנָה שֶׁבָּהּ הֵחֵל סוֹל לִתְהוֹת שֶׁמָּא לֹא יִיזָּכֵר בִּזְכוּת הָאִירוֹגֵ'ט הָיְתָה בִּמְסִיבַּת הַיּוֹבֵל הַשֵּׁנִי לְחַיָּיו, כְּשֶׁגּוּפַת אַחְיָינוֹ, ג'וֹזֶף, נִמְצְאָה בַּחֲדַר הָאַמְבַּטְיָה. מוֹתוֹ שֶׁל ג'וֹזֶף לֹא הָיָה מַפְתִּיעַ כְּשֶׁלְּעַצְמוֹ; בְּגִיל שִׁבְעִים וְאַרְבַּע הוּא הָיָה חַלָּשׁ בְּאוֹפֶן מַטְרִיד, סָמוּק וְשֶׁמֶן, וְסֵבֶל מִשֶּׁגָּרוֹן מִתְקַדֵּם שֶׁאִילֵּץ אוֹתוֹ לִנְעוֹל מַגָּף פְּלַסְטִיק עָצוּם עַל רַגְלוֹ הַשְּׂמָאלִית. לֹא, הָיוּ אֵלֶּה הָאֵירוּעִים שֶׁהִתְרַחֲשׁוּ מִיָּד לְאַחַר גִּילּוּי הַגּוּפָה, שֶׁאִילְּצוּ אֶת סוֹל לְהַטִּיל סָפֵק בַּהֲנָחוֹת הַבְּסִיסִיּוֹת בְּיוֹתֵר שֶׁהִנִּיחַ בְּיַחַס לַגּוֹרָל שֶׁלּוֹ.
עַד אָז הָיָה זֶה עֶרֶב חֲגִיגִי וְשָׂמֵחַ, וְלֹא רַק מִפְּנֵי שֶׁגּ'וֹזֶף הַקּוֹלָנִי וְהַשָּׁתוּי לֹא נִרְאֶה בְּשׁוּם מָקוֹם. בַּמִּדְשָׁאָה הָאֲחוֹרִית שֶׁל בֵּיתוֹ שֶׁל סוֹל בְּוֶורְמוֹנְט, יָשְׁבוּ סְבִיב שִׁבְעָה שׁוּלְחָנוֹת עֲגוּלִּים שְׂכוּרִים בְּנוֹ וּבִתּוֹ, יַלְדֵיהֶם, שְׁלוֹשָׁה עָשָׂר נִינִים, וַאֲפִילּוּ סוֹל שַׁפִּירוֹ הַקָּטָן, הַחִימֵּשׁ שֶׁלּוֹ, בֶּן הַשְּׁנָתַיִים. לְמַרְאֵה כָּל צֶאֱצָאָיו חָשׁ סוֹל כְּאִילּוּ הוּא רוּחַ רְפָאִים הַמַּבִּיטָה בָּהֶם מִן הַקֶּבֶר. הָיוּ הָרָמוֹת כּוֹסִית וּצְחוֹק מְנוּמָּס, וּלְבַסּוֹף עָלָה סוֹל עַל הַבָּמָה. הוּא תָּמַךְ בְּעַצְמוֹ וְאָחַז בְּצִדֵּי הַדּוּכָן בְּחוֹזְקָה, וְעוֹצְמַת הַלְּפִיתָה שֶׁלּוֹ הֵנִיעָה אֶת אֶחָד מִנְּכָדָיו לְמַהֵר לְצִדּוֹ וּלְהַצִּיעַ לוֹ תְּמִיכָה. אֲבָל סוֹל לֹא אִיבֵּד יַצִּיבוּת. הוּא הָיָה מְאוֹד נִרְגָּשׁ.
בְּאוֹתוֹ רֶגַע נִזְכַּר בַּחֲגִיגוֹת הַמֵּאָה שֶׁל סַבְתָּא-רַבְּתָא שֶׁלּוֹ עַצְמוֹ. אַף שֶׁהָיָה אָז רַק בֶּן שְׁמוֹנָה – פָּחוֹת מֵחוֹדֶשׁ לִפְנֵי שֶׁעָזַב אֶת וִינָה לְתָמִיד– הָיָה הַזִּיכָּרוֹן חַי בְּרֹאשׁוֹ יוֹתֵר מִכָּל הַפַּרְצוּפִים הַסַּבְלָנִיִּים שֶׁהִפְנָה כְּלַפָּיו הַקָּהָל, שֶׁיָּשַׁב עַל הַדֶּשֶׁא שֶׁלּוֹ בְּכִיסְאוֹת פְּלַסְטִיק מִתְקַפְּלִים. הוּא רָאָה אֶת קוּרֵי הָעַכָּבִישׁ מִשְׁתַּלְשְׁלִים מֵאַדָּן חַלּוֹן הָעֵץ הַגָּבוֹהַּ, הַמְּצוּפֶּה בָּלָק, בַּסָּלוֹן שֶׁל גּוּמִי, הַנֵּרוֹת הָאֲרוּכִּים שֶׁהוּצְּבוּ בְּמִרְווֹחִים בִּלְתִּי קְבוּעִים לְאוֹרֶךְ שׁוּלְחַן הַמִּשְׁתֶּה, מְטַפְטְפִים לִבְרִיכוֹת וְרַדְרַדּוֹת שֶׁל שַׁעֲווֹה, וְיוֹתֵר מִכָּל זָכָר בְּרוֹב חִיּוּנִיּוֹת אֶת גּוּמִי עַצְמָהּ, פָּנֶיהָ הַחַיְיכָנִיּוֹת, הַמְּחוֹרָצוֹת, נְעוּצוֹת כְּמוֹ רֹאשׁ בּוּבַּת פַּרְווֹה מֵעַל גּוּפָהּ שֶׁהִתְאַיֵּיד. בְּגִיל מֵאָה הָיְתָה חֵירֶשֶׁת וְחַסְרַת יְכוֹלֶת תְּנוּעָה, וּבַכּוֹשֶׁר יָרוּד בְּהַרְבֵּה מִשֶּׁל סוֹל כַּיּוֹם. אֲבָל בְּאוֹתוֹ לַיְלָה רָחוֹק, תִּשְׁעִים וּשְׁתַּיִים שָׁנִים קוֹדֶם לָכֵן, כַּאֲשֶׁר הוֹבִילָה יָדָהּ הַמְּשַׁקְשֶׁקֶת כּוֹסִיּוֹת זְעִירוֹת שֶׁל סְלִיבּוֹבִיץ' אֶל פִּיהָ הֶעָקוֹם הַקָּטָן, יָדַע סוֹל שֶׁהִיא מְאוּשֶּׁרֶת.
סוֹל עָמַד עַל הַדּוּכָן וְסִיפֵּר עַל הַמְּסִיבָּה שֶׁל גּוּמִי, צָחַק עַל הַזִּכְרוֹנוֹת. אֲבָל כְּשֶׁיָּרַד מֵהַבָּמָה לְקוֹל מְחִיאוֹת כַּפַּיִים נְדִיבוֹת, עָלְתָה בְּדַעְתּוֹ מַחְשָׁבָה עוֹכֶרֶת שַׁלְווֹה: כָּל מִי שֶׁהָיָה בְּבֵיתָהּ שֶׁל גּוּמִי בְּאוֹתוֹ הַיּוֹם – גּוּמִי עַצְמָהּ, הַדּוֹדִים וְהַדּוֹדוֹת שֶׁל סוֹל, וַאֲפִילּוּ בְּנֵי הַדּוֹדִים הַקְּטַנִּים שֶׁלּוֹ, הוֹרָיו, אֲחוֹתוֹ הָאוּמְלָלָה – כּוּלָּם הָיוּ מֵתִים.
מִי הֵם אֵפוֹא כָּל הָאֲנָשִׁים הַמּוֹחֲאִים הָאֵלֶּה?הָאֲנָשִׁים הָאֵלֶּה, שֶׁטּוֹעֲנִים שֶׁהֵם הַמִּשְׁפָּחָה שֶׁלִּי?
וְאָז עָלְתָה צְווֹחָה מִתּוֹךְ הַבַּיִת וְאִשְׁתּוֹ שֶׁל ג'וֹזֶף וּבִתּוֹ פָּרְצוּ בִּיבָבוֹת.
סוֹל הִצְטַעֵר כְּמוֹ כּוּלָּם עַל מוֹתוֹ שֶׁל הָאַחְיָין הָאָהוּב עָלָיו. זֶה הָיָה מַחֲזֶה נִתְעָב, גּוּפוֹ הַהֲרָרִי מְעוּוָּת עַל הַשָּׁטִיחַ. אֲבָל מָה שֶׁהִטְרִיד אוֹתוֹ יוֹתֵר מִכָּל –  מָה שֶׁנִּשְׁאַר אִיתּוֹ בַּיָּמִים, בַּשָּׁנִים, בָּעֲשׂוֹרִים הַבָּאִים – הָיָה הַמַּבָּט שֶׁהִפְנוּ אֵלָיו הָאוֹרְחִים שֶׁלּוֹ אַחֲרֵי שֶׁהָאַמְבּוּלַנְס פִּינָּה אֶת הַגּוּפָה.
"אַתָּה בְּסֵדֶר, סַבָּא?" שָׁאֲלָה אִישָּׁה צְעִירָה אַחַת שֶׁהוּא לֹא הִצְלִיחַ לְזַהוֹת. סוֹל הִתְחִיל לַעֲנוֹת אֲבָל עָצַר בְּעַצְמוֹ בְּשֶׁל דְּבַר מָה קַר וְחַשְׁדָנִי שֶׁהִבְזִיק בְּמַבָּטָהּ. אַרְט הַזָּקֵן וּבִתְאֵנֵי מוֹסְבֶּרְגָּר הִבִּיטוּ בּוֹ בְּאוֹתוֹ מַבָּט, וְגַם אַחְיָינִיתוֹ גָ'נֵט וּבַעֲלָהּ שֶׁל גָ'נֵט. הוּא חָשׁ בְּמַשֶּׁהוּ לֹא נָעִים גַּם בָּאוֹפֶן שֶׁבּוֹ הִתְנַהֲגוּ אֵלָיו יְלָדָיו: שְׁנֵיהֶם סֵירְבוּ לִיצוֹר אִיתּוֹ קֶשֶׁר עַיִן, וְאַלּוֹן אֲפִילּוּ חָמַק מֵחִיבּוּקוֹ, כְּאִילּוּ הָיָה סוֹל אַחְרַאי אֵיכְשֶׁהוּ לְדוֹם הַלֵּב שֶׁל ג'וֹזֶף!
כְּשֶׁהַהוֹרִים שֶׁלְּךָ עֲדַיִין חַיִּים, הֵם נִיצָּבִים בֵּינְךָ וּבֵין הַמָּוֶות. כְּשֶׁהֵם מֵתִים, אַתָּה הַבָּא בְּתוֹר. הָאֲנָשִׁים הָאֵלֶּה, בַּמִּקְטוֹרְנִים הַלְּבָנִים שֶׁלָּהֶם וּבְשִׂמְלוֹת הַקַּיִץ נָעֲצוּ בְּסוֹל מַבָּטִים כְּאִילּוּ עָשָׂה עִסְקָה עִם הַשָּׂטָן; כְּאִילּוּ דִּילֵּג עַל תּוֹרוֹ, וְאֵלֶּה שֶׁאַחֲרָיו יִצְטָרְכוּ עַכְשָׁיו לָלֶכֶת בִּמְקוֹמוֹ. סוֹל הֵפֵר אֵיזֶה חוֹק בִּלְתִּי כָּתוּב. הוּא  אָכַל יוֹתֵר מִדַּי חַיִּים, בְּגַרְגְּרָנוּת. מֵאֵיפֹה הִגִּיעָה הַתּוֹסֶפֶת שֶׁלּוֹ? דּוֹמֶה שֶׁהֶאֱמִינוּ שֶׁהוּא מֵזִין אֶת הַחַיִּים שֶׁלּוֹ עַל חֶשְׁבּוֹן גּוּפָם.
בַּשָּׁנִים הַבָּאוֹת – 101, 102, 103, 104, 105 – נִפְטְרוּ שְׁנֵי יְלָדָיו שֶׁל סוֹל וּנְכָדָיו נָפוֹצוּ לְכָל עֵבֶר. הָיוּ פָּחוֹת שִׂיחוֹת טֵלֵפוֹן. הַמְּבַקְּרִים הַתְּכוּפִים בְּיוֹתֵר שֶׁלּוֹ הָיוּ שְׁתֵּי נְצִיגוּת שֶׁל קְבוּצַת הַמֶּחְקָר הַגֵּרוֹנְטוֹלוֹגִית, שְׁתֵּי נָשִׁים בִּשְׁנוֹת הַחֲמִישִּׁים לְחַיֵּיהֶן – אוֹ שִׁישִּׁים, אוּלַי אֲפִילּוּ תְּחִילַּת הַשִּׁבְעִים, סוֹל כְּבָר הִתְקַשָּׁה לְהַבְחִין. אִישָּׁה אַחַת הָיְתָה שַׁתְקָנִית, רוֹשֶׁמֶת הֶעָרוֹת כְּפִיָּיתִית, עִם צְמִידִים גְּדוֹלִים וּמְצַלְצְלִים שֶׁל גְּבִירָה הַבַּסְבּוֹרְגִּית. הָאַחֶרֶת הִרְכִּיבָה מִשְׁקָפַיִים גְּדוֹלוֹת מְמַדִּים וְהָיְתָה גְּבוֹהָה בְּאוֹפֶן חָרִיג – לֹא סִימָן טוֹב לַאֲרִיכוּת יָמִים, הֶאֱמִין סוֹל מֵאָז וּמֵעוֹלָם, הַמֶּרְחָק הַמְּיוּתָּר בֵּין הַמּוֹחַ וְהַלֵּב שֶׁלָּהּ מְבַזְבֵּז אֵנֶרְגִּיּוֹת חִיּוּנִיּוֹת. גּוֹבְהוֹ שֶׁל סוֹל עַצְמוֹ הָיָה רַק מֶטֶר וְשִׁישִּׁים וַחֲמִישָּׁה סֶנְטִימֶטְרִים.
הֵן בִּיקְּרוּ בְּבֵיתוֹ בְּהֶיְיסְטִינְגְּס כָּל שִׁישָּׁה חוֹדָשִׁים, עִם לוּחוֹת הַכְּתִיבָה שֶׁלָּהֶן וְהַשְּׁאֵלוֹנִים וְהַקּוֹלוֹת הַמְּהוּסִּים. הֵן הֵבִיאוּ לוֹ מַגְנֵט לַמְּקָרֵר שֶׁהוּדְפַּס עָלָיו בִּכְתַב יַלְדוּתִי, "אֲנִי בֶּן מֵאָה וַאֲנִי מַרְגִּישׁ מֵאָה אָחוּז!" יַחֲסָן כְּלַפָּיו הָיָה סַפְקָנִי יוֹתֵר מֵאֲשֶׁר סַקְרָנִי. הֵן בָּחֲנוּ בִּקְפִידָה אֶת יָדָיו הַחֲזָקוֹת וְהַיַּצִּיבוֹת, אֶת עוֹרוֹ הַצַּח וְהַכֵּהֶה, אֶת יְצִיבָתוֹ הַזְּקוּפָה, אֶת קַלִּילוּת הַתְּנוּעָה שֶׁל כַּפּוֹת רַגְלָיו חֲסֵרוֹת הַמְּנוּחָה. הַגְּבוֹהָה שָׁאֲלָה אֶת הַשְּׁאֵלוֹת וְאִילּוּ הַקְּטַנָּה עָמְדָה מוּכָנָה וְהֶחֱזִיקָה בְּעֵט.
אֵיךְ אַתָּה מַסְבִּיר אֶת אֲרִיכוּת הַיָּמִים שֶׁלְּךָ? מָה אַתָּה נוֹהֵג לֶאֱכוֹל?מַהִי לְהַעֲרָכָתְךָ רָמַת הַלַּחַץ הַמְּמוּצַּעַת שֶׁלָּךְ, בַּדֵּירוּג מֵאַחַת עַד עֶשֶׂר? מָה אַתָּה רוֹצֶה מֵהַחַיִּים?
"אֲנִי רוֹצֶה לִרְאוֹת אֶת בְּנֵי הָאָדָם חוֹקְרִים כּוֹכְבֵי לֶכֶת חֲדָשִׁים," אָמַר סוֹל.
הָאִישָּׁה הָעַכְבָּרִית רָשְׁמָה בִּבְלוֹק הַכְּתִיבָה שֶׁלָּהּ, מְהַנְהֶנֶת בְּמֵרְץ.
"וְאֵיזוֹ עֵצָה אַתָּה יָכוֹל לְהַעֲנִיק לַאֲנָשִׁים שֶׁרוֹצִים לִחְיוֹת חַיִּים אֲרוּכִּים?"
"אֲנִי לֹא יוֹדֵעַ," אָמַר סוֹל. "תַּמְשִׁיכוּ לִנְשׁוֹם, כַּנִּרְאֶה."
הֵן חַיְּיכוּ אֵלָיו חִיּוּכִים סַבְלָנִיִּים וְחִיכּוּ שֶׁיַּמְשִׁיךְ, אֲבָל לֹא הָיָה לוֹ מָה לְהוֹסִיף. הַשְּׁתִיקָה הָפְכָה בִּמְהִירוּת לְאִי נוֹחוּת.
"קְרָאתֶן פַּעַם עַל הָאִירוֹגֵ'ט?" הוּא שָׁאַל לְבַסּוֹף. "זֶה הָיָה הַמַּנְגָּנוֹן הָרִאשׁוֹן לְאִיסּוּף מֵידָע מֵהַשְּׁכָבוֹת הַגְּבוֹהוֹת שֶׁל הָאַטְמוֹסְפֵירָה."
שְׁתֵּי הַנָּשִׁים הוֹדּוּ לוֹ עַל זְמַנּוֹ.
כְּשֶׁטָּרְחוּ הַנְּכָדִים שֶׁל סוֹל לְבַקֵּר, הִתְקַשּׁוּ הַיְּלָדִים שֶׁלָּהֶם לְעִתִּים קְרוֹבוֹת לְהָבִין מִי הוּא. הֵם נָעֲצוּ בּוֹ מַבָּטִים שֶׁנּוֹעֲצִים בַּפֶּסֶל וְהִשְׁתַּעַמְמוּ בִּמְהִירוּת. אַחֲרֵי זְמַן מָה הָיוּ מְשׁוֹטְטִים לָהֶם, מִשְׂחָקִים בְּדִגְמֵי הַמְּטוֹסִים שֶׁלּוֹ עַד שֶׁהַהוֹרִים הַלְּחוּצִים שֶׁלָּהֶם הָיוּ צוֹעֲקִים, תַּנִּיחַ אֶת זֶה בַּמָּקוֹם, אֵלֶּה לֹא צַעֲצוּעִים.
"אֲבָל הֵם כֵּן צַעֲצוּעִים," הָיָה סוֹל אוֹמֵר, מְעוֹדֵד אֶת הַיְּלָדִים. "אֵלֶּה הַצַּעֲצוּעִים שֶׁלִּי."
אָדָם אֶחָד דַּוְוקָא נִשְׁאַר: גֶ'יְיקוֹבּ וַיְינְגֶּרְטֶן, הַבֵּן הַבְּכוֹר שֶׁל אַלּוֹן. גֶ'יְיקוֹבּ עָבַר לָגוּר בַּחֲדַר הַיַּלְדוּת שֶׁל אַבָּא שָׁלֵו. הַמְּדִינָה סֵירְבָה לְחַדֵּשׁ אֶת רִישְׁיוֹן הַנְּהִיגָה שֶׁל סוֹל אַחֲרֵי יוֹם הוּלַּדְתּוֹ הַמֵּאָה, אָז הוּא נִזְקָק לְעֶזְרָה בִּקְנִיַּית מִצְרָכִים וּבְטִיפּוּל בְּבֵית, עַד שֶׁיּוּכַל לִמְצוֹא מִישֶׁהוּ מִקְצוֹעִי. גֶ'יְיקוֹבּ הִתְנַדֵּב לַעֲבוֹד בְּמֶשֶׁךְ חוֹדֶשׁ, אֲבָל הַנְּסִיבּוֹת הִתְאִימוּ לִשְׁנֵיהֶם, וְהוּא נִשְׁאַר.
גֶ'יְיקוֹבּ הָיָה יֶלֶד שָׁקֵט שֶׁהִתְרַחֵב לִכְדֵי מְבוּגָּר שְׁמַנְמַן, עָדִין, בַּעַל חוּשׁ הוּמוֹר יָבֵשׁ וְרִפְרוּף קָלִיל וְעַצְבָּנִי בַּזָּוִויּוֹת פִּיו הַדַּק. הוּא לֹא הִתְחַתֵּן מֵעוֹלָם, וְהָיָה עַכְשָׁיו בְּאֶמְצַע שְׁנוֹת הַחֲמִישִּׁים לְחַיָּיו. הוּא הִזְכִּיר בְּאַגָּבִיּוּת יְדִידוּת כָּלְשֶׁהִי, פַּעַם אוֹ פַּעֲמַיִים – סוֹל חָשַׁד שֶׁמְּדוּבָּר בְּיָדִיד מִמִּין זֵכֶר, אֲבָל לֹא חִיטֵּט.
גֶ'יְיקוֹבּ בִּיקֵּר אֶת סוֹל וְאֶסְתֵּר פַּעַם, הוּא הִתְאָרֵחַ אֶצְלָם בְּמֶשֶׁךְ סוֹף שָׁבוּעַ שָׁלֵם בַּבַּיִת הַיָּשָׁן בְּאוֹרַצְ'רָד דְּרַיְיב, כְּשֶׁעֲדַיִין הָיָה בְּבֵית-הַסֵּפֶר הַיְּסוֹדִי. הוּא בִּילָּה אֶת רוֹב הַיּוֹם בְּשִׁיטוּט בַּחוּרְשָׁה. כְּשֶׁיָּצְאָה אֶסְתֵּר לְהַשְׁקוֹת אֶת גִּינַּת הַתַּבְלִינִים שָׁמְעָה אוֹתוֹ מְדַבֵּר לְעַצְמוֹ. בְּאוֹתוֹ עֶרֶב, נִזְכַּר סוֹל, הִבִּיעָה סְפֵקוֹת לְגַבֵּי גַּבְרִיּוּתוֹ שֶׁל הַיֶּלֶד. "הוּא פָּשׁוּט נִרְאֶה לִי קְצָת מְרַחֵף," הִיא אָמְרָה לְסוֹל. "הוּא אַסְטְרוֹנָאוּט." סוֹל הֵגֵן עַל הַנֶּכֶד שֶׁלּוֹ, וְהִפְנָה אֶת תְּשׂוּמַת לִבָּהּ לְכָךְ שֶׁכִּמְהַנְדֵּס טִילִים גַּם הוּא בִּילָּה אֶת רוֹב יָמָיו בְּרִיחוּף אַסְטְרוֹנָאוּטִי. "אַתָּה יוֹדֵעַ לָמָּה אֲנִי מִתְכַּוֶּונֶת," אֶסְתֵּר אָמְרָה. וְסוֹל, אַף שֶׁלֹּא הוֹדָה בְּכָךְ בִּפְנֵי אִשְׁתּוֹ, הִסְכִּים. הַיֶּלֶד בֶּאֱמֶת הָיָה קְצָת מְרַחֵף.
גֶ'יְיקוֹבּ סַחַר בְּמַטְבְּעוֹת עֲבוּר בַּנְק בְּמַנְהֵטְן, וְהִצְלִיחַ בָּזֶה עַד כְּדֵי כָּךְ שֶׁהָיָה בִּיכוֹלְתּוֹ לִפְרוֹשׁ עֶשֶׂר שָׁנִים לִפְנֵי הַזְּמַן. הוּא הִמְשִׁיךְ לִסְחוֹר בְּעַצְמוֹ, אֲבָל רַק לְשֵׁם הַהֲנָאָה, הָיָה לוֹ יוֹתֵר כֶּסֶף מִשֶּׁיּוּכַל אֵי פַּעַם לְבַזְבֵּז. הוּא הָיָה לְבָבִי מְאוֹד בִּמְחִיצָּתוֹ שֶׁל סוֹל, אֲבָל חֲסַר מְנוּחָה בַּחֶבְרָה. כְּשֶׁבָּאוּ הָאֲחָיוֹת וּבְנֵי הַדּוֹדִים שֶׁלּוֹ לְבַקֵּר, מָצָא גֶ'יְיקוֹבּ כָּל מִינֵי תֵּירוּצִים לָצֵאת מֵהַבַּיִת.
"לֹא מוֹצֵא חֵן בְּעֵינֵי אֵיךְ שֶׁהֵם מִתְיַיחֲסִים אֵלֶיךָ," גֶ'יְיקוֹבּ אָמַר לוֹ.
"מָה זֹאת אוֹמֶרֶת?"
"לֹא שֶׁמֵּת לֵב שֶׁהֵם בָּאִים לְבַקֵּר אוֹתָנוּ רַק כְּשֶׁהֵם חוֹלִים? פֶּרֶד הָיָה כָּאן שָׁבוּעַ אַחֲרֵי שֶׁגִּילּוּ אֶצְלוֹ סַרְטַן הָעַרְמוֹנִית. הַבַּת שֶׁל ג'וֹזֶף הוֹפִיעָה אַחֲרֵי שֶׁגִּילְּתָה שֶׁהִיא יָרְשָׁה מִמֶּנּוּ אֶת הַשִּׁגָּרוֹן. אָנָאבֵּל הֵבִיאָה לְכָאן אֶת הַבֵּן שֶׁלָּהּ רַק אַחֲרֵי שֶׁאִישְׁפְּזוּ אוֹתוֹ עִם מַחֲלַת הַנְּשִׁיקָה."
"לְכוּלָּם יֵשׁ בְּעָיוֹת בְּרִיאוּת."
"לֹא לְכוּלָּם."
"בְּסוֹפוֹ שֶׁל דָּבָר לְכוּלָּם, אֲנִי חוֹשֵׁב."
"הֵם רַק רוֹצִים לְהַרְגִּיעַ אֶת עַצְמָם בְּמַחֲשָׁבָה שֶׁיֵּשׁ לָכֶם אוֹתָם גַּנִּים."
"אָז מָה? אֲנִי נֶהֱנֶה מֵחֶבְרָתָם."
"הֵם לֹא מְדַבְּרִים אִיתְּךָ. לֹא בֶּאֱמֶת. הֵם לֹא רוֹצִים לָדַעַת עַל הַהֶישֵּׂגִים שֶׁלְּךָ, לִשְׁמוֹעַ אֶת הַמַּחֲשָׁבוֹת שֶׁלָּךְ עַל הַחַיִּים. הֵם רַק רוֹצִים לָדַעַת עַד כַּמָּה הֵם מְקוֹרָבִים אֵלֶיךָ. בְּחַיֶּיךָ, הַבֵּן שֶׁל אֵלֶן רָצָה לָדַעַת מָה סוּג הַדָּם שֶׁלְּךָ. סוּג הַדָּם שֶׁלְּךָ! אַתָּה נִיסּוּי מַדָּעִי בִּשְׁבִילָם. זֶה דּוֹחֶה."
"אֲנִי לֹא חוֹשֵׁב שֶׁזֶּה הוֹגֵן," אָמַר סוֹל, אֲבָל הַקּוֹל שֶׁלּוֹ הָיָה שֶׁקֶט, כִּמְעַט בִּלְתִּי נִשְׁמָע, וְהַנֶּכֶד שֶׁלּוֹ לֹא הִמְשִׁיךְ לִלְחוֹץ בַּנּוֹשֵׂא.
גֶ'יְיקוֹבּ הָיָה הֲכִי מְאוּשָּׁר כְּשֶׁהָיוּ שְׁנֵיהֶם לְבַד בְּיַחַד. הוּא נִיקָּה אֶת הַבַּיִת, קָנָה מִצְרָכִים וּבִישֵּׁל, הוּא הִזְמִין דִּגְמֵי מְטוֹסִים חֲדָשִׁים – עֶשְׂרוֹת, יוֹתֵר מִשֶּׁסּוֹל חָשַׁב שֶׁיִּצְטָרֵךְ אֵי פַּעַם. הָאוֹסֶף שֶׁלּוֹ הִגִּיעַ לְגוֹדֶל מִפְלַצְתִּי, עָלָה עַל גְּדוֹתָיו. כְּלֵי הַטַּיִס הָיוּ עֲרוּכִים לְאוֹרְכָּם שֶׁל שְׁנֵי שׁוּלְחָנוֹת פִּינְג-פּוֹנְג בַּחֲנָיָיה הַמְּקוֹרֶה. גֶ'יְיקוֹבּ נֶאֱלַץ לַחֲנוֹת אֶת מְכוֹנִיתוֹ בִּשְׁבִיל הַגִּישָׁה, אֲבָל הוּא לֹא הִתְלוֹנֵן. הוּא אֲפִילּוּ הִתְעַקֵּשׁ לְאָבָק מִדֵּי שָׁבוּעַ אֶת הַדְּגָמִים שֶׁהוּשְׁלְמוּ.
רַק הָאִירוֹגֵ'ט קִיבֵּל מַעֲמָד מְיוּחָס. הוּא נִיצָּב עַל הַשִּׁידָּה שֶׁל סוֹל, מַמָּשׁ לְיַד הַשָּׁעוֹן הַמְּעוֹרֵר. זֶה הָיָה הַדָּבָר הָרִאשׁוֹן שֶׁרָאָה כְּשֶׁהִתְעוֹרֵר. בַּלֵּילוֹת נְטוּלֵי עָנָן הִשְׁתַּקֵּף אוֹר הַיָּרֵחַ מִן הַשִּׁלְדָּה וְהַזּוֹהַר שִׁימֵּשׁ כְּמֵעֵין מְנוֹרַת לַיְלָה.
אַף שֶׁלְּעוֹלָם לֹא הָיָה מְצַיֵּין דָּבָר כָּזֶה בְּאוֹזְנָיו שֶׁל גֶ'יְיקוֹבּ, הָאוֹר הַזֶּה הָיָה חָשׁוּב לוֹ. כְּשֶׁהָיָה אִישׁ צָעִיר, לִפְנֵי כָּל כָּךְ הַרְבֵּה שָׁנִים, אָמְרוּ לוֹ שֶׁכְּשֶׁמִּזְדַּקְּנִים מַפְסִיקִים לְפַחֵד מֵהַמָּוֶות. אַתָּה נַעֲשֶׂה אָדִישׁ כְּלַפָּיו. הַדְּבָרִים הַגְּדוֹלִים מַפְסִיקִים לְהָצִיק לְךָ וְאִילּוּ הַטְרָדוֹת הַקְּטַנּוֹת מִתְעַצְּמוֹת מֵעַל וּמֵעֵבֶר לְגוֹדְלָן. וּכְשֶׁאַתָּה מַגִּיעַ לְגִיל מוּפְלָג, כְּשֶׁעָבַרְתָּ מֵאָה שְׁנוֹת חַיִּים כְּמוֹ שֶׁעָבְרָה גּוּמִי, הַמּוּעָקָה הוֹפֶכֶת לְאַכְזָבָה וְלַיֵּיאוּשׁ. בְּסוֹפוֹ שֶׁל דָּבָר אַתָּה מְקַדֵּם אֶת פְּנֵי הַמָּוֶות בִּבְרָכָה. גֶ'יְיקוֹבּ הֶרְאָה לוֹ כַּתָּבָה בָּעִיתּוֹן עַל הָאִישָּׁה הַזְּקֵנָה בָּעוֹלָם, יַפָּנִית זְעִירָה (סוֹל הוּזְכַּר שָׁם בַּפִּסְקָה הָאַחֲרוֹנָה, לִקְרַאת סוֹף רְשִׁימַת הָאָמֵרִיקָנִים הַזְּקֵנִים בְּיוֹתֵר הַחַיִּים כַּיּוֹם). צִיטְּטוּ אוֹתָהּ אוֹמֶרֶת, "אֲנִי לֹא צְרִיכָה לִחְיוֹת עוֹד מֵאָה שָׁנִים. אֲנִי לֹא נֶהֱנֵית מִשּׁוּם דָּבָר מִלְּבַד אֲכִילָה וְשִׁינָּה."
הַתְּחוּשָׁה הַזּוֹ הָיְתָה זָרָה לוֹ. מֵאָה וְשֶׁבַע שָׁנִים שֶׁהוּא חַי, וּבְכָל פַּעַם שֶׁחָשַׁב עַל הַמָּוֶות, הִשְׁתַּלְּטָה עָלָיו חֲרָדָה לוֹהֶטֶת, חֲדֵרָה מִתַּחַת לַצַּוּוֹארוֹן חוּלְצָתוֹ וּלְתוֹךְ הַמּוֹחַ שֶׁלּוֹ – מַמָּשׁ כְּפִי שֶׁקָּרָה כְּשֶׁהָיָה בֶּן שִׁבְעִים, אַרְבָּעִים וְשֶׁבַע, עֶשְׂרִים וְשֶׁבַע, וַאֲפִילּוּ כְּשֶׁהָיָה בֶּן שֶׁבַע. הוּא זָכַר אֵיךְ לַיְלָה אֶחָד פָּרַץ הַחוּצָה מֵהַדִּירָה וְרָץ, יָחֵף וַחֲסַר נְשִׁימָה בְּמוֹרַד קַייְזֶרְשְׁטְרָאסָה, עַד שֶׁצִּינַּת רוּחַ הַסְּתָיו עַל פָּנָיו וְרִיצּוּף חַלּוּקֵי הָאֶבֶן הַקָּשָׁה תַּחַת כַּפּוֹת רַגְלָיו שִׁילְּחוּ אֶת הַחֲרָדָה חָזְרָה אֶל הַכְּלוּב שֶׁלָּהּ. עָבְרָה מֵאָה, אֲבָל הַהֶתְקֵפִים הִמְשִׁיכוּ לְהַגִּיעַ. רַק שֶׁעַכְשָׁיו כְּבָר לֹא הָיָה קַל כָּל כָּךְ לָצֵאת מֵהַמִּיטָּה בְּאֶמְצַע הַלַּיְלָה: הוּא חָשַׁשׁ לְהִיתָּקֵל בְּמַשֶּׁהוּ. אָז הוּא שָׁכַב בַּמִּיטָּה, הָאִירוֹגֵ'ט זוֹרֵחַ לְצִדּוֹ, וּבָהָה אֶל תּוֹךְ הָאֵין. לִפְעָמִים נֶאֱלַץ לְהַצְמִיד אֶת יָדוֹ לְפִיו וּלְהַחֲנִיק קְרִיאַת בֶּהָלָה.
כַּעֲבוֹר כַּמָּה שָׁנִים חָטְפָה הַיַּפָּנִית הַקְּטַנָּה הֶתְקֵף לֵב בִּשְׁנָתָהּ וּמֵתָה. הִיא הָיְתָה בַּת מֵאָה וַחֲמֵשׁ-עֶשְׂרֵה שָׁנִים וְאַרְבָּעִים וְשִׁישָּׁה יָמִים. גֶ'יְיקוֹבּ עָנָה לַטֵּלֵפוֹן. כְּשֶׁפָּנָה אֶל סוֹל, הַשְּׁפוֹפֶרֶת לְחוּצָה אֶל חָזֵהוּ, רָעֲדָה זָוִוית פִּיו. סוֹל יָדַע בַּמֶּה מְדוּבָּר. הוּא הִנִּיחַ אֶת דֶּבֶק הַמְּטוֹסִים עַל שׁוּלְחַן הָעֲבוֹדָה שֶׁלּוֹ וְקָם לְקַבֵּל אֶת הַשִּׂיחָה.
"כָּל הַכָּבוֹד," אָמַר גֶ'יְיקוֹבּ. "עָשִׂיתָ אֶת זֶה."
כָּעֵת חָזְרוּ קְרוֹבֵי הַמִּשְׁפָּחָה לְבַקֵּר בְּהֶיְיסְטִינְגְּס, אִם כִּי לֹא מִיָּד, וְלֹא לִפְנֵי שֶׁהַפּוֹסֵק צַר הַשְּׂפָתַיִים שֶׁל גִינְס בָּא וְהֶעֱנִיק לְסוֹל תְּעוּדָה רִשְׁמִית מְמוּסְגֶּרֶת, וְטָפַח לוֹ עַל הַשְׁכֵּם בְּכוֹחַ כֹּה רַב עַד שֶׁגֶּ'יְיקוֹבּ צִיוּוֹה עַל הָאִישׁ לַעֲזוֹב תֶּיכֶף וּמִיָּד. כִּתְבֵי הַטֵּלֵוִויזְיָה נָחֲתוּ אֶצְלָם גַּם הֵם, עִם שְׁאֵלוֹתֵיהֶם הָאֱוִוילִיּוֹת ("אֵיךְ הָיְתָה מִלְחֶמֶת הָעוֹלָם הָרִאשׁוֹנָה?" "מֶה הָיָה הַדָּבָר הַמַּשְׁפִּיל בְּיוֹתֵר בַּשֵּׁפֶל הַגָּדוֹל?"). רֹאשׁ עִירִיַּית הֶיְיסְטִינְגְּס, צָעִיר מִסּוֹל רַק בְּעֶשְׂרִים וְחָמֵשׁ שָׁנִים, בָּא לְהַעֲנִיק לוֹ תְּעוּדָה רִשְׁמִית. "אֲנִי מְקַוֶּוה שֶׁאֶזְכֶּה לְהַגִּיעַ לְגִילֵךְ יוֹם אֶחָד," אָמַר רֹאשׁ הָעִיר. "מָה הַסִּיכּוּי שֶׁזֶּה יִקְרֶה, שְׁנֵי תְּרַחֵים מֵהֶיְיסְטִינְגְּס?" הוּא אָמַר שֶׁהָיָה שָׂמֵחַ לְהִישָּׁאֵר אֲבָל הוּא חַיָּיב לְהַגִּיעַ לְבֵית הַחוֹלִים, לָתוּר שֶׁלּוֹ לְדִיאָלִיזָה.
שְׁתֵּי הַנָּשִׁים מִקְּבוּצַת הַמֶּחְקָר הַגֵּרוֹנְטוֹלוֹגִית – הָאֲחָיוֹת חֶרְמֵשׁ, כִּינָּה אוֹתָן גֶ'יְיקוֹבּ – בָּאוּ לְאַחַר יוֹמַיִים בַּמְּכוֹנִית הַשְּׂכוּרָה שֶׁלָּהֶן. הֵן בְּדִיּוּק חָזְרוּ מֵאוֹקִינָאווֹה, שָׁם נָכְחוּ בִּשְׂרֵיפַת גּוּפָתָהּ שֶׁל שִׂיאָנִית הָעוֹלָם הַקּוֹדֶמֶת. הֵן בֵּירְכוּ אֶת סוֹל בַּחֲמִימוּת מְזוּיֶּיפֶת.
"קָבַל אֶת בְּרַכּוּתֵנוּ הַלְּבָבִיּוֹת, אֲדוֹנִי," אָמְרָה הַגְּבוֹהָה וּמִצְמְצָה.
הוּא לֹא הָיָה יָכוֹל לְהַאֲשִׁים אוֹתָן. הֵן הָיוּ כְּמוֹ אֲחָיוֹת בְּהוֹסְפִּיס, אוֹ כְּמוֹ סוֹהֲרִים בַּאֲגַף הַנִּידּוֹנִים לְמָוֶות: הָעֲבוֹדָה דָּרְשָׁה מֵהֶן לְבַלּוֹת אֶת יְמֵיהֶן בְּקֶרֶב הַנּוֹטִים לָמוּת. מְעוֹרָבוּת רִגְשִׁית אֲמִיתִּית תִּפְגַּע בָּהּ. מַטְּרָתָן לִבְחוֹן תּוֹפָעָה יִיחוּדִית וּבַעֲלַת עֵרֶךְ מַדָּעִי. סוֹל, מְהַנְדֵּס חָלָל, יֶדַע בְּדִיּוּק בַּמֶּה מְדוּבָּר.
שָׁבוּעַ לְאַחַר מִכֵּן הוֹפִיעוּ עֲשָׂרָה אֲנָשִׁים בְּחוּלְצוֹת טְרִיקוֹ תּוֹאֲמוֹת עַל מִפְתַּן הַדֶּלֶת. גֶ'יְיקוֹבּ הָיָה בַּחֲנוּת, אָז סוֹל פָּתַח לָהֶם בְּעַצְמוֹ. בַּהַתְחָלָה הוּא חָשַׁב שֶׁהֵם סוֹכְנֵי מְכִירוֹת, וְכִמְעַט טָרַק לָהֶם בַּפַּרְצוּף, אֲבָל אָז שָׁם לֵב שֶׁעַל הַחוּלְצוֹת שֶׁלָּהֶם מִתְנוֹסֵס תַּצְלוּם מוּגְדָּל שֶׁל פָּנָיו שֶׁלּוֹ, קְמֵלוֹת וּזְעוּפוֹת, וּמֵעֲלֵיהֶן מוֹפִיעַ הַכִּיתּוּב: הָאָדָם הַזָּקֵן בָּעוֹלָם, סוֹל שֶׁלָּנוּ.
"הַפְתָּעָה!" קָרְאוּ הַזָּרִים. מַבָּטוֹ שֶׁל סוֹל נָדַד בְּחוֹסֶר נוֹחוּת מֵהַפַּרְצוּפִים שֶׁלָּהֶם לַפַּרְצוּף שֶׁלּוֹ, שֶׁהֶחְזִיר לוֹ מַבָּט מֵהַחוּלְצוֹת. אִישׁ אֶחָד פָּסַע לִפְנִים וְדִיבֵּר בְּקוֹל רָם יֶתֶר עַל הַמִּידָּה.
"סוֹל! זֶה אֲנִי, הַנִּין שֶׁלְּךָ! מַקְס!"
אָכֵן כֵּן. זֶה הָיָה מַקְס. הוּא לֹא רָאָה אֶת מַקְס מֵאָז חֲגִיגוֹת הַמֵּאָה. בַּשָּׁנִים שֶׁחָלְפוּ הִצְטַמְצֵם הָאִישׁ בְּמִידָּה חוֹלָנִית. הֶחָזֶה שֶׁלּוֹ הָיָה שָׁטוּחַ וְהַלְּחַיִּים שֶׁלּוֹ נִרְאוּ כְּמוֹ גַּלְגַּלִּים שֶׁהוּצָא מֵהֶם הָאֲוִויר. נִרְאֶה שֶׁלֹּא יָרַשׁ אֲפִילּוּ בְּדַל מֵהַקּוֹד הַגֵּנֵטִי שֶׁל סוֹל. הַשִּׁינַּיִים שֶׁלּוֹ הָיוּ עֲקוּמּוֹת וְהוּא הָיָה קֵירֵחַ כִּמְעַט לַחֲלוּטִין, פְּרָט לְכַמָּה קוּרֵי שְׂעָרוֹת שֶׁהִתְקַבְּצוּ מַמָּשׁ מֵעַל הָאוֹזְנַיִים. הָאַף שֶׁלּוֹ, לְעוּמַּת זֹאת, הָיָה חַד וַאֲצִילִי, גָּלִיל צַר וּמְחוֹרָץ, הֶישֵּׂג פְּלַסְטִיקַאי לְלֹא סָפֵק.
"עָבְרוּ חֲמֵשׁ-עֶשְׂרֵה שָׁנָה," אָמַר סוֹל.
מַקְס צִחְקֵק בִּמְבוּכָה. "לֹא כָּל-כָּךְ הַרְבֵּה, לֹא נִרְאֶה לִי!" בְּנִיסָּיוֹן לְהַסִּיחַ אֶת דַּעְתּוֹ שֶׁל סוֹל, הָדַף לִפְנִים נַעַר צָנוּם. לַיֶּלֶד הָיוּ רִיסִים אֲרוּכִּים מֵהָרָגִיל וְחִיּוּךְ עַרְמוּמִי. "זֶה הַחִימֵּשׁ שֶׁלְּךָ. סוֹל, תַּרְשֶׁה לִי לְהַצִּיג בְּפָנֶיךָ אֶת סוֹל?"
"אָה, כֵּן," אָמַר סוֹל סֶנְיוֹר וְהוֹשִׁיט אֶת יָדוֹ. "נִפְגַּשְׁנוּ. בַּחֲגִיגוֹת הַמֵּאָה שֶׁלִּי. הָיִיתָ קְטַנְטַן אָז ."
סוֹל ג'וּנְיוֹר לָחַץ אֶת יַד אֲבוֹתָיו. "זֶה כָּבוֹד גָּדוֹל, אֲדוֹנִי."
סוֹל סֶנְיוֹר צָחַק, וְהָאֲנָשִׁים הָאֲחֵרִים שֶׁעָמְדוּ שָׁם בַּחוּץ צָחֲקוּ בְּקוֹל בִּתְגוּבָה. סוֹל הִפְסִיק לִצְחוֹק.
"מִי כָּל הָאֲנָשִׁים הָאֵלֶּה?" הוּא שָׁאַל אֶת מַקְס.
"צֶאֱצָאִים, סוֹל. זַרְעֲךָ. הִגַּעְנוּ כְּדֵי לַחְגּוֹג אוֹתְךָ."
אֲבָל סוֹל לֹא הֶאֱמִין שֶׁהֵם הָיוּ צֶאֱצָאָיו. הוּא בְּהֶחְלֵט לֹא זָכַר אוֹתָם מֵחֲגִיגוֹת הַמֵּאָה, וְהֵם בְּקוֹשִׁי דָּמוֹ לְסוֹל הַצָּעִיר אוֹ אֶחָד לִשְׁנֵי, לֹא כָּל שֶׁכֵּן אֵלָיו. לֹא נִרְאֶה שֶׁהֵם מַכִּירִים זֶה אֶת זֶה בִּכְלָל. הוּא לֹא הָיָה יָכוֹל לִהְיוֹת בָּטוּחַ, כַּמּוּבָן – בַּזְּמַן שֶׁעָבַר וַדַּאי נוֹלְדוּ עוֹד עֶשְׂרוֹת, אִם לֹא מֵאוֹת וַיְינְגֶּרְטָנִים שֶׁהוּא לֹא פָּגַשׁ אַף פַּעַם. אֲבָל הָאֲנָשִׁים הָאֵלֶּה נִרְאוּ מְאוֹד מוּזָר. שׁוֹנִים. הוּא חָשׁ בְּקִרְבּוֹ אֶת הַהִתְרוֹצְצוּת הַמּוּכֶּרֶת מַתְחִילָה שׁוּב.
"אֲנִי מִצְטַעֵר, אֲבָל אֲנִי עָסוּק מִדַּי כָּרֶגַע," הוּא אָמַר. הוּא הֵחֵל לְהַסְבִּיר שֶׁהוּא בְּאֶמְצַע בְּנִיַּית דֶּגֶם חָדָשׁ – "ווֹטְקַאטְלָאס", מְטוֹס קְרָב מִתְּקוּפַת הַמִּלְחָמָה הַקָּרָה – שֶׁדָּרַשׁ מִמֶּנּוּ לְשַׁמֵּר אֶת כּוֹחוֹ וּלְהִתְרַכֵּז מְאוֹד. אֲבָל פָּרַץ צְחוֹק נוֹסָף קָטַע אוֹתוֹ. הוּא שֵׂיעָר שֶׁהַמַּחֲשָׁבָה עַל אָדָם עָסוּק בֶּן מֵאָה וַחֲמֵשׁ-עֶשְׂרֵה שִׁעְשְׁעָה אוֹתָם.
מַקְס, עֲדַיִין צוֹחֵק, נִיצֵּל אֶת הַהִזְדַּמְּנוּת כְּדֵי לִדְחוֹף אֶת סוֹל ג'וּנְיוֹר דֶּרֶךְ הַדֶּלֶת, וְנִכְנַס אֶל הַבַּיִת בְּעִקְבוֹת הַנַּעַר. סוֹל זָז הַצִּידָּה מֵחֲשָׁשׁ שֶׁיִּרְמְסוּ אוֹתוֹ, וְכָל הַלַּהֲקָה בְּחוּלְצוֹת הַטְּרִיקוֹ מִיהֲרָה לְהִיכָּנֵס.
הֵם גָּדְשׁוּ אֶת הַסָּלוֹן כְּמוֹ גְּדוּד עָשׁ וְרִפְרְפוּ עַל כָּל הָרָהִיטִים. לְתַדְהֵמָתוֹ שֶׁל סוֹל הֵם נָגְעוּ בְּכָל דָּבָר: בִּדְמוּיוֹת הָאַטְּרוֹסְקִיּוֹת הַמִּינְיָאטוּרִיּוֹת שֶׁגֶּ'יְיקוֹבּ הֵבִיא הַבַּיְתָה מִמְּכִירָה בֵּיתִית אַחַת, בְּתֵיבוֹת הַקָּטָלוֹג הַיְּרוּקּוֹת שֶׁהֵכִילוּ אֶת כָּל גִּילְיוֹנוֹת הַמָּגָזִין "אִירוֹסְפֵיְיס" שֶׁיָּצְאוּ בַּחֲמֵשֶׁת הָעֲשׂוֹרִים הָאַחֲרוֹנִים, בָּרַדְיוֹ הַמְּהוּדָּר הַמְּקוּלְקָל, בַּעַל הָרַמְקוֹל הַקָּרוּעַ וְהַמִּכְסֶה הֶעָשׂוּי פַּסֵּי עֵץ מְעוּגָּלִים בְּדוּגְמַת פְּרָחִים. הֵם לֹא הִשְׁאִירוּ שׁוּם מָקוֹם לְסוֹל, אָז הוּא עָמַד בְּחוֹסֶר נוֹחוּת מוּל הָאָח עַד שֶׁאִישָּׁה עֲצוּמָה, שֶׁהָיְתָה גְּדוֹלָה מִמֶּנּוּ בְּעֵרֶךְ פִּי שְׁלוֹשָׁה, הִשְׁתַּנְּקָה בְּבֶהָלָה וּפִינְּתָה לוֹ מָקוֹם עַל הַסַּפָּה.
מַקְס הִתְיַישֵּׁב מוּלוֹ, בַּכּוּרְסָא שֶׁל גֶ'יְיקוֹבּ. סוֹל ג'וּנְיוֹר יָשַׁב לְרַגְלֵי אָבִיו. מַקְס נָעַץ בְּסוֹל סֶנְיוֹר מַבָּט חוֹדֵר שֶׁנִּרְאֶה רַעַבְתָנִי.
"סוֹלִי בְּוִי. סוֹלִי, סוֹלִי, סוֹלִי. אַתָּה אִישׁ קָשֶׁה לְהַשָּׂגָה. גֶ'יְיקוֹבּ תָּמִיד עוֹנָה לַטֵּלֵפוֹן, וְהַדֶּלֶת – "
"מַקְס? אֲנִי קְצָת מוּטְרָד. יֵשׁ לִי הַרְבֵּה דִּבְרֵי עֵרֶךְ פֹּה – "
"מָה הַסּוֹד?"
"סְלִיחָה?"
"הַסּוֹד, סוֹלִי. אַתָּה יוֹדֵעַ, אֶבֶן הַחֲכָמִים, הַגָּבִיעַ הַקָּדוֹשׁ, מַעְיַין הַנְּעוּרִים. מָה זֶה? אֵיפֹה זֶה?"
"בְּסֵדֶר, מַקְס," הוּא אָמַר וְחֵשֶׁק אֶת לִסְתּוֹ. "אֲנִי אַגִּיד לָךְ אֶת אוֹתוֹ הַדָּבָר שֶׁאָמַרְתִּי לְעִיתּוֹנָאִים. הַסּוֹד הַיְּחִידִי שֶׁלִּי הוּא תַּמְשִׁיךְ לִנְשׁוֹם."
חִיּוּכוֹ שֶׁל מַקְס קָפָא עַל פָּנָיו. הוּא הִנְמִיךְ אֶת קוֹלוֹ לִלְחִישָׁה. "אֲנִי חַיָּיב לְדַעַת, סוֹל."
קוֹל הִתְרַסְּקוּת חָזָק נִשְׁמָע. הַתְּמוּנָה הַמְּמוּסְגֶּרֶת שֶׁל שִׁיגּוּר הָאִירוֹגֵ'ט צָנְחָה מֵהַמַּסְמֵר שֶׁמֵּעַל הָאָח וְנָפְלָה עַל מַדַּף הָאֶבֶן. סוֹל הִסְתּוֹבֵב בְּבֶהָלָה וְרָאָה אָדָם בֶּן שְׁמוֹנִים וְחָמֵשׁ בְּעֵרֶךְ, מִשְׁקָפַיִים צְהוּבִּים עַל חוֹטְמוֹ וְשֶׁיַּעֲרוֹ אַדְמוֹנִי, מְעַרְסֵל אֶת הַמִּסְגֶּרֶת הַמְּעוּקֶּמֶת בְּיָדַיִים רוֹעֲדוֹת. יֵאוּשׁ רִיחֵף סְבִיב עֵינָיו וּסְבִיב אַפּוֹ הַמְּקַפְצֵץ, אֵיזוֹ לְהִיטוּת שֶׁלֹּא הִתְאִימָה לְאָדָם בֶּן גִּילוֹ.
"מָה אַתָּה עוֹשֶׂה?" שָׁאַל סוֹל, קוֹלוֹ מִתְרוֹמֵם. "מָה זֶה?"
"רַק אִיזַּנְתִּי," הַגִּ'ינְגִּ'י אָמַר. "זֶה נִרְאֶה עָקוֹם."
"מִי אַתָּה בִּכְלָל?"
הָאִישׁ נוֹתַר חֲסַר מִילִּים לְרֶגַע. הוּא שָׁלַח אֶת מַבָּטוֹ הַרְחֵק בְּהֶיסַּח הַדַּעַת וְאָז מִיקֵּד אוֹתוֹ שׁוּב בְּסוֹל.
"אֲנִי אַרְנוֹלְד," הוּא אָמַר לְבַסּוֹף. "הָאַחְיָין שֶׁלְּךָ. אַרְנוֹלְד." שְׂפָתָיו שֶׁל אַרְנוֹלְד הִתְהַדְּקוּ לְפַס צַר, נָבוֹךְ. חוּלְצַת הַטְּרִיקוֹ שֶׁלּוֹ הִתְנַפְנְפָה עַל גִּזְרָתוֹ הַדַּקָּה. הִיא הָיְתָה גְּדוֹלָה עָלָיו בְּשָׁלוֹשׁ מִידּוֹת בְּקַלּוּת.
סוֹל קָם. "מַקְס, זֶה לֹא מוֹצֵא חֵן בְּעֵינַי. מָה קוֹרֶה פֹּה?"
"חַכֵּה רֶגַע," אָמַר מַקְס, הַחִיּוּךְ הֵחֵל לְהַחֲמִיץ עַל פָּנָיו. "אֲנַחְנוּ חַיָּיבִים לְדַבֵּר. בּוֹא נֵירָגַע." הוּא קָם וְהִנִּיחַ אֶת יָדוֹ עַל הַכָּתֵף שֶׁל סוֹל. הוּא דִּיבֵּר בְּקוֹל שֶׁקֶט עוֹד יוֹתֵר. "אֲנִי יָכוֹל לְבַקֵּשׁ מִכּוּלָּם לַעֲזוֹב. מָה דַּעְתְּךָ עַל זֶה, סוֹל? וְאָז נִישָּׁאֵר רַק אֲנִי וְאַתָּה. כְּמוֹ פַּעַם. כְּמוֹ כְּשֶׁהָיִיתִי יֶלֶד. אַתָּה זוֹכֵר? אַתָּה זוֹכֵר אֶת זֶה, כְּשֶׁהָיִיתִי יֶלֶד?"
סוֹל הִשְׁתַּדֵּל. הוּא לֹא הִצְלִיחַ לְהַעֲלוֹת בְּזִיכְרוֹנוֹ אֶלָּא כֶּתֶם פָּנִים רְחָבוֹת, רָץ בְּטֵירוּף סְבִיב שׁוּלְחַן הָאוֹכֶל בַּבַּיִת בְּאוֹרַצְ'רָד דְּרַיְיב. ג'וּלְיָה הָיְתָה בִּתּוֹ. לְג'וּלְיָה הָיָה בֶּן, הָארוֹלְד, מַקְס הַזֶּה הָיָה הַבֵּן שֶׁל הָארוֹלְד. וְעַכְשָׁיו סוֹל ג'וּנְיוֹר. הוּא הִתְחָרֵט פִּתְאוֹם עַל קוֹצֶר הָרוּחַ שֶׁלּוֹ כְּלַפֵּי מַקְס. אוּלַי כָּל הָאֲנָשִׁים הָאֵלֶּה בְּכָל זֹאת הָיוּ הַמִּשְׁפָּחָה שֶׁלּוֹ.
"תַּגִּיד לִי," סוֹל אָמַר. "מָה שָׁלוֹם אַבָּא שֶׁלְּךָ? הַנֶּכֶד שֶׁלִּי. הָארוֹלְד."
"בִּשְׁבִיל זֶה בָּאתִי," אָמַר מַקְס. הַזְּרוֹעַ שֶׁלּוֹ הַכְּבִידָה עַל כְּתֵפוֹ שֶׁל  סוֹל. "אַבָּא שֶׁלִּי מֵת. גַּם אִמָּא שֶׁלִּי. הֵם לֹא הִגִּיעוּ לְגִיל שִׁבְעִים. אֲפִילּוּ לֹא שִׁבְעִים!"
"מֵת?" אָמַר סוֹל. "אֲבָל מָתַי?"
וְאָז הָדַף גֶ'יְיקוֹבּ בְּגַבּוֹ אֶת דֶּלֶת הַכְּנִיסָה, מְעַרְסֵל סַל קְנִיּוֹת בִּזְרוֹעוֹתָיו. כְּשֶׁהִסְתּוֹבֵב וְרָאָה אֶת כָּל הַמְּבַקְּרִים שֶׁלָּהֶם, הַסַּל צָנַח לָרִצְפָּה. מַשֶּׁהוּ נִסְדַּק.
"כּוּלָּם הַחוּצָה!" הוּא צָעַק. "כּוּלָּם לָצֵאת הַחוּצָה!"
הַצֶּאֱצָאִים קָפְאוּ. הֵם הִבִּיטוּ בְּמַקְס וְחִיכּוּ לְאוֹת.
"שָׁלוֹם, גֶ'יְיקוֹבּ," מַקְס אָמַר. "רָצִינוּ לְבַקֵּר אֶת סוֹל. לַחְגּוֹג אֶת הַהֶישֵּׂג שֶׁלּוֹ. אַתָּה לֹא קָרוֹב הַמִּשְׁפָּחָה הַיָּחִיד שֶׁלּוֹ, אַתָּה יוֹדֵעַ."
"מָה אָמַרְתִּי לְךָ, מַקְס?" אָמַר גֶ'יְיקוֹבּ בְּמַבָּט נוֹקֵב. "אֲנַחְנוּ לֹא רוֹצִים לִרְאוֹת אוֹתְךָ."
"אֲנִי יוֹדֵעַ שֶׁאַתָּה לֹא רוֹצֶה לִרְאוֹת אוֹתִי," מַקְס אָמַר. "אֲבָל סוֹל לֹא אָמַר שׁוּם דָּבָר כָּזֶה."
גֶ'יְיקוֹבּ נָעַץ בּוֹ מַבָּט קַר כְּקֶרַח. סוֹל מֵעוֹלָם לֹא רָאָה אוֹתוֹ כּוֹעֵס כָּל כָּךְ.
"לֹא מְשַׁנֶּה," אָמַר מַקְס. "מִמֵּילָא עָמַדְנוּ לָלֶכֶת." הוּא פָּנָה לְסוֹל. "אֲנִי מְקַוֶּוה מְאוֹד שֶׁנּוּכַל לְהַמְשִׁיךְ בְּקָרוֹב."
מַקְס פָּנָה לְעֵבֶר הַדֶּלֶת, אוֹחֵז בְּיָדוֹ שֶׁל סוֹל ג'וּנְיוֹר. הָאֲחֵרִים עָשׂוּ כָּמוֹהוּ, הִנִּיחוּ בַּעֲדִינוּת אֶת חֲפָצָיו שֶׁל סוֹל, הֵגִיחוּ מֵחַדְרֵי הָאַמְבַּטְיָה, מֵחֲדַר הָאוֹכֶל, מֵהַמַּרְתֵּף. הָאַחֲרוֹנָה שֶׁעָזְבָה, אִישָּׁה חוֹלָנִית עִם עוֹר צְהַבְהַב חִיוֵּור וְשֵׂיעָר לָבָן, הוֹפִיעָה מִדֶּלֶת הַכְּנִיסָה לַחֲנָיָה. סוֹל לֹא הִבְחִין בָּהּ קוֹדֶם לָכֵן. הִיא הֶחֱזִיקָה אֶת הַמְּסַרְשְׁמִיט Bf-109 שֶׁלּוֹ, מָטוֹס עִם מַדְחֵף מִמִּלְחֶמֶת הָעוֹלָם הַשְּׁנִייָּה. רַק כְּשֶׁסּוֹל נָעַץ בָּהּ אֶת עֵינָיו, קָלְטָה שֶׁהִיא עֲדַיִין אוֹחֶזֶת בּוֹ בְּיָדֶיהָ. אֲחוּזַּת אֵימָה הֵנִיחָה אוֹתוֹ עַל שׁוּלְחַן הַמִּטְבָּח וּמִיהֲרָה הַחוּצָה. גֶ'יְיקוֹבּ טָרַק אֶת הַדֶּלֶת אַחֲרֶיהָ וְסוֹבֵב אֶת הַמַּנְעוּל.
"שָׁב," אָמַר גֶ'יְיקוֹבּ. "אַתָּה לֹא נִרְאֶה טוֹב."
"הָארוֹלְד מֵת. אַף אֶחָד לֹא סִיפֵּר לִי."
"אַף אֶחָד לֹא רָצָה לְצַעֵר אוֹתְךָ."
"אַתָּה יוֹדֵעַ כַּמָּה בְּנֵי מִשְׁפָּחָה שֶׁלִּי מֵתוּ? הָאִיזּוּן בְּסֵפֶר הַחֶשְׁבּוֹנוֹת הוּפַר כְּבָר לִפְנֵי הַרְבֵּה מְאוֹד עֲשׂוֹרִים. אֲנִי יָכוֹל לִסְפּוֹג עוֹד אֶחָד."
גֶ'יְיקוֹבּ נֶאֱנַח. "הָיִיתִי צָרִיךְ לְהַגִּיד לְךָ. פָּשׁוּט... מַקְס. מַשֶּׁהוּ לֹא בְּסֵדֶר אִיתּוֹ. הוּא לֹא יַצִּיב."
"לֹא יַצִּיב?"
"הוּא מְצַלְצֵל כָּל הַזְּמַן. הוּא חוֹשֵׁב שֶׁאַתָּה יָכוֹל לַעֲזוֹר."
"לָמָּה?"
"הוּא חוֹשֵׁב שֶׁאַתָּה יוֹדֵעַ מַשֶּׁהוּ."
"אֲנִי לֹא יוֹדֵעַ כְּלוּם לַעֲזָאזֵל, גֶ'יְיקוֹבּ." קוֹלוֹ שֶׁל סוֹל נִשְׁבַּר וְהוּא עָצַר לִפְנֵי שֶׁהִמְשִׁיךְ. "אֲפִילּוּ לֹא דָּבָר מֵחוּרְבָּן אֶחָד."
גֶ'יְיקוֹבּ מָשַׁךְ בִּכְתֵפָיו. "זֶה מָה שֶׁאָמַרְתִּי לָהֶם."
"זֶה מָה שֶׁהָאֲחֵרִים רָצוּ? הֵם כּוּלָּם חוֹלִים?"
"אֲנִי לֹא יוֹדֵעַ מִי הֵם הָיוּ," גֶ'יְיקוֹבּ אָמַר. "אֲבָל לֹא מוֹצֵא חֵן בְּעֵינֵי שֶׁהֵם יוֹדְעִים אֶת הַכְּתוֹבֶת שֶׁלָּנוּ."
מִשְׂרַד הַדּוֹאַר שֶׁל הֶיְיסְטִינְגְּס קִיבֵּל כַּמּוּיוֹת כָּל כָּךְ גְּדוֹלוֹת שֶׁל דּוֹאַר עֲבוּר סוֹל, עַד שֶׁגֶּ'יְיקוֹבּ נֶאֱלַץ לִפְתּוֹחַ עֲבוּרוֹ תָּא דּוֹאַר מְיוּחָד. הָיוּ מִכְתְּבֵי מַעֲרִיצִים (אַתָּה הֲתָרַח הָאָהוּב עָלַי בְּכָל הַזְּמַנִּים) וּבַקָּשׁוֹת לַחֲתִימָה, אֲבָל בְּעִיקָּר הָיוּ שָׁם שְׁאֵלוֹת. הֵן אָמְנָם נָגְעוּ בְּמִגְוַון נוֹשְׂאִים – תַּפְרִיט תְּזוּנָתִי, פְּסִיכוֹלוֹגְיָה, הִתְעַמְּלוּת – אַךְ אֶפְשָׁר הָיָה לְצַמְצֵם אוֹתָן לִשְׁאֵלָה אַחַת יְחִידָה: אֵיךְ אוֹכֶל לִחְיוֹת יוֹתֵר זְמַן?
צִוְותֵי טֵלֵוִויזְיָה מֵאַנְגְּלִיָּה, דְּרוֹם קוֹרֵיאָה וְדֵנֵמַרְק צִילְּמוּ אוֹתוֹ בְּשָׁעָה שֶׁיָּצָא לַהֲלִיכַת אַחֵר-הַצָּהֳרַיִים בַּחוּרְשָׁה. הַשְּׁכֵנִים הֵבִיאוּ סַלְסִילּוֹת מְלֵאוֹת בְּפֵירוֹת טָרִיִּים וּבְוִויטָמִינִים. סוֹל לֹא יָכוֹל הָיָה לִנְסוֹעַ עִם גֶ'יְיקוֹבּ הֵעִירָה בְּלִי שֶׁיִּיטַּפְּלוּ אֵלָיו כָּל מִינֵי אֲנָשִׁים דּוֹרְשֵׁי טוֹבָתוֹ. בַּחוּרוֹת צְעִירוֹת רָצוּ לָגַעַת בָּעוֹר שֶׁלּוֹ: כֹּה חֵלֶק, כֹּה דַּק, כְּמוֹ נְיָיר פְרַגְמֵנְט. "אַתָּה הַדָּבָר הֲכִי טוֹב שֶׁאֵי פַּעַם קָרָה לְהֶיְיסְטִינְגְּס," הִשְׁתַּפְּכָה גְּבֶרֶת קרמבל בְּשׁוּק הָאִיכָּרִים. "הַדָּבָר הֲכִי טוֹב שֶׁאֵי פַּעַם קָרָה לְוֶורְמוֹנְט!"
הָאוֹפֶן שֶׁבּוֹ נֶאֱלַץ גֶ'יְיקוֹבּ לְהַרְחִיק אֶת אַנְשֵׁי הָעֲיָירָה, כְּמוֹ שׁוֹמֵר רֹאשׁ, הָיָה לֹא מְכוּבָּד. סוֹל הֶחְלִיט שֶׁלֹּא יָבוֹא יוֹתֵר לְהֶיְיסְטִינְגְּס, וְלֹא יִפְתַּח יוֹתֵר אֶת הַדֶּלֶת.
בְּסוֹפוֹ שֶׁל דָּבָר הִתְבָּרֵר שֶׁהָאָדָם הָאַחֲרוֹן שֶׁהָיָה צָרִיךְ לְהַדְאִיג אוֹתוֹ הָיָה מַקְס, הַנִּין שֶׁלּוֹ. בְּקוֹשִׁי עָבְרוּ שְׁבוּעַיִים מֵאָז הַבִּיקּוּר, וּמַעֲטָפָה הוֹפִיעָה עַל מִפְתַּן דַּלְתּוֹ שֶׁל סוֹל. לֹא הָיָה עָלֶיהָ בּוּל, גַּם לֹא כְּתוֹבֶת; פָּשׁוּט נִכְתַּב "לְסַבָּא-רָבָא-רָבָא סוֹל". גֶ'יְיקוֹבּ הִגִּישׁ אוֹתָהּ לְסוֹל כְּשֶׁהֵבִיא לוֹ אֶת אֲרוּחַת הַבּוֹקֶר לַמִּיטָּה – כַּף גְּדוּשָׁה שֶׁל יוֹגוּרְט רָגִיל וְעָלֶיהָ כַּפִּית שֶׁמֶן זַיִת, פְּרוּסַת טוֹסְט מַלְחֵם שִׁיפוֹן, וְכוֹס קְטַנָּה שֶׁל מִיץ תַּפּוּזִים סָחוּט טָרִי. אַחֲרֵי שֶׁגָּמַר לֶאֱכוֹל אֶת הַיּוֹגוּרְט וְרוֹקֵן אֶת טִיפַּת הַמִּיץ הָאַחֲרוֹנָה, פָּתַח סוֹל אֶת הַמַּעֲטָפָה. הַמִּכְתָּב נִכְתַּב בְּיָד לֹא יַצִּיבָה, בִּכְתָב מְבוּלְבָּל:
    סָבָא-רָבָא-רָבָא יָקָר,
    אַבָּא שֶׁלִּי מֵת שִׁישָּׁה יָמִים אַחֲרֵי שֶׁבָּאנוּ לְבַקֵּר אוֹתְךָ. הָיָה לוֹ פְּגָם בְּלֵב. הוּא לֹא רָצָה לָמוּת.
    בֶּאֱמֶת יֵשׁ לְךָ סוֹד?
    אִם כֵּן, אָנָּא כָּתוּב לִי saulthegreat323@gmail.com
    בְּאַהֲבָה,
    סוֹל (ג'וּנְיוֹר) שַׁפִּירוֹ
"אֲבָל זֶה מְאוֹד מַטְרִיד," אָמַר סוֹל וְהוֹשִׁיט אֶת הַמִּכְתָּב לְגֶ'יְיקוֹבּ.
"אַתָּה לֹא יָכוֹל לַעֲשׂוֹת שׁוּם דָּבָר בְּעִנְיַין," גֶ'יְיקוֹבּ אָמַר.
סוֹל הִנְהֵן וְקָם מֵהַמִּיטָּה. הַמִּכְתָּב נִשְׁאַר לוֹ בְּרֹאשׁ אֲבָל הוּא לֹא הָיָה יָכוֹל לַחֲשׁוֹב עָלָיו עַד שֶׁיִּגְמוֹר אֶת תַּרְגִּילֵי הַבּוֹקֶר שֶׁלּוֹ: עֲשָׂרָה סִיבּוּבִים סְבִיב הַבַּיִת, עֶשֶׂר כְּפִיפוֹת מוֹתְנַיִים. בְּיָמִים חַמִּים יוֹתֵר, כְּמוֹ הַיּוֹם, עֲדַיִין הִצְלִיחַ לָגַעַת בְּקַרְסוּלָּיו. אַחֵר כָּךְ הִתְיַישֵּׁב אֶל שׁוּלְחַן הָעֲבוֹדָה שֶׁלּוֹ, שָׁם חִיכָּה לוֹ פְּרוֹיֵקְט חָדָשׁ: הַפּוּק-ווֹלְף Fw-190.
"זֹאת הָיְתָה גַּאֲווֹתוֹ שֶׁל מַרְשָׁל גְּרִינְג," אָמַר סוֹל וְשֶׁטַח עַל הַשּׁוּלְחָן אֶת הַחֲלָקִים: הַמִּשְׁטָחִים הַקְּמוּרִים מֵעֵץ בְּלָזֶה צָהוֹב, הַמַּדְחֲפִים הַזְּעִירִים כְּמוֹ זְבוּבִים שְׁחוֹרִים מְעוּכִים, גַּלְגַּלֵּי הַגּוּמִי כְּמוֹ חֲתִיכוֹת מַמְתַּקֵּי שׁוֹשׁ.
הוּא חָשַׁב: הָיָה לוֹ פְּגָם בְּלֵב. הוּא חָשַׁב: הוּא לֹא רָצָה לָמוּת.
"זֶה יִהְיֶה מָטוֹס יְפֵהפֶה," גֶ'יְיקוֹבּ אָמַר.
"אָה?" סוֹל הֵצִיץ מֵעַל הַמִּשְׁקָפַיִים שֶׁלּוֹ. "אָה. כֵּן. הוּא שָׁמַר עַל יִתְרוֹן מוּל הַסְפִּיטְפָיֶיר 5 הַבְּרִיטִי בְּמֶשֶׁךְ כִּמְעַט שְׁנָתַיִים. הוּא הָיָה יוֹתֵר מָהִיר וְהוּא הָיָה יָכוֹל לָשֵׂאת יוֹתֵר פְּצָצוֹת."
"אֲנִי אֶתֵּן לְךָ לַעֲבוֹד."
"חַכֵּה," אָמַר סוֹל וְהֵרִים פִּצְצַת פְּלַסְטִיק. "יַגִּיעוּ עוֹד מְבַקְּרִים?"
"אֲנִי חוֹשֵׁשׁ שֶׁעֲלוּלִים לְהַגִּיעַ, כֵּן. הָפַכְתָּ לִהְיוֹת סוּג שֶׁל סֵלֶבְּרִיטַאי. כָּכָה זֶה עִם הַדְּבָרִים הָאֵלֶּה."
"כְּבָר עָשִׂיתִי מַסְפִּיק, לַעֲזָאזֵל!"
גֶ'יְיקוֹבּ הָרִים מַבָּט, מוּדְאָג מִצְּלִיל קוֹלוֹ שֶׁל סַבָּא שֶׁלּוֹ.
"אֲנִי לֹא רוֹצֶה לִפְגּוֹשׁ אוֹתָם," סוֹל הִמְשִׁיךְ, חוֹם עוֹלֶה בְּחָזֵהוּ. "אֲנִי לֹא רוֹצֶה אֲנָשִׁים אֶצְלֵנוּ בְּבֵית. אֲנִי לֹא רוֹצֶה אֲנָשִׁים שֶׁיֵּילְכוּ לְצִדִּי בַּחוּרְשָׁה."
גֶ'יְיקוֹבּ הִנְהֵן.
"אֲנִי רַק רוֹצֶה לַעֲבוֹד עַל הַמְּטוֹסִים שֶׁלִּי בְּשֶׁקֶט. זֹאת בַּקָּשָׁה גְּדוֹלָה מִדַּי? לֹא יָכוֹלְתִּי לַעֲזוֹר לְבֵן שֶׁל הָארוֹלְד. אֲנִי לֹא יוֹדֵעַ כְּלוּם!"
"אֲנִי יוֹדֵעַ," גֶ'יְיקוֹבּ אָמַר וְנָגַע בַּכָּתֵף שֶׁל סַבָּא שֶׁלּוֹ. "אֲנִי יוֹדֵעַ."
הַיָּדַיִים שֶׁל סוֹל רָעֲדוּ עַכְשָׁיו. פִּצְצַת הַפְּלַסְטִיק שֶׁאָחַז בְּיָדוֹ נָפְלָה עַל הַשּׁוּלְחָן.
בַּשָּׁבוּעוֹת הַבָּאִים הִתְהַדֵּק הַמָּצוֹר. מְבַקְּרִים צִלְצְלוּ בַּפַּעֲמוֹן הַדֶּלֶת כָּל הַיּוֹם, עִיתּוֹנָאִים מֵאַרְצוֹת בַּצַּד הַשֵּׁנִי שֶׁל כַּדּוּר הָאָרֶץ צִלְצְלוּ אַחֲרֵי חֲצוֹת. הַאִם סוֹל מֵבִין שֶׁבְּעוֹד שִׁישָּׁה חוֹדָשִׁים בִּלְבַד הוּא יִהְיֶה הָאָדָם הַזָּקֵן בְּיוֹתֵר שֶׁחַי אֵי פַּעַם, וְיִשְׁבּוֹר אֶת הַשִּׂיא שֶׁקָּבַע דָּנִי-אָמֵרִיקָנִי בְּשֵׁם כְּרִיסְטִיָּאן מוֹרְטָנסֶן, שֶׁהָיָה בֶּן 115 שָׁנִים וְ-252 יוֹם בְּמוֹתוֹ? (כֵּן, הוּא הֵבִין זֹאת – הַפּוֹסֵק מִטַּעַם גִינְס, בַּעַל שִׂפְתֵי נְיַיר הַזְּכוּכִית, יֵידַע אוֹתוֹ). עוֹד כַּמָּה זְמַן לְדַעְתּוֹ הוּא יִחְיֶה? מָה הַטַּעַם לְחַיָּיו?
"אַתָּה רוֹצֶה לָדַעַת מָה הֲכִי מְעַצְבֵּן אוֹתִי?" הוּא שָׁאַל אֶת גֶ'יְיקוֹבּ עֶרֶב אֶחָד. גֶ'יְיקוֹבּ בְּדִיּוּק גֵּירֵשׁ מַקְהֵלָה שֶׁל נְעָרוֹת צְעִירוֹת שֶׁהִתְקַבְּצוּ עַל מַדְרֵגוֹת הַכְּנִיסָה לַשִּׁיר "אַדְלְוַוייְס".
"הַהַטְרָדוֹת הַבִּלְתִּי פּוֹסְקוֹת?"
"לֹא זֶה אֲפִילּוּ. אֲנִי פָּשׁוּט לֹא אוֹהֵב שֶׁמַּזְכִּירִים לִי כָּל הַזְּמַן אֶת הַמָּוֶות שֶׁלִּי. לֹא אִכְפַּת לִי אִם אֲנִי בֶּן מֵאָה וַחֲמֵשׁ-עֶשְׂרֵה שָׁנִים. לֹא רָצִיתִי לָמוּת כְּשֶׁהָיִיתִי בֶּן חֲמֵשׁ-עֶשְׂרֵה, וְלֹא כְּשֶׁהָיִיתִי בֶּן שְׁלוֹשִׁים, וְלֹא כְּשֶׁהָיִיתִי בֶּן שְׁמוֹנִים – וַאֲנִי לֹא רוֹצָה לָמוּת עַכְשָׁיו. אַף אֶחָד לֹא מְדַבֵּר עַל זֶה. אֲבָל, לַעֲזָאזֵל, זֹאת הָאֱמֶת."
גֶ'יְיקוֹבּ הִנְהֵן. "בְּסֵדֶר גָּמוּר, סוֹל. אַל תִּתְרַגֵּשׁ. חוּץ מִזֶּה, בַּקֶּצֶב שֶׁלְּךָ, אַתָּה תִּחְיֶיה עַד גִּיל מָאתַיִים."
"וְאָז? וְאָז? מָה קוֹרֶה אָז?"
הַנֶּכֶד שֶׁלּוֹ קָם וְאִימֵּץ אֶת רֹאשׁוֹ הַקַּל שֶׁל הַזָּקֵן לְחָזֵהוּ.
"נוּ, הִנֵּה. הִנֵּה, נוּ דַּי."
הַסְּוֵודֶר שֶׁל גֶ'יְיקוֹבּ נִרְטַב, אֲבָל הוּא חִיבֵּק אֶת סוֹל, חִיבֵּק אוֹתוֹ עַד שֶׁהַהִתְיַיפְּחוּת בָּאָה אֶל סוֹפָהּ. רֹאשׁוֹ שֶׁל סוֹל כּוּלּוֹ הִתְאִים לְכַף יָדוֹ הָאַחַת שֶׁל גֶ'יְיקוֹבּ.
מְאוּחָר יוֹתֵר, אַחֲרֵי שֶׁסּוֹל אָמַר לַיְלָה טוֹב וְהַמְּנוֹרוֹת כּוּבּוּ כּוּלָּן, הוּא צָעַק מִמִּיטָּתוֹ.
"כֵּן?" גֶ'יְיקוֹבּ רָץ אֵלָיו, חֲסַר נְשִׁימָה. הוּא לָבַשׁ רַק אֶת תַּחְתּוֹנֵי הַבּוּקְסֶר וְהַכָּרֵס שֶׁלּוֹ הִיטַּלְטְלָה כְּמוֹ גִּ'ירוֹסְקוֹפּ. תְּנוּעוֹת גַּפָּיו הָיוּ מְסוּרְבָּלוֹת וְנִרְעָשׁוֹת.
"הָאִירוֹגֵ'ט!" סוֹל אָמַר.
"סְלִיחָה?"
"אַתָּה יָכוֹל לָתֵת לִי אֶת הָאִירוֹגֵ'ט?"
"הָאִירוֹגֵ'ט? כֵּן. בֶּטַח. הָאִירוֹגֵ'ט."
גֶ'יְיקוֹבּ, רָגוּעַ יוֹתֵר, הָרִים אֶת הַדֶּגֶם מֵהַשִּׁידָּה וּמִיקֵּם אוֹתוֹ  לְיַד הַמִּיטָּה עַד שֶׁהֶחְזִיר אֶת אוֹר הַיָּרֵחַ. הַחֲשֵׁכָה הִתְפּוֹגְגָה. עֲרָפֶל אֲפַרְפַּר רִיכֵּךְ אֶת הַחֶדֶר. סוֹל שָׁמַע אֶת עַצְמוֹ נוֹשֵׁף.
"סוֹל," אָמַר גֶ'יְיקוֹבּ, "אֵיךְ אַתָּה מַרְגִּישׁ? פִיזִית, אֲנִי מִתְכַּוֵּון."
"בְּסֵדֶר! אֲנִי מַרְגִּישׁ בְּסֵדֶר! עַכְשָׁיו גַּם אַתָּה? גַּם אַתָּה מַתְחִיל עִם הַשְּׁאֵלוֹת הָאֵלֶּה?"
"לֹא, לֹא. לֹא הִתְכַּוַּונְתִּי לָזֶה. פָּשׁוּט חָשַׁבְתִּי. יֵשׁ לִי רַעְיוֹן אֵיךְ לְהִיפָּטֵר מִכָּל הָאֲנָשִׁים הָאֵלֶּה. אַחַת וּלְתָמִיד."
"כֵּן? בּוֹא נִשְׁמַע."
"נַעֲבוֹר."
"לֹא." סוֹל הֵנִיד בְּרֹאשׁוֹ. "הָאֲחָיוֹת חֶרְמֵשׁ יַמְשִׁיכוּ לִרְדּוֹף אַחֲרֵינוּ עִם לוּחוֹת הַכְּתִיבָה וְהַחֲקִירוֹת שֶׁלָּהֶן. וְגַם גִינְס. הָעִיתּוֹנוּת וְכָל הַיֶּתֶר יַגִּיעוּ מִיָּד אַחֲרֵיהֶם."
"זֶה בְּדִיּוּק הָעִנְיָין. נִצְטָרֵךְ לְהִיפָּטֵר מֵהֶם."
"וְאֵיךְ בְּדִיּוּק נַעֲשֶׂה אֶת זֶה? הֵם לֹא מְרַפִּים! הֵם אַף פַּעַם לֹא יִרְפּוּ. זֶה רַק יַחֲמִיר אַחֲרֵי שֶׁאֶשְׁבּוֹר אֶת הַשִּׂיא שֶׁל הַמּוּרְטֶנְסָן הַזֶּה."
"אֵיךְ שֶׁאֲנִי רוֹאֶה אֶת זֶה, יֵשׁ לָנוּ רַק אֶפְשָׁרוּת אַחַת בְּעֶצֶם."
"אֲנִי מַקְשִׁיב."
"זֶה דֵּי פָּשׁוּט," אָמַר גֶ'יְיקוֹבּ. "אַתָּה צָרִיךְ לָמוּת."

                2
בַּיְּצִיאָה מֵהֶיְיסְטִינְגְּס, חַנָּה גֶ'יְיקוֹבּ בְּמִגְרָשׁ רֵיק מֵאֲחוֹרֵי הַדּוֹאַר וְשֶׁלְּשֶׁל לַתֵּיבָה שָׁלוֹשׁ מַעֲטָפוֹת. שְׁתֵּי הָרִאשׁוֹנוֹת מוֹעֲנוֹ לִקְבוּצַת הַמֶּחְקָר הַגֵּרוֹנְטוֹלוֹגִי וּלְסַפֵּר הַשִּׂיאִים שֶׁל גִינְס. הַשְּׁלִישִׁית מוֹעֲנָהּ לְמִשְׂרַד רֹאשׁ עִירִיַּית הֶיְיסְטִינְגְּס וְכָלְלָה הַמְּחָאָה נִכְבַּדְתָּ וְאֶת שְׁטַר הַמְּכִירָה שֶׁל בֵּיתוֹ שֶׁל סוֹל. מִכְתָּב חָתוּם בִּידֵי סוֹל הוֹרִישׁ אֶת בֵּיתוֹ לָעֲיָירָה. הַתְּנַאי הַיָּחִיד הָיָה שֶׁהַחֲנִיָּיה הַמְּקוֹרֶה, שֶׁהֵכִילָה תְּצוּגָה שֶׁל מָאתַיִים דִּגְמֵי כְּלֵי טַיִס שׁוֹנִים, תִּיקָּרֵא חֶדֶר הָאִירוֹגֵ'ט; עָלֶיהָ לִהְיוֹת פְּתוּחָה לַצִּיבּוּר וְהַכְּנִיסָה צְרִיכָה לִהְיוֹת לְלֹא תַּשְׁלוּם לְנַצֵּחַ.
"אֲנִי לֹא בָּטוּחַ שֶׁזֶּה רַעְיוֹן מַבְרִיק," אָמַר סוֹל כְּשֶׁהֵאִיצוּ וְחָלְפוּ עַל פְּנֵי מִסְעֶדֶת סְטַארְדָּאסְט וְחָצוּ אֶת גֶּשֶׁר הֶיְיסְטִינְגְּס. זֶה הָיָה הַיּוֹם הָ-162 בַּשָּׁנָה הַ-115 לְחַיָּיו שֶׁל סוֹל, מָה שֶׁמִּיקֵּם אוֹתוֹ בְּדִיּוּק שְׁלוֹשָׁה חוֹדָשִׁים לִפְנֵי שְׁבִירַת הַשִּׂיא שֶׁל כְּרִיסְטִיָּאן מוֹרְטֵנסָן. הַמְּכוֹנִית הַמִּשְׁפַּחְתִּית שֶׁל גֶ'יְיקוֹבּ הָיְתָה מְלֵאָה עַד הַגַּג בְּחֶפְצֵיהֶם, כּוֹלֵל יוֹתֵר מֵאַרְבָּעִים קוּפְסָאוֹת שֶׁל דִּגְמֵי מְטוֹסִים וַחֲלָלִיּוֹת שֶׁטֶּרֶם נִפְתְּחוּ. סוֹל יָשַׁב שָׁקוּעַ בַּמּוֹשָׁב שֶׁלּוֹ כְּמוֹ שַׂק כְּבִיסָה, רֹאשׁוֹ מְכוּסֶּה בַּסָּדִין פִּשְׁתָּן כָּחוֹל כְּדֵי שֶׁלֹּא יִהְיֶה אֶפְשָׁר לְהַבְחִין בּוֹ מֵהָרְחוֹב. בֵּין שְׁנֵי הַמּוֹשָׁבִים הַקִּדְמִיִּים נִיצְּבוּ אַרְבַּע תְּמוּנוֹת מְמוּסְגָּרוֹת – שִׁיגּוּר הָאִירוֹגֵ'ט, דְּיוֹקָנָהּ שֶׁל אֶסְתֵּר שֶׁעָמַד עַל הַשִּׁידָּה לְיַד הַמִּיטָּה שֶׁל סוֹל, וּשְׁנֵי דְּיוּקְנָאוֹת שֶׁלּוֹ, אֶחָד מִסְּעוּדַת הַפְּרִישָׁה מֵ"אֵירוֹבִּי" וְהַשְּׁנִיָּיה מֵחֲגִיגוֹת הַמֵּאָה, עִם יְלָדָיו, ג'וּלְיָה וְאַיָּלוֹן, לְצִדּוֹ. הֵם נִרְאוּ כְּמוֹ מַזְכָּרוֹת מֵחַיָּיו שֶׁל זָר.
"מָה אִם הֵם יַעֲלוּ עָלֵינוּ?"הוּא שָׁאַל אֶת גֶ'יְיקוֹבּ. "אֲנַחְנוּ לֹא עוֹבְרִים עַל אֵיזֶה חוֹק?"
"כָּל הָעוֹלָם מְחַכֶּה שֶׁתָּמוּת. זֶה שֶׁאַתָּה חַי יוֹתֵר מַחֲשִׁיד בְּעֵינֵיהֶם מִזֶּה שֶׁתָּמוּת."
סוֹל כִּיוֵּוץ אֶת אַפּוֹ. "רַק תְּוַודֵּא שֶׁאַתָּה מַשִּׂיג אֶת כָּל הַהֶסְפֵּדִים, בְּסֵדֶר?"
"בֶּטַח," אָמַר גֶ'יְיקוֹבּ וְהֵצִיץ בִּדְאָגָה לְעֵבֶר הֶעֱרִימָה הַקְּטַנָּה מִתַּחַת לַסָּדִין הַכָּחוֹל.
"אֲנִי נִשְׁמָע מְמוּרְמָר, נָכוֹן?"
"אֶפְשָׁר לוֹמַר."
"אֲנִי מִצְטַעֵר. אֲנִי לֹא מַרְגִּישׁ מְמוּרְמָר. לְמַעֲשֶׂה אֲנִי מַרְגִּישׁ טוֹב. לֹא הִרְגַּשְׁתִּי כָּל כָּךְ טוֹב מֵאָז חֲגִיגוֹת הַמֵּאָה שֶׁלִּי."
"אַתָּה כְּבָר יָכוֹל לְהוֹרִיד אֶת הַסָּדִין. יָצָאנוּ מִגְּבוּלוֹת הָעִיר."
סוֹל מָשַׁךְ מֵעָלָיו אֶת הַסָּדִין. הוּא מִצְמֵץ לְנוֹכַח שֶׁטֶף הָאוֹר. "אֲנִי לֹא צוֹחֵק," הִצְהִיר. "אֲנַחְנוּ חוֹפְשִׁיִּים! זֹאת הַתְחָלָה חֲדָשָׁה, לֹא?"
גֶ'יְיקוֹבּ צָחַק. "נָכוֹן מְאוֹד."
"עַכְשָׁיו תַּעֲבִיר לִי אֶת נַגַּן הַמּוּזִיקָה."
גֶ'יְיקוֹבּ הוֹשִׁיט יָד אֶל תָּא הַכְּפָפוֹת וְהוֹצִיא מִתּוֹכוֹ אַיְיפּוֹד.
"בְּדִיּוּק," סוֹל אָמַר, "עַל זֶה אֲנִי מְדַבֵּר." הוּא הֵזִיז אֶת הָאֶצְבַּע שֶׁלּוֹ עַל הַגַּלְגַּל וְגָלַל לְמַטָּה עַד שֶׁהִגִּיעַ לְקָאוּנְט בֶּיְיסִי. הוּא מָצָא אֶת It Won't Be Long וְלַחַץ עַל Play. צְלִיל כְּלֵי הַנְּשִׁיפָה הִדְהֵד מֵהָרַמְקוֹלִים הַזְּעִירִים שֶׁל הַמְּכוֹנִית, וְחִיּוּךְ רְפָאִים בָּקַע עַל פָּנָיו הָרַכּוֹת שֶׁל סוֹל. אֶצְבְּעוֹתָיו תּוֹפְפוּ עַל לוּחַ הַמַּחֲווֹנִים.
"No, no babe, it won't be long," הוּא שַׂר בְּקוֹלוֹ הַקָּטָן. "No, bab-ee, it won't-a-be-long".
גֶ'יְיקוֹבּ טִלְטֵל אֶת רֹאשׁוֹ בָּאִי-אֵמוּן וְהִשְׁתַּלֵּב בִּכְבִישׁ הַ-I-91.
כַּעֲבוֹר שְׁעָתַיִים קִיבֵּל אֶת פְּנֵיהֶם שָׁלַט בְּרוּכִים הַבָּאִים בִּכְתַב יָד – "וִילְסוֹן גּוּר, עֶשְׂרֵה אַחַד עָשָׂר תּוֹשָׁבִים".
"אֲנַחְנוּ קְרוֹבִים," אָמַר גֶ'יְיקוֹבּ.
סוֹל הִנְהֵן. הוּא מָשַׁךְ שׁוּב אֶת הַסָּדִין מֵעַל רֹאשׁוֹ וְחָשַׁב, הַחַיִּים הָאֵלֶּה כָּל כָּךְ יִקְרֵי הַמְּצִיאוּת! הַשֶּׁמֶשׁ הַשּׁוֹקַעַת, שֶׁמְּצַיֶּירֶת שִׁבְרֵי קְרִיסְטָל כְּחוּלִּים עַל הַבַּד הַכָּחוֹל, הַפִּכְפּוּךְ הָאִיטִּי שֶׁל פֶּלֶג הַחוֹרֶשׁ שֶׁנִּשְׁמַע הַרְחֵק בָּרֶקַע, חֲבָטוֹתֵיהֶם הָעַקְשָׁנִיּוֹת שֶׁל הַחֲרָקִים בַּחַלּוֹן הַקִּדְמִי, רֵיחַ עָלִים שְׂרוּפִים בָּאֲוִויר. הַרְפַּתְקָה חֲדָשָׁה מַתְחִילָה. דִּמְדּוּמִים קָרִים, פְּרִיכִים, קִידְּמוּ אֶת פְּנֵיהֶם לְמַמְלֶכֶת צְפוֹן-מִזְרָח.
לִפְנֵי אַרְבַּע-מֵאוֹת שִׁישִּׁים וְשֵׁשׁ מִילְיוֹן שָׁנָה, שְׁתֵּי רְצוּעוֹת יַבָּשָׁה הִתְנַגְּשׁוּ בַּפִּינָּה הַצָּפוֹן-מִזְרָחִית שֶׁל וֶרְמוֹנְט וְיָצְרוּ אֵזוֹר בֶּן כִּשְׁלוֹשֶׁת-אֲלָפִים קִילוֹמֶטְרִים רְבוּעִים שֶׁגּוֹבֵל בֶּהָרִים הַיְּרוּקִּים מִמַּעֲרָב וּבְעֵמֶק נְהַר קוֹנֵטִיקֶט מִמִּזְרָח, וְכוּלּוֹ מָלֵא בַּאֲגַמִּים וּבִיעָרוֹת צְפוּפִים וְהוּא נִבְדָּל וּמוּפְרָד מִשְּׁאָר הָעוֹלָם. בְּמַמְלֶכֶת צְפוֹן-מִזְרַח מֵעוֹלָם לֹא הָיָה מַחְסוֹר בְּדִיּוּר. יְכוֹלֶת לִנְסוֹעַ לְכָל אַחַת מֵחֲמִישִּׁים וְחָמֵשׁ הָעֲיָירוֹת אוֹ הַמּוֹשָׁבוֹת שֶׁל הַמָּחוֹז – אוֹ לִנְיוּפּוֹרְט, הָעִיר הַתַּאֲגִידִית הַיְּחִידָה שָׁם – וְלִמְצוֹא מִישֶׁהוּ שֶׁיִּשְׁתּוֹקֵק לִמְכּוֹר לָךְ בֵּית. יֶשְׁנָם קְשָׁיִים: כְּבִישִׁים סְלוּלִים מוּעָטִים בִּלְבַד, פָּחוֹת חֲנוּיוֹת, רֶשֶׁת חַשְׁמַל בְּעָיָיתִית, קוֹר קִיצוֹנִי וַחֲשֵׁכָה גְּמוּרָה בְּחוֹדְשֵׁי הַחוֹרֶף. אֲבָל בְּכָל הַנּוֹגֵעַ לְבִידוּד מוּחְלָט, אֵין הַרְבֵּה מְחוֹזוֹת בְּרַחֲבֵי הָאָרֶץ שֶׁיְּכוֹלִים לְהִתְחָרוֹת בְּמַמְלֶכֶת צְפוֹן-מִזְרַח.
יוֹתֵר מִכָּל מָצְאָה חֵן בְּעֵינֵי סוֹל הָעוּבְדָּה שֶׁהַבַּיִת הֶחָדָשׁ נִיצָּב בְּמֶרְחָק שֶׁל עֶשֶׂר דַּקּוֹת נְסִיעָה מֵאוּלַם קוֹלְנוֹעַ נָטוּשׁ. צָמוּד לָאוּלָם הָיָה מִגְרַשׁ חֲנָיָה עָצוּם בְּגוֹדְלוֹ, צָחִיחַ, פְּרָט לְכַמָּה עֲשָׂבִים צְהוּבִּים שֶׁהֵחֵלּוּ לִצְמוֹחַ מִבַּעַד לַחֲרִיצִים בְּאַסְפַלְט הַסָּדוּק. סוֹל לֹא נָהַג בִּמְכוֹנִית כְּבָר חֲמֵשׁ-עֶשְׂרֵה שָׁנִים. מֵרֶגַע שֶׁחָלְפוּ עַל פְּנֵי הַמִּגְרָשׁ לָרִאשׁוֹנָה, הִתְחַנֵּן בִּפְנֵי גֶ'יְיקוֹבּ שֶׁיַּעֲבִיר לוֹ שִׁיעוּר.
"הַדַּוְושָׁה הַיְּמָנִית מְאִיצָה," אָמַר גֶ'יְיקוֹבּ וְחָגַר אֶת חֲגוֹרַת הַבְּטִיחוּת שֶׁלּוֹ. "הַשְּׂמָאלִית הִיא הַבַּלָּם."
"אֱלוֹהִים, גֶ'יְיקוֹבּ, אֵין לִי בְּעָיוֹת זִיכָּרוֹן."
הַמְּכוֹנִית הֶחֱלִיקָה לִפְנִים וְאָז נִבְלְמָה בְּחוֹזְקָה. רָאשֵׁיהֶם הוּטְחוּ לְפָנִים וְאָז לְאָחוֹר.
"סוֹל? אַתָּה בְּסֵדֶר? סוֹל?"
"אֲנִי בְּסֵדֶר," אָמַר סוֹל וּמָתַח אֶת צַוּוֹארוֹ. "פָּשׁוּט שָׁכַחְתִּי שֶׁזֶּה אֶחָד הַדְּגָמִים הַחֲדָשִׁים הָאֵלֶּה. נִיסִּיתִי לְהַעֲבִיר לְהִילּוּךְ שֵׁנִי."
"זֶה אוֹטוֹמָטִי. תּוֹרִיד אֶת הַיָּד שֶׁלְּךָ מִיָּדִית הַהִילּוּכִים." סַנְטֵרוֹ שֶׁל גֶ'יְיקוֹבּ רַעַד. "אֲנִי רַק רוֹצֶה לְצַיֵּין שֶׁלְּדַעְתִּי זֶה רַעְיוֹן נוֹרָאִי."
"גֶ'יְיקוֹבּ, אֲנִי בֶּן מֵאָה וַחֲמֵשׁ-עֶשְׂרֵה. אֲנִי יָכוֹל לְהַחֲלִיט בְּעַצְמִי."
"זֶה כְּבָר הָפַךְ לַפִּזְמוֹן הַחוֹזֵר שֶׁלְּךָ."
"אַתָּה נִהְיֶה רַגְזָן לְעֵת זִקְנָה?" סוֹל שָׁאַל.
"שִׁבְעִים וְאַחַת זֶה בֶּאֱמֶת דֵּי זָקֵן בְּעֵינֵי רוֹב הָאֲנָשִׁים."
סוֹל לַחַץ עַל דַּוְושַׁת הַדֶּלֶק וְהַמְּכוֹנִית זִינְּקָה קָדִימָה. "לֹא בְּעֵינַי."
אַחֲרֵי כַּמָּה סִיבּוּבִים סְבִיב מִגְרַשׁ הַחֲנָיָה, סוֹל פָּרַץ בִּצְחוֹק, מֵעֵין חִרְחוּר צַוְוחָנִי שֶׁבָּקַע מִמַּעֲמַקֵּי חָזֵהוּ.
"מָה?" אָמַר גֶ'יְיקוֹבּ, אֶצְבְּעוֹתָיו לִבְנוֹת עַל לוּחַ הַמַּחֲווֹנִים.
"אֲנִי אוֹהֵב אֶת זֶה. אֲנִי כָּל כָּךְ אוֹהֵב אֶת זֶה."
"יוֹפִי. כַּמָּה זְמַן עוֹד?"
סוֹל הִמְשִׁיךְ לְהִסְתּוֹבֵב בִּדְמָמָה. בִּקְצֵה הַחֲנָיָה הוּא הִבְחִין בִּצְלָלִית כֵּהֶה חוֹמֶקֶת וְנֶעֱלֶמֶת מֵאֲחוֹרֵי הַבִּנְיָין. הוּא לָחַץ עַל דַּוְושַׁת הַבַּלָּם. גֶ'יְיקוֹבּ שׁוּב הוּטַח לִפְנִים.
"מָה זֶה?" אָמַר סוֹל. "יֵשׁ שָׁם מִישֶׁהוּ?"
גֶ'יְיקוֹבּ כִּיוֵּוץ אֶת עֵינָיו אֲבָל לֹא הִצְלִיחַ לִרְאוֹת דָּבָר. הָרְאִיָּיה שֶׁלּוֹ לֹא הָיְתָה טוֹבָה. עָלָה בְּדַעְתּוֹ שֶׁל סוֹל שֶׁאוּלַי זֶה לֹא מְאוֹד בְּטִיחוּתִי שֶׁגֶּ'יְיקוֹבּ בְּעַצְמוֹ נוֹהֵג הַרְבֵּה.
"אַל תָּזוּז," גֶ'יְיקוֹבּ אָמַר. קוֹלוֹ נִשְׁמָע נִרְעָשׁ, מְאוּמָּץ. "הוּא רָאָה אוֹתָנוּ?"
הַסַּקְרָנוּת גָּבְרָה עָלָיו. בְּנִיגּוּד לְשִׁיקּוּל דַּעְתּוֹ הִתְקַדֵּם סֶנְטִימֵטֶר אַחֲרֵי סֶנְטִימֵטֶר, עַד שֶׁהִצְלִיחַ לִרְאוֹת מָה יֵשׁ מֵאֲחוֹרֵי הַבִּנְיָין.
לֹא הָיָה שָׁם אַף אֶחָד, רַק שְׁנֵי קִיפּוֹדִים בְּגוֹדֶל חֲזַרְזִירוֹנִים. הֵם שׁוֹטְטוּ בַּעֲצַלְתַּיִים עַל הָאַסְפַלְט. סוֹל צָחַק בְּקוֹל. גַּל הִתְעַלּוּת פִּתְאוֹמִי שָׁטַף אוֹתוֹ.
הוּא פָּתַח אֶת הַדֶּלֶת שֶׁלּוֹ וְיָצָא הַחוּצָה, וְגֶ'יְיקוֹבּ מִיהֵר בְּעִקְבוֹתָיו. לְקוֹל פְּתִיחַת דֶּלֶת הַמְּכוֹנִית, הַחַיּוֹת לֹא זָזוּ מַהֵר יוֹתֵר אֶלָּא זָקְפוּ אֶת מֵחַטֵּיהֶן וְגָדְלוּ כִּמְעַט פִּי שְׁתַּיִים מִגּוֹדְלָן הַמְּקוֹרִי.
"רָאִיתָ אֵי פַּעַם מַשֶּׁהוּ כָּזֶה?" אָמַר סוֹל.
"אֵלֶּה קִיפּוֹדִים."
"אֲנִי יוֹדֵעַ מֵהֶם. זֶה לֹא מַדְהִים?"
"כֵּן, כַּנִּרְאֶה," גֶ'יְיקוֹבּ אָמַר. הוּא הִשְׁתַּעֵל, רוֹעֵד מָקוֹר. "שֶׁאַסִּיעַ אוֹתָנוּ חֲזָרָה?"
סוֹל הִתְעַלֵּם מִמֶּנּוּ. "אוֹמְרִים שֶׁהַחֵשֶׁק הַמִּינִי מִתְפּוֹגֵג עִם הַזְּקֵנָה. זֶה לֹא לְגַמְרֵי נָכוֹן."
גֶ'יְיקוֹבּ הֵסִיט אֶת מַבָּטוֹ מֵהַקִּיפּוֹדִים אֶל סוֹל וּבַחֲזָרָה אֶל הַקִּיפּוֹדִים הַמְּדַשְׁדְּשִׁים. "אַתָּה לֹא מִתְכַּוֵּון לְהַגִּיד ש..."
"נוּ בֶּאֱמֶת, גֶ'יְיקוֹבּ, בָּרוּר שֶׁאֲנִי לֹא אוֹמֵר שֶׁהַקִּיפּוֹדִים מַדְלִיקִים אוֹתִי. אֲנִי רַק אוֹמֵר שֶׁלְּצַפּוֹת בָּהֶם מְכַרְכְּרִים אֶחָד סְבִיב הַשֵּׁנִי, עִם הַקּוֹצִים הַמְּטוֹרָפִים שֶׁלָּהֶם זְקוּרִים בָּאֲוִויר – יֵשׁ בָּזֶה מַשֶּׁהוּ מַלְהִיב, אַתָּה לֹא חוֹשֵׁב? הַלַּיְלָה – הַלַּיְלָה אֲנִי אֵלֵךְ לִישׁוֹן עִם חִיּוּךְ עַל הַפָּנִים."
"אֲנִי אֶצְטָרֵךְ לְהַאֲמִין לְךָ." גֶ'יְיקוֹבּ חָזַר לַמְּכוֹנִית וְהִתְמַקֵּם מֵאֲחוֹרֵי הַהֶגֶה. הוּא חִיכָּה כַּמָּה דַּקּוֹת עַד שֶׁסּוֹל דִּשְׁדֵּשׁ לוֹ בְּעִקְבוֹת תַּהֲלוּכַת הַקִּיפּוֹדִים וְעֵקֶב אַחֲרֵיהֶם לִקְצֵה הַיַּעַר עַד שֶׁנֶּעֶלְמוּ מֵאֲחוֹרֵי גֶּזַע עֵץ שֶׁנָּפַל. הוּא פָּרַץ בִּצְחוֹק וְהֵרִים אֶת זְרוֹעוֹתָיו אֶל הַשָּׁמַיִים.
*  *  *
סוֹל חָשׁ הִתְעַלּוּת נֶפֶשׁ מֵאָז שֶׁזְּמַנּוֹ שׁוּב עָמַד לִרְשׁוּתוֹ. הוּא אָכַל אֶת הַיּוֹגוּרְט שֶׁלּוֹ בַּמִּיטָּה מִדֵּי בּוֹקֶר, הִרְכִּיב אֶת הַדְּגָמִים שֶׁלּוֹ בְּסַדְנָה שְׁטוּפַת הַשֶּׁמֶשׁ, וּמָצָא לְעַצְמוֹ מַסְלוּל הֲלִיכָה יוֹמִי חָדָשׁ עַל שְׁבִיל שֶׁיָּצָא מֵהֶחָצֵר הָאֲחוֹרִית וְהִתְקַדֵּם בְּתוֹךְ הַיַּעַר לְצַד פֶּלֶג מַיִם פְּתַלְתַּל, וְאַחַר כָּךְ הִתְעַקֵּל וְהוֹבִיל אוֹתוֹ בַּחֲזָרָה אֶל הַבַּיִת. כָּל כַּמָּה יָמִים נָסַע גֶ'יְיקוֹבּ שְׁלוֹשִׁים דַּקּוֹת אֶל הַסּוּפֶּרְמַרְקֶט בְּמַעֲרַב צַ'רְלְסְטוֹן וְהֵבִיא אִיתּוֹ אֶת הַ"קַּאלְדּוֹנְיָאן-רֵקוֹרְד" וְכָל עִיתּוֹן אַחֵר שֶׁהָיָה לָהֶם בְּמִקְרֶה בִּמְלַאי. שְׁבוּעַיִים אַחֲרֵי הַמַּעֲבָר הֵחֵלּוּ לְהוֹפִיעַ הֶסְפֵּדִים: "מֵת סוֹל וַיְינְגֶּרְטֶן, 115, הָאִישׁ הַזָּקֵן בָּעוֹלָם". הַגְבָּרַת וִיקְטוֹרְיָה קַרְמָבָל צוּטְּטָה מְהַלֶּלֶת אֶת הַ"זְרִיזוּת יוֹצֵאת הַדּוֹפֶן" שֶׁל פְּעִילוּת מוֹחוֹ וְגוּפוֹ שֶׁל סוֹל מַמָּשׁ עַד יָמָיו הָאַחֲרוֹנִים. לֹא הָיוּ תְּמוּנוֹת שֶׁל הָאִירוֹגֵ'ט.
"אֵלֶּה בִּשְׁבִיל הָאֵשׁ בְּאָח," סוֹל אָמַר וְהֶעֱבִיר אֶת הָעִיתּוֹנִים לְגֶ'יְיקוֹבּ. "לְאַף אֶחָד כְּבָר לֹא אִכְפַּת יוֹתֵר מִמַּדָּע."
"אִכְפַּת לָהֶם מִבִּיּוֹלוֹגְיָה. מֵאֲרִיכוּת יָמִים."
"אִם בֶּאֱמֶת הָיָה אִכְפַּת לָהֶם מֵאֲרִיכוּת יָמִים – מֵאֲרִיכוּת הַיָּמִים שֶׁל הַמִּין – הֵם לֹא הָיוּ מְדַבְּרִים עָלַי. הֵם הָיוּ מְדַבְּרִים עַל הַשְׁקָעָה בֶּחָלָל הַחִיצוֹן. אַף אֶחָד לֹא חוֹשֵׁב לִטְווֹח אָרוֹךְ."
גֶ'יְיקוֹבּ בִּילָּה אֶת רוֹב זְמַנּוֹ בַּעֲבוֹדָה עַל הַבַּיִת. הוּא קָנָה אוֹתוֹ מְסוּכָּן נַדְלָ"ן אֲסִיר תּוֹדָה מִבַּארְטוֹן, שֶׁשָּׁכְנָה כִּמְעַט שְׁמוֹנִים קִילוֹמֶטְרִים מַעֲרָבָה מֵהֶם. הַמָּקוֹם עָמַד נָטוּשׁ בְּמֶשֶׁךְ שָׁנִים וְהָיָה בְּמַצָּב הִתְפּוֹרְרוּת מִתְקַדֵּם. רוֹב קוֹרוֹת הָרִצְפָּה בְּמִרְפֶּסֶת הַכְּנִיסָה נִרְקְבוּ, צָרִיךְ הָיָה לְהַחֲלִיף אֶת צִינּוֹרוֹת הַמִּטְבָּח, וְכִתְמֵי מַיִם דְּמוּיֵי אֲגַמִּים חוּמִים הִתְפַּשְּׁטוּ עַל תִּקְרַת הַקּוֹמָה הַשְּׁנִיָּיה. רַעֲפֵי הָעֵץ שֶׁל מַעֲטֶפֶת הַבַּיִת הִתְקַלְּפוּ. הַחַלּוֹן בַּחֲדַר הָרַחֲצָה שֶׁל הַקּוֹמָה הָעֶלְיוֹנָה הָיָה שָׁבוּר וּשְׁתֵּי גְּוִויּוֹת דְּרוֹרִים שֶׁמַּפְרַקְתָּם נִשְׁבְּרָה הִתְפָּרְקוּ לְאִיטָּן בָּאַמְבַּטְיָה. סַפָּה חוֹמָה בַּסָּלוֹן נָבְטָה וְהָיְתָה לְשׁוֹשַׁנַּת יָם גְּרוֹטֶסְקִית. הַמְּתַוֵּוךְ הִמְלִיץ לְגֶ'יְיקוֹבּ עַל קַבְּלָן. בַּיָּמִים שֶׁבָּהֶם הִגִּיעוּ פּוֹעֲלִים סוֹל הִתְחַבֵּא בַּחֲדַר הַשֵּׁינָה שֶׁלּוֹ. גֶ'יְיקוֹבּ אָמַר לָהֶם שֶׁמְּבַקֵּר אֶצְלוֹ חָבֵר. הֵם הִנִּיחוּ שֶׁמְּדוּבָּר בְּמַאֲהֵב וְלֹא חִיטְּטוּ.
אַחֲרֵי הֶחוֹדָשִׁים הָרִאשׁוֹנִים, כְּשֶׁמֵּרַבִּית הָעֲבוֹדָה עַל הַבַּיִת הִסְתַּיְּימָה וְהַהִתְרַגְּשׁוּת מֵהַחֲטִיפָה הָעַצְמִית שֶׁלָּהֶם שֶׁכָּכָה, סוֹל הִבְחִין בְּשִׁינּוּי שֶׁהִתְחוֹלֵל בְּגֶ'יְיקוֹבּ. הוּא בִּילָּה פָּחוֹת זְמַן לְיַד הַמַּחְשֵׁב שֶׁלּוֹ בְּסַחַר בִּמְנָיוֹת. הוּא הִתְעוֹרֵר מְאוּחָר יוֹתֵר מִדֵּי בּוֹקֶר, מַמָּשׁ לִפְנֵי אֲרוּחַת הַצָּהֳרַיִים, וּפָרַשׁ מִיָּד לְאַחַר אֲרוּחַת הָעֶרֶב. יוֹם אֶחָד, אַחֵר-הַצָּהֳרַיִים, כְּשֶׁסּוֹל יָרַד מֵהַסַּדְנָה שֶׁלּוֹ לַחֲטוֹף מַשֶּׁהוּ לֶאֱכוֹל, הוּא מָצָא אֶת גֶ'יְיקוֹבּ שׁוֹכֵב בַּמִּיטָּה. הָאוֹרוֹת הָיוּ כְּבוּיִים אֲבָל גֶ'יְיקוֹבּ הָיָה עֵר.
"יֵשׁ קְשָׁיִים בריאלטו?" סוֹל שָׁאַל אוֹתוֹ.
"זֶה לֹא מַמָּשׁ מְשַׁנֶּה," אָמַר גֶ'יְיקוֹבּ, בְּקוֹשִׁי מַפְנֶה אֶת גּוּפוֹ לְעֵבֶר סוֹל. רֵיחַ שֶׁל חוֹמֶר חִיטּוּי מִילֵּא אֶת הָאֲוִויר. "כְּלוֹמַר, זֶה נִרְאֶה לִי מְגוּחָךְ לְהַקְדִּישׁ מַחֲשָׁבָה לַעֲשִׂיַּית עוֹד כֶּסֶף. יֵשׁ לָנוּ יוֹתֵר מִמָּה שֶׁנִּזְדַּקֵּק לוֹ אֵי פַּעַם. לְפָחוֹת מַסְפִּיק לַמֵּאָה הַבָּאָה, הָיִיתִי אוֹמֵר."
"זֶה נִשְׁמָע לִי כְּמוֹ סִיבָּה לִמְסִיבָּה!"
נִרְאֶה שֶׁגֶּ'יְיקוֹבּ לֹא שָׁמַע אוֹתוֹ. הוּא בָּהָה בְּקִפְלֵי הַשְּׂמִיכָה שֶׁלּוֹ.
"זֶה פָּשׁוּט מוּזָר," הוּא אָמַר. "אַף פַּעַם לֹא הִפְסַדְתִּי כָּכָה לִפְנֵי כֵן."
"אֲנִי מֵבִין."
"כְּלוֹמַר, זֶה לֹא כָּל כָּךְ הַרְבֵּה בְּסוֹפוֹ שֶׁל חֶשְׁבּוֹן. פָּשׁוּט – כַּנִּרְאֶה הָאִינְסְטִינְקְטִים שֶׁלִּי כְּבָר לֹא עוֹבְדִים."
"אֵין סִיבָּה לָקַחַת אֶת זֶה אִישִׁית, גֶ'יְיקוֹבּ."
גֶ'יְיקוֹבּ הִפְנָה אֵלָיו אֶת רֹאשׁוֹ בְּחַדּוּת, כְּאִילּוּ הִבְחִין רַק עַכְשָׁיו בְּנוֹכְחוּתוֹ שֶׁל סוֹל.
"אַתָּה יוֹדֵעַ מָה קוֹרֶה לְחוֹבְטִים וָתִיקִים, כְּשֶׁהֵם מְאַבְּדִים אֶת מְהִירוּת הַחֲבָטָה שֶׁלָּהֶם? הַטּוֹבִים מְפַתְּחִים אַסְטְרָטֶגְיוֹת חֲלוּפִיּוּת. הֵם נַעֲשִׂים יְצִירָתִיִּים :הֵם מְשַׁפְּרִים אֶת הַמְּסִירוּת שֶׁלָּהֶם, הֵם מְבַסְּסִים אֶת הַשְּׁלִיטָה בַּמֶּרְחָב, הֵם מִסְתַּמְּכִים עַל הַיֶּדַע שֶׁצָּבְרוּ בְּמֶשֶׁךְ שָׁנִים עַל הַחוּלְשׁוֹת שֶׁל הַחוֹבְטִים הַיְּרִיבִים. אֲבָל זֶה מְלָאכוּתִי – הֵם עַל זְמַן שָׁאוּל. וְהֵם יוֹדְעִים אֶת זֶה. תַּחֲלוֹף שָׁנָה, אוּלַי שְׁנָתַיִים, וְהַיְּרִיבִים יָבִינוּ אֶת כָּל הַתַּרְגִּילִים שֶׁלָּהֶם. וְאָז הַכּוֹל יִיגָּמֵר."
"אֲבָל תָּמִיד יֵשׁ תַּרְגִּילִים חֲדָשִׁים." סוֹל כִּמְעַט צִחְקֵק מֵרוֹב מַאֲמָץ לְהִישָּׁמַע חִיּוּבִי וּמָלֵא תִּקְווֹה. הוּא לֹא אָהַב לִרְאוֹת אֶת גֶ'יְיקוֹבּ כָּכָה. "זֶה מָה שֶׁאַתָּה חַיָּיב לְהָבִין. תָּמִיד יֵשׁ תַּרְגִּילִים חֲדָשִׁים."
"אוּלַי. אֲבָל אֲנִי זָקֵן מִכְּדֵי לִלְמוֹד אוֹתָם."
סוֹל לֹא יָדַע מָה לוֹמַר.
"זֶה בְּסֵדֶר, סוֹל. אֲנִי פָּשׁוּט עָיֵיף. אֲנִי צָרִיךְ לָנוּחַ."
"כֵּן. זֶה אוּלַי הָעִנְיָין."
"אֲנִי יָכוֹל לְבַקֵּשׁ מִמְּךָ מַשֶּׁהוּ?" אָמַר גֶ'יְיקוֹבּ.
"כָּל דָּבָר."
"לִפְנֵי שֶׁאַתָּה יוֹצֵא, אִכְפַּת לְךָ לִסְגּוֹר אֶת הַתְּרִיסִים? מַמָּשׁ קָשֶׁה לְהֵירָדֵם עִם הָאוֹר הַזֶּה שֶׁנִּכְנַס מֵהַצְּדָדִים."
יוֹם הַהוּלֶּדֶת הַמֵּאָה וְשִׁשָּׁה-עָשָׂר שֶׁל סוֹל חָלַף לְלֹא צִיּוֹן, הֵם כְּבָר אִיבְּדוּ כָּל חוּשׁ זְמַן. אֲבָל בּוֹקֶר אֶחָד סוֹל קָרָא אֶת הַתַּאֲרִיךְ בָּעִיתּוֹן שֶׁגֶּ'יְיקוֹבּ הֵבִיא מֵהַשּׁוּק. כְּשֶׁאָמַר בִּשְׁעַת אֲרוּחַת הָעֶרֶב שֶׁהֵם פִסְפְסוּ אֶת יוֹם הַהוּלֶּדֶת שֶׁלּוֹ, גֶ'יְיקוֹבּ הִתְנַצֵּל בְּרוֹב רוֹשֶׁם וְהִבְטִיחַ לִקְנוֹת לוֹ עוּגָה.
"זֶה בְּסֵדֶר," אָמַר סוֹל. "אֲנִי מַעֲדִיף קַרְטוֹן יוֹגוּרְט חָדָשׁ."
"אַתָּה יוֹדֵעַ שֶׁהֵבַסְתָּ אֶת כְּרִיסְטִיָּאן מוֹרֶטְנְסַן."
"מִי?"
"הָאָדָם הַזָּקֵן בְּיוֹתֵר שֶׁאֵי פַּעַם חַי."
"אָה, הוּא. זֶה מַצְחִיק – הַחַיִּים שֶׁלִּי הִצְטַמְצְמוּ עַד כְּדֵי כָּךְ שֶׁהַשֵּׁמוֹת הַיְּחִידִים שֶׁאֲנִי צָרִיךְ לִזְכּוֹר הֵם גֶ'יְיקוֹבּ וְסוֹל וַיְינְגֶּרְטֶן."
"כְּרִיסְטִיָּאן מוֹרֶטְנְסַן לֹא הִצְלִיחַ לְהַגִּיעַ לְגִיל מֵאָה וְשֵׁשׁ-עֶשְׂרֵה. וְזֹאת, גַּם בְּלִי שֶׁיִּהְיֶה לְךָ יוֹם הוּלֶּדֶת, סִיבָּה לִמְסִיבָּה."
אֲבָל בְּסוֹף לֹא עָשׂוּ מְסִיבָּה. הַחוֹרֶף הָיָה קָשֶׁה לְגֶ'יְיקוֹבּ. לֹא מְשַׁנֶּה כַּמָּה שְׂמִיכוֹת הוּא עָרַם עַל עַצְמוֹ עַל הַסַּפָּה, לֹא מְשַׁנֶּה כַּמָּה עַזָּה הָיְתָה הָאֵשׁ הַבּוֹעֶרֶת בָּאָח, הוּא כָּל הַזְּמַן הִתְלוֹנֵן עַל הַקּוֹר. בְּמֵרְץ הוּא פִּיתֵּחַ שִׁיעוּל נוֹרָאִי וְהִכְנִיס אֶת עַצְמוֹ לְהִסָּגֵר בַּחֶדֶר שֶׁלּוֹ. סוֹל שָׁמַע אוֹתוֹ מִדֵּי בּוֹקֶר, מִשְׁתַּעֵל בְּאַלִּימוּת בְּמֶשֶׁךְ כִּמְעַט שָׁעָה. לְבַסּוֹף לֹא הִצְלִיחַ לִסְבּוֹל אֶת זֶה יוֹתֵר. הוּא דָּפַק עַל הַדֶּלֶת.
שׁוּם תְּגוּבָה. סוֹל דָּפַק שׁוּב, בְּחוֹזְקָה, וְהַדֶּלֶת נִפְתְּחָה. גֶ'יְיקוֹבּ עָמַד לְבוּשׁ בְּתַחְתּוֹנֵי הַבּוּקְסֶר שֶׁלּוֹ וּבְחוּלְצַת טְרִיקוֹ עִם עִיגּוּל צָהוֹב סְבִיב צַוְּוארוֹנָהּ, חִיוֵּור כְּמֵת. הוּא רָעַד מִמַּאֲמָץ. כְּלֵי הַדָּם הַקְּטַנִּים סְבִיב עֵינָיו פָּקְעוּ.
"אַתָּה צָרִיךְ לָלֶכֶת לְבֵית-חוֹלִים," אָמַר סוֹל.
"אֲנִי לֹא עוֹזֵב אוֹתְךָ."
קֶצֶף דָּם זָלַג עַל סַנְטֵרוֹ שֶׁל גֶ'יְיקוֹבּ. סוֹל פָּסַע לְאָחוֹר. הוּא מָצָא מִמְחָטָה בַּכִּיס שֶׁלּוֹ וְהִצְמִיד אוֹתָהּ לְפָנָיו.
"אַתָּה לֹא נִשְׁאַר פֹּה. אַתָּה חוֹלֶה מִדַּי."
"בֵּית הַחוֹלִים הֲכִי קָרוֹב נִמְצָא בְּקוֹלְבְּרוֹק. מֵעֵבֶר לַגְּבוּל עִם נְיוּ הַמְפְּשַׁיְיר. זֹאת נְסִיעָה שֶׁל שָׁלוֹשׁ שָׁעוֹת הָלוֹךְ וָשׁוֹב. וְיֵשׁ גַּם חֲדָרֵי הַמְתָּנָה. וְהֵם עֲלוּלִים לְהַכְרִיחַ אוֹתִי לְהִישָּׁאֵר שָׁם לַיְלָה. בְּשׁוּם אוֹפֶן אֲנִי – "
גֶ'יְיקוֹבּ הִפְתִּיעַ אֶת עַצְמוֹ בְּשִׁיעוּל אַכְזָרִי. הוּא קִיפֵּל אוֹתוֹ כְּמוֹ אִגְרוּף לַבֶּטֶן. דָּם הִשְׁפְּרִיץ עַל הָרִצְפָּה. הוּא הִשְׁתַּעֵל עַד שֶׁכִּמְעַט נֶחֱנַק. סוֹל הִתְרַחֵק עוֹד קְצָת לְאָחוֹר, עַד שֶׁהַגַּב שֶׁלּוֹ נִצְמָד לַקִּיר בַּצַּד הַנֶּגְדִּי שֶׁל הַמִּסְדְּרוֹן.
"זֶה רַק הַגָּרוֹן שֶׁלִּי," גֶ'יְיקוֹבּ אָמַר. "הוּא כּוֹאֵב. הַגָּרוֹן שֶׁלִּי כּוֹאֵב. מְאוֹד כּוֹאֵב. הוּא כּוֹאֵב, כּוֹאֵב, כּוֹאֵב– "
בְּתוֹךְ רֶבַע שָׁעָה הוּא נִכְנַס לִמְכוֹנִית וְנָסַע.
סוֹל מֵעוֹלָם לֹא הִרְגִּישׁ כָּל כָּךְ לְבַד. הוּא עָמַד בְּמִרְפֶּסֶת הַכְּנִיסָה וְהֶאֱזִין לְמוּזִיקַת הַחֲרִיקוֹת שֶׁל הָעֲנָפִים הַקְּפוּאִים. הֵם נָעוּ כְּאִילּוּ אֵיזוֹ חַיָּה אוֹ אָדָם חָלְפוּ דַּרְכָּם, אֲבָל הוּא הָיָה מְשׁוּכְנָע שֶׁזֶּה תַּעֲלוּל שֶׁל הָרוּחַ. כְּשֶׁעָצַם אֶת עֵינָיו רָאָה אֶת כַּפִּיּוֹת הַתֶּה שֶׁל סָבָתוֹ מִתְנַדְנְדוֹת בְּתוֹךְ סִפְלֵי חַרְסִינָה, מְעַרְבְּלוֹת עַנְנֵי חָלָב בַּקָּפֶה. מַשָּׂאִית יְחִידָה רַעֲמָה עַל כְּבִישׁ 105, שְׁמוֹנָה-עָשָׂר קִילוֹמֶטְרִים דָּרוֹמָה. הַשָּׁמַיִים נִצְבְּעוּ סָגוֹל עָמוּם. הוּא הִדְלִיק אֶת הָאֵשׁ וְנִרְדַּם מוּלָהּ וְהִתְעוֹרֵר עִם שַׁחַר, בְּדִיּוּק בַּזְּמַן לְצַפּוֹת בַּגֶּחָלִים הָאַחֲרוֹנִים נִשְׂרָפִים לְאֵפֶר.
* * *
גֶ'יְיקוֹבּ חָזַר כַּעֲבוֹר יוֹמַיִים, אַחֵר הַצָּהֳרַיִים, לָבוּשׁ בִּבְגָדִים חֲדָשִׁים לְגַמְרֵי. הַבְּגָדִים שֶׁלָּבַשׁ בַּיּוֹם שֶׁעָזַב הָלְכוּ לְאִיבּוּד בְּבֵית הַחוֹלִים, הוּא סִיפֵּר לְסוֹל. הוּא קָרָא לְאָחוֹת, וְהִיא לָקְחָה אֶת מִידּוֹתָיו וְאֶת כַּרְטִיס הָאַשְׁרַאי שֶׁלּוֹ וְנִשְׁלְחָה אֶל חֲנוּת בִּגְדֵי הַגְּבָרִים הַקְּרוֹבָה.
"אִיבְּדוּ לְךָ אֶת הַבְּגָדִים?" סוֹל שָׁאַל. "אֲנִי לֹא מֵבִין."
"מָה שְׁלוֹמְךָ? אָכַלְתָּ?"
"הַמְּקָרֵר עֲדַיִין עוֹבֵד."
גֶ'יְיקוֹבּ טָפַח עַל הַגַּב שֶׁל סוֹל וּפֶרֶק שַׂק מִצְרָכִים מֵהַמּוֹשָׁב הָאֲחוֹרִי שֶׁל הַמְּכוֹנִית. הוּא מִצְמֵץ תַּחַת כּוֹבֶד הַמִּשְׁקָל, כִּחְכֵּחַ שִׁיעוּל קַל וְשִׁטְחִי וְאַחַר כָּךְ הִתְיַיצֵּב. חוּלְצַת הַפּוֹלוֹ הַחֲדָשָׁה שֶׁל גֶ'יְיקוֹבּ, סוֹל הִבְחִין לְפֶתַע, הָיְתָה תְּלוּיָה עַל כְּתֵפָיו בְּרִפְיוֹן. הַחֲגוֹרָה הוּדְּקָה עַד הַחוֹר הָאַחֲרוֹן וּבְכָל זֹאת מִכְנָסָיו הִשְׁתַּלְשְׁלוּ וְהִתְבַּדְּרוּ סְבִיב יְרֵכָיו. אִם הַבְּגָדִים הָאֵלֶּה אָכֵן נִקְנוּ לְמִידּוֹתָיו, הֲרֵי הֵן הִצְטַמְצְמוּ בְּאוֹפֶן נִיכָּר.
"מָה הֵם אָמְרוּ?" סוֹל שָׁאַל.
"מִי?"
"בְּנוֹגֵעַ לְשִׁיעוּל."
"אָה, זֶה?" אָמַר גֶ'יְיקוֹבּ וְהֵסִיט בְּגַבּוֹ אֶת הַדֶּלֶת הַקִּדְמִית בִּזְהִירוּת. "הַכּוֹל בְּסֵדֶר גָּמוּר."
"לָמָּה הָיִיתָ שָׁם יוֹמַיִים?"
"חוֹסֶר יְעִילוּת שֶׁל עֲיָירוֹת קְטַנּוֹת. פָּשׁוּט חַדְלֵי אִישִׁים. מַמָּשׁ יָצָאתִי מִדַּעְתִּי." הוּא הִנִּיחַ אֶת הַמִּצְרָכִים עַל שׁוּלְחַן הַמִּטְבָּח וּפָנָה אֶל סוֹל בְּחִיּוּךְ מוּזָר. "יֵשׁ אֲנָשִׁים, אַתָּה יוֹדֵעַ? יֵשׁ אֲנָשִׁים. אִי אֶפְשָׁר לָקַחַת אַחְרָיוּת עַל כּוּלָּם."
סוֹל הִנְהֵן. זֵיעָה טִפְטְפָה בְּזֶרֶם דַּק מִקַּו שִׁיעֲרוּ שֶׁל גֶ'יְיקוֹבּ עַל צִדֵּי פָּנָיו וּלְתוֹךְ צַוְּוארוֹן חוּלְצָתוֹ. נִדְמֶה שֶׁהוּא לֹא מַבְחִין בְּכָךְ.
"אַתָּה בְּסֵדֶר?"
"בֶּטַח," גֶ'יְיקוֹבּ אָמַר. "פָּשׁוּט נְסִיעָה אֲרוּכָּה. אֲנִי הוֹלֵךְ לָנוּחַ קְצָת. אֶחֱזוֹר עוֹד מְעַט לְסַדֵּר אֶת כָּל זֶה בִּמְקוֹם וּלְהָכִין אֲרוּחַת עֶרֶב."
אֲבָל סוֹל רָאָה שֶׁהוּא כְּבָר לֹא יָצָא שׁוּב מֵהַחֶדֶר בְּאוֹתוֹ הַיּוֹם.
* * *
סוֹל נִיסָּה לְהָצִיץ מִבַּעַד לַחַלּוֹן שֶׁל גֶ'יְיקוֹבּ לְפָחוֹת אַחַת לְיוֹם, כְּשֶׁיָּצָא לְטִיּוּל אַחֵר הַצָּהֳרַיִים, אֲבָל הַתְּרִיסִים נִשְׁאֲרוּ סְגוּרִים כָּל הַזְּמַן. "אֲנִי רַק עוֹבֵר אֶת הַחוֹרֶף," קָרָא גֶ'יְיקוֹבּ מִמַּעֲמַקֵּי חַדְרוֹ כְּשֶׁסּוֹל דָּפַק עַל הַדֶּלֶת. בּוֹקֶר אֶחָד, כְּשֶׁגֶּ'יְיקוֹבּ יָצָא לְאֶחָד מִסִּיבּוּבֵי הַקְּנִיּוֹת הָאַחֲרוֹנִים שֶׁלּוֹ בְּסוּפֶּרְמַרְקֶט, סוֹל נִכְנַס לַחֲדַר הָאַמְבַּטְיָה שֶׁלּוֹ וּפָתַח אֶת אֲרוֹן הַתְּרוּפוֹת. הוּא מָצָא שְׁמוֹנָה בַּקְבּוּקוֹנֵי תְּרוּפוֹת שׁוֹנִים, וַעֲלֵיהֶם מַדְבֵּקוֹת מִבֵּית הַחוֹלִים. הַגְּלוּלוֹת הָיוּ קְטַנּוֹת מְאוֹד, וְהָיוּ מֵאוֹת מֵהֶן. סוֹל לֹא אָמַר דָּבָר בְּאוֹתוֹ עֶרֶב, אֲבָל לְמָחֳרָת הִתְנַדֵּב לִהְיוֹת אַחְרַאי בְּעַצְמוֹ עַל הַקְּנִיּוֹת. הַנְּהִיגָה שֶׁלּוֹ כְּבָר הָיְתָה מוּשְׁלֶמֶת, וְאִם יִנְהַג בִּשְׁעוֹת אַחַר הַצָּהֳרַיִים הַמּוּקְדָּמוֹת וְיִישָּׁאֵר עַל הַכְּבִישִׁים הַצְּדָדִיִּים סָבִיר לְהַנִּיחַ שֶׁלֹּא יִתָּקֵל בִּמְכוֹנִיּוֹת אֲחֵרוֹת.
"בְּשׁוּם פָּנִים וָאוֹפֶן," גֶ'יְיקוֹבּ אָמַר. "אִם יַעַצְרוּ אוֹתְךָ, יִשְׁלְחוּ אוֹתִי לְבֵית-סוֹהַר. כָּל הָעֵסֶק יִגָּמֵר. יִכָּלְאוּ אוֹתְךָ בְּאֵיזֶה אֲגַף קְשִׁישִׁים."
"אֶפְשָׁר בְּקַלּוּת לַחֲשׁוֹב שֶׁאֲנִי בֶּן תִּשְׁעִים, אוּלַי אֲפִילּוּ שְׁמוֹנִים וְחָמֵשׁ. יֵשׁ לִי עֲדַיִין יַצִּיבָה טוֹבָה. אִם מִישֶׁהוּ יִשְׁאַל, אַגִּיד שֶׁאֲנִי מְבַקֵּר אֶת הַנְּכָדִים שֶׁלִּי."
"אַל תִּהְיֶה מְגוּחָךְ. אֲנִי אֵלֵךְ. אַחֲרֵי שֶׁאִישַׁן צָהֳרַיִים."
גֶ'יְיקוֹבּ בָּרַח לַחֶדֶר שֶׁלּוֹ אֲבָל לֹא לִפְנֵי שֶׁהִשְׁאִיר אֶת מַפְתְּחוֹת הַמְּכוֹנִית עַל שׁוּלְחַן הָאוֹכֶל. אִם עָשָׂה זֹאת בִּמְכֻוּוֹן אוֹ לֹא, סוֹל יָכוֹל הָיָה רַק לְנַחֵשׁ, אֲבָל אַחֵר-הַצָּהֳרַיִים, כְּשֶׁחָזַר מֵהַסּוּפֶּרְמַרְקֶט, גֶ'יְיקוֹבּ לֹא הָעִיר דָּבָר. הוּא הִבִּיט בְּסוֹל הוֹדֵף בְּגַבּוֹ אֶת דֶּלֶת הַכְּנִיסָה כְּשֶׁסַּל מִצְרָכִים בִּזְרוֹעוֹתָיו וְהֵנִיעַ אֶת רֹאשׁוֹ בִּפְלִיאָה. אַחֵר כָּךְ פָּרַשׁ אֶל חֶשְׁכַת חַדְרוֹ וְסָגַר אַחֲרָיו אֶת הַדֶּלֶת.
לִקְרַאת סוֹף הַשָּׁבוּעַ הַבָּא, כְּשֶׁהֵחֵלּוּ הַפְּלָגִים שׁוּב לְפַכְפֵּךְ בַּיַּעַר, הִתְעוֹרֵר סוֹל לְקוֹל חֲבָטָה עֲמוּמָה. תְּחִילָּה חָשַׁב שֶׁחָלַם חֲלוֹם, אֲבָל אָז שָׁמַע חֲרִיקַת עֵץ מִתְחַכֵּךְ בָּעֵץ, חֲבָטָה נוֹסֶפֶת וַאֲנָחָה. סוֹל בָּעַט אֶת רַגְלָיו הַחוּצָה מֵהַמִּיטָּה וְנֶעֱמַד. הוּא יִיצֵּב אֶת עַצְמוֹ בְּעֶזְרַת הַשִּׁידָּה, הִתְרוֹקְנוּת הַדָּם מִמּוֹחוֹ סִחְרְרָה אוֹתוֹ מְעַט, וְעָשָׂה אֶת דַּרְכּוֹ אֶל חַדְרוֹ שֶׁל גֶ'יְיקוֹבּ.
הוּא מָצָא אֶת גֶ'יְיקוֹבּ שָׂרוּעַ עַל הָרִצְפָּה, בְּאֶמְצַע הַדֶּרֶךְ בֵּין מִיטָּתוֹ וּבֵין חֲדַר הָאַמְבַּטְיָה שֶׁלּוֹ. רַגְלוֹ הָאַחַת הִסְתַּבְּכָה בַּסָּדִין. הַמִּסְכֵּן הָיָה שָׂרוּעַ עַל צִדּוֹ, רֹאשׁוֹ מְעוּקָּם בָּאִי נוֹחוּת, פִּיו הָרָחָב, הַיָּבֵשׁ, פָּעוּר לַנְּשִׁימָה כְּמוֹ פֹּה שֶׁל קַרְפִּיּוֹן. עֵינָיו הִתְגַּלְגְּלוּ מַעְלָה וְהִתְמַקְּדוּ בָּעֵינַיִים שֶׁל סוֹל.
"נָפַלְתִּי," הוּא אָמַר לְבַסּוֹף. "נִיסִּיתִי..."
"זֶה בְּסֵדֶר," סוֹל אָמַר. הוּא פָּסַע בְּאִיטִּיּוּת לִקְרַאת נֶכְדּוֹ.
גֶ'יְיקוֹבּ מִצְמֵץ וְנִדְמֶה הָיָה שֶׁהוּא מְנַסֶּה לְהִתְמַקֵּד, אֲבָל שׁוּם חֵלֶק שֶׁל גּוּפוֹ לֹא זָז.
"אַל תִּדְאַג," הוּא אָמַר. "אַתָּה לֹא יָכוֹל לְהִידָּבֵק."
"אַתָּה יוֹדֵעַ מָה זֶה?"
גֶ'יְיקוֹבּ הִנְהֵן. "זֶה לֹא מְדַבֵּק."
סוֹל הִתְכּוֹפֵף וְהֵחֵל לִפְרוֹם אֶת קֶשֶׁר הַסָּדִין. הוּא דָּחַף אֶת גּוּפוֹ שֶׁל גֶ'יְיקוֹבּ עַד שֶׁהָפַךְ אוֹתוֹ עַל גַּבּוֹ, רֹאשׁוֹ צָמוּד לָרִצְפָּה.
"אַתָּה לֹא יָכוֹל לָזוּז. נָכוֹן?"
גֶ'יְיקוֹבּ הֵזִיז אֶת רֹאשׁוֹ מֶרְחַק מִילִימֵטֶר לְצַד אֶחָד וּבַחֲזָרָה. סוֹל לִיטֵּף אֶת מִצְחוֹ. גֶ'יְיקוֹבּ עָצַם אֶת עֵינָיו.
"אֲנִי אַסִּיעַ אוֹתְךָ לְבֵית הַחוֹלִים," אָמַר סוֹל. "אַחֲרֵי שֶׁתִּתְאוֹשֵׁשׁ קְצָת."
"אֲנִי מַרְגִּישׁ מוּזָר שֶׁאֲנִי שׁוֹאֵל," גֶ'יְיקוֹבּ אָמַר, מַבִּיט לַכִּיוּוּן הַכְּלָלִי שֶׁל סוֹל. "אֲבָל... אֲנִי חַיָּיב."
"אַתָּה יָכוֹל לִשְׁאוֹל אוֹתִי הַכּוֹל. אַתָּה יוֹדֵעַ אֶת זֶה."
גֶ'יְיקוֹבּ מִצְמֵץ שׁוּב. סוֹל הִסְפִּיג אֶת עֵינוֹ הַדּוֹמַעַת בִּקְצֵה שַׁרְווּל הַפִּיגָ'מָה שֶׁלּוֹ.
"יֵשׁ אֵיזֶה סוֹד?" גֶ'יְיקוֹבּ שָׁאַל.
"אֵיזֶה סוֹד?"
"לָמָּה?" קוֹלוֹ נִשְׁמָע כִּלְחִישָׁה. "לָמָּה אַתָּה עֲדַיִין חַי?"
"אֲנִי לֹא יוֹדֵעַ, גֶ'יְיקוֹבּ."
"אַתָּה יָכוֹל לְסַפֵּר לִי. אַתָּה מַכִּיר אוֹתִי. אֲנִי לֹא כְּמוֹ כּוּלָּם – כְּמוֹ כָּל הַיֶּתֶר."
"הַלְּוַואי שֶׁיָּכוֹלְתִּי." סוֹל דִּיבֵּר בְּקוֹל מַרְגִּיעַ, כְּמוֹ שִׁיר עֶרֶשׂ. "אֲנִי לֹא יוֹדֵעַ. אֲנִי פָּשׁוּט רוֹצֶה אֶת הַחַיִּים. אֲנִי כָּל כָּךְ רוֹצֶה לִחְיוֹת."
"אֲבָל גַּם אֲנִי." קוֹל חָנוּק, מְעוּוָּת, עָלָה מִמַּעֲמַקֵּי גְּרוֹנוֹ שֶׁל גֶ'יְיקוֹבּ. "כַּנִּרְאֶה חָשַׁבְתִּי שֶׁאַחֲרֵי כָּל הַשָּׁנִים הָאֵלֶּה אוּלַי אַצְלִיחַ, לֹא יוֹדֵעַ – לִלְמוֹד אֶת זֶה מִמְּךָ. אוֹ שֶׁאוּכַל לְהִידָּבֵק בָּזֶה אֵיכְשֶׁהוּ. מָה הַהֶפֶךְ מֵחוֹלָנִיּוּת – חֲסִינוּת?" הוּא הִשְׁתַּעֵל שׁוּב. "הָיִינוּ יְכוֹלִים לִתְמוֹךְ זֶה בָּזֶה. לְנַצֵּחַ."
לְמִשְׁמַע מִילּוֹתָיו שֶׁל נֶכְדּוֹ, סוֹל נִרְתַּע קַלּוֹת, כְּמוֹ מְנַסֶּה לַחֲמוֹק מֵרִיחַ רַע. "אַתָּה תִּהְיֶה בְּסֵדֶר, גֶ'יְיקוֹבּ," הוּא אָמַר. "אַתָּה תִּהְיֶה בְּסֵדֶר."
"אֲנִי לֹא," אָמַר גֶ'יְיקוֹבּ. "אֲבָל אַתָּה כֵּן."
וְאָז מָסָךְ כָּבֵד יָרַד עַל עֵינָיו. זוֹ הָיְתָה אוֹתָהּ הַהַבָּעָה שֶׁרָאָה סוֹל עַל פְּנֵי אָבִיו שֶׁל גֶ'יְיקוֹבּ, וְעַל פְּנֵיהֶם שֶׁל הָאֲחֵרִים בַּחֲגִיגוֹת הַמֵּאָה שֶׁלּוֹ, אַחֲרֵי שֶׁגּ'וֹזֶף נִמְצָא מֵת. הוּא לֹא הָיָה מְסוּגָּל לְהַאֲמִין שֶׁזֶּה קוֹרֶה – רַק לֹא גֶ'יְיקוֹבּ, לֹא אַחֲרֵי כָּל הַשָּׁנִים יַחַד. זֶה הָיָה אַכְזָרִי מִדַּי. גֶ'יְיקוֹבּ אָהַב אוֹתוֹ. סוֹל הֶאֱמִין בָּזֹאת. אֲבָל הַקַּשְׁיוּת הִתְקַבְּעָה עַל פָּנָיו כְּמוֹ מַסֵּכַת גֶּבֶס. תָּוֵוי פָּנָיו שֶׁל גֶ'יְיקוֹבּ הִקְשִׁיחוּ וְקָפְאוּ וְסוֹל הַבֵּין מַהִי הַטְּרַנְסְפוֹרְמַצְיָה הַמִּתְרַחֶשֶׁת. הַגּוּלְגּוֹלֶת הַנִּלְחֶצֶת אֶל הָעוֹר שֶׁנַּעֲשָׂה דַּק וְחוֹשֶׂפֶת אֶת צוּרָתָהּ הָאֲמִיתִּית.
בַּעֲדִינוּת, אֲבָל לֹא בְּלִי סְלִידָה, הִנִּיחַ סוֹל לְרֹאשׁוֹ שֶׁל גֶ'יְיקוֹבּ לִצְנוֹחַ אֶל הָרִצְפָּה.

    3
לְמָחֳרָת הַיּוֹם, כְּשֶׁדַּלְתּוֹ שֶׁל גֶ'יְיקוֹבּ עֲדַיִין סְגוּרָה, הִתְעוֹרֵר סוֹל מוּקְדָּם וְנָהַג אֶת שִׁישִּׁים הַקִּילוֹמֶטְרִים לִנְיוּפּוֹרְט. כְּשֶׁפָּנָה מֵרְחוֹב מִיֵּין לְכִיכַּר רַייְלְרוּד, מָצָא אֶת מָה שֶׁחִיפֵּשׂ: שֶׁלֶט עֵץ, תָּלוּי מִכָּרָכוּב גַּגּוֹ שֶׁל בַּיִת וִיקְטוֹרְיָאנִי גָּדוֹל, פִּרְסֵם אֶת שֵׁירוּתָיו שֶׁל ד"ר מַרְשֶׁל הברשׁאם, רוֹפֵא כְּלָלִי. הוּא חַנָּה בִּשְׁבִיל הַגִּישָׁה הַמַּעְגָּלִי וְעָלָה בַּמַּדְרֵגוֹת. חֲלַל הַכְּנִיסָה הוֹבִיל אֶל חֲדַר עֲבוֹדָה שֶׁהוּסַב לְאֵזוֹר הַמְתָּנָה. פַּעֲמוֹן צִלְצֵל וּמִיָּד נִכְנַס אָדָם שֶׁהִגִּיעַ מֵהַקָּצֶה הַנֶּגְדִּי שֶׁל הַחֶדֶר. הוּא הָיָה צָעִיר – בֶּן אַרְבָּעִים, חָשַׁב סוֹל, אוּלַי חֲמִישִּׁים, יָכוֹל לִהְיוֹת שִׁישִּׁים – מְגוּלָּח לְמִשְׁעִי, מַרְכִּיב מִשְׁקָפַיִים בְּמִסְגֶּרֶת דַּקָּה שֶׁגָּלְשׁוּ בַּמּוֹרָד אַף רָחָב, וּלְרֹאשׁוֹ בְּלוֹרִית לַחָה שֶׁל שֵׂיעָר אֲדַמְדַּם. עַל זְרוֹעוֹ נָחָה מַגֶּבֶת מְקוּפֶּלֶת.
"אֶפְשָׁר לַעֲזוֹר לְךָ?" אָמַר ד"ר הַבֶּרְשָׁאם.
"אֶשְׂמַח לַעֲבוֹר בְּדִיקָה כְּלָלִית," סוֹל אָמַר. "שְׁמִי ג'וֹזֶף וְיָקָר." הוּא לֹא יָדַע מֵאֵין צָץ הַשֵּׁם הַזֶּה, הוּא פָּשׁוּט נִפְלַט מִפִּיו. הוּא הִסְבִּיר שֶׁחַי תְּקוּפָה מִחוּץ לָאָרֶץ וְעַכְשָׁיו הִגִּיעַ לְבַקֵּר אַחְיָין שֶׁלּוֹ בְּאַיְילַנְדַּפּונְד וְיִישָּׁאֵר אֶצְלוֹ כַּמָּה חוֹדָשִׁים. הוּא לֹא הִרְגִּישׁ חוֹלֶה, אֲבָל הִגִּיעַ הַזְּמַן לְהִיבָּדֵק וְהוּא לֹא רָצָה לְחַכּוֹת עַד שֶׁיַּחֲזוֹר הַבַּיְתָה. בְּגִילוֹ, וְכֵן הָלְאָה. הוּא יְשַׁלֵּם בִּמְזוּמָּן.
ד"ר הַבַּרְשָׁאם הִנְהֵן וְלָחַץ אֶת יָדוֹ שֶׁל סוֹל. "וּבֶן כַּמָּה אַתָּה, אִם יוּרְשֶׁה לִי לִשְׁאוֹל?"
"תִּשְׁעִים וְאַחַת," סוֹל אָמַר. "אֲנִי בֶּן תִּשְׁעִים וְאַחַת שָׁנָה."
"יָפֶה," אָמַר הַדּוֹקְטוֹר בְּחִיּוּךְ. "מַגִּיעַ לְךָ מַזָּל טוֹב עַל זֶה."
הוּא הוֹבִיל אֶת סוֹל לַחֲדַר אוֹכֶל שֶׁהוּסַב לַחֲדַר טִיפּוּלִים וּבוֹ שׁוּלְחַן טִיפּוּלִים מְכוּסֶּה בְּגִילְיוֹן נְיַיר שַׁעֲווֹה. אֶת הַקִּירוֹת עִיטְּרוּ תַּצְלוּמִים שֶׁל נְיוּ יוֹרְק בַּחוֹרֶף, נְתוּנִים בְּמִסְגְּרוֹת נְחוֹשֶׁת צַעֲקָנִיּוֹת. סוֹל הֵסִיר אֶת כָּל בְּגָדָיו מִלְּבַד תַּחְתּוֹנֵי הַסַּבָּא הַלְּבָנִים שֶׁלּוֹ. ד"ר הַבֶּרְשָׁאם מִישֵּׁשׁ אֶת עוֹרוֹ הַכְּחַלְחַל הַדַּק בְּאֵזוֹר הֶחָזֶה, הַזְּרוֹעוֹת, הַצַּוּוֹאר וְהַגַּב. סוֹל הִשְׁתַּעֵל כְּשֶׁהִתְבַּקֵּשׁ וּמִיקֵּד אֶת מַבָּטוֹ בְּאוֹר הָאוֹטוֹסְקוֹפּ. הָרוֹפֵא הֵאִיר אֶל תְּעָלוֹת אוֹזְנָיו. הוּא הֶחֱלִיק אֶת שַׁרְווּל מַד לַחַץ הַדָּם עַל זְרוֹעַ הַדַּחְלִיל שֶׁלּוֹ. הוּא הִנְהֵן לְעַצְמוֹ וְאָז הֵנִיעַ אֶת רֹאשׁוֹ מִצַּד לְצַד. לְבַסּוֹף יָצָא מֵהַחֶדֶר וּבִיקֵּשׁ מִסּוֹל לְהִתְלַבֵּשׁ. כְּשֶׁחָזַר הִתְעַקְּלוּ שְׂפָתָיו בַּפִּיתּוּל חַקְרָנִי.
"מֵאֵיפֹה אָמַרְתָּ שֶׁאַתָּה מַגִּיעַ?" הָרוֹפֵא שָׁאַל.
"אוֹסְטְרִיָּה," סוֹל אָמַר. "אֲבָל לֹא אָמַרְתִּי."
"אַתָּה אוֹכֶל שָׁם תַּפְרִיט עָשִׁיר בַּדָּגִים וּבִירָקוֹת?"
"נִרְאֶה לִי שֶׁכֵּן."
"וְאָמַרְתָּ שֶׁאַתָּה בֶּן תִּשְׁעִים וְאַחַת?"
"זֶה מָה שֶׁאָמַרְתִּי."
"כִּי אֲנִי חַיָּיב לוֹמַר," הָרוֹפֵא אָמַר, "עִם כָּל הַכָּבוֹד, אֲנִי מִתְקַשֶּׁה לְהַאֲמִין."
סוֹל נִלְחָץ. "סְלִיחָה?"
"בְּהִתְחַשֵּׁב בְּתוֹצְאוֹת הַבְּדִיקוֹת שֶׁלְּךָ, לֹא הָיִיתִי נוֹתֵן לָךְ שָׁבוּעַ מֵעַל שְׁמוֹנִים וְחָמֵשׁ. גַּג שְׁמוֹנִים וְחָמֵשׁ."
"אָז הַכּוֹל בְּסֵדֶר?"
"נָקִי וּבָרִיא. בְּהֶחְלֵט הִרְשַׁמְתָּ אוֹתִי."
"מָה לְגַבֵּי לַחַץ הַדָּם? עַמּוּד הַשִּׁדְרָה? הַקֵּיבָה?"
"אֲנִי לֹא רוֹאֶה שׁוּם דָּבָר. אִם תַּמְשִׁיךְ כָּכָה, תַּגִּיעַ לְגִיל מֵאָה וְעֶשֶׂר, אָדוֹן וְיָקָר."
"אֲנִי מֵבִין. אַתָּה בָּטוּחַ?"
"שָׁמַע – מָה הַסּוֹד שֶׁלְּךָ? מָה אַתָּה עוֹשֶׂה כְּדֵי לְהִישָּׁאֵר בְּכוֹשֶׁר כָּזֶה? בִּשְׁבִיל אָדָם בִּשְׁנוֹת הַתִּשְׁעִים לְחַיָּיו זֶה מַדְהִים. אוּלַי זֹאת אוֹסְטְרִיָּה? אַתָּה חַי בֶּהָרִים אוֹ מַשֶּׁהוּ?"
"יֵשׁ לִי רַק עֵצָה אַחַת," סוֹל נֶאֱנַח. "לְהַמְשִׁיךְ לִנְשׁוֹם."
"לְהַמְשִׁיךְ לִנְשׁוֹם!" ד"ר הַבֶּרְשָׁאם צָחַק בְּקוֹל. הוּא הֵסִיר אֶת מִשְׁקָפָיו וּמָחָה אֶת עֵינָיו. "זֶה טוֹב. לְהַמְשִׁיךְ לִנְשׁוֹם!"
סוֹל נָתַן לוֹ שְׁנֵי שְׁטָרוֹת שֶׁל מֵאָה דּוֹלָר וְעָזַב בְּלִי לְהוֹסִיף מִילָּה.
הוּא קָרָא פַּעַם שֶׁקְּשִׁישִׁים שֶׁמְּאַבְּדִים אֶת בְּנֵי זוּגָם, נוֹטִים לָמוּת זְמַן לֹא רַב לְאַחַר מִכֵּן. גֶ'יְיקוֹבּ לֹא הָיָה בֶּן זוּג אֲבָל הוּא הָיָה הֶחָבֵר הַיְּחִידִי שֶׁל סוֹל, קָרוֹב מִשְׁפַּחְתּוֹ הַיָּחִיד. הַאִם זֶה הַסּוֹף אֵפוֹא? הַפַּחַד הִמְתִּין לוֹ בְּאֵיזֶה מַעֲבָר חָשׁוּךְ וְאִייֵּם לִקְפּוֹץ עָלָיו, אֲבָל לְפָחוֹת בֵּינְתַיִים הוּא עֲדַיִין לֹא פַּחַד.
הוּא עָמַד מִחוּץ לְדֶלֶת חַדְרוֹ שֶׁל גֶ'יְיקוֹבּ. אִם יְצַלְצֵל לַמִּשְׁטָרָה הֵם יָבִינוּ מִי הוּא. הוּא יַהֲפוֹךְ לְנִיסּוּי מַדָּעִי. הֵם לֹא יָרְשׁוּ לוֹ לִחְיוֹת. אֲבָל אֵיךְ לִקְבּוֹר אֶת הַגּוּפָה? גֶ'יְיקוֹבּ הָיָה גֶּבֶר גָּדוֹל, אֲפִילּוּ לִקְרַאת הַסּוֹף, וְסוֹל לֹא הָיָה חָזָק מַסְפִּיק לִסְחוֹב אֶת גּוּפָתוֹ, לֹא כָּל שֶׁכֵּן לַחְפּוֹר בּוֹר בָּאֲדָמָה. וּבְכָל זֹאת אִם לֹא יִפְעַל בְּקָרוֹב, הַגּוּפָה תַּתְחִיל לְהַרְקִיב וּלְהִתְפָּרֵק.
הוּא לֹא יָכוֹל לִפְתּוֹר אֶת זֶה עַכְשָׁיו– הַשָּׁעָה שָׁלוֹשׁ אַחֵר הַצָּהֳרַיִים, זְמַן לַהֲלִיכָה שֶׁלּוֹ. אָסוּר לִסְטוֹת מֵהַשִּׁגְרָה. הוּא חַיָּיב לְהַמְשִׁיךְ לָזוּז. זֶה הֶכְרֵחִי. כְּכָל שֶׁמּוֹתוֹ שֶׁל גֶ'יְיקוֹבּ הָיָה נוֹרָאִי, הוּא מוּכְרָח לְהַמְשִׁיךְ לָזוּז.
הוּא פָּסַע אֶל הֶחָצֵר הָאֲחוֹרִית שֶׁצִּימְּחָה פֶּרֶא וּפָנָה אֶל הַיַּעַר. בַּדֶּרֶךְ הִתְכּוֹפֵף לַחֲמוֹק מֵעֲנַף שֶׁנִּשְׁלַח אֵלָיו כְּמוֹ אֶצְבַּע גְּרוּמָה, מְזַמֶּנֶת. הוּא דִּשְׁדֵּשׁ בְּמוֹרַד שְׁבִיל הֶעָפָר, אָבוּד בַּמַּחֲשָׁבוֹת עַל גֶ'יְיקוֹבּ, עַל הָאִירוֹגֵ'ט, עַל הַהֶסְפֵּדִים שֶׁלּוֹ שֶׁנִּשְׂרְפוּ בְּאֵשׁ הָאָח, מוּקָּף בִּצְפִיפוּתָם הַמּוּכֶּרֶת שֶׁל הָעֵצִים הַזְּקֵנִים. סְנָאִים, בִּבְעָתָה הַקִּיּוּמִית הַנִּצְחִית שֶׁלָּהֶם, זִינְּקוּ בֵּין הַשִּׂיחִים הַנְּמוּכִים. הֶעָלִים רָחֲשׁוּ חֲרָקִים. סוֹל סָפַג לְתוֹכוֹ אֶת כָּל זֶה וְהִרְגִּישׁ כְּאִילּוּ, בַּמּוּבָן עָמוֹק כָּלְשֶׁהוּ, הוּא מִתְמַזֵּג עִם הַיַּעַר – הַלֵּב שֶׁלּוֹ הוֹלֵם בְּקֶצֶב הַחַיִּים סְבִיבוֹ, הוּא אֵיזוֹ שְׁלוּחָה מְרוּחֶקֶת שֶׁל אוֹרְגָּנִיזְם עָצוּם מְמַדִּים. אֲבָל אָז רִשְׁרְשָׁה הָעַלְווֹה בִּדְחִיפוּת, בְּכַוּוֹנָה, וְנִדְמֶה הָיָה שֶׁמַּשֶּׁהוּ – אוֹ מִישֶׁהוּ – מִתְקָרֵב אֵלָיו מִתּוֹךְ הַיַּעַר.
זֶה הָיָה כַּמּוּבָן בִּלְתִּי אֶפְשָׁרִי. זֶה בֶּטַח רַק זוּג קִיפּוֹדִים.
וּבְכָל זֹאת, כְּשֶׁפָּנָה בַּסִּיבּוּב מָצָא אֶת עַצְמוֹ מוּל גֶּבֶר בֶּן מֵאָה וְעֶשֶׂר בְּעֵרֶךְ. הָאִישׁ הַזֶּה הָיָה אֲפִילּוּ נָמוּךְ יוֹתֵר מִסּוֹל, פָּנָיו אֲרוּכִּים וּבְרִיאִים וְגַבּוֹ זָקוּף. הוּא לָבַשׁ בִּגְדֵי טִיפּוּס הָרִים: חוּלְצַת כּוּתְנָה מְשׁוּבֶּצֶת, מַגְּפֵי עוֹר חוּמִים, וּמִכְנְסֵי חָאקִי קְצָרִים שֶׁחָשְׂפוּ רַגְלַיִים שְׁרִירִיּוֹת חֲסוֹנוֹת.
הוּא נִרְאָה מוּכָּר. זֶה הָיָה מַדְאִיג. אִם מִישֶׁהוּ מֵחַיָּיו הַקּוֹדְמִים יְגַלֶּה אוֹתוֹ, זֶה יִהְיֶה הַרְסָנִי. הַכּוֹל יִיגָּמֵר. בְּהֶחְלֵטִיּוּת נְטוּלַת הִגָּיוֹן, הִסְתּוֹבֵב סוֹל וְהֵחֵל לַחֲזוֹר לְבֵיתוֹ.
"הַיי, חַכֵּה," אָמַר הָאִישׁ.
סוֹל פָּסַע מַהֵר יוֹתֵר, מִפִּרְקֵי הַבִּרְכַּיִים שֶׁלּוֹ נִשְׁחֲקוּ עִם כָּל צַעַד.
"אַל תִּהְיֶה טִיפֵּשׁ," הַקּוֹל אָמַר. "אַתָּה תִּיפּוֹל." נִשְׁמָע שֶׁהוּא מְצַמְצֵם אֶת הַמֶּרְחָק בֵּינֵיהֶם.
סוֹל כִּמְעַט רָץ עַכְשָׁיו. הָרֵיאוֹת שֶׁלּוֹ שָׂרְפוּ. זְרוֹעוֹ הַשְּׂמָאלִית הָלְמָה בְּאוֹפֶן בִּלְתִּי מוּסְבָּר. הוּא לֹא הֶעֱרִיךְ נָכוֹן אֶבֶן עַל הַשְּׁבִיל, הָרֶגֶל שֶׁלּוֹ נָחֲתָה עָלֶיהָ בְּעַקְמוּמִיּוּת, וְהוּא מָעַד. לְרֶגַע אֶחָד אִיּוּם, כְּשֶׁהַקַּרְקַע לְפֶתַע הֵאִיצָה לִקְרָאתוֹ, הָיָה בָּטוּחַ שֶׁהוּא עוֹמֵד לִיפּוֹל עַל הַפַּרְצוּף. אֲבָל הוּא הִצְלִיחַ לְיַיצֵּב אֶת רַגְלוֹ הַשְּׁנִיָּיה וְאַחֲרֵי שֶׁכָּשַׁל עוֹד כַּמָּה צְעָדִים, הוּא נֶאֱחָז בָּעֵץ וְחִיבֵּק אוֹתוֹ. עֲנָפִים חָתְכוּ אֶת אֶצְבְּעוֹתָיו, הַמֵּצַח שֶׁלּוֹ נֶחְבַּט קַלּוֹת בַּגֶּזַע.
"שָׁלוֹם, סוֹל."
הַקּוֹל הָיָה מַמָּשׁ מֵאֲחוֹרָיו. הוּא הִסְתּוֹבֵב.
הָאִישׁ הִבִּיט בְּסוֹל בִּדְאָגָה. "אַתָּה בְּסֵדֶר שָׁם?"
"אֲנִי מַכִּיר אוֹתְךָ?" אָמַר סוֹל, חָזֵהוּ מִתְנַשֵּׁף עֲדַיִין.
"אוּלַי," אָמַר הָאִישׁ בְּחִיּוּךְ מְעוּקָּם. "אֲבָל אַף פַּעַם לֹא נִפְגַּשְׁנוּ."
"אֲנִי לֹא מֵבִין."
"כְּרִיסְטִיָּאן," הָאִישׁ אָמַר וְהוֹשִׁיט אֶת יָדוֹ. "כְּרִיסְטִיָּאן מוֹרֶטְנְסַן."
אֲנִי מַכִּיר אֶת הַשֵּׁם, סוֹל חָשַׁב. אֲבָל מֵאֵיפֹה? וְאָז הוּא קָלַט.
"כְּרִיסְטִיָּאן מוֹרֶטְנְסַן? אֲבָל – אַתָּה מֵת. מַתַּת לִפְנֵי יוֹם הוּלַּדְתְּךָ הַמֵּאָה וְשִׁשָּׁה-עֶשֶׂר."
"זֶה מָה שֶׁהָיָה כָּתוּב בָּעִיתּוֹנִים," מוּרְטַנְסֶן אָמַר, עֵינָיו בְּהִירוֹת וְלוֹהֲטוֹת.
סוֹל זָקַף אֶת גַּבּוֹ. "תַּסְבִּיר אֶת עַצְמְךָ. מָה זֶה?"
"כָּמוֹךָ, גַּם אֲנִי הוּתַּשְׁתִּי מֵרוֹב תְּשׂוּמֶת לֵב – הַמַּדְּעָנִים, הָעִיתּוֹנָאִים, הַמִּשְׁפָּחָה. מָה יָכוֹלְתִּי לוֹמַר לָהֶם שֶׁהֵם לֹא יָדְעוּ בְּעַצְמָם?"
"תַּמְשִׁיכוּ לִנְשׁוֹם."
"בְּדִיּוּק. פָּשׁוּט תַּמְשִׁיכוּ לִנְשׁוֹם."
סוֹל הִנְהֵן לְעַצְמוֹ, הוּא נִיסָּה לְאַרְגֵּן אֶת הַמַּחֲשָׁבוֹת.
"מָה אַתָּה רוֹצֶה?" הוּא שָׁאַל. "אַתָּה יָכוֹל לְקַבֵּל אֶת שִׂיא גִינְס. אֵין לִי שׁוּם צוֹרֶךְ בָּזֶה."
מוֹרָטֶנְסָן הֵטִיל אֶת רֹאשׁוֹ לְאָחוֹר וְצָחַק.
"אֲנִי לֹא רוֹצֶה אֶת הַשִּׂיא. וּבְכָל מִקְרֶה הוּא לֹא שֶׁלִּי. יֵשׁ אִיתָּנוּ יַפָּנִי אֶחָד, קִיּוּזוֹ. כְּשֶׁאֲנִי נוֹלַדְתִּי הוּא כְּבָר הָיָה נָשׂוּי עִם יְלָדִים."
"קִיּוּזוֹ?"
"יֵשׁ עוֹד כָּמוֹךְ וְכָמוֹנִי," אָמַר מוּרְטַנְסֶן. "אַתָּה לֹא לְבַד."
"אֵיךְ מָצָאתָ אוֹתִי? אֵיךְ הִגַּעְתָּ לְפֹה?"
"הַמַּעֲקָב שֶׁלָּנוּ יוֹתֵר מוּצְלָח מִשֶּׁל הָאִידְיוֹטִים הָאֵלֶּה בִּקְבוּצַת הַמֶּחְקָר הַגֵּרוֹנְטוֹלוֹגִית. אֲנַחְנוּ תָּמִיד רוֹצִים לְהַגְדִּיל אֶת מְסַפְּרֵנוּ. אֲנַחְנוּ לוֹמְדִים אֶחָד מֵהַשֵּׁנִי."
"כַּמָּה מִכֶּם יֵשׁ?"
"רַבִּים. כּוּלָּם מְצַפִּים לִפְגּוֹשׁ אוֹתְךָ, סוֹל. יוֹתֵר לֹא תִּהְיֶה חָרִיג. תִּהְיֶה פָּשׁוּט אֶחָד מֵאִיתָּנוּ. לְאַף אֶחָד לֹא יִהְיֶה אִכְפַּת מֵהַגִּיל שֶׁלְּךָ. אַף אֶחָד לֹא יִשְׁאַל אוֹתְךָ שְׁאֵלוֹת מְטוּמְטָמוֹת."
סוֹל רָאָה סְבִיבוֹ עַמּוּדֵי אוֹר שֶׁמֶשׁ שֶׁחָדְרוּ מִבַּעַד לְעַלְווֹה, עֲנָפִים רְחָבִים שֶׁל אַשּׁוּחַ מַחְטָנִי הִתְנוֹפְפוּ כְּמוֹ מְנִיפוֹת בְּרוּחַ הַקַּלָּה, טוּר נְמָלִים הִזְדַּחֵל בְּקַפֵּל עָלָה חוֹם מֵת. הוּא עָצַם אֶת עַפְעַפָּיו בְּחוֹזְקָה, וּכְשֶׁפָּקַח שׁוּב אֶת עֵינָיו צִיפָּה פָּחוֹת אוֹ יוֹתֵר שֶׁמּוּרְטַנְסָן יֵעָלֵם. אֲבָל הָאִישׁ עֲדַיִין עָמַד שָׁם, נָעוּל בְּמַגְּפֵי טִיפּוּס הֶהָרִים הַמְּטוּפָּשׁוֹת שֶׁלּוֹ.
"אָז אַתָּה יוֹדֵעַ אֶת הַסּוֹד," אָמַר סוֹל.
"אַתָּה מִתְכַּוֵּון לְסִיבָּה שֶׁהִגַּעְנוּ עַד הֲלוֹם?"
"כֵּן," סוֹל אָמַר, וְהֵכִין אֶת עַצְמוֹ. "לָמָּה אֲנַחְנוּ עֲדַיִין פֹּה."
מוֹרָטֶנְסָן מָשַׁךְ בִּכְתֵפָיו. "לְצַעֲרִי אֵין לִי מוּשָּׂג. אַף אֶחָד מֵאִיתָּנוּ לֹא יוֹדֵעַ."
"אָה. זֶה מָה שֶׁחָשַׁבְתִּי."
"אֲבָל יֵשׁ לִי תֵּיאוֹרְיָה. זֶה הוֹלֵךְ כָּכָה: רוֹב הָאֲנָשִׁים חוֹשְׁבִים שֶׁהֵם רוֹצִים לִחְיוֹת לְנַצֵּחַ, אֲבָל לְמַעֲשֶׂה הֵם לֹא. הֵם רוֹצִים לְהָרִים יָדַיִים. הֵם עֲיֵיפִים, כּוֹאֵב לָהֶם, הֵם אִיבְּדוּ אֶת הַקְּרוֹבִים לָהֶם בְּיוֹתֵר. הַגּוּפִים שֶׁלָּהֶם לֹא רוֹצִים לְהַמְשִׁיךְ. הַתּוֹדָעָה שֶׁלָּהֶם דּוֹחֶה אֶת עַצְמָם. הַנְּפָשׁוֹת שֶׁלָּהֶם מוּכָנוֹת לַעֲבוֹר לַמָּקוֹם הַבָּא."
"וְאַתָּה וַאֲנִי – אֲנַחְנוּ שׁוֹנִים?"
"כַּמּוּבָן. אֲנַחְנוּ מְאוֹד מְאוֹד אוֹהֲבִים לִהְיוֹת כָּאן. אֲנַחְנוּ רוֹצִים לְהִישָּׁאֵר אֲפִילּוּ אַחֲרֵי שֶׁכָּל מִי שֶׁהִכַּרְנוּ וְאָהַבְנוּ כְּבָר עָזַב. בִּגְלַל זֶה אֲנַחְנוּ שׁוֹנִים."
"תַּמְשִׁיךְ."
"כַּמּוּבָן, נֶחְמָד לִחְיוֹת יַחַד. אֲנַחְנוּ יְכוֹלִים לַעֲזוֹר זֶה לָזֶה. אֲנִי יָכוֹל לַעֲזוֹר לְךָ לְהָזִיז אֶת הַגּוּפָה שֶׁל הַנֶּכֶד שֶׁלְּךָ, לְמָשָׁל."
סוֹל הֶחֱוִויר. "אַתָּה יוֹדֵעַ עַל גֶ'יְיקוֹבּ?"
"לֹא הָיִינוּ מַפְרִיעִים כָּל עוֹד הוּא הָיָה בַּחַיִּים. אֲבָל חָשַׁבְנוּ שֶׁאוּלַי אַתָּה זָקוּק לְעֶזְרָה."
"כֵּן," אָמַר סוֹל. "זֶה נָכוֹן. אֲנִי צָרִיךְ עֶזְרָה."
"טוֹב מְאוֹד. בּוֹא נֵלֵךְ."
סוֹל הִרְגִּישׁ חוּלְשָׁה, אֲבָל הָלַךְ בְּעִקְבוֹת מוֹרְטַנְסָן שֶׁהֵחֵל לְהִתְקַדֵּם אֶל הַבַּיִת.
"אַחֲרֵי זֶה, אַחֲרֵי שֶׁנִּקְבּוֹר אוֹתוֹ," סוֹל אָמַר. "עֲדַיִין לֹא בָּרוּר לִי. מָה נַעֲשָׂה?"
"אַתָּה תִּצְטָרֵף אֵלֵינוּ. אִם תִּרְצֶה."
"אֵיפֹה?"
"יֵשׁ לָנוּ שֶׁטַח לֹא רָחוֹק מִפֹּה. בְּמַמְלֶכֶת צְפוֹן-מִזְרַח. הַמָּקוֹם יִמְצָא חֵן בְּעֵינֶיךָ."
"וּמָה נַעֲשָׂה שָׁם?"
"כָּל דָּבָר. אַתָּה יָכוֹל לְהָבִיא אֶת הַמְּטוֹסִים שֶׁלְּךָ אִם אַתָּה רוֹצֶה."
"אֲנִי מֵבִין. נִרְאֶה לִי שֶׁאֶרְצֶה."
הֵם הָלְכוּ בִּשְׁתִיקָה.
"זֶה הַכּוֹל?" סוֹל שָׁאַל. "אֲנַחְנוּ פָּשׁוּט יוֹשְׁבִים שָׁם?"
"אֲנַחְנוּ בְּעִיקָּר עוֹשִׂים אֶת אוֹתוֹ הַדָּבָר שֶׁעָשִׂינוּ תָּמִיד. אֲנַחְנוּ מְחַכִּים."
"לָמָּה?"
אֲנַחְנוּ לֹא יוֹדְעִים. אֲנַחְנוּ פָּשׁוּט מְחַכִּים.
הַשְּׁבִיל נִגְמַר וְהַבַּיִת הַלָּבָן נְגַלֶּה מֵבִין הַצִּמְחִיָּיה.
"וְתִקְווֹה?"
"כֵּן," אָמַר כְּרִיסְטִיָּאן. "אֲנַחְנוּ מְקַוִּוים. אֲנַחְנוּ מְקַוִּוים שֶׁהַכּוֹל יִסְתַּדֵּר."
"טוֹב," אָמַר סוֹל וְטִיפֵּס בַּמַּדְרֵגוֹת לַמִּרְפֶּסֶת הָאֲחוֹרִית שֶׁלּוֹ, "אַתְּ זֶה אֲנִי יוֹדֵעַ לַעֲשׂוֹת."
וְכָךְ, בְּצַעַד קַל, נִכְנַס סוֹל אֶל הַבַּיִת לְהָבִיא אֶת גּוּפָתוֹ הַנִּרְקֶבֶת שֶׁל נֶכְדּוֹ.




https://www.shortstoryproject.com/he/story/%d7%9e%d7%9e%d7%9c%d7%9b%d7%aa-%d7%a6%d7%a4%d7%95%d7%9f-%d7%9e%d7%96%d7%a8%d7%97/
#הִרְהוּרִים#מָוֶות#סְפֵּקוּלָטִיבִי#סְפְּרוֹתַאֲמֵרִיקָאִיתֵ#פְּרֵידָה