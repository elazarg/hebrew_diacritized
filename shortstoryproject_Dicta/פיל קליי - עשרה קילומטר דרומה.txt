הַבּוֹקֶר הוֹרִיד הַתּוֹתָח שֶׁלָּנוּ 120 קִילוֹ שֶׁל פִּגְזֵי מִצְרָר עַל מוּצָּב שֶׁל מַבְרִיחִים עֲשָׂרָה קִילוֹמֶטֶר דְּרוֹמִית מֵאִיתָּנוּ. הוֹרַדְנוּ חוּלְיַית חֲמוּשִׁים וְאָז הָלַכְנוּ לֶאֱכוֹל צָהֳרַיִים בַּחֲדַר אוֹכֶל בְּפָּאלוֹגֶ'ה. לָקַחְתִּי דָּג וּשְׁעוּעִית לְיַמָּהּ. אֲנִי מִשְׁתַּדֵּל לְהַקְפִּיד עַל אוֹכֶל בָּרִיא.
סְבִיב הַשּׁוּלְחָן כּוּלָּנוּ, תִּשְׁעַת חַבְרֵי הַצֶּוֶות, צוֹחֲקִים וּמְחַיְּיכִים. אֲנִי עֲדַיִין בְּתוֹךְ זֶה, מְרוּגָּשׁ וּתְזָזִיתִי, וְלֹא מַפְסִיק לְצַחְקֵק וּלְשַׂחֵק בָּאֶצְבָּעוֹת וּלְסוֹבֵב אֶת טַבַּעַת הַנִּישּׂוּאִים. אֲנִי יוֹשֵׁב לְיַד וורשׁטט, מְפַקֵּד הַצֶּוֶות שֶׁלָּנוּ, וְג'וֹט, שֶׁאִיתִּי וְעִם בְּוָלֶנְדֶּר בְּצֶוֶות הַטְּעִינָה. וורשׁטט לָקַח צַלַּחַת גְּדוֹלָה שֶׁל רַבְיוֹלִי וּפוֹפּ-טַארְטֶס,  וְלִפְנֵי שֶׁהוּא מַתְחִיל לִבְלוֹס הוּא מַבִּיט סְבִיבוֹ וְאוֹמֵר, "אֲנִי לֹא מַאֲמִין שֶׁסּוֹף סוֹף קִיבַּלְנוּ מְשִׂימָה נְפִיצָה."
סַנְצַ'ז אוֹמֵר, "הִגִּיעַ הַזְּמַן שֶׁנַּהֲרוֹג מִישֶׁהוּ." וְהַסַּמָּל דִּיץ צוֹחֵק. אֲפִילּוּ אֲנִי פּוֹלֵט צִחְקוּק, קָצָר. אֲנַחְנוּ מוּצָּבִים בְּעִירָאק כְּבָר יוֹתֵר מֵחוֹדְשַׁיִים, אַחַת מִיְּחִידוֹת הָאַרְטִילֶרְיָה הַיְּחִידוֹת שֶׁבֶּאֱמֶת עוֹשׂוֹת אַרְטִילֶרְיָה, אֶלָּא שֶׁעַד עַכְשָׁיו יָרִינוּ רַק פְּצָצוֹת תְּאוּרָה. הַחִי"רְנִיקִים לֹא רוֹצִים לְסַכֵּן בִּלְתִּי מְעוֹרָבִים. חֵלֶק מֵהַתּוֹתָחִים הָאֲחֵרִים בְּסוֹלְלָה כְּבָר הוֹרִידוּ כַּמָּה מְחַבְּלִים, אֲבָל לֹא אֲנַחְנוּ. לֹא עַד הַיּוֹם, בְּכָל אוֹפֶן. הַיּוֹם כָּל הַכֵּלִים בְּסוֹלְלָה יָרוּ. וַאֲנַחְנוּ יוֹדְעִים שֶׁפָּגַעְנוּ בַּמַּטָּרָה שֶׁלָּנוּ. הַקָּצִין אָמַר לָנוּ.
ג'וֶּוט, שֶׁעַד עַכְשָׁיו הָיָה שָׁקֵט לְמַדַּי, שׁוֹאֵל, "כַּמָּה חֲמוּשִׁים אַתָּה חוֹשֵׁב שֶׁהָרַגְנוּ?"
"כּוֹחַ בְּהֶיקֵּף מַחְלָקָה," אוֹמֵר הַסֵּמֶל דִּיץ.
"מָה?" בְּוָלֶנְדֶּר אוֹמֵר וּמַתְחִיל לִצְחוֹק. "מַחְלָקָה? לָאֵל קָאעִידָה עִירָאק אֵין מַחְלָקוֹת, הַסֵּמֶל."
"לָמָּה נִרְאֶה לְךָ שֶׁהָיִינוּ צְרִיכִים סוֹלְלָה שְׁלֵמָה?" נוֹהֵם הַסֵּמֶל דִּיץ.
"לֹא הָיִינוּ צְרִיכִים," אוֹמֵר בְּוָלֶנְדֶּר. "כָּל תּוֹתָח יָרָה רַק שְׁנֵי פְּגָזִים. אֲנִי מַנִּיחַ שֶׁהֵם פָּשׁוּט רָצוּ שֶׁלְּכוּלָּנוּ תִּהְיֶה הִזְדַּמְּנוּת לִירוֹת בְּמַטָּרָה אֲמִיתִּית. חוּץ מִזֶּה, אֲפִילּוּ פְּגַז מִצְרָר אֶחָד מַסְפִּיק כְּדֵי לְהוֹרִיד מַחְלָקָה בְּאֶמְצַע הַמִּדְבָּר. אֵין שׁוּם סִיכּוּי שֶׁבֶּאֱמֶת הָיִינוּ צְרִיכִים סוֹלְלָה שְׁלֵמָה. אֲבָל הָיָה כֵּיף."
הַסֵּמֶל דִּיץ נָד בְּרֹאשׁוֹ לְאַט וְרוֹכֵן בִּכְתֵפָיו הַכְּבֵדוֹת מֵעַל הַשּׁוּלְחָן. "כּוֹחַ בְּהֶיקֵּף מַחְלָקָה," הוּא אוֹמֵר שׁוּב. "זֶה מָה שֶׁהָיָה שָׁם. וּכְדֵי לְהוֹרִיד אוֹתָם הָיִינוּ צְרִיכִים שְׁנֵי פְּגָזִים מִכָּל תּוֹתָח."
"אֲבָל," אוֹמֵר גִּ'וֵּוט בְּקוֹל קָטָן, "לֹא הִתְכַּוַּונְתִּי לְכָל הַסּוֹלְלָה. הִתְכַּוַּונְתִּי לַתּוֹתָח שֶׁלָּנוּ. כַּמָּה הָרַג הַתּוֹתָח שֶׁלָּנוּ, רַק שֶׁלָּנוּ?"
"מֵאֵיפֹה אֲנִי אָמוּר לָדַעַת?" אוֹמֵר הַסֵּמֶל דִּיץ.
"הֶיקֵּף מַחְלָקָה זֶה מַשֶּׁהוּ כְּמוֹ אַרְבָּעִים," אֲנִי אוֹמֵר. "קַח שִׁישָּׁה תּוֹתָחִים, תְּחַלֵּק וְקִיבַּלְתָּ שִׁישָּׁה, לֹא יוֹדֵעַ, שִׁישָּׁה אֲנָשִׁים וְשִׁישִּׁית לְכָל תּוֹתָח."
"כֵּן," אוֹמֵר בְּוָלֶנְדֶּר, "הָרַגְנוּ בְּדִיּוּק שִׁישָּׁה אֲנָשִׁים וְשִׁישִּׁית."
סָנצֶ'ז מוֹצִיא מֵחֶבְרַת וּמַתְחִיל לְחַשֵּׁב. "חֵלֶק אֶת זֶה לְתִשְׁעָה לוֹחֲמִים עַל תּוֹתָח וְיוֹצֵא שֶׁאַתָּה, אִישִׁית, הָרַגְתָּ שְׁבִיעִית וּמַשֶּׁהוּ בֶּן אָדָם הַיּוֹם. זֶה בְּעֵרֶךְ חֵלֶק גּוּף עֶלְיוֹן וְרֹאשׁ. אוּלַי חֵלֶק גּוּף עֶלְיוֹן וְרֶגֶל."
"זֶה לֹא מַצְחִיק," אוֹמֵר ג'ווט.
"בְּוַודָּאוּת הָרַגְנוּ יוֹתֵר," אוֹמֵר הַסֵּמֶל דִּיץ. "אֲנַחְנוּ פּוֹגְעִים הֲכִי טוֹב בְּסוֹלְלָה."
בְּוָלֶנְדֶּר נוֹחֵר בְּבוּז. "אֲנַחְנוּ בְּסַךְ הַכּוֹל יוֹרִים עִם מַד גּוֹבַהּ וּמְתַקְּנִים לְפִי הַהוֹרָאוֹת שֶׁל המפי"ק, הַסֵּמֶל. כְּאִילּוּ..."
"אֲנַחְנוּ פּוֹגְעִים יוֹתֵר טוֹב," אוֹמֵר הַסֵּמֶל דִּיץ. "אֲנַחְנוּ יוֹדְעִים לְהַשְׁחִיל פָּגָז לִמְחִילָה שֶׁל אַרְנָב מִשְּׁלוֹשִׁים קִילוֹמֶטֶר."
"אֲבָל אֲפִילּוּ אִם פָּגַעְנוּ בְּמַטָּרָה..." אוֹמֵר ג'ווט.
"פָּגַעְנוּ בְּמַטָּרָה," אוֹמֵר הַסַּמָּל דִּיץ.
"בְּסֵדֶר, הַסֵּמֶל. פָּגַעְנוּ," אוֹמֵר ג'ווט. "אֲבָל שְׁאָר הַתּוֹתָחִים, אוּלַי הַפְּגָזִים שֶׁלָּהֶם פָּגְעוּ קוֹדֶם. אוּלַי כּוּלָּם כְּבָר מֵתוּ."
אֲנִי יָכוֹל לִרְאוֹת אֶת זֶה: רְסִיסִים חוֹדְרִים בְּקוֹל עָמוּם לְגוּפוֹת הַמְּרוּטָּשׁוֹת, הָעוֹצְמָה שֶׁלָּהֶם מְטַלְטֶלֶת אֶת הָאֵיבָרִים לְכָאן וּלְכָאן.
"תִּרְאֶה," אוֹמֵר בְּוָלֶנְדֶּר, "אֲפִילּוּ אִם הַפְּגָזִים הָאֲחֵרִים פָּגְעוּ בָּהֶם קוֹדֶם, זֶה לֹא בְּהֶכְרֵחַ אוֹמֵר שֶׁכּוּלָּם כְּבָר מֵתוּ. אוּלַי אֶחָד הַחֲמוּשִׁים חָטַף רְסִיס בֶּחָזֶה, בְּסֵדֶר, וְהוּא כּוּלּוֹ..." בְּוָלֶנְדֶּר מוֹצִיא לָשׁוֹן וְלוֹפֵת אֶת הֶחָזֶה בַּתֵּיאַטְרָלִיּוּת, כְּאִילּוּ הוּא גִּיבּוֹר בְּסֶרֶט בְּשָׁחוֹר-לָבָן שֶׁגּוֹסֵס בְּיִיסּוּרִים, "וְאָז בָּא הַפָּגָז שֶׁלָּנוּ, בּוּם, מוֹרִיד לַמִּזְדַּיֵּין הַזֶּה אֶת הָרֹאשׁ. עוֹד רֶגַע הוּא הָיָה מֵת, אֲבָל עַכְשָׁיו סִיבַּת הַמָּוֶות הִיא 'פּוֹצְצוּ לוֹ אֶת הַצּוּרָה', וְלֹא 'רְסִיס בֶּחָזֶה'."
"כֵּן, בָּרוּר," אוֹמֵר ג'ווט, "כְּאִילּוּ, נִרְאֶה לִי. אֲבָל אֲנִי לֹא מַרְגִּישׁ שֶׁהָרַגְתִּי מִישֶׁהוּ. אֲנִי חוֹשֵׁב שֶׁהָיִיתִי יוֹדֵעַ, אִם הָיִיתִי הוֹרֵג מִישֶׁהוּ."
"אֵין מַצָּב," אוֹמֵר הַסֵּמֶל דִּיץ, "לֹא הָיִיתָ יוֹדֵעַ. לֹא תֵּדַע עַד שֶׁתִּרְאֶה אֶת הַגּוּפוֹת." הַשּׁוּלְחָן מִשְׁתַּתֵּק לְרֶגַע. "עָדִיף כָּכָה."
"אַתֶּם לֹא מַרְגִּישִׁים שֶׁזֶּה מוּזָר," אוֹמֵר ג'ווט, " שֶׁאֲנַחְנוּ פָּשׁוּט אוֹכְלִים צָהֳרַיִים אַחֲרֵי הַמְּשִׂימָה הָאֲמִיתִּית הָרִאשׁוֹנָה שֶׁלָּנוּ?"
דִּיץ שׁוֹלֵחַ אֵלָיו מַבָּט מְאַיֵּים, וְאָז לוֹקֵחַ בִּיס רְצִינִי מֵהַסְּטֵיְיק סְלִיסְבּוּרִי שֶׁלּוֹ, וּמְחַיֵּיךְ , "לֶאֱכוֹל חַיָּיבִים," הוּא אוֹמֵר בְּפֶה מָלֵא.
"זֹאת הַרְגָּשָׁה טוֹבָה," ווֹרֶשְׁטֵט אוֹמֵר. "הָרֶגַע חִיסַּלְנוּ כַּמָּה מְחַבְּלִים."
סַנְצֶ'ז מְהַנְהֵן. "זֹאת בֶּאֱמֶת הַרְגָּשָׁה טוֹבָה."
"אֲנִי לֹא חוֹשֵׁב שֶׁהָרַגְתִּי אַף אֶחָד," אוֹמֵר ג'ווט.
"טֶכְנִית, אֲנִי זֶה שֶׁמָּשַׁךְ בְּחֶבֶל," אוֹמֵר וורשׁטט. "אֲנִי יָרִיתִי. אַתָּה רַק טָעַנְתָּ."
"כְּאִילּוּ שֶׁלֹּא יָכוֹלְתִּי לִמְשׁוֹךְ," אוֹמֵר ג'ווט.
"כֵּן, אֲבָל לֹא מָשַׁכְתָּ."
"מַסְפִּיק עִם זֶה," אוֹמֵר הַסֵּמֶל דִּיץ. "זֶה כְּלֵי נֶשֶׁק צִוְותֵי. כְּדֵי לְהַפְעִיל אוֹתוֹ צָרִיךְ צֶוֶות."
"מְעַנְיֵין בְּאֵיזֶה אִישּׁוּם הָיוּ מַאֲשִׁימִים אוֹתָנוּ," אֲנִי אוֹמֵר, "אִם הָיִינוּ הוֹרְגִים מִישֶׁהוּ בְּהוֹבִיצֵר בְּאַרְצוֹת הַבְּרִית."
"רֶצַח," אוֹמֵר הַסֵּמֶל דִּיץ. "מָה אַתָּה, אִידְיוֹט?"
"כֵּן, רֶצַח, בָּרוּר," אֲנִי אוֹמֵר. "אֲבָל כָּל אֶחָד מֵאִיתָּנוּ? בְּאֵיזוֹ דַּרְגָּה? כְּאִילּוּ, אֲנִי וּבְוָלֶנְדֶּר וְגַ'וּוֹט טָעֲנוּ, נָכוֹן? אִם הָיִיתִי טוֹעֵן אִם-16 וְנוֹתֵן אוֹתוֹ לְוַורְשְׁטֵט וְהוּא הָיָה יוֹרֶה בְּמִישֶׁהוּ, לֹא הָיִיתִי אוֹמֵר שֶׁהָרַגְתִּי מִישֶׁהוּ."
"זֶה כְּלֵי נֶשֶׁק צִוְותֵי," אוֹמֵר הַסֵּמֶל דִּיץ. "כְּלִי. נֶשֶׁק. צִוְותֵי. זֶה מַשֶּׁהוּ אַחֵר."
"וַאֲנִי טָעַנְתִּי, אֲבָל אֶת הַתַּחְמוֹשֶׁת קִיבַּלְנוּ מֵהַנַּשָּׁקִיָּיה," אֲנִי אוֹמֵר. "הֵם לֹא אֲמוּרִים לִהְיוֹת אַחְרָאִים גַּם כֵּן, הַנְּשָׁקִים שֶׁל הַמָּארִינְס?"
"כֵּן," אוֹמֵר ג'ווט. "לָמָּה לֹא הַנַּשָּׁקִיָּיה?"
"לָמָּה לֹא עוֹבְדֵי הַמִּפְעָל שֶׁמְּיַיצֵּר אֶת הַתַּחְמוֹשֶׁת?" אוֹמֵר הַסֵּמֶל דִּיץ. "אוֹ מְשַׁלְּמֵי הַמִּיסִּים שֶׁמִּימְּנוּ אוֹתָהּ? אַתָּה יוֹדֵעַ לָמָּה? כִּי זֶה מְפַגֵּר."
"הַקָּצִין נָתַן אֶת הַהוֹרָאָה," אֲנִי אוֹמֵר. "הוּא הָיָה אוֹכֶל אוֹתָהּ בְּבֵית מִשְׁפָּט, נָכוֹן?"
"כֵּן, אַתָּה מַאֲמִין בָּזֶה? נִרְאֶה לְךָ שֶׁקְּצִינִים הָיוּ חוֹטְפִים?" וורשׁטט צוֹחֵק. "כַּמָּה זְמַן אַתָּה בַּצָּבָא?"
סֵמֶל דִּיץ מַכָּה בְּאִגְרוּף עַל הַשּׁוּלְחָן. "תַּקְשִׁיבוּ לִי. אֲנַחְנוּ תּוֹתָח מִסְפַּר שֵׁשׁ. אֲנַחְנוּ אַחְרָאִים לַתּוֹתָח הַזֶּה. אֲנַחְנוּ הָרַגְנוּ כַּמָּה מְחַבְּלִים. בַּתּוֹתָח שֶׁלָּנוּ. כּוּלָּנוּ. וְזֶה אוֹמֵר שֶׁהָיָה לָנוּ יוֹם עֲבוֹדָה מְצוּיָּן."
"אֲנִי עֲדַיִין לֹא מַרְגִּישׁ שֶׁהָרַגְתִּי מִישֶׁהוּ," אוֹמֵר ג'ווט.
סֵמֶל דִּיץ פּוֹלֵט נְשִׁיפָה אֲרוּכָּה. לְרֶגַע מִשְׂתָּרֵר שֶׁקֶט. אַחַר כָּךְ הוּא מְנַעְנֵעַ בְּרֹאשׁוֹ וּמַתְחִיל לִצְחוֹק. "בְּסֵדֶר, כּוּלָּנוּ חוּץ מִמְּךָ," הוּא אוֹמֵר.
כְּשֶׁאֲנַחְנוּ יוֹצְאִים מֵחֲדַר הָאוֹכֶל, אֲנִי לֹא יוֹדֵעַ מָה לַעֲשׂוֹת עִם עַצְמִי. אֵין לָנוּ לוּ"ז עַד מְשִׂימַת הַתְּאוּרָה בָּעֶרֶב, וְרוּבֵּנוּ רוֹצִים לָלֶכֶת לָשִׂים אֶת הָרֹאשׁ. אֲבָל אֲנִי לֹא רוֹצָה לִישׁוֹן. אֲנִי מַרְגִּישׁ שֶׁסּוֹף סוֹף הִתְעוֹרַרְתִּי. הַבּוֹקֶר קַמְתִּי כְּמוֹ בַּטִּירוֹנוּת, עַל צִיּוּדִים וּמוּכָן לַהֲרוֹג, אַחֲרֵי שְׁעָתַיִים שֵׁינָה וְלִפְנֵי שֶׁלַּמּוֹחַ שֶׁלִּי הָיָה זְמַן לְהַתְחִיל לַעֲבוֹד. אֲבָל עַכְשָׁיו, אֲפִילּוּ שֶׁהַגּוּף שֶׁלִּי עָיֵיף, הָרֹאשׁ שֶׁלִּי צָלוּל וְעֵירָנִי וַאֲנִי רוֹצֶה לְהִישָּׁאֵר כָּכָה.
"אַתָּה חוֹזֵר לִמְגוּרִים?" אֲנִי אוֹמֵר לְגַ'וֵּוט.
הוּא מְהַנְהֵן וַאֲנַחְנוּ מַתְחִילִים לָלֶכֶת מִסָּבִיב לַבָּאטֵל סְקַוֶּור, הַכִּיכָּר הַגְּדוֹלָה, בְּצֵל הַדְּקָלִים שֶׁצּוֹמְחִים לְצַד הַדֶּרֶךְ.
"אֲנִי דֵּי מֵת לְעַשֵּׁן מַשֶּׁהוּ," אוֹמֵר ג'ווט.
"טוֹב."
"אֲנִי רַק אוֹמֵר."
אֲנִי מְהַנְהֵן. אֲנַחְנוּ מַגִּיעִים לְפִינָּה שֶׁל בְּאָטֶל סַקְוֶור, מוּלֵנוּ חר"פ פָאלוּגָ'ה, וּפוֹנִים יָמִינָה.
גֶּ'וְוט אוֹמֵר, "נוּ, סוֹף סוֹף יֵשׁ מָה לְסַפֵּר לְאִמָּא."
"כֵּן," אֲנִי אוֹמֵר. "מַשֶּׁהוּ לְסַפֵּר לְגֵ'סִי."
"מָתַי דִּיבַּרְתֶּם בַּפַּעַם הָאַחֲרוֹנָה?"
"לִפְנֵי שָׁבוּעַ וָחֵצִי."
גֶּ'וְוט לֹא אוֹמֵר כְּלוּם בִּתְגוּבָה. אֲנִי מַבִּיט בְּטַבַּעַת הַנִּישּׂוּאִים שֶׁלִּי. גֵּ'סִי וַאֲנִי הִתְחַתְּנוּ בְּבֵית הַמִּשְׁפָּט שָׁבוּעַ לִפְנֵי שֶׁשָּׁלְחוּ אוֹתִי לְכָאן, כְּדֵי שֶׁאִם אֲנִי אַמּוֹת הִיא תְּקַבֵּל הֲטָבוֹת סוֹצְיָאלִיּוֹת. אֲנִי לֹא מַרְגִּישׁ שֶׁאֲנִי נָשׂוּי.
"מָה אֲנִי אָמוּר לְהַגִּיד לָהּ?" אֲנִי אוֹמֵר.
גֶּ'וְוט מוֹשֵׁךְ בַּכְּתֵפַיִים.
"הִיא חוֹשֶׁבֶת שֶׁאֲנִי נִינְגָ'ה. הִיא חוֹשֶׁבֶת שֶׁאֲנִי בְּסַכָּנָה."
"יוֹרִים עָלֵינוּ מַרְגֵּמוֹת מִדֵּי פַּעַם."
אֲנִי מֵעִיף לְעֶבְרוֹ מַבָּט רֵיק.
"זֶה בְּכָל זֹאת מַשֶּׁהוּ," הוּא אוֹמֵר. "בְּכָל אוֹפֶן עַכְשָׁיו אַתָּה יָכוֹל לְהַגִּיד שֶׁהוֹרָדַת כַּמָּה מְחַבְּלִים."
"אוּלַי," אֲנִי מַבִּיט בַּשָּׁעוֹן. "עַכְשָׁיו אַרְבַּע בַּבּוֹקֶר אֶצְלָהּ. אֲנִי צָרִיךְ לְחַכּוֹת קְצָת כְּדֵי לְהַגִּיד לָהּ אֵיזֶה גִּיבּוֹר אֲנִי."
"זֶה מָה שֶׁאֲנִי אוֹמֵר לְאִמָּא שֶׁלִּי כָּל יוֹם."
כְּשֶׁאֲנַחְנוּ מִתְקָרְבִים לִמְגוּרִים, אֲנִי אוֹמֵר לַגַּ'וּוֹט שֶׁהִשְׁאַרְתִּי מַשֶּׁהוּ בְּקַו הַתּוֹתָחִים וּמִתְחַפֵף.
קַו הַתּוֹתָחִים נִמְצָא שְׁתֵּי דַּקּוֹת הֲלִיכָה מֵאִיתָּנוּ. כְּשֶׁאֲנִי מִתְקָרֵב הַדְּקָלִים הוֹלְכִים וּמַפְנִים אֶת מְקוֹמָם לְמִדְבָּר צָחִיחַ, וְאֶפְשָׁר לִרְאוֹת אֶת מִשְׂרַד הַדּוֹאַר שֶׁל מַחֲנֵה פָאלוּגָ'ה. בְּלִי הָעֵצִים, הַשָּׁמַיִם מַגִּיעִים עַד קְצֵה הָאוֹפֶק. הֵם כְּחוּלִּים לְגַמְרֵי וּנְטוּלֵי עֲנָנִים, כְּפִי שֶׁהָיוּ בְּכָל יוֹם בַּחוֹדְשַׁיִים הָאַחֲרוֹנִים. אֲנִי רוֹאֶה אֶת הַקָּנִים מוּפְנִים כְּלַפֵּי מַעְלָה. רַק תּוֹתָחִים 2 וְ-3 מְאוּיָּשִׁים, וְהַלּוֹחֲמִים שֶׁלָּהֶם יוֹשְׁבִים שָׁם וְלֹא עוֹשִׂים כְּלוּם. כְּשֶׁהִגַּעְתִּי הַבּוֹקֶר כָּל הַתּוֹתָחִים הָיוּ מְאוּיָּשִׁים וְכוּלָּם הָיוּ בְּאַטְרָף. הַשָּׁמַיִם הָיוּ שְׁחוֹרִים וְרַק כֶּתֶם אָדוֹם דִּימֵּם לְתוֹכָם מִקְּצֵה הָאוֹפֶק. בְּאוֹר הַחֶלְקִי אֶפְשָׁר הָיָה לִרְאוֹת אֶת קַוֵּוי הַמִּתְאָר שֶׁל קְנֵי הַפְּלָדָה הַכֵּהִים, הָעֲצוּמִים, בְּאוֹרֶךְ מֶטֶר וְעֶשְׂרִים, מְכַוְּונִים אֶל שְׁמֵי הַבּוֹקֶר הַכֵּהִים, וְתַחְתֵּיהֶם אֶת דְּמוּיוֹת הַלּוֹחֲמִים, מִסְתּוֹבְבִים שָׁם, בּוֹדְקִים אֶת הַכֵּלִים, אֶת הַפְּגָזִים, אֶת החנ"ה.
בְּאוֹר הַיּוֹם הַתּוֹתָחִים מַבְהִיקִים בְּקַרְנֵי הַשֶּׁמֶשׁ, אֲבָל מוּקְדָּם יוֹתֵר הָיָה הַבּוֹקֶר כֵּהֶה וְעָכוּר. בְּוָלֶנְדֶּר וַאֲנִי וְגַ'וֵּוט עָמַדְנוּ בְּצַד יָמִין מֵאֲחוֹרָה וְחִיכִּינוּ לְיַד הַפְּגָזִים, בִּזְמַן שֶׁסֵּנָצֵ'ז צָעַק אֶת הַגּוֹבַהּ וְהַסְּטִיָּה שֶׁקִּיבֵּל תּוֹתָח שָׁלוֹשׁ.
הִנַּחְתִּי אֶת הַיָּדַיִים עַל אֶחָד הַפְּגָזִים שֶׁלָּנוּ, הָרִאשׁוֹן שֶׁטָּעֲנוּ, שֶׁגַּם הָיָה הָרִאשׁוֹן שֶׁיָּרִיתִי בְּמַטָּרוֹת אֱנוֹשִׁיּוֹת. רָצִיתִי לְהָרִים אוֹתוֹ שָׁם עַל הַמָּקוֹם, לְהַרְגִּישׁ אֶת כּוֹבֶד מִשְׁקָלוֹ בַּכְּתֵפַיִים שֶׁלִּי. אוּמַּנְתִּי לִטְעוֹן אֶת הַפְּגָזִים הָאֵלֶּה. הִתְאַמַּנְתִּי כָּל כָּךְ הַרְבֵּה שֶׁנִּשְׁאֲרוּ לִי צַלָּקוֹת עַל הַיָּדַיִים מִכָּל הַפְּעָמִים שֶׁהֵם נִסְגְּרוּ לִי עַל הָאֶצְבָּעוֹת אוֹ קָרְעוּ לִי אֶת הָעוֹר.
וְאָז תּוֹתָח 3 יָרָה שְׁנֵי פִּגְזֵי טִיוּוּחַ. וְאָז, "פְּקוּדַּת אֵשׁ. סוֹלְלָה. שְׁנֵי פְּגָזִים." וְאָז סַנְצַ'ז צָעַק אֶת הַגּוֹבַהּ וְהַסְּטִיָּה וְהַסַּמָּל דִּיץ חָזַר אַחֲרָיו וְדוֹפוֹן וְקוֹלְמָן, הַתּוֹתְחָן וְתוֹתְחָן א' שֶׁלָּנוּ, חָזְרוּ עַל הַהוֹרָאוֹת וְיִישְּׂמוּ אוֹתָן וּבָדְקוּ וִוידֵאוֹ שֶׁהַסֵּמֶל דִּיץ בָּדַק וְשֶׁסְּנָצָ'ז וִידֵּא שׁוּב וַאֲנַחְנוּ הֵכַנּוּ אֶת הַפָּגָז וְגֶ'קְסוֹן הוֹסִיף אֶת הַמַּרְעוֹם וְעָשִׂינוּ הַכּוֹל בְּצוּרָה חֶלְקָהּ, כְּמוֹ שֶׁאִימְּנוּ אוֹתָנוּ לַעֲשׂוֹת, גַּ'וֶּוט וַאֲנִי מַחֲזִיקִים אֶת הַפָּגָז מִשְּׁנֵי צִדֵּי הַמִּנְשָׂא שֶׁלּוֹ וּבְוָלֶנְדֶּר מֵאֲחוֹרֵינוּ עִם נָגַח טְעִינָה. הַסֵּמֶל דִּיץ בָּדַק אֶת מִטְעֲנֵי החנ"ה וְהִקְרִיא "שָׁלוֹשׁ, אַרְבַּע, חָמֵשׁ מִטְעֲנֵי חנ"ה." וְאָז, לְסַנְצָ'ז, "טָעַן חֲמִישָּׁה מִטְעֲנֵי חנ"ה."
בּוּצַּע.
הִתְקַדַּמְנוּ עִם הַפָּגָז עַד לְפַתֵּחַ הַתָּא הָאֲחוֹרִי, וּבְוָלֶנְדֶּר דָּחַף אוֹתוֹ פְּנִימָה בְּאֶמְצָעוּת הַנַּגָּח עַד שֶׁשָּׁמַעְנוּ אֶת הַפַּעֲמוֹן ווֹרֶשְׁטֵט סָגַר אֶת הַפֶּתַח.
סַנְצֶ'ז אָמַר, "קָשׁוּר."
דִּיץ אָמַר, "קָשׁוּר."
וורשׁטט קַשָּׁר אֶת חֶבֶל הַיֶּרִי אֶל הַהֶדֶק. רָאִיתִי אוֹתוֹ עוֹשֶׂה אֶת זֶה אֶלֶף פַּעַם.
סַנְצֶ'ז אָמַר, "הָכֵן."
דִּיץ אָמַר, "הָכֵן".
וורשׁטט מָתַח אֶת הַחֶבֶל הָרָפוּי וְהִצְמִיד אוֹתוֹ לַמּוֹתְנַיִים.
סַנְצֶ'ז אָמַר "אֵשׁ."
דִּיץ אָמַר "אֵשׁ."
וורשׁטט פָּנָה שְׂמֹאלָה, וְהַתּוֹתָח שֶׁלָּנוּ נִיעוּר לַחַיִּים.
קוֹל הַנֶּפֶץ הִכָּה בְּנוֹ, שִׁילֵּחַ בָּנוּ רֶטֶט חָזָק עַד מַעֲמַקֵּי הֶחָזֶה וְהַקְּרָבִיִּים וְשׁוֹרְשֵׁי הַשִּׁינַּיִים. יָכוֹלְתִּי לִטְעוֹם אֶת אֲבַק הַשְּׂרֵיפָה בָּאֲוִויר. הַתּוֹתָחִים יָרוּ וְהַקָּנִים נֶהֶדְפוּ לְאָחוֹר כְּמוֹ בּוּכְנוֹת וְחָזְרוּ לִמְקוֹמָם, וְכָל פָּגָז שֶׁנּוֹרָה יָצַר בְּכוֹחַ הַתְּנוּפָה שֶׁלּוֹ עָנָן עָשָׁן וְאָבָק, וּכְשֶׁהִבַּטְתִּי בְּקַו הַסּוֹלְלָה לֹא יָכוֹלְתִּי לִרְאוֹת שִׁישָּׁה תּוֹתָחִים. רָאִיתִי רַק שׁוֹבְלֵי אֵשׁ בְּעַנְנַת הָאָבָק, אוֹ אוּלַי אֲפִילּוּ לֹא אֵשׁ, רַק הַבְּזָקִים אֲדוּמִּים מִבַּעַד לְעַנְנֵי הַחוֹל וְלַאֲבַק הַשְּׂרֵיפָה. וְיָכוֹלְתִּי לְהַרְגִּישׁ אֶת הַשְּׁאָגָה שֶׁל כָּל אֶחָד מֵהַתּוֹתָחִים, לֹא רַק שֶׁלָּנוּ, כְּשֶׁהוּא יָרָה. וְחָשַׁבְתִּי, אֱלוֹהִים, זֹאת הַסִּיבָּה שֶׁאֲנִי כָּל כָּךְ שָׂמֵחַ שֶׁאֲנִי תּוֹתְחָן.
כִּי מָה יוֹרֶה חי"רניק בְּרוּבָּהּ אִם-16, קְלִיעִים שֶׁל 5.56? אֲפִילּוּ הָאֶפֶס-חָמֵשׁ, מָה אַתָּה כְּבָר יָכוֹל לַעֲשׂוֹת אִיתּוֹ? אוֹ תּוֹתָח שֶׁל טַנְק. הַטְּווֹח שֶׁלְּךָ הוּא מָה, קִילוֹמֶטֶר? שְׁנַיִים? וּמָה אַתָּה יָכוֹל לְהַשְׁמִיד, בַּיִת קָטָן? רֶכֶב מְשׁוּרְיָין? כְּשֶׁאֲנַחְנוּ יָרִינוּ אֶת הַפְּגָזִים הָאֵלֶּה, בִּנְקוּדָּה כָּלְשֶׁהִי עֲשָׂרָה קִילוֹמֶטֶר דְּרוֹמִית מֵאִיתָּנוּ, הַפְּגָזִים הָאֵלֶּה הִכּוּ יוֹתֵר חָזָק מִכָּל אֶמְצָעֵי לוֹחֲמָה קַרְקָעִי אַחֵר. כָּל אֶחָד מֵהֶם שׁוֹקֵל שִׁישִּׁים קִילוֹ, תַּרְמִיל מָלֵא בְּ-88 פִּצְצוֹנוֹת שֶׁמִּתְפַּזְּרוֹת בְּאֵזוֹר הַמַּטָּרָה. לְכָל פְּצָצוֹנֶת כָּזוֹ יֵשׁ מִטְעָן חָלוּל בַּעַל חוֹמֶר נֶפֶץ שֶׁיָּכוֹל לַחְדּוֹר פְּלָדָה מְשׁוּרְיֶינֶת בְּעוֹבִי חֲמִישָּׁה סֶנְטִימֵטֶר וּלְשַׁגֵּר לִשְׂדֵה הַקְּרָב רְסִיסִים קַטְלָנִיִּים. תִּשְׁעָה אֲנָשִׁים צְרִיכִים לִפְעוֹל בְּתֵיאוּם מוּשְׁלָם כְּדֵי לְהַצִּיב אֶת הַפְּגָזִים הָאֵלֶּה עַל כֵּן הַשִּׁיגּוּר. אַחֵר כָּךְ צָרִיךְ גַּם אֶת המפ"יק, וְכֻוַּון טוֹב, וּמָתֵמָטִיקָה וּפִיזִיקָה וְאָמָּנוּת וְכִישּׁוּרִים וְנִיסָּיוֹן. וְאָמְנָם אֲנִי רַק טָעַנְתִּי, וְאוּלַי הָיִיתִי רַק שְׁלִישׁ מִצְווֹת הַטְּעִינָה, אֲבָל הַתְּנוּעוֹת שֶׁלִּי הָיוּ מוּשְׁלָמוֹת וְהַפָּגָז הֶחֱלִיק פְּנִימָה בִּצְלִיל הַפַּעֲמוֹן הַזֶּה שֶׁמְּמַלֵּא אוֹתְךָ סִיפּוּק, וְנוֹרָה בִּשְׁאָגָה אַדִּירָה, טָס לַשָּׁמַיִם וּפָגַע עֲשָׂרָה קִילוֹמֶטֶר דְּרוֹמִית מֵאִיתָּנוּ. אֵזוֹר הַמַּטָּרָה. וּבְכָל מָקוֹם שֶׁאֲנַחְנוּ פּוֹגְעִים בּוֹ, כָּל דָּבָר בִּטְוַוח מֵאָה מֶטֶר בְּעֵרֶךְ, בְּמַעְגָּל עִם רַדְיוּס בְּאוֹרֶךְ מִגְרַשׁ פוּטְבּוֹל, הַכּוֹל מֵת.
וורשׁטט שִׁיחְרֵר אֶת חֶבֶל הַיֶּרִי וּפָתַח אֶת הַסַּדָּן לִפְנֵי שֶׁהַתּוֹתָח חָזַר בִּמְלוֹאוֹ, וְנִיקָּה אֶת קָדַח הַקָּנֶה בַּחוֹטֶר, וְאָז טָעֲנוּ עוֹד פָּגָז, הַשֵּׁנִי שֶׁאֵי פַּעַם יָרִיתִי בְּמַטָּרָה אֱנוֹשִׁית בְּאוֹתוֹ יוֹם, אִם כִּי בְּשָׁלָב זֶה, אֶפְשָׁר לוֹמַר בְּוַודָּאוּת, כְּבָר לֹא הָיוּ יוֹתֵר מַטָּרוֹת חַיּוֹת. וְיָרִינוּ שׁוּב, וְהִרְגַּשְׁנוּ אֶת זֶה בַּעֲצָמוֹת, וְרָאִינוּ אֶת כַּדּוּר הָאֵשׁ פּוֹרֵץ מֵהַקָּנֶה, וְעוֹד עֲנָנִים וַאֲבַק שְׂרֵיפָה מִילְּאוּ אֶת הָאֲוִויר, וְחָנְקוּ אוֹתָנוּ עִם חוֹל הַמִּדְבָּר הָעִירָאקִי.
וְאָז הַכּוֹל נִגְמַר.
הֶעָשָׁן הִקִּיף אוֹתָנוּ. לֹא יָכוֹלְנוּ לִרְאוֹת שׁוּם דָּבָר מֵעֵבֶר לָעֶמְדָּה שֶׁלָּנוּ. אֲנִי הִתְנַשַּׁמְתִּי בַּמַּאֲמָץ, שׁוֹאֵף לִקְרָבַי אֶת הַטַּעַם וְהָרֵיחַ שֶׁל אֲבַק הַשְּׂרֵיפָה. וְהִסְתַּכַּלְתִּי בַּתּוֹתָח שֶׁלָּנוּ – נִישָּׂא מֵעָלֵינוּ שֶׁקֶט, עָצוּם – וְהִרְגַּשְׁתִּי כְּלַפָּיו מֵעֵין אַהֲבָה.
אֲבָל הָאָבָק הֵחֵל לִשְׁקוֹעַ. וְרוּחַ נָשְׁבָה וְהֵחֵלָּה לְחוֹרֵר אֶת הֶעָשָׁן, לִסְחוֹב וּלְהָרִים אוֹתוֹ מֵעָלֵינוּ, וּמִשָּׁם הָלְאָה, אֶל הַשָּׁמַיִם, הֶעָנָן הַיָּחִיד שֶׁרָאִיתִי בַּחוֹדְשַׁיִים הָאַחֲרוֹנִים. אַחֵר כָּךְ הֶעָנָן הִצְטַמֵּק וְנֶעֱלַם בָּאֲוִויר, נִמְסַךְ בְּאוֹר הָאֲדַמְדַּם הָרַךְ שֶׁל הַזְּרִיחָה הָעִירָאקִית.
כְּשֶׁעוֹמְדִים כָּכָה מוּל קַו הַתּוֹתָחִים בִּשְׁעוֹת אַחַר הַצָּהֳרַיִים, תַּחַת שָׁמַיִם כְּחוּלִּים לַחֲלוּטִין, מוּל הַקָּנִים הַמְּתוּחִים וְהַזְּקוּרִים כָּכָה כְּלַפֵּי מַעְלָה, נִדְמֶה שֶׁלֹּא יִיתָּכֵן שֶׁכָּל זֶה בֶּאֱמֶת קָרָה. שׁוּם זָכָר מֵאֵירוּעֵי הַבּוֹקֶר לֹא דָּבַק בַּתּוֹתָח שֶׁלָּנוּ. הַסֵּמֶל דִּיץ דָּאַג שֶׁנְּנַקֶּה אוֹתוֹ אַחֲרֵי הַמְּשִׂימָה. מֵעֵין טֶקֶס לִכְבוֹד הַהֶרֶג הָרִאשׁוֹן שֶׁלָּנוּ בְּתוֹתָח שֵׁשׁ. פֵּירַקְנוּ אֶת הַנַּגָּח וְהַחוֹטֶר, חִיבַּרְנוּ אֶת שְׁנֵי הַמּוּטּוֹת וְאֶת מִבְרֶשֶׁת קָדַח הַקָּנֶה, וְהִטְבַּעְנוּ אוֹתָהּ בְּשֶׁמֶן. אַחֵר כָּךְ עָמַדְנוּ בְּטוּר מֵאֲחוֹרֵי הַתּוֹתָח, אַחֲזֵנוּ בְּמוֹט, וּבְיַחַד שִׁפְשַׁפְנוּ בּוֹ אֶת הַסְּלִילִים. וְאָז חָזַרְנוּ עַל הַתַּהֲלִיךְ, וְזַרְזִיפֵי שֶׁמֶן וּפֶחָם הִתְפַּתְּלוּ לְאִיטָּם מֵהַמּוֹט וְהִכְתִּימוּ לָנוּ אֶת הַיָּדַיִים. הִמְשַׁכְנוּ לַעֲשׂוֹת אֶת זֶה עַד שֶׁהַתּוֹתָח שֶׁלָּנוּ הָיָה נָקִי.
וְלָכֵן אֵין שׁוּם עֵדוּת לָמָּה שֶׁקָּרָה, אֲבָל אֲנִי יוֹדֵעַ שֶׁעֶשְׂרֵה קִילוֹמֶטֶר דָּרוֹמָה יֵשׁ עַכְשָׁיו מַכְתֵּשׁ זְרוֹעַ רְסִיסִים, בִּנְיָינִים הָרוּסִים, כְּלֵי רֶכֶב שְׂרוּפִים וּגְוִויּוֹת מְעַוְּותוֹת. הַגּוּפוֹת. הַסֵּמֶל דִּיץ רָאָה אוֹתָן בַּסִּיבּוּב הָרִאשׁוֹן שֶׁלּוֹ, בִּשְׁלַב הַפְּלִישָׁה. הוּא הַיָּחִיד שֶׁרָאָה.
אֲנִי מַפְנֶה אֶת הַגַּב אֶל סוֹלְלַת הַקָּנִים בִּתְנוּעָה חַדָּה. הֵם זַכִּים מִדַּי. וְאוּלַי זוֹ לֹא הַדֶּרֶךְ הַנְּכוֹנָה לַחֲשׁוֹב עַל כָּךְ. אֵיפְשֶׁהוּ שֶׁרוֹעָה עַכְשָׁיו גּוּפָהּ, מַבְהִירָה וּמַלְבִּינָהּ בַּשֶּׁמֶשׁ. לִפְנֵי שֶׁהָיְתָה גּוּפָהּ, הִיא הָיְתָה אָדָם שֶׁחַי וְנָשַׁם וְאוּלַי רֶצַח וְאוּלַי עֵינָהּ, מִסּוּג הָאֲנָשִׁים שֶׁתָּמִיד רָצִיתִי לַהֲרוֹג. מָה שֶׁלֹּא יִהְיֶה, אָדָם שֶׁבְּלִי סָפֵק מֵת.
אָז אֲנִי חוֹזֵר לְאֵזוֹר הַסּוֹלְלָה שֶׁלָּנוּ בְּלִי לְהַבִּיט לְאָחוֹר. זוֹ הֲלִיכָה קְצָרָה, וּכְשֶׁאֲנִי מַגִּיעַ אֲנִי מוֹצֵא כַּמָּה מֵהַחֶבְרֶ'ה מִשְׂחָקִים פּוֹקֵר בְּפִינַּת הָעִישּׁוּן. נִמְצָאִים שָׁם הַסֵּמֶל דִּיץ, בְּוָלֶנְדֶּר, וורשׁטט, וְסַנְצֶ'ז. לַדִּיץ יֵשׁ פָּחוֹת אֲסִימוֹנִים מֵהָאֲחֵרִים. הוּא עוֹרָם אֶת הַחֵלֶק שֶׁלּוֹ עַל הַשּׁוּלְחָן וּמֵעִיף מַבָּט זוֹעֵף בַּקּוּפָּה.
"מָה קוֹרֶה, מוּרְעָל!" הוּא אוֹמֵר כְּשֶׁהוּא רוֹאֶה אוֹתִי.
"מָה קוֹרֶה, הַסֵּמֶל." אֲנִי צוֹפֶה בָּהֶם מִשְׂחָקִים. סַנְצַ'ז הוֹפֵךְ קְלָף וְכוּלָּם פּוֹרְשִׁים.
"הַסֵּמֶל?" אֲנִי אוֹמֵר.
"מָה?"
אֲנִי לֹא יוֹדֵעַ מֵאֵיפֹה לְהַתְחִיל. "אַתָּה לֹא חוֹשֵׁב שֶׁאוּלַי אֲנַחְנוּ צְרִיכִים לִשְׁלוֹחַ לְשֵׁם סִיּוּר, לִבְדּוֹק אִם מִישֶׁהוּ נִשְׁאַר בַּחַיִּים?"
"מָה?" הַסֵּמֶל דִּיץ מְרוּכָּז בְּמִשְׂחָק. בְּרֶגַע שֶׁסָּנָצֶ'ז הוֹפֵךְ עוֹד קְלָף הוּא זוֹרֵק אֶת הַקְּלָפִים שֶׁלּוֹ עַל הַשּׁוּלְחָן.
"כְּאִילּוּ, הַמְּשִׂימָה שֶׁלָּנוּ. אֲנַחְנוּ לֹא צְרִיכִים לָצֵאת, כְּאִילּוּ, לְסִיּוּר, לִרְאוֹת אִם מִישֶׁהוּ נִשְׁאַר בַּחַיִּים?"
הַסֵּמֶל דִּיץ מַגְבִּיהַּ אֵלַי אֶת הַמַּבָּט. "אַתָּה אִידְיוֹט, נָכוֹן?"
"לֹא, הַסֵּמֶל."
"אַף אֶחָד לֹא נִשְׁאַר בַּחַיִּים," אוֹמֵר וורשׁטט וְגַם הוּא זוֹרֵק אֶת הַקְּלָפִים עַל הַשּׁוּלְחָן.
"רָאִיתָ פַּעַם אֶת אֶל-קָאעִידָה מִסְתּוֹבְבִים בְּטַנְקִים?" אוֹמֵר הַסֵּמֶל דִּיץ.
"לֹא, הַסֵּמֶל."
"רָאִיתָ פַּעַם אֶת אֶל-קָאעִידָה בּוֹנִים שׁוּחוֹת וּבוֹנְקְרִים פְּסִיכִיִּים כְּאִילּוּ אֵין מָחָר?"
"לֹא, הַסֵּמֶל."
"אַתָּה חוֹשֵׁב שֶׁלְּאֵל-קָאעִידָה יֵשׁ אֵיזֶה כּוֹחוֹת-עַל שֶׁמְּגַנִּים לָהֶם עַל הַתַּחַת מִפְּצָצוֹת מִצְרָר?"
"לֹא, הַסֵּמֶל."
"יָפֶה מְאוֹד! בָּרוּר שֶׁלֹּא."
"כֵּן, הַסֵּמֶל."
עַכְשָׁיו נִשְׁאֲרוּ בַּמִּשְׂחָק רַק סַנְצְ'ז וּבְוָלֶנְדֶּר. סַנְצֶ'ז מִסְתַּכֵּל בַּעֲרֵימָה וְאוֹמֵר בְּאַגָּבִיּוּת, "נִרְאֶה לִי שֶׁבַּשְּׁנִיָּיה וּבְ-136 מוֹצִיאִים סִיּוּרִים."
"אֲבָל הַסֵּמֶל," אֲנִי אוֹמֵר. "מָה עִם הַגּוּפוֹת? מִישֶׁהוּ לֹא אָמוּר לִפְנוֹת אוֹתָן?"
"אֱלוֹהִים אַדִּירִים, טוּרַאי רִאשׁוֹן! אֲנִי נִרְאֶה לְךָ צֶוֶות פִּינּוּי חֲלָלִים?"
"לֹא, הַסֵּמֶל."
"אָז מָה אֲנִי נִרְאֶה לְךָ?"
"תּוֹתְחָן, הַסֵּמֶל."
"יָפֶה מְאוֹד, רוֹצֵחַ! אֲנִי תּוֹתְחָן. אֲנַחְנוּ מְסַפְּקִים גּוּפוֹת. אֲנַחְנוּ לֹא מַפְנִים אוֹתָן. אַתָּה שׁוֹמֵעַ אוֹתִי?"
"כֵּן, הַסֵּמֶל."
הוּא מַבִּיט בִּי. "וּמָה אַתָּה, טוּרַאי-רִאשׁוֹן?"
"תּוֹתְחָן, הַסֵּמֶל."
"וּמָה אַתָּה עוֹשֶׂה?"
"מְסַפֵּק אֶת הַגּוּפוֹת, הַסֵּמֶל."
"תְּשׁוּבָה טוֹבָה מְאוֹד, רוֹצֵחַ. תְּשׁוּבָה טוֹבָה מְאוֹד."
הַסֵּמֶל דִּיץ חוֹזֵר אֶל הַמִּשְׂחָק. אֲנִי מְנַצֵּל אֶת הַהִזְדַּמְּנוּת וּמִסְתַּלֵּק. זֶה הָיָה טִיפְּשִׁי לִשְׁאוֹל אֶת דִּיץ, אֲבָל הַתְּשׁוּבָה שֶׁלּוֹ נָתְנָה לִי חוֹמֶר לְמַחֲשָׁבָה. יְחִידַת אִיתּוּר וּפִינּוּי חֲלָלִים. יְדוּעִים גַּם כִּיחִידָה לְעִנְיְינֵי נוֹפְלִים. שָׁכַחְתִּי מֵהֶם. הֵם בֶּטַח אָסְפוּ אֶת חֶלְקֵי הַגּוּפוֹת הַבּוֹקֶר.
הַמַּחֲשָׁבָה עַל אַנְשֵׁי הַיְּחִידָה הַזֹּאת קוֹדַחַת לִי חָזָק בְּרֹאשׁ. יָכוֹל מְאוֹד לִהְיוֹת שֶׁהַגּוּפוֹת נִמְצָאוֹת כָּאן, בַּבָּסִיס. אֲבָל אֲנִי לֹא יוֹדֵעַ אֵיפֹה הֵם יוֹשְׁבִים. אַף פַּעַם לֹא רָצִיתִי לָדַעַת.
אֲנִי גַּם לֹא רוֹצֶה לִשְׁאוֹל אַף אֶחָד אֵיךְ מַגִּיעִים. לָמָּה שֶׁמִּישֶׁהוּ יֵלֵךְ לְשֵׁם? אֲבָל אֲנִי עוֹזֵב אֶת שֶׁטַח הַסּוֹלְלָה וְחוֹצֶה אֶת בְּאָטֶל סַקְוֶור, מַמְשִׁיךְ לְבִנְיְינֵי גְּדוּד הַלּוֹגִיסְטִיקָה, חוֹמֵק מַקְצִינִים וּמְפַקְּדִים. לוֹקֵחַ לִי לְפָחוֹת חֲצִי שָׁעָה – אֲנִי מִתְגַּנֵּב וּמְרַחְרֵחַ, קוֹרֵא אֶת הַשְּׁלָטִים מִחוּץ לְבִנְיָינִים – עַד שֶׁאֲנִי מוֹצֵא: מִבְנֶה נָמוּךְ, אָרוֹךְ וּמִלִּבְנֵי, מוּקָּף דְּקָלִים. הוּא מְמוּקָּם מִחוּץ לְמִתְחַם הַלּוֹגִיסְטִיקָה, אֲבָל חוּץ מִזֶּה הוּא זֵהֶה לְכָל בִּנְיָין אַחֵר. אֲנִי מַרְגִּישׁ שֶׁמַּשֶּׁהוּ לֹא בְּסֵדֶר – אִם הֵם נִיקּוּ אַחֲרֵינוּ הַיּוֹם, הַמָּקוֹם אָמוּר לִהְיוֹת מְפוֹצֵץ בְּאֵיבָרִים כְּרוּתִים.
אֲנִי עוֹמֵד בַּחוּץ, מַבִּיט בְּדֶלֶת הַכְּנִיסָה – דֶּלֶת עֵץ פְּשׁוּטָה. זוֹ דֶּלֶת שֶׁאֲנִי לֹא אָמוּר לְהִימָּצֵא מוּלָהּ, שֶׁאֲנִי לֹא אָמוּר לִפְתּוֹחַ, שֶׁאֲנִי לֹא אָמוּר לַחֲצוֹת. אֲנִי לוֹחֵם בִּיחִידָה קְרָבִית, וַאֲנִי לֹא שַׁיָּיךְ לְכָאן. זֹאת קַארְמָה רָעָה. אֲבָל עָשִׂיתִי אֶת כָּל הַדֶּרֶךְ לְכָאן, מָצָאתִי אוֹתָהּ, וַאֲנִי לֹא פַּחְדָן. אָז אֲנִי פּוֹתֵחַ אֶת הַדֶּלֶת.
בִּפְנִים מְקַבְּלִים אֶת פְּנֵי אֲוִויר קָרִיר, מִסְדְּרוֹן אָרוֹךְ מָלֵא בִּדְלָתוֹת סְגוּרוֹת וְחַיָּיל שֶׁיּוֹשֵׁב בַּשּׁוּלְחָן בְּלִי לְהַבִּיט בִּי. הוּא חוֹבֵשׁ אוֹזְנִיּוֹת. הֵן מְחוּבָּרוֹת לַמַּחְשֵׁב, וְהוּא רוֹאֶה בּוֹ תּוֹכְנִית טֵלֵוִויזְיָה. עַל הַמָּסָךְ, אִישָּׁה בְּשִׂמְלַת נֶשֶׁף עוֹצֶרֶת מוֹנִית בָּרְחוֹב. בְּמַבָּט רִאשׁוֹן הִיא נִרְאֵית יָפָה, אֲבָל אָז הַמַּצְלֵמָה מִתְקָרֶבֶת אֵלֶיהָ וּבָרוּר שֶׁהִיא לֹא.
הַחַיָּיל בְּשׁוּלְחָן הַקַּבָּלָה מִסְתּוֹבֵב, מוֹרִיד אֶת הָאוֹזְנִיּוֹת וּבוֹחֵן אוֹתִי, מְבוּלְבָּל. אֲנִי מְחַפֵּשׂ אֶת הַדְּרָגוֹת עַל הַצַּוּוֹארוֹן שֶׁלּוֹ וּמְגַלֶּה שֶׁהוּא רָסָ"ר, אֲפִילּוּ שֶׁהוּא נִרְאֶה הַרְבֵּה יוֹתֵר מְבוּגָּר. שָׂפָם לָבָן וְגָזוֹז הֵיטֵב נֹחַ עַל שְׂפָתוֹ הָעֶלְיוֹנָה וּבְאוֹזְנַיִים צוֹמַחַת לוֹ פְּלוּמָה דְּקִיקָה, אֲבָל לְמַעֵט שְׁנֵי אֵלֶּה הָרֹאשׁ שֶׁלּוֹ קֵירֵחַ וּמַבְרִיק. כְּשֶׁהוּא מְצַמְצֵם אֶת עֵינָיו וּמַבִּיט בִּי, הָעוֹר סְבִיבָן מִתְכַּוֵּוץ לִקְמָטִים. הוּא גַּם שֶׁמֶן. לַמְרוֹת הַמַּדִּים, אֲנִי שָׁם לֵב. אוֹמְרִים שֶׁבִּיחִידָה לְפִינּוּי חֲלָלִים כּוּלָּם מִילּוּאִימְנִיקִים, אֶפֶס קַבְרָנִים בְּשֵׁירוּת פָּעִיל בַּמָּארִינְס, וְהוּא בְּהֶחְלֵט נִרְאֶה מִילּוּאִימְנִיק.
"אֶפְשָׁר לַעֲזוֹר, טוּרַאי-רִאשׁוֹן?" הוּא אוֹמֵר. קוֹלוֹ הָרַךְ, הָאִיטִּי, מַסְגִּיר הַטְעָמָה דְּרוֹמִית.
אֲנִי עוֹמֵד שָׁם וּמַבִּיט בּוֹ בְּפֶה פָּעוּר, וְהַשְּׁנִיּוֹת נוֹקְפוֹת.
פָּנָיו שֶׁל אִישׁ הַמִּילּוּאִים מִתְרַכְּכוֹת וְהוּא רוֹכֵן לְעֶבְרִי וְאוֹמֵר, "אִיבַּדְתָּ מִישֶׁהוּ, חָבֵר?"
נִדְרֶשֶׁת לִי שְׁנִיָּה לְהָבִין אֶת הַשְּׁאֵלָה. "לֹא," אֲנִי אוֹמֵר. "לֹא לֹא לֹא. לֹא."
הוּא מַבִּיט בִּי, מְבוּלְבָּל, וּמִרְיָם גַּבָּה.
"אֲנִי תּוֹתְחָן," אֲנִי אוֹמֵר.
"כֵּן," הוּא אוֹמֵר.
אֲנַחְנוּ מַבִּיטִים זֶה בָּזֶה.
"הָיְתָה לָנוּ פְּעִילוּת הַיּוֹם. הַמַּטָּרָה הָיְתָה עֲשָׂרָה קִילוֹמֶטֶר דָּרוֹמָה?" אֲנִי מַבִּיט בּוֹ, מְקַוֶּוה שֶׁהוּא יָבִין. הַמִּסְדְּרוֹן הַצַּר הַזֶּה, עִם הַשּׁוּלְחָן הַתָּחוּב בֵּין שְׁנֵי הַקִּירוֹת וּמַבָּטוֹ הַבּוֹחֵן שֶׁל הָרָסָ"ר הַזָּקֵן וְהַשֶּׁמֶן, סוֹגֵר עָלַי מִכָּל הַכִּיוּוּנִים.
"כֵּן?" הוּא אוֹמֵר.
"זֹאת הָיְתָה הַפְּעִילוּת הָרִאשׁוֹנָה שֶׁלִּי מֵהַסּוּג הַזֶּה..." אֲנִי אוֹמֵר.
"כֵּן?" הוּא אוֹמֵר שׁוּב. הוּא רוֹכֵן לִפְנִים וְנוֹעֵץ בִּי מַבָּט, כְּאִילּוּ אִם יִרְאֶה אוֹתִי יוֹתֵר טוֹב, אוּלַי יָבִין עַל מָה לַעֲזָאזֵל אֲנִי מְדַבֵּר.
"כְּאִילּוּ, אֲנִי מִנֶּבְּרַסְקָה. מֵאוֹרְד. אֲנַחְנוּ לֹא עוֹשִׂים כְּלוּם בָּאוֹרְד." אֲנִי מוּדָע לְכָךְ שֶׁאֲנִי נִשְׁמָע כְּמוֹ אִידְיוֹט.
"אַתָּה בְּסֵדֶר, טוּרַאי-רִאשׁוֹן?" הָרָסָ"ר הַזָּקֵן מִסְתַּכֵּל בִּי בִּתְשׂוּמֶת לֵב רַבָּה, מַמְתִּין. כָּל רָסָ"ר בִּיחִידַת תּוֹתְחָנִים הָיָה מוֹרִיד לִי אֶת הָרֹאשׁ בְּרֶגַע שֶׁנִּכְנַסְתִּי, מְשׁוֹטֵט לִי לַהֲנָאָתִי בְּמָקוֹם שֶׁאֵין לִי מָה לְחַפֵּשׂ בּוֹ. אֲבָל הוּא – אוּלַי כִּי הוּא בְּשֵׁירוּת מִילּוּאִים, אוּלַי כִּי הוּא זָקֵן, אוּלַי כִּי הוּא שֶׁמֶן – פָּשׁוּט מִסְתַּכֵּל וּמְחַכֶּה שֶׁאֲנִי אַצְלִיחַ לְהוֹצִיא מֵהַפֶּה אֶת מָה שֶׁאֲנִי צָרִיךְ לְהַגִּיד.
"בַּחַיִּים לֹא הָרַגְתִּי אַף אֶחָד לִפְנֵי זֶה."
"גַּם אֲנִי לֹא," הוּא אוֹמֵר.
 "אֲבָל אֲנִי כֵּן. אֲנִי חוֹשֵׁב. כְּאִילּוּ, פָּשׁוּט יָרִינוּ אֶת הַפְּגָזִים."
"טוֹב," הוּא אוֹמֵר. "אָז לָמָּה בָּאתָ לְכָאן?"
אֲנִי מַבִּיט בּוֹ בְּחוֹסֶר אוֹנִים. "חָשַׁבְתִּי, אוּלַי בְּמִקְרֶה הָיִיתָ שָׁם. וְרָאִיתָ מָה עָשִׂינוּ."
הָרָסָ"ר הַזָּקֵן נִשְׁעָן לְאָחוֹר בַּכִּיסֵּא וּמְהַדֵּק אֶת שְׂפָתָיו. "לֹא," הוּא אוֹמֵר.
הוּא נוֹשֵׁם וְאָז פּוֹלֵט אֶת הָאֲוִויר לְאִטּוֹ.
"אֲנַחְנוּ מְטַפְּלִים בַּחֲלָלִים אָמֵרִיקָנִים. הָעִירָאקִים דּוֹאֲגִים לְשֶׁלָּהֶם. אֲנִי רוֹאֶה אוֹיֵב מֵת רַק כְּשֶׁהֵם עוֹבְרִים בַּמִּתְקָנִים הָרְפוּאִיִּים שֶׁלָּנוּ. כְּמוֹ חר"פ פָאלוּגָ'ה." הוּא מְנוֹפֵף בְּיָדוֹ לְעֵבֶר הַכִּיוּוּן הַכְּלָלִי שֶׁל בֵּית הַחוֹלִים בַּבָּסִיס. "חוּץ מִזֶּה, לְטִי-קְיוּ יֵשׁ יְחִידַת חֲלָלִים מִשֶּׁלָּהֶם. הֵם בֶּטַח טִיפְּלוּ בְּכָל מָה שֶׁקָּרָה אֶצְלָם בַּגִּזְרָה."
"אָה," אֲנִי אוֹמֵר. "טוֹב."
"לֹא הָיָה לָנוּ שׁוּם דָּבָר כָּזֶה הַיּוֹם."
"טוֹב."
"אַתָּה תִּהְיֶה בְּסֵדֶר."
"כֵּן," אֲנִי אוֹמֵר. "תּוֹדָה."
אֲנִי עוֹמֵד שָׁם, מַבִּיט בּוֹ לְרֶגַע. אַחֵר כָּךְ הַמַּבָּט שֶׁלִּי נוֹדֵד אֶל כָּל הַדְּלָתוֹת הַסְּגוּרוֹת בַּמִּסְדְּרוֹן, דְּלָתוֹת שֶׁאֵין מֵאֲחוֹרֵיהֶן שׁוּם דָּבָר. עַל צַג הַמַּחְשֵׁב מֵאֲחוֹרֵי אִישׁ הַמִּילּוּאִים כַּמָּה נָשִׁים שׁוֹתוֹת מַרְטִינִי וָרוֹד.
"אַתָּה נָשׂוּי, טוּרַאי-רִאשׁוֹן?"
"כֵּן," אֲנִי אוֹמֵר. "חוֹדְשַׁיִים בְּעֵרֶךְ."
"בֶּן כַּמָּה אַתָּה?"
"תְּשַׁע-עֶשְׂרֵה."
הוּא נָד בְּרֹאשׁוֹ, וּמַמְשִׁיךְ לָשֶׁבֶת שָׁם כְּאִילּוּ הוּא שׁוֹקֵל בְּמוֹחוֹ מַשֶּׁהוּ מוּרְכָּב בְּיוֹתֵר. בְּדִיּוּק כְּשֶׁאֲנִי עוֹמֵד לָצֵאת, הוּא אוֹמֵר, "הִנֵּה מַשֶּׁהוּ שֶׁאַתָּה יָכוֹל לַעֲשׂוֹת בִּשְׁבִילִי. אַתָּה יָכוֹל לַעֲשׂוֹת לִי טוֹבָה?"  
"בֶּטַח."
הוּא מַצְבִּיעַ אֶל טַבַּעַת הַנִּישּׂוּאִים שֶׁלִּי. "תּוֹרִיד אוֹתָהּ וְשִׂים אוֹתָהּ עַל הַשַּׁרְשֶׁרֶת עִם הַדִּיסְקִית שֶׁלְּךָ." הוּא אוֹסֶף אֶת הַשַּׁרְשֶׁרֶת שֶׁמּוּנַּחַת עַל הַצַּוּוֹאר שֶׁלּוֹ בִּשְׁתֵּי אֶצְבָּעוֹת וּמוֹצִיא אֶת הַדִּיסְקִית שֶׁלּוֹ כְּדֵי לְהַרְאוֹת לִי. לְצַד שְׁתֵּי לוּחִיּוֹת הַפַּח עִם פִּרְטֵי הַזִּיהוּי שֶׁלּוֹ, יֵשׁ טַבַּעַת זָהָב.
"טוֹב..."
"אֲנַחְנוּ צְרִיכִים לֶאֱסוֹף חֲפָצִים אִישִׁיִּים," הוּא אוֹמֵר וּמַחֲזִיר אֶת הַדִּיסְקִית לַחוּלְצָה. "בִּשְׁבִילִי, הֲכִי קָשֶׁה לְהוֹרִיד טַבְּעוֹת נִישּׂוּאִים."
"אָה," אֲנִי נָסוֹג מְעַט לְאָחוֹר.
"תּוּכַל לַעֲשׂוֹת אֶת זֶה?"
"כֵּן," אֲנִי אוֹמֵר. "אֲנִי יָכוֹל."
"תּוֹדָה," הוּא אוֹמֵר.
"אֲנִי צָרִיךְ לָלֶכֶת," אֲנִי אוֹמֵר.
"כֵּן, אַתָּה צָרִיךְ."
אֲנִי מִסְתּוֹבֵב בִּמְהִירוּת, פּוֹתֵחַ אֶת הַדֶּלֶת וְיוֹצֵא אֶל הַכִּבְשָׁן שֶׁבַּחוּץ. אֲנִי מִתְרַחֵק מֵהַבִּנְיָין לְאִטִּי, בְּגַב זָקוּף וּבִצְעָדִים מְדוּדִים. כַּף יָדִי הַיְּמָנִית מְכַסָּה אֶת כַּף הַיָּד הַשְּׂמָאלִית, מְגוֹנֶנֶת עַל טַבַּעַת הַנִּישּׂוּאִים שֶׁלִּי וּמְסוֹבֶבֶת אוֹתָהּ סְבִיב הָאֶצְבַּע.
אָמַרְתִּי לָרָסָ"ר שֶׁאֲנִי אֶעֱשֶׂה אֶת זֶה, אָז תּוֹךְ כְּדֵי הֲלִיכָה אֲנִי מְנַסֶּה לְהוֹרִיד אוֹתָהּ מֵהָאֶצְבַּע. אֲנִי מַרְגִּישׁ שֶׁזֹּאת קַארְמָה רָעָה, לְהַעֲבִיר אוֹתָהּ לַדִּיסְקִית. אֲבָל אֲנִי מוֹרִיד אֶת הַדִּיסְקִית מֵהַצַּוּוֹאר, מְשַׁחְרֵר אֶת הַסּוֹגֵר, מַשְׁחִיל אֶת הַטַּבַּעַת בְּתוֹךְ הַשַּׁרְשֶׁרֶת, סוֹגֵר אֶת הַתֶּפֶס וְעוֹנֵד אֶת הַדִּיסְקִית סְבִיב הַצַּוּוֹאר. אֲנִי מַרְגִּישׁ אֶת הַטַּבַּעַת הַמַּתַּכְתִּית בֶּחָזֶה.
אֲנִי מִתְרַחֵק, נוֹתֵן לְרַגְלַיי לָשֵׂאת אוֹתִי, פּוֹסֵעַ תַּחַת הַדְּקָלִים סְבִיב בְּאָטֶל סֶקְוֶור. כְּשֶׁאֲנִי מַגִּיעַ לחר"פ פָאלוּגָ'ה אֲנִי נֶעֱצָר לְרֶגַע. בִּנְיַין גוּצִי וּמִשָּׁמַיִם בְּצֶבַע בֵּז', שֶׁכְּמוֹ כָּל דָּבָר אַחֵר כָּאן מוּכֶּה בְּבוֹהַק הַמְּסַנְוֵור שֶׁל הַשֶּׁמֶשׁ. לְיָדוֹ יֵשׁ פִּינַּת עִישּׁוּן וּשְׁנֵי חוֹבְשִׁים יוֹשְׁבִים בָּהּ, מְדַבְּרִים וּמְעַשְּׁנִים, פּוֹלְטִים לָאֲוִויר עַנְנוּת עָשָׁן כִּמְעַט בִּלְתִּי נִרְאוֹת. אֲנִי מְחַכֶּה, מִסְתַּכֵּל בַּבִּנְיָין כְּאִילּוּ מַשֶּׁהוּ יוֹצֵא דּוֹפֶן עָשׂוּי לְהָגִיחַ מִמֶּנּוּ.
לֹא קוֹרֶה כְּלוּם, כַּמּוּבָן. אֲבָל כְּשֶׁאֲנִי עוֹמֵד שָׁם בְּחוֹם מוּל חר"פ פָּאלוּגָ'ה, אֲנִי נִזְכָּר בָּאֲוִויר הַבּוֹקֶר הַקָּרִיר יוֹתֵר, לִפְנֵי יוֹמַיִים. הָלַכְנוּ לַחֲדַר הָאוֹכֶל כָּל תּוֹתָח שֵׁשׁ, צָחַקְנוּ וְזָרַקְנוּ בְּדִיחוֹת עַד שֶׁהַסֵּמֶל דִּיץ, שֶׁבְּדִיּוּק צָעַק מַשֶּׁהוּ עַל זֶה שֶׁהַסְּפַּרְטָנִים הָיוּ הוֹמוֹאִים, הִשְׁתַּתֵּק בְּאֶמְצַע הַמִּשְׁפָּט. הוּא קָפָא, הֶעֱבִיר מִשְׁקָל מְרַגֵּל לְרֶגֶל, הִזְדַּקֵּף כּוּלּוֹ וְלָחַשׁ, "עַמּוּד דּוֹם!"
כּוּלָּנוּ נִמְתַּחְנוּ לְדוֹם, בְּלִי לָדַעַת לָמָּה. הַסֵּמֶל דִּיץ הִצְדִּיעַ וּמִיָּד עָשִׂינוּ כְּמוֹתוֹ. אָז רָאִיתִי, אִי שָׁם בָּאוֹפֶק, הַרְחֵק בְּמוֹרַד הַדֶּרֶךְ, אַרְבָּעָה חוֹבְשִׁים יוֹצְאִים מהחר"פ וְנוֹשְׂאִים אֲלוּנְקָה עֲטוּפָה בְּדֶגֶל אַרְצוֹת הַבְּרִית. הַכּוֹל קָפָא בִּמְקוֹמוֹ, דּוֹמֵם. לְכָל אוֹרֶךְ הַדֶּרֶךְ, לוֹחֲמִים נוֹסָפִים מֵהַמָּארִינְס וּמֵחֵיל הַיָּם נִמְתְּחוּ לְדוֹם.
בְּקוֹשִׁי יָכוֹלְתִּי לִרְאוֹת מַשֶּׁהוּ בְּאוֹר הַשַּׁחַר. צִמְצַמְתִּי אֶת הָעֵינַיִים בְּמַאֲמָץ לְהַבְחִין בְּמִתְאַר הַגּוּפָה מִתַּחַת לְבַד הֶעָבֶה שֶׁל הַדֶּגֶל. עַד שֶׁהָאֲלוּנְקָה יָצְאָה מִטְּוַוח רְאִיָּיה.
עַכְשָׁיו, כְּשֶׁאֲנִי כָּאן בְּאוֹר יוֹם מָלֵא, צוֹפֶה בִּשְׁנֵי הַחוֹבְשִׁים בְּפִינַּת הָעִישּׁוּן, אֲנִי תּוֹהֶה אִם הֵם הָיוּ אֵלֶּה שֶׁנָּשְׁאוּ אֶת הַגּוּפָה. הֵם בֶּטַח נָשְׂאוּ אֲחֵרוֹת.
כּוּלָּם עָמְדוּ בַּדֶּרֶךְ כְּשֶׁהַגּוּפָה עָבְרָה בִּדְמָמָה מוּחְלֶטֶת. הַכֹּל עָצַר מִלֶּכֶת. לֹא נִשְׁמַע שׁוּם קוֹל וְלֹא נֶעֶשְׂתָה שׁוּם תְּנוּעָה, מִלְּבַד הַצְּעָדִים הָאִיטִּיִּים שֶׁל הַחוֹבְשִׁים וְהַהִתְקַדְּמוּת הַקִּצְבִּית שֶׁל הַגּוּפָה. זוֹ הָיְתָה תְּמוּנָה שֶׁל מָוֶות מֵעוֹלָם אַחֵר. אֲבָל עַכְשָׁיו אֲנִי יוֹדֵעַ לְאָן הַגּוּפָה עָמְדָה לְהַגִּיעַ, לָרָסָ"ר הַזָּקֵן בְּפִינּוּי חֲלָלִים. וְאִם הָיְתָה טַבַּעַת נִישּׂוּאִים, הוּא וַדַּאי הוֹרִיד  אוֹתָהּ בְּאִיטִּיּוּת מֵהָאֶצְבַּע הַמֵּתָה הַנּוּקְשָׁה. הוּא אָסַף אֶת כָּל הַחֲפֵצִים הָאִישִׁיִּים וְהֵכִין אֶת הַגּוּפָה לְמִשְׁלוֹחַ. וְאָז הֵטִיסוּ אוֹתָהּ לְטִי-קְיוּ. וּכְשֶׁפָּרְקוּ אוֹתָהּ מֵהַמַּסּוֹק, הַלּוֹחֲמִים וַדַּאי נִיצְּבוּ בִּדְמָמָה, בְּדִיּוּק כָּמוֹנוּ בְּפָּאלוֹגֵ'ה. וְאַחַר כָּךְ וַדַּאי הֶעֱלוּ אוֹתָהּ עַל הַהֶרְקוּלֶס לִכְוֵויְית. וְגַם בִּכְוֵויְית הֵם וַדַּאי נִיצְּבוּ בִּדְמָמָה, וְנִיצְּבוּ בִּדְמָמָה גַּם בְּגֶרְמַנְיָה, וְנִיצְּבוּ בִּדְמָמָה בִּבְסִיס חֵיל הָאֲוִויר בְּדוֹבֵר. בְּכָל מָקוֹם שֶׁהַגּוּפָה הִגִּיעָה אֵלָיו, לוֹחֲמֵי הַמָּארִינְס וְחֵיל הַיָּם והח"יר וְאַנְשֵׁי חֵיל הָאֲוִויר וַדַּאי עָמְדוּ דּוֹם, בְּשָׁעָה שֶׁעָשְׂתָה אֶת דַּרְכָּהּ אֶל מִשְׁפַּחְתּוֹ שֶׁל הֶחָלָל, וְשָׁם הֲדוֹם וְהַדְּמָמָה הִסְתַּיְּימוּ.




מֶרְכַּז פִּיקּוּד יֶרִי קִדְמִיחוּמַר נֶפֶץ הוֹדַףְבָּסִיס חֵיל הָאֲוִויר אַל-טָאקָאדוּם, שֶׁבְּמֶרְכַּז עִירָאק, כְּ-74 קִילוֹמֶטְרִים מַעֲרָבִית לְבַגְדָּד. https://www.shortstoryproject.com/he/story/%d7%a2%d7%a9%d7%a8%d7%94-%d7%a7%d7%99%d7%9c%d7%95%d7%9e%d7%98%d7%a8-%d7%93%d7%a8%d7%95%d7%9e%d7%94/
#אַלְקָאעִידְהַ#הוּמוֹרִיסְטִי#הַמֶּלְחֲמֵהבָעִירְק#רִגְשׁוֹתַאשְׁם#רֵיאָלִיזְם#שָׁנוּן