1.
בְּשָׁעָה שֶׁחִיכְּתָה בַּתַּחֲנָה לָרַכֶּבֶת חָטְפָה סֶרֶט כָּתוֹם מִיָּדוֹ שֶׁל מִתְנַחֵל בְּכִיפָּה לְבָנָה וּבַעַל זָקָן בְּלוֹנְדִּינִי, וְחָזְרָה לָשֶׁבֶת בְּצֵל. הַסֶּרֶט הִתְנַפְנֵף בְּרוּחַ הַקַּלָּה. הַכָּרוֹז הוֹדִיעַ שֶׁהָרַכֶּבֶת הַמַּגִּיעָה מֵחֵיפָה תְּאַחֵר בְּחָמֵשׁ דַּקּוֹת, וְרֹאשָׁהּ צָנַח לְפָנִים בֵּין יָדֶיהָ כְּתַפּוּז בַּשֶּׁלֶג. הַלַּחוּת בִּשְׁעוֹת הַחוֹם בְּתֵל אָבִיב מַטְרִידָה, מוֹשַׁב הַבַּרְזֶל בַּתַּחֲנָה אֵינוֹ נוֹחַ כְּלָל, וְהַגַּעְגּוּעִים לְחֵיקוֹ נִהְיוּ עִינּוּי שֶׁל מַמָּשׁ.
"נוּ כְּבָר, בּוֹא..".
מִתְנַגְּדֵי הַהִתְנַתְּקוּת מֵעַזָּה קָשְׁרוּ סֶרֶט כָּתוֹם עַל תִּיקֵיהֶם, עַל הַמַּרְאוֹת הַצְּדָדִיּוֹת וְעַל הָאַנְטֵנוֹת שֶׁל מְכוֹנִיּוֹתֵיהֶם, וְקִישְּׁטוּ בַּצֶּבַע הָעַלִּיז הַזֶּה אֶת צִמְתֵי הַדְּרָכִים. בְּאוֹתוֹ יוֹם חַם הֵם חָסְמוּ אוֹתָם, הִבְעִירוּ צְמִיגִים וְהִשְׁמִיעוּ קְרִיאוֹת: "יְהוּדִי לֹא מְגָרֵשׁ יְהוּדִי", וּבִגְלַל זֶה הוּא נֶאֱלַץ לִנְסוֹעַ בְּרַכֶּבֶת כְּדֵי לִרְאוֹתָהּ.
אַף הִיא הִתְנַגְּדָה לַהִתְנַתְּקוּת.
הִיא פָּגְשָׁה אוֹתוֹ לָרִאשׁוֹנָה בָּעֲמוּתָּה שֶׁבָּהּ עָבְדָה כִּמְנַהֶלֶת בִּפְרוֹיֵקְט "דִּיּוּר" כְּדֵי שֶׁיְּעַצֵּב לָהּ אֶת הֶעָלוֹן הַשְּׁנָתִי שֶׁל פְּעִילוּתָם נֶגֶד הֶרֶס בָּתִּים בַּשְּׁכוּנוֹת הָעַרְבִיּוֹת הָעֲנִיּוֹת בֶּעָרִים הַמְּעוֹרָבוֹת. הִתְנַגְּדוּתוֹ לְהַצָּעָתָהּ לִצְבּוֹעַ אֶת הָרֶקַע שֶׁל הֶעָלוֹן בְּכָתוֹם הִרְגִּיזָה אוֹתָהּ, וְהֵם שָׁקְעוּ בְּשִׂיחָה עַל צְבָעִים, אֲנָשִׁים וַעֲבוֹדָה...אֲבָל לְעֵינֵיהֶם הָיְיתָה שִׂיחָה אַחֶרֶת.
הִיא אָמְרָה לוֹ שֶׁהִיא בְּטוּחָה שֶׁרָאֲתָה אוֹתוֹ לִפְנֵי כֵן, אַךְ זִיכְרוֹנָהּ חַלָּשׁ, בִּמְיוּחָד בִּשְׁמוֹת, וְאִילּוּ הוּא הִתְעַקֵּשׁ שֶׁזּוֹהִי פְּגִישָׁתָם הָרִאשׁוֹנָה, כִּי הוּא מַכִּיר אֶת שְׁמָהּ וְכִי זִיכְרוֹנוֹ חָזָק יוֹתֵר מְזוֹרוֹ. בְּמַהֲלַךְ שִׂיחָתָם הִתְבָּרֵר לָהֶם שֶׁמּוֹצָאָם שֶׁל אָבִיהָ וְאִמּוֹ מֵהַכְּפָר סִידְנָא עָלִי הֶהָרוּס שֶׁמִּסְגָּדוֹ מַשְׁקִיף עַל חוֹף הַיָּם הַתִּיכוֹן וּסְלָעָיו הַחוּמִים. עוֹד הִתְבָּרֵר לָהֶם שֶׁהִיא, כָּמוֹהוּ, לֹא אוֹהֶבֶת אֶת תַּחֲנַת רוֹתָאנָא וְאֶת הַקּוֹקֵטִיּוּת שֶׁל הַזַּמָּרוֹת שֶׁלָּהּ, שֶׁהִיא אוֹהֶבֶת אֶת פַיְירוֹז, שֶׁהוּא אוֹהֵב אֶת בְּנָהּ זַיַאד, וְשֶׁשְּׁנֵיהֶם קוֹרְאִים עַכְשָׁיו אֶת הַסֵּפֶר "בַּאבּ אֶל-שֶׁמַּס" לְאַחַר שֶׁסִּייְּמוּ לִקְרוֹא אֶת "בֵּית יַעֲקוֹבְיָאן". הֵם דִּיבְּרוּ עַל הַכּוֹל, מִלְּבַד עַל הֶעָלוֹן. כַּאֲשֶׁר שָׁב לְבַקָּרָה בַּפַּעַם הַבָּאָה הֵבִיא עִמּוֹ עוֹתֶק שֶׁל הֶעָלוֹן עִם רֶקַע כָּתוֹם.
לֹא הָיְיתָה לָהּ חִיבָּה יְתֵרָה לַצֶּבַע הַכָּתוֹם. הוּא רַק הִזְכִּיר לָהּ אֶת סִיפּוּרֵי סָבָהּ הַמָּנוֹחַ עַל פַּרְדֵּס תַּפּוּזִים וְאֶת יְמֵי פְּעִילוּתָהּ הַמִּפְלַגְתִּית בִּתְקוּפַת "הִתְקוֹמְמוּת אוֹקְטוֹבֶּר"  , שֶׁאָז הָיָה הַצֶּבַע הַכָּתוֹם צֶבַע פּוֹלִיטִי חָדָשׁ לְאַחַר קְרִיסַת הַצֶּבַע הָאָדוֹם, וְהוּא הֵבִיךְ אֶת אָבִיהָ שֶׁהִתְלַוּוֹה אֵלֶיהָ לְצַעֲדוֹת הַמְּחָאָה שֶׁחָזְרוּ וְנִשְׁנוּ.
הַמִּתְנַחֵל בְּכִיפָּה הַלְּבָנָה וּבַעַל הַזָּקֵן הַבְּלוֹנְדִּינִי חַג סְבִיבָה וְלִיכְסֵן מַבָּטִים אֶל הַסֶּרֶט הַכָּתוֹם כְּגַנָּב לֹא מִקְצוֹעִי לְאַחַר שֶׁשָּׁמַע אוֹתָהּ מְדַבֶּרֶת בַּטֵּלֵפוֹן הַנַּיָּיד שֶׁלָּהּ בְּעַרְבִית וְהֵבִין אֶת הַמִּילָּה הָאַחֲרוֹנָה שֶׁאָמְרָה – חֲבִיבִי.
הַשֶּׁמֶשׁ הֵצִיקָה לָהּ, אַף עַל פִּי שֶׁיָּשְׁבָה בְּצֵל, וְהֵצִיקָה גַּם לַמִּתְנַחֵל.
הִיא חִיכְּתָה לוֹ, וְהַסֶּרֶט הַכָּתוֹם הִתְנַפְנֵף בְּרוּחַ הַקַּלָּה, וְלִפְנֵי שֶׁסִּייְּמָה אֶת הַשִּׂיחָה שָׁאֲלָה אוֹתוֹ:
"אֵיפֹה נָגוּר?"
2.
 
זֶה אַלְפֵי שָׁנִים נִשְׁמָתָהּ מְצַפֶּה לוֹ, וְחָמֵשׁ הַדַּקּוֹת הֵם הָאֶלֶף הֶחָדָשׁ. נוּ כְּבָר... זֶה שְׁלוֹשִׁים שָׁנָה הוּא נוֹסֵעַ לְחַפֵּשׂ אוֹתָהּ, וְהַמַּסָּע הַזֶּה יוֹדֵעַ בְּאֵיזוֹ תַּחֲנָה עָלָיו לְהִסְתַּיֵּים. וְאוּלָם הָעֵצִים שֶׁלְּצִדִּי מְסִילַּת הַבַּרְזֶל הוֹלְכִים וּמִתְרַבִּים וְהַנֶּהָג מִתְעַכֵּב יוֹתֵר מִדַּי בְּכָל תַּחֲנָה. נוּ כְּבָר...
שְׁנֵיהֶם חִיכּוּ לְיַד הַמִּקְרֶה.
יְמֵי הַפְּגִישָׁה רָצוּ מַהֵר יוֹתֵר מִמְּחוֹגֵי הַזְּמַן הַמּוּדָע, הַגַּעְגּוּעִים אִייְּמוּ עַל קִרְקוּרֵי הַבֶּטֶן בְּמַאֲסָר מְמוּשָּׁךְ, הַקֵּיבָה לֹא הִסְכִּימָה לָתֵת אִישּׁוּר לְשׁוּם מַאֲכָל, וּשְׁעוֹת הַשֵּׁינָה הִצְטַמְצְמוּ.
"אַהֲבָה", הֵם אָמְרוּ, וְנֶעֶלְמוּ מֵחַיֵּי הַשִּׁגְרָה.
הֵם הִבְחִינוּ בִּרְמָזִים וְזִיהוּ אֶת הָעַל-טִבְעִי. מַבּוּל הָרְגָשׁוֹת סָחַף אוֹתָם, וְהֵם הִכְרִיזוּ: "נוֹעַדְנוּ זֶה לָזֶה". הִיא חִיבְּקָה אוֹתוֹ, וְכִינּוּיֵי הַגּוּף הִשְׁתַּנּוּ.
לְאַחַר שֶׁעָבְרוּ עַל פְּנֵי מְקוֹם הַנְּשִׁיקָה הָרִאשׁוֹנָה הֶחֱלִיטוּ לִקְנוֹת שְׁתֵּי טַבָּעוֹת, לְהַשִּׂיא אֶת נִשְׁמוֹתֵיהֶם רִשְׁמִית וּלְהַצְהִיר עַל הַנִּישּׂוּאִים. הֵם שִׁילְּבוּ אֶת אֶצְבְּעוֹתֵיהֶם וְהָלְכוּ יַחַד, וּבָעִיר לֹא הָיָה מָקוֹם לְזוּג נוֹסָף.
הוּא נָסַע בָּרַכֶּבֶת לִרְאוֹתָהּ, וְדַקָּה שֶׁל נְסִיעָה מְהִירָה נִמְשְׁכָה לְנַצֵּחַ. חֲמִישָּׁה יָמִים הוּא לֹא רָאָה אוֹתָהּ! אַהֲבָתָם הָיְיתָה קְנֵה מִידָּה אַחֵר שֶׁל הַזְּמַן, שֶׁהֲרֵי הַגְּבוּלוֹת אִיבְּדוּ אֶת גְּבוּלוֹתֵיהֶם וְהִשְׁתַּגְּעוּ, וּשְׁנֵיהֶם נִכְנְסוּ מֵרְצוֹנָם אֶל גַּן עֵדֶן שֶׁל הָאִי רַצְיוֹנָלִיּוּת. הַמִּסְפָּרִים לֹא הָיוּ עוֹד אַקְרָאִיִּים. הוּא הִרְגִּישׁ שֶׁהוּא חֲצִי בֶּן אָדָם בִּלְעָדֶיהָ, אוֹ לְיֶתֶר דִּיּוּק הֵחֵל לְהַאֲמִין שֶׁהָאָדָם הָאֲמִיתִּי הוּא זָכַר וּנְקֵבָה גַּם יַחַד.
לְרוֹעַ מַזָּלוֹ וּבְשֶׁל צוּק הָעִתִּים הוּא לֹא צִיפָּה לִפְגּוֹשׁ אוֹתָהּ, וְכַאֲשֶׁר רָאָה אוֹתָהּ וְגוּפוֹ רָעַד  לְמַרְאֵה נִכְנַע לַהֲוָויָה וְשָׁב עַל כַּנְפֵי הָאוֹשֶׁר אֶל מְחוֹזוֹת מוֹצָאוֹ כְּדֵי לִהְיוֹת מָה שֶׁתָּמִיד רָצָה לִהְיוֹת. "אֵיךְ חָיִיתִי בִּלְעָדֶיהָ?"  וְלֹא הִתְאַמֵּץ לִמְצוֹא תְּשׁוּבָה.
הֵם לֹא עָבְרוּ אֶת שְׁלַב הַהֶיכֵּרוּת, שֶׁכֵּן לָהּ לֹא הָיָה כָּל צוֹרֶךְ בּוֹ, כְּאִילּוּ הִיא יוֹדַעַת עָלָיו הַכּוֹל, מַכִּירָה אֶת סוֹדוֹתָיו וְדוֹחָה אֶת הַשִּׂיחָה עֲלֵיהֶם. דְּבָרָיו רְגִילִים וְחִיבּוּקוֹ כְּמִיהָה לְיָמִים שֶׁהָיוּ וּלְבַיִת נִצְחִי. הִיא לֹא שָׁאֲלָה אוֹתוֹ עָלָיו וְלֹא בִּיקְּשָׁה לָדַעַת עָלָיו, וְסִיפְּרָה לוֹ עַל עַצְמוֹ דְּבָרִים שֶׁלֹּא יָדַע וְלֹא הָיָה בָּטוּחַ שֶׁהֵם נְכוֹנִים. הִיא חִיכְּתָה לוֹ, מְסָרֶבֶת לְפִתְרוֹנוֹת שֶׁל פְּשָׁרָה, וְהָיְיתָה עַל סַף יֵיאוּשׁ מוּחְלָט כַּאֲשֶׁר הִשְׁלִיךְ לְעֶבְרָהּ אֶת הַכְּנָפַיִים כְּדֵי שֶׁתָּעוּף עִמּוֹ אֶל מְחוֹזוֹת הַמּוֹצָא. הִיא חִייְּכָה וְעֵינֶיהָ קַרְנוֹ, שֶׁהֲרֵי עַכְשָׁיו תִּהְיֶה לְאִישָּׁה וְהוּא יִהְיֶה לַגֶּבֶר, וּשְׁנֵיהֶם פָּרְשׁוּ כְּנָפַיִים וְעָפוּ.
לִפְנֵי שָׁבוּעַ הֵם נִכְנְסוּ לְמִסְעֶדֶת בְּשָׂרִים דָּרוֹם אָמֵרִיקָאִית וְהִתְיַישְּׁבוּ עַל כִּיסְאוֹת עֵץ גְּבוֹהִים לְצַד פֶּרַח סָגוֹל מְחַיֵּיךְ. טַבְּעוֹת הַכֶּסֶף שֶׁלָּהֶם נָצְצוּ וְהֵם הִבְטִיחוּ זֶה לָזֶה אַהֲבָה, אוּשַּׁר, מְסִירוּת, הַצְלָחָה וַעֲנָוָוה "לְכָל הַחַיִּים", וְכֵנוּתָם הָיְיתָה טְעִימָה הַרְבֵּה יוֹתֵר מֵהָאֲרוּחָה.
עַל מוֹשְׁבֵי הָרַכֶּבֶת הַכְּחוּלִּים סְבִיבוֹ הִתְרַגְּעוּ חַיָּילִים וְרוֹבִים, וְהוּא הָיָה חָזָק מֵהֶם. כָּכָה הוּא הִרְגִּישׁ, וְכָכָה הִרְגִּישׁוּ גַּם הֵם. כָּכָה אָמְרוּ עֵינֵיהֶם הַיְּגֵעוֹת.
הַדַּקָּה הִתְאָרְכָה, הַטַּבַּעַת נָצְצָה בְּאוֹר הַשֶּׁמֶשׁ, וְהַגַּעְגּוּעִים לֹא יָדְעוּ עוֹד מְנוּחָה עַל מוֹשָׁבָם. הַסֶּרֶט הַכָּתוֹם הִתְנַפְנֵף בְּרוּחַ הַקַּלָּה.
בְּקָרוֹב יַרְאֶה אוֹתָהּ. נוּ כְּבָר...
3.
לִפְנֵי שֶׁעָזַב אֶת בֵּית הוֹרָיו אָמַר לָהּ: "אֶת בֵּיתִי".
הַשֶּׁמֶשׁ חָרְכָה אֶת הָעֲשָׂבִים בְּשׁוּלֵי הַדֶּרֶךְ, וְגַם אֶת עֲצַבָּיו. שְׁנֵיהֶם חָשְׁשׁוּ מְבוֹא הַחוֹרֶף. כַּאֲשֶׁר מַכִּירִים אֶת הַדֶּרֶךְ הִיא מִתְקַצֶּרֶת, וְכַאֲשֶׁר חוֹשְׁבִים, לֹא רוֹאִים כְּלָל אֶת הַדֶּרֶךְ. הֵם רָצוּ חוֹרֶף חַמִּים.
הִיא בֵּיתוֹ, וְלֹא אוֹתָהּ מִזְוָודָה שְׁחוֹרָה וּגְדוֹלָה שֶׁבָּהּ נָשָׂא אֶת בְּגָדָיו, אֶת מִבְרֶשֶׁת הַשִּׁינַּיִים וְאֶת תַּעַר הַגִּילּוּחַ שֶׁלּוֹ כְּמוֹ הַנּוֹסְעִים הַמְּשׁוֹטְטִים בֵּין תַּחֲנוֹת הָרַכֶּבֶת הָאֵירוֹפֵּאִיּוֹת בְּחִיפּוּשׂ אַחַר הַרְפַּתְקָאוֹת נְעוּרִים בִּלְתִּי מְחַיְּיבוֹת, אוֹ בֵּין הָרֵי הַמִּזְרָח הָרָחוֹק בְּחִיפּוּשׂ אַחַר חֲוָויוֹת רוּחָנִיּוֹת וּבְגָדִים רְחָבִים וְזוֹלִים בְּצִבְעֵי סָגוֹל וְחוֹם. הִיא בֵּיתוֹ, וְלֹא אוֹתָן דִּירוֹת שֶׁנֶּחְפַּז לִבְחוֹר וְלַחְתּוֹם עַל חוֹזֵה שְׂכִירוּת סְטַנְדַּרְטִי, וְכַעֲבוֹר שָׁנָה עָזַב וְעָבַר לִשְׁכוּנָה אַחֶרֶת בָּעִיר, שֶׁאָז הַדְּאָגָה לְהַעֲבָרַת הַמַּחְשֵׁב הָאָפוֹר הַיָּקָר, הָרָהִיטִים הַמְּעַטִּים, קוּפְסָאוֹת הַקַּרְטוֹן הַגְּדוֹלוֹת וְהַשַּׂקִּים הִשְׁכִּיחוּ מִמֶּנּוּ אֶת יְמֵי הַמַּזָּל וְלֵילוֹת הָעִינּוּגִים. הִיא בֵּיתוֹ, וְלֹא בֵּית הוֹרָיו, שֶׁכַּאֲשֶׁר נִיסָּה לָשׁוּב אֵלָיו הוּכָּה בְּהֶלֶם כְּשֶׁהֵבִין שֶׁהַבַּיִת שֶׁגָּדַל בּוֹ הוּא בֵּית הַזּוּגִיּוּת שֶׁל אִמּוֹ וְאָבִיו. וְכַאֲשֶׁר הֶעָרוֹתֶיהָ שֶׁל אִמּוֹ עַל הַכְנָסָתוֹ וּשְׁנָתוֹ הֵחֵלּוּ לְהָצִיק לוֹ וְהוּא גִּילָּה בִּפְנֵי אָבִיו קְמָטִים רַבִּים יוֹתֵר מִכְּפִי שֶׁצִּיפָּה, חֲשָׁשׁ שֶׁמָּא תִּיפָּגַע אַהֲבָתוֹ לָהֶם. וְכַאֲשֶׁר שָׁתָה מֵאוֹתוֹ בֶּרֶז עַצְמוֹ שֶׁלֹּא הִצְלִיחַ לְהַגִּיעַ אֵלָיו כְּשֶׁהָיָה בֶּן חָמֵשׁ וְאִמּוֹ הִשְׁאִירָה אוֹתוֹ וְיָצְאָה לַעֲבוֹד, חָשַׁשׁ מֵאַלְבּוֹם הָרְגָשׁוֹת הַטָּמוּן בַּגִּינָּה שֶׁהָיְיתָה לְמִגְרַשׁ חֲנָיָה שֶׁל מְכוֹנִיּוֹת חֲדָשׁוֹת. גּוּפוֹ נִרְעַד וְשָׁב אֶל הָאֵין-מָקוֹם, וְשָׁם הִיא מָצְאָה אוֹתוֹ בְּמִקְרֶה וְחִיבְּקָה אוֹתוֹ, וְכִינּוּיֵי הַגּוּף הִשְׁתַּנּוּ. הִיא הָיְיתָה לְבֵיתוֹ, וְהוּא – לְבֵיתָהּ.
"אֵיפֹה נָגוּר?"
הוּא אוֹהֵב אֶת הֶעָרִים הַגְּדוֹלוֹת, אֲבָל הוּא כָּלוּא בָּאָרֶץ הַקְּטַנָּה הַזֹּאת, וְהַהֲגִירָה מִמֶּנָּה הִיא הִתְגָּרוּת בְּאִידֵיאַל הַצּוּמוֹד  וְהַהֶמְשֵׁכִיּוּת וּבְרִיחָה אֶל הַלֹּא-נוֹדָע, וְהַהִישָּׁאֲרוּת הִיא הִתְמַכְּרוּת לַעֲרָפֶל שֶׁל הָאוֹפֶק וּלְעִנְיְינֵי הַסְּתִירוֹת הָאֵינְסוֹפִיּוֹת.
לְרֶגַע חָשַׁב עַל נָצְרַת, הָעִיר הָעַרְבִית הַגְּדוֹלָה בְּיוֹתֵר בָּאָרֶץ, אֲבָל נָצְרַת אֵינֶנָּה עִיר. הוּא חָשַׁב עַל תֵּל אָבִיב, הָעִיר הַגְּדוֹלָה בְּיוֹתֵר בָּאָרֶץ, אֲבָל תֵּל אָבִיב אֵינֶנָּה עִיר עַרְבִית וְאֵין בָּהּ עֲבוֹדָה לָעַרְבִים. הוּא חָשַׁב עַל רַמַאלְלַה, אֲבָל נִזְכַּר בְּגֶדֶר הַהַפְרָדָה. חֵיפָה הָיְיתָה אֶפְשָׁרוּת טוֹבָה, שֶׁכֵּן הַצְּעִירִים נִשְׁאֲרוּ לָגוּר בָּהּ לְאַחַר סִיּוּם לִימּוּדֵיהֶם בָּאוּנִיבֶרְסִיטָה, שִׁיפְּצוּ אֶת בָּתֵּי הַמּוֹשָׁבָה הַגֶּרְמָנִית בָּרְחוֹב שֶׁיּוֹרֵד מֵהַגֵּנִים הַבָּהָאִיִּים הַתְּלוּיִים עַל הַכַּרְמֶל וּמִילְּאוּ אוֹתוֹ בְּבָתֵּי קָפֶה הוֹמֵי אָדָם, שִׂיחוֹת וְסִיפּוּרֵי רְכִילוּת. הַאִם הִיא תַּסְכִּים לָגוּר שָׁם?
הִיא אָמְרָה לוֹ שֶׁהִיא אוֹהֶבֶת אֶת הַטֶּבַע וְאֶת הֶהָרִים וְשָׁאֲלָה אוֹתוֹ עַל הַכְּפָר שֶׁל הוֹרָיו בַּגָּלִיל, כְּפָר שֶׁלּוֹ וְרָגוּעַ, אַךְ שׁוּלִי, עָצוּב וְעָלוּב. כְּכָל הַכְּפָרִים הַמְּעַטִּים שֶׁנּוֹתְרוּ בַּגָּלִיל הוּא שִׁימֵּשׁ אַכְסַנְיָה לְפָלָאחִים שֶׁהָיוּ לַפּוֹעֲלִים וּבְנוֹ אֶת הֶעָרִים הַיְּהוּדִיּוֹת עַל הָאֲדָמוֹת שֶׁהוּפְקְעוּ מֵהֶם.
לְאַחַר חֲרִיקָה אֲרוּכָּה וּמְעַצְבֶּנֶת עַל פַּסֵּי הַבַּרְזֶל נֶעֶצְרָה הָרַכֶּבֶת, וְהוּא רָאָה אוֹתָהּ מִבַּעַד לַחַלּוֹן הַשָּׁקוּף הַכֵּהֶה וּבְיָדָהּ סֶרֶט כָּתוֹם שֶׁמִּתְנַפְנֵף בְּרוּחַ הַקַּלָּה. הוּא כִּיוֵּוץ אֶת גַּבּוֹתָיו מֵעַל עֵינָיו הַתּוֹהוֹת, פָּתַח אֶת דֶּלֶת הָרַכֶּבֶת וְהִבְקִיעַ לוֹ דֶּרֶךְ בֵּין הָאֲנָשִׁים כְּדֵי לְחַבֵּק אוֹתָהּ.
4.
אַף הִיא הִתְנַגְּדָה לַהִתְנַתְּקוּת.
הִתְנַגְּדָה לַהִתְנַתְּקוּת מִמֶּנּוּ.
כַּאֲשֶׁר הִגִּיעָה הָרַכֶּבֶת צִיפְּתָה לְהַשְׁלִיךְ אֶת עַצְמָהּ לְבֵיתָהּ הַנִּצְחִי– לְחֵיקוֹ. לְמַעַן הָאֱמֶת לֹא עִנְיְינוּ אוֹתָהּ שָׁם הָעִיר שֶׁיָּגוּרוּ בָּהּ וְלֹא שָׁם הָעִיר הַחֲדָשָׁה שֶׁחָלְמָה לִבְנוֹת, שֶׁכֵּן בַּתְּקוּפָה הָאַחֲרוֹנָה הִיא מַעֲשִׂית וְרוֹצֶה לְהַתְחִיל לְעַצֵּב אֶת הַקֵּן שֶׁבּוֹ תִּחְיֶה אִתּוֹ עַד סוֹף חַיֶּיהָ.
הִיא חָשְׁבָה עַל כִּיוּוּן הָעִיצּוּב שֶׁל בֵּיתָם וְנוֹכְחָה לָדַעַת שֶׁהַסִּגְנוֹן שֶׁלָּהֶם הוּא גִּיוּוּן וְשִׁילּוּב בֵּין יָשָׁן וְחָדָשׁ, בֵּין הַסִּגְנוֹן הָאֶתְנִי וּגְוָונָיו הַזּוֹהֲרִים וְהָעֵץ הַחוֹם הַכֵּהֶה וְהַמְּגוּלָּף וּבֵין הַסִּגְנוֹן הַמּוֹדֶרְנִי וּצְבָעָיו הַחַדִּים וְהַיִּיחוּדִיִּים שֶׁתּוֹכְנוֹת הַמַּחְשֵׁב הַחֲדָשׁוֹת מְמַזְּגוֹת בֵּינֵיהֶם. הִיא קִיוְּותָה לִבְחוֹר אֶת הַדְּבָרִים בְּעַצְמָהּ וּלְגַבֵּשׁ אֶת הַסִּגְנוֹן שֶׁלָּהּ.
הִיא חִיבְּקָה אוֹתוֹ, וְהִילַּת הָאוֹר יַחַד עִם הָאֵנֶרְגִּיָּה הַקּוֹסְמִית הַמְּרוּכֶּזֶת הִרְחִיקוּ אֶת הָאֲנָשִׁים שֶׁסְּבִיבָם. הֵם הִסְתַּכְּלוּ זֶה בְּעֵינֵי זֶה וְהַמִּילִּים נֶעֶתְקוּ מִפִּיהֶם. אוֹ אָז שֶׁבּוֹ לְחַבֵּק זֶה אֶת זֶה וְהָיוּ לְאֶחָד.
הִיא קָשְׁרָה אֶת יְדֵיהֶם בַּסֶּרֶט הַכָּתוֹם.
מֵעַל הַמַּדְרֵגוֹת הַנָּעוֹת אָמַר לָהּ:
"נִתְחַתֵּן בְּסִידְנִי עָלַי. אֶת עִירִי וּמוֹלַדְתִּי. אָגוּר בְּךָ."
"וַאֲנִי אָגוּר בְּךָ."
וְהַשְּׁתִיקָה בֵּינֵיהֶם הָיְיתָה טְעוּנָה.

יוּלִי 2005,
נָצְרַת

 

 "הִתְקוֹמְמוּת אוֹקְטוֹבֶּר" –גַּל הַהַפְגָּנוֹת שֶׁל אֶזְרְחֵי יִשְׂרָאֵל הַפָלַסְטִינִים בִּשְׁנַת 2000.  צוּמוֹד מוּשָּׂג הַמְּסַמֵּל אֶת הָאִידֵיאוֹלוֹגְיָה הַפָלַסְטִינִית שֶׁל הִיצָּמְדוּת לְקַרְקַע וַעֲמִידָה אֵיתָנָה.  

https://www.shortstoryproject.com/he/story/%d7%94%d7%a1%d7%a8%d7%98-%d7%94%d7%9b%d7%aa%d7%95%d7%9d/
#