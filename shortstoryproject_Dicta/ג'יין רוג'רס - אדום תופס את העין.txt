לִקְרַאת הַנְּסִיעָה לְנִיגֶרְיָה גּ'וֹלִי קָנְתָה תְּרֵיסַר זוּגוֹת שֶׁל מִסְפְּרֵי תְּפִירָה חַדִּים. צִיּוּד טוֹב מֵעִיד עַל כָּבוֹד. וּקְנִיּוֹת עוֹזְרוֹת נֶגֶד הַבֶּהָלָה. הִיא חָשְׁשָׁה שֶׁהַנָּשִׁים לֹא יֹאהֲבוּ אֶת זֶה שֶׁהִיא מוֹפִיעָה כָּכָה וּמִתִּימֶּרֶת לְלַמֵּד אוֹתָן מַשֶּׁהוּ. הִיא קָנְתָה גַּם שִׁישָּׁה זוּגוֹת שֶׁל מִסְפָּרַיִים מְשׁוּנָּנִים, עֶשֶׂר חֲפִיסוֹת שֶׁל מְחָטִים וְעֶשֶׂר שֶׁל סִיכּוֹת וּשְׁלוֹשִׁים סְלִילִים שֶׁל חוּטֵי כּוּתְנָה מְגֻוּוֹנִים. הִיא גִּייְּסָה מַסְפִּיק כֶּסֶף כְּדֵי לְשַׁלֵּם עַל הַטִּיסָה שֶׁלָּהּ וְלִקְנוֹת שָׁלוֹשׁ מְכוֹנוֹת תְּפִירָה מְשׁוּפָּצוֹת מֵהַחֲנוּת שֶׁל "זִינְגֶּר" בֶּסְטוֹקְפוֹרְט רוּאֵד. כְּתַב הָעֵת "תֶּפֶר לַתֶּפֶר מוּשְׁלָם" תָּרַם 150 לִירוֹת סְטֶרְלִינְג תְּמוּרַת "עֵצוֹת אוֹפְנָתִיּוֹת שֶׁל מְעַצֶּבֶת צְעִירָה" לַגִּילָּיוֹן הַבָּא שֶׁלָּהֶם. גּ'וֹלִי שִׁפְצְרָה אֶת הָעֲבוֹדָה שֶׁלָּהּ עַל צֶבַע מְשַׁנֶּה ג'.
אֲבִיזָרִים אֲדוּמִּים! אֵין דָּבָר יוֹתֵר לוֹהֵט מִנַּעֲלַיִים אֲדוּמּוֹת מַבְרִיקוֹת וָתִיק אָדוֹם תּוֹאֵם. מוּשְׁלָם לְשִׁדְרוּג שִׂמְלָה שְׁחוֹרָה, אוֹ כְּדֵי לַהֲפוֹךְ גִ'ינְס וְחוּלְצָה לְמַשֶּׁהוּ מְיוּחָד. אַל תִּשְׁכְּחִי: אָדוֹם תּוֹפֵס אֶת הָעַיִן לִפְנֵי כָּל צֶבַע אַחֵר.                                                                                                                
עַד שֶׁנָּחֲתָה בְּג'וּס כְּבָר מִיצְּתָה אֶת הַפַּחַד. בָּרֶגַע שֶׁשּׁוֹטֶרֶת הַגְּבוּלוֹת חִייְּכָה וְאָמְרָה, "בְּרוּכָה הַב-אָה לְנִיגֶרְיָה," הוֹמָה כְּיוֹנָה בְּקוֹלָהּ הֶעָמוֹק, מַצַּב רוּחָהּ שֶׁל גּ'וֹלִי הִשְׁתַּפֵּר. הִיא הִתְאַהֲבָה בַּהֶדְפֵּסִים וּבִצְבָעִים הָעַזִּים שֶׁל בִּגְדֵי הַנָּשִׁים הַמָּסוֹרְתִּיִּים וּבַיַּצִּיבָה הַחִינָּנִית שֶׁלָּהֶן. הִיא הִתְאַהֲבָה בְּחוֹם וּבְאוֹר וּבַלַּחוּת הָאֶקְזוֹטִית הָרְווּיָה אֵדֵי דֶּלֶק, בִּצְוָוחוֹת הַצִּיפּוֹרִים הַבִּלְתִּי נִרְאוֹת שֶׁנִּשְׁמְעוּ כְּמוֹ קוֹפִים, בַּאֲדוֹמִים וּבַסֶּגוֹלִים שֶׁל הַהִיבִּיסְקוּס וְהַבּוּגֶנְוִוילְיָה.
הָאַכְזָבָה הַיְּחִידָה הָיְתָה הָאִישָּׁה מֵהַמִּקְלָט. פִּרְאָן הוֹפִיעָה בְּדִיּוּק כְּשֶׁגּ'וֹלֵי נִיסְּתָה לְחַלֵּץ אֶת הַמִּטְעָן שֶׁלָּהּ מִיָּדָיו שֶׁל פָּקִיד נִרְגָּן. "אֲנִי מְבִיאָה מְכוֹנוֹת תְּפִירָה לַעֲמוּתָּה. אָמְרוּ שֶׁלֹּא יִהְיֶה עַל זֶה מֶכֶס." פִּרְאָן חִייְּכָה בְּפִיזּוּר נֶפֶשׁ וְנָתְנָה לָאִישׁ מְזוּמָּנִים. כְּשֶׁגּ'וֹלֵי הִתְחִילָה לְהַעֲמִיס בְּרוֹגֶז אֶת הַתִּיקִים שֶׁלָּהּ עַל הָעֲגָלָה, פִּרְאָן עָצְרָה בָּעֵדָה. "הַנַּהָג יָבִיא הַכּוֹל."
"אֲנִי לֹא מְבִינָה לָמָּה אֶת – " הַמְּחָאָה גָּוְועָה בִּגְרוֹנָהּ שֶׁל גּ'וֹלִי כְּשֶׁרָאֲתָה אֶת פִּרְאָן צוֹעֶדֶת בְּמֵרְץ אֶל מִגְרַשׁ הַחֲנָיָיה. הַנַּהָג סָחַב שְׁנַיִים מֵהַתִּיקִים שֶׁל גּ'וֹלִי בְּיָד אַחַת וְאֶת הַכָּבֵד בְּיוֹתֵר בְּאַחֶרֶת. גּ'וֹלִי נִיסְּתָה לָקַחַת אוֹתוֹ מִמֶּנּוּ אֲבָל הוּא נַעְנַע בְּרֹאשׁוֹ.
בִּזְמַן שֶׁהַנַּהָג הִתְאַמֵּץ לִדְחוֹס הַכּוֹל בְּתָא הַמִּטְעָן הֵן הִתְיַישְּׁבוּ מֵאָחוֹר. פִּרְאָן שָׁלְפָה בַּקְבּוּק מַיִם קָרִים מִתַּחַת לַמּוֹשָׁב, הוֹשִׁיטָה אוֹתוֹ לְג'וֹלֵי וְאָמְרָה, "אַל תִּפְתְּחִי אֶת הַחַלּוֹן בְּבַקָּשָׁה." סְבִיב עֵינֶיהָ הָיוּ קְמָטִים שֶׁנִּרְאוּ כְּמוֹ שְׂרִיטוֹת וְהַשֵּׂיעָר שֶׁלָּהּ הָיָה יוֹתֵר אָפוֹר מִבְּלוֹנְדִּינִי.
"כַּמָּה זְמַן אַתְּ כְּבָר עוֹבֶדֶת כָּאן?" שָׁאֲלָה גּ'וֹלִי.
"יְוַואנְדֶּה וַאֲנִי הֵקַמְנוּ אֶת הַמִּקְלָט בְּ-2002. אֲבָל אֲנִי בְּג'וּס כְּבָר שָׁנִים. לִימַּדְתִּי כָּאן בְּבֵית סֵפֶר."
נוּ, בָּרוּר, חָשְׁבָה גּ'וֹלִי. הַנַּהָג נִכְנָס. "סִייְּמוּן – גּ'וֹלִי. סַיְּימוּן הוּא הַנַּהָג וְהַמְּאַבְטֵחַ שֶׁלָּנוּ."
סִייְּמוּן הִשְׁמִיעַ צִחְקוּק מִתְרַפֵּס.
כְּשֶׁעָצְרוּ בָּרַמְזוֹר הֵצִיפוּ הָאֲנָשִׁים שֶׁעָמְדוּ לְצִדִּי הַדֶּרֶךְ אֶת הַכְּבִישׁ, נִדְחָקִים בֵּין הַמְּכוֹנִיּוֹת. נָשִׁים עִם מַגְּשֵׁי תַּפּוּזִים עַל רָאשֵׁיהֶן, נְעָרִים שֶׁמָּכְרוּ מַצִּיתִים וְטֵלֵפוֹנִים נַיָּידִים, גֶּבֶר קְטוּעַ-רַגְלַיִים עַל עֲגָלָה שֶׁהִצִּיעַ פַּחִיּוֹת מַשְׁקֶה. "מִיס גּ'וֹלִי – חַלּוֹן!" צָעַק סַיְּימוּן. נַעֲרָה צְעִירָה תָּחֲבָה אֶת אֶצְבְּעוֹתֶיהָ בַּפֶּתַח שֶׁגּ'וֹלִי הִשְׁאִירָה כִּפְעוּלַּת מָרִי. הִיא נִרְתְּעָה מֵהָאֶצְבָּעוֹת שֶׁנּוֹפְפוּ אֵלֶיהָ כִּזְרוֹעוֹת תְּמָנוּן, וְרוּדּוֹת-חוֹמוֹת עִם צִיפּוֹרְנַיִים כְּסוּסוֹת. פִּרְאָן רָכְנָה מֵעָלֶיהָ וְנָקְשָׁה בְּחַדּוּת עַל הַחַלּוֹן וְצָעֲקָה עַל הַיַּלְדָּה שֶׁתִּסְתַּלֵּק. הָאֶצְבָּעוֹת הַמְּנוֹפְפוֹת נָסוֹגוּ. פִּרְאָן סָגְרָה הֵיטֵב אֶת הַחַלּוֹן.
"אֲנָשִׁים נִפְצָעִים כָּכָה. כְּשֶׁהָאֶצְבָּעוֹת שֶׁלָּהֶם בִּפְנִים וְהַמְּכוֹנִית מַמְשִׁיכָה לִנְסוֹעַ."

הַמִּקְלָט לְנָשִׁים נִרְאֶה כְּמוֹ שֶׁגּ'וֹלֵי צִיפְּתָה, אִם כִּי לֹא צָפְתָה אֶת הַשּׁוֹמֵר הֶחָמוּשׁ בַּכְּנִיסָה לַמִּתְחָם. פִּרְאָן אִישְּׁרָה שֶׁהָרוֹבֶה אֲמִיתִּי. "כְּדֵי לְהָגֵן גַּם עַל עַצְמוֹ וְגַם עָלֵינוּ." בֶּחָצֵר הִתְרוֹצְצוּ יְלָדִים שֶׁהִתְגּוֹשְׁשׁוּ וְשִׂיחֲקוּ כַּדּוּרֶגֶל בְּכַדּוּר לֹא מְנוּפָּח, וְאִילּוּ הַנָּשִׁים, שֶׁרוּבָּן נָשְׂאוּ עַל גַּבָּן תִּינוֹקוֹת יְשָׁנִים, כְּרוּכִים אֶל גּוֹפָן בְּהִידּוּר, פִּטְפְּטוּ וְתָלוּ כְּבִיסָה וְהֵכִינוּ אוֹכֶל וְקָלְעוּ אֶת שְׂעָרָן שֶׁל בְּנוֹתֵיהֶן בְּצַמּוֹת וְשָׁרוּ לְקוֹל הַקִּשְׁקוּשִׁים בָּרַדְיוֹ. חֶלְקָן חַיְּיכוּ אֵלֶיהָ. הֵן נִרְאוּ כְּמוֹ כָּל קְבוּצָה אַחֶרֶת שֶׁל אִימָּהוֹת וִילָדִים – אֲבָל אָז הִבְחִינָה פִּתְאוֹם בִּצְלִיעָה, בִּזְרוֹעַ מְקוּבַּעַת, בְּסִימָנִים הָאֲדוּמִּים שֶׁהוֹתִיר סִיר דַּיְיסָה רוֹתַחַת.
הַחֶדֶר שֶׁל גּ'וֹלִי פָּנָה לֶחָצֵר כְּמוֹ כָּל הַחֲדָרִים הָאֲחֵרִים. מִבַּעַד לַחַלּוֹן הַצַּר הִשְׁתַּרְבֵּב מַלְבֵּן שֶׁל שֶׁמֶשׁ שֶׁנָּע עַל פְּנֵי הָרִצְפָּה בִּשְׁעוֹת הַבּוֹקֶר וְנֶעֱלַם אַחֲרֵי הַצָּהֳרַיִים. כְּשֶׁיָּשְׁבָה עַל הַמִּיטָּה וְהִקְשִׁיבָה לַיְּלָדִים שֶׁשָּׁרוּ בַּחוּץ הִרְגִּישָׁה שֶׁפַּרְפָּרִים רוֹקְדִים לָהּ בַּבֶּטֶן. זֶהוּ זֶה! הִיא בֶּאֱמֶת תּוּכַל לִתְרוֹם כָּאן.
בָּעֶרֶב הָרִאשׁוֹן הִזְמִינוּ אוֹתָהּ פִּרְאָן וִיוַואנְדָּה לִמְגוּרִים שֶׁלָּהֶן. יְוָואַנְדָּה הָיְתָה צְעִירָה וְחַיְיכָנִית יוֹתֵר מִפִּרְאָן, אֲבָל סִגְנוֹן הַדִּיבּוּר שֶׁל שְׁתֵּיהֶן הָיָה חַד-גּוֹנִי וְנָחוּשׁ, "כְּאִילּוּ שֶׁהִתְלַהֲבוּת הִיא מִילָּה גַּסָּה," כַּתָּבָה אַחֵר כָּךְ גּ'וֹלִי לַחֲבֶרְתָּהּ אָלַסֶּפֶת. לְפָחוֹת יְוַואנְדֶּה הָיְתָה חֲצִי נִיגֵרִית, לְפָחוֹת הַבְּגָדִים שֶׁלָּהּ לֹא הָיוּ מַשְׁמִימִים כְּמוֹ אֵלֶּה שֶׁל פִּרְאָן; אֲבָל הַחוּלְצָה שֶׁלָּהּ הָיְתָה צְמוּדָה מִדַּי. אֶפְשָׁר הָיָה לְזַהוֹת אֶת הַמָּקוֹם שֶׁבּוֹ הֶחָזִיָּיה לוֹחֶצֶת עַל גַּבָּהּ. שְׁתֵּיהֶן הָיוּ זְקוּקוֹת לְמַיְיק-אוֹבֶר. בִּזְמַן שֶׁלָּגְמָה מֵהַבִּירָה הַקָּרָה שֶׁלָּהּ וּבָהֲתָה בְּמַסֵּכוֹת וּבַבּוּבּוֹת הַפְּרִימִיטִיבִיּוֹת עִם הַשָּׁדַיִים הַמְּחוּדָּדִים עַל הַמַּדָּפִים, הֶחֱלִיטָה גּ'וֹלִי שֶׁהֵן כַּנִּרְאֶה לֶסְבִּיּוֹת.
הֵן הִצִּיגוּ לָהּ אֶת הַכְּלָלִים. תַּקְפִּידִי לִשְׁמוֹר עַל צִיּוּד הַתְּפִירָה בַּחֶדֶר שֶׁלְּךָ, תַּקְפִּידִי לִנְעוֹל אֶת דֶּלֶת הַחֶדֶר שֶׁלָּךְ. נַסִּי לֹא לְהַעֲדִיף נָשִׁים מְסוּיָּמוֹת. דַּוְּוחִי לְפִרְאָן אוֹ לְיַוְואנְדָּה עַל כָּל רֶמֶז לַבְּעָיָה, וְאַל תְּדַבְּרִי עַל דָּת. אַחְרָאִית הַמִּשְׁמֶרֶת צְרִיכָה לְהַחְתִּים אֶת הַשּׁוֹמֵר הַתּוֹרֶן – כְּשֶׁאוֹבִי מַחֲלִיף אֶת זַכְאוּס, אוֹ סִייְּמוּן מַחֲלִיף אֶת אוֹבִי, אוֹ זַכְאוּס מַחֲלִיף אֶת סַיְּימוּן. בְּכָל מַצָּב הַשּׁוֹמֵר, וְרַק הַשּׁוֹמֵר, פּוֹתֵחַ אֶת הַשַּׁעַר. לְעוֹלָם אַל תַּכְנִיסִי אַף אֶחָד שֶׁאַתְּ לֹא מַכִּירָה.
"כְּלוֹמַר גְּבָרִים," אָמְרָה גּ'וֹלִי.
"אַל תַּכְנִיסִי אַף פַּעַם אַף אֶחָד שֶׁלֹּא גָּר כָּאן." קוֹלָהּ שֶׁל פִּרְאָן דִּשְׁדֵּשׁ בִּכְבֵדוּת שֶׁל פְּלַטְפוּס.
"אָז אֵיךְ מַגִּיעוֹת לְכָאן נָשִׁים חֲדָשׁוֹת?"
"דֶּרֶךְ בֵּית-הַחוֹלִים אוֹ הַכְּנֵסִיּוֹת – "
"חָשַׁבְתִּי שֶׁהַמָּקוֹם הַזֶּה לֹא דָּתִי?"
"אֵין לָנוּ שׁוּם זִיקָּה שִׁבְטִית אוֹ דָּתִית," מִיהֲרָה לוֹמַר יְוַואנְדָּהּ. "מַמָּשׁ לֹא. אֲבָל הַכְּנֵסִיּוֹת מַצִּיעוֹת לִפְעָמִים מִקְלָט זְמַנִּי."
"וַאֲנַחְנוּ עוֹבְדוֹת בְּשִׁיתּוּף פְּעוּלָּה צָמוּד עִם בֵּית הַסֵּפֶר שֶׁלִּימַּדְתִּי בּוֹ," אָמְרָה פִּרְאָן. "לְעִתִּים קְרוֹבוֹת הֵם מִפְּנִים – "
"אֲבָל כְּשֶׁמִּישֶׁהִי בְּסַכָּנָה בֶּטַח – "
יְוָואַנְדָּה נִעְנְעָה בְּרֹאשָׁהּ. "אֲנַחְנוּ לֹא יְכוֹלוֹת לָקַחַת נָשִׁים מֵהָרְחוֹב, זֶה מְסוּכָּן מִדַּי. חֵלֶק מֵהַבְּעָלִים שֶׁל הַנָּשִׁים הָאֵלֶּה עוֹבְרִים כָּאן בַּחוּץ כָּל יוֹם."
"מִישֶׁהוּ נִכְנַס פַּעַם?"
"גֶּבֶר עִם מַצְ'טָה. אֲבָל פִּרְאָן עָצְרָה אוֹתוֹ," צָחֲקָה יְוַואנְדָּהּ.
"אֵיךְ הַצַּלַּחַת?"
"אָמַרְתִּי לוֹ לָלֶכֶת הַבַּיְתָה לִפְנֵי שֶׁאֶקְרָא לַמִּשְׁטָרָה," אָמְרָה פִּרְאָן בְּקוֹלָהּ הַחַדְגּוֹנִי.

דֵּי מַהֵר גּ'וֹלִי הֵבִינָה הַכּוֹל. לְמַעֲשֶׂה הַמָּקוֹם הִתְנַהֵל מֵאֵלָיו. בַּבְּקָרִים פִּרְאָן וִיוַואנְדָּה הִפְעִילוּ מִין קְלִינִיקָה, שֶׁבָּהּ נָתְנוּ טִיפּוּל רְפוּאִי וְיִיעוּץ מִשְׁפָּטִי; יְוַואנְדֶּה גַּם לִימְּדָה שִׁיעוּר קְרוֹא וּכְתוֹב. שִׁיעוּרֵי הַתְּפִירָה תּוּכְנְנוּ לִשְׁעוֹת אַחֲרֵי הַצָּהֳרַיִים.
תֵּשַׁע נָשִׁים הִתְאַסְּפוּ בַּיּוֹם הָרִאשׁוֹן סְבִיב שׁוּלְחַן הָאוֹכֶל הַגָּדוֹל. הָאִישָּׁה הַמַּרְשִׁימָה שֶׁשְּׁמָהּ הִתְחִיל בַּר' אָמְרָה שֶׁכְּבָר תָּפְרָה הַרְבֵּה בְּגָדִים. "חֵלֶק מֵהַנָּשִׁים הָאֵלֶּה לֹא יוֹדְעוֹת כְּלוּם," אָמְרָה בְּבוּז לְג'וֹלִי. "חֵלֶק מֵהַנָּשִׁים הָאֵלֶּה בּוֹ-רוּת." פִּרְאָן הִכְרִיזָה שֶׁבִּזְכוּת מִיס גּ'וֹלִי תִּהְיֶה לָהֶן הִזְדַּמְּנוּת לְהָכִין בְּגָדִים לַיְּלָדִים שֶׁלָּהֶן וְלִלְמוֹד מִקְצוֹעַ מְבוּקָּשׁ. הִיא אָמְרָה לָהֶן שֶׁהֵן צְרִיכוֹת לְבַקֵּשׁ רְשׁוּת לִפְנֵי כָּל שִׁימּוּשׁ בִּמְכוֹנוֹת. אֶת הַמִּסְפָּרַיִים, אֶת הַמְּחָטִים, אֶת כָּל הַצִּיּוּד הַזֶּה שֶׁהוּבָא מֵאַנְגְּלִיָּה בִּמְיוּחָד בִּשְׁבִילָן, צָרִיךְ לִסְפּוֹר בִּתְחִילַּת כָּל שִׁיעוּר וּבְסוֹפוֹ. גּ'וֹלִי בָּהֲתָה בְּכַפּוֹת רַגְלֶיהָ וְקִיוְּותָה שֶׁהַנָּשִׁים יָבִינוּ שֶׁלָּהּ כְּשֶׁלְּעַצְמָהּ אֵין שׁוּם עִנְיָין לְהִתְנַשֵּׂא עֲלֵיהֶן כָּכָה.
סוֹף סוֹף פִּרְאָן גָּמְרָה, וְג'וֹלִי הִסְתַּעֲרָה עַל הַמְּשִׂימָה. הַתּוֹכְנִית הָיְתָה לְהָכִין רִיבּוּעִים מִדּוּגְמִיּוֹת בַּד, וְאָז לְחַבֵּר אֶת הָרִיבּוּעִים וּלְהָכִין מֵהֶם כִּיסּוּיֵי מִיטָּה. הֵן יִתְאַמְּנוּ עַל תֶּפֶר מַכְפֵּלַת, בַּהַתְחָלָה בְּחוּט וּמַחַט, אַחֵר כָּךְ בִּמְכוֹנָה. הִיא הִדְגִּימָה אֶת הַשְּׁלַבִּים הָרִאשׁוֹנִים: מוֹדְדִים רִיבּוּעִים שֶׁל חֲמִישָּׁה-עֶשֶׂר סֶנְטִימֵטֶר, גּוֹזְרִים, מְקַפְּלִים, מְסַמְּנִים בְּסִיכּוֹת אֶת הַמַּכְפֶּלֶת מֵאַרְבַּעַת הַצְּדָדִים.
"אוֹי, זֶה קַל נוֹרָא!" אָמְרָה ר', שֶׁשְּׁמָהּ הָיָה רִיפֶּקְטוֹ. חֵלֶק מֵהַנָּשִׁים צָחֲקוּ – גּ'וֹלִי לֹא הָיְתָה בְּטוּחָה אִם בְּהַסְכָּמָה, אוֹ מִשּׁוּם שֶׁחָשְׁבוּ שֶׁרִיפָּקְטוּ מִתְרַבְרֶבֶת. חֶלְקָן שָׁתְקוּ, הֵצִיצוּ בִּמְהִירוּת בְּג'וֹלֵי מִתַּחַת לְעַפְעַפֵּיהֶן וְאָז הֵסֵבּוּ אֶת מִבֶּטֶן, כְּאִילּוּ חָשְׁשׁוּ שֶׁתִּרְאֶה אוֹתָן. הִיא יָדְעָה שֶׁאִם הֵן כְּבָר יוֹדְעוֹת לִתְפּוֹר, הֵן יִרְאוּ בַּתַּרְגִּיל הַזֶּה עֶלְבּוֹן. הִיא הִנִּיחָה אֶת פִּיסּוֹת הַבַּד עַל הַשּׁוּלְחָן וְנִיסְּתָה לְחַיֵּיךְ. "תִּבְחֲרוּ צֶבַע שֶׁאַתֶּן אוֹהֲבוֹת." שְׁתֵּי נָשִׁים הוֹשִׁיטוּ אֶת יְדֵיהֶן אֶל אוֹתוֹ מַלְבֵּן אָדוֹם פִּרְחוֹנִי, וְצָחֲקוּ. מִישֶׁהִי עָבְרָה עַל הֶעֱרִימָה וּמָצְאָה לָהֶן מַלְבֵּן זֵהֶה. כּוּלָּן מָדְדוּ וְגָזְרוּ וְסִימְּנוּ בְּסִיכּוֹת – שְׁתַּיִים מֵהֵן בְּקַלּוּת לְמוּדַת נִיסָּיוֹן, הָאֲחֵרוֹת לְאַט יוֹתֵר. חֶרֶשׁ דִּיבְּרוּ בֵּינֵיהֶן בִּשְׂפָתָן. אִישָּׁה רָזָה שְׂעוֹרָה צָהוֹב-חוֹם וְעֵינֶיהָ שְׁקוּעוֹת מִישְּׁשָׁה אֶת הַבַּד שֶׁלָּהּ בַּקָּצֶה הָרָחוֹק שֶׁל הַשּׁוּלְחָן. גּ'וֹלִי עָשְׂתָה אֶת דַּרְכָּהּ מִסָּבִיב, וּכְשֶׁהִגִּיעָה אֵלֶיהָ הִצִּיעָה עֶזְרָה.
"הִיא לֹא מְבִינָה אוֹתְךָ."
"לֹא יוֹדַעַת אַנְגְּלִית," אָמְרוּ הָאֲחֵרוֹת.
"אַתֶּן יְכוֹלוֹת לְתַרְגֵּם?"
הַנָּשִׁים צָחֲקוּ.
"אֶתֵּן יְכוֹלוֹת?"
הֵן נִיעְנְעוּ בְּרָאשֵׁיהֶן. "אַף אֶחָד כָּאן לֹא מְדַבֵּר אֶת זֶה."
"בּוֹ-רֶה," אָמְרָה רִיפֶּקְטוֹ.
"בְּסֵדֶר," אָמְרָה גּ'וֹלִי. "אֵיךְ קוֹרְאִים לְךָ?" 
הָאִישָּׁה הִתְבּוֹנְנָה בָּהּ בְּרִיכּוּז.
"אֲנִי גּ'וֹלִי, אֵיךְ קוֹרְאִים לָךְ?" גּ'וֹלִי עָשְׂתָה אֶת הַקֶּטַע הַמֵּבִיךְ, הִצְבִּיעָה עַל עַצְמָהּ, עַל הָאַחֶרֶת, עָשְׂתָה פַּרְצוּפִים. בְּסוֹף הָאִישָּׁה לָחֲשָׁה אֶת שְׁמָהּ בְּמִין סִלְסוּל שֶׁל עִיצּוּרִים, שֶׁגּ'וֹלִי לֹא הִצְלִיחָה לְשַׁחְזֵר.
"בְּסֵדֶר, אֲנִי אַרְאֶה לָךְ." שׁוּב הִדְגִּימָה בְּאִיטִּיּוּת אֶת הַמְּדִידָה, אֶת הַגְּזִירָה. עֵינֵי הָאִישָּׁה עָקְבוּ אַחֲרֵי הַתְּנוּעוֹת שֶׁלָּהּ. "תְּנַסִּי?" כְּשֶׁהוֹשִׁיטָה לָהּ אֶת הַמִּסְפָּרַיִים, הִיא נִרְתְּעָה בִּתְנוּעָה חַדָּה.
"תַּעַזְבִי אוֹתָהּ, מִיס גּ'וֹלִי. זֹאת סְתָם אִישָּׁה פְּשׁוּטָה."
"לֹא מְבִינָה כְּלוּם."
הַנָּשִׁים צָחֲקוּ. הֵן הֶרְאוּ זוֹ לְזוֹ אֵיךְ הִתְקַדְּמוּ וְאָז צָחֲקוּ שׁוּב עַל הַמַּכְפֵּלוֹת הָרוֹפְפוֹת וְהַפִּינּוֹת שֶׁסֵּירְבוּ לְהִשְׁתַּטֵּחַ. הֵן הִתְקַבְּצוּ סְבִיב גּ'וֹלִי כְּשֶׁהֶרְאֲתָה אֵיךְ מְקַבְּעִים אֶת הַחוּט בְּבַד, וְאֵיךְ לַעֲשׂוֹת תַּךְ מַכְפֵּלַת קָטָן וּמְסוּדָּר שֶׁלֹּא יֵירָאֶה בַּצַּד הַשֵּׁנִי. הַנָּשִׁים הִנְהֲנוּ וְשָׁבְחוּ אֶת עֲבוֹדָתָהּ וְהִשְׁחִילוּ חוּטִים בִּמְחָטִים שֶׁלָּהֶן. שְׁתַּיִים הָלְכוּ לְהַאֲכִיל אֶת הַתִּינוֹקוֹת שֶׁלָּהֶן. רִיפָּקְטוּ שָׁאֲלָה אִם הִיא יְכוֹלָה לְהִשְׁתַּמֵּשׁ בִּמְכוֹנָה, וְשָׂרָה הֲלָכָה לְהָבִיא אֶת הַמַּגְהֵץ. הָאִישָּׁה הַמְּשׁוּנָּה יָשְׁבָה בִּקְצֵה הַשּׁוּלְחָן וְהִבִּיטָה בְּכוּלָּן בִּשְׁתִיקָה.
עַד שֶׁיָּרַד הָעֶרֶב כְּבָר הָיְתָה שָׁם עֲרֵמָה קְטַנָּה שֶׁל רִיבּוּעִים עִם מַכְפֵּלוֹת, וְג'וֹלִי הִסְפִּיקָה לְהַדְגִּים אֵיךְ לְהַשְׁחִיל אֶת הַחוּט בִּמְכוֹנוֹת. הַנָּשִׁים דִּיבְּרוּ וְצָחֲקוּ וּבְאוֹפֶן כְּלָלִי פָּעֲלוּ עַל פִּי הַהַנְחָיוֹת שֶׁלָּהּ. הִיא הִצְלִיחָה לְפוֹגֵג אֶת אֲוִוירַת בֵּית הַסֵּפֶר הָאֲפוֹרָה שֶׁל פִּרְאָן.
הִיא שָׁאֲלָה אֶת יְוַואנְדָּהּ עַל הָאִישָּׁה הַשּׁוֹתֶקֶת. "מֵאֶתְנָה. שָׁלְחוּ אוֹתָהּ מִבֵּית-הַחוֹלִים. הִיא לֹא מְדַבֶּרֶת הָאֲוָזָה, אָז אֲנַחְנוּ לֹא יוֹדְעוֹת אֶת כָּל הַסִּיפּוּר. בְּעֶצֶם אֲנַחְנוּ יְכוֹלוֹת רַק לִדְאוֹג לְזֶה שֶׁהִיא תַּרְגִּישׁ מוּגֶנֶת." יְוַואנְדָּהּ אָמְרָה לְג'וֹלֵי שֶׁפָּחוֹת מִמַּחֲצִית הַנָּשִׁים דּוֹבְרוֹת אַנְגְּלִית. "רוּבָּן יוֹדְעוֹת לְדַבֵּר הָאֲוָזָה. אֲבָל שְׂפוֹת הַמָּקוֹר שֶׁלָּהֶן – הַשָּׂפוֹת הַשִּׁבְטִיּוֹת שֶׁלָּהֶן – נוּ, בְּרֶגַע זֶה יֵשׁ לָנוּ כָּאן דּוֹבְרוֹת דּוֹגוֹזָה, טָארוּק, אִיזְּרָה, יוֹרוּבָּה וּבְרוּם. בְּרוּם הִיא הַשָּׂפָה הָעִיקָּרִית כָּאן בַּסְּבִיבָה. נִרְאֶה לִי שֶׁמֵּאֶתְנָה מַגִּיעָה מִמָּקוֹם דֵּי רָחוֹק בִּצְפוֹן."
שִׁיעוּר הַתְּפִירָה הָיָה לְהַצְלָחָה גְּדוֹלָה. הַנָּשִׁים לָמְדוּ לְהִשְׁתַּמֵּשׁ בִּמְכוֹנוֹת הַתְּפִירָה; הֵן פִּטְפְּטוּ בְּלִי הַפְסָקָה. שָׂרָה וְהַנָּאטוֹ יָשְׁבוּ לְיַד גּ'וֹלִי וְתִרְגְּמוּ לָהּ אֶת הַבְּדִיחוֹת וְהָרְכִילוּיוֹת שֶׁהִסְעִירוּ אֶת הָאֲחֵרוֹת. כְּשֶׁהוֹפִיעָה מֵאֶתְנָה צָנְחָה מַקְהֵלַת הַקּוֹלוֹת וְהָפְכָה לְמִלְמוּל חֲרִישִׁי, אַחֵר כָּךְ לַשְּׁתִיקָה. הִיא פָּנְתָה לָלֶכֶת בְּלִי לְהִתְיַישֵּׁב אֲפִילּוּ, וְכַמָּה מֵהַנָּשִׁים קָרְאוּ לָהּ. פִּתְאוֹם נִשְׁמַע צְחוֹק. "מָה הֵן אָמְרוּ?" שָׁאֲלָה גּ'וֹלִי.
"שׁוּם דָּבָר," אָמְרָה לָהּ שָׂרָה. "הַנָּשִׁים הָאֵלֶּה פֹּה אוֹהֲבוֹת לְדַבֵּר שָׁטוּ-יוֹת." שָׂרָה הָיְתָה אִישָּׁה בִּשְׁנוֹת הַשְּׁלוֹשִׁים לְחַיֶּיהָ, אִישָּׁה גְּדוֹלָה שֶׁגִּלְגְּלָה אֶת עֵינֶיהָ בְּאוֹפֶן מְבַדֵּחַ בְּכָל פַּעַם שֶׁפִּרְאָן נָאֲמָה. הַנְאִטּוֹ הָיְתָה צְעִירָה יוֹתֵר, בְּגִילָהּ שֶׁל גּ'וֹלִי בְּעֵרֶךְ, וְהָיְתָה לָהּ תִּינוֹקֶת בַּת שְׁלוֹשָׁה חוֹדָשִׁים. טוֹב לֵב עָדִין קֶרֶן מִמֶּנָּה כְּמוֹ מִגְחֶלֶת. בַּעֲלָהּ, כָּךְ סִיפְּרָה שָׂרָה לְג'וֹלִי, נָהַג לְהַכּוֹת אוֹתָהּ בִּקְבִיעוּת. אֲבָל בַּפַּעַם הָאַחֲרוֹנָה שֶׁהִכָּה אוֹתָהּ הָיוּ צְרִיכִים לִפְנוֹת אוֹתָהּ לְבֵית הַחוֹלִים, אַחֶרֶת הַתִּינוֹקֶת הָיְתָה מֵתָה. הַנְאִטּוֹ לֹא חָזְרָה הַבַּיְתָה.
יַחַד בָּנוּ לָהֶן הַשְּׁתַּיִים תַּרְחִישִׁים מְפוֹרָטִים לֶעָתִיד – הֵן יַעַבְרוּ לְלָאגוֹס הַבִּירָה וְיִמְצְאוּ עֲבוֹדוֹת מַכְנִיסוֹת, עֲבוֹדוֹת שֶׁיֵּשׁ רַק בָּעִיר. הֵן הִתְעַנְּגוּ עַל גִּילְיוֹנוֹת "וָוג" וְ"אֶל" שֶׁהֵבִיאָה גּ'וֹלִי, וּלְשָׂרָה הָיוּ הֶעָרוֹת מַצְמִיתוֹת עַל הַדּוּגְמָנִיּוֹת הַכְּחוּשׁוֹת, הַחֵצִי-עֲרוּמוֹת. כּוּלָּן צָחֲקוּ הָמוֹן בְּשִׁיעוּרֵי הַתְּפִירָה. נָכוֹן שֶׁנֶּעֶלְמוּ פְּרִיט אוֹ שְׁנַיִים. מֵהַמִּסְפָּרַיִים הָרְגִילִים נִשְׁאֲרוּ חָמֵשׁ, וְהָיָה מִין זֶרֶם הוֹלֵךְ וּבָא שֶׁל הַמִּסְפָּרַיִים הַמְּשׁוּנָּנִים. אֲבָל גּ'וֹלִי חָשְׁבָה שֶׁשָּׁוֶוה לְאַבֵּד פֹּה וָשָׁם מַשֶּׁהוּ וּלְהִשְׁתַּחְרֵר מִכָּל הַקֶּטַע הַזֶּה שֶׁל סְפִירַת מְלַאי בְּסוֹף הַשִּׁיעוּר, כְּמוֹ מוֹרֶה בִּיסוֹדִי.
בְּתוֹךְ זְמַן קָצָר כָּל הַטְּלָאִים הָיוּ מוּכָנִים, אַחֵר כָּךְ חִיבְּרוּ אוֹתָם לָרְצוּעוֹת וּבַסּוֹף צֵירְפוּ אֶת הָרְצוּעוֹת זוֹ לְזוֹ, בְּעֶזְרַת חֲצָאֵי טְלָאִים לְמִילּוּי בִּמְקוֹמוֹת שֶׁבָּהֶם הַמְּדִידוֹת קְצָת הִתְפַסְפְסוּ. הֵן גָּמְרוּ שְׁלוֹשָׁה כִּיסּוּיֵי מִיטָּה סַסְגּוֹנִיִּים. פִּרְאָן קָבְעָה שֶׁהֵם יְחוּלְּקוּ לִשְׁלוֹשׁ הַנָּשִׁים הָאַחֲרוֹנוֹת שֶׁהִגִּיעוּ לְמִקְלָט, וּבַהֶמְשֵׁךְ יַעַבְרוּ לְכָל חֲדָשָׁה שֶׁתָּבוֹא. רִאשׁוֹנוֹת זָכוּ בְּכִיסּוּיֵי הַמִּיטָּה מֵאֶתְנָה, רִיפָּקָאטוֹ וְקַתְרִין. הַהוֹדָעָה הִתְקַבְּלָה בִּשְׁתִיקָה. גּ'וֹלִי שָׁלְחָה לְאַלְסֶפֶת' מֵיְיל: "פִּרְאָן מוֹצִיאָה מִכָּל דָּבָר אֶת הַכֵּיף."
יְוַואנְדֶּה אָמְרָה שֶׁמֵּאֶתְנָה מוּסְלְמִית, וְאוּלַי לָכֵן הָאֲחֵרוֹת מִתְרַחֲקוֹת מִמֶּנָּה.
"אֲבָל יֵשׁ לָכֵן כָּאן מוּסְלְמִיּוֹת אֲחֵרוֹת, לֹא? קוֹבְּרָה מִסְתּוֹבֶבֶת עִם חִיגַ'אבּ."
"קוֹבְּרָה נוֹלְדָה בְּג'וֹס, הִיא לָמְדָה כָּאן. זֶה שׁוֹנֶה. מֵאֶתְנָה בָּאָה מִשִּׁבְטֵי הָרוֹעִים בִּצְפוֹן. אַתְּ יוֹדַעַת שֶׁהָרוֹעִים הֵם אֵלֶּה שֶׁבִּיצְּעוּ אֶת הַזְּוָועוֹת בְּמֵרְץ?"
עַל הַזְּוָועוֹת גּ'וֹלֵי יָדְעָה רַק שֶׁמּוּסְלְמִים הָרְגוּ נוֹצְרִים בַּכְּפָרִים דְּרוֹמִית לָג'וּס. בִּזְמַנּוֹ זֶה הוֹפִיעַ בַּחֲדָשׁוֹת. גּ'וֹלִי הִדְגִּישָׁה אָז אֶת הָאוֹפִי הַדָּתִי שֶׁל הַסִּכְסוּךְ וְאֶת הַמֶּרְחָק מִגּ'וֹס, כְּדֵי לְהַרְגִּיעַ אֶת אִמָּא שֶׁלָּהּ וּלְסַכֵּם אוֹתוֹ מִבְּחִינָתָהּ. כְּשֶׁשָּׁתוּ קָפֶה שֶׁל בּוֹקֶר בְּפִינַּת הֶחָצֵר, הִסְבִּירָה יְוַואנְדָּהּ אֶת הַמַּצָּב בְּקוֹלָהּ הֶעָדִין וְהַצָּרוּד: "הָרוֹעִים הִגִּיעוּ לְדוּגוֹ נָא הָאַוּוֹה בְּשָׁלוֹשׁ לִפְנוֹת בּוֹקֶר עַל סוּסִים, וְיָרוּ בָּרוֹבִים כְּדֵי לְהַפְחִיד אֶת הַכַּפְרִיִּים, שֶׁיֵּיצְאוּ מֵהַבְּקָתוֹת שֶׁלָּהֶם. וְאָז הֵם קָצְצוּ אוֹתָם לַחֲתִיכוֹת בְּמִצְ'טַוֵּת – גְּבָרִים, נָשִׁים וִילָדִים – וְשָׂרְפוּ אֶת הַבְּקָתוֹת שֶׁלָּהֶם. יוֹתֵר מִשְּׁלוֹשׁ-מֵאוֹת אֲנָשִׁים מֵתוּ. כָּל הַנָּשִׁים כָּאן מַכִּירוֹת מִישֶׁהוּ שֶׁמַּכִּיר מִישֶׁהוּ שֶׁמֵּת."
"אֲבָל לָמָּה?"
יְוָואַנְדָּה מָשְׁכָה בִּכְתֵפֶיהָ. "נְקָמָה עַל זֶה שֶׁהַנּוֹצְרִים שָׂרְפוּ מִסְגָּדִים וְהָרְגוּ בְּנֵי יָסָאוָוה בְּיָנוּאָר? כַּעַס עַל זֶה שֶׁלָּאִיכָּרִים הַמְּיוּשָּׁבִים יֵשׁ יוֹתֵר זְכוּיוֹת? אֲנִי לֹא יוֹדַעַת, כָּל הָעֵסֶק מְטוֹרָף. נוֹצְרִים וּמוּסְלְמִים חַיִּים אֶחָד לְיַד הַשֵּׁנִי כָּאן בָּעִיר, הֵם אֲפִילּוּ מִתְחַתְּנִים בֵּינֵיהֶם – וְאָז פִּתְאוֹם מִתְפָּרֶצֶת הָאַלִּימוּת. הַהֶרֶג הוּא תָּמִיד נְקָמָה. וְאָז בָּאָה הַנְּקָמָה עַל הַנְּקָמָה."
פִּרְאָן הוֹפִיעָה בְּפֶתַח הַמִּשְׂרָד וּמִצְמְצָה מוּל הָאוֹר. הִיא נִיגְּשָׁה אֲלֵיהֶן. "חִיפַּשְׂתִּי אוֹתְךָ," אָמְרָה לִיוַואנְדֶּה.
"סְלִיחָה, אֲנִי בָּאָה." יְוַואנְדָּהּ קָמָה. "הַנָּשִׁים הָאֵלֶּה צְרִיכוֹת לְהִתְמוֹדֵד עִם כָּל כָּךְ הַרְבֵּה חָרָא," אָמְרָה לְג'וֹלִי. "כָּל הַקֶּטַע הָאִישִׁי, וּבְנוֹסָף גַּם סִכְסוּכִים שִׁבְטִיִּים וְדָתִיִּים. אֲנַחְנוּ צְרִיכוֹת לִדְאוֹג לַבִּיטָּחוֹן שֶׁלָּהֶן."
גּ'וֹלִי הִבִּיטָה בָּהֶן כְּשֶׁחָזְרוּ לַמִּשְׂרָד וְתָהֲתָה אִם פִּרְאָן מִקִּנְאָה. יְוַואנְדָּהּ יָשְׁבָה וּפִטְפְּטָה עִם גּ'וֹלִי עַל כּוֹס קָפֶה כִּמְעַט כָּל בּוֹקֶר. "הַלְּוַואי  שֶׁהָיִיתִי לֶסְבִּית," כָּתְבָה גּ'וֹלִי לְאַלְסֶפֶת'. "לֹא פָּגַשְׁתִּי אֲפִילּוּ גֶּבֶר אֶחָד – חוּץ מֵהַשּׁוֹמְרִים, שֶׁמְּפַחֲדִים מִמֶּנִּי. זְהִירוּת נִימְפוֹמָנִית כְּשֶׁאֶחֱזוֹר הַבַּיְתָה!"
כַּעֲבוֹר אַרְבָּעָה שָׁבוּעוֹת גּ'וֹלִי כְּבָר הִרְגִּישָׁה וָתִיקָה. כִּיתַּת הַתְּפִירָה הֵכִינָה לַיְּלָדִים גְּלִימוֹת סַסְגּוֹנִיּוֹת מִשְּׁאֵרִיּוֹת בַּד. בֵּית הַסֵּפֶר שֶׁל פִּרְאָן סִיפֵּק גָּלִיל שֶׁל כּוּתְנָה טִבְעִית זוֹלָה, וְהֵן תָּפְרוּ לְתַלְמִידִים סִינָרִים. גּ'וֹלִי צִילְּמָה אֶת הַנָּשִׁים לְיַד הַמְּכוֹנוֹת וְאֶת הַיְּלָדִים הַמְּחַיְּיכִים הַחֲמוּדִים בְּסִינָּרִים, וְשָׁלְחָה אֶת הַתְּמוּנוֹת לְ"תֶּפֶר לַתֶּפֶר מוּשְׁלָם".
וְאָז נִגְמַר הַבַּד, וְלֹא הָיָה כֶּסֶף לִקְנוֹת עוֹד. גּ'וֹלִי הֲלָכָה לַשּׁוּק עִם שָׂרָה. הֵן חָרְשׁוּ אֶת דּוּכְנֵי הַבַּדִּים: "אֵיכוּת טוֹבָה מְאוֹד, מָאדָאם, הָאוֹפְנָה הָאַחֲרוֹנָה מִפָּרִיז!" "לֹא דּוֹהֶה, לֹא כִּיוּוּץ, יַחֲזִיק לְךָ לַכּוֹל הַחַיִּים, מָאדָאם." הָיוּ שָׁם עוֹגָנִים זְהוּבִּים עַל רֶקַע כָּחוֹל צוֹרֵם; דְּקָלִים יְרוּקִּים וְקוֹקוּסִים סְגוּלִּים עַל רֶקַע לָבָן. בְּסוֹף גּ'וֹלִי קָנְתָה בְּטִיק עִם מַעְגָּלִים חוֹפְפִים בְּאָדוֹם-סָגוֹל מַלְכוּתִי. הִיא הִסְבִּירָה לְשָׂרָה אֶת הַתּוֹכְנִית שֶׁלָּהּ. בַּיָּמִים הָאַחֲרוֹנִים עִיצְּבָה בֶּגֶד פָּשׁוּט: טוֹנִיקָה עִם שַׁרְווּלִים רְחָבִים וְצַוְּוארוֹן וִי, רְחָבָה וְקַלָּה לִלְבִישָׁה. הִיא תָּכִין דּוּגְמָה בְּסִיסִית וּתְשַׁכְנֵעַ אֶת פִּרְאָן וִיוַואנְדָּה לְשַׁחְרֵר לָהֶן קְצָת כֶּסֶף. עִם זְרִיקָה קְטַנָּה שֶׁל הוֹן, כִּיתַּת הַתְּפִירָה תּוּכַל לִקְנוֹת מִגְוַון בַּדִּים סַסְגּוֹנִיִּים כָּאֵלֶּה, לְהָכִין טוֹנִיקוֹת וְלִמְכּוֹר אוֹתָן לְתַיָּירִים. הֵן יִהְיוּ מַזְכָּרוֹת מוּשְׁלָמוֹת: אֶתְנִיּוֹת, מַתְאִימוֹת לְנָשִׁים וְלִגְבָרִים, וְיוֹתֵר מִגְּנֵיבוֹת מֵחוּלְצָה קְצָרָה. מַהֵר מְאוֹד הַנָּשִׁים יוּכְלוּ לְהַרְוִויחַ מַסְפִּיק כֶּסֶף כְּדֵי לְהַחֲזִיר אֶת הַהַלְוָואָה וּלְשַׁלֵּם לְעַצְמָן עַל הָעֲבוֹדָה. גּ'וֹלִי הִסְבִּירָה לְשָׂרָה אֶת הַמּוּשָּׂג קַלֵּי-קַלּוּת וְהֵן צָחֲקוּ כָּל הַדֶּרֶךְ הַבַּיְתָה.
פִּרְאָן וִיוַואנְדֶּה הֵגִיבוּ בְּהִיסּוּס. גּ'וֹלִי צִיפְּתָה לָזֶה, וּבְכָל זֹאת זֶה עִצְבֵּן אוֹתָהּ. הֵן טָעֲנוּ שֶׁהַמִּקְלָט הוּא עֲמוּתָּה וְלֹא עָסַק, שֶׁאָסוּר לָהֶן לַעֲשׂוֹת רְוָוחִים. וְחוּץ מִזֶּה, מָה עִם הַבְּרִיאוּת וְהַבִּיטָּחוֹן? וּמִי יִמְכּוֹר אֶת הַחוּלְצוֹת? מִי תַּחְלִיט עַל הַמְּחִיר, וְאֵיזֶה אָחוּז מֵהָרְוָוחִים צָרִיךְ לָלֶכֶת לְמִי?
בְּמֵיְיל שֶׁלָּהּ לְאַסְלֶפֶת' תֵּיאֲרָה גּ'וֹלֵי אֶת פִּרְאָן וִיוַואנְדֶּה כְּ"כָּאֵלֶּה שֶׁלֹּא יַדְלִיקוּ גַּפְרוּר, כִּי אוּלַי הוּא יַצִּית שְׂרֵפָה בַּיַּעַר. אוֹף! בָּא לִי לָשִׂים לָהֶן פְּצָצָה."
בְּסוֹף פִּסְקָה פִּרְאָן שֶׁהַמִּקְלָט יְשַׁלֵּם עַל הַבַּד וְשֶׁהַחוּלְצוֹת יִימָּכְרוּ בְּאֵירוּעֵי הַתְרָמָה בְּבָתֵּי סֵפֶר וּבִכְנֵסִיּוֹת. הָרְוָוחִים יוּכְלוּ לְשַׁמֵּשׁ לְשִׁיפּוּר הַתְּנָאִים בַּמִּקְלָט, לְמָשָׁל הַתְקָנַת מִקְלַחַת חֲדָשָׁה.
"אֶתֵּן יְכוֹלוֹת לִתְפּוֹר אוֹתָן וְלִמְכּוֹר אוֹתָן בְּעַצְמְכֶן כְּשֶׁתִּצְאוּ מִכָּאן," הִבְהִירָה גּ'וֹלִי לְשָׂרָה. "אֶת וְהַנָּאטוֹ יְכוֹלוֹת לְהָקִים עֵסֶק."
"יֵשׁ רַק בְּעָיָה קְטַנָּה שֶׁל מְכוֹנַת תְּפִירָה."
"אֲנִי לֹא רוֹאֶה שׁוּם סִיבָּה לֹא לָתֵת לָכֵן אַחַת מֵאֵלֶּה. הֲרֵי אֲנִי הֵבֵאתִי אוֹתָן." הֵבִיךְ אוֹתָהּ לְדַבֵּר עַל זֶה עִם פִּרְאָן וִיוַואנְדָּה – אֲבָל הֵן בֶּאֱמֶת שֶׁלָּהּ וְהִיא יְכוֹלָה לִמְסוֹר אוֹתָן לְמִי שֶׁהִיא רוֹצָה, לֹא?
מַהֵר מְאוֹד כּוּלָּן גָּמְרוּ טוֹנִיקָה רִאשׁוֹנָה, וְהִתְחִילָה תַּחֲרוּת לִרְאוֹת מִי תַּצְלִיחַ לִתְפּוֹר הֲכִי הַרְבֵּה. בַּאֲרוּחוֹת גּ'וֹלִי יָשְׁבָה אֵיתָן; הִיא הִרְגִּישָׁה לֹא בְּנוֹחַ עִם הַנָּשִׁים הָאֲחֵרוֹת, אֵלֶּה שֶׁלֹּא דִּיבְּרוּ אַנְגְּלִית, אוֹ שֶׁחַיֵּיהֶן הָיוּ רְצוּפֵי מַשְׁבְּרִים  עַד כְּדֵי כָּךְ, שֶׁבֶּאֱמֶת לֹא הָיָה בָּהֶם מָקוֹם לִתְפִירָה. אֲבָל צִיעֵר אוֹתָהּ שֶׁמֵּאֹתָנָה לֹא בָּאָה יוֹתֵר לְשִׁיעוּרִים. יְוַואנְדֶּה אָמְרָה שֶׁאוּלַי הִיא אִילֶּמֶת מִבְּחִירָה; הַמְּתַרְגֵּם מִשְּׂפַת פּוֹלָא לֹא הִצְלִיחַ לְחַלֵּץ מִמֶּנָּה אַף מִילָּה, וְעַכְשָׁיו יְוַואנְדָּהּ נִיסְּתָה לְעוֹדֵד אוֹתָהּ לְצַיֵּיר. "הִיא בִּטְרָאוּמָה. אֱלוֹהִים יוֹדֵעַ מָה הִיא רָאֲתָה. הִיא צְרִיכָה פְּסִיכִיאָטֶר, אֲבָל מִי יְשַׁלֵּם עַל זֶה?"
הָאִשָּׁה הַפּוֹלָאנִית כְּבָר לֹא נִכְנְסָה אֲפִילּוּ לְשִׁיעוּר הַתְּפִירָה; הִיא עָמְדָה בִּקְצֵה הֶחָצֵר, אוֹ הִשְׁתּוֹפְפָה בַּחֶדֶר שֶׁלָּהּ, הַמְּרוּחָק מֶרְחָק שְׁלוֹשָׁה חֲדָרִים מִזֶּה שֶׁל גּ'וֹלִי, וְהִסְתַּכְּלָה עַל הַיְּלָדִים הַמִּשְׂחָקִים מַפְתֵּחַ דַּלְתָּהּ. פַּעַם גּ'וֹלִי שָׁמְעָה אֶת רִיפָּקָאטוֹ לוֹחֶשֶׁת לָהּ בְּאַרְסִיּוּת: "רוּחַ רְפָאִים! תּוֹרִידִי אֶת הָעֵינַיִים שֶׁלְּךָ מֵהַיֶּלֶד שֶׁלִּי!" אֲבָל מֵאֶתְנָה לֹא יָדְעָה אַנְגְּלִית, וּמִן הַסְּתָם לֹא הֵבִינָה. כְּשֶׁאַף אַחַת לֹא הִסְתַּכְּלָה, גּ'וֹלִי עָצְרָה לְדַבֵּר אִיתָּהּ. "לָמָּה שֶׁלֹּא תַּחְזְרִי לִתְפּוֹר אִיתִּי?" הִיא הִצְבִּיעָה עַל חֲדַר הַתְּפִירָה וְעָשְׂתָה תְּנוּעוֹת שֶׁל מַחַט עוֹלָה וְיוֹרֶדֶת. הָעֵינַיִים הָעֲצוּבוֹת הַגְּדוֹלוֹת שֶׁל מֵאֶתְנָה נִתְלוּ בְּעֵינֶיהָ, אֲבָל כְּשֶׁגּ'וֹלֵי הוֹשִׁיטָה אֶת יָדָהּ מֵאֶתְנָה נִרְתְּעָה לְאָחוֹר. וְאָז הִבְחִינָה גּ'וֹלֵי בְּזוּג מִסְפָּרַיִים שֶׁלָּהּ, שֶׁהָיוּ מוּנָּחִים עַל הַשּׁוּלְחָן. מֵאֶתְנָה הִבְחִינָה כַּנִּרְאֶה בְּמַבָּט שֶׁלָּהּ, כִּי הִיא חָטְפָה אוֹתָם וְהַסְּתִירָה אוֹתָם מֵאֲחוֹרֵי גַּבָּה.
"הַמִּסְפָּרַיִים שֶׁלִּי אֶצְלֵךְ," אָמְרָה גּ'וֹלִי.
מֵאֶתְנָה לֹא זָזָה וְג'וֹלֵי צָחֲקָה. כַּעֲבוֹר רֶגַע הָיָה נִדְמֶה שֶׁצֵּל שֶׁל חִיּוּךְ מְרַצֵּד עַל פָּנֶיהָ שֶׁל מֵאֶתְנָה. הִיא הָיְתָה כָּל כָּךְ צְעִירָה! אַט-אַט שָׁלְפָה אֶת הַמִּסְפָּרַיִים מֵאֲחוֹרֵי גַּבָּהּ וְהִנִּיחָה אוֹתָם שׁוּב עַל הַשּׁוּלְחָן.
"אֲנִי יְכוֹלָה לָקַחַת אוֹתָם?"
מֵאֶתְנָה הִנִּיחָה עַל הַמִּסְפָּרַיִים אֶצְבָּעוֹת מְגוּנָּנוֹת.
"אֲנִי מְבִינָה שֶׁלֹּא."
הֵן הִבִּיטוּ זוֹ בָּזוֹ.
"תָּבוֹאִי לִתְפִירָה אֵיזֶה יוֹם, מֵאֶתְנָה? תָּבִיאִי אֶת הַמִּסְפָּרַיִים וְתָבוֹאִי לִתְפִירָה?"
מֵאֶתְנָה הִידְּקָה אֶת אֲחִיזָתָהּ בְּמִסְפָּרַיִים, וּכְשֶׁגּ'וֹלֵי הֲלָכָה לְשִׁיעוּר הַתְּפִירָה הִיא הָיְתָה דֵּי מְרוּצָּה מֵעַצְמָהּ. אוּלַי הַמִּסְפָּרַיִים הִזְכִּירוּ לְמֵאֶתְנָה תְּקוּפָה שֶׁבָּהּ הָיוּ לָהּ חַיִּים רְגִילִים, לִפְנֵי שֶׁקָּרָה לָהּ מָה שֶׁקָּרָה. הַמִּסְפָּרַיִים הֵעִידוּ שֶׁהִיא מַעֲרִיכָה מַשֶּׁהוּ שֶׁגּ'וֹלִי הֵבִיאָה. אוּלַי הִיא בֶּאֱמֶת תַּחֲזוֹר לְשִׁיעוּר הַתְּפִירָה.
בַּשַּׁבָּת הַשְּׁנִיָּיה בְּיוּנִי נֶעֱרַךְ בְּזָאֵר בְּבֵית הַסֵּפֶר שֶׁל פִּרְאָן. גּ'וֹלִי וְשָׂרָה הִתְכַּוְּונוּ לִמְכּוֹר שָׁם אֶת שְׁלוֹשִׁים הַטּוֹנִיקוֹת הָרִאשׁוֹנוֹת. גּ'וֹלִי שִׁכְנְעָה אֶת הַנְאִטּוֹ, שֶׁפָּחֲדָה לָצֵאת מֵהַמִּקְלָט, לָלֶכֶת אֵיתָן. בְּאוֹתוֹ יוֹם עָמְדוּ פִּרְאָן וִיוַואנְדָּה לִנְסוֹעַ לְאַבּוּגָ'ה לְיוֹם הַהוּלֶּדֶת הַשִּׁשִּׁים שֶׁל אִמָּהּ שֶׁל יְוַואנְדֶּה. "נִצְטָרֵךְ לָצֵאת בַּצָּהֳרַיִים, אֲבָל הַכּוֹל יִהְיֶה בְּסֵדֶר כָּל עוֹד תַּחְזְרִי בַּזְּמַן לְהַחְתִּים אֶת הַשּׁוֹמֵר שֶׁמַּגִּיעַ בְּשָׁלוֹשׁ," אָמְרָה פִּרְאָן.
"תַּקְשִׁיבִי, אֲנִי בֶּטַח אֶחֱזוֹר עוֹד לִפְנֵי שֶׁתִּצְאוּ. אֲנִי רַק רוֹצֶה לַעֲזוֹר לָהֶן לְאַרְגֵּן אֶת הַדּוּכָן. שְׁעָתַיִים יַסְפִּיקוּ לִי." פִּרְאָן וִיוַואנְדָּה נֶעֶדְרוּ רַק לְעִתִּים רְחוֹקוֹת; גּ'וֹלִי שִׂמְחָה לִקְרַאת הַדִּינָמִיקָה הַשּׁוֹנָה שֶׁתִּתְפַּתֵּחַ בַּאֲרוּחַת הָעֶרֶב. הָיָה נִדְמֶה לָהּ שֶׁפִּרְאָן קְצָת מַשְׁבִּיתָה שָׁם אֶת הַשִּׂמְחָה.
גּ'וֹלִי לֹא חָשְׁבָה שֶׁיֵּיצֵא הַרְבֵּה מֵהַבָּזָאר. עָמְדָה בָּרְחוֹב, לְיַד הַמּוּזֵיאוֹן אוֹ בַּשּׁוּק, הָיְתָה מוֹשֶׁכֶת יוֹתֵר תַּיָּירִים. אֲבָל כְּשֶׁהִגִּיעוּ לְשֵׁם לְאַרְגֵּן אֶת הַדּוּכָן שֶׁלָּהֶן, כְּבָר חִיכָּה בַּשַּׁעַר קָהָל חֲגִיגִי. יְלָדִים הִבְהִיקוּ בְּתִלְבּוֹשׁוֹת בֵּית סֵפֶר, נָשִׁים זָהֲרוּ בִּגְלִימוֹת סַסְגּוֹנִיּוֹת חֲדָשׁוֹת אוֹ בִּבְגָדִים מַעֲרָבִיִּים עִם כּוֹבָעִים מְפוֹאָרִים וְטוּרְבָּנִים; הָיְתָה גַּם חֲבוּרָה שֶׁל אָמֵרִיקָאִים עִם מַצְלֵמוֹת וַחֲגוֹרוֹת כֶּסֶף תְּפוּחוֹת. שַׂר הַחִינּוּךְ שֶׁל הַשִּׁלְטוֹן הַמְּקוֹמִי עָמַד עַל בִּימָה שֶׁנִּבְנְתָה בִּמְיוּחָד בַּחֲצַר בֵּית הַסֵּפֶר וְהוֹדָה לִמְנַהֶלֶת, לַחֲבֵר הַמְּנַהֲלִים, לְמוֹרִים, וְגַם לִנְשִׂיא וּלְגִזְבָּר שֶׁל וַעַד הַהוֹרִים. הוּא הוֹדָה לְמוֹשֵׁל מְדִינַת פָּלְטוּ וּלְרַעְיָיתוֹ הַחֲבִיבָה, וּלְשׁוּרַת פְּקִידִים אֲחֵרִים שֶׁהַקֶּשֶׁר בֵּינָם לְבֵין הָאֵירוּעַ נִהְיֶה יוֹתֵר וְיוֹתֵר רוֹפֵף. שָׂרָה גִּלְגְּלָה עֵינַיִים וְג'וֹלִי צִחְקְקָה. הַנְאִטּוֹ, שֶׁכִּיסְּתָה אֶת רֹאשָׁהּ בְּצָעִיף, חָמְקָה הַצִּידָּה לְהָנִיק אֶת הַתִּינוֹקֶת שֶׁלָּהּ. חוּלְּקוּ פְּרָסִים; מַקְהֵלַת בֵּית הַסֵּפֶר הִתְגּוֹדְדָה עַל הַבָּמָה וְשָׂרָה; הַמְּנַהֶלֶת נָשְׂאָה נְאוּם תּוֹדָה עַל הַתּוֹדָה, וַחֲבוּרָה שֶׁל יְלָדִים בּוֹגְרִים יוֹתֵר נִיגְּנוּ בַּחֲלִילִיּוֹת. חֲטִיפִים מְטוּגָּנִים, קָפֶה, קוֹלָהּ, עוּגוֹת וּפֵירוֹת חֲתוּכִים הוֹפִיעוּ מֵהַמִּטְבָּח, וַאֲנָשִׁים הִתְקַבְּצוּ סְבִיב הַשּׁוּלְחָנוֹת שֶׁנֶּעֶרְכוּ תַּחַת צֵל הָעֵצִים בְּמִגְרַשׁ הַחֲנָיָה, שֶׁנִּסְגַּר לִמְכוֹנִיּוֹת לְרֶגֶל הָאֵירוּעַ.
בִּשְׁתֵּים-עֶשְׂרֵה, כְּשֶׁנִּפְתְּחוּ הַדּוּכָנִים, צַר עֲלֵיהֶם הֶהָמוֹן, וּבְדוּכָן שֶׁל מִקְלָט הַנָּשִׁים הַטּוֹנִיקוֹת עוֹרְרוּ הִתְלַהֲבוּת עֲצוּמָה. אָמֵרִיקָאִית אַחַת קָנְתָה שֵׁשׁ. "הִנֵּה, כָּל קְבוּצַת הַתְּפִילָּה שֶׁלִּי מְסוּדֶּרֶת!" אָמְרָה לְג'וֹלֵי בְּשִׂמְחָה. בִּשְׁתַּיִים וָחֵצִי כְּבָר אָזְלָה הַסְּחוֹרָה. הִצְטַבְּרוּ כָּל כָּךְ הַרְבֵּה שְׁטָרוֹת שֶׁלֹּא כּוּלָּם נִכְנְסוּ לַתִּיק הַקָּטָן שֶׁל גּ'וֹלִי, וְהֵן נֶאֶלְצוּ לִדְחוֹס אוֹתָם בְּסַל קְנִיּוֹת. גּ'וֹלִי לֹא יָכְלָה לְהַפְסִיק לְחַיֵּיךְ – עַכְשָׁיו יוּכְלוּ לִקְנוֹת גְּלִילִים שְׁלֵמִים שֶׁל בַּד חָדָשׁ. עוֹד וְעוֹד גְּלִילִים. הַנָּשִׁים יוּכְלוּ לְהָקִים לָהֶן עֵסֶק, הַחַיִּים שֶׁלָּהֶם יִשְׁתַּנּוּ בְּתַכְלִית!
הֵן שׁוֹטְטוּ סְבִיב הַדּוּכָנִים הָאֲחֵרִים; רוֹב הַסְּחוֹרָה הַטּוֹבָה כְּבָר נִמְכְּרָה אֲבָל הָיָה דּוּכָן שֶׁל בְּגָדִים מִיָּד שְׁנִיָּה שֶׁגּ'וֹלִי רָצְתָה לִבְדּוֹק. וְאָז, בְּשָׁלוֹשׁ וָחֵצִי, עָלְתָה לַבָּמָה קְבוּצָה עִם גִּיטָרוֹת אָקוּסְטִיּוֹת וְתוּפֵּי מִרְיָם. הַדַּחַף לִרְקוֹד גֶּבֶר עַל הַכּוֹל; גּ'וֹלִי הִתְמַסְּרָה לְחוֹם וּלְקֶצֶב שֶׁל הַקָּהָל, עַד שֶׁהַנֶּאֱטוּ נָגְעָה בִּזְרוֹעָהּ בַּעֲדִינוּת וְאָמְרָה, "מְאוּחָר."
בַּדֶּרֶךְ חֲזָרָה הִסְכִּימוּ בֵּינֵיהֶן שֶׁפִּרְאָן וִיוַואנְדֶּה יִצְטָרְכוּ עַכְשָׁיו לִבְחוֹן מֵחָדָשׁ אֶת הַיַּחַס שֶׁלָּהֶן לְטוֹנִיקוֹת. פִּתְאוֹם גּ'וֹלִי נִזְכְּרָה. "הֵן בָּאוֹבּוֹגֶ'ה! הַשּׁוֹמֵר – "
"הֵם מִתְחַלְּפִים שָׁלוֹשׁ פְּעָמִים בְּיוֹם, אַתְּ יוֹדַעַת," אָמְרָה שָׂרָה. "אוּלַי הַבַּחוּרִים הָאֵלֶּה כְּבָר יוֹדְעִים מָה לַעֲשׂוֹת?"
"פִּרְאָן אוֹהֶבֶת לִדְאוֹג לַבִּיטָּחוֹן שֶׁלָּנוּ," אָמְרָה הַנְאִטּוֹ וְכִיסְּתָה אֶת פָּנֶיהָ בְּצָעִיף. "אֲבָל יִהְיֶה בְּסֵדֶר, אַף אֶחָד לֹא יְסַפֵּר לָהּ."
שָׂרָה צָחֲקָה. "חַכִּי מָה יִהְיֶה כְּשֶׁיִּרְאוּ אֵיךְ הִתְעַשַּׁרְנוּ!"
אֲבָל כְּשֶׁהִגִּיעוּ לַמִּתְחָם לֹא הָיָה שׁוֹמֵר בַּכְּנִיסָה. גּ'וֹלִי הָדְפָה אֶת הַשַּׁעַר. הוּא נִפְתַּח לִרְוָוחָה. הִיא קָלְטָה שֶׁשּׁוּם קוֹל לֹא עוֹלָה מֵהֶחָצֵר. לֹא הַהַלְמוּת הַקִּצְבִּית שֶׁל הַיְּלָדִים הַמִּשְׂחָקִים כַּדּוּרֶגֶל, לֹא זִמְרָה וְלֹא צְחוֹק, לֹא הַקִּשְׁקוּשִׁים שֶׁל הָרַדְיוֹ. דְּמָמָה. בְּהִילּוּךְ זָהִיר, כְּאִילּוּ קוֹל צַעֲדֵיהֶן עָלוּל לְעוֹרֵר מַשֶּׁהוּ מִפְלַצְתִּי, הֵן נִכְנְסוּ לֶחָצֵר הָרֵיקָה. כָּל הַדְּלָתוֹת הָיוּ סְגוּרוֹת.
"מַשֶּׁהוּ קָרָה. מַשֶּׁהוּ – "
"אוּלַי בָּא לְמָרִיָּה הַתִּינוֹק שֶׁלָּהּ," לָחֲשָׁה הַנְאִטּוֹ.
אֲבָל גּ'וֹלֵי יָדְעָה שֶׁזֶּה לֹא נָכוֹן. גַּם אִם מָרִיָּה הָיְתָה צְרִיכָה לָלֶכֶת לְבֵית הַחוֹלִים, הַשָּׁעָה הָיְתָה שֵׁשׁ וְהַהֲכָנוֹת לַאֲרוּחַת הָעֶרֶב כְּבָר הָיוּ צְרִיכוֹת לִהְיוֹת בְּעִיצּוּמָן. הִיא נִיגְּשָׁה לַדֶּלֶת הָרִאשׁוֹנָה וְדָפְקָה. לֹא הָיְתָה תְּשׁוּבָה. הִיא בָּדְקָה אֶת הַיָּדִית; נָעוּל. "רִיפָּקָאטוֹ? רִיפָּקָאטוֹ?" הִיא דִּיבְּרָה בְּשֶׁקֶט, נִשְׁעֲנָה בְּכָל כּוֹבֶד מִשְׁקָלָהּ עַל דֶּלֶת הָעֵץ, וְהַלֵּב שֶׁלָּהּ הֶלֶם בְּקֶצֶב פָּרוּעַ.
נִשְׁמְעָה אֵיזוֹ תְּנוּעָה מֵאֲחוֹרֵי הַדֶּלֶת. וְאַחֲרֶיהָ קוֹלָהּ שֶׁל רִיפָּקָאטוֹ: "מִיס גּ'וֹלִי?"
"כֵּן. רִיפָּקָאטוֹ, תִּפְתְּחִי אֶת הַדֶּלֶת."
אַט אַט הִסְתּוֹבֵב הַמַּנְעוּל, אַט אַט נִפְתְּחָה הַדֶּלֶת. שְׁנֵי הַיְּלָדִים שֶׁל רִיפָּקָאטוֹ יָשְׁבוּ עַל הַמִּיטָּה מֵאֲחוֹרֶיהָ. פְּנֵיהֶם הָיוּ אֲפוֹרוֹת.
"מָה קָרָה? אֵיפֹה כּוּלָּן?"
"כּוּלָּם בַּחֶדֶר שֶׁלָּהֶם," אָמְרָה רִיפָּקָאטוֹ. "שָׁמַעְנוּ בְּעָיוֹת".
"אֵיזֶה מִין בְּעָיוֹת?"
"בְּעָיוֹת," אָמְרָה רִיפָּקָאטוּ בִּכְבֵדוּת.
"מָה?"
רִיפָּקָאטוֹ נִיעְנְעָה בְּרֹאשָׁהּ.
"מָה שֶׁמֵּעֵתָן?"
"כְּלוּם."
שָׂרָה צִקְצְקָה בִּלְשׁוֹנָהּ. "אֶבְדּוֹק אֵצֶל מָרִיָּה." אַחֲרֵי דַּקָּה נִפְתְּחָה הַדֶּלֶת כְּדֵי סֶדֶק. מָרִיָּה עָמְדָה שָׁם, לֹא קָרָה לָהּ כְּלוּם. קוֹלוֹתֵיהֶן נִשְׁמְעוּ כַּנִּרְאֶה בַּחֲדָרִים הָאֲחֵרִים, כִּי בְּהַדְרָגָה, בָּזוֹ אַחַר זוֹ, נִפְתְּחוּ הַדְּלָתוֹת סְבִיב הֶחָצֵר. הַנָּשִׁים הֵצִיצוּ הַחוּצָה בִּפְנִים קְפוּאוֹת. אַף אַחַת לֹא דִּיבְּרָה.
"מָה הָעִנְיָין?" שָׁאֲלָה גּ'וֹלִי. "מָה קָרָה?"
אַרְבַּע דְּלָתוֹת נוֹתְרוּ סְגוּרוֹת. אֵלֶּה שֶׁל שָׂרָה, שֶׁל הַנְאִטּוֹ, שֶׁל גּ'וֹלִי, וְזוֹ שֶׁבְּמֶרְחַק שְׁלוֹשָׁה חֲדָרִים מִשֶּׁלָּהּ. כְּשֶׁנִּיגְּשָׁה לַדֶּלֶת שֶׁל מֵאֶתְנָה הִרְגִּישָׁה, יוֹתֵר מִשֶּׁרָאֲתָה אוֹ שָׁמְעָה, שֶׁהַנָּשִׁים הָאֲחֵרוֹת סוֹגְרוֹת שׁוּב אֶת הַדְּלָתוֹת שֶׁלָּהֶן. "מֵאֶתְנָה? מֵאֶתְנָה? זֹאת גּ'וֹלִי." הִיא נָגְעָה בְּיָדִית וְהַדֶּלֶת נִפְתְּחָה.
אָדוֹם. אָדוֹם תּוֹפֵס אֶת הָעַיִן לִפְנֵי כָּל צֶבַע אַחֵר. עַל הַקִּיר, עַל כִּיסּוּי הַמִּיטָּה הַסַּסְגּוֹנִי, עַל הָרִצְפָּה, בִּנְתָזִים עַל הַתִּקְרָה. אָדוֹם דָּם. וּבוֹ בַּזְּמַן שֶׁהָאָדוֹם תָּפַס אֶת עֵינָהּ שֶׁל גּ'וֹלִי, הִיכָּה הָרֵיחַ שֶׁלּוֹ בִּגְרוֹנָהּ. הַצְּרוֹר עַל הָרִצְפָּה הָיָה אָדוֹם, אָדוֹם וְסָפוּג לְגַמְרֵי, וְאַרְגָּמָן נְקַוֶּוה עַל הָרִצְפָּה סְבִיבוֹ. הָאָדוֹם תָּפַס אֶת עֵינָהּ שֶׁל גּ'וֹלִי שׁוּב וָשׁוּב. בְּלִי הֲפוּגָה. וְאָז הַמִּסְפָּרַיִים. הֵן הָיוּ תְּקוּעוֹת בַּלֶּחִי שֶׁל מֵאֶתְנָה.

גַּם כְּשֶׁגּ'וֹלֵי עָלְתָה עַל הַמָּטוֹס הַבַּיְתָה, הִיא עֲדַיִין לֹא יָדְעָה מָה קָרָה. רַק שְׁמוּעוֹת. אוֹבִי לֹא הוֹפִיעַ לְהַחֲלִיף אֶת סַיְּימוּן. סִייְּמוּן אָמַר לָהֶן שֶׁהוּא חִיכָּה שְׁלוֹשִׁים וְחָמֵשׁ דַּקּוֹת אַחֲרֵי סוֹף הַמִּשְׁמֶרֶת שֶׁלּוֹ וְאָז הָלַךְ, כִּי הָיָה צָרִיךְ לָקַחַת אֶת אִשְׁתּוֹ לְבַקֵּר אֶת אֲחוֹתָהּ שֶׁיָּלְדָה. סִייְּמוּן בָּכָה בְּכִי תַּמְרוּרִים. אוֹבִי טָעַן שֶׁהִתְעַכֵּב כִּי גָּנְבוּ לוֹ אֶת הָאוֹפַנַּיִים וְאָז חָבֵר שֶׁהִבְטִיחַ לוֹ טְרֵמְפּ הִבְרִיז לוֹ וְהַדֶּרֶךְ מֵהַשְּׁכוּנָה שֶׁלּוֹ לְמִקְלָט אֲרוּכָּה. הוּא טָעַן שֶׁהִגִּיעַ בְּאִיחוּר שֶׁל אַרְבָּעִים-וְחָמֵשׁ דַּקּוֹת בִּלְבַד אֲבָל כְּשֶׁבָּא הַשַּׁעַר הָיָה פָּתוּחַ וְלֹא הָיָה שָׁם אַף אֶחָד. זֶה הִלְחִיץ אוֹתוֹ, אָז הוּא הָלַךְ מִשָּׁם. יָכוֹל לִהְיוֹת שֶׁדִּיבֵּר אֱמֶת, וְיָכוֹל לִהְיוֹת שֶׁלֹּא. הָרוֹבֶה, שֶׁצָּרִיךְ הָיָה לַעֲבוֹר בֵּין הַשּׁוֹמְרִים, נִמְצָא שָׁעוֹן בְּפִינַּת הַבִּיתָן שֶׁלָּהֶם בְּלִי שֶׁנַּעֲשָׂה בּוֹ שִׁימּוּשׁ.
כָּל הַנָּשִׁים אָמְרוּ שֶׁהֵן לֹא יוֹדְעוֹת כְּלוּם. הֵן אָמְרוּ שֶׁשָּׁמְעוּ צָרְחָה. בִּסְבִיבוֹת אַרְבַּע. הֵן שָׁמְעוּ צְרָחָה וְהֵן חָשְׁבוּ שֶׁיֵּשׁ שָׁם מִישֶׁהוּ מְסוּכָּן, אָז הֵן נָעֲלוּ אֶת עַצְמָן וְאֶת הַיְּלָדִים שֶׁלָּהֶן בַּחֲדָרִים, כְּפִי שֶׁיִּיעֲצוּ לָהֶן בֶּעָבָר פִּרְאָן וִיוַואנְדֶּה.
"הַבַּעַל הָרַע שֶׁלָּהּ בָּא לִמְצוֹא אוֹתָהּ," פִּסְקָה רִיפָּקָאטוֹ. "לָצוּד אוֹתָהּ כְּמוֹ חַיָּה."
אֲבָל כְּלֵי הָרֶצַח הָיָה מִסְפָּרַיִים. הָיוּ כָּל כָּךְ הַרְבֵּה דְּקִירוֹת, כָּל כָּךְ הַרְבֵּה פְּצָעִים – הָאָמְנָם יִתָּכֵן שֶׁכּוּלָּם נַעֲשׂוּ בְּזוּג מִסְפָּרַיִים אֶחָד?
פִּרְאָן וִיוַואנְדֶּה בְּקוֹשִׁי דִּיבְּרוּ עִם גּ'וֹלִי. הֵן הִתְמוֹדְדוּ בְּשֶׁקֶט וּבָעִנְיָינִיּוּת עִם הַמִּשְׁטָרָה וְעִם הַפָּתוֹלוֹג. הֵן דִּיבְּרוּ עִם כָּל הַנָּשִׁים וְאַנְשֵׁי הַצֶּוֶות שֶׁהָיוּ בַּמִּתְחָם בִּשְׁעַת הַתְּקִיפָה. גּ'וֹלֵי הֲלָכָה לְסַפֵּר לָהֶם, בַּדְּמָעוֹת, שֶׁמֵּאֶתְנָה הֶחֱזִיקָה אֶת הַמִּסְפָּרַיִים עַל הַשּׁוּלְחָן שֶׁלָּהּ, גָּלוּיוֹת לְגַמְרֵי. "לֹא לָקַחְתִּי אוֹתָם. אֲנִי לֹא יוֹדַעַת לָמָּה. אֲנִי כָּל כָּךְ מִצְטַעֶרֶת."
לְמָחֳרָת נִכְנְסָה פִּרְאָן לְחֶדֶר שֶׁל גּ'וֹלִי וְאָמְרָה לָהּ שֶׁהִיא צְרִיכָה לַעֲזוֹב. "אַתְּ לֹא חֲשׁוּדָה. לֹא הָיָה לָזֶה שׁוּם קֶשֶׁר אֵלַיִיךְ. כְּדַאי שֶׁתַּחְזְרִי הַבַּיְתָה."
"אֲנִי כָּל כָּךְ מִצְטַעֶרֶת... פִּרְאָן, אֲנִי כָּל כָּךְ מִצְטַעֶרֶת, הָיִיתִי צְרִיכָה לַחֲזוֹר בַּזְּמַן, הָיִיתִי צְרִיכָה לִסְפּוֹר אֶת כָּל הַ – "
"תִּשְׁתַּמְּשִׁי בַּטֵּלֵפוֹן בַּמִּשְׂרָד וְתַעֲלִי עַל הַטִּיסָה הָרִאשׁוֹנָה."
"אֲבָל... אֵין שׁוּם דָּבָר שֶׁאֲנִי יְכוֹלָה – "
פִּרְאָן פָּנְתָה לָלֶכֶת.
"בַּעֲלָהּ עָשָׂה אֶת זֶה?"
פִּרְאָן עָצְרָה בַּפֶּתַח. הַצֵּל כִּיסָּה אֶת פָּנֶיהָ. "אִם כֵּן, הוּא יָדַע בְּדִיּוּק מָתַי הַשַּׁעַר יִהְיֶה מוּפְקָר לַחֲצִי שָׁעָה."
"אוּלַי הוּא אִיבֵּד שְׁלִיטָה וְלָקַח אֶת הַמִּסְפָּרַיִים – "
פִּרְאָן לֹא עָנְתָה.
"מָה יִקְרֶה?"
"אָמַרְתִּי לָךְ, לְכִי הַבַּיְתָה. הַמִּקְלָט יִיסָּגֵר."
"לִתְקוּפָה? זְמַנִּית, עַד שֶׁהַכּוֹל יִתְבָּרֵר?"
"אִם אֲנַחְנוּ לֹא מְסוּגָּלוֹת לִשְׁמוֹר עַל הַבִּיטָּחוֹן שֶׁל הַנָּשִׁים, אָז נִכְשַׁלְנוּ."
"אֲבָל זֹאת לֹא אַשְׁמָתְךָ. זֹאת לֹא אַשְׁמָתְךָ! אֲנִי זֹאת ש – "
פִּרְאָן הִשְׁמִיעַ קוֹל מְשׁוּנֶּה, מִין צְחוֹק כָּבוּשׁ. "זֹאת כֵּן אַשְׁמָתִי. הָיִיתִי צְרִיכָה לְהַשְׁגִּיחַ עָלַיִיךְ יוֹתֵר. אֲבָל בִּגְלַל יְוַואנְדֶּה... לֹא רָצִיתִי שֶׁיְּוַואנְדֶּה תַּחֲשׁוֹב שֶׁאֲנִי..."
"אֲנִי מִצְטַעֶרֶת," לָחֲשָׁה שׁוּב גּ'וֹלִי.
פִּרְאָן נַחֲרָה בְּבוּז. "שָׁאַלְתִּי אוֹתָהּ, אָמַרְתִּי לָהּ, עַל מָה אַתֶּן מְדַבְּרוֹת? דִּיבַּרְנוּ עַל דּוּגוּ נָא הָאַוּוֹה, הִיא אָמְרָה. עַכְשָׁיו גּ'וֹלִי מְבִינָה אֶת הַמְּתָחִים כָּאן. אִכְפַּת לָהּ מֵהַנָּשִׁים פֹּה."
"אֲנִי לֹא מְבִינָה, פִּרְאָן."
קוֹלָהּ שֶׁל פִּרְאָן הָיָה חַדְגּוֹנִי. "אִשָּׁה פּוֹלָאנִית נֶהֶרְגָה כָּאן, בֵּין נוֹצְרִים. מָה אַתְּ לֹא מְבִינָה? אֲנַחְנוּ צְרִיכוֹת לִשְׁלוֹחַ אֶת הַנָּשִׁים הָאֵלֶּה מִכָּאן. אֲנַחְנוּ לֹא מְסוּגָּלוֹת לְהָגֵן עֲלֵיהֶן."
גּ'וֹלִי לֹא הָלְכָה לַאֲרוּחַת הָעֶרֶב בַּיּוֹם הַהוּא, אֲבָל שָׂרָה בָּאָה לַחֶדֶר שֶׁלָּהּ וְלָחֲשָׁה שֶׁהַמִּשְׁטָרָה עוֹרֶכֶת חִיפּוּשִׂים בַּחֲדָרִים שֶׁל כָּל הַנָּשִׁים.
"מָה הֵם מְחַפְּשִׂים?" שָׁאֲלָה גּ'וֹלִי. אֲבָל הִיא יָדְעָה. "גַּם אִם יִמְצְאוּ אוֹתָם זֹאת לֹא הוֹכָחָה ש... וּבְפוֹעַל הֵם הֲרֵי יִמְצְאוּ, כִּי חֲסֵרִים שִׁבְעָה זוּגוֹת. זֹאת לֹא הוֹכָחָה ש – "
"לֹא," אָמְרָה שָׂרָה. "לֹא הוֹכָחָה. אֲבָל הֵם פּוֹחֲדוֹת."  
בַּטִּיסָה הַבַּיְתָה נִזְכְּרָה גּ'וֹלֵי בְּסַל הַכֶּסֶף מֵהַבָּזָאר. הִיא קִיוְּותָה שֶׁהוּא עֲדַיִין אֵצֶל שָׂרָה וְהַנָּאטוֹ. הִיא תָּהֲתָה לְאָן יֵלְכוּ כּוּלָּן, וּמָה יַעֲשׂוּ פִּרְאָן וִיוַואנְדָּה. הִיא חָשְׁבָה עֲלֵיהֶן יוֹשְׁבוֹת בַּחֶדֶר שֶׁלָּהֶן, הַמָּלֵא מַסֵּיכוֹת וּבוּבּוֹת. כְּשֶׁנִּזְכְּרָה בַּכְּלָלִים הַמְּשַׁעְמְמִים וְהַזְּהִירִים שֶׁלָּהֶן הַבֶּטֶן שֶׁלָּהּ הִתְהַפְּכָה שׁוּב וָשׁוּב, כְּאִילּוּ הִשְׁלִיכוּ אוֹתָהּ בְּמוֹרַד מַדְרֵגוֹת תְּלוּלוֹת.
אָז הִיא בָּהֲתָה מִבַּעַד לַחַלּוֹן בַּשָּׁמַיִים הַכְּחוּלִּים עַד כְּדֵי טִמְטוּם וּבַעֲנָנִים הַזְּהוּבִים-לְבָנִים שֶׁמִּתַּחַת, וְהִקְפִּידָה לֹא לַעֲצוֹם עֵינַיִים. בְּכָל פַּעַם שֶׁעָצְמָה אוֹתָן, תָּפַס אוֹתָן הָאָדוֹם.




https://www.shortstoryproject.com/he/story/%d7%90%d7%93%d7%95%d7%9d-%d7%aa%d7%95%d7%a4%d7%a1-%d7%90%d7%aa-%d7%94%d7%a2%d7%99%d7%9f/
#אַלִּימוּת#נָשִׁים#פּוֹלִיטִי#פּוֹסְט-קוֹלְיוֹנוֹלִיזְם#פֵמִינִיזְם#רֵיאָלִיזְם