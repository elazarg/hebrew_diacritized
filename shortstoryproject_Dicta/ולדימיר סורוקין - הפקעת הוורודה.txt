בְּיוֹם חֲמִישִׁי גִּילְּתָה אָנָה שֶׁהִיא בְּהֵירָיוֹן, וּכְשֶׁחָזְרָה בָּעֶרֶב מֵהָעֲבוֹדָה, לֹא הָלְכָה לְהָכִין אֲרוּחַת עֶרֶב, אֶלָּא הִתְיַישְּׁבָה לְשׁוּלְחַן הַמִּטְבָּח הַזָּעִיר, הִנִּיחָה אֶת יָדֶיהָ הָרָזוֹת עַל הַשַּׁעֲוָונִית הַחֲדָשָׁה וּבָהֲתָה בָּהֶן בְּקֵהוּת חוּשִׁים.
נִיקוֹלַאי חָזַר כָּרָגִיל – בְּתֵשַׁע.
אָנָה שָׁמְעָה אוֹתוֹ פּוֹשֵׁט אֶת מְעִילוֹ בַּמִּסְדְּרוֹן הַצַּר וְהֶחָסוּם בְּרָהִיטִים. אַחֵר כָּךְ נִיגְּשָׁה אֵלָיו, הִקִּיפָה בִּזְרוֹעוֹתֶיהָ אֶת צַוּוֹארוֹ הִדְבִּיק מִשֶּׁמֶן מְכוֹנוֹת, נִצְמְדָה אֵלָיו בְּחוֹזְקָה וְקָפְאָה:
"קוֹלָיָה, אֲנִי לֹא יְכוֹלָה יוֹתֵר. אֲנַחְנוּ צְרִיכִים לַעֲשׂוֹת אֶת זֶה."
נִיקוֹלַאי נֶאֱנַח וְרִפְרֵף קַלּוֹת בִּשְׂפָתָיו עַל שְׂעָרָהּ הַבָּהִיר הַדָּלִיל:
"הַכּוֹל יִהְיֶה בְּסֵדֶר. אַל תִּפְחֲדִי."
זְרוֹעוֹתֶיהָ, כְּמוֹ שְׁנֵי נְחָשִׁים חִיוְּורִים, הִזְדַּחֲלוּ עַל כְּתֵפָיו הַגְּרוּמוֹת שֶׁל בַּעֲלָהּ:
"מָה אַתָּה מַרְגִּיעַ אוֹתִי? קָרָאתָ אֶת 'הָאֱמֶת לַאֲמִיתָּהּ' שֶׁל אֶתְמוֹל?
"כֵּן, כַּמּוּבָן."
"אָז לָמָּה אַתָּה מְחַכֶּה? שֶׁיָּבוֹאוּ בְּעִקְבוֹתֵנוּ? אוֹ שֶׁיַּכְרִיזוּ עָלֵינוּ כְּעַל 'יוֹרְקִים נֶגֶד כִּיוּוּן הָרוּחַ'?"
"לֹא, אֲנִי פָּשׁוּט חוֹשֵׁב."
אָנָה הֲסָבָה אֶת רֹאשָׁהּ:
"חוֹשֵׁב... וְהוּא – עֲדַיִין עַל אֶדֶן הַחַלּוֹן. וְכוּלָּם רוֹאִים אוֹתוֹ.
"אַל תִּדְאֲגִי. הַיּוֹם נַעֲשֶׂה אֶת זֶה. בְּלִי דִּיחוּי."
הַדִּמְדּוּמִים הִשְׁטִיחוּ אֶת הָעִיר לִכְדֵי מִישׁוֹר עַקְמוּמִי אָחִיד, אוֹרוֹתָיו מְרַצְּדִים תַּחַת פַּס שְׁמִי הָעֶרֶב. הַשָּׁמַיִם הֶחֱשִׁיכוּ בִּמְהִירוּת, דְּחוּקִים בֵּין הָעִיר וּמִסְגֶּרֶת הַחַלּוֹן הַמִּתְקַלֶּפֶת, וְהִתְמַלְּאוּ בָּאֲפֵילָה לַחָה. כְּכָל שֶׁהָלְכוּ וְהִתְכַּהוּ, כָּךְ בְּחַדּוּת וּבְבֵירוּר גְּדוֹלִים יוֹתֵר, נִרְאֲתָה הַצְּדוּדִית שֶׁלּוֹ, עַל רֶקַע פְּנֵי הַשֶּׁטַח הַקּוֹדְרִים שֶׁל הָעִיר.
נִיקוֹלַאי כְּבָר מִזְּמַן שָׁם לֵב לַתְּכוּנָה הַזֹּאת שֶׁל הַבָּשָׂר הַמְּסוּקָּס שֶׁלּוֹ, בְּצֶבַע וָרוֹד חִיוֵּור – לִזְהוֹר עַל רֶקַע הַחֲשֵׁכָה הַמִּתְעַבֶּה.
לִפְנֵי שְׁתֵּים עֶשְׂרֵה שָׁנִים, כְּשֶׁמִּתּוֹךְ הָאֲדָמָה הַשְּׁחוֹרָה, הַדְּחוּסָה בְּסִיר כָּסוּף דְּמוּי גְּבִיעַ עֲנָקִי, בָּקְעָה פְּקַעַת וְרוּדָּה זַעֲרוּרִית, הוּפְתַּע נִיקוֹלַאי מֵהַמְּהִירוּת שֶׁבָּהּ הִתְבַּהֲרָה בִּשְׁעַת הַדִּמְדּוּמִים.
בְּאוֹתוֹ הָעֶרֶב חָגְגָה הַמִּשְׁפָּחָה אֶת יוֹם הַנְּבִיטוֹת הָרִאשׁוֹנוֹת, לָאוֹרְחִים הָרַבִּים לֹא הָיָה מָקוֹם לְיַד הַשּׁוּלְחָן, וְהֵם נֶאֶלְצוּ לְצָרֵף אֶת הַשִּׁידָּה. נִיקוֹלַאי זָכַר כֵּיצַד כִּיבּוּ אֶת הָאוֹרוֹת וְהַאֲזִינוּ לְהִמְנוֹן, כֵּיצַד אָמַר אָבִיו הַמָּנוֹחַ אֶת הַבְּרָכָה הָרָאשִׁית, כֵּיצַד שָׁתוּ יַיִן וְנִיעֲרוּ אֶת הַטִּיפּוֹת בְּתוֹרוֹת, מֵהַגְּבִיעִים אֶל הָאֲדָמָה הַשְּׁחוֹרָה, הַמְּדוּשֶּׁנֶת הֵיטֵב.   
"שֶׁתִּגְדַּל לְתִפְאַרְתֵּנוּ, וְלָמוּת אוֹיְבֵנוּ!" הָאָב הוֹרִיק אֶת הַכּוֹסִית שֶׁלּוֹ שְׁלִישִׁי בַּתּוֹר, אַחֲרֵי שְׁנֵי נְצִיגִים שְׁמָנִים שֶׁל מת"ב (מְנַהֶלֶת תַּעֲמוּלַת הַבְּרֵירָה), וְרָכַן בִּמְהִירוּת לְנֶשֶׁק אֶת הַפְּקַעַת...
כַּעֲבוֹר שָׁלוֹשׁ שָׁנִים, אַחֲרֵי שֶׁהוּא גָּדֵל בִּשְׁלוֹשִׁים סֶנְטִימֶטְרִים, הִבְחִין נִיקוֹלַאי לָרִאשׁוֹנָה בִּיצִיבַת הַמַּנְהִיג בַּגּוּף הַפְּקַעַת הַמְּגוּיָּד, שֶׁהִזְכִּיר תַּפּוּחַ אֲדָמָה מֵאוֹרֶךְ. בַּבּוֹקֶר הוּא סִיפֵּר אֶת זֶה לְאִמּוֹ. הִיא צָחֲקָה, וְהִפִּילָה אֶת נִיקוֹלַאי לַמִּיטָּה:
"טְפָשׁוּן! כְּבָר הִבְחַנּוּ בָּזֶה מִקּוֹדֶם." וְהוֹסִיפָה בְּמִסְתּוֹרִין:
"אַתָּה עוֹד תִּרְאֶה, תֶּכֶף!"
וּבֶאֱמֶת, לֹא עָבְרָה שָׁנָה וְהַחֵלֶק הָעֶלְיוֹן שֶׁל הַפְּקַעַת, שֶׁבְּמַבָּט רִאשׁוֹן נִרְאֲתָה חַסְרַת צוּרָה, הִתְעַגֵּל, הַחֵלֶק הַתַּחְתּוֹן הִתְרַחֵב, וּמֵהַצְּדָדִים יָצְאוּ שְׁתֵּי בְּלִיטוֹת מְשׁוּפָּעוֹת.
אוֹ אָז כִּינֵּס שׁוּב אָבִיו אֶת הָאוֹרְחִים, חֲתָךְ לְעַצְמוֹ אֶת יַד יְמִינוֹ, מָרַח בְּדָמוֹ אֶת קוֹדְקוֹד הַפְּקַעַת וְהִכְרִיז עַל יוֹם הַהִיוּוֹצְרוּת.
כַּעֲבוֹר שְׁנָתַיִים גָּדְלָה הַפְּקַעַת בְּעוֹד עֶשְׂרֵה סְנִימֶטְרִים, הָרֹאשׁ הַוּוֹרוֹד הִתְעַגֵּל עוֹד יוֹתֵר, צַוּוֹאר עָבֶה הִסְתַּמֵּן, הַכְּתֵפַיִים הִתְרַחֲבוּ לַצְּדָדִים, וְעַל הַמּוֹתְנַיִים הַמְּסוּקָּסִים הִתְנַפְּחָה לָהּ כָּרֵס.
"זֶהוּ נֵס הַבְּרֵירָה, בְּנֵי!" אָמַר אָבִיו בְּהִתְלַהֲבוּת, וּמִישֵּׁשׁ אֶת הַזְּקַנְקַן שֶׁלּוֹ, שֶׁהֶאֱפִיר בְּטֶרֶם עֵת. דָּבָר כָּזֶה יָכוֹל הָיָה לְהַמְצִיא רַק הָעָם-מְחוֹלֵל הַנִּסִּים שֶׁלָּנוּ! רַק תָּאֵר לְעַצְמְךָ – אֲבִי הָאָרֶץ הַגְּדוֹלָה חַי! עַל אֶדֶן הַחַלּוֹן בְּכָל מִשְׁפָּחָה, בְּכָל בֵּית, בְּכָל פִּינָּה שֶׁל מְדִינָתֵנוּ הָאַדִּירָה!
עַד מְהֵרָה יָצָא מֵהָרֹאשׁ הֶעָגוֹל אַף בַּשְׂרָנִי, לְאַחַר מִכֵּן סִימְּנוּ שְׁתֵּי גַּבְשׁוּשִׁיּוֹת אֶת הַגַּבּוֹת, סֶנְטֶר הִזְדַּקֵּר לִפְנִים, מֵהַצְּדָדִים בִּצְבְּצוּ אוֹזְנַיִים. הַגּוּף שֶׁלּוֹ, שָׁקוּעַ עַד מוֹתְנָיו בָּאֲדָמָה הַשְּׁחוֹרָה, הִתְרַחֵב וְהִתְחַזֵּק. כַּמָּה נַקְבּוּבִיּוֹת וְגַבְשׁוּשִׁיּוֹת נֶעֶלְמוּ בְּהַדְרָגָה, וְהַבְּלִיטוֹת הוּחְלְקוּ.
כַּעֲבוֹר עוֹד שָׁנָה, הִתְהַוּוּ שְׂפָתַיִים בִּפְנִים הַוְּורוּדּוֹת, קִימּוּט מַלְכוּתִי זוֹעֵף הוֹפִיעַ בְּגַבּוֹת וְהֵן נִלְחֲצוּ אֶל גֶּשֶׁר הָאַף, הַמֵּצַח הִתְעַגֵּל, וּמֵעָלָיו הוֹפִיעַ זִיז עִם בְּלוֹרִית קְצָרָה. אֶת הַצַּוּוֹאר עָטַף צַוּוֹארוֹן שֶׁל מְעִיל צְבָאִי מְהוּדָּק, הַכָּרֵס הִשְׁתָּרְשָׁה עוֹד יוֹתֵר בָּאֲדָמָה.
נִיקוֹלַאי כְּבָר עָמַד לְסַיֵּים אֶת בֵּית הַסֵּפֶר, כַּאֲשֶׁר בְּלֶחָיֵי הַמַּנְהִיג הֵנֵצוּ גּוּמּוֹת חֵן, גּוּלְּפוּ אֲפַרְכְּסוֹת הָאוֹזְנַיִים, וּבַמְּעִיל הַצְּבָאִי הֶהָדוּק הִסְתַּמְּנוּ קְפָלִים קַלִּים. 
כַּעֲבוֹר שְׁנָתַיִים מֵת אָבִיו.
וְכַעֲבוֹר עוֹד שָׁנָה חָגְגוּ אֶת יוֹם הַהֶאָרָה – שְׁנֵי חֲרוּזִים כֵּהִים הִפְרִידוּ בֵּין כָּרִיּוֹת הָעַפְעַפַּיִים הַנְּפוּחִים. הַפַּעַם נֶאֱלַץ נִיקוֹלַאי לְהוֹבִיל אֶת הַחֲגִיגָה. הוּא פִּידֵּר אֶת פָּנָיו וְשַׂר אֶת הַשִּׁיר לָאוֹרְחִים שֶׁהִתְכַּנְּסוּ לַחְגּוֹג. הַאִם שָׁפְכָה לְתוֹךְ הֵסִיר שֶׁל הַמַּנְהִיג כּוֹס שֶׁל רוֹק מִשְׁפַּחְתִּי שֶׁנֶּאֱסַף מִבְּעוֹד מוֹעֵד. הָחֵל מִיּוֹם זֶה הֵזִינוּ אוֹתוֹ רַק בְּרוֹק. וּפַעַם בִּשְׁנַיִים עֶשֶׂר יוֹם נָתַן לוֹ נִיקוֹלַאי אֶת זַרְעוֹ. כַּאֲשֶׁר הוֹפִיעוּ עַל הַמְּעִיל מִלִּבְנֵי הָעִיטּוּרִים הַצְּבָאִיִּים, וּמִתּוֹךְ כִּיס יָמִין הֵצִיץ קְצֵה הָעֵט הוּכְרַז יוֹם הַשְׁלָמַת הַצְּמִיחָה. שֶׁאוֹתוֹ חָגְגוּ כְּבָר בְּלִי אִמָּא.
כַּעֲבוֹר זְמַן קָצָר הִתְחַתֵּן נִיקוֹלַאי עִם אָנָה וְיָצָא לַעֲבוֹד בַּמִּפְעָל.
אָנָה טִיפְּלָה בּוֹ בִּמְסִירוּת כְּבָר מֵהַיָּמִים הָרִאשׁוֹנִים – כָּל בּוֹקֶר הִיא אַבְקָה, הַשָּׁקָתָהּ בְּרוֹק, תַּחֲחָהּ אֶת הָאֲדָמָה הַשְּׁחוֹרָה וְנִקְּתָה אֶת הֵסִיר הַכָּסוּף עַד שֶׁהִבְרִיק.
כָּךְ זֶה נִמְשַׁךְ כִּמְעַט שְׁנָתַיִים.
אַךְ בְּבוֹקֶר הַשְּׁנֵים-עָשָׂר בְּיוּנִי, נְפוֹצָה בְּרַחֲבֵי הַמְּדִינָה בְּשׁוּרָה נוֹרָאָה – הַמַּנְהִיג הַגָּדוֹל הָלַךְ לְעוֹלָמוֹ.
בְּמֶשֶׁךְ שְׁבוּעַיִים אִישׁ לֹא עָבַד – כּוּלָּם יָשְׁבוּ בְּבָתִּים מוּכֵּי תַּדְהֵמָה. כַּעֲבוֹר שְׁבוּעַיִים, אַחֲרֵי שֶׁקָּבְרוּ אֶת הַמָּנוֹחַ, מַנְהִיג חָדָשׁ קִיבֵּל לְיָדָיו אֶת הַהֶגֶה בַּחֲגִיגִיּוּת. לְהַבְדִּיל מֵהַמַּנְהִיג הַקּוֹדֵם, הָיָה הֶחָדָשׁ גָּבוֹהַּ וְרָזֶה. הוּא נָשָׂא דְּבָרִים, כָּתַב נְאוּמִים וְהַצְהָרוֹת לָעָם. אַךְ לֹא הוּזְכַּר בָּהֶם וְלוּ בַּמִּילָּה הַמַּנְהִיג הַקּוֹדֵם, שֶׁאָחַז בַּהֶגֶה בְּמֶשֶׁךְ אַרְבָּעִים וְשֶׁבַע שָׁנִים. זֶה הִפְחִיד אֶת הָאֲנָשִׁים. חֶלְקָם אִיבְּדוּ אֶת שְׁפִיּוּתָם, חֶלְקָם חִיבְּקוּ אֶת הַסִּירִים עִם הַפְקָעוֹת, וְקָפְצוּ מֵהַחַלּוֹנוֹת.
לְאַחַר חוֹדֶשׁ, נָשָׂא הַמַּנְהִיג הֶחָדָשׁ נְאוּם לָאוּמָּה, וְהִזְכִּיר בּוֹ אֶת "הַהוּא שֶׁאָחַז לִפְנֵי כֵן בַּהֶגֶה, אַךְ נֶאֱלַץ לִפְרוֹשׁ מִסִּיבּוֹת הֶכְרֵחִיּוֹת, אַךְ מְסַפְּקוֹת."
כָּל כַּמָּה שֶׁנִּיסּוּ נִיקוֹלַאי וְאָנָה לְהָבִין אֶת הַמַּשְׁמָעוּת הַנִּסְתֶּרֶת שֶׁל הָאֲמִירָה הַזֹּאת, הִיא חָמְקָה מֵהֶם. הָעָם הֵבִין אוֹתָהּ בִּשְׁנֵי אוֹפָנִים וְשִׁילֵּם אֶת הַמְּחִיר מִיָּד: אֵלֶּה שֶׁהוֹרִידוּ אֶת הַפְקָעוֹת מֵאַדָּן הַחַלּוֹן נֶעֶצְרוּ, וְאֵלֶּה שֶׁהִשְׁאִירוּ – הוּזְהֲרוּ. נִיקוֹלַאי וְאָנָה נִשְׁכְּחוּ מִשּׁוּם מָה – כַּרְטִיס הָאַזְהָרָה הָאָדוֹם, עִם הַדִּימּוּי שֶׁל הָאָדָם הַיּוֹרֵק נֶגֶד כִּיוּוּן הָרוּחַ, לֹא הִגִּיעַ. אֲבָל זֶה לֹא שִׂימֵּחַ אֶת בְּנֵי הַזּוּג, אֶלָּא הֵעִיק עֲלֵיהֶם.
כָּךְ, בְּחוֹסֶר וַדָּאוּת וּמֶתַח, עָבְרוּ לָהֶם חוֹדֶשׁ וּמֶחֱצָה. הַשְּׁכֵנִים הִמְשִׁיכוּ לְהֵיעָצֵר וּלְקַבֵּל הַזְהָרוֹת. עַד מְהֵרָה יָצָא צַו הָאוֹסֵר עַל הִתְאַבְּדוּיוֹת. הַהִתְאַבְּדוּיוֹת פָּסְקוּ...
נִיקוֹלַאי לֹא שָׂם לֵב לְבוֹאָה שֶׁל אָנָה מֵאָחוֹר. יָדֶיהָ נָגְעוּ בִּכְתֵפָיו: "אַתָּה מְפַחֵד, קוֹלָיָה?"
נִיקוֹלַאי הִסְתּוֹבֵב:
"מִמָּה יֵשׁ לָנוּ לְפַחֵד? יֵשׁ לָנוּ זְכוּת. אֲנַחְנוּ הֲרֵי אֲנָשִׁים יְשָׁרִים."
"אֲנַחְנוּ אֲנָשִׁים יְשָׁרִים, קוֹלָיָה. שֶׁנַּתְחִיל?"
נִיקוֹלַאי הַנְהֲנָן. אָנָה כִּיבְּתָה אֶת הָאוֹר.
נִיקוֹלַאי נָטַל לְיָדוֹ סַכִּין, מִישֵּׁשׁ אֶת מוֹתֶן הַפְּקַעַת, וְתוֹךְ נִיסָּיוֹן לִשְׁלוֹט בְּרַעַד שֶׁאָחַז בְּיָדָיו הַמְּגוּיָּדוֹת נִיסָּה לְשַׁסֵּף אוֹתָהּ. הִתְבָּרֵר שֶׁהַגּוּף שֶׁלּוֹ קָשֶׁה יוֹתֵר מִתַּפּוּחַ אֲדָמָה. הַפְּקַעַת הִתְפַּצְּחָה חֲלוּשׁוֹת תַּחַת הַסַּכִּין. לְאַחַר שֶׁנִּיקוֹלַאי קָטַע אוֹתוֹ, תָּפְסָה אוֹתוֹ אָנָה וְהֶעֱבִירָה בִּזְהִירוּת בַּחוֹשֶׁךְ, כְּמוֹ שֶׁמַּעֲבִירִים תִּינוֹק, לַשּׁוּלְחָן. נִיקוֹלַאי שָׁלַף צִנְצֶנֶת זְכוּכִית שֶׁל שְׁמוֹנָה לִיטֶר, בַּעֲלַת צַוּוֹאר רָחָב. אָנָה הִדְלִיקָה אֵשׁ בְּכִירָיִים, מְלֵאָה דְּלִי בְּמַיִם וּשְׁמָהּ אוֹתָם עַל אֵשׁ. הֵם יָשְׁבוּ בַּחוֹשֶׁךְ, מוּאָרִים בְּאוֹרָהּ הֶחָלוּשׁ שֶׁל לַהֶבֶת הַגַּז, וּבָהוּ בּוֹ מוּנָּח שָׁם. גַּם לְנִיקוֹלַאי וְגַם לְאָנָה נִדְמֶה הָיָה שֶׁהוּא זָז. כַּאֲשֶׁר רָתְחוּ הַמַּיִם, צִינְּנָה אוֹתָם אָנָה בְּמִרְפֶּסֶת, מָזְגָה אוֹתָם לְצִנְצֶנֶת, הוֹסִיפָה מֶלַח, חוֹמֶץ, עֲלֵי דַּפְנָה וְצִיפּוֹרֶן. לְאַחַר מִכֵּן הִנִּיחָה אוֹתוֹ בִּזְהִירוּת בַּצִּנְצֶנֶת. הוּא צוֹפֵף אֶת הַמַּיִם הַמַּהְבִּילִים וְצָף מִצַּד לְצַד כְּאִילּוּ רָצָה לָצֵאת מֵהַצִּנְצֶנֶת. אֲבָל נִיקוֹלַאי לָחַץ מַטֶּה אֶת קוֹדְקוֹדוֹ בְּמִכְסָה מַתֶּכֶת, תָּפַס אֶת הַמַּכְשִׁיר לִסְגִירַת שִׁימּוּרִים וְהֵחֵל לְהַדֵּק בִּזְרִיזוּת וּבִמְיוּמָּנוּת אֶת הַמִּכְסֶה.
כְּשֶׁהַכּוֹל הָיָה מֵאֲחוֹרֵיהֶם, הֵרִימוּ בְּנֵי הַזּוּג אֶת הַצִּנְצֶנֶת וְהִנִּיחוּ אוֹתָהּ בִּזְהִירוּת עַל אֶדֶן הַחַלּוֹן – בְּאוֹתוֹ הַמָּקוֹם בְּדִיּוּק. אָנָה נִגְבָּה בִּזְהִירוּת אֶת הַצִּנְצֶנֶת הַחֲמִימָה בְּמַגֶּבֶת. נִיקוֹלַאי הִתְמַהְמֵהַּ קְצָת, וְהִדְלִיק אֶת הָאוֹר. הַצִּנְצֶנֶת נִיצְּבָה עַל אֶדֶן הַחַלּוֹן, צְדוּדִית הַזְּכוּכִית שֶׁלָּהּ נוֹצֶצֶת. וְאִילּוּ הוּא הַטַּלְטַל מִצַּד לְצַד בְּצוּרָה כִּמְעַט בִּלְתִּי מוּרְגֶּשֶׁת, מוּקָּף בַּעֲלֵי דַּפְנָה יְחִידִים .
"יָפֶה..." אָמְרָה אָנָה אַחֲרֵי שְׁתִיקָה מְמוּשֶּׁכֶת.
"כֵּן..." נֶאֱנַח נִיקוֹלַאי.
הוּא חִיבֵּק אֶת אִשְׁתּוֹ וְהִנִּיחַ אֶת יָדוֹ בִּזְהִירוּת עַל בִּטְנָהּ. אָנָה חִייְּכָה וְכִיסְּתָה אֶת יָדוֹ בְּיָדֶיהָ הַחִיוְּורוֹת.
לְמָחֳרָת בַּבּוֹקֶר קָמָה אָנָה כְּהֶרְגֵּלָהּ חֲצִי שָׁעָה לִפְנֵי בַּעֲלָהּ, הִיא נִיגְּשָׁה לַמִּטְבָּח, הִדְלִיקָה אֶת הַכִּירַיִים וּשְׂפָתָהּ אֶת הַקּוּמְקוּם. לְאַחַר מִכֵּן, הֵם הָיוּ אֲמוּרִים לְהַשְׁקוֹת אוֹתוֹ בְּרוּק שֶׁנֶּאֱסַף בְּמַהֲלַךְ הַיּוֹם. בְּעוֹדָהּ מִתְגָּרֶדֶת בְּיַשְׁנוּנִיּוֹת, נָטְלָה אָנָה אֶת כּוֹס הָרוֹק שֶׁעָמְדָה עַל הַכּוֹנָנִית בְּלִי לַחֲשׁוֹב, וְקָפְאָה בִּמְקוֹמָהּ: הַכּוֹס הָיְתָה רֵיקָה. אָנָה הֶעֱבִירָה אֶת מַבָּטָהּ לָאדֶן הַחַלּוֹן, רָאֲתָה אֶת הַצִּנְצֶנֶת עִם הַפְּקַעַת וְנֶאֶנְחָה בַּהֲקָלָה, נִזְכֶּרֶת בַּמִּבְצָע אֶמֶשׁ. הִיא נִיגְּשָׁה וְהִנִּיחָה אֶת יָדֶיהָ עַל הַצִּנְצֶנֶת. הִיא הִבִּיטָה מִבַּעַד לַחַלּוֹן. הָעִיר הִתְעוֹרְרָה, הָאוֹרוֹת נִדְלְקוּ בַּחַלּוֹנוֹת. אַךְ מַשֶּׁהוּ הִשְׁתַּנָּה בָּעִיר. הִשְׁתַּנָּה מְאוֹד. אָנָה שִׁפְשְׁפָה אֶת עֵינֶיהָ, וְסָקְרָה אֶת הַנּוֹף: בַּחַלּוֹנוֹת לֹא נִיצְּבוּ עוֹד הַסִּירִים הַכְּסוּפִים וְהַזְּהוּבִים הַמּוּכָּרִים מִיַּלְדוּת, אֶלָּא... צִנְצָנוֹת עִם פְּקָעוֹת וְרוּדּוֹת.
1979



https://www.shortstoryproject.com/he/story/%d7%94%d7%a4%d7%a7%d7%a2%d7%aa-%d7%94%d7%95%d7%95%d7%a8%d7%95%d7%93%d7%94/
#אַבְּסוּרְד#הוּמוֹרִיסְטִי#סוּרֵיאָלִיזְם#סְפֵּקוּלָטִיבִי#רוּסִיהַהֲסוֹבְיֵיטִית