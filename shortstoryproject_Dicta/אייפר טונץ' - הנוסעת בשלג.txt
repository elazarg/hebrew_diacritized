הַשַּׁחַר עָלָה זֶה מִכְּבָר. הֶהָרִים, שֶׁפִּסְגוֹתֵיהֶם הַמּוּשְׁלָגוֹת נִבְלְעוּ בַּעֲנָנִים, זָהֲרוּ מִתַּחַת לְכָחוֹל הַשָּׁמַיִם הַקַּר כְּמוֹ מְבַשְּׂרִים שֶׁהֲפוּגַת הַלַּיְלָה תִּסְתַּיֵּים בְּקָרוֹב וְשֶׁהַשֶּׁלֶג, אֲשֶׁר יָרַד יָמִים רַבִּים לְלֹא הֶרֶף, עוֹמֵד לְהִתְחַדֵּשׁ. אוֹר הַשֶּׁמֶשׁ הָיָה לֹא יוֹתֵר מֵאֲלוּמַּת קַרְנַיִים שְׁדוּפָה, וּבְדַרְכּוֹ לְחַמֵּם מְקוֹמוֹת אֲחֵרִים רִיצֵּד בְּבוֹהַק צוֹנֵן עַל מְסִילַּת הָרַכֶּבֶת שֶׁכְּמוֹ נִמְתְּחָה מֵאָז וּמִתָּמִיד אֶל הַנֶּצַח. רְסִיסָיו נִיתְּזוּ מִמֶּנָּה כְּגִצִּים אֶל הַטֶּבַע הַבְּתוּלִי שֶׁמִּסָּבִיב.
הָרַכָּבוֹת הַמְּעַטּוֹת שֶׁעָבְרוּ בְּלַיְלָה, אַחַת אוֹ שְׁתַּיִים לְכָל הַיּוֹתֵר, כָּבְשׁוּ אֶת הַשֶּׁלֶג שֶׁעַל הַפַּסִּים וְהָפְכוּ אוֹתוֹ לַקֶּרַח דָּחוּס. הָאוֹר שֶׁהוּחְזַר מֵהַמְּסִילָּה מִילֵּא אֶת חַלּוֹנוֹתָיו שֶׁל צְרִיף הַמְּגוּרִים הַקָּטָן, הַיָּשָׁן וְהַמְּבוּדָּד שֶׁל אֶשְׁבֹּר, אֲשֶׁר שָׁכַן בְּמֶרְחָק מָה מֵעֲיָירָה שְׁכוּחַת אֵל בֶּהָרִים. מַהֲלַךְ מֵאָה צְעָדִים מֵהַצְּרִיף הַמְּחוּפֶּה בְּגַג פַּח נִיצְּבָה בִּקְתַּת הַכִּוּוּן, בְּצֵל עָנָן כָּבֵד וְקוֹדֵר אֲשֶׁר כִּיסָּה זְמַן קָצָר לְאַחַר מִכֵּן אֶת כָּל הַשָּׁמַיִם.
אֲשַׁבֵּר הִשְׁלִיךְ בּוּל עֵץ כָּבֵד לְאָח הָאַפְלוּלִית, שֶׁהָעֲכִירָה עוֹד יוֹתֵר אֶת מַרְאֵה הַחֶדֶר הֶעָגוּם מִמֵּילָא, וְהֵגִיף הֵיטֵב אֶת דֶּלֶת הָאָח. עַל מְכַסָּה הָאָח הִנִּיחַ קוּמְקוּם נְחוֹשֶׁת מָלֵא מַיִם קָרִים כְּקֶרַח. הוּא יָדַע שֶׁהַגֶּחָלִים הָרוֹחֲשׁוֹת יָזִינוּ אֶת הַבְּעִירָה וִיחַמְּמוּ אֶת הַמַּיִם, וְכָךְ, עִם בּוֹא הָעֶרֶב, בְּשׁוּבוֹ אֶל הַבַּיִת כְּמִדֵּי יוֹם בְּיוֹמוֹ, מְדַשְׁדֵּשׁ בַּשֶּׁלֶג בִּנְתִיבָם הַמְּשׁוֹעָר שֶׁל עִקְבוֹתָיו הַמְּחוּקִים, יִשְׁטוֹף אֶת פָּנָיו וְיָדָיו בְּמַיִם חַמִּים, יִתְיַישֵּׁב וְיַשְׁעִין אֶת גַּבּוֹ עַל שָׁטִיחַ קִיר מְעוּטָּר בַּצִּיּוּר שֶׁל אֱיָיל שׁוֹתֶה מַיִם, יַנִּיחַ לְצִדּוֹ אֶת חֲפִיסַת הַסִּיגַרְיוֹת, אֶת הַגַּפְרוּרִים הַשְּׂרוּפִים וְאֶת הַדֶּבֶק, יַאֲזִין לְקוֹלוֹת הַזְּאֵבִים וְיִתְכּוֹנֵן לְיוֹם הַמָּחָר, שֶׁיִּהְיֶה זֵהֶה בְּכָל פְּרָטָיו לַיּוֹם שֶׁחָלַף.
קִיּוּמָם שֶׁל חַיִּים אֲחֵרִים מֵעֵבֶר לַמְּסִילָּה שֶׁלְּאוֹרֶךְ הַנְּהָרוֹת הַגּוֹעֲשִׁים וְהַמִּתְפַּתְּלִים, הַמְּגִיחִים בִּמְלוֹא עוּזָּם מִן הַגֵּאָיוֹת הַצָּרִים בְּעֵת הַפְשָׁרַת הַשְּׁלָגִים, לֹא עָלָה כְּלָל בְּדַעְתּוֹ; מִבְּחִינָתוֹ, מֵעֵבֶר לְהָרִים הַתְּלוּלִים שֶׁהִקִּיפוּ אֶת קַו הָאוֹפֶק לֹא הָיָה דָּבָר. חֲפָצָיו הָעֲלוּבִים וְרִגְשׁוֹתָיו הַדַּלִּים וְהַגַּסִּים הָיוּ תַּמְצִית הֲוָויָיתוֹ, וְכָל הָעוֹלָם כּוּלּוֹ לֹא הָיָה אֶלָּא מַעְגַּל חַיָּיו הַצַּר וַחֲסַר הַמָּנוֹחַ.
בְּטֶרֶם יַעֲטֶה אֶת גְּלִימַת עוֹר הַכֶּבֶשׂ וְאֶת כּוֹבָעוֹ וּכְפָפוֹתָיו, תָּלַשׁ דַּף מִלּוּחַ הַשָּׁנָה וְעַיֵּין בַּכָּתוּב בּוֹ: שְׁעוֹת הַתְּפִילָּה, דְּרָשַׁת הַנָּבִיא, שְׁמוֹת מוּמְלָצִים לַיְּלָדִים, הַמַּאֲכָלִים הַמַּתְאִימִים לְעוֹנָה וְתַקְצִיר שֶׁל אֶחָד מִקְּרָבוֹת מוּחַמַּד וּמַאֲמִינָיו בַּחֲצִי הָאִי עֲרָב. דָּבָר מִכָּל זֶה לֹא נִשְׁאַר חָקוּק בְּמוֹחוֹ. אֲבָל לֹא הָיָה זֶה דַּף רָגִיל שֶׁל לוּחַ שָׁנָה כִּי אִם מִסְמָךְ שֶׁהֵפִיחַ בּוֹ חַיִּים, מִסְמָךְ שֶׁהִזְכִּיר לוֹ אֶת חֲלוֹף הַזְּמַן וְהוֹרָה כַּמָּה יָמִים נוֹתְרוּ עַד הָאָבִיב. הָאָבִיב לֹא הָיָה חֲלוֹם. פִּיסַּת הַנְּיָיר שֶׁבְּיָדוֹ הָיְתָה הַהוֹכָחָה לְכָךְ שֶׁהָאָבִיב קַיָּים, גַּם אִם נוֹתְרוּ עוֹד יָמִים רַבִּים מִסְּפוֹר עַד בּוֹאוּ.
בְּשׁוֹכְבוֹ וּבְקוּמוֹ; בִּבְשֶׁלּוֹ מַרְק עֲדָשִׁים; בְּאוֹסְפּוֹ גַּפְרוּרִים שְׂרוּפִים שֶׁמֵּהֶם בָּנָה דֶּגֶם בַּיִת מוּקְטָן; בְּשִׁבְתּוֹ בְּבִקְתַּת הַכִּוּוּן וּבְהוֹדִיעוֹ בְּטֵלֵפוֹן עַל רַכָּבוֹת מֵאֲחֵרוֹת; בַּהֲנִיפוֹ דְּגָלִים יְרוּקִּים-אֲדוּמִּים כְּדֵי לְכַוֵּון אֶת הָרַכָּבוֹת הַמְּפֵירוֹת אֶת הַלּוֹבֶן הַטָּהוֹר וְהָאֵינְסוֹפִי; בְּהַחֲלִיפוֹ בִּרְכַּת שָׁלוֹם עִם נֶהָגֵי הַקַּטָּרִים, שֶׁמֵּהֶם בִּיקֵּשׁ עִיתּוֹנִים וְהִזְמִין מֶלַח, סוּכָּר וְגַפְרוּרִים; בְּהֵירָדְמוּ בַּלֵּילוֹת מוּל מָסָךְ הַטֵּלֵוִויזְיָה הַמּוּשְׁלָג תָּמִיד; בְּהִתְרַחֲצוּ בַּגִּיגִּית הַגְּדוֹלָה שֶׁהִצִּיב בְּמֶרְכַּז הַחֶדֶר; כְּשֶׁנָּטַל אֶת הַמַּרְאֶה וְאֶת סַכִּין הַגִּילּוּחַ וְהִתְגַּלֵּחַ בַּחוּץ, עֵת הִפְצִיעוּ פִּתְאוֹם קַרְנֵי שֶׁמֶשׁ נְדִירוֹת מֵבִין הָעֲנָנִים מַמְטִירֵי הַשֶּׁלֶג; כְּשֶׁחָלָט תֶּה וְשָׁתָה אוֹתוֹ; כְּשֶׁגִּידֵּל בַּגִּינָּה תַּפּוּחֵי אֲדָמָה וּכְרוֹב, הֶאֱכִיל אֶת הַתַּרְנְגוֹלוֹת וּפִינָּה אֶת הַשֶּׁלֶג; כְּשֶׁהָלַךְ לָעֲיָירָה בִּימֵי רִאשׁוֹן לִקְנוֹת לֶחֶם כַּפְרִי וּגְבִינָה; כְּשֶׁיָּמִים תְּמִימִים לֹא הֶחֱלִיף עִם אִישׁ יוֹתֵר מֵחָמֵשׁ מִילִּים – בְּכָל הַזְּמַנִּים הַלָּלוּ שָׁלַט בְּחַיָּיו חוֹרֶף מֵעִיק וּמְמוּשָּׁךְ עַד אֵין קֵץ. גַּם זֶה הָיָה כָּתוּב, לְלֹא מִילִּים, בַּדַּף שֶׁתָּלַשׁ מֵהַלּוּחַ. שָׁנִים שֶׁל חוֹרָפִים מְפָרְכִים הוֹתִירוּ עָלָיו אֶת חוֹתָמָן: חַיָּיו דָּמוֹ לְמַחֲלָה קָשָׁה, לְמָחוֹל שֵׁדִים עִם הַמָּוֶות.
לֹא הָיָה אִישׁ בְּקִרְבַת מָקוֹם, וְעַל כֵּן לֹא הָיָה שׁוּם טַעַם לִנְעוֹל אֶת הַדֶּלֶת וְאֶשְׁבֹּר מָשַׁךְ אוֹתָהּ קַלּוֹת בַּחֲזָרָה לִמְקוֹמָהּ וְיָצָא. הוּא חִייֵּךְ לְמַרְאֵה הָעֲקֵבוֹת הַטָּרִיִּים שֶׁהוֹתִירוּ הַזְּאֵבִים בַּלַּיְלָה סְבִיב בֵּיתוֹ. הַשֶּׁלֶג שֶׁהִתְחַדֵּשׁ עִם שַׁחַר פְּסַק לִקְרַאת הַבּוֹקֶר; הוּא לֹא הִסְפִּיק לִמְחוֹת אֶת עִקְבוֹת הַזְּאֵבִים, שֶׁשָּׂרְטוּ אֶת דֶּלֶת בֵּיתוֹ לְאַחַר שֶׁרֵיחַ הַתַּרְנְגוֹלוֹת אֲשֶׁר גִּידֵּל בַּחֶדֶר שֶׁשִּׁימֵּשׁ מַחְסָן הִטְרִיף אֶת דַּעְתָּם.
טוֹב שֶׁהָיוּ לוֹ הַזְּאֵבִים בְּחַיָּיו. הַקְּרָבוֹת שֶׁנִּיהֵל עִמָּם כְּשֶׁשִּׁיחֲרוּ לְטֶרֶף, עֵינֵיהֶם מְנַצְנְצוֹת בְּאַכְזָרִיּוּת וְשִׁינֵּיהֶם הַלְּבָנוֹת וְהַחֲזָקוֹת נוֹטְפוֹת דָּם, הָיוּ לְמִשְׂחָק מוּזָר וְעָקוֹב מִדָּם וּלְתַכְלִית חַיָּיו. הוּא מִישֵּׁשׁ אֶת הָרוֹבֶה שֶׁלּוֹ כְּשֶׁנִּזְכַּר בִּפְרָאוּת הַנִּשְׁקֶפֶת מֵעֵינֵיהֶם הַבּוֹרְקוֹת.
הַבְּדִידוּת הַקַּטְלָנִית כִּרְסְמָה בְּנַפְשׁוֹ כְּגִידּוּל מַמְאִיר, וְהַקֶּשֶׁר עִם הַזְּאֵבִים, שֶׁהִכְנִיס לְחַיָּיו מַרְכִּיב שֶׁל מִשְׂחָק, הָיָה נֶחָמָתוֹ הַגְּדוֹלָה בְּיוֹתֵר. פָּנָיו, שֶׁהָיוּ פַּעַם צְעִירִים וּבְהִירִים, לָבְשׁוּ גָּוֶון צְהַבְהַב כְּעֵין הַחֲלוּדָה. הַבְּדִידוּת הֲסָבָה לוֹ כְּאֵבֵי רֹאשׁ בִּלְתִּי נִסְבָּלִים. לָכֵן נָטַל אוֹפְּיוּם כְּכָל שֶׁהָיְתָה יָדוֹ מַשֶּׂגֶת, וְכָךְ הִצְלִיחַ לֵיהָנוֹת מִתְּחוּשַׁת הַסַּכָּנָה: כְּלוּלְיָין הַמַּהֲלָךְ עַל חֲבָל מָתוּחַ מֵעַל תְּהוֹם אִיפְשֵׁר לִזְאֵבִים לְהִתְקָרֵב אֶל בֵּיתוֹ, לְהַקִּיף אוֹתוֹ וּלְאַיֵּים עַל חַיָּיו, שֶׁלֹּא מָצָא בָּהֶם כָּל מַשְׁמָעוּת מֵאָז שֶׁהֵחֵל לְכַלּוֹת אוֹתָם בְּבִקְתַּת הַכִּוּוּן. הַזְּאֵבִים יָרְדוּ מֵהֶהָרִים בְּלֵילוֹת מוּטְרָפִים מֵרָעָב. יִלְלוֹתֵיהֶם הֵטִילוּ אֵימָה עַל הַתַּרְנְגוֹלוֹת, וְהֵן הֵרִימוּ קוֹל צְעָקָה, וְקִרְקוּרֵיהֶן רַק הִגְבִּירוּ אֶת שִׁיגְעוֹנָם שֶׁל הַזְּאֵבִים. אוֹ אָז הָיָה אֲשַׁבֵּר פּוֹתֵחַ אֶת חַלּוֹנוֹ וְיוֹרֶה בַּהֲנָאָה מְרוּבָּה לְתוֹךְ עֵינוֹ הַמַּבְרִיקָה שֶׁל זְאֵב שֶׁהִתְקָרֵב כִּמְעַט לִטְוָוח נְגִיעָה. בְּבוֹקְרָם שֶׁל לֵילוֹת כָּאֵלֶּה הָיָה מוֹצֵא בַּשֶּׁלֶג אֶת הָעֲקֵבוֹת הַמְּדַמְּמִים שֶׁל הַזְּאֵבִים. חוֹדָשִׁים רַבִּים בַּשָּׁנָה הֶעֱנִיק לוֹ הַטֶּבַע צֶבַע אֶחָד בִּלְבַד: לָבָן. הָיָה זֶה כְּמוֹ לִחְיוֹת בְּעִיוּוֹרוֹן מִתָּמִיד. הַזְּאֵבִים, בְּעִקְבוֹת הַדָּם שֶׁהוֹתִירוּ בַּשֶּׁלֶג וּבְיִלְלוֹתֵיהֶם שֶׁקָּרְעוּ אֶת הַדְּמָמָה, הִזְכִּירוּ לוֹ אֶת מַמָּשׁוּת חַיָּיו. אִלְמָלֵא הֵם הָיָה מְפַקְפֵּק בְּעֶצֶם קִיּוּמוֹ בְּלוֹבֶן הַדּוֹמֵם.
בְּעוֹדוֹ צוֹעֵד אֶל בִּקְתַּת הַכִּוּוּן וּמְהַרְהֵר בִּזְאֵבִים, הִבְחִין פִּתְאוֹם בְּכֶתֶם כָּחוֹל כֵּהֶה שֶׁכִּמְעַט נִבְלַע בַּשֶּׁלֶג. כָּחוֹל זֶה לֹא דָּמָה כְּלָל לְכָחוֹל הַשָּׁמַיִם בְּבִקְרֵי אָבִיב אוֹ בְּעַרְבֵי קַיִץ, לְאַחַר דְּעִיכַת אוֹר הַדִּמְדּוּמִים. הוּא הִזְכִּיר מְעַט אֶת הַכָּחוֹל הַנִּיצַּת בְּלֵב לַהֶבֶת הַגַּפְרוּר, בָּרֶגַע הָרִאשׁוֹן שֶׁל הַבְּעִירָה. אֲשַׁבֵּר לֹא הֶאֱמִין לְמַרְאֵה עֵינָיו. הַכֶּתֶם הַכָּחוֹל שֶׁנִּגְלֶה לְעֵינָיו מֵרָחוֹק, בֵּין הֶהָרִים הַנִּידָּחִים, הָיָה כְּמַתָּנָה שֶׁכְּמוֹתָהּ לֹא קִיבֵּל מִיָּמָיו. הַשֶּׁלֶג שֶׁיָּרַד לְאִטּוֹ חִישֵּׁב לְכַסּוֹת אֶת הַכֶּתֶם. אֲשַׁבֵּר פָּסַע לְעֶבְרוֹ, נָטַל אוֹתוֹ בִּזְרוֹעוֹתָיו וְאִימֵּץ אוֹתוֹ אֶל חֵיקוֹ בְּחִיבָּה וּבַעֲדִינוּת, כְּמוֹ הָיָה צִיפּוֹר פְּצוּעָה. בִּמְקוֹם לְהַמְשִׁיךְ לִצְעוֹד לְעֵבֶר בִּקְתַּת הַכִּוּוּן נָשָׂא אוֹתוֹ אֶל בֵּיתוֹ, וְהָאָרִיג הַכָּחוֹל שֶׁטָּפַח עַל בִּרְכָּיו עִם כָּל פְּסִיעָה מִילֵּא אוֹתוֹ חֶדְוָוה שֶׁלֹּא תְּתוֹאַר.
כַּעֲבוֹר זְמַן יָרַד הַלַּיְלָה. הַחֲשֵׁיכָה עָטְפָה הַכּוֹל כְּמַרְאָה הַמְּשַׁקֶּפֶת אֶת פְּנֵיהֶם הַנּוּגִים שֶׁל תּוֹשָׁבֵי הָעֲיָירוֹת וְהַכְּפָרִים הַקְּטַנִּים וְהַמְּרוּחָקִים שֶׁבֵּין הֶהָרִים. פִידָאן, שֶׁנִּישְּׂאָה בִּזְרוֹעוֹתָיו שֶׁל אֲשַׁבֵּר אֶל הַבַּיִת וְנִיצְּלָה מִקִּיפָּאוֹן בָּטוּחַ, שָׁקְעָה בְּשֵׁינָה עֲמוּקָּה וְנִינּוֹחָה מִתַּחַת לִשְׂמִיכוֹת הַצֶּמֶר שֶׁפָּרַשׁ עָלֶיהָ. הוּא הִמְשִׁיךְ לַעֲמוֹד לִמְרַאֲשׁוֹתֶיהָ, בְּהִתְעַלְּמוּת מוּחְלֶטֶת מֵהָרַכָּבוֹת שֶׁחָלְפוּ עַל הַמְּסִילָּה לְלֹא הֶרֶף. יִלְלוֹת הַזְּאֵבִים עָלוּ מִדֵּי פַּעַם מִן הָאֲפֵלָה, אוּלָם אֲשַׁבֵּר לֹא שָׁמַע אוֹתָן. הוּא חִיכָּה שֶׁהָאִישָּׁה, אֲשֶׁר פָּנִים יָפוֹת כְּפַנְיָה לֹא רָאָה מֵעוֹלָם, תִּתְעוֹרֵר.
פִידָאן הֵקִיצָה מִשְּׁנָתָהּ בְּפִתְאוֹמִיּוּת. פַּחַד מָוֶות חָלַף עַל פָּנֶיהָ. עֵינֶיהָ הִקִּיפוּ אֶת הַחֶדֶר בְּמַבָּט מָהִיר, מְבוֹעָת וּמְבוּלְבָּל. הִיא רָאֲתָה אֶת הָאַיָּיל הַשּׁוֹתֶה שֶׁעַל שָׁטִיחַ הַקִּיר, אֶת הָאֵדִים שֶׁעָלוּ מִמְּרַק הָעֲדָשִׁים שֶׁהִתְבַּשֵּׁל עַל הָאָח, אֶת הַטֵּלֵוִויזְיָה שֶׁהִשְׁמִיעָה מִלְמוּלִים עֲמוּמִים, אֶת בֵּית הַגַּפְרוּרִים שֶׁנִּיצָּב עַל הַטֵּלֵוִויזְיָה וְאֶת אֶשְׁבֹּר, שֶׁיָּשַׁב לְרַגְלֶיהָ וְחִייֵּךְ.
לֹא הָיָה שׁוּם דָּבָר מַפְחִיד בְּחִיּוּכוֹ, וְהוּא לֹא עוֹרֵר בָּהּ דַּחַף לִבְרוֹחַ. נַהֲפוֹךְ הוּא, הַחִיּוּךְ הָיָה תָּמִים, פָּגִיעַ וּמְבוּיָּשׁ. לֹא נִרְאֶה וְלוּ רֶמֶז לְכָךְ שֶׁחִיּוּךְ זֶה עָלוּל לְהוֹבִיל אוֹתָהּ מִגֵּיהִינּוֹם אֶחָד לְגֵיהִינּוֹם אַחֵר. רֶוַוח לָהּ, וְהִיא הִתְחִילָה לִבְכּוֹת.
אֲשַׁבֵּר לֹא יָדַע שֶׁהָאִישָּׁה הַצְּעִירָה רְדוּפַת פַּחַד זֶה חוֹדָשִׁים רַבִּים. הוּא חִיכָּה שֶׁהַבֶּכִי שֶׁחָנַק אֶת גְּרוֹנָהּ יְשַׁכֵּךְ, וְאָז לָחַשׁ לָהּ, "אַל תִּפְחֲדִי, גְּבֶרֶת. אֲנִי לֹא אֶפְגַּע בְּךָ". מִילּוֹתָיו הִרְגִּיעוּ אֶת פִידָאן וְהִיא הוֹשִׁיטָה אֶת יָד יָמִינָה וְנָגְעָה בְּאַיָּילִים שֶׁעַל שָׁטִיחַ הַקִּיר. בְּעוֹדָהּ בּוֹכָה נָדְדוּ מַחְשְׁבוֹתֶיהָ אֶל אֵירוּעֵי הַבּוֹקֶר שֶׁחָתַם אֶת הֶחוֹדָשִׁים הָאֲפֵלִים שֶׁעָבְרוּ עָלֶיהָ.
בַּעֲלוּתָהּ לָרַכֶּבֶת שֶׁהוֹבִילָה אוֹתָהּ אֶל הַבַּיִת הַמּוּזָר שֶׁבֵּין הֶהָרִים עֲדַיִין הָיְתָה אֲחוּזַּת פַּחַד. אֲבָל צְלִילֵי הָרַכֶּבֶת שֶׁהֵחֵלָּה בִּנְסִיעָה אִטִּית וְהִגְבִּירָה אֶת מְהִירוּתָהּ בְּהַדְרָגָה נִשְׁמְעוּ לָהּ כְּפַעֲמוֹנֵי הַגְּאוּלָּה. הִיא יָשְׁבָה לְצַד מִשְׁפָּחָה שֶׁמִּילְּאָה אֶת הַקָּרוֹן בְּסַלִּים, שַׂקִּיּוֹת וּצְרוֹרוֹת בַּד. בְּנֵי הַמִּשְׁפָּחָה נִרְאוּ מוּבָסִים מַשֶּׁהוּ, אַךְ בָּהּ בָּעֵת הָיְתָה נְסוּכָה עַל פְּנֵיהֶם אֲרֶשֶׁת שֶׁל שַׁלְוָוה פְּנִימִית. הִימָּצְאוּתָם בַּקָּרוֹן חִיזְּקָה אֶת בִּיטְחוֹנָהּ. הִיא תִּיסַּע הַרְחֵק, הַרְחֵק מִכָּאן. בַּעֲבָרָהּ הָאַחֵר הֶעָטוּי שֶׁלֶג שֶׁל הָאָרֶץ הַגְּדוֹלָה הַזֹּאת יְחַבֵּק אוֹתָהּ בַּיִת אוֹהֵב שֶׁיִּהְיֶה לָהּ לַמִּפְלָט, וְהַפַּחַד שֶׁלֹּא הִרְפָּה מִמֶּנָּה זֶה חוֹדָשִׁים רַבִּים יַפְשִׁיר וְיֵיעָלֵם כְּפִיסַּת קֶרַח שֶׁנָּפְלָה לְתוֹךְ אָח מְבוֹעֶרֶת.
עַל אַף גִּילָּה הַצָּעִיר הָיְתָה קוּפָּה שֶׁל שְׁרָצִים תְּלוּיָה לָהּ מֵאֲחוֹרֶיהָ. הִיא מִיהֲרָה אֶל עָבַר חַיֵּי זוֹהַר וּתְהִילָּה וְנִקְלְעָה לַדֶּרֶךְ לְלֹא מוֹצָא שֶׁבִּקְצֵה אָרַב לָהּ פַּחַד מָוֶות. נִים לֹא נִים יָשְׁבָה בָּרַכֶּבֶת הַלַּיְלָה וְהִרְהֲרָה בְּחַיֶּיהָ. לִפְעָמִים הֵקִיצָה בְּבֶהָלָה, לִפְרָקִים דִּמְיְינָה כִּי נִיצְּלָה וְהִגִּיעָה לְחוֹף מִבְטָחִים. אַף שֶׁלֹּא שָׁקְעָה בְּשֵׁינָה עֲמוּקָּה, לֹא הִבְחִינָה כִּי הַמִּשְׁפָּחָה הָעֲנֵיפָה שֶׁמִּילְּאָה אֶת הַקָּרוֹן יָרְדָה מֵהָרַכֶּבֶת. לָכֵן נֶחְרְדָה לְגַלּוֹת בַּבּוֹקֶר כִּי נוֹתְרָה לְבַדָּהּ בַּקָּרוֹן, שֶׁהָאֲוִויר בּוֹ נַעֲשֶׂה דָּחוּס לִבְלִי נְשׂוּא. בְּאֵין מָגֵן וּמוֹשִׁיעַ תָּקַף אוֹתָהּ שׁוּב פַּחַד מָוֶות.
בְּנִיגּוּד לַלּוֹבֶן הָאֵינְסוֹפִי וְהַחוֹלְמָנִי שֶׁבְּתוֹכוֹ הִתְקַדְּמָה הָרַכֶּבֶת, רוֹדְפֶיהָ שֶׁל פִידָאן הָיוּ אֲפֵלִים וַאֲמִיתִּיִּים. הֵם הִתְנַהֲלוּ בְּמַחְשַׁכִּים, וְהָיוּ נְחוּשִׁים בְּדַעְתָּם כִּי עָלֶיהָ לְשַׁלֵּם מְחִיר כָּבֵד עַל שְׁאִיפוֹתֶיהָ הַיּוּמְרָנִיּוֹת. פִידָאן הֵחֵלָּה לְשׁוֹטֵט בְּרַכֶּבֶת, בְּתִקְוָוה לִמְצוֹא מַחֲסֶה בְּחֵיקָהּ שֶׁל מִשְׁפָּחָה אַחֶרֶת. אֲבָל מִלְּבַד עֶרֶב רַב שֶׁל גְּבָרִים שֶׁעֵינֵיהֶם בְּרָקוֹ בְּתַאֲוָוה וְאֶצְבְּעוֹתֵיהֶם הַקְּצָרוֹת וְהֶעָבוֹת סִלְסְלוּ בְּשִׂפְמֵיהֶם הַשַּׁמְנוּנִיִּים, לֹא הָיָה בָּרַכֶּבֶת אִישׁ.
הָמוֹן אָדָם גָּדַשׁ אֶת הַקְּרוֹנוֹת. פִידָאן נִתְקְפָה חֲרָדָה מִשֶּׁהֵבִינָה שֶׁלֹּא תִּמְצָא אֶת הַבִּיטָּחוֹן הַמְּיוּחָל בָּרַכֶּבֶת הַזֹּאת, אֲשֶׁר פִּילְּסָה אֶת דַּרְכָּהּ בְּאוֹמֶץ אֶל חַבְלֵי אֶרֶץ שְׁכוּחֵי אֵל. לַמְרוֹת חָזוּתָם הַמַּפְחִידָה שֶׁל הַנּוֹסְעִים וּמַבְּטֵיהֶם שְׁטוּפֵי הַתַּאֲוָוה, בְּכָל זֹאת הֶאֱמִינָה שֶׁעֶצֶם נוֹכְחוּתָם תָּגֵן עָלֶיהָ וְעַל כֵּן הֶחֱלִיטָה לָשֶׁבֶת בְּאֶחָד מֵהַקְּרוֹנוֹת הַצְּפוּפִים בְּיוֹתֵר.
וְאָז קָרָה מָה שֶׁקָּרָה.
אֶת הָאִישׁ שֶׁבָּרָק אֶקְדָּחוֹ לָכַד אֶת עֵינָהּ לֹא הִכִּירָה וְלֹא רָאֲתָה מִיָּמֶיהָ, אַךְ מִיָּד הֵבִינָה כִּי הוּא שָׁלִיחַ שֶׁל רוֹדְפֶיהָ וְכִי הוּטַּל עָלָיו לִתְפּוֹס אוֹתָהּ. בְּתוֹךְ זְמַן קָצָר הוּא הֵחֵל לְהִתְקַדֵּם לְעֶבְרָהּ; הוּא בָּלַט לָעַיִן כָּל בִּמְעִיל הִבְהִיר שֶׁעַל כְּתֵפָיו וּבְגַבּוֹתָיו הַשְּׁחוֹרוֹת, שֶׁנִּרְאוּ כְּקַו עָבֶה שֶׁשּׂוּרְטַט בְּיָד גַּסָּה עַל מִצְחוֹ הַצַּר וְהַבּוֹלֵט. לֹא הָיָה לָהּ שׁוּם סָפֵק שֶׁהוּא אֶחָד מֵרוֹדְפֶיהָ. עֲמִידָתוֹ, הִתְנַהֲלוּתוֹ, הֲלִיכָתוֹ הַקְּפִיצִית וְהַזְּחוּחָה, וּמֵעַל לְכָל עֵינָיו, שֶׁהָיוּ נְטוּלוֹת הַבָּעָה לִכְאוֹרָה, אַךְ כְּכָל שֶׁהִתְקָרֵב נִיכָּר בָּהֶן הִזִּיק הָרַצְחָנִי – כָּל אֵלֶּה הֵעִידוּ עַל כָּךְ שֶׁהִימָּצְאוּתוֹ בְּרַכֶּבֶת מְכֻוֶּונֶת לְמַטָּרָה אַחַת וִיחִידָה.
בָּרֶגַע שֶׁלָּחַץ עַל הַהֶדֶק פָּתְחָה פִידָאן אֶת דֶּלֶת הַקָּרוֹן וְהִשְׁלִיכָה אֶת עַצְמָהּ הַחוּצָה. בְּעוֹדָהּ מִתְגַּלְגֶּלֶת בַּשֶּׁלֶג הָרַךְ שָׁמְעָה יְרִיָּיה נוֹסֶפֶת, הֵדֶיהָ הִתְעַרְבְּבוּ בְּשִׁקְשׁוּק גַּלְגַּלֵּי הָרַכֶּבֶת, וְהִיא עַצְמָהּ אֶת עֵינֶיהָ בְּשַׁלְוָוה. כְּבָר לֹא הָיָה אִכְפַּת לָהּ לָמוּת. הָעִיקָּר שֶׁלֹּא נָפְלָה בִּידֵיהֶם. אִילּוּ מֵתָה בְּאוֹתוֹ רֶגַע, הָיָה אֶפְשָׁר לְתָאֵר אֶת מוֹתָהּ כַּהֲלִיכָה חֲרִישִׁית וְנִינּוֹחָה אֶל הַמָּוֶות.
עַתָּה, בַּחֶדֶר הַמּוּזָר שֶׁבּוֹ הִרְגִּישָׁה כֵּיצַד גּוּפָהּ הַמְּאוּבָּן מִתְרַכֵּךְ עַד רִפְיוֹן מוּחְלָט, בָּכְתָה בַּהֲקָלָה גְּדוֹלָה, כְּמוֹ אֵינָהּ מַאֲמִינָה שֶׁשָּׁבָה מֵחוֹפֵי הַמָּוֶות. הִיא לֹא הִצְלִיחָה לַעֲצוֹר אֶת דִּמְעוֹתֶיהָ גַּם כְּשֶׁלָּגְמָה מִקַּעֲרַת הַמָּרָק שֶׁהוֹשִׁיט לָהּ אֶשְׁבֹּר.
"תּוֹדָה רַבָּה," אָמְרָה. "הַצָּלַת אֶת חַיֵּי."
אֲשַׁבֵּר לֹא עָנָה. הוּא הִבִּיט בָּהּ בְּחִיּוּךְ רַךְ וְנָבוֹךְ, מְנוּגָּד בְּתַכְלִית הַנִּיגּוּד לְנוֹפֵי הַפֶּרֶא שֶׁסָּבְבוּ אֶת בֵּיתוֹ הַבָּנוּי לְבָנִים, עֵץ וּבוּץ. הַצָּלַת חַיִּים הָיְתָה מַעֲשֶׂה שֶׁל יוֹם יוֹם בְּעוֹלָמוֹ. בְּכָל מִשְׂחָק עִם הַזְּאֵבִים הִצִּיל אֶת חַיָּיו שֶׁלּוֹ מֵחָדָשׁ. מִשּׁוּם כָּךְ לֹא הָיָה מָקוֹם לְתוֹדָה. פִידָאן גָּמְעָה אֶת הַמָּרָק, מָחֲתָה אֶת דִּמְעוֹתֶיהָ וְהִתְבּוֹנְנָה בָּאִישׁ הַצָּהוֹב שֶׁהִצִּיל אֶת חַיֶּיהָ וּבְשִׁינָּיו הַלְּבָנוֹת, שֶׁהִשְׁרוּ תָּמִיד קוֹרַת רוּחַ עַל בְּנֵי שִׂיחוֹ. הִיא הֶאֱמִינָה בֶּאֱמֶת וּבְתָמִים שֶׁהִגִּיעָה לְמִקְלָט בָּטוּחַ. אֲשַׁבֵּר חָלָט תֶּה, יָשַׁב עַל הַכִּסֵּא בָּרַגְלַיִים מְשׂוּכָּלוֹת וְהִבִּיט בְּפָנֶיהָ כְּשׁוֹאֵל לְמַעֲשֶׂיהָ לְיַד מְסִילַּת הָרַכֶּבֶת. הָעֲיָירָה הָיְתָה מְרוּחֶקֶת לְמַדַּי מֵהַמְּסִילָּה, וְגַם אִילּוּ הָיְתָה קְרוֹבָה יוֹתֵר לֹא הָיָה בְּכָךְ דָּבָר, שֶׁכֵּן הָרַכָּבוֹת לֹא עָצְרוּ כְּלָל בַּיִּישּׁוּב הַשּׁוֹמֵם וְהַנִּידָּח שֶׁבֵּין הֶהָרִים. כֵּיצַד מָצְאָה הָאִישָּׁה בַּמְּעִיל הַכָּחוֹל אֶת דַּרְכָּהּ אֶל בֵּיתוֹ הֶעָגוּם?
פִידָאן הִרְגִּישָׁה שֶׁעָלֶיהָ לוֹמַר מַשֶּׁהוּ, וּבְדָתָהּ מִלִּבָּהּ סִיפּוּר קָצָר. הִיא אָמְרָה שֶׁהִיא עוֹרֶכֶת דִּין, שֶׁאָחִיו שֶׁל אָדָם שֶׁנִּידּוֹן לְמַאֲסָר בִּגְלָלָהּ רָדְפוּ אוֹתָהּ, וְשֶׁהִשְׁלִיכָה אֶת עַצְמָהּ מֵהָרַכֶּבֶת בְּדִיּוּק כְּשֶׁעָמְדוּ לַהֲרוֹג אוֹתָהּ.
אֲשַׁבֵּר הֶאֱמִין לָהּ מִיָּד. כְּכָל שֶׁהֵבִין מֵהַקּוֹלוֹת שֶׁעָלוּ מֵהַטֵּלֵוִויזְיָה שֶׁלּוֹ, הַמּוּשְׁלֶגֶת תָּמִיד, בַּחוּץ שֶׁכֵּן עוֹלָם גָּדוֹל, הוֹמֶה וּמוּרְכָּב. בְּדוֹמֶה לְמִלְחַמְתּוֹ בִּזְאֵבִים, גַּם בָּעוֹלָם שֶׁבַּחוּץ הִתְנַהֲלָה מִלְחָמָה חַסְרַת רַחֲמִים. הֵעִידוּ עַל כָּךְ גַּם עִקְבוֹת הַפַּחַד עַל פָּנֶיהָ הַיָּפִים וְהָעֲדִינִים שֶׁל פִידָאן. הוּא שָׁאַל אֵינְסְפוֹר שְׁאֵלוֹת עַל הָעוֹלָם שֶׁמֵּעֵבֶר לְהָרִים, כְּמִי שֶׁמְּנַסֶּה לְהָבִין פְּרָאוּת מִסּוּג שֶׁאֵינוֹ מַכִּיר. פִידָאן עָנְתָה בְּקוֹל רַךְ שֶׁלִּיטֵּף אֶת נִשְׁמָתוֹ. הִיא סִיפְּרָה מַעֲשִׂיּוֹת עַל הָעִיר הַגְּדוֹלָה, שֶׁנּוֹעֲדוּ לְאַשֵּׁשׁ אֶת סִיפּוּרָהּ הָאָפֵל. בְּמַהֲלַךְ הַלַּיְלָה אָזְלוּ הַסִּיגַרְיוֹת הַמְּשׁוּבָּחוֹת שֶׁהָיוּ לָהּ בְּתִיקָהּ, וְהִיא הִתְרַגְּלָה חִישׁ מַהֵר לְסִיגַרְיוֹת הַגְּרוּעוֹת שֶׁל אֶשְׁבֹּר.
בִּשְׁעַת לַיְלָה מְאוּחֶרֶת שָׁמְעָה אֶת קוֹלוֹת הַזְּאֵבִים. הַמְּכוּרִים לְמִשְׂחַק הַמָּוֶות הִתְקָרְבוּ אֶל הַבַּיִת בְּזֶה אַחַר זֶה וְהִקִּיפוֹ אוֹתוֹ, וְהַתַּרְנְגוֹלוֹת קִרְקְרוּ בְּאֵימָה. אֲשַׁבֵּר שָׁמַר עַל קוֹר רוּחוֹ נוֹכֵחַ הַיְּלָלוֹת. הוּא אָמַר לְפִידָאן שֶׁאֵין לָהּ סִיבָּה לַחֲשׁוֹשׁ, וְנִמְנַע בְּמַפְגִּיעַ מִפְּתִיחָה בְּמִשְׂחָק שֶׁהַזְּאֵבִים צִיפּוּ לוֹ בְּכִילְיוֹן עֵינַיִים. לְאַחַר מִכֵּן הִשְׁאִיר אֶת פִידָאן בַּחֶדֶר הַחַמִּים שֶׁבּוֹ הִתְפַּצְּחוּ הָעֵצִים בָּאָח וּפָרַשׁ אֶת יְצוּעוֹ בַּחֲדַר הַתַּרְנְגוֹלוֹת.
בַּלַּיְלָה הַהוּא הֶאֱמִין אֶשָּׁבֵר כִּי זָכָה בְּמַתָּנָה מִשָּׁמַיִם, וְיָשֵׁן בְּשַׁלְוָוה גְּמוּרָה. אֲשֶׁר לַפִּידָאן, הִיא חִישְּׁבָה אֶת צְעָדֶיהָ כָּל הַלַּיְלָה. נֶגֶד רוֹדְפֶיהָ הִגִּישָׁה תְּלוּנָה עוֹד קוֹדֶם לָכֵן. אוּלַי תּוּכַל לִחְיוֹת בַּבַּיִת הַמּוּזָר עַד שֶׁיִּיתָּפְסוּ וְיַאֲמִינוּ שֶׁאֵינָהּ בֵּין הַחַיִּים. עִקְבוֹתֶיהָ יִימָּחוּ בֵּינְתַיִים, וּלְאַחַר מִכֵּן תּוּכַל לַחֲזוֹר לָעִיר מְגוּרֶיהָ וְלִשְׁקוֹל אֶת הֶמְשֵׁךְ דַּרְכָּהּ. הִיא שִׁכְבָה, עֵינֶיהָ הַפְּקוּחוֹת נְעוּצוֹת בָּאֲפֵלָה וְיָדָהּ מְלַטֶּפֶת אֶת שָׁטִיחַ הַקִּיר. כְּשֶׁנִּזְכְּרָה בַּיָּמִים שֶׁבָּהֶם נֶאֶלְצָה לְהַעְתִּיק אֶת מְגוּרֶיהָ מִמָּקוֹם לְמָקוֹם וְהַמָּוֶות נָשַׁף בְּעוֹרְפָּהּ, הִצְטַמְרְרָה וְקָפְאָה. הַקּוֹלוֹת הַמַּבְעִיתִים שֶׁהִשְׁמִיעוּ הַזְּאֵבִים דָּמוֹ בְּעֵינֶיהָ לְזֶמֶר תָּמִים, בְּהַשְׁוָואָה לְאֵימָה שֶׁלִּיוְּותָה אֶת חַיֶּיהָ בָּעִיר.
כְּשֶׁהִתְעוֹרְרָה בַּבּוֹקֶר רָאֲתָה שֶׁאֶשְׁבֹּר מַסִּיק אֶת הָאָח. הָאִישׁ הַצָּהוֹב קָם זְמַן רַב קוֹדֶם לָכֵן, חָלַט תֶּה וְחִיכָּה שֶׁהָאוֹרַחַת שֶׁלּוֹ תִּתְעוֹרֵר, מִתְנַהֵל בִּתְנוּעוֹת מְדוּדוֹת וַחֲרִישִׁיּוֹת. הֵם אָכְלוּ לֶחֶם כַּפְרִי וּגְבִינָה. לְאַחַר מִכֵּן הֶרְאָה אֲשַׁבֵּר לְפִידָאן מִבַּעַד לַחַלּוֹן אֶת בִּקְתַּת הַכִּוּוּן. הוּא יִהְיֶה שָׁם. אֵין לָהּ סִיבָּה לַחֲשׁוֹשׁ. אִם הִיא זְקוּקָה לְדַבֵּר מָה, כְּדַאי שֶׁתַּגִּיד לוֹ וְהוּא יַזְמִין זֹאת מִנְהֲגֵי הַקַּטָּרִים.
בְּאוֹתוֹ יוֹם נֶהֶנְתָה פִידָאן מִכָּל רֶגַע. לָרִאשׁוֹנָה זֶה זְמַן רַב טַעְמָהּ אֶת טַעַם הַשַּׁלְוָוה. כָּל הַיּוֹם נִמְנְמָה עַל הַסַּפָּה, וּכְשֶׁהִתְעוֹרְרָה מִדֵּי פַּעַם הִתְקַשְּׁתָה לְהַאֲמִין שֶׁהִיא בַּחַיִּים.
בַּיָּמִים שֶׁלְּאַחַר מִכֵּן יָרַד שֶׁלֶג לְסֵירוּגִין. הַהֲפוּגוֹת הָיוּ קְצָרוֹת לְמַדַּי. לְעִתִּים יָרַד שֶׁלֶג כָּבֵד, וּכְשֶׁאֶשְׁבֹּר הֵגִיחַ מִבִּקְתַּת הַכִּוּוּן הַזְּעִירָה לְנוֹפֵף בַּדְּגָלִים לָרַכָּבוֹת הַחוֹלְפוֹת, לֹא הִסְפִּיק לַעֲבוֹר שְׁנֵי צְעָדִים וּכְבָר נֶהֱפַךְ לְאִישׁ שֶׁלֶג. בִּזְמַנִּים אֲחֵרִים הִתְעַרְבֵּב הַשֶּׁלֶג הַקַּל בְּקַרְנֵי הַשֶּׁמֶשׁ וְדָמָה לְאַבְקַת זָהָב שֶׁנִּבְזְקָה עַל הֶהָרִים. פִידָאן לֹא יָצְאָה מֵהַבַּיִת כְּלָל. הִיא הִמְשִׁיכָה לְהָזִין אֶת הָאָח שֶׁהִסִּיק אֶשְׁבֹּר בְּכָל בּוֹקֶר, לַחֲשׁוֹב עַל עַצְמָהּ וְעַל עֲתִידָה, וּלְהַבִּיט בַּשָּׁטִיחַ הַקִּיר. לְעִתִּים הִשְׁתַּעְמְמָה מִיְּשִׁיבָה בְּאֶפֶס מַעֲשֶׂה, אַךְ שִׁכְנְעָה אֶת עַצְמָהּ שֶׁהַשְּׁהוּת בְּמִסְתּוֹר הִיא תְּנַאי הֶכְרֵחִי לִשְׁמִירָה עַל חַיֶּיהָ. תּוֹךְ כְּדֵי שִׁכְנוּעַ עַצְמִי הַדְּלֵיקָה גַּפְרוּרִים וְנִשְׁפֶּה עֲלֵיהֶם, וְכָךְ הֵכִינָה חוֹמֶר גֶּלֶם לְבֵית הַגַּפְרוּרִים שֶׁל אֲשַׁבֵּר.
הַשִּׂיחוֹת הָאֲרוּכּוֹת שֶׁנִּיהֲלוּ כָּל עֶרֶב סִילְּקוּ בְּהַדְרָגָה אֶת הַגָּוֶון הַצָּהוֹב מִפָּנָיו שֶׁל אֲשַׁבֵּר. הוּא הִתְמַלֵּא שִׂמְחָה מְשׁוּנֶּה, וּמֵהַזְּאֵבִים שָׁכַח לְגַמְרֵי. בֵּינוֹ לְבֵין הַחַיִּים הָלַךְ וְהִתְרַקֵּם קֶשֶׁר מוּזָר וְשׁוֹנֶה. הוּא כְּבָר לֹא נִזְקָק לִזְאֵבִים כְּטַעַם לְקִיּוּמוֹ. אִישָּׁה מְדַבֶּרֶת, צוֹחֶקֶת וְאוֹכֶלֶת מִילְּאָה מִדֵּי עֶרֶב אֶת בֵּיתוֹ, אֶת חַיָּיו וְאֶת רֹאשׁוֹ. פִּתְאוֹם הֵחֵל לְיַיחֵס חֲשִׁיבוּת לְמַשְׂכּוֹרֶת שֶׁלּוֹ. הוּא הִירְבָּה לִפְנוֹת אֶל נֶהָגֵי הַקַּטָּרִים בְּרַכָּבוֹת שֶׁהֵאֵטּוּ כְּשֶׁחָלְפוּ עַל פְּנֵי בִּקְתַּת הַכִּוּוּן וּלְהַזְמִין מֵהֶם עִיתּוֹנִים, סְפָרִים, פֵּירוֹת, תֶּה וְסִיגַרְיוֹת אֵיכוּתִיּוֹת. הוּא הִשְׁתַּנָּה. אִם בֶּעָבָר גָּרַר אֶת רַגְלָיו בְּשׁוּבוֹ לְבֵיתוֹ כְּמִי שֶׁשָּׁב אֶל בְּדִידוּת מַצְמִיתָה, כָּעֵת דִּילֵּג לְעֶבְרוֹ בְּצַעַד קַל כְּאָדָם תָּאֵב חַיִּים. בְּעוֹדוֹ יוֹשֵׁב בְּבִקְתַּת הַכִּוּוּן וּמַמְתִּין לְרַכָּבוֹת הַזְּקוּקוֹת לַהֲסָטַת הַמְּסִילָּה, הִתְבּוֹנֵן מִבַּעַד לַחַלּוֹן עַל בֵּיתוֹ, וּבְכָל פַּעַם שֶׁחָשַׁב עַל כָּךְ שֶׁאִישָּׁה יוֹשֶׁבֶת בּוֹ עֲלֵה לִבּוֹ עַל גְּדוֹתָיו.
הוּא חָשַׁב עַל שְׂעָרָהּ שֶׁל פִּידָאן הַזּוֹהַר כְּקַרְנֵי הַשֶּׁמֶשׁ, עַל הַגּוּמָה שֶׁהוֹפִיעָה בְּלֶחֱיָהּ הָאַחַת בְּעֵת שֶׁצָּחֲקָה, עַל יָדֶיהָ הַלְּבָנוֹת כְּשֶׁלֶג; הוּא חָשׁ מֵעֵין רֵיקָנוּת בְּחָזֵהוּ, רֵיקָנוּת שֶׁתִּתְמַלֵּא רַק אִם יְאַמֵּץ אֶת שְׂעָרָהּ הָרֵיחָנִי אֶל לִבּוֹ. מֵחַד נִשְׁטַף שִׂמְחָה שׁוֹפַעַת שֶׁלֹּא נֶעֶלְמָה מֵעֵינֵיהֶם שֶׁל נֶהָגֵי הַקַּטָּרִים, וּמֵאִידָךְ נִלְוְותָה לְשִׂמְחָה זוֹ מְדַקֶּרֶת כְּאֵב תְּמִידִית בְּשֶׁל חוֹסֶר הַיְּכוֹלֶת לְחַבֵּק אֶת רֹאשָׁהּ הַזָּהוֹב וְהַחַם שֶׁל פִידָאן.
הָעוּבְדָּה שֶׁאִישׁ לֹא יָדַע שֶׁאִישָּׁה חַיָּה בְּבֵיתוֹ עוֹרְרָה בּוֹ לִפְעָמִים עֲלִיצוּת בִּלְתִּי מוּסְבֶּרֶת. הִיא רִיגְּשָׁה אוֹתוֹ כְּמוֹ הָיְתָה סוֹד כַּבִּיר שֶׁהָעוֹלָם כּוּלּוֹ מִשְׁתּוֹקֵק לְגַלּוֹתוֹ. הוּא כִּמְעַט כָּרַע תַּחַת מַשָּׂאָהּ שֶׁל הַשְּׁתִיקָה, כִּמְעַט נָמוֹג מֵרוֹב לְהִיטוּת לִצְעוֹק אֶת דְּבַר קִיּוּמָהּ שֶׁל הָאִישָּׁה אֶל עֵבֶר הֶהָרִים אוֹ לְסַפֵּר לְמִישֶׁהוּ עַל הַתּוֹפָעָה יוֹצֵאת הַדּוֹפֶן שֶׁבַּבַּיִת שֶׁלּוֹ. לִפְעָמִים הַטִּיל הוּא עַצְמוֹ סָפֵק בַּאֲמִיתּוּתָם שֶׁל הַדְּבָרִים, בְּקִיּוּמוֹ שֶׁל קוֹל הָאִישָּׁה הָעַלִּיז שֶׁמִּילֵּא אֶת לֵילוֹתָיו, בְּקִיּוּמָן שֶׁל אֶצְבְּעוֹתֶיהָ הַלְּבָנוֹת וְהַדַּקּוֹת, שֶׁמַּגָּעָן הַמִּקְרִי בְּעוֹרוֹ צָרַב אוֹתוֹ כִּכְוִויָּיה. הוּא חֲשָׁד שֶׁכָּל אֵלֶּה הֵם פְּרִי דִּמְיוֹנוֹ, תַּעֲלוּל שֶׁל מוֹחוֹ שֶׁנָּמַק אַט אַט אֶל מוּל הַלּוֹבֶן הַמְּעוּוָּר. לֹא אַחַת מָצָא עַצְמוֹ פּוֹרֵץ מִתּוֹךְ בִּקְתַּת הַכִּוּוּן וְרָץ אֶל בֵּיתוֹ, רַק כְּדֵי לְוַודֵּא שֶׁאֵינוֹ הוֹזֶה. בְּהַגִּיעוֹ אֶל הַצְּרִיף, מִתְנַשֵּׁם וּמִתְנַשֵּׁף, נִיצְּבָה מוּלוֹ פִידָאן בָּעֵינַיִים שׁוֹאֲלוֹת. אוֹ אָז נִנְעַץ בְּפֶתַח הַבַּיִת כְּסַהֲרוּרִי מְבוּלְבָּל שֶׁהַקַּיִץ זֶה עַתָּה מִשֵּׁינָה עֲמוּקָּה, וְלֹא אָמַר דָּבָר.
מַצַּב רוּחוֹ הִשְׁתַּנָּה תָּדִיר, לִפְעָמִים כַּמָּה פְּעָמִים בְּיוֹם. הוּא לֹא חִיכָּה עוֹד לָאָבִיב, אַף שֶׁהָאָבִיב הָיָה קָרוֹב. לְדִידוֹ הָאָבִיב כְּבָר פָּקַד אֶת בֵּיתוֹ בַּשָּׁנָה הַזּוֹ, גַּם אִם בְּצוּרָה בִּלְתִּי צְפוּיָה. אֲבָל הוּא לֹא יָדַע כֵּיצַד לְרַצּוֹת אֶת הָאָבִיב הַבִּלְתִּי-צָפוּי הַזֶּה. הוּא הִתְבַּיֵּישׁ לִשְׁאוֹל אֶת פִידָאן לַחֲפֵצָה; בְּכָל עֶרֶב עֵקֶב אַחַר תְּנוּעוֹתֶיהָ, בְּתִקְוָוה לְגַלּוֹת מֵהֶם הַדְּבָרִים שֶׁנַּפְשָׁהּ יוֹצֵאת אֲלֵיהֶם.
נַפְשׁוֹ שֶׁלּוֹ, שֶׁהָיְתָה תָּמִיד שְׁתוּקָה וּכְלוּאָה בְּתוֹךְ עַצְמָהּ, נִפְתְּחָה פִּתְאוֹם. הוּא דִּיבֵּר לְלֹא הַפְסָקָה. בְּהִתְלַהֲבוּתוֹ קָפַץ מִנּוֹשֵׂא לְנוֹשֵׂא וְהִתְקַשָּׁה לִשְׁמוֹר עַל חוּט שִׂיחָה עִקְבִי. הוּא סִיפֵּר לְפִידָאן עַל בַּת אֲחוֹתוֹ הַמִּתְגּוֹרֶרֶת בַּעֲיָירָה חַמָּה וּרְחוֹקָה, שֶׁאֵינָהּ מְסוּגֶּלֶת לְבַטֵּא אֶת הָאוֹת ר'. מִשָּׁם קָפַץ לַקּוֹלוֹת הַפִּצְפּוּץ שֶׁמַּשְׁמִיעַ הַשֶּׁלֶג בְּעֵת הַפְשָׁרָתוֹ, לְאוֹפְיָים שֶׁל נֶהָגֵי הַקַּטָּרִים, לִשְׂכָרוֹ הַנָּמוּךְ – אַף שֶׁצִּייֵּן כִּי אֵין לוֹ צוֹרֶךְ בְּכֶסֶף רַב בְּמָקוֹם שֶׁהוּא חַי בּוֹ, לְטַעְמָהּ שֶׁל גְּבִינַת הַכְּבָשִׂים בַּכְּפָר סָמוּךְ, לִלְהָקוֹת צִיפּוֹרִים שֶׁנָּחֲתוּ בַּהֲמוֹנֵיהֶן עַל הֶהָרִים, לַצְּלִילִים שֶׁמִּפִּירִים אֶת הַדְּמָמָה, לְנִשְׁמַת הֶהָרִים. הַמַּעֲבָרִים הַחַדִּים וְהַתֵּיאוּרִים הַמַּתְמִיהִים הִפְחִידוּ אֶת פִידָאן.
וְלֹא הָיוּ אֵלֶּה הַדְּבָרִים הַיְּחִידִים שֶׁהִפְחִידוּ אוֹתָהּ. הִיא הֵחֵלָּה לִרְאוֹת אַהֲבָה בְּעֵינָיו שֶׁל אֲשַׁבֵּר. הִיא הִבְחִינָה שֶׁהוּא אֵינוֹ מַקְשִׁיב לָהּ כְּשֶׁהִיא מְדַבֶּרֶת אֶלָּא שָׁקוּעַ בְּהִתְבּוֹנְנוּת בְּעֵינֶיהָ, בְּיָדֶיהָ וּבְגוּפָה. כְּשֶׁאָכְלָה נִרְאֶה אֲשַׁבֵּר כְּמִי שֶׁבּוֹלֵעַ אֶת מְזוֹנָהּ בְּיַחַד אִיתָּהּ, כְּשֶׁעִישְּׁנָה נִרְאֶה כְּמִי שֶׁשּׁוֹאֵף אִיתָּהּ אֶת עָשָׁן הַסִּיגַרְיָה. כְּשֶׁהִבְחִינָה בְּהִתְנַהֲגוּתוֹ הַמְּשׁוּנָּה הֵחֵל לְחַלְחֵל לְתוֹכָהּ הַפַּחַד הַנּוֹשָׁן שֶׁהִסְפִּיקָה לִשְׁכּוֹחַ, וְשֶׁלָּבַשׁ כָּעֵת צוּרָה חֲדָשָׁה.
עֶרֶב אֶחָד שָׁאֲלָה הֵיכָן נִמְצֵאת הָעֲיָירָה. אֲשַׁבֵּר הַחַוּוֹה בְּיָדוֹ לְכִיוּוּן בִּלְתִּי מוּגְדָּר וְאָמַר "מֵאֲחוֹרֵי הָהָר הַהוּא..." הָיְתָה בְּנִימַת קוֹלוֹ מִין הִתְנַשְּׂאוּת חוֹלָנִית, כְּאִילּוּ תֵּיאֵר הַר שֶׁאֵין לְהַגִּיעַ אֵלָיו. אֲרֶשֶׁת פָּנָיו הָיְתָה מוּזָרָה וּמַפְחִידָה כָּל כָּךְ שֶׁפִּידָאן לֹא אָזְרָה עוֹז לְהַצִּיג לוֹ שׁוּב אֶת שְׁאֵלָתָהּ, שֶׁנִּשְׁאֲלָה בִּתְמִימוּת גְּמוּרָה וְנוֹתְרָה לְלֹא מַעֲנֶה, וְלֹא הִצְלִיחָה לְבָרֵר הֵיכָן נִמְצֵאת הָעֲיָירָה.
בְּמֶשֶׁךְ יָמִים רַבִּים וְלֵילוֹת רַבִּים הִתְמַלֵּא הַבַּיִת הֶעָצוּב בְּקוֹלוֹת וּמִילִּים שֶׁעַד אָז לֹא נִשְׁמְעוּ בֵּין כְּתָלָיו מֵעוֹלָם.
לְבַסּוֹף הֶחֱלִיטָה פִידָאן שֶׁהִגִּיעָה הָעֵת לַעֲזוֹב. הַלּוֹבֶן הַתְּמִידִי הֵסֵב לָהּ סֵבֶל נַפְשִׁי. הַשֶּׁלֶג שֶׁיָּרַד לִפְעָמִים לְלֹא הֶפְסֵק וְאִייֵּם לִבְלוֹעַ אֶת הַצְּרִיף, קוֹלוֹת הַזְּאֵבִים צִמְאֵי הַדָּם שֶׁהִקִּיפוּ אֶת הַצְּרִיף בְּכָל לַיְלָה, הִיקָּשְׁרוּתוֹ הַחוֹלָנִית שֶׁל אֲשַׁבֵּר אֵלֶיהָ, הַיָּמִים שֶׁדָּמוּ זֶה לָזֶה – כָּל אֵלֶּה הֵחֵלּוּ לְהַפְחִיד אוֹתָהּ לֹא פָּחוֹת מֵהָאֲנָשִׁים הָאֲפֵלִים שֶׁרָדְפוּ אוֹתָהּ קוֹדֶם לָכֵן. הִיא הֵבִינָה שֶׁאֶשְׁבֹּר לֹא יִסְתַּפֵּק בְּמַבָּטִים רְווּיֵי אַהֲבָה וְיִרְצֶה לַהֲפוֹךְ אוֹתָהּ לְשׁוּתָּפָהּ לְחַיָּיו. אֲבָל הַחַיִּים הָאֵלֶּה לֹא הָיוּ חַיֶּיהָ. זֶה הָיָה כְּמוֹ לִלְבּוֹשׁ בֶּגֶד שֶׁל מִישֶׁהוּ אַחֵר. בַּלַּיְלָה הָאַחֲרוֹן נְסוּבוֹ כָּל מַחְשְׁבוֹתֶיהָ רַק עַל הַדְּבָרִים הַלָּלוּ. הִיא לֹא הִצְלִיחָה לְהֵירָדֵם כְּלָל, וְכָךְ הִבְחִינָה כִּי קוֹלוֹת הַזְּאֵבִים פִּרְאִיִּים מִכְּפִי שֶׁחָשְׁבָה בַּהַתְחָלָה.
לְמָחֳרָת בַּבּוֹקֶר, כְּשֶׁנִּכְנַס אֲשַׁבֵּר לַחֶדֶר לַחֲלוֹט תֶּה, רָאָה אֶת פִידָאן לְבוּשָׁה בִּמְעִיל הַכָּחוֹל שֶׁעִינֵּג אוֹתוֹ כָּל כָּךְ כְּשֶׁנָּשָׂא אוֹתָהּ לָרִאשׁוֹנָה אֶל בֵּיתוֹ, וְעַל כְּתֵפָהּ הַתִּיק שֶׁמָּצָא לְצִדָּהּ בַּשֶּׁלֶג. הוּא קָפָא עַל עָמְדוּ וְהֶחֱוִויר.
"מָה קָרָה?" שָׁאַל, "בִּשְׁבִיל מָה הִתְלַבַּשְׁתָּ?"
"הִגִּיעַ הַזְּמַן שֶׁאֵלֵךְ," אָמְרָה פִידָאן. הִיא נִיסְּתָה לְשַׁוּוֹת לְקוֹלָהּ מְתִיקוּת כְּשֶׁהוֹסִיפָה וְאָמְרָה, "אֲנִי אֲסִירַת תּוֹדָה לָךְ, עַל הַכּוֹל. אֵירַחְתָּ אוֹתִי דַּי וְהוֹתֵר. הוֹרַיי בְּוַודַּאי מְחַפְּשִׂים אוֹתִי וְדוֹאֲגִים לִי. תּוּכַל לַעֲזוֹר לִי לִתְפּוֹס רַכֶּבֶת?"
"לֹא," אָמַר אֶשָּׁבֵר, "לֹא, זֶה בִּלְתִּי אֶפְשָׁרִי. אַתְּ לֹא יְכוֹלָה לָלֶכֶת."
"לָמָּה?"
אֲשַׁבֵּר רָכַן לְעֶבְרָהּ שֶׁל פִידָאן, תָּלַשׁ אֶת הַתִּיק מִכְּתֵפָהּ וְהִשְׁלִיךְ אוֹתוֹ עַל הַסַּפָּה.
"אַתְּ זוֹ שֶׁבָּאָה אֵלַיי..." אָמַר, כְּמִתְקַשָּׁה לְהַאֲמִין לְמִשְׁמַע אוֹזְנָיו.
הוּא בֶּאֱמֶת לֹא הֶאֱמִין. פִידָאן הָיְתָה הָאָבִיב שֶׁנִּשְׁלַח אֵלָיו מִשָּׁמַיִם כְּדֵי לְהָפִיג אֶת בְּדִידוּתוֹ הַנּוּגָה וּלְמַלֵּא אֶת יָמָיו הָרֵיקִים וְאֶת שְׁעוֹתָיו הָאִילְּמוֹת. הִיא הָיְתָה שַׁיֶּיכֶת לוֹ. הוּא לֹא יַעֲמוֹד מִנֶּגֶד, בְּעֵינַיִים פְּקוּחוֹת, נוֹכֵחַ עֲזִיבָתָהּ, וְלֹא יַעֲזוֹר לָהּ בְּמוֹ יָדָיו לַעֲלוֹת לָרַכֶּבֶת. עֶצֶם הָרַעֲיוֹן הָיָה בִּלְתִּי נִסְבָּל בְּעֵינָיו. הוּא שָׁאַל בִּפְלִיאָה, בְּקוֹל רַךְ כְּכָל הָאֶפְשָׁר:
"לֹא נוֹחַ לָךְ כָּאן?"
עַל פָּנָיו פָּשְׁטָה אֲרֶשֶׁת שֶׁל חֲבִיבוֹת, כְּמוֹ הָיָה בַּעַל עֲבָדִים שֶׁכַּוּוֹנוֹתָיו טוֹבוֹת אַךְ זְכוּיוֹת הַבַּעֲלוּת שֶׁלּוֹ מוּטָּלוֹת בְּסָפֵק. בָּהּ בָּעֵת הָיָה מַבָּטוֹ חֲסַר רַחֲמִים.
בְּאוֹתוֹ רֶגַע הֵבִינָה פִּידָאן כִּי פָּרְצָה בֵּינֵיהֶם מִלְחָמָה אֲיוּמָּה שֶׁתּוּכַל לְהַגִּיעַ אֶל סוֹפָהּ רַק עִם מוֹתוֹ שֶׁל אֶחָד מֵהֶם. בֶּרֶכְיָה פָּקוּ. גּוּפָהּ, שֶׁעָמַד בְּכָל הַתְּלָאוֹת שֶׁגָּזְרוּ עָלָיו רוֹדְפֶיהָ: בִּמְרוּצַת הַבְּרִיחָה, בְּמַעֲבַר יוֹם-יוֹמִי מִקּוֹרַת גַּג אַחַת לְאַחֶרֶת, בִּמְנוּסָּה בִּלְתִּי פּוֹסֶקֶת מִבַּיִת לַבַּיִת וּמֵרְחוֹב לָרְחוֹב, הִתְמוֹטֵט וְקָרַס אֶל מוּל הַשְּׁאֵלָה הָרַכָּה וְהַשְּׁקֵטָה שֶׁהֵטִיחַ בָּהּ אֶשָּׁבֵר.
תְּחִילָּה שָׁתְקָה. הָאִישׁ שֶׁמּוּלָהּ הָיָה כִּכְלִי רֵיק שֶׁהֶהָרִים וְהַשְּׁלָגִים שֶׁאַבּוּ מִתּוֹכוֹ אֶת נִשְׁמָתוֹ וְאָז עָזְבוּ אוֹתוֹ לְנַפְשׁוֹ. הִיא לֹא הֶאֱמִינָה שֶׁתַּצְלִיחַ לְשַׁכְנֵעַ אוֹתוֹ לְשַׁנּוֹת אֶת דַּעְתּוֹ, וְעַל כֵּן לֹא אָמְרָה דָּבָר. הִיא חָשְׁשָׁה לוֹמַר מִילָּה שֶׁתִּינָּעֵץ בְּמוֹחוֹ כְּסִיכָּה וְתַהֲפוֹךְ אוֹתוֹ מֵאָדָם מוּזָר וּמְעוּרְעָר לְמִטּוֹרֶף אֲמִיתִּי. אֲשַׁבֵּר הָיָה הַשַּׁלִּיט הָעֶלְיוֹן שֶׁל הַלּוֹבֶן הָאֵינְסוֹפִי, וְהִיא הָיְתָה נְתוּנָה בְּיָדָיו. בַּלַּיְלָה הַהוּא, בַּלַּיְלָה שֶׁלְּמָחֳרָת וּבְכָל הַלֵּילוֹת שֶׁלְּאַחַר מִכֵּן שָׁתְקָה. אֲשַׁבֵּר הִמְשִׁיךְ לְדַבֵּר. מִיּוֹם שֶׁהִבִּיעָה פִּידָאן אֶת רְצוֹנָהּ לַעֲזוֹב חָזַר עוֹרוֹ וְהִצְהִיב בְּהַדְרָגָה. עַל עַצְמוֹ כְּבָר לֹא נוֹתַר לוֹ מָה לוֹמַר. הוּא סִיפֵּר עַל דְּבָרִים שֶׁזָּכַר מַדְּפֵי לוּחַ הַשָּׁנָה, עַל דְּבָרִים שֶׁסִּיפְּרוּ בַּעֲלֵי תַּפְקִידִים שֶׁנָּסְעוּ בָּרַכָּבוֹת מֵהֶעָרִים הַגְּדוֹלוֹת וְהַהוֹמוֹת, עַל דְּבָרִים שֶׁשָּׁמַע בַּטֵּלֵוִויזְיָה וְעוֹרְרוּ בּוֹ חֲלוֹמוֹת עַל מְקוֹמוֹת רְחוֹקִים. אֲבָל לַמְרוֹת מַאֲמַצָּיו לֹא הִצְלִיחַ לְהַעֲלוֹת חִיּוּךְ עַל פָּנֶיהָ שֶׁל פִידָאן, אוֹ לְעוֹרֵר לְחַיִּים אֶת הַגּוּמָה שֶׁכַּמָּה כָּל כָּךְ לָגַעַת בָּהּ וְאַף לְנִשְׁקָהּ. הַדָּבָר שָׁבַר אֶת לִבּוֹ.
לְמָחֳרָת יָצְאָה פִידָאן מֵהַבַּיִת וְעָמְדָה בַּשֶּׁלֶג לְלֹא נִיעַ. הִיא נִרְאֲתָה כְּאִילּוּ נִקְלְעָה לְמָבוֹךְ לָבָן נְטוּל סִימָנֵי דֶּרֶךְ. הֵיכָן הַמִּזְרָח? הֵיכָן הַמַּעֲרָב? כֵּיצַד תּוּכַל לְהַגִּיעַ לָעֲיָירָה? הִיא לֹא מָצְאָה מַעֲנֶה לַשְּׁאֵלוֹת הָאֵלֶּה, וְהֵבִינָה כִּי הִיא אָכֵן אֲסִירָה. הִיא זָקְפָה אֶת אַפָּהּ וְנִיסְּתָה לְרַחְרֵחַ אֶת הָאֲוִויר וְלִמְצוֹא מוֹצֵא. בְּכָל יֵישׁוּתָהּ הִתְמַסְּרָה לַטֶּבַע, בְּתִקְוָוה נוֹאֶשֶׁת שֶׁיְּסַיֵּיעַ לָהּ לְהֵיחָלֵץ מִכְלָאָה. אֲשַׁבֵּר עֵקֶב אַחֲרֶיהָ מִבַּעַד לַחַלּוֹן בִּקְתַּת הַכִּוּוּן, שֶׁהִתְכַּסָּה בְּאֵדֵי נְשִׁימָתוֹ, וּצְחוֹקוֹ הַחוֹלָנִי רַק הֶעֱמִיק אֶת הַבָּעָתוֹ הַמְּדוּכְדֶּכֶת. תַּכְלִית חַיָּיו הָיְתָה עַתָּה לֶאֱחוֹז הֵיטֵב בָּאָבִיב שֶׁבָּא אֵלָיו שֶׁלֹּא בְּעִתּוֹ וּלְהַחֲזִיק בּוֹ לְנַצֵּחַ. עֵינוֹ לֹא מֹשֶׁה מִדֶּלֶת הַצְּרִיף. בְּכָל פַּעַם שֶׁפִּידָאן יָצְאָה מִמֶּנּוּ צָץ מִיָּד לְצִדָּהּ. הוּא הִזְמִין עֲבוּרָהּ מַתָּנוֹת וּפֵירוֹת טָרִיִּים, וְאַף שֶׁלֹּא זָכָה לְהַכָּרַת תּוֹדָה הָיָה מוּכָן לְהַסְכִּין עִם חַיִּים כָּאֵלֶּה לָעַד.
פִידָאן הֵבִינָה שֶׁשּׁוּם תּוֹעֶלֶת לֹא תִּצְמַח לָהּ מֵהָרַכָּבוֹת שֶׁעוֹבְרוֹת לְיַד הַצְּרִיף בִּשְׁעוֹת הַיּוֹם, אֲבָל רַכֶּבֶת הַלַּיְלָה מָשְׁכָה אֶת תְּשׂוּמַת לִבָּהּ. הָרַכֶּבֶת הַצְּנוּעָה וְהַחֲרִישִׁית הִתְקָרְבָה לַבַּיִת קְצָת לִפְנֵי חֲצוֹת. שַׁקְשׁוּקָה הָרַךְ חָדַר לְתוֹכוֹ בִּמְעוּמְעָם, וְהָאוֹרוֹת שֶׁדָּלְקוּ בִּקְרוֹנוֹת הַנּוֹסְעִים הִשְׁתַּקְּפוּ בְּחַלּוֹנוֹת הַבַּיִת הַשְּׁקוּעִים בָּאֲפֵלָה, כְּחֶזְיוֹן תַּעְתּוּעִים חוֹלֵף. מֵאַחַר שֶׁהָיְתָה זוֹ רַכֶּבֶת הַלַּיְלָה הַיְּחִידָה, אֲשַׁבֵּר הֵסִיט עֲבוּרָהּ אֶת הַפַּסִּים מֵרֹאשׁ. הַמַּסְלוּל הָיָה קָבוּעַ: לְאַחַר עֲלִיָּיה מְתוּנָה עָבְרָה הָרַכֶּבֶת בַּמִּישׁוֹר עָטוּי שֶׁלֶג וְהֶאָטָה בְּחוֹלְפָהּ מוּל בֵּיתוֹ שֶׁל אֲשַׁבֵּר. פִידָאן חָשָׁה שֶׁהָרַכֶּבֶת הַזּוֹ עֲשׂוּיָה לִהְיוֹת הַיְּשׁוּעָה שֶׁלָּהּ, אֲבָל לֹא יָדְעָה כֵּיצַד תּוּכַל לַעֲלוֹת עָלֶיהָ וְלִנְסוֹעַ מִשָּׁם.
אַף שֶׁהָאָבִיב כְּבָר הָיָה קָרוֹב מְאוֹד, בַּלַּיְלָה הַהוּא הַחוֹרֶף עוֹד הָיָה בְּעִיצּוּמוֹ. הָאָח הַבּוֹעֶרֶת לָחְכָה אֶת בּוּלֵי הָעֵץ וְאִיכְּלָה אוֹתָם בְּזֶה אַחַר זֶה. זְגוּגִיּוֹת הַחַלּוֹנוֹת הִתְכַּסּוּ בְּשִׁכְבַת כְּפוֹר דַּקָּה. אֲשַׁבֵּר הִתְעַטֵּף בִּשְׁתִיקָה. הוּא חָתַךְ אֶת קְלִיפּוֹת הַתַּפּוּזִים שֶׁהִזְמִין מִנְהֲגֵי הַקַּטָּרִים לִרְצוּעוֹת דְּקִיקוֹת, וּכְמוֹ בִּיקֵּשׁ לְהַטִּיל עַל פִידָאן פַּחַד בִּשְׁתִיקָתוֹ. הוּא הָיָה כַּאֲדוֹן שֶׁסַּבְלָנוּתוֹ פָּקְעָה. פִידָאן הֵחֵלָּה לַחֲשׁוֹשׁ מִמֶּנּוּ בַּמַּצָּב הַזֶּה.
בְּעוֹדָהּ מַמְתִּינָה לְקוֹלוֹת הָרַכֶּבֶת הַחֲרִישִׁית, הַנּוֹסַעַת אֶל מֵעֵבֶר לְהָרִים, אֶל עָרִים הוֹמוֹת, מוּאָרוֹת וּבְטוּחוֹת, שָׁמְעָה אֶת יִלְלוֹת הַזְּאֵבִים שֶׁיָּרְדוּ שׁוּב מֵהָהָר. פִּתְאוֹם עָלָה בְּדַעְתָּהּ שֶׁהֵם חוֹפְשִׁיִּים. יִרְצוּ, יָרוּצוּ שָׁעוֹת אַחֲרֵי הָרַכֶּבֶת. יִרְצוּ, יָמוּתוּ. הִיא נֶאֶנְחָה. שְׁתִיקָתָהּ הָעִיקֶּשֶׁת הֵחֵלָּה לְהַרְגִּיז אֶת אֶשְׁבֹּר. בְּשׁוֹמְעוֹ אֶת יִלְלוֹת הַזְּאֵבִים קָם עַל רַגְלָיו, וּלְהַפְתָּעָתָהּ שֶׁל פִידָאן פָּתַח אֶת הַחַלּוֹן. הַחֶדֶר הִתְמַלֵּא בָּאֲוִויר רוֹוּי רְסִיסֵי קֶרַח. פִידָאן הִצְטַמְרְרָה מֵהַקּוֹר וּמֵהַיַּלָּלוֹת הַפִּרְאִיּוֹת. אֲשַׁבֵּר נָטַל אֶת הָרוֹבֶה שֶׁהָיָה תָּלוּי עַל הַקִּיר, וְשֶׁנָּשָׁא עִמּוֹ אֶל בִּקְתַּת הַכִּוּוּן מִדֵּי יוֹם בְּיוֹמוֹ, וְחִיכָּה שֶׁהַזְּאֵבִים יַקִּיפוּ אֶת הַבַּיִת וְיִתְקָרְבוּ אֵלָיו. הַתַּרְנְגוֹלוֹת קִרְקְרוּ וְזָעֲקוּ נוֹכֵחַ פְּנֵי הַסַּכָּנָה הַמִּתְקָרֶבֶת. אֲשַׁבֵּר רָכַן אֶל מֵעֵבֶר לַחַלּוֹן, קָרָא לִזְאֵבִים כְּדֵי לִמְשׁוֹךְ אֶת תְּשׂוּמַת לִבָּם וְהִתְכּוֹנֵן לַמִּשְׂחָק הָאָהוּב שֶׁלֹּא שִׂיחֵק מֵאָז בּוֹאָהּ שֶׁל פִידָאן. הַזְּאֵבִים הִתְקַבְּצוּ בְּקִרְבַת הַחַלּוֹן. קוֹלוֹתֵיהֶם הָיוּ מְצַמְרְרִים. רַעַד אָחַז בְּיָדֶיהָ וּבְרַגְלֶיהָ שֶׁל פִידָאן. הִיא נִתְקְפָה פַּחַד מָוֶות וְחוֹסֶר אוֹנִים. אֲשַׁבֵּר דֶּרֶךְ אֶת רוֹבֵהוּ, כִּיוּוּן אוֹתוֹ אֶל עֵינוֹ שֶׁל אֶחָד מֵהַזְּאֵבִים, וּמַמָּשׁ כְּשֶׁעָמַד לִלְחוֹץ עַל הַהֶדֶק קָפְצָה עָלָיו פִידָאן וְצָעֲקָה "לֹא!" הַכַּדּוּר נִפְלַט, נִיצוֹץ דַּקִּיק נוֹרָה אֶל הַשָּׁמַיִם. הַזְּאֵבִים הִתְפַּזְּרוּ.
הַמִּילָּה הָרִאשׁוֹנָה שֶׁיָּצְאָה מִפִּיהָ שֶׁל פִּידָאן זֶה יָמִים רַבִּים הִדְהִימָה אֶת אֲשַׁבֵּר. הוּא הִרְגִּישׁ כְּאִילּוּ פִידָאן נָעֲצָה פִּגְיוֹן בְּנִשְׁמָתוֹ. הוּא הִשְׁלִיךְ אֶת הָרוֹבֶה מִיָּדָיו וְהִבִּיט בָּהּ בְּמַבָּט מוּכֶּה. מַצָּבוֹ הַנַּפְשִׁי הָיָה מְעוּרְעָר כָּל כָּךְ שֶׁהוּא לֹא הִצְלִיחַ לִתְפּוֹשׂ אֶת אֲשֶׁר הִתְרַחֵשׁ. הוּא צָנַח אַרְצָה וּמַבָּטוֹ נוֹתַר תָּלוּי בְּפָנֶיהָ שֶׁל פִידָאן, כְּמוֹ הִמְתִּין לְהוֹרָאוֹתֶיהָ. הָיָה זֶה מַחֲזֶה מוּזָר וּמֵעוֹרֵר רַחֲמִים.
פִידָאן עַצְמָהּ אֶת עֵינֶיהָ, וּבְעֵינֵי רוּחָהּ רָאֲתָה שְׁתֵּי תְּמוּנוֹת. בָּרִאשׁוֹנָה הָיוּ זְאֵבִים שֶׁעֵינֵיהֶם נוֹצְצוֹת בִּבְרַק פְּלָדָה, לְסִתּוּתֵיהֶם הַחֲזָקוֹת חֲשׁוּקוֹת וְטָפְרֵיהֶם מְחוּדָּדִים. הָיוּ אֵלֶּה אוֹתָם זְאֵבִים שֶׁיִּלְלוֹתֵיהֶם צִמְרְרוּ אוֹתָהּ זְמַן קָצָר קוֹדֶם לָכֵן. הַתְּמוּנָה הַשְּׁנִיָּיה הָיְתָה תְּמוּנָתוֹ שֶׁל אֲשַׁבֵּר. דְּמוּתוֹ הָיְתָה מַפְחִידָה בִּמְיוּחָד כְּשֶׁעֵקֶב אַחֲרֶיהָ מִבַּעַד לַחַלּוֹנוֹת בִּקְתַּת הַכִּוּוּן בִּצְחוֹק חוֹלָנִי, וּלְחַיָּו הַיְּמָנִית שִׂרְטְטָה בַּעֲוִוית הָפְכָה אוֹתָהּ לְמַפְחִידָה עוֹד יוֹתֵר.
קוֹלוֹת הָרַכֶּבֶת הַמְּטַפֶּסֶת בַּמִּדְרוֹן הִגִּיעוּ אֶל אוֹזְנֶיהָ בֵּין יִלְלוֹת הַזְּאֵבִים שֶׁהָלְכוּ וְנֶחְלְשׁוּ. בְּעֵינֵי רוּחָהּ רָאֲתָה אֶת נוֹסְעֵי הָרַכֶּבֶת טוֹמְנִים פִּיסַּת גְּבִינָה מַצְחִינָה בְּפַת לֶחֶם, מְעַשְּׁנִים לְאִטָּם, נוֹעֲצִים אֶת מַבָּטָם הַמְּהוּרְהָר בִּנְקוּדָּה רְחוֹקָה וְרוֹאִים אֶת הִשְׁתַּקְּפוּת פְּנֵיהֶם הַנּוּגִים בְּחַלּוֹנוֹת הַקָּרוֹן. בַּבּוֹקֶר יֵירְדוּ הַנּוֹסְעִים מֵהָרַכֶּבֶת בָּעִיר מוּאֶרֶת וְהוֹמָה, יַעֲמִיסוּ אֶת מַשָּׂאָם עַל כָּתֵף, יִתְפַּזְּרוּ בְּעוֹרְקֵי הָעִיר הַמְּכוּסִּים בּוֹץ, יִתְעַרְבְּבוּ בֶּהָמוֹן וְיִתְכּוֹנְנוּ לַחֲזוֹר וּלְגַלֵּם אֶת הַתַּפְקִידִים שֶׁיַּעֲדוֹ לָהֶם הַחַיִּים. גַּם אִם יֵשׁ בַּחַיִּים הָאֵלֶּה אֲנָשִׁים אֲפֵלִים, תָּמִיד קַיָּים פֶּתַח שֶׁל תִּקְוָוה. כָּךְ הוֹלֵךְ אָדָם חוֹפְשִׁי אֶל הַסַּכָּנוֹת הַמְּצַפּוֹת לוֹ. כָּל הַמַּחֲשָׁבוֹת הַלָּלוּ חָלְפוּ בְּמוֹחָהּ כְּהֶרֶף עַיִן, עֵת עַצְמָהּ אֶת עֵינֶיהָ. וְאָז פָּקְחָה אוֹתָן וְהִבִּיטָה בְּאַשְׁבָּר. אֲשַׁבֵּר יָשַׁב עַל הָאָרֶץ כִּמְכוּשָּׁף.
מִשֶּׁהַבִּינָה שֶׁרִגְעֵי הַכִּישּׁוּף לֹא יִימָּשְׁכוּ לָעַד, זִינְּקָה פִידָאן מִמְּקוֹמָהּ בְּאַחַת. לְגוּפָהּ הָיָה סוּדַר דַּק בִּלְבַד, וּלְרַגְלֶיהָ גַּרְבַּיִים. בְּפֶרֶץ שֶׁל אוֹמֶץ לֵב וְכוֹחַ אַדִּיר הָדְפָה אֶת הַדֶּלֶת וְהִשְׁלִיכָה אֶת עַצְמָהּ הַחוּצָה. בַּחוּץ יָרַד שֶׁלֶג שֶׁבִּישֵּׂר אֶת בּוֹאָהּ שֶׁל סוּפַת שְׁלָגִים. הָרַכֶּבֶת שֶׁהָיְתָה אֲמוּרָה לְהַצִּיל אֶת חַיֶּיהָ הִתְקָרְבָה בַּעֲצַלְתַּיִים. הִיא הֵחֵלָּה לָרוּץ, רַגְלֶיהָ שׁוֹקְעוֹת בַּשֶּׁלֶג. קוֹלוֹת הַזְּאֵבִים הִגִּיעוּ לְאוֹזְנִיָּה אַךְ לְמַרְבֵּה הַפֶּלֶא לֹא חָשְׁשָׁה מֵהֶם כְּלָל, כְּמוֹ צִיפְּתָה שֶׁהַזְּאֵב שֶׁהִצִּילָה זְמַן קָצָר קוֹדֶם לָכֵן יָגֵן עָלֶיהָ מִפְּנֵי הַסַּכָּנָה.
הָרַכֶּבֶת נָסְעָה עַל קֶטַע הַמְּסִילָּה שֶׁלִּפְנֵי הַבַּיִת. פִידָאן רָצָה כְּדֵי לְהַדְבִּיק אֶת גּוּף הַבַּרְזֶל הָרוֹעֵם וְהַפִּלְאִי שֶׁהֵפִיק נִיצוֹצוֹת מִתַּחַת לְגַלְגַּלָּיו, אֲבָל הַשֶּׁלֶג שֶׁשָּׁקְעָה בּוֹ עַד בֶּרֶכְיָה הָאַט אֶת מַהֲלָכָהּ. קוֹלוֹ שֶׁל אֲשַׁבֵּר הִדְהֵד בְּחֶשְׁכַת הַלַּיְלָה. לֹא הָיָה זֶה קוֹלוֹ הָרָגִיל כִּי אִם זְעָקָה מַקְפִּיאַת דָּם. "אַל תֵּלְכִי!" קָרָא לְעֶבְרָהּ.
פִידָאן הִגִּיעָה לְדֶלֶת הַקָּרוֹן, הוֹשִׁיטָה אֶת יָדָהּ וּפָתְחָה אוֹתָהּ, אֲבָל לֹא הִצְלִיחָה לִמְשׁוֹךְ אֶת עַצְמָהּ פְּנִימָה. הִיא הִמְשִׁיכָה לָרוּץ לְצַד הָרַכֶּבֶת. אֲשַׁבֵּר הִתְקָרֵב אֵלֶיהָ מְאוֹד. הִיא כִּמְעַט חָשָׁה בְּהֶבֶל נְשִׁימָתוֹ עַל עוֹרְפָּהּ, אֲבָל חָשְׁשָׁה לְהִסְתַּכֵּל לְאָחוֹר. לְאַחַר מִכֵּן הִרְגִּישָׁה שֶׁיַּד תּוֹפֶסֶת בְּסוּדָרָהּ וּמוֹשֶׁכֶת אוֹתָהּ לְמַטָּה. זוֹ הָיְתָה יַד הַמָּוֶות. פִידָאן יָדְעָה שֶׁאִם לֹא תַּעֲלֶה לָרַכֶּבֶת, תָּמוּת. אַף שֶׁאֶשְׁבֹּר מֶשֶׁךְ אוֹתָהּ מַטֵּה בְּיָדָיו הַחֲזָקוֹת, הִצְלִיחָה לְטַפֵּס לְמַעְלָה. הִיא נֶאֶחְזָה בְּיָדִית הַבַּרְזֶל שֶׁל דֶּלֶת הַקָּרוֹן בְּכָל הַכּוֹחַ שֶׁהִצְלִיחָה לְהַזְרִים לְיָדֶיהָ הַקְּפוּאוֹת. הַשֶּׁלֶג מִילֵּא אֶת עֵינֶיהָ וְזֶרֶם הָאֲוִויר הַקַּר כְּקֶרַח שֶׁהִתְעַרְבֵּל לְאוֹרֶךְ דָּפְנוֹת הָרַכֶּבֶת דִּלְדֵּל אֶת כּוֹחוֹתֶיהָ.
קוֹלוֹת הַזְּאֵבִים הִתְחַזְּקוּ מְאוֹד. הַכּוֹחַ שֶׁמָּשַׁךְ אוֹתָהּ לְאָחוֹר הִרְפָּה מֵאֲחִיזָתוֹ פִּתְאוֹם. פִידָאן הִבִּיטָה לְאָחוֹר וְרָאֲתָה שֶׁאֶשְׁבֹּר מוּקָּף זְאֵבִים.
לָרִאשׁוֹנָה הָיְתָה עֵדָה לְמִשֶּׁחֻקָּם הַמְּשׁוּתָּף, וְלֹא הָיָה לָהּ שׁוּם רָצוֹן לָדַעַת מִי נִיצֵּחַ בּוֹ.
 



https://www.shortstoryproject.com/he/story/%d7%94%d7%a0%d7%95%d7%a1%d7%a2%d7%aa-%d7%91%d7%a9%d7%9c%d7%92/
#אהבהבלתי-מוּשֶּׂגֶת#אוֹבְּסֶסְיָה#אֲוִוירָתִי#בְּדִידוּת#חוֹרֶף#מֶתַח#פַאםְפָּאטָאל#תַּפְנִיתְעָלִילָה