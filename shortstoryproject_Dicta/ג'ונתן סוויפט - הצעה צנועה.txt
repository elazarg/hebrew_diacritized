הַהוֹלְכִים בִּרְחוֹבוֹתֶיהָ שֶׁל עִיר מְפוֹאֶרֶת זוֹ, אוֹ מְטַיְּילִים בַּכְּפָרִים, נֶעֱצָבִים אֶל לִבָּם מְאוֹד בִּרְאוֹתָם אֶת הָרְחוֹבוֹת, הַדְּרָכִים וּדְלָתוֹת הַבָּתִּים הוֹמִים מִקַּבְּצָנִיּוֹת, וְאַחֲרֵיהֶן מִשְׂתָּרְכִים שְׁלוֹשָׁה, אַרְבָּעָה אוֹ שִׁישָּׁה יְלָדִים, כּוּלָּם לְבוּשִׁים בְּלוּיֵי סְחָבוֹת וּמִתְחַנְּנִים לִנְדָבָה מִן הָעוֹבְרִים וְהַשָּׁבִים. אִימָּהוֹת אֵלּוּ, בִּמְקוֹם שֶׁיּוּכְלוּ לַעֲבוֹד לְמִחְיָיתָן, נֶאֱלָצוֹת לְהוֹצִיא אֶת כָּל זְמַנָּן בַּקִּיבּוּץ נְדָבוֹת לְמַעַן קִיּוּם יַלְדֵיהֶן חַסְרֵי הַיֶּשַׁע: כְּשֶׁהֵם גְּדֵלִים הֵם הוֹפְכִים לַגַּנָּבִים בִּגְלַל מַחְסוֹר בָּעֲבוֹדָה, עוֹזְבִים אֶת מוֹלַדְתָּם כְּדֵי לְהִילָּחֵם לְמַעַן הַטּוֹעֵן-לְכֶתֶר מִסְּפָרַד אוֹ מוֹכְרִים אֶת עַצְמָם לְעַבְדוּת וּמִתְיַישְּׁבִים בְּאִיֵּי בַּרְבָּדוֹס.
אֲנִי חוֹשֵׁב כִּי מוּסְכָּם עַל כָּל הַצְּדָדִים, כִּי מִסְפָּר עָצוּם זֶה שֶׁל יְלָדִים בִּזְרוֹעוֹת אִמָּם, אוֹ הוֹלְכִים בְּעִקְבוֹתֵיהֶן, אוֹ בְּעִקְבוֹת אֲבוֹתֵיהֶם, הֵם נֵטֶל נוֹסָף עַל הַמַּמְלָכָה בְּמַצָּבָהּ הֶעָגוּם הַיּוֹם; עַל כֵּן, מִי שֶׁיּוּכַל לִמְצוֹא שִׁיטָה הוֹגֶנֶת, זוֹלָה וְקַלָּה לַהֲפִיכַת יְלָדִים אֵלֶּה לַחֲבֵרִים מוֹעִילִים לָאוּמָּה רָאוּי לְהוֹקָרָה רַבָּה כָּל כָּךְ מִן הַצִּיבּוּר, עַד שֶׁפָּסְלוּ יוּצַּב כְּיַד לְמוֹשִׁיעַ הָאוּמָּה.
אוּלָם כַּוּוֹנוֹתַיי רְחָבוֹת הַרְבֵּה יוֹתֵר מִפִּתְרוֹן בְּעָיָיתָם שֶׁל יַלְדֵי הַקַּבְּצָנִים הַמּוּצְהָרִים; אֲנִי מִתְכַּוֵּון לִפְתּוֹר אֶת בְּעָיוֹתֵיהֶם שֶׁל כָּל הַיְּלָדִים בְּגִיל מְסוּיָּם הַנּוֹלָדִים לְהוֹרִים הַיְּכוֹלִים בְּקוֹשִׁי רַב לִתְמוֹךְ בָּהֶם וְנִזְקָקִים לְנִדְבוֹתֵינוּ בָּרְחוֹבוֹת.
אֲשֶׁר לִי, הִקְדַּשְׁתִּי שָׁנִים רַבּוֹת שֶׁל מַחֲשָׁבָה לְנוֹשֵׂא חָשׁוּב זֶה, וְשָׁקַלְתִּי בְּאוֹפֶן בּוֹגֵר אֶת תּוֹכְנִיּוֹתֵיהֶם שֶׁל הוֹגִים אֲחֵרִים, וּמָצָאתִי אוֹתָן מְלֵאוֹת שְׁגִיאוֹת חִישּׁוּבִיּוֹת גַּסּוֹת. נָכוֹן הַדָּבָר, שֶׁתִּינוֹק אֲשֶׁר אִמּוֹ הִמְלִיטַתּוּ זֶה עַתָּה יָכוֹל לְהִתְקַיֵּים מַחְלֶבּ אִמּוֹ בְּמֶשֶׁךְ שָׁנָה תְּמִימָה, בְּתוֹסֶפֶת מְעַט מְאוֹד מָזוֹן מִסּוּג אַחֵר; לְכָל הַיּוֹתֵר תֵּיאָלֵץ אִמּוֹ לְהַשְׁקִיעַ בִּמְזוֹנוֹ שְׁנֵי שִׁילִינְגִּים, תְּזוּנָה שֶׁיְּכוֹלָה הַאִם לְהַשִּׂיג בְּוַודָּאוּת, אוֹ לְהַשְׁלִימָהּ בְּאֶמְצָעוּת שְׁאֵרִיּוֹת, בְּעֶזְרַת עִיסּוּקָהּ הַחוּקִּי בְּקַבְּצָנוּת; וַאֲנִי מַצִּיעַ שֶׁבְּגִיל שָׁנָה בְּדִיּוּק נִטְפַּל בָּהֶם כָּךְ, שֶׁבִּמְקוֹם לִהְיוֹת לְנֵטֶל עַל הוֹרֵיהֶם וְעַל הַקְּהִילָּה אוֹ לִגְווֹעַ בְּרָעָב, אוֹ לִדְרוֹשׁ אֶת שֶׁאֲרָם וּכְסוֹתֵם לִשְׁאֵרִית חַיֵּיהֶם, יִפְעֲלוּ בְּדֶרֶךְ הֲפוּכָה לַחֲלוּטִין וְיִתְרְמוּ לַהֲזָנָתָם וְהַלְבָּשָׁתָם, לְפָחוֹת בְּאוֹפֶן חֶלְקִי, שֶׁל אֲלָפִים רַבִּים.
יֵשׁ יִתְרוֹן חָשׁוּב נוֹסָף לַתּוֹכְנִיתִי, כִּי זוֹ תִּמְנַע אֶת הַהַפָּלוֹת מֵרָצוֹן, וְאֶת הַמִּנְהָג הָאִיּוּם שֶׁל נָשִׁים לִרְצוֹחַ אֶת יַלְדֵיהֶן הַמַּמְזֵרִים, אוֹיָה! כֹּה נָפוֹץ הַמִּנְהָג הַזֶּה בְּקִרְבֵּנוּ. אֲנִי מְשַׁעֵר שֶׁהִקְרַבְתֶּם שֶׁל הַתִּינוֹקוֹת הַתְּמִימִים וְהָעֲנִיִּים הַלָּלוּ בָּאָה לִמְנוֹעַ אֶת הַהוֹצָאָה הַכַּסְפִּית הַכְּרוּכָה בְּגִידּוּל הַיְּלָדִים הַמַּמְזֵרִים יוֹתֵר מֵאֲשֶׁר אֶת הַבּוּשָׁה הַכְּרוּכָה בְּכָךְ, וְהַדָּבָר מְעוֹרֵר עֶצֶב וְרַחֲמִים בְּלִבּוֹ שֶׁל הַפֶּרֶא הָאַכְזָר בְּיוֹתֵר.
מִסְפַּר הַנְּפָשׁוֹת בַּמַּמְלָכָה מוֹעֳרָךְ בְּמִילְיוֹן וָחֵצִי, וּלְפִי חִישּׁוּבֵי, עִם אֵלֶּה נִמְנִים 200 אֶלֶף זוּגוֹת שֶׁנָּשׁוֹתֵיהֶם בַּעֲלוֹת יְכוֹלֶת פִּרְיוֹן; מִמִּסְפָּר זֶה הַפְחָתָתִי 30 אֶלֶף זוּגוֹת הַמְּסוּגָּלִים לְכַלְכֵּל אֶת יַלְדֵיהֶם, אַף כִּי חוֹשַׁשְׁתֵּנִי שֶׁאֵין זוּגוֹת רַבִּים כָּל כָּךְ לְנוֹכַח הַמַּשְׁבֵּר הַנּוֹכְחִי בַּמַּמְלָכָה; אוּלָם לְאַחַר שֶׁקִּיבַּלְנוּ נָתוּן זֶה כְּעוּבְדָּה, יֶשְׁנָם עוֹד 170 אֶלֶף זוּגוֹת מוֹלִידִים. הַפְחָתָתִי עוֹד 50 אֶלֶף מִנָּשִׁים אֵלּוּ שֶׁיַּפִּילוּ אֶת תִּינוֹקָן, אוֹ שֶׁיַּלְדֵיהֶן יָמוּתוּ כְּתוֹצָאָה מִמַּחֲלָה אוֹ תְּאוּנָה בִּשְׁנָתָם הָרִאשׁוֹנָה. מִכָּאן שֶׁנּוֹתְרוּ עוֹד 120 אֶלֶף יַלְדֵי עֲנִיִּים הַנּוֹלָדִים מִדֵּי שָׁנָה בְּשָׁנָה. הַשְּׁאֵלָה הִיא רַק אֵיךְ נִגְדַּל וְנִטְפַּל בְּאוֹתָם יְלָדִים בְּמַצָּב זֶה, אֲשֶׁר כְּפִי שֶׁצִּייַּנְתִּי בִּלְתִּי אֶפְשָׁרִי לְמַמֵּשׁ אֶת הַפִּתְרוֹנוֹת שֶׁהוּצְּעוּ עַד כֹּה. אֵינֶנּוּ יְכוֹלִים לְהַעֲסִיקָם בִּמְלֶאכֶת-יָד אוֹ בְּחַקְלָאוּת; אֵינֶנּוּ בּוֹנִים בָּתִּים (כַּוּוֹנָתִי לָאֲזוֹרִים הַכַּפְרִיִּים) וְאֵינֶנּוּ מְעַבְּדִים אֶת הָאֲדָמָה בְּעֶזְרָתָם: רַק לְעִתִּים נְדִירוֹת הֵם יְכוֹלִים לְהִתְקַיֵּים בְּאֶמְצָעוּת גְּנֵיבוֹת, עַד הַגִּיעָם לְגִיל שֵׁשׁ, חוּץ מֵאֵלֶּה בַּעֲלֵי הַכִּישָּׁרוֹן הַטִּבְעִי, שְׁעָלַיי לְהוֹדוֹת כִּי הֵם לוֹמְדִים אֶת יְסוֹדוֹת הַמְּלָאכָה בְּגִיל מוּקְדָּם יוֹתֵר, אַף שֶׁנִּיתָּן לִרְאוֹת בָּהֶם רַק מִתְלַמְּדִים, כְּפִי שֶׁנּוֹדַע לִי מִפִּי אֶחָד מִמַּנְהִיגֵי הַקְּהִילָּה מִמְּחוֹז קָאוּוָאן, אֲשֶׁר הִצְהִיר בְּאוֹזְנַיי כִּי לֹא נוֹדַע לוֹ עַל יוֹתֵר מִמִּקְרֶה אֶחָד אוֹ שְׁנַיִים שֶׁל יְלָדִים שֶׁהִתְפַּרְנְסוּ כָּךְ לִפְנֵי גִּיל שֵׁשׁ, אֲפִילּוּ בְּאוֹתוֹ אֵזוֹר בַּמַּמְלָכָה שֶׁיָּצְאוּ לוֹ מוֹנִיטִין כַּיָּדוּעַ בְּבַעֲלֵי הַמִּקְצוֹעַ הַמְּעוּלִּים בְּיוֹתֵר בִּמְלָאכָה זוֹ.
סוֹחֲרֵינוּ הִבְטִיחוּ לִי, כִּי יֶלֶד אוֹ יַלְדָּה בְּנֵי 12 וּמַטָּה אֵינָם מוּצָר בַּר-מְכִירָה; אֲפִילּוּ בְּהַגִּיעָם לְגִיל זֶה עֶרְכָּם אֵינוֹ עוֹלֶה עַל שָׁלוֹשׁ לִירוֹת, אוֹ שָׁלוֹשׁ לִירוֹת וָחֵצִי לְכָל הַיּוֹתֵר; סְכוּם אֲשֶׁר אֵינוֹ עוֹמֵד בְּיַחַס לְהוֹצָאוֹתֵיהֶם שֶׁל הַהוֹרִים אוֹ שֶׁל הַמַּמְלָכָה, אוֹ לַהוֹצָאוֹת עַל מָזוֹן וּסְחָבוֹת, שֶׁעֲשׂוּיִים לְהַגִּיעַ עַד פִּי אַרְבָּעָה לְפָחוֹת מִסְּכוּם זֶה.
עַתָּה, אִם יוֹתֵר לִי לְהַצִּיג בִּצְנִיעוּת אֶת מַחְשְׁבוֹתַי, כּוּלִּי תִּקְווֹה כִּי לֹא תְּעוֹרֵרְנָה וְלוּ אֶת הַהִתְנַגְּדוּת הַמְעָטָה בְּיוֹתֵר.
כְּפִי שֶׁהוּבְטַח לִי עַל-יְדֵי אָמֵרִיקָאִי מְנוּסֶּה מֵבִין מַכָּרַיי בְּלוֹנְדוֹן, תִּינוֹק צָעִיר וּבָרִיא בֶּן שָׁנָה הוּא מַאֲכָל טָעִים מְאוֹד, מֵזִין וּבָרִיא – בֵּין שֶׁהוּא מְבוּשָּׁל, צָלוּי, אָפוּי אוֹ שְׁלוּק; וְאֵין לִי סָפֵק כִּי בְּאוֹתָהּ מִידָּה יְכוֹלִים אֵלֶּה לְהַוּוֹת בָּסִיס טוֹב לַתַּבְשִׁיל בָּשָׂר אוֹ לְנָזִיד.
אֲנִי מַצִּיעַ בָּזֹאת לַצִּיבּוּר לְהָבִיא בְּחֶשְׁבּוֹן אֶת הַצָּעָתִי הַנּוֹגַעַת לְאוֹתָם 120 אֶלֶף יְלָדִים. אֶפְשָׁר לִשְׁמוֹר 20 אֶלֶף מֵהֶם לְצָרְכֵי הַתַּרְבּוּת. רֶבַע מִתּוֹכָם צְרִיכִים לִהְיוֹת זְכָרִים; זוֹ כַּמּוּת רַבָּה מִזּוֹ שֶׁאָנוּ מוֹתִירִים לְצוֹרֶךְ זֶה בְּקֶרֶב עֶדְרֵי כְּבָשִׂים, בָּקָר לְמַאֲכָל אוֹ חֲזִירִים; הַסִּיבָּה לְכָךְ, בְּעֵינַיי, הִיא שֶׁרַק לְעִתִּים נְדִירוֹת יְלָדִים אֵלֶּה הֵם פְּרִי-נִישּׂוּאִים, מִפְּנֵי שֶׁהַפִּרְאִיִּים מִבֵּינֵינוּ כְּלָל אֵינָם מַחֲשִׁיבִים מוֹסָד זֶה. לְפִיכָךְ, זָכָר אֶחָד יָכוֹל לְסַפֵּק אֶת צָרְכֵיהֶן שֶׁל אַרְבַּע נָשִׁים. 100 אֶלֶף הַיְּלָדִים הַנּוֹתָרִים יְכוֹלִים לְהִימָּכֵר בְּגִיל שָׁנָה לְרָמֵי הַמַּעֲלָה וּלְבַעֲלֵי הָרְכוּשׁ בְּרַחֲבֵי הַמַּמְלָכָה; תָּמִיד כְּדַאי לְהַמְלִיץ לְאִימָּהוֹת לָתֵת לְיַלְדֵיהֶן לִינוֹק כְּכָל יְכוֹלְתָּם בַּחוֹדֶשׁ הָאַחֲרוֹן לִשְׁהוּתָם עִמָּן, עַל מְנַת שֶׁיִּהְיוּ שְׁמָנִים וּדְשָׁנִים בְּעֵת הַגָּשָׁתָם לַשּׁוּלְחָן. אֶפְשָׁר לְהָכִין מִכָּל תִּינוֹק לְפָחוֹת שְׁתֵּי מָנוֹת בִּמְסִיבַּת-חֲבֵרִים. כַּאֲשֶׁר הַמִּשְׁפָּחָה סוֹעֶדֶת לְבַדָּהּ, חֶלְקוֹ הַקִּדְמִי אוֹ הָאֲחוֹרִי יְשַׁמֵּשׁ מָנָה כְּלָל לֹא רָעָה, וְעָדִיף לַשָּׁלוּק אוֹתוֹ, בַּיּוֹם הָרְבִיעִי, בְּתוֹסֶפֶת מְעַט מֶלַח וּפִלְפֵּל, בִּמְיוּחָד בַּחוֹרֶף.
חִישַּׁבְתִּי כִּי מִשְׁקָלוֹ הַמְּמוּצָּע שֶׁל יְלוּד הוּא 12 פָּאוּנְד, וּבְתוֹךְ שָׁנָה תְּמִימָה, אִם יְפוּטַּם כִּדְבָעֵי, יַגִּיעַ לְמִשְׁקַל 28 פָּאוּנְד.
אֲנִי מוֹדֶה כִּי מָזוֹן זֶה יִהְיֶה יָקָר לְמַדַּי, וְעַל כֵּן מַתְאִים עַד מְאוֹד לְבַעֲלֵי הַבָּתִּים שֶׁכְּבָר זָלְלוּ בְּכָל פֶּה אֶת הַהוֹרִים וִיהַוּוּ קְהַל יַעַד מַתְאִים בְּיוֹתֵר בִּשְׁבִיל הַיְּלָדִים.
בְּשַׂר תִּינוֹקוֹת יֵיאָכֵל בְּמֶשֶׁךְ כָּל הַשָּׁנָה, אוּלָם בְּשֶׁפַע מְיוּחָד יִימָּצֵא בְּמַהֲלַךְ חוֹדֶשׁ מַארְס, מְעַט קוֹדֶם לָכֵן וּמְעַט אַחֵר כָּךְ. שֶׁכֵּן, כְּפִי שֶׁאָמַר לָנוּ סוֹפֵר נִכְבָּד שֶׁהוּא גַּם רוֹפֵא צָרְפָתִי דָּגוּל, דָּגִים מְהַוִּוים מְקוֹר מָזוֹן עָשִׁיר בְּיוֹתֵר, וְלָכֵן יְלָדִים רַבִּים נוֹלָדִים בִּמְדִינוֹת קָתוֹלִיּוֹת, יוֹתֵר מֵאֲשֶׁר בְּכָל עוֹנָה אַחֶרֶת, תִּשְׁעָה חוֹדָשִׁים אַחֲרֵי צוֹם הָאַרְבָּעִים; מִכָּאן יֵשׁ לְהַנִּיחַ כִּי שָׁנָה לְאַחַר הַצּוֹם יִהְיוּ הַשְּׁווֹקִים מוּצָפִים וּגְדוּשִׁים מֵהָרָגִיל, שֶׁכֵּן מִסְפַּר הַיִּילּוּדִים הַקָּתוֹלִים גָּדוֹל בְּיַחַס שֶׁל לְפָחוֹת אֶחָד לִשְׁלוֹשָׁה בַּמַּמְלָכָה זוֹ; וּלְפִיכָךְ יֵשׁ יִתְרוֹן בְּאוֹפֶן כְּלָלִי גַּם בְּכָךְ שֶׁיּוּפְחַת מִסְפַּר הַקָּתוֹלִים שֶׁבֵּינֵינוּ.
כְּבָר הֶעֱרַכְתִּי אֶת עֲלוּת גִּידּוּלוֹ שֶׁל בֶּן קַבְּצָנִים (וּלְתוֹכוֹ שִׁיקְלַלְתִּי גַּם אֶת כָּל הַפּוֹעֲלִים הַחַקְלָאִיִּים, הָעוֹבְדִים וְכֵן אַרְבַּע-חֲמִישִׁיּוֹת מֵבִין פּוֹעֲלֵי הָאִיכָּרִים) בִּשְׁנֵי שִׁילִינְגִּים לְשָׁנָה, כּוֹלֵל סְחָבוֹת; וַאֲנִי מַאֲמִין שֶׁאֵין אָדוֹן הָגוּן שֶׁיְּסָרֵב לָתֵת עֲשָׂרָה שִׁילִינְג תְּמוּרַת יֶלֶד שָׁלֵם וְשֶׁמֶן, שֶׁכֵּן כְּפִי שֶׁהוֹכַחְתִּי זֶה הָרֶגַע, אֶפְשָׁר לְהָכִין מִמֶּנּוּ אַרְבַּע מָנוֹת בָּשָׂר טוֹב וּמֵזִין לְפָחוֹת, שָׁעָה שֶׁעָלָיו לִסְעוֹד רַק עִם חָבֵר אוֹ עִם בְּנֵי מִשְׁפַּחְתּוֹ. כָּךְ יִלְמַד אֵפוֹא הִגְבִּיר לִהְיוֹת בַּעַל-בַּיִת טוֹב וְכֵן אֵהוּד יוֹתֵר עַל אֲרִיסָיו. הַאִם תַּרְוִויחַ שְׁמוֹנָה שִׁילִינְגִּים שְׁלֵמִים, וְתִהְיֶה כְּשִׁירָה לַעֲבוֹדָה עַד שֶׁתֵּלֵד יֶלֶד נוֹסָף.
אֵלֶּה הַמְּקַמְּצִים יוֹתֵר אֶת יָדָם (כְּצַו הַיָּמִים הַלָּלוּ),יְכוֹלִים לִפְשׁוֹט אֶת עוֹרָהּ שֶׁל הַגְּוִויָּיה; עוֹר זֶה, לְאַחַר עִיבּוּד, יֵיהָפֵךְ לִכְפָפוֹת אוֹפְנָתִיּוֹת לְגַבְרוּת וּלְמַגְּפֵי-קַיִץ לַאֲדוֹנִים הַמִּתְלַבְּשִׁים בְּהִידּוּר.
בְּדַבְּלִין עִירֵנוּ אֶפְשָׁר יִהְיֶה לְיַיסֵּד בָּתֵּי-מִטְבָּחַיִים מְיוּחָדִים לְשֵׁם כָּךְ, בַּאֲזוֹרֶיהָ הַנּוֹחִים יוֹתֵר. מוּמְלָץ כִּי הַקַּצָּבִים יִקְנוּ אֶת הַיְּלָדִים חַיִּים וְיָכִינוּ אוֹתָם לְבִישּׁוּל בְּעוֹדָם חַמִּים לְאַחַר הַשְּׁחִיטָה, כְּפִי שֶׁאָנוּ עוֹשִׂים לַחֲזִירִים הַמְּיוֹעָדִים לִצְלִיָּיה.
אִישׁ-מַעֲלֶה, אָדָם נֶאֱמָן בֶּאֱמֶת וּבְתָמִים לְאַרְצוֹ, אֲשֶׁר אֶת גְּבוּרוֹתָיו אֲנִי מַעֲרִיךְ מְאוֹד, נֵיאוֹת בָּאַחֲרוֹנָה לָדוּן עִמִּי בַּסּוּגְיָיה וְהִצִּיעַ שִׁכְלוּל נוֹסָף לַתּוֹכְנִית. הוּא סִיפֵּר כִּי אֲדוֹנִים רַבִּים מִבְּנֵי הַמַּמְלָכָה הִשְׁמִידוּ לָאַחֲרוֹנָה אֶת עֶדְרֵי הַצְּבָאִים שֶׁלָּהֶם, וְכִי הוּא מְשׁוּכְנָע כִּי הַדְּרִישָׁה לְבַשֵּׂר צְבִי תְּמוּלָּא הֵיטֵב בְּאֶמְצָעוּת גְּוִויּוֹתֵיהֶם שֶׁל נְעָרִים וּנְעָרוֹת שֶׁגִּילֵּם אֵינוֹ עוֹלֶה עַל 14, אוּלָם אֵינוֹ נָמוּךְ מִ-12; רַבִּים מִבֵּינֵיהֶם וּמִבֵּינֵיהֶן בְּכָל מָחוֹז עוֹמְדִים לִגְווֹעַ בְּרָעָב עֵקֶב הַמַּחְסוֹר בַּעֲבוֹדָה; הוֹרֵיהֶם, אִם עוֹדָם בַּחַיִּים, יְוַותְּרוּ בְּוַודַּאי עֲלֵיהֶם, וְאִם לֹא – יַעֲשׂוּ זֹאת שְׁאֵרֵי-בְּשָׂרָם הַקְּרוֹבִים בְּיוֹתֵר. אַךְ עִם כָּל הַכָּבוֹד לְהַצָּעָתוֹ שֶׁל חֲבֵר טוֹב כָּל כָּךְ וּפַטְרִיּוֹט כֹּה דָּגוּל, אֵינֶנִּי בָּטוּחַ כִּי אֲנִי מַסְכִּים עִמּוֹ; שֶׁכֵּן בְּשָׂרָם שֶׁל הַזְּכָרִים, כְּפִי שֶׁמִּכְּרִי הָאָמֵרִיקָאִי הִבְטִיחַ לִי, לְנוֹכַח נִיסְיוֹנוֹ הָרַב, קָשֶׁה וְדַל, כִּבְשָׂרָם שֶׁל תַּלְמִידֵי בָּתֵּי סִפְרֵנוּ בְּשֶׁל פְּעִילוּתָם הַגּוּפָנִית הַמַּתְמֶדֶת, וְלָכֵן אֵינוֹ טָעִים; פִּיטּוּמָם לֹא יִפְתּוֹר אֶת הַבְּעָיָה. שְׁחִיטַת הַנְּעָרוֹת, אִם יוּרְשֶׁה לִי לְהָעִיר בַּעֲנָווֹה, מְהַוֶּוה הֶפְסֵד צִיבּוּרִי, הֱיוֹת שֶׁזֶּה מִקָּרוֹב יַהַפְכוּ אַף הֵן לְבַעֲלוּת כּוֹשֶׁר הַתַּרְבּוּת; מִלְּבַד זֹאת, אֵין זֶה בִּלְתִּי מִתְקַבֵּל עַל הַדַּעַת כִּי כַּמָּה אֲנָשִׁים מַצְפּוּנִיִּים יִזְדַּעֲקוּ לִמְנוֹעַ אֶת הַדָּבָר (אֲפִילּוּ שֶׁלֹּא בְּצֶדֶק), מִפְּנֵי שֶׁתַּטְרִיד אוֹתָם מְעַט הָאַכְזָרִיּוּת, אֲשֶׁר, הִנְנִי מוֹדֶה וּמִתְוַודֶּה, הָיְתָה אַחַת הַסִּיבָּה הַמֶּרְכָּזִית לְהִתְנַגְּדוּתִי לְכָל תּוֹכְנִית, בְּלֹא קֶשֶׁר לִהְיוֹתָהּ רְצוּפָה בְּכַוּוֹנוֹת טוֹבוֹת.
אוּלָם עַל מְנַת לְהַצְדִּיק אֶת חֲבֵרַי, הוּא הוֹדָה בְּאוֹזְנַיי כִּי פֶּסֶלְמְנְצָר הַמְּפוּרְסָם, יְלִיד הָאִי פוֹרְמוֹזָה, שֶׁעָבַר לְהִתְגּוֹרֵר בְּלוֹנְדוֹן לִפְנֵי יוֹתֵר מֵעֶשְׂרִים שָׁנָה, הָיָה זֶה שֶׁהָגָה אֶת הָרַעְיוֹן. בְּאַחַת מִשִּׂיחוֹתֵיהֶם סִיפֵּר לִידִידִי כִּי בְּאַרְצוֹ, כַּאֲשֶׁר צָעִיר מוֹצֵא לַהוֹרֵג, מוּכָּר הַמּוֹצִיא לַהוֹרֵג אֶת גּוּפָתוֹ לַאֲנָשִׁים רָמֵי מַעֲלָה, כְּמַעֲדָן. בִּתְקוּפָה שֶׁהִתְגּוֹרֵר שָׁם נִמְכְּרָה גּוּפָתָהּ שֶׁל נַעֲרָה דְּשֵׁנָה בַּת 15, שֶׁנִּצְלְבָה בַּעֲווֹן נִיסָּיוֹן לְהַרְעִיל אֶת הַקֵּיסָר, לְשַׂר הַפְּנִים יָרוּם הוֹדוֹ וְלִפְקִידֵי מֶמְשָׁלָה בְּכִירִים נוֹסָפִים, נְתָחִים-נְתָחִים שֶׁהוּרְדוּ מִן הַגַּרְדּוֹם, בַּ-400 כְּתָרִים. וְאָכֵן, אֵינֶנִּי יָכוֹל לְהַכְחִישׁ כִּי אִם הָיָה הַדָּבָר מוּשָׁת עַל כַּמָּה נְעָרוֹת עֲסִיסִיּוֹת מְעִירֵנוּ, שֶׁאֵין לָהֶן פְּרוּטָה וְאֵינָן יְכוֹלוֹת לָצֵאת מַפְתֵּחַ בִּיתָן בְּלֹא כִּיסֵּא אַפִּירְיוֹן הַמּוּחְזָק עַל-יְדֵי מְשָׁרְתִים, וּלְהוֹפִיעַ בְּתֵיאַטְרָאוֹת וְכִינּוּסִים צִיבּוּרִים לְבוּשׁוֹת בְּגָדִים מְשׁוּבָּחִים מִתּוֹצֶרֶת חוּץ, שֶׁאֵינָן מְשַׁלְּמוֹת תְּמוּרָתָם לְעוֹלָם – בְּטוֹחֲנֵי כִּי הַמַּמְלָכָה לֹא תִּיגָּרַע מִכָּךְ.
אֲנָשִׁים מְסוּיָּמִים שֶׁרוּחָם נִכְאָה הֶעֱלוּ חֲשָׁשׁ בְּיַחַס לְמִסְפַּר הָרַב שֶׁל עֲנִיִּים שֶׁהֵם קְשִׁישִׁים, נָכִים אוֹ חוֹלִים, וְנִתְבַּקַּשְׁתִּי לְהַקְדִּישׁ מַחֲשָׁבָה לַשְּׁאֵלָה כֵּיצַד אֶפְשָׁר לְהָקֵל עַל הַנֵּטֶל הַכָּבֵד הַמּוּטָּל עַל הָאוּמָּה. אוּלָם אֵינֶנִּי מוּדְאָג מִכָּךְ, שֶׁהֲרֵי יָדוּעַ כִּי הֵם מֵתִים מִדֵּי יוֹם בְּיוֹמוֹ וְנִרְקָבִים בַּקּוֹר וּבְרָעָב, בְּזוּהֲמָה וּבַמַּזִּיקִים, בִּמְהִירוּת מִתְקַבֶּלֶת עַל הַדַּעַת. וּבַאֲשֶׁר לַפּוֹעֲלִים הַצְּעִירִים, מַצָּבָם מְעוֹדֵד בָּהּ-בְּמִידָּה; הֵם אֵינָם יְכוֹלִים לַעֲבוֹד וְעַל כֵּן הֵם גּוֹוְעִים בְּרָעָב עַד כְּדֵי כָּךְ שֶׁאִם נִשְׂכָּרִים הֵם לְבִיצּוּעַ עֲבוֹדוֹת פְּשׁוּטוֹת, אֵין לָהֶם הַכּוֹחַ לְבִצְעָן, וְכָךְ הֵם וְגַם הַמְּדִינָה מִתְרַחֲקִים בְּבִטְחָה מִן הָרָעוֹת הָעֲתִידוֹת לָבוֹא.
זְמַן רַב סָטִיתִי מִן הַנּוֹשֵׂא הָעוֹמֵד עַל הַפֶּרֶק, וְעַל כֵּן אָשׁוּב אֵלָיו. אֲנִי חוֹשֵׁב שֶׁהַיִּתְרוֹנוֹת שֶׁל הַצָּעָתִי בְּרוּרִים וְטוֹבִים, וַחֲשִׁיבוּתָם רַבָּה.
רֵאשִׁית, כְּפִי שֶׁכְּבָר צִייַּנְתִּי, הַדָּבָר יַפְחִית אֶת מִסְפָּרָם שֶׁל הַקָּתוֹלִים, הַמִּתְרַבִּים בְּקֶצֶב מָהִיר יוֹתֵר מֵאִתָּנוּ בְּכָל שָׁנָה. הֵם הַוּוֹלְדָנִים הָעִיקָּרִיִּים בְּאוּמָּתֵנוּ וְאוֹיְבֵינוּ הַגְּרוּעִים בְּיוֹתֵר, הַנִּשְׁאָרִים בַּבַּיִת כְּדֵי לְהַעֲבִיר אֶת הַמַּמְלָכָה לְטוֹעֵן לַכֶּתֶר הַסְּפָרַדִּי. הֵם מְקַוִּוים שֶׁיִּתְרוֹנָם יַעֲמוֹד לָהֶם עֵקֶב הַמַּחְסוֹר בִּפְרוֹטֶסְטַנְטִים טוֹבִים, שֶׁהֶעֱדִיפוּ לַעֲזוֹב אֶת אַרְצָם וְלֹא לְשַׁלֵּם בְּנִיגּוּד לְמַצְפּוּנָם מֵעֶשֶׂר לַכְּנֵסִיָּיה עוֹבֶדֶת-אֱלִילִים.
שֵׁנִית, לַתּוֹשָׁבִים הָעֲנִיִּים יוֹתֵר יִהְיֶה סוֹף-סוֹף דְּבַר-מָה בַּעַל-עֵרֶךְ מִשֶּׁל עַצְמָם, אֲשֶׁר עַל-פִּי חוֹק אֶפְשָׁר לְעֶקְלוֹ לְמַעַן תַּשְׁלוּם שְׂכַר הַדִּירָה לְבַעַל-הַבַּיִת, הֱיוֹת וְדִגְנֵיהֶם וּמִקְנָם כְּבָר נִתְפְּסוּ, וּמַטְבְּעוֹת הֵם אֵינָם מַכִּירִים.
שְׁלִישִׁית, עֲלוּת גִּידּוּלָם שֶׁל 100 אֶלֶף יְלָדִים, בְּנֵי שְׁנָתַיִים וּמַעֲלָה, מַגִּיעָה לַעֲשָׂרָה שִׁילִינְגִּים לָרֹאשׁ לְשָׁנָה. הַדָּבָר יַגְדִּיל אֶת נִכְסֵי הָאוּמָּה בְּ-50 אֶלֶף לִירוֹת שְׂטֶרְלִינְג מִדֵּי שָׁנָה בְּשָׁנָה, מִלְּבַד הַיִּתְרוֹן בְּהוֹסָפַת מָנָה חֲדָשָׁה עַל שׁוּלְחָנָם שֶׁל בַּעֲלֵי הַמָּמוֹן בַּמַּמְלָכָה, הַמַּחֲזִיקִים בְּטַעַם מְעוּדָּן. הַכֶּסֶף יִתְגַּלְגֵּל בֵּינֵינוּ לְבֵין עַצְמֵנוּ, וְהַטּוּבִין יְשַׁמְּשׁוּ לְעִידוּד הַצְּמִיחָה וְהַיִּיצּוּר.
רְבִיעִית, אִימָּהוֹת הַמִּתְרַבּוֹת תָּדִיר, לֹא רַק שֶׁיַּרְוִויחוּ שְׁמוֹנָה שִׁילִינְגִּים נוֹסָפִים כָּל שָׁנָה מִמְּכִירַת יַלְדֵיהֶם, אֶלָּא גַּם יִיפָּטְרוּ מִן הַצּוֹרֶךְ לִדְאוֹג לְצָרְכֵיהֶם מֵעֵבֶר לִשְׁנַת חַיֵּיהֶם הָרִאשׁוֹנָה.
חֲמִישִׁית, מָזוֹן זֶה יָבִיא לָקוֹחוֹת רַבִּים לְבָתֵּי הַמַּרְזֵחַ, וּבַלָּקוֹחוֹת אֵלֶּה יַעַזְרוּ הַפּוּנְדְּקָאִים בִּתְבוּנָתָם הַרְבֵּה וְיִמְצְאוּ אֶת הַמַּתְכּוֹנִים הַטּוֹבִים בְּיוֹתֵר שֶׁיַּתְאִימוּ לְבָשָׂר בְּאוֹפֶן מוּשְׁלָם. וּבְבָתֵּיהֶם יִסְתּוֹפְפוּ אֲדוֹנִים רַבִּים הַמּוֹקִירִים עַצְמָם בְּצֶדֶק עַל טַעְמָם הַטּוֹב: טַבָּחִים מוּכְשָׁרִים, שֶׁיֵּידְעוּ כֵּיצַד לְהַשְׁבִּיעַ אֶת רְצוֹן אוֹרְחֵיהֶם, יוּכְלוּ לְהַרְוִויחַ מֵהֶם מָמוֹן רַב כְּכָל שֶׁיַּשְׂכִּילוּ.
שִׁישִּׁית, הַדָּבָר יְשַׁמֵּשׁ תַּמְרִיץ לַנִּישּׂוּאִים, אֲשֶׁר בְּכָל הָאוּמּוֹת הַנְּאוֹרוֹת נִתְמָכִים בְּמַעֲנָקִים אוֹ נִכְפִּים מִכּוֹרַח חוֹק וּבְעֶזְרַת עוֹנָשִׁים. הַדָּבָר יַגְבִּיר אֶת דַּאֲגָתָן שֶׁל הָאִימָּהוֹת לְיַלְדֵיהֶן וְאֶת עֲדִינוּתָן, כִּי בִּמְקוֹם לִהְיוֹת אַחְרָאִיּוֹת לְגִידּוּלָם שֶׁל תִּינוֹקוֹת עֲנִיִּים, הֵן תִּיתָּמַכְנָה בְּמִידָּה זוֹ אוֹ אַחֶרֶת עַל-יְדֵי הַצִּיבּוּר וְתִהְיֶינָה מָקוֹר לְרֶוַוח, בִּמְקוֹם הוֹצָאָה. אָנוּ צְפוּיִים לְתַחֲרוּת עַזָּה בֵּין הַנָּשִׁים הַנְּשׂוּאוֹת, שִׂיחֲקוּ זוֹ אֶת זוֹ וְיָבִיאוּ אֶת יַלְדֵיהֶן הַשְּׁמָנִים בְּיוֹתֵר לַשּׁוּק. הַגְּבָרִים יַהַפְכוּ לַעֲדִינִים וּמִתְחַשְּׁבִים כְּלַפֵּי נְשׁוֹתֵיהֶם, כְּפִי שֶׁהֵם דּוֹאֲגִים לְסוּסוֹתֵיהֶם וּלְפָרוֹתֵיהֶם הָעוֹמְדוֹת לְהַמְלִיט, אוֹ לַחֲזִירוֹתֵיהֶם הֶהָרוֹת. הֵם יַפְסִיקוּ לְהַכּוֹתָן וְלִבְעוֹט בָּהֶן (כְּפִי שֶׁקּוֹרֶה לְעִתִּים קְרוֹבוֹת מִדַּי), מֵחֲשָׁשׁ לְהַפָּלָה. עוֹד יִתְרוֹנוֹת צְפוּיִים עִם הֶחָלַת הַתּוֹכְנִית, כְּמוֹ תּוֹסֶפֶת שֶׁל עוֹד אַלְפֵי נְתָחִים שֶׁל בָּשָׂר עֲבוּר הַמָּזוֹן הַמְּשׁוּמָּר הַמְּיוֹעָד לְיִיצּוּא. חָשְׁבוּ עַל רִיבּוּיוֹ שֶׁל בְּשַׂר הַחֲזִיר וְשִׁיפּוּר אָמָּנוּת הֲכָנָתוֹ, הַחֲסֵרָה אֶצְלֵנוּ בִּגְלַל חִיסּוּלָם הָרַב שֶׁל חֲזִירִים. כֵּיצַד נִיתָּן לְהַשְׁווֹת אֶת טַעְמָם וַהֲדָרָם שֶׁל אֵלֶּה לָזֶה שֶׁל תִּינוֹק מְפוּטָּם בֶּן שָׁנָה? תִּינוֹק צָלוּי שָׁלֵם יִיצּוּר רוֹשֶׁם עַז בַּסְּעוּדָה הַשְּׁנָתִית בְּבֵית רֹאשׁ הָעִיר וּבְהִילּוּלוֹת צִיבּוּרִיּוֹת אֲחֵרוֹת, אוּלָם עַל כָּךְ לֹא אַרְחִיב מִפְּאַת קוֹצֶר הַיְּרִיעָה.
נַנִּיחַ שֶׁאֶלֶף מִשְׁפָּחוֹת בְּעִירֵנוּ יִהְיוּ צַרְכָנִיּוֹת קְבוּעוֹת שֶׁל בְּשַׂר תִּינוֹקוֹת, מִלְּבַד אֵלּוּ אֲשֶׁר יֹאכְלוּ אוֹתוֹ בְּאֵירוּעִים מִשְׁפַּחְתִּיִּים, בִּמְיוּחָד בַּחֲתוּנּוֹת וּבְטִקְסֵי הַטַּבְלָה. אֲנִי צוֹפֶה שֶׁדַּבְּלִין לְבַדָּהּ תִּתְקַיֵּים בְּכָל שָׁנָה עַל 20 אֶלֶף תִּינוֹקוֹת וְאִילּוּ שְׁאָר הַמַּמְלָכָה (סְבוּרָנִי כִּי שָׁם יִימָּכֵר הַבָּשָׂר בִּמְחִיר זוֹל בְּמִידַּת-מָה) תִּתְקַיֵּים עַל 80 אֶלֶף הַגּוּפוֹת הַנּוֹתָרוֹת.
אֵינֶנִּי יָכוֹל לַחֲשׁוֹב עַל הִתְנַגְּדוּת אַחַת שֶׁאֶפְשָׁר לְהַשְׁמִיעַ נֶגֶד הַתּוֹכְנִית, פְּרָט לַטִּיעוּן שֶׁמִּסְפַּר הָאֲנָשִׁים בַּמַּמְלָכָה נָמוּךְ בְּהַרְבֵּה. זֹאת, לֹא אַכְחִד, הָיְתָה הַסִּיבָּה הַמֶּרְכָּזִית לְכָךְ שֶׁהִצַּעְתִּי תּוֹכְנִית זוֹ לְעוֹלָם. כְּפִי שֶׁהַקּוֹרֵא בְּוַודַּאי יַבְחִין, חִישַּׁבְתִּי פִּתְרוֹן זֶה רַק לְמַמְלֶכֶת אִירְלַנְד וְלֹא לְשׁוּם מַמְלָכָה אַחֶרֶת שֶׁהָיְתָה, קַיֶּימֶת, אוֹ לְדַעְתִּי, תִּתְקַיֵּים אֵי-פַּעַם בָּעוֹלָם. עַל כֵּן, שֶׁאִישׁ לֹא יַזְכִּיר לִי פִּתְרוֹנוֹת אֲחֵרִים: לֹא אֶת מִיסּוּיָים שֶׁל בַּעֲלֵי הַבָּתִּים בֵּינֵינוּ בְּשִׁיעוּר שֶׁל 25 אֲחוּזִים; לֹא אֶת הַהִימָּנְעוּת מִשִּׁימּוּשׁ בִּבְגָדִים וּבְרָהִיטִים שֶׁאֵינָם מִתּוֹצֶרֶת אַרְצֵנוּ; לֹא אֶת הַדְּחִיָּיה הַמּוּחְלֶטֶת שֶׁל שִׁימּוּשׁ בְּמוּצָרִים וּבַכֵּלִים הַמְּעוֹדְדִים חַיֵּי תַּפְנוּקִים; לֹא אֶת הַפְחָתַת הָעֲלוּת שֶׁל הַגַּאֲווֹה, הַיּוּהֲרָה, הַבַּטְלָנוּת וְהַהִימּוּרִים בְּקֶרֶב נְשׁוֹתֵינוּ; לֹא אֶת הַחִיסָּכוֹן, הַחוֹכְמָה וּנְקִיטַת הַמִּידָּה: לֹא אֶת הַלִּימּוּד לְאַהֲבַת הָאָרֶץ וְאֶת הַשּׁוֹנִי מִתּוֹשָׁבֵי לַפְּלַנְד אוֹ טופינמבו; לֹא אֶת סִיּוּם הַסִּכְסוּכִים וְהַפִּיצּוּל בֵּין הַסִּיעוֹת בְּתוֹכֵנוּ. אַל לָנוּ לִנְהוֹג כִּיהוּדִים שֶׁהִמְשִׁיכוּ לִרְצוֹחַ זֶה אֶת זֶה גַּם כְּשֶׁעִירָם נִכְבְּשָׁה: לֹא בְּשֶׁל כָּךְ יֵשׁ לְהִיזָּהֵר מִמְּכִירַת אַרְצֵנוּ וּמַצְפּוּנֵנוּ בִּשְׂכַר פְּרוּטָה: לֹא לְלַמֵּד אֶת בַּעֲלֵי הַהוֹן לְהַפְגִּין מִידָּה אַחַת שֶׁל רַחֲמִים לְדַיָּירֵיהֶם, וּלְבַסּוֹף, אַל תְּדַבְּרוּ אִתִּי עַל הַנְחָלַת רוּחַ כִּישָּׁרוֹן, רוּחַ כֵּנָה וְיַצְרָנִית, בְּבַעֲלֵי הַחֲנוּיוֹת, מִפְּנֵי שֶׁלּוֹ תַּעֲבוֹר הַחְלָטָה לִקְנוֹת רַק מִתּוֹצֶרֶת אַרְצֵנוּ, יִתְאַחֲדוּ הֵם לְרָמוּתֵנוּ וּלְעוֹשְׁקֵנוּ בִּמְחִיר, בְּמִידָּה וּבְטִיב, וְאִי אֶפְשָׁר לַהֲבִיאָם לְהַצִּיעַ הַצָּעָה הוֹגֶנֶת אַחַת לַעֲסוֹק רַק בְּמִסְחָר, אַף שֶׁהוּזְמְנוּ לַעֲשׂוֹת כֵּן לְעִתִּים קְרוֹבוֹת.
לְפִיכָךְ, אֲנִי חוֹזֵר עַל דְּבָרַיי, בֵּל אִישׁ יָעֵז לְדַבֵּר עַמִּי בְּסוּגְיוֹת אֵלּוּ, עַד שֶׁתִּהְיֶה לוֹ וְלוּ תִּקְווֹה קְלוּשָׁה שֶׁיִּתְקַיֵּים נִיסָּיוֹן כֵּן וַאֲמִיתִּי לְקַיְּימָם.
בְּרַם, לְדִידִי, מָאַסְתִּי מִזֶּה שָׁנִים רַבּוֹת בְּכָל אוֹתָם נְבִיאִים בַּעֲלֵי הַדֵּעוֹת הָעֲקָרוּת, חַסְרוֹת הַתּוֹחֶלֶת וְהַבְּטֵלוֹת, הַחֲסֵרוֹת כָּל סִיכּוּי לְהַצְלָחָה, וְעָלְתָה בְּדַעְתִּי הַצָּעָה זוֹ, אֲשֶׁר, בִּהְיוֹתָהּ חֲדָשָׁה לְגַמְרֵי יֵשׁ בָּהּ מַשֶּׁהוּ מוּצָק וְאָמִין, וְהִיא אֵינָהּ כְּרוּכָה בְּהוֹצָאוֹת רַבּוֹת אוֹ בִּקְשָׁיִים גְּדוֹלִים וְאֵינֶנָּה נִשְׂגֶּבֶת מִכּוֹחוֹתֵינוּ, וְאֵינֶנּוּ מְמִיטִים עַל עַצְמֵנוּ סַכָּנָה בְּחוֹסֶר צַיְיתָנוּת לְאַנְגְּלִיָּה. אִי אֶפְשָׁר לְיַיצֵּא סְחוֹרָה זוֹ, מִפְּנֵי שֶׁבָּשָׂר רַךְ מְאוֹד אֵינֶנּוּ סוֹבֵל הַשְּׁרִיָּיה אֲרוּכָּה בְּמֶלַח, הַגַּם שֶׁיָּכוֹלְתִּי לִנְקוֹב בִּשְׁמָהּ שֶׁל מְדִינָה שֶׁתִּשְׂמַח לֶאֱכוֹל אֶת כָּל אוּמָּתֵנוּ בִּלְעָדָיו.
אַחֲרֵי כִּכְלוֹת הַכֹּל, אֵינֶנִּי כֹּה נוּקְשֶׁה, וְלֹא אֶפְסוֹל מִן הַיְּסוֹד כָּל דֵּעָה אַחֶרֶת שֶׁיַּצִּיגוּ מְלוּמָּדִים, שֶׁתִּהְיֶה יְעִילָה, קַלָּה, זוֹלָה וְכֵנָה בְּאוֹתָהּ מִידָּה. אוּלָם בְּטֶרֶם יְקוּדַּם דְּבַר-מָה מִסּוּג זֶה בְּנִיגּוּד לְתוֹכְנִיתִי, וּמִישֶׁהוּ יַצִּיעַ תּוֹכְנִית טוֹבָה מִמֶּנָּה, אֲנִי מְבַקֵּשׁ מִן הַהוֹגֶה אוֹ הַהוֹגִים הָאֲחֵרִים לִשְׁקוֹל בְּכוֹבֶד רֹאשׁ שְׁתֵּי נְקוּדּוֹת. רֵאשִׁית, לְפִי הַמַּצָּב הַנּוֹכְחִי, כֵּיצַד יוּכְלוּ לִמְצוֹא מָזוֹן וּבִיגּוּד לְ-100 אֶלֶף פִּיּוֹת וְגַבּוֹת חַסְרֵי תּוֹעֶלֶת. שֵׁנִית, בְּרַחֲבֵי מַמְלָכָה זוֹ יֶשְׁנָם מִילְיוֹן בְּנֵי אֱנוֹשׁ בְּקֵירוּב. אִם עֵרֶךְ מִחְיָיתָם יוּשְׁקַע וּתְחוּשַּׁב יַחַד, יוֹתִיר אוֹתָם בְּחוֹב שֶׁל שְׁנֵי מִילְיוֹן לִירוֹת שְׂטֶרְלִינְג, אִם נוֹסִיף אֶת הַקַּבְּצָנִים הַמִּקְצוֹעִיִּים וְאֶת רוֹב הָאִיכָּרִים וְהַפּוֹעֲלִים, עַל נְשׁוֹתֵיהֶם וְטַפָּם, שֶׁהֵם קַבְּצָנִים הֲלָכָה לְמַעֲשֶׂה: הִנְנִי מִתְאַוֶּוה לְכָךְ שֶׁכָּל אוֹתָם פּוֹלִיטִיקָאִים הַמִּסְתַּיְּיגִים מֵהַצָּעָתִי, וְיֵשׁ לָהֶם אוֹמֶץ לַעֲנוֹת לִי, יִשְׁאֲלוּ תְּחִילָּה אֶת הוֹרֵיהֶם שֶׁל בְּנֵי תְּמוּתָה אֵלֶּה, אִם אֵינָם חוֹשְׁבִים שֶׁגּוֹרָלָם יְשַׁפֵּר עֲלֵיהֶם לוֹ יִימָּכְרוּ לְמָזוֹן, בְּגִיל שָׁנָה, בָּאוֹפֶן שֶׁתֵּיאַרְתִּי, וּבְכָךְ יֵיחָסֵךְ מֵהֶם גּוֹרָל נִצְחִי וְאוּמְלָל כְּפִי שֶׁחוֹוּ אוֹתוֹ הֵם-עַצְמָם, גּוֹרָל שֶׁל דִּיכּוּי בִּידֵי בַּעֲלֵי בָּתִּים, שֶׁל חוֹסֶר יְכוֹלֶת לְשַׁלֵּם אֶת שְׂכַר הַדִּירָה בְּלֹא כֶּסֶף אוֹ מִקְצוֹעַ, הֵיעָדֵר תְּנָאֵי מִחְיָיה מִינִימָלִיִּים, בְּלֹא בַּיִת אוֹ בְּגָדִים שֶׁיְּגַנּוּ עֲלֵיהֶם מִפְּנֵי פִּגְעֵי מֶזֶג הָאֲוִויר, מִפְּנֵי גּוֹרָל בִּלְתִּי נִמְנָע שֶׁל הֲלִיכָה בְּעִקְבוֹת הוֹרֵיהֶם – אוֹ שֶׁמָּא יֶחֱווּ גּוֹרָל נוֹרָא אַף יוֹתֵר מִזֶּה שֶׁל צֶאֱצָאֵיהֶם עַד קֵץ כָּל הַדּוֹרוֹת.
אֲנִי טוֹעֵן, בִּמְלוֹא הֲכָנוֹת, שֶׁאֵין לִי עִנְיָין אִישִׁי בִּפְעוּלָּה לְקִידּוּם תּוֹכְנִית זוֹ, וְאֵין לִי שׁוּם מֵנִיעַ מִלְּבַד שֵׁירוּת טוֹבָתָהּ שֶׁל אַרְצִי, עִידוּד הַמִּסְחָר, סִיפּוּק צָרְכֵי הַתִּינוֹקוֹת וְסַעַד לַעֲנִיִּים, וְסִיפּוּק תַּעֲנוּג מְסוּיָּם לַעֲשִׁירִים. אֵין לִי יְלָדִים שֶׁמִּמְּכִירָתָם אוֹכֶל לְהַרְוִויחַ וְלוּ פְּנֵי שֶׁחוֹק אֶחָד; צְעִיר יְלָדַיי הוּא בֶּן תֵּשַׁע, וְאִשְׁתִּי הִגִּיעָה זֶה מִכְּבָר לְגִיל הַבְלוּת.






דַבְּלִין, בִּירַת אִירְלַנְד (כָּל הַהֶעָרוֹת הֵן מִשֶּׁל הַמְּתַרְגֵּם).הַטּוֹעֵן לְכֶתֶר הָיָה כְּכָל הַנִּרְאֶה גֵ'יְימְס הַשְּׁלִישִׁי, שֶׁנִּיסָּה לִפְלוֹשׁ לְאַנְגְּלִיָּה בִּשְׁנַת 1715. גֵ'יְימְס הַשְּׁלִישִׁי הָיָה בְּנוֹ שֶׁל גֵ'יְימְס הַשֵּׁנִי מִבֵּית סְטְיוּאַרְט, שֶׁגּוֹרַשׁ מֵאַנְגְּלִיָּה בִּשְׁנַת 1689. יוֹרְשָׁיו שֶׁל גֵ'יְימְס הַשֵּׁנִי הָיוּ קָתוֹלִיִּים, וּמְדִינוֹת קָתוֹלִיּוֹת בְּאֵירוֹפָּה שִׁימְּשׁוּ לָהֶם מְקוֹם מִקְלָט.הַטֵּקְסְט נִכְתַּב לְאַחַר שְׁתֵּי שְׁנוֹת בְּצוּרַת רְצוּפוֹת, וְלָכֵן מַצָּבָם הַכַּלְכָּלִי שֶׁל הָאִירִים (וְשֶׁל הַמַּמְלָכָה) הָיָה בְּכִי רַע.בְּרִיטַנְיָה הֵטִילָה מִגְבָּלוֹת חֲמוּרוֹת עַל הַחַקְלָאוּת הָאִירִית.פָּאוּנְד אַנְגְּלִי = 0.454 קִילוֹגְרָם. 12 פָּאוּנְד = כְּ-5 קִילוֹגְרָמִים וָחֵצִי, וְ-28 פָּאוּנְד – 12.7 קִילוֹגְרָמִים.הַכַּוּוֹנָה לְבַעֲלֵי הָאֲחוּזּוֹת וְהַבָּתִּים הָאַנְגְּלִיִּים שֶׁהִשְׁתַּלְּטוּ עַל אַדְמַת אִירְלַנְד וְנִיצְּלוּ אֶת תּוֹשָׁבֶיהָ.סְוִויפְּט הֵעִיד כִּי מְדוּבָּר בִּפְרַנְסוּאָה רִבְלָה וּבְסִפְרוֹ "גְּרָגֶנְטוּאָה וּפַנְטַגְרוֹאֵל".תְּקוּפַת צוֹם שֶׁל אַרְבָּעִים הַיָּמִים לִפְנֵי הַפַּסְחָא, אֲשֶׁר הַקָּתוֹלִים נִמְנָעִים בָּהּ מִלֶּאֱכוֹל בְּשַׂר.בִּיטּוּי זִלְזוּל בִּלְשׁוֹן הַתְּקוּפָה, popish. סְוִויפְּט מִתְחַזֶּה לְכַלְכְּלָן אַנְגְּלִי שַׁמְרָן, וּמִכָּאן הַנִּימָה הַשְּׁלִילִית בְּיַחַס לְקָתוֹלִים.בַּלִּירָה אַנְגְּלִית הָיוּ עֶשְׂרִים שִׁילִינְג.פִּיסְקָה זוֹ נִשְׁמְטָה מִתַּרְגּוּמוֹ שֶׁל דָּן דְּאוֹר לְ"הַצָּעָה צְנוּעָה" מִ-1986, כַּנִּרְאֶה מִשּׁוּם שֶׁהִיא מַבְחִילָה יוֹתֵר מִדַּי וּמַזְכִּירָה תְּקוּפוֹת אֲפֵלוֹת. חֲשִׁיבוּתָהּ הִיא בְּאִירוֹנְיָה, שֶׁלּוֹ הָיוּ הָאֲדוֹנִים קוֹנִים בְּגָדִים מִתּוֹצֶרֶת אִירִית, הַיְּלָדִים הָאִירִים לֹא הָיוּ גּוֹוְעִים בְּרָעָב וְנֶהְפָּכִים לְתוֹצֶרֶת אִירִית.ג'וֹרְג' פֶּסְלֵמִנְצֶר הָיָה מִתְחַזֶּה שֶׁטָּעַן כִּי מוֹצָאוֹ בַּמִּזְרָח הָרָחוֹק. בְּסִפְרוֹ מֵ-1804 כָּתַב כִּי בְּטַיְיווֹאן מוֹעֳלִים לְקוֹרְבָּן לְאֵלִים בְּכָל שָׁנָה 18 אֶלֶף נְעָרִים, וְכִי הַכּוֹהֲנִים אוֹכְלִים אֶת לִבְבוֹתֵיהֶם.בַּמָּקוֹר: Groat, גְּרוּטָה, מַטְבֵּעַ אַנְגְּלִי עַתִּיק שֶׁעָרְכוּ אֲגוֹרָה.סְוִויפְּט מְפָרֵט פִּתְרוֹנוֹת שֶׁבָּהֶם תָּמַךְ. זֶה לְמָשָׁל מֵעֵין מַס הַכְנָסָה שֶׁיּוּשַׁת עַל בַּעֲלֵי קַרְקַע שֶׁאֵינָם מִתְגּוֹרְרִים בָּהּ, כְּמוֹ הַמַּס עַל הַדִּירוֹת הָרֵיקוֹת שֶׁאָנוּ רוֹצִים לְהַטִּיל בַּהֹוֶוה.מְחוֹז בִּבְרָזִיל.רְמִיזָה לְאַנְגְּלִיָּה. 

https://www.shortstoryproject.com/he/story/%d7%94%d7%a6%d7%a2%d7%94-%d7%a6%d7%a0%d7%95%d7%a2%d7%94/
#הוּמוֹרִיסְטִי#הִיסְטוֹרְיָה#סָאטִירָה#עוֹנִי#קְלָאסִיקָה#שָׁנוּן