הַאוֹבְּיֵיקְט הוּא עַמּוּד רָזִין, שְׁלוֹשָׁה מֶטְרִים גּוֹבַהּ, מֶטֶר וְעֶשְׂרִים קוֹטֶר. הוּא מַבְרִיק מַסְפִּיק, כָּךְ שֶׁאִם הָאוֹר מֵאֲחוֹרֶיךָ, אַתָּה יָכוֹל לִרְאוֹת אֶת הַהִשְׁתַּקְּפוּת שֶׁלְּךָ, אֲבָל גַּם שָׁקוּף מַסְפִּיק, כָּךְ שֶׁאִם מִישֶׁהוּ עוֹמֵד מִצִּדּוֹ הַשֵּׁנִי, אֶפְשָׁר לִרְאוֹת אֶת צוּרָתוֹ בִּמְטוּשְׁטָשׁ. יֵשׁ בּוֹ שְׁלוֹשָׁה חֲרִיצִים, שֶׁמִּתְפַּתְּלִים לָרֶגַע לְאוֹרְכּוֹ וּמִתְפּוֹגְגִים עַד מְהֵרָה מַטֶּה אֶל תּוֹךְ הָעִיקּוּל. זוֹהִי "גְּלוֹסְקָמָה" (1969) שֶׁל קוֹנְרוֹי גְּלָזֶר, וְהִיא מוּצֶּבֶת בִּתְצוּגַת הַקֶּבַע בַּקּוֹמָה הָרְבִיעִית שֶׁל הַמּוּזֵיאוֹן לְאָמָּנוּת מוֹדֶרְנִית בִּנְיוּ יוֹרְק, מַמָּשׁ מוּל כַּמָּה רִישּׁוּמִים מוּקְדָּמִים יוֹתֵר שֶׁל אַגְנֵס מַרְטִין מֵאוֹתוֹ עָשׂוֹר. קְצָת אַחֲרֵי חֲצוֹת בְּיוֹם חַג הַמּוֹלָד גִּילָּה אוֹתִי שׁוֹמֵר לַיְלָה עוֹמֵד לְיַד "גְּלוֹסְקָמָה" וּמֵנִיף גַּרְזֶן שֶׁל מְכַבֵּי אֵשׁ מֵעַל הָרֹאשׁ. אֲנִי עוֹבֵד, אוֹ עָבַדְתִּי, בְּתוֹר חָבֵר בָּכִיר בְּצֶוֶות הָאוֹצְרִים שֶׁל הֲמוּמָה, מִתְמַחָה בִּתְנוּעַת "אוֹר וְחָלָל" מִשְּׁנוֹת הַ-60, כָּךְ שֶׁמִּטֶּבַע הַדְּבָרִים נִדְרַשְׁתִּי לְהַסְבִּיר אֶת פֵּשֶׁר רְצוֹנִי לַהֲרוֹס יְצִירָה חֲשׁוּבָה כָּל כָּךְ. תְּשׁוּבָתִי הַיְּחִידָה הִיא שֶׁלְּמַעַן הָאֱמֶת אֵין דָּבָר שֶׁרָצִיתִי פָּחוֹת מֵאֲשֶׁר לַהֲרוֹס אוֹתָהּ. אֲפִילּוּ אַחֲרֵי כָּל מָה שֶׁקָּרָה, אֲנִי עֲדַיִין רוֹאֶה בַּ"גְּלוֹסְקָמָה" יְצִירַת מוֹפֵת. הֲרִיסָתָהּ הָיְתָה עֲשׂוּיָה לִהְיוֹת לֹא יוֹתֵר מִתּוֹצָאָה בִּלְתִּי נִמְנַעַת שֶׁל מָה שֶׁקִּיוִּויתִי לְהַשִּׂיג בְּעֶזְרַת הַגַּרְזֶן בְּאוֹתוֹ לַיְלָה.
בְּעֵינֵי גְּלָזֶר, אֶחָד הָאֵפֶקְטִים הַוִּויזוּאָלִיִּים הָרִאשׁוֹנִיִּים בִּפְסָלִים מֵהַתְּקוּפָה הַמְּאוּחֶרֶת בַּקַּרְיֵירָה שֶׁלּוֹ, הָיָה מַרְאֶה נְטוּל חִיבּוּרִים אוֹ תְּפָרִים נִרְאִים לָעַיִן. לְשֵׁם כָּךְ הוּא נִזְקָק לְפוֹלִיאֶסְטֶר רָזִין שָׁקוּף, שֶׁיִּתְקָרֵר בְּקֶצֶב אִיטִּי מַסְפִּיק לְמַלֵּא תַּבְנִית בְּגוֹדֶל הַפֶּסֶל בְּמָרָתוֹן יְצִיקָה אֶחָד – שְׁמוֹנָה חָבִיּוֹת בִּשְׁמוֹנֶה שָׁעוֹת – בְּלִי שׁוּם סְדָקִים אוֹ דּוֹק. אֲבָל רָזִין מִסּוּג כָּזֶה לֹא נִמְכַּר לְשִׁימּוּשׁ מִסְחָרִי בְּאוֹתוֹ זְמַן, וּלְפִיכָךְ בְּ-1968, בְּעֶזְרָתוֹ הָאֲדִיבָה שֶׁל אִישׁ מְכִירוֹת שֶׁל פּוֹלִימֵרִים מְחַבֶּרֶת "הֶדְסוֹן פְּלַסְטִיק", שֶׁשְּׁמוֹ לְסַלַּי קטבאן, הִתְחִיל גְּלָזֶר לְפַתֵּחַ חוֹמֶר מִשֶּׁל עַצְמוֹ. בְּתוֹם חוֹדָשִׁים רַבִּים שֶׁל נִיסּוּי וּטְעִייָּה בַּסְּטוּדְיוֹ שֶׁלּוֹ הוּא מָצָא אֶת הַתִּרְכּוֹבֶת הַנְּכוֹנָה שֶׁאִפְשְׁרָה אֶת יְצִירַת "גְּלוֹסְקָמָה", "17 חֲלָקִים" וְעוֹד כַּמָּה עֲבוֹדוֹת קְטַנּוֹת מֵאוֹתָהּ תְּקוּפָה. הַנּוּסְחָה שֶׁלּוֹ אֲפִילּוּ פּוּרְסְמָה כַּעֲבוֹר שָׁנָה בְּחֵלֶק הַהַזְמָנוֹת הַמְּיוּחָדוֹת בַּקָּטָלוֹג שֶׁל "הֶדְסוֹן פְּלַסְטִיק", תַּחַת הַשֵּׁם "הֶדְסוֹן-גְּלָזֶר 11", מוּמְלָץ לְדֶלְפְּקֵי-בַּר וְלַמְּחִיצוֹת  – תְּהִילָּה מִינוֹרִית בְּמוּבָנִים מְסוּיָּמִים, וְעִם זֹאת אֵין לָהּ מַקְבִּילָה יְשִׁירָה, לְמֵיטַב יְדִיעָתִי, בַּהִיסְטוֹרְיָה שֶׁל הָאָמָּנוּת בַּמֵּאָה הַ-20.
חֲמִישָּׁה חוֹדָשִׁים לִפְנֵי הַפְּתִיחָה שֶׁל "לִפְנֵי מֶרְכַּז הָעִיר: אַרְבָּעָה אָמָּנִים נְיוּ-יוֹרְקִים מִסּוֹף שְׁנוֹת הַ-60", אַנְדְּרֵיאָה וָונִי נִכְנְסָה אֵלַי לַמִּשְׂרָד. זֶה הָיָה אֶחָד הַשָּׁבוּעוֹת הַמּוּשְׁלָמִים הָאֵלֶּה בְּסוֹף סֶפְּטֶמְבֶּר, כָּל כָּךְ מִשֶּׁכָּרִים בְּעֵינֵי מִישֶׁהוּ מִלּוֹנְדוֹן, שֶׁבָּהֶם נְיוּ יוֹרְק נוֹתֶנֶת לַקַּיִץ לְהִימָּתַח עוֹד וְעוֹד כְּמוֹ הַמְּאָרֵחַ הַסַּבְלָנִי בְּיוֹתֵר, וְאַתָּה לוֹמֵד לְהִתְעַנֵּג עַל כָּל טִיפָּה קְרִירָה שֶׁזּוֹלֶגֶת בְּמוֹרַד הַצַּוּוֹארוֹן מִמַּזְגָן בַּכְּנִיסָה לַמַּכּוֹלֶת, כִּי זֶה אוֹמֵר שֶׁיֵּשׁ לְפָחוֹת עוֹד שָׁבוּעַ שֶׁל בִּירוֹת עַל הַגַּג. וָונִי, לְעוּמַּת זֹאת, הָיְתָה דְּחוּסָה בִּמְעִיל גֶּשֶׁם עָבֶה עָשׂוּי בְּרֵזֵנְט שֶׁל מַשָּׂאִית, וּבְעֵינֶיהָ הָיָה מִין מַבָּט מְבוּלְבָּל וְרָדוּף שֶׁבֵּינְתַיִים כְּבָר לָמַדְתִּי לְזַהוֹת אוֹתוֹ בְּכָל בּוֹקֶר בִּרְאִי בַּחֲדַר הָאַמְבַּטְיָה. לֹא יָצָאתִי מִגְדָּרִי, וְהַתְּגוּבָה הָרִאשׁוֹנָה שֶׁלִּי לְהוֹפָעָתָהּ הָיְתָה חֲרָטָה עַל שֶׁהִסְכַּמְתִּי לִפְגּוֹשׁ אוֹתָהּ. הָעֲבוֹדוֹת שֶׁל ווני נִמְכְּרוּ בִּמְחִירִים גְּבוֹהִים לְמַדַּי זְמַן קָצָר בִּתְחִילַּת שְׁנוֹת הָאַלְפַּיִים, וְהַרְבֵּה מְבַקְּרִים שֶׁסִּיקְּרוּ אֶת הַבִּיאֵנָלֶה שֶׁל וְיַטֵּנִי בְּ-2002 הִשְׁווּ אֶת יְצִירָתָהּ לַעֲבוֹדוֹת שֶׁל קוֹנְרוֹי גְּלָזֶר. לְמֵיטַב זִיכְרוֹנִי, הִיא גִּילְּתָה נְכוֹנוֹת לְקַבֵּל אֶת הַהַשְׁוָואָה, וְתֵיאֲרָה אֶת עַצְמָהּ כְּמִי שֶׁנִּמְצֵאת בְּ"דִּיאָלוֹג שֶׁל אֵיבָה" עִם אָמָּנֵי "אוֹר וְחָלָל", שֶׁכִּמְעַט כּוּלָּם הָיוּ זְכָרִים. אֲבָל מֵאָז הִיא נֶעֶלְמָה לְגַמְרֵי. בְּלִי לָשֶׁבֶת, בְּלִי לְהַצִּיג אֶת עַצְמָהּ, בְּלִי שׁוּם הַקְדָּמָה, הִיא אָמְרָה לִי: "אַתָּה חַיָּיב לְבַטֵּל אֶת הַתַּעֲרוּכָה. אַתָּה חַיָּיב לְהַפְסִיק לַעֲשׂוֹת אֶת מָה שֶׁאַתָּה עוֹשֶׂה."
אֲנִי לֹא רוֹצֶה לִהְיוֹת אֶחָד מֵאֵלֶּה שֶׁמִּשְׁתַּמְּשִׁים בְּבִיטּוּי "טִיעוּן פֵמִינִיסְטִי סְטַנְדַּרְטִי" רַק כְּדֵי שֶׁיּוּכְלוּ לְבַטֵּל אַחֲרָיו אֶת מָה שֶׁנִּטְעַן, אֲבָל יֵשׁ טִיעוּן פֵמִינִיסְטִי סְטַנְדַּרְטִי (טפ"ס) בְּנוֹגֵעַ לְקוֹנֵרוִי גְּלָזֶר, וּלְפִיו כָּל מוֹסָד צִיבּוּרִי שֶׁמַּצִּיג אֶת הָעֲבוֹדוֹת שֶׁלּוֹ מְשַׁתֵּף פְּעוּלָּה עִם אַלִּימוּת בְּתוֹךְ הַמִּשְׁפָּחָה, נוֹתֵן בְּמָה לִפְרִי הַבְּאוּשִׁים שֶׁלּוֹ עַל בְּסִיס הַסְכָּמָה שֶׁבִּשְׁתִיקָה, שֶׁאִם גֶּבֶר הוּא גָּאוֹן מַסְפִּיק גָּדוֹל, לֹא מְשַׁנֶּה מָה הוּא עוֹשֶׂה לְנָשִׁים. בַּיָּמִים הַהֵם עוֹד הִרְגַּשְׁתִּי שֶׁעֲבוֹדָתוֹ שֶׁל גְּלָזֶר חָמְקָה מִצִּיפּוֹרְנֵי הטפ"ס, לֹא פַּעַם אֶלָּא פַּעֲמַיִים. קוֹדֶם כּוֹל, אַף אֶחָד לֹא יָדַע בֶּאֱמֶת אִם גְּלָזֶר הָיָה אַחְרַאי לְהֵיעָלְמוּת שֶׁל אִשְׁתּוֹ, וּכְמוֹ כָּל אֶחָד אַחֵר הָיְתָה לוֹ זְכוּת לְהֵיחָשֵׁב זַכַּאי עַד שֶׁתּוּכַח אַשְׁמָתוֹ. שֵׁנִית, אֲפִילּוּ אִם גְּלָזֶר אָכֵן הָיָה רוֹצֵחַ, כְּפִי שהטפ"ס בָּחַר לְהַנִּיחַ מֵאָז וּמֵעוֹלָם, הַפַּסָּלִים עַצְמָם מֵעוֹלָם לֹא עָשׂוּ רַע לָאִישׁ. כָּל יְצִירַת אָמָּנוּת מִשְׁתַּחְרֶרֶת מִיּוֹצְרָהּ בְּרֶגַע לֵידָתָהּ. "גְּלוֹסְקָמָה" הִיא אוּלַי בַּת דְּמוּתָהּ שֶׁל גִּ'ילְיָאן גְּלָזֶר הַנֶּעֱלֶמֶת, אֲבָל הִיא לֹא גִּילָּיוֹן נְתוּנִים רְפוּאִי שֶׁל הַנָּאצִים  אוֹ תְּרוּמָתוֹ הַנְּדִיבָה שֶׁל אֵיזֶה בָּרוֹן מְסוֹאָב – הִיא יֵשׁוּת אוֹטוֹנוֹמִית וּבִלְתִּי תְּלוּיָה. אִם נִשְׁלַח אֶת עֲבוֹדָתוֹ שֶׁל גְּלָזֶר אֶל תַּחְתִּית מַרְתְּפֵי הַחֶרְפָּה, מָה יִהְיֶה בְּסוֹפֵנוּ? הַאִם נִפְנֶה אֶת הַגַּב לְמָדוֹנוֹת שֶׁל קַארְאֵווּג'וֹ כִּי הוּא פַּעַם הָרַג אִישׁ בְּרוֹמָא? וְכֵן הָלְאָה וְכֵן הָלְאָה. אֲנִי יָכוֹל לְהַמְשִׁיךְ שָׁעוֹת. פַּעַם הָיִיתִי תָּמִים מַסְפִּיק לְהַאֲמִין בָּזֶה.
אִם לֹא יְדַעְתֶּם שׁוּם דָּבָר עַל גְּלָזֶר – וְרוֹב הָאֲנָשִׁים עֲדַיִין לֹא יוֹדְעִים – הַנָּחָתָם בְּוַודַּאי שֶׁ"גְּלוֹסְקָמָה" נוֹצְרָה בְּקָלִיפוֹרְנִיָּה. אֲבָל אַחַת הַסִּיבּוֹת לַחֲשִׁיבוּת הַרְבֵּה שֶׁל הַיְּצִירָה הִיא הָעוּבְדָּה שֶׁהִיא מְסַבֶּכֶת אֶת הַקִּישּׁוּר הַקַּל לְמַדַּי, שֶׁנַּעֲשָׂה לְעִתִּים קְרוֹבוֹת בֵּין הָאָמָּנוּת שֶׁל תְּנוּעַת "אוֹר וְחָלָל" וּבֵין הַתְּנָאִים הַסְּבִיבָתִיִּים לַהֲפָקָתָהּ. הָאוֹר הַבּוֹהֵק מֵהַשָּׁמַיִם הָאֵינְסוֹפִיִּים הָאֵלֶּה שֶׁל הָאוֹקְיָינוֹס הַשֶּׁקֶט, וּפִיסָּה קְטַנָּה מִמֶּנּוּ שֶׁמִּשְׁתַּבֶּרֶת עַל מְכַסָּה הַמָּנוֹעַ הַמַּבְרִיק שֶׁל רֶכֶב הָאַסְפָּנוֹת שֶׁלְּךָ: כֵּן, כָּל זֶה יָכוֹל לִהְיוֹת חוֹמֶר לַסֵּמִינָר בִּתְפִיסָה לְמִתְקַדְּמִים, שֶׁיְּלַמֵּד אוֹתְךָ לֹא בְּדִיּוּק אֶת מָה שֶׁנִּרְאֶה לָעַיִן – כִּי אֵין מָה לִרְאוֹת בְּכָחוֹל נְטוּל הֶעָנָן הַזֶּה – אֶלָּא אֶת פְּעוּלַּת הָרְאִיָּיה. וּבְכָל זֹאת, מְגוּחָךְ לִרְמוֹז שֶׁנְּיוּ יוֹרְק לֹא מַסְמִיכָה בּוֹגְרִים מִשֶּׁלָּהּ בְּפָנוֹמָנוֹלוֹגְיָה, שֶׁעוֹרְכִים תַּצְפִּיּוֹת עַל הַצֵּל שֶׁל עַצְמָם הַנִּכְפָּל עַל הַמִּדְרָכָה בְּמֶרְכַּז הָעִיר כְּשֶׁהַשֶּׁמֶשׁ לוֹחֶכֶת מִגְדַּל זְכוּכִית בְּדִיּוּק בְּזָוִוית הַנְּכוֹנָה, אוֹ לוֹטְשִׁים עֵינַיִים לְתוֹךְ מִנְהָרָה שֶׁל הָרַכֶּבֶת הַתַּחְתִּית בְּתִּקְווֹת כָּל כָּךְ מוּפְרָכוֹת לְבוֹאָה שֶׁל רַכֶּבֶת G שֶׁל שָׁלוֹשׁ וָחֵצִי, שֶׁהֵם כִּמְעַט מַאֲמִינִים בְּעַצְמָם שֶׁהֵם מַבְחִינִים בְּאוֹרוֹת טְרוֹם הַשַּׁחַר שֶׁל פֶּנְסִיָּה. בְּעֵינֵי, "גְּלוֹסְקָמָה" הִיא בְּתַמְצִיתָהּ עֲבוֹדָה נְיוּ–יוֹרְקִית. עִם זֹאת, הִיא גַּם עֲבוֹדָה שֶׁל שׁוּם מָקוֹם, כַּמּוּבָן, עֲבוֹדָה שֶׁהִיא כִּמְעַט אַפְּרִיּוֹרִית. בְּכָל מָקוֹם שֶׁבּוֹ בְּנֵי אָדָם פּוֹנִים אֶל הָעוֹלָם בְּעֵינֵיהֶם, הִיא הָיְתָה עֲשׂוּיָה לַעֲלוֹת עַל הַדַּעַת.
אַנְדְּרֵיאָה וָונִי לֹא שִׁטְחָהּ בִּפְנֵי אֶת הטפ"ס שֶׁמַּסְבִּיר מַדּוּעַ אָסוּר לָנוּ לְהַצִּיג חֶדֶר מָלֵא בְּפִסְלֵי הָרָזִין שֶׁל גְּלָזֶר בְּ"לִפְנֵי מֶרְכַּז הָעִיר". לְמַעַן הָאֱמֶת, הִיא לֹא הִצִּיגָה בִּפְנֵי שׁוּם טִיעוּן שֶׁהִצְלַחְתִּי לְהָבִין. "קָרָאתִי אֶת הַכַּתָּבָה בְּ'נְיוּ יוֹרְק טַיְימְס'," הִיא אָמְרָה. "עַל הַיִּיצּוּר שֶׁל הַיְּצִירוֹת הַחֲדָשׁוֹת הָאֵלֶּה בְּסִין. אַתָּה חַיָּיב לַעֲצוֹר אוֹתָם אִם עוֹד לֹא מְאוּחָר מִדַּי. אֲנִי יוֹדַעַת שֶׁאַתֶּם חוֹשְׁבִים שֶׁאַתֶּם הַיְּחִידִים שֶׁיֵּשׁ לָהֶם אֶת הַנּוּסְחָה, אֲבָל אַתֶּם לֹא. גַּם לִי הָיְתָה אוֹתָהּ פַּעַם, אָז אֲנִי יוֹדַעַת מָה הוֹלֵךְ לִקְרוֹת. אֲנִי אוֹמֶרֶת לְךָ אֶת זֶה לְטוֹבָתְךָ. לֹא הָיִיתִי חַיֶּיבֶת לָבוֹא לְכָאן. כַּמָּה אֲנַחְנוּ רְחוֹקִים מִמֶּנָּה עַכְשָׁיו? מִ'גְּלוֹסְקָמָה'? כַּמָּה מֵאוֹת מֶטְרִים? קָרוֹב מִדַּי. קָרוֹב מִדַּי. לֹא רָצִיתִי לִהְיוֹת קְרוֹבָה לְזֶה יוֹתֵר בַּחַיִּים. לֹא הָיִיתִי חַיֶּיבֶת לָבוֹא לְכָאן, וְאַחֲרֵי שֶׁאֵצֵא מֵהַדֶּלֶת הַזֹּאת, זֹאת לֹא בְּעָיָה שֶׁלִּי. אִם אַתָּה טִיפֵּשׁ מַסְפִּיק לְהַמְשִׁיךְ לַעֲשׂוֹת מָה שֶׁאַתָּה עוֹשֶׂה, אֲנִי לֹא אֶהְיֶה בִּנְיוּ יוֹרְק כְּדֵי לִרְאוֹת אֶת הַתּוֹצָאוֹת. אֲנִי אֶהְיֶה רָחוֹק מְאוֹד מִכָּאן. אֲנִי אוֹמֶרֶת לְךָ אֶת זֶה רַק פַּעַם אַחַת. הָיְתָה לִי הַנּוּסְחָה, אָז אֲנִי יוֹדַעַת."
כְּשֶׁהַסְּטוּדְיוֹ שֶׁל קוֹנְרוֹי גְּלָזֶר בִּרְחוֹב גְּרֵיְיט ג'וֹנְס פּוֹנֶה בְּעִקְבוֹת הִתְאַבְּדוּתוֹ, הָלְכוּ לְאִיבּוּד כָּל הַמַּחְבָּרוֹת שֶׁלּוֹ. דֶּאוֹנְטָאוֹן מַנְהֵטְן, אַחֲרֵי הַכּוֹל, הוּא מָקוֹם שֶׁמְּסוּגָּל בְּהֶחְלֵט לִבְלוֹעַ חֲמִישָּׁה אַרְגְּזֵי קַרְטוֹן – אֲנַחְנוּ יוֹדְעִים אֶת הַמִּסְפָּר מִדּוּחַ מִשְׁטָרָה – בְּלִי לְהָנִיד עַפְעַף. (מִצַּד שְׁנֵי: אִם גְּלָזֶר בֶּאֱמֶת הָרַג אֶת אִשְׁתּוֹ, הָיִיתִי שׁוֹאֵל, אֵיךְ הוּא נִפְטַר מֵהַגּוּפָה? לֹא הָיְתָה לוֹ מְכוֹנִית. לֹא הָיוּ לוֹ חֲבֵרִים עִם מְכוֹנִיּוֹת. הוּא לֹא בְּדִיּוּק הָיָה יָכוֹל לִסְחוֹב אוֹתָהּ בַּמּוֹנִית אֶל הָאִיסְט רֶיְבֶר). בְּנוֹסָף, הַמִּשְׂרָדִים שֶׁל "הֶדְסוֹן פְּלַסְטִיק" נֶהֶרְסוּ עַל פִּי הַחֲשָׁד בְּהַצָּתָה מְכֻוֶּונֶת, בְּעֵרֶךְ בְּאוֹתוֹ הַזְּמַן שֶׁהַחֶבְרָה פָּשְׁטָה רֶגֶל בְּ-1970. כָּךְ שֶׁלְּמֵיטַב יְדִיעָתוֹ שֶׁל מִישֶׁהוּ, "הֶדְסוֹן-גְּלָזֶר 11" לֹא הִשְׁאִיר חוֹתָם גָּדוֹל בְּאַרְכִיבְּיָה הַצּוֹרְבִים שֶׁל הַכִּימְיָה הָאוֹרְגָּנִית יוֹתֵר מֵאֲשֶׁר "אֵשׁ יְוָונִית". וְאָז, יוֹם אֶחָד בְּמֵרְץ 2011, קִיבַּלְתִּי טֵלֵפוֹן מֵאִישׁ שֶׁהִצִּיג אֶת עַצְמוֹ בְּתוֹר בּוֹבּ קטבאן, נֶכְדּוֹ שֶׁל מוֹכֵר הַפּוֹלִימֵרִים לְסַלַּי קטבאן. בִּמְקוֹם לָבוֹא לַמִּשְׂרָד שֶׁלִּי בְּמוּמָהּ, הוּא הִתְעַקֵּשׁ לְהִיפָּגֵשׁ בְּבַר סְפּוֹרְט אַפְלוּלִי בִּרְחוֹב 48, וְאַף עַל פִּי שֶׁהַשָּׁעָה הָיְתָה רַק שֵׁשׁ בָּעֶרֶב, הוּא כְּבָר הָיָה שָׁתוּי וְרַגְשָׁנִי. הוּא לֹא הִפְסִיק לִתְקוֹעַ אֶת הָאֶצְבַּע שֶׁלּוֹ בֶּחָזֶה שֶׁלִּי, לֶאֱחוֹז בִּזְרוֹעִי, לְנַעֵר אֶת כִּתְפֵי כְּמוֹ אִישׁ שֶׁמְּנַסֶּה לִמְצוֹא אֲחִיזָה בְּאֶמְצַע טִיפּוּס עַל צוּק, וּבְכָל כַּמָּה זְמַן הוּא פָּלַט כַּמָּה צִחְקוּקִים פְּרִיכִים בְּלִי שׁוּם סִיבָּה שֶׁהִצְלַחְתִּי לָשִׂים עָלֶיהָ אֶת הָאֶצְבַּע.
"אַבָּא שֶׁלִּי הֶעֱבִיר לִי הַרְבֵּה דְּבָרִים מִסַּבָּא שֶׁלִּי," הוּא אָמַר בְּאוֹתוֹ עֶרֶב. "הָחֵל מֵהָעֵסֶק הַמִּשְׁפַּחְתִּי. לֹא פְּלַסְטִיק. זֶה הָיָה רַק הַקֶּטַע שֶׁל סַבָּא שֶׁלִּי. לֹא. אֲנִי מִתְכַּוֵּון לְמַזָּל רַע מֵחוּרְבָּן. זֶה הָעֵסֶק הַמִּשְׁפַּחְתִּי. זֶה מִשְׁלַח הַיָּד שֶׁל הַמִּשְׁפָּחָה. אֲסוֹנוֹת בע"מ. הַחֲנוּת הַיְּשָׁנָה! אַחֶרֶת לָמָּה שֶׁאֲנִי אֵשֵׁב כָּאן וַאֲנַסֶּה לִמְכּוֹר לְךָ קוּפְסָה שֶׁל... בְּכָל אוֹפֶן, זֶה לֹא הַכּוֹל. גַּם הַרְבֵּה חוֹכְמָה. הַרְבֵּה הִיגָּיוֹן בָּרִיא! יוֹם אֶחָד, כְּשֶׁהוּא עוֹד גָּר אִיתָּנוּ, אַבָּא שֶׁלִּי הוֹשִׁיב אוֹתִי וְנָתַן לִי אֶת הָעֵצָה הֲכִי חֲשׁוּבָה שֶׁאַבָּא שֶׁלּוֹ נָתַן לוֹ. 'אִם אַתָּה מִסְתַּכֵּל טוֹב,' הוּא אָמַר, 'אוּלַי יוֹתֵר טוֹב מִמָּה שֶׁאַתָּה צָרִיךְ, כְּשֶׁהָעֵינַיִים מַמָּשׁ יוֹצְאוֹת לְךָ מֵהַחוֹרִים, אַתָּה רוֹאֶה אֶת...'"
בּוֹבּ קְטַבָּאן שׁוּב דָּעַךְ. "טוֹב, אֵין שׁוּם צוֹרֶךְ בְּזֶה עַכְשָׁיו. אֵין סִיבָּה לְקַלְקֵל עֶרֶב נֶחְמָד! וּבְכָל מִקְרֶה אֲנִי לֹא מַאֲמִין לָזֶה. אֲבָל אַתָּה לֹא יָכוֹל לְהַאֲשִׁים אֶת סָבָא שֶׁלִּי. גְּלָזֶר קִיבֵּל אֶת רוֹב הַקְּרֵדִיט עַל 'הֶדְסוֹן-גְּלָזֶר 11'. הֵם תָּמִיד נוֹתְנִים אֶת הַקְּרֵדִיט לְ'גָּאוֹן' הַמְּפוּרְסָם, אֲבָל אֲנָשִׁים לֹא יוֹדְעִים כַּמָּה סַבָּא שֶׁלִּי תָּרַם. לְ'הֶדְסוֹן פְּלַסְטִיק' הָיוּ הַרְבֵּה חוֹזִים מֶמְשַׁלְתִּיִּים בַּיָּמִים הַהֵם. הִזְמִינוּ אוֹתוֹ לְהַרְבֵּה מַעְבָּדוֹת. הוּא הִכִּיר הַרְבֵּה מַדְּעָנִים. הֵם רָצוּ לְדַבֵּר עִם מִישֶׁהוּ עַל מָה שֶׁהֵם עוֹשִׂים, וְאָסְרוּ עֲלֵיהֶם כַּמּוּבָן לְדַבֵּר עִם הַנָּשִׁים שֶׁלָּהֶם. אֲנִי יוֹדֵעַ אֶת כָּל זֶה מֵאַבָּא שֶׁלִּי. בֶּן זוֹנָה מְסַכֵּן. תַּקְשִׁיב, אֲנִי אֶקַּח עַל זֶה עֲשֶׂרֶת אֲלָפִים. אֵין לְזֶה מְחִיר, לְדַבֵּר הַזֶּה, וְהַכּוֹל שָׁם. עֲשִׂירִיָּיה זֶה כָּל מָה שֶׁאֲנִי מְבַקֵּשׁ."
הוֹצֵאתִי חֲמֵשֶׁת אֲלָפִים דּוֹלָר מִכַּסְפֵּי הַפְּרָטִי עַל קְנִיַּית תִּיקִיַּית קַרְטוֹן מוּכְתֶּמֶת בְּמַיִם שֶׁהֵכִילָה, בֵּין רַבִּים מִמִּסְמָכָיו הָאֲחֵרִים שֶׁל לְסַלַּי קטבאן, אֶת הַנּוּסְחָה הַמְּלֵאָה שֶׁל "הֶדְסוֹן-גְּלָזֶר 11". אַחֲרֵי זֶה הִתְכּוֹנַנְתִּי לְהַצִּיג אֶת פְּרוֹיֵקְט הַיִּיצּוּר בִּפְנֵי הַמַּחְלָקָה שֶׁלִּי בְּמוּמָהּ. בְּאוֹתוֹ זְמַן, בְּ-1998, עִם מוֹתוֹ שֶׁל אֵיל הַהוֹן סְטִיבֶן זָדוֹרִינְצֵ'ק, קִיבֵּל הַמּוּזֵיאוֹן אֶת חֶלְקוֹ הַמּוּבְטָח בְּעִיזָּבוֹן שֶׁל הָאִישׁ: אוֹסֶף אָמָּנוּת הַמֵּאָה הַ-20 שֶׁלּוֹ בִּשְׁלֵמוּתוֹ, הֵחֵל בְּרָאוּשְׁנְבֵּרְג נַחְשׁוֹנֵי וְעַד לְפוֹלַארְוִיד מְקוּמָּט שֶׁל סְמַארְס. כִּמְעַט בְּמִקְרֶה, כְּלָל הָאוֹסֶף  גַּם שָׁלוֹשׁ "יְצִירוֹת רְפָאִים", כְּפִי שֶׁמְּכַנִּים אוֹתָן לִפְעָמִים. זְדוֹרִינֵצְ'ק הָיָה פַּטְרוֹן שֶׁל גְּלָזֶר בְּסוֹף שְׁנוֹת הַ-60, וּכְשֶׁגְּלָזֶר נִשְׁאַר בְּלִי כֶּסֶף בִּזְמַן פִּיתּוּחַ הַ"הֶדְסוֹן-גְּלָזֶר 11", הִסְכִּים אֵיל הַהוֹן לְשַׁלֵּם מֵרֹאשׁ עַל שָׁלוֹשׁ עֲבוֹדוֹת שֶׁתִּכְנֵן לְהַצִּיב בַּגַּנִּים סְבִיב בֵּית הַקַּיִץ שֶׁלּוֹ בִּצְפוֹן. אֲבָל גְּלָזֶר תָּלָה אֶת עַצְמוֹ בְּמַהֲלַךְ הֲכָנַת הַתַּבְנִיּוֹת שֶׁל שְׁלוֹשֶׁת הַפַּסָּלִים וִיצִיקָתָם בְּרָזִין, וּזְדוּרִינַצַ'ק נוֹתַר עִם הַחוֹזִים שֶׁנִּיסֵּחַ, עִם פִּרְטֵי הָעִיצּוּב שֶׁכְּבָר הֶעֱבִיר לִמְעַצֵּב הַנּוֹף שֶׁלּוֹ, וְעִם הַתַּבְנִיּוֹת הַבְּתוּלִיּוֹת בִּלְבַד. אַחֲרֵי הִגַּעְתֶּם נִמְּקוּ הַפְּרִיטִים הַלָּלוּ בְּאוֹסֶף הַמֶּחְקָר שֶׁל הֲמוּמָה, לְלֹא שִׁימּוּשׁ, כִּמְעַט נְטוּלֵי עֵרֶךְ, חֲדָרִים לְלֹא דְּלָתוֹת, עַד שֶׁאוּחֲדוּ מֵחָדָשׁ עִם נוּסְחַת "הֶדְסוֹן-גְּלָזֶר 11" כַּעֲבוֹר שָׁנִים.
בִּנְסִיבּוֹת אֲחֵרוֹת הָיִינוּ מְבַקְּשִׁים אִישּׁוּר מֵהָעִיזָּבוֹן, אֲבָל לִגְלָזֶר לֹא הָיָה עִיזָּבוֹן, לְפָחוֹת לֹא עִיזָּבוֹן מְתַפְקֵד. כְּשֶׁדִּיבַּרְתִּי עִם הַכְּתָב שֶׁל הַ"נְיוּ יוֹרְק טַיְימְס" עַל פְּרוֹיֵקְט הַיִּיצּוּר, טָעַנְתִּי שֶׁהוּא לֹא יוּמְרָנִי יוֹתֵר מִמִּקְרֶה שֶׁבּוֹ הָ-Chambre des Députés בְּצָרְפַת הָיָה מְמַמֵּשׁ אֶת זְכוּתוֹ לִיצוֹר יְצִיקוֹת בְּרוֹנְזָה חֲדָשׁוֹת מִתַּבְנִיּוֹת גֶּבֶס יְשָׁנוֹת שֶׁל רוֹדָן, וְרָאוּ גַּם: "יְצִירַת הָאָמָּנוּת בְּעִידַּן הַשַּׁעֲתוּק הַטֶּכְנִי" שֶׁל בִּנְיָמִין, וְרָאוּ גַּם: "הַמְּקוֹרִיּוֹת שֶׁל הָאָוַונְגַּרְד" שֶׁל קְרָאוּס. וְזֶה הֶחֱזִיר אוֹתִי אֶל הטפ"ס, שֶׁבִּיסוֹדוֹ שֶׁל דָּבָר הָיָה הִתְעַקְּשׁוּת מִתּוֹךְ אֱמוּנָה פָּגָאנִית עַל הַהִילָּה שֶׁל יְצִירַת אָמָּנוּת. וּבְכֵן, הַאִם יֵשׁ דֶּרֶךְ טוֹבָה יוֹתֵר לְגָרֵשׁ אֶת הַהִילָּה הַזֹּאת, אִם מַאֲמִינִים בָּהּ, מֵאֲשֶׁר לְהַצִּיג עֲבוֹדוֹת שֶׁהָאָמָּן מֵעוֹלָם אֲפִילּוּ לֹא נָגַע בָּהֶן? עַד שֶׁאַנְדְּרֵיאָה וָונִי בָּאָה לְבַקֵּר אוֹתִי, תַּהֲלִיךְ הַבְּדִיקָה, הַיְּצִיקָה וְהַלִּיטּוּשׁ כְּבָר יָצָא לַדֶּרֶךְ מִזְּמַן בַּמִּפְעָל בְּשֶׁנָּזָן, לְשָׁם שָׁלַחְנוּ אֶת הַתַּבְנִיּוֹת (שׁוּם חֶבְרָה בְּאֵירוֹפָּה אוֹ בְּאַרְצוֹת הַבְּרִית לֹא יָכְלָה לַעֲשׂוֹת אֶת זֶה בִּמְחִיר סָבִיר). פַּעַם בְּכַמָּה זְמַן הָיִיתִי מְקַבֵּל מֵהַמִּפְעָל אִי-מֶיְילִים שֶׁנִּרְאוּ אוֹפְּטִימִיִּים כְּכָל שֶׁהִצְלַחְתִּי לְפַעְנֵחַ אוֹתָם, וְלִפְעָמִים מֶיְיגֶּן, מִתְמַחָה סִינִית-אָמֵרִיקָאִית לְהוּטָה, הָיְתָה מִתְעוֹרֶרֶת מוּקְדָּם כְּדֵי לְדַבֵּר עִם אֶחָד הַמְּנַהֲלִים שָׁם בִּסְקַיְיפּ.
"אַתָּה תּוֹהֶה אֵיךְ הִשַּׂגְתִּי אֶת הַנּוּסְחָה," אָמְרָה אַנְדְּרִיאָה וָונִי. "אַתָּה תּוֹהֶה מִי נָתַן לִי אוֹתָהּ. אֲבָל אַף אֶחָד לֹא נָתַן לִי אוֹתָהּ. הָיִיתִי צְרִיכָה לְגַלּוֹת אוֹתָהּ מֵחָדָשׁ בְּעַצְמִי. הַיּוֹם כְּבָר בְּקוֹשִׁי מִשְׁתַּמְּשִׁים בַּפּוֹלִימֵרִים אוֹ בַּקָּטָלִיזָטוֹרִים הָאֵלֶּה – תּוֹדָה לָאֵל – אָז כָּל הַמּוּמְחִיּוּת הָלְכָה לְאִיבּוּד. הִשְׁקַעְתִּי בְּזֶה שָׁלוֹשׁ שָׁנִים. אֶת כָּל הַכֶּסֶף שֶׁאֵי פַּעַם הִרְוַוחְתִּי. בָּאתִי לְכָאן יוֹם אַחֲרֵי יוֹם לְהִסְתַּכֵּל בְּ"גְּלוֹסְקָמָה", לְנַסּוֹת לְהָבִין אֵיפֹה אֲנִי עֲדַיִין טוֹעֶה. אַף אֶחָד לֹא יָכוֹל לְהִסְתַּכֵּל כָּל כָּךְ הַרְבֵּה זְמַן בַּדָּבָר הַזֶּה בְּלִי לָדַעַת שֶׁהוּא חַיָּיב לְהִתְרַחֵק, לַעֲזוֹב אֶת זֶה בְּשֶׁקֶט, פָּשׁוּט לִשְׁכּוֹחַ אֶת זֶה לְגַמְרֵי. אִם עוֹד לֹא הֵבַנְתָּ אֶת זֶה בְּעַצְמְךָ, לֹא הִסְתַּכַּלְתָּ מַסְפִּיק טוֹב. אוֹצְרִים אַף פַּעַם לֹא מִסְתַּכְּלִים. אֲנִי בְּכָל זֹאת הִמְשַׁכְתִּי. הָאֵדִים הָיוּ רְעִילִים, אָז בַּהַתְחָלָה עָבַדְתִּי עִם מַסֵּכָה, אֲבָל כְּכָל שֶׁהִתְקָרַבְתִּי לִמְצִיאַת הַתִּרְכּוֹבֶת, הִתְחַלְתִּי לְהוֹרִיד אֶת הַמַּסֵּכָה מִדֵּי פַּעַם וְלַעֲבוֹד לְפִי הָרֵיחַ. לִפְעָמִים, אִם שָׁאַפְתִּי מַסְפִּיק, הָיִיתִי רוֹאֶה דְּבָרִים שֶׁאָסוּר לְדַבֵּר עֲלֵיהֶם. הָיוּ לִי שְׁלוֹשָׁה עוֹזְרִים בִּסְטוּדְיוֹ – קְלֵיאוֹ, נִיק וּפָאדֵי. לֹא עָבַר הַרְבֵּה זְמַן וְכוּלָּנוּ לָקַחְנוּ אֶת זֶה לָרֵיאוֹת וְאַחַר כָּךְ הָיִינוּ כִּמְעַט מְקִיאִים בָּאַמְבַּטְיָה, לִפְעָמִים מִשְׁתַּעֲלִים דָּם, אֲבָל אֲנִי הִתְקָרַבְתִּי לַנּוּסְחָה וְכוּלָּנוּ הִתְקָרַבְנוּ לְאֵיזוֹ אֱמֶת. בְּאוֹתָהּ תְּקוּפָה שָׁכַבְתִּי עִם פָּאדֵי. יוֹם אֶחָד, אֶחָד מִמִּשְׁפְּכֵי הַהַזְרָקָה נִסְדַּק בְּלִי שׁוּם סִיבָּה, וְלִפְנֵי שֶׁמִּישֶׁהוּ מֵאִיתָּנוּ הִסְפִּיק לַעֲשׂוֹת מַשֶּׁהוּ, פָּאדֵי הָיָה שָׁקוּעַ בְּרָזִין עַד מֵעַל לַקַּרְסוּלַּיִים. בְּאוֹתוֹ יוֹם יָדַעְתִּי שֶׁמָּצָאתִי אֶת הַנּוּסְחָה. הוּא אִיבֵּד אֶת שְׁתֵּי כַּפּוֹת הָרַגְלַיִים. אֲבָל לֹא יוֹתֵר מִזֶּה. מֵבִין אַרְבַּעְתֵּנוּ, הָיָה לוֹ הֲכִי הַרְבֵּה מַזָּל." הִיא הוֹצִיאָה כַּרְטִיס רִישּׁוּם מִתּוֹךְ כִּיס הַמְּעִיל שֶׁלָּהּ וְהִנִּיחָה אוֹתוֹ עַל הַשּׁוּלְחָן. "אִם אַתָּה לֹא מַאֲמִין לִי, דָּבָר עִם מַרְלוֹן רֵיְיל." בִּזְמַן שֶׁהִיא מִיהֲרָה הַחוּצָה הֵרַמְתִּי אֶת הַכַּרְטִיס. לֹא הָיוּ בּוֹ הַפְּרָטִים שֶׁל מַרְלוֹן רֵיְיל עַצְמוֹ. הָיוּ בּוֹ פְּרָטִים שֶׁל בֵּית חוֹלִים פְּסִיכִיאַטְרִי בְּפִילָדֶלְפְיָה.
קוֹנְרוֹי גְּלָזֶר הָיָה אוּלַי בַּעַל מִפְלַצְתִּי, אֲבָל אַף אֶחָד מֵעוֹלָם לֹא חָשַׁב בְּטָעוּת שָׁגִ'ילְיָאן גְּלָזֶר הִיא מַלְאָךְ. אֲפִילּוּ אֵלֶּה שֶׁהֵגֵנּוּ עָלֶיהָ הוֹדּוּ שֶׁבְּנֵי הַזּוּג הָיוּ דֵּי דּוֹמִים: נַקְמָנִים, חוֹרְשֵׁי מְזִימּוֹת, סְפוּגִים בְּוָודְקָה בְּמִין וּבְזַעַם. הַבְּדִיחָה אָז הָיְתָה שֶׁהָעִיר הַגְּדוֹלָה נְיוּ יוֹרְק הֵבִיאָה אוֹתָם בִּבְרִית הַנִּישּׂוּאִים הַקְּדוֹשָׁה בְּאוֹתוֹ הָאוֹפֶן שֶׁבּוֹ הַסִּי-אִי-אִיֵּי נִיסָּה לְהָסִית אֶת הַקּוֹזֶה-נוֹסְטָרָה נֶגֶד פִידֵל קַסְטְרוֹ, אוֹ בְּאוֹתוֹ הָאוֹפֶן שֶׁבּוֹ אֶפְשָׁר לְנַטְרֵל אֶרֶס שֶׁל מֵדוּזָה בְּעֶזְרַת שֶׁתֶן טָרִי. וַעֲדַיִין אֲנִי לֹא מַאֲמִין שֶׁקּוֹנֵרוִי וְגִ'ילְיָאן הָיוּ בְּאוֹתָהּ לִיגָה. כְּשֶׁנּוֹדַע שֶׁקּוֹנְרוֹי גְּלָזֶר תָּלָה אֶת עַצְמוֹ רַק שְׁבוּעַיִים אַחֲרֵי שֶׁהוֹדִיעַ לְמִשְׁטֶרֶת נְיוּ יוֹרְק שֶׁאִשְׁתּוֹ יָרְדָה לְהָבִיא סִיגַרְיוֹת יוֹם אֶחָד וּמֵעוֹלָם לֹא חָזְרָה, נְפוֹצָה הַשְּׁמוּעָה שֶׁהוּא לֹא הָיָה הַמְּאַהֵב הָרִאשׁוֹן שֶׁל גִּ'ילְיָאן שֶׁשָּׁם קֵץ לְחַיָּיו. כְּשֶׁלָּמְדָה בְּקוֹלֵג' וְסָאֵר רָאוּ אֶת הֶחָבֵר הַקְּוַורְטֶרְבֶּק שֶׁלָּהּ מִנֶּשֶׁק בַּחוּרָה אַחֶרֶת בַּנֶּשֶׁף, וְהִיא הֶחֱלִיטָה שֶׁבְּלִי לְסַיֵּים מַמָּשׁ אֶת הַקֶּשֶׁר, הִיא הוֹלֶכֶת לַהֲרוֹס אוֹתוֹ. אַחֲרֵי חוֹדֶשׁ, בִּזְמַן שֶׁגִּ'ילְיָאן הָיְתָה בְּשִׁיעוּר, הוּא צָעַד לְתוֹךְ נַחַל הַקַּסְפְּרָקִיל בְּלִי לְהַשְׁאִיר שׁוּם מִכְתָּב. כָּכָה הִיא הָיְתָה. נַגָּנִית הַכִּינּוֹר הַדְּקִיקָה מֵהָאֵפֶר אִיסְט-סַייְד.
"הַבָּחוּר רָצַח אֶת אִשְׁתּוֹ," עֲשׂוּיִים לוֹמַר הַרְבֵּה אֲנָשִׁים, "וְאַתָּה מְדַבֵּר כְּאִילּוּ הוּא הַקּוֹרְבָּן בְּמַעֲרֶכֶת הַיְּחָסִים הַזֹּאת." עַל זֶה אֲנִי יָכוֹל לְהָשִׁיב רַק, שֶׁאִם הוֹצָאָה לַפּוֹעַל שֶׁל רֶצַח הִיא מִבְחָן אוֹפִי, הִיא לֹא מִבְחָן יְסוֹדִי בִּמְיוּחָד. יֵשׁ הַרְבֵּה תְּכוּנוֹת אִישִׁיּוֹת שֶׁהוּא לֹא בּוֹחֵן כְּלָל, תְּכוּנוֹת שֶׁלְּמַעַן הָאֱמֶת לֹא הָיוּ לקונרוי גְּלָזֶר אוֹ שֶׁקִּיבְּלוּ בִּיטּוּי רַק בָּאָמָּנוּת שֶׁלּוֹ – אֲבָל בְּהֶחְלֵט הָיוּ לְגִ'ילְיָאן גְּלָזֶר: נְחִישׁוּת נוֹרָאָה, גַּחֲמָנוּת קָרָה וּנְטוּלַת חֶדְוָוה, אֲחִיזָה בִּלְתִּי מְעוּרְעֶרֶת, בִּשְׁתֵּי יָדַיִים, בִּגְרוֹנוֹ שֶׁל הָעוֹלָם. חֲבֵרָיו הַמְּעַטִּים שֶׁל קוֹנְרוֹי, אֵלֶּה שֶׁלֹּא הֶאֱמִינוּ שֶׁהוּא הָרַג אוֹתָהּ וְאַחַר כָּךְ תָּלָה אֶת עַצְמוֹ מִתּוֹךְ חֲרָטָה, טָעֲנוּ בִּמְקוֹם זֹאת שֶׁאַחֲרֵי שֶׁנֶּעֶלְמָה הוּא עָשָׂה אֶת זֶה מִתּוֹךְ יָגוֹן. אֲנִי חוֹשֵׁב שֶׁכּוּלָּנוּ מְקַוִּוים, אוֹ חוֹשְׁשִׁים, שֶׁאַהֲבָה רוֹמַנְטִית הִיא כּוֹחַ כָּל כָּךְ אַדִּיר וּנְטוּל מַחֲשָׁבָה, שֶׁמִּישֶׁהוּ בֶּאֱמֶת יָכוֹל לָחוּשׁ יֵיאוּשׁ אוֹבְדָנִי כְּשֶׁאִישָּׁה כְּמוֹ גִּ'ילְיָאן גְּלָזֶר יוֹצֵאת מֵחַיָּיו.
מֵעוֹלָם לֹא פָּגַשְׁתִּי לִפְנֵי כֵן אֶת מַרְלוֹן רֵיְיל, הָאִישׁ שַׁאנְדְּרִיאָה וָונִי אָמְרָה לִי לְדַבֵּר אִיתּוֹ, אֲבָל הִכַּרְתִּי אֶת הַשֵּׁם. תִּחְזַקְתִּי בַּמִּשְׂרָד שֶׁלִּי אַרְכִיּוֹן בִּיבְּלִיּוֹגְרָפִי יְסוֹדִי עַד כְּדֵי כְּפִיָּיתִיּוּת שֶׁל תְּנוּעַת "אוֹר וְחָלָל", וְנִכְלְלוּ בּוֹ כַּמָּה מֵהַבִּיקּוֹרוֹת שֶׁל רַיְיל עַל תַּעֲרוּכוֹת רֵלֵוַונְטִיּוֹת מֵ"אַרְטֵפוֹרוֹם", וְגַם כַּמָּה מַאֲמָרִים עַל תַּעֲרוּכוֹת שֶׁאָצַר רֵיְיל עַצְמוֹ, בְּעִיקָּר בְּאֵזוֹר פִילָדֶלְפְיָה. לֹא הָיוּ גִּזְרֵי עִיתּוֹנוּת אַחֲרֵי 1998. יָדַעְתִּי שֶׁהַדָּבָר הֲכִי הֶגְיוֹנִי לַעֲשׂוֹת הוּא לִזְרוֹק אֶת כַּרְטִיס הָרִישּׁוּם לַפַּח. אַנְדְּרֵיאָה וָונִי הָיְתָה אִישָּׁה עִם בְּעָיוֹת נַפְשִׁיּוֹת שֶׁסִּיפְּרָה לִי סִיפּוּר-לֹא-סִיפּוּר מְבוּלְבָּל. אִם עָלַי לְהַסְבִּיר לָמָּה, בְּנִיגּוּד לְכָל זֶה, הֵרַמְתִּי אֶת הַטֵּלֵפוֹן וְטִלְפַּנְתִּי לְבֵית הַחוֹלִים הַפְּסִיכִיַּאטְרִי, אֲנִי יָכוֹל רַק לְהַצִּיעַ שֶׁאַזְהָרוֹתֶיהָ וַדַּאי הִדְהֲדוּ בְּרָאשֵׁי בְּאֵיזֶה תֶּדֶר תַּת-קוֹלִי נוֹרָא, כְּמוֹ הָרַעַד תַּחַת כַּפּוֹת הָרַגְלַיִים שֶׁמִּשְׁלַחַת רַכֶּבֶת תַּחְתִּית כָּל הַדֶּרֶךְ מִשִּׁדְרָהA  אֶל פִּי הַגֵּיהִינּוֹם: עָמוֹק לְמַטָּה, עָמוֹק מְאוֹד לְמַטָּה, וַדַּאי כְּבָר הֵבַנְתִּי עַל מָה הִיא מְדַבֶּרֶת.  כְּשֶׁהֶעֱבִירוּ אוֹתִי אֶל פְּקִיד הַקַּבָּלָה בְּבֵית הַחוֹלִים נֶאֱמַר לִי שֶׁלְּמַר רֵיְיל אֵין יוֹתֵר זְכוּיוֹת שִׁימּוּשׁ בַּטֵּלֵפוֹן, אֲבָל שֶׁאוּכַל לָבוֹא וּלְבַקֵּר אוֹתוֹ אִם אֶהְיֶה מוּכָן לַחְתּוֹם עַל כְּתַב וִיתּוּר. הִמְצֵאתִי לְעַצְמִי תֵּירוּץ, וְהִזְכַּרְתִּי לְעַצְמִי שֶׁמִּמֵּילָא הִתְכַּוַּונְתִּי לִרְאוֹת אֶת הַתַּעֲרוּכָה שֶׁל גֶ'יְיסוֹן רוֹדְס בַּמָּכוֹן לְאָמָּנוּת עַכְשָׁוִוית שָׁם, וְנָתַתִּי לַפָּקִיד אֶת הַמִּסְפָּר שֶׁלִּי, כְּדֵי שֶׁיּוּכְלוּ לְאַשֵּׁר אֶת הַפְּגִישָׁה אִם רֵיְיל יַסְכִּים לָהּ. אַחֲרֵי זֶה קִימַּרְתִּי אֶת כִּתְפֵי כִּמְעַט בִּגְנֵיבָה כִּי הִרְגַּשְׁתִּי כָּל כָּךְ מְטוּפָּשׁ בִּגְלַל זֶה, וְשָׁלַחְתִּי אִי-מֵיְיל מָהִיר לַמִּפְעָל בְּשֶׁנָּזָן, רַק לִבְדּוֹק שֶׁהַכּוֹל בְּסֵדֶר.
"לֹא מַמָּשׁ הָיְתָה לִי בְּעָיָה לִהְיוֹת פֹּה," אָמַר לִי רֵיְיל. "הַחוֹלִים אִרְגְּנוּ תַּעֲרוּכַת אָמָּנוּת כָּל שָׁנָה וְהֵם נָתְנוּ לִי לֶאֱצוֹר אוֹתָהּ. אֲבָל עַכְשָׁיו כְּבָר לֹא מַרְשִׁים לִי. בַּשָּׁנָה שֶׁעָבְרָה אִיבַּדְתִּי שְׁלִיטָה פַּעַם אוֹ פַּעֲמַיִים וְעַכְשָׁיו לֹא מַמָּשׁ מַרְשִׁים לִי לִפְגּוֹשׁ אַף אֶחָד. אָז אֲנִי בֶּאֱמֶת מַעֲרִיךְ אֶת זֶה שֶׁבָּאתָ." אֶל חֲדַר הַבִּיקּוּרִים נִלְקַחְתִּי דֶּרֶךְ חָמֵשׁ דְּלָתוֹת נְעוּלוֹת בְּלִיוּוּי סָנִיטָר שֶׁעָמַד עַכְשָׁיו בַּפִּינָּה וְגֵירֵד אֶת צַוּוֹארוֹ הַנָּגוּעַ בְּפַסּוּרְיָאזִיס. גַּם מָסַרְתִּי אֶת הַטֵּלֵפוֹן שֶׁלִּי, אֶת הָאַרְנָק שֶׁלִּי, אֶת הַמַּפְתְּחוֹת שֶׁלִּי וַאֲפִילּוּ אֶת נוֹזֵל הַחִיטּוּי לַיָּדַיִים. רֵיְיל הָיָה כָּל כָּךְ מְנוּמָּס, רַךְ דִּיבּוּר וּמְטוּפָּח בִּקְפִידָה – אֵיזֶה מִין חוֹלֵה נֶפֶשׁ עוֹנֵד פֶּרַח בַּדָּשׁ? – שֶׁהָיִיתִי צָרִיךְ לְהַזְכִּיר לְעַצְמִי כָּל הַזְּמַן אֶת הָאַזְהָרוֹת שֶׁשָּׁמַעְתִּי מֵהָרוֹפֵא בְּיַחַס אֵלָיו.
"אֲנִי לֹא יוֹדֵעַ מָה בְּדִיּוּק אַנְדְּרִיאָה סִיפְּרָה לָךְ, אָז אֲנִי אַתְחִיל מֵהַהַתְחָלָה," הוּא אָמַר. "בְּ-98' הָיָה לִי רַעְיוֹן לַעֲשׂוֹת תַּעֲרוּכָה שֶׁל הֶחוֹמָרִים הַמְּאוּחָרִים שֶׁל גְּלָזֶר – עֲבוֹדוֹת קְטַנּוֹת מֵהַתְּקוּפָה שֶׁל 'גְּלוֹסְקָמָה'. גְּלָזֶר עֲדַיִין הָיָה אָז כָּל כָּךְ לֹא בָּאוֹפְנָה, אֲבָל חָשַׁבְתִּי שֶׁאֲנִי יָכוֹל לְשַׁנּוֹת אֶת זֶה. שָׁלַחְתִּי כַּמָּה בַּקָּשׁוֹת וְהָיָה לִי מַזָּל עִם כַּמָּה אוֹסָפִים פְּרָטִיִּים. אֲפִילּוּ שִׁכְנַעְתִּי אֶת זְדוּרִינְצַ'ק לְהַשְׁאִיל לִי עֲבוֹדָה, וּזְדוּרִינְצַ'ק אַף פַּעַם לֹא הִשְׁאִיל שׁוּם דָּבָר לְאַף אֶחָד מִחוּץ לִנְיוּ יוֹרְק. זֹאת עָמְדָה לִהְיוֹת תַּעֲרוּכָה נֶהְדֶּרֶת. אֲבָל קָרָה לִי דָּבָר מוּזָר עִם הַמִּתְמַחִים. הֵם כָּל הַזְּמַן הִתְפַּטְּרוּ. מַסְפִּיק שֶׁיָּרְדוּ לַמַּרְתֵּף וְהָיוּ אֲפִילּוּ זְמַן קָצָר בַּחֲדַר הָאִחְסוּן עִם כָּל הַגְּלֶזְרִים הָאֵלֶּה, הֵם הָיוּ מִתְקַשְּׁרִים לְמָחֳרָת וּמוֹדִיעִים שֶׁהֵם לֹא יָבוֹאוּ יוֹתֵר, וְלִפְעָמִים הֵם אֲפִילּוּ לֹא הִתְקַשְּׁרוּ. הָיוּ לִי כָּל כָּךְ הַרְבֵּה כָּאֵלֶּה שֶׁהִתְחִיל לָצֵאת לִי מוֹנִיטִין בָּעִיר – כּוּלָּם חָשְׁבוּ שֶׁאֲנִי אֵיזֶה דִּיקְטָטוֹר אוֹ מְנֻוּוֹל אוֹ מַשֶּׁהוּ. בְּסוֹף מָצָאתִי מִתְמַחֶה שֶׁהֶחֱזִיקָה יוֹתֵר מִשָּׁבוּעַ. אֲבָל אָז יוֹם אֶחָד הִיא יָרְדָה לַחֲדַר הָאִחְסוּן וְאַחֲרֵי כַּמָּה שָׁעוֹת הִיא לֹא עָלְתָה חֲזָרָה לְמַעְלָה. יָרַדְתִּי לְשָׁם וּמָצָאתִי אוֹתָהּ – זֹאת אוֹמֶרֶת, לֹא יָדַעְתִּי שֶׁזֹּאת הִיא בַּהַתְחָלָה, אֲבָל אַחַר כָּךְ הֵם הוֹכִיחוּ אֶת זֶה בְּאֶמְצָעוּת הֵדֵי-אֵן-אַיי. הָיְתָה מַצְלֵמַת אַבְטָחָה בַּמִּסְדְּרוֹן בַּחוּץ, וְאַף אֶחָד לֹא יָרַד לְשֵׁם בְּאוֹתוֹ יוֹם חוּץ מִמֶּנָּה וּמִמֶּנִּי. אָז הֵם הֶאֱשִׁימוּ בָּזֶה אוֹתִי, כַּמּוּבָן. וְהָאֱמֶת הִיא שֶׁהֵם הֶאֱשִׁימוּ אוֹתִי בְּצֶדֶק. הִמְשַׁכְתִּי לִשְׁלוֹחַ אֶת הַיְּלָדִים הָאֵלֶּה לְשָׁם לְמַטָּה לְבַד, אֲפִילּוּ אַחֲרֵי שֶׁהֵבַנְתִּי מָה אֲנִי רוֹאֶה בְּרָזִין. זַדּוֹרִינְצֵ'ק מֵת כַּמָּה חוֹדָשִׁים אַחֵר כָּךְ. אַתָּה יוֹדֵעַ לָמָּה? אַחֲרֵי שֶׁבִּיטְּלוּ אֶת הַתַּעֲרוּכָה, הַגָּלֶרְיָה שָׁלְחָה אֶת כָּל הָעֲבוֹדוֹת בַּחֲזָרָה אֶל הָאַסְפָנִים שֶׁהִשְׁאִילוּ אוֹתָן. אֲנִי מְתָאֵר לְעַצְמִי שֶׁזְּדוּרִינֵצְ'ק כִּמְעַט שָׁכַח שֶׁיֵּשׁ לוֹ אֶת הַיְּצִירָה הַזֹּאת, אֲבָל רָאָה אוֹתָהּ בְּמִקְרֶה כְּשֶׁפָּרְקוּ אוֹתָהּ, וְהִיא כָּל כָּךְ מָצְאָה חֵן בְּעֵינָיו שֶׁהוּא הֶחֱלִיט לְהַעֲבִיר אוֹתָהּ לַחֲדַר הַשֵּׁינָה שֶׁלּוֹ."
אַחֲרֵי הַבִּיקּוּר אֵצֶל מַרְלוֹן רֵיְיל, נִיסִּיתִי לְצַלְצֵל לְבוֹב קטבאן לְפִי הַמִּסְפָּר שֶׁהָיָה לִי בִּרְשִׁימַת הַטֵּלֵפוֹנִים, אֲבָל הַמִּסְפָּר נוּתַּק. כְּשֶׁקָּנִיתִי אָז אֶת הַמִּסְמָכִים שֶׁל סַבָּא שֶׁלּוֹ בְּקוֹשִׁי הֵעַפְתִּי מַבָּט בַּחוֹזֶה שֶׁהוּא נִיסֵּחַ לִפְנֵי שֶׁהֶעֱבַרְתִּי אוֹתוֹ לַמַּחְלָקָה הַמִּשְׁפָּטִית שֶׁל הֲמוּמָה. אֲבָל כְּשֶׁחִילַּצְתִּי אֶת הַמִּסְמָךְ מֵאֲרוֹן הַתִּיּוּק שֶׁלִּי, גִּילִּיתִי שֶׁהוֹפִיעָה בּוֹ כְּתוֹבֶת הַבַּיִת שֶׁלּוֹ, וְנִדְהַמְתִּי כְּשֶׁזִּיהִיתִי אוֹתָהּ. הַיּוֹם הַבִּנְיָין הַנֵּיאוֹ-רוֹמַנְסְקִי בִּרְחוֹב גְּרֵיְיט ג'וֹנְס שֶׁאִיכְלֵס פַּעַם אֶת הַסְּטוּדְיוֹ שֶׁל קוֹנְרוֹי גְּלָזֶר הוּא בִּנְיָין בֶּן אַרְבַּע קוֹמוֹת שֶׁל מִשְׂרָדִים, מֵעַל מִסְעָדָה הֲוָואִית פּוֹפּוּלָרִית בְּקֶרֶב תַּעֲשִׂיַּית הָאוֹפְנָה. אֵלֶּה מֵאִיתָּנוּ שֶׁהֶאֱמִינוּ שֶׁגְּלָזֶר הָיָה חַף מִפֶּשַׁע, חָשׁוּ הֲקָלָה מְסוּיֶּמֶת כְּשֶׁנִּפְתְּחָה הַמִּסְעָדָה – אֲשַׁקֵּר אִם אוֹמֵר אַחֶרֶת – מִפְּנֵי שֶׁמַּשְׁמָעוּת הַדָּבָר הָיְתָה שֶׁהֶחְפִּירָה בְּקִרְבִּי הַבִּנְיָין לֹא חָשְׂפָה אֶת עַצְמוֹתֶיהָ שֶׁל גִּ'ילְיָאן גְּלָזֶר בְּתוֹךְ חוֹר בַּקִּיר אוֹ בִּמְכַל שְׁפָכִים. מִמּוּל נִיצָּב אֶחָד מִמְּלוֹנוֹת הַחֲדָרִים-לַיָּחִיד הָאַחֲרוֹנִים שֶׁנּוֹתְרוּ בִּנְיוּ יוֹרְק, שֶׁבְּוַודַּאי גַּם אוֹתוֹ הָיוּ בּוֹנִים מֵחָדָשׁ כְּבָר מִזְּמַן, אֶלָּא שֶׁסִּכְסוּךְ בַּעֲלוֹת אֲרוֹךְ שָׁנִים הוֹתִיר אוֹתוֹ בְּכוּר הַמַּצְרֵף. הַכְּתוֹבֶת בַּחוֹזֶה הָיְתָה כְּתוֹבְתּוֹ שֶׁל הַמָּלוֹן. בּוֹבּ קְטַבָּאן, שֶׁסִּיפֵּר בְּצַעַר רַב כָּל כָּךְ עַל "הָעֵסֶק הַמִּשְׁפַּחְתִּי, אֲסוֹנוֹת בע"מ", בָּחַר לָגוּר בְּדִיּוּק מוּל הַסְּטוּדְיוֹ לְשֶׁעָבַר שֶׁל הַשּׁוּתָּף שֶׁל סַבָּא שֶׁלּוֹ. בְּדַרְכֵי הַחוּצָה בָּדַקְתִּי אֶת הָאִי-מֵיְיל שֶׁלִּי פַּעַם אַחַת אַחֲרוֹנָה. עֲדַיִין כְּלוּם מִשֶּׁנָּזָן. הֵם לֹא יָצְרוּ קֶשֶׁר כְּבָר יוֹתֵר מִשָּׁבוּעַ.
מְסִיבּוֹת שֶׁאִישׁ חוּץ מֵעוֹרְכֵי הַדִּין לֹא הֵבִין, נִדְרָשׁ כִּי הַמִּשְׁפָּחָה שֶׁהִפְעִילָה אֶת מְלוֹן הַחֲדָרִים-לְיָחִיד בִּרְחוֹב גְּרֵיְיט ג'וֹנְס בְּמֶשֶׁךְ שִׁישִּׁים שָׁנָה, תַּמְשִׁיךְ לַעֲשׂוֹת זֹאת אִם בִּרְצוֹנָהּ לִשְׁמוֹר עַל זְכוּתָהּ הַחוּקִּית בַּנֶּכֶס. הַתּוֹצָאָה הָיְתָה שֶׁהֵם לֹא פִּינּוּ אִישׁ מִדַּיָּירֵיהֶם הַקְּשִׁישִׁים, שֶׁעֲדַיִין גָּרוּ שָׁם, אֲבָל גַּם לֹא טָרְחוּ לְאַכְלֵס אֶת הַחֲדָרִים הָרֵיקִים אוֹ לְתַחְזֵק אֶת הַחֲדָרִים, וְהַמָּקוֹם הָיָה כָּעֵת אַרְמוֹן מַעֲלֶה עוֹבֶשׁ, חוּרְבָּה מִתְפּוֹרֶרֶת. זֶה מָה שֶׁלָּמַדְתִּי מִמִּנְהַל הַבִּנְיָין כְּשֶׁהָלַכְתִּי לְחַפֵּשׂ אֶת בּוֹבּ קטבאן. בּוֹבּ קְטַבָּאן, הוּא אָמַר לִי, נִמְצָא מֵת בְּחַדְרוֹ בְּמַאי 2011, אוֹ בְּמִילִּים אֲחֵרוֹת, לֹא יוֹתֵר מֵחוֹדְשַׁיִים אַחֲרֵי שֶׁנִּפְגַּשְׁנוּ בַּפַּעַם הָרִאשׁוֹנָה. כְּשֶׁמְּנַהֵל הַבִּנְיָין הוֹרִיד קוּפְסַת קַרְטוֹן מְלֵאָה בַּחֲפָצָיו הָאִישִׁיִּים שֶׁל קְטַבָּאן מֵהַמַּדָּף הָעֶלְיוֹן שֶׁבְּמִשְׂרָדוֹ, חָשַׁדְתִּי שֶׁקִּיוּוֹה כִּי אִם אָבוֹא לְשֵׁם כְּדֵי לִדְרוֹשׁ אוֹתָהּ, סוֹף-סוֹף יִהְיֶה לוֹ שׁוּב מָקוֹם בְּמַדָּף.
אֲנִי לֹא חוֹשֵׁב שֶׁמִּישֶׁהוּ הָיָה יָכוֹל לְהִסְתַּכֵּל בַּקּוּפְסָה הַזֹּאת, שֶׁהָיְתָה דּוֹמָה בְּאוֹפֶן מְיָיאֵשׁ כָּל כָּךְ לְתִיקִיַּית הַקַּרְטוֹן הַיְּשָׁנָה שֶׁבָּהּ נִקְבְּרוּ הַמִּסְמָכִים שֶׁל לְסַלַּי קטבאן, מִבְּלִי לְדַמְיֵין אֶת מוֹתוֹ שֶׁלּוֹ. וְהַדָּבָר הָרִאשׁוֹן שֶׁהוֹצֵאתִי מִתּוֹכָהּ הָיָה בְּמִקְרֶה לֹא אֶחָד מֵחֲפָצָיו שֶׁל קְטַבָּאן, אֶלָּא דַּוְוקָא שֶׁל סַבָּא שֶׁלּוֹ: מֵעֵין פֶּרֶס מַלְבְּנִי אוֹ לוּחַ הוֹקָרָה, שֶׁחֲרוּטוֹת עָלָיו הַמִּילִּים "לְסַלַּי קְטַבָּאן, אִישׁ הַמְּכִירוֹת שֶׁל הַשָּׁנָה, 'הֶדְסוֹן פְּלַסְטִיק', 1969". הוּא נוֹצַק, בְּלִי שׁוּם צֵל שֶׁל סָפֵק, בְּ"הֶדְסוֹן-גְּלָזֶר 11". הִפְתַּעְתִּי מֵהַמִּרְקָם הַשַּׁמְנוּנִי, כִּמְעַט אַמְפִיבִּי, שֶׁל פְּנֵי הַשֶּׁטַח שֶׁלּוֹ הֵאִירָה אֶת עֵינַי לְעוּבְדָּה שֶׁבְּכָל שְׁנוֹתַי כְּאוֹצֵר, בְּכָל הַשָּׁעוֹת שֶׁבִּילִּיתִי מוּל "גְּלוֹסְקָמָה", מֵעוֹלָם לֹא נָגַעְתִּי בְּמַשֶּׁהוּ שֶׁעָשׂוּי מֵהָרָזִין הַזֶּה בְּמוֹ יְדֵי – וּבְרֶגַע הַהֶאָרָה הַזֹּאת הַלּוּחַ נִשְׁמַט מִידַּי וְנִשְׁבַּר עַל הָרִצְפָּה. עָלַי לְהַדְגִּישׁ כִּי הַפְּרָס הָיָה שָׁקוּף, כְּמוֹ הָעַמּוּד שֶׁבְּמוּמָהּ, אֲבָל הַרְבֵּה יוֹתֵר דַּק. אֶפְשָׁר הָיָה לִרְאוֹת בַּעֲדוֹ בְּקַלּוּת. וְעִם זֹאת, כַּאֲשֶׁר הִתְכּוֹפַפְתִּי בּוֹשׁ וְנִכְלָם לְהָרִים אֶת הַחֲצָאִים הַשְּׁבוּרִים, רָאִיתִי שֶׁהֵם נֶחְצוּ בְּדִיּוּק בַּנְּקוּדָּה שֶׁבָּהּ מַשֶּׁהוּ שׁוּבַּץ בְּרָזִין, מַשֶּׁהוּ שֶׁהָיָה בִּלְתִּי נִרְאֶה עַד כֹּה. עַכְבְּרוֹשׁ פָּעוּט, מְשׁוּמָּר בִּשְׁלֵמוּת.
"תִּרְאֶה, אַתָּה לֹא חוֹשֵׁב עַל זֶה כְּמוֹ שֶׁצָּרִיךְ," אָמַר מַרְלוֹן רֵיְיל בַּפַּעַם הַשְּׁנִיָּיה שֶׁבָּאתִי לְבַקֵּר אוֹתוֹ. "אַתָּה חוֹשֵׁב שֶׁזֶּה כְּמוֹ כֶּתֶם עַל לוּחַ חִיפּוּי מֵעֵץ אוֹ חַיְידַּק בִּלְחִיצַת יָד. רַק מִפְּנֵי שֶׁהָרְגוּ אֶת גִּ'ילְיָאן גְּלָזֶר בַּבִּנְיָין בִּרְחוֹב גְּרֵיְיט ג'וֹנְס, אַתָּה רוֹצֶה לָדַעַת לָמָּה הַדּוּגְמָנִיּוֹת הָאֵלֶּה לֹא יוֹצְאוֹת בִּצְרָחוֹת מֵהַמִּסְעָדָה בְּכָל עֶרֶב. זֶה לֹא עוֹבֵד כָּכָה. הַסְּטוּדְיוֹ שֶׁל אַנְדְּרֵיאָה וָונִי הָיָה בִּכְלָל בְּוִוילְיַאמְסְבְּוּרְג, וּמֵעוֹלָם לֹא הָיָה לָהּ שׁוּם קֶשֶׁר יָשִׁיר עִם קוֹנְרוֹי גְּלָזֶר. הַיַּצְרָנִים שֶׁלְּךָ נִמְצָאִים בַּצַּד הַשֵּׁנִי שֶׁל הָעוֹלָם, וְהֵם בַּחַיִּים אֲפִילּוּ לֹא רָאוּ אֶת 'גְּלוֹסְקָמָה', אֲבָל כְּשֶׁתְּגַלֶּה שֶׁכָּל הָאֲנָשִׁים בַּמִּפְעָל הַזֶּה בְּשֶׁנָּזָן מֵתוּ, אוֹ גָּרוּעַ מִזֶּה, אֲנִי מְקַוֶּוה שֶׁתַּתְחִיל לְהָבִין. לָמָּה  'הֶדְסוֹן פְּלַסְטִיק' נִכְשְׁלוּ בִּשְׁנוֹת הַ-70, לְדַעְתְּךָ? לָמָּה הַבִּנְיָינִים הָאֵלֶּה נִשְׂרְפוּ, לְדַעְתְּךָ? הַכּוֹל בִּגְלַל הַנּוּסְחָה. הַכּוֹל בִּגְלַל 'הֶדְסוֹן-גְּלָזֶר 11'. שָׁם הִיא חַיָּה. הִיא חַיָּה בְּרָזִין, וְלֹא מְשַׁנֶּה מִי מְעַרְבֵּב אוֹתוֹ."
הֵצַצְתִּי בַּסָּנִיטָר בַּפִּינָּה – הַפְּסוּרְיָאזִיס שֶׁלּוֹ הִתְפַּשֵּׁט עַכְשָׁיו עַד לִתְנוּךְ אוֹזְנוֹ הַשְּׂמָאלִית. "בְּסֵדֶר, אֲבָל עַכְשָׁיו אַתָּה חוֹשֵׁב עַל הֲמוּמָה. יֵשׁ לָכֶם שָׁם אֶת 'גְּלוֹסְקָמָה' כְּבָר עֶשְׂרוֹת שָׁנִים. לָמָּה הַמָּקוֹם עֲדַיִין עוֹמֵד עַל תָּלוּ? לָמָּה כּוּלָּם עֲדַיִין בַּחַיִּים?"
רֵיְיל רָכַן לִפְנִים. "תִּסְתַּכֵּל עַל הַסִּידּוּר שֶׁל הַגָּלֶרְיָה בַּקּוֹמָה הָרְבִיעִית. תִּסְתַּכֵּל מָה תָּלוּי עַל הַקִּירוֹת. שְׁלוֹשָׁה רִישּׁוּמִים שֶׁל אַגְנֵס מַרְטִין מְמוּקָּמִים בְּדִיּוּק מוּל 'גְּלוֹסְקָמָה'. אֲנִי חוֹשֵׁב שֶׁהָרִישּׁוּמִים הָאֵלֶּה הֵם הַדָּבָר הַיָּחִיד שֶׁמֵּגֵן עֲלֵיכֶם מִפָּנֶיהָ כָּל הַזְּמַן הַזֶּה. אֵיךְ אָמַר בּוֹאָתִיּוּס? 'הַשָּׂטָן שׂוֹנֵא סְיָיגִים וּגְבוּלוֹת, אָז אֶל תַּחְשְׁשׁוּ מִפִּינּוֹת אֲפֵלוֹת. הַטֵּירוּף נֶחְבָּא בְּאוֹר וּבֶחָלָל'."
הִתְרַחֵישׁ שֶׁנִּרְאֶה לִי עַכְשָׁיו סָבִיר בְּיוֹתֵר הוּא זֶה: לְסַלַּי קְטַבָּאן הִסְתַּבֵּךְ בְּקֶטַע מִינֵי עִם אִשְׁתּוֹ שֶׁל קוֹנְרוֹי גְּלָזֶר, אֲבָל בְּמָקוֹם שֶׁהָעִנְיָין הַזֶּה יָסִית אוֹתָם זֶה נֶגֶד זֶה, הוּא קֵירֵב בֵּינֵיהֶם וְאֶפְשָׁר לָהֶם לַחֲרוֹשׁ מְזִימּוֹת יַחַד נֶגֶד אוֹיֵב מְשׁוּתָּף. בַּשָּׁנִים הַהֵן הִסְתּוֹבְבוּ בְּמֶרְכַּז מַנְהֵטְן הָמוֹן חֲתוּלִים וּכְלָבִים מְשׁוֹטְטִים, וְכָכָה הֵם בֶּטַח בָּדְקוּ אֶת הַנּוּסְחָה בִּקְנֵה מִידָּה מְצוּמְצָם. הֵם רָצוּ שֶׁהָרָזִין יְכוֹפֵף אֶת הָאוֹר בְּאוֹפֶן כָּזֶה שֶׁאֶפְשָׁר יִהְיֶה לְהַבִּיט יָשָׁר דַּרְכּוֹ אֶל הַצַּד הַשֵּׁנִי שֶׁל הַפֶּסֶל בְּלִי לִרְאוֹת אֶת הַגְּוִויָּיה הַחֲתוּמָה בִּפְנִים, כְּמוֹ הַיַּתּוּשׁ הַנּוֹדָע בְּעִנְבָּר. אֲבָל כְּשֶׁאִימְּצוּ כַּמָּה חִידּוּשִׁים מֵהָעֲבוֹדָה שֶׁל הַמַּכָּרִים שֶׁל לְסַלַּי קטבאן בַּמֶּמְשָׁלָה, הֵם לֹא יָכְלוּ לְנַחֵשׁ שֶׁבְּתַהֲלִיךְ הַזֶּה הֵם מוֹסִיפִים גַּם פּוֹטֶנְצְיָאל בִּלְתִּי צָפוּי לְמַדַּי לְתוֹךְ הַחוֹמֶר.
אֲפִילּוּ אַחֲרֵי "הַשְׁעָיָיתִי לִזְמַן בִּלְתִּי מוּגְבָּל" מִצְוָות הָאוֹצְרִים, וְהַתַּגְלִיּוֹת הַמְּבִיכוֹת בְּשֶׁנָּזָן, דֶּבֶק הֲמוּמָה בְּכַוּוֹנָתוֹ לְהַצִּיג גִּרְסָה מְתוּקֶּנֶת שֶׁל "לִפְנֵי מֶרְכַּז הָעִיר", כְּלוֹמַר "גְּלוֹסְקָמָה" יוּזַז אֶל תּוֹךְ גָּלֶרְיָה אַחֶרֶת, וְלֹא רַק שֶׁלֹּא יִהְיֶה כָּבוּל עוֹד לְחֶסֶד הָאֱלוֹהִי שֶׁל הָרְשָׁתוֹת שֶׁל אַגְנֵס מַרְטִין, אֶלָּא שֶׁכּוֹחוֹ יוּכְפַּל פִּי כַּמָּה בִּזְכוּת נוֹכְחוּתָן שֶׁל כַּמָּה עֲבוֹדוֹת קְטַנּוֹת יוֹתֵר שֶׁמְּרֵלוֹן רֵיְיל תִּכְנֵן פַּעַם לְהַצִּיג בְּפִילָדֶלְפְיָה. הטפ"ס הָיָה קָרוֹב יוֹתֵר לָאֱמֶת כִּלְשׁוֹנָהּ מִכְּפִי שֶׁכָּל הַתּוֹעַמְלָנִים הָאֵלֶּה הֵבִינוּ אֵי-פַּעַם: אִם תִּלְטְּשׁוּ עֵינַיִים מַסְפִּיק זְמַן אֶל תּוֹךְ הַפֶּסֶל, "עַד שֶׁיָּצְאוּ לָכֶם הָעֵינַיִים מֵהַחוֹרִים," תִּרְאוּ שֶׁהוּא עֲדַיִין מֵכִיל אֶת הַפֶּשַׁע שֶׁל קוֹנְרוֹי גְּלָזֶר.
כְּשֶׁפָּסַעְתִּי עַל קְצוֹת הָאֶצְבָּעוֹת לְעֵבֶר "גְּלוֹסְקָמָה" עִם גַּרְזֶן שֶׁל מְכַבֵּי אֵשׁ בַּבּוֹקֶר שֶׁל חַג הַמּוֹלָד, אָמַרְתִּי לְעַצְמִי שֶׁאֲנִי שָׁם כְּדֵי לַהֲרוֹס אֶת קֵיסָרִית הָרָזִין. אֲבָל "הֶדְסוֹן-גְּלָזֶר 11" עוֹצְמָתוֹ רַבָּה יוֹתֵר מִכּוֹחַ רָצוֹן רוֹפֵס כִּשְׁלֵי. כְּשֶׁקּוֹנְרוֹי גְּלָזֶר תָּלָה לוּלָאָה מִצִּינּוֹר בַּתִּקְרָה בְּ-1969, הוּא צִייֵּת לִפְקוּדּוֹת שֶׁלֹּא הָיָה בְּכוֹחוֹ לְהָפֵר, בְּדִיּוּק כְּמוֹ מַרְלוֹן רֵיְיל כַּעֲבוֹר שָׁנִים, וְאַנְדְּרֵיאֶה וָונִי, וּבוֹבּ קְטַבָּאן וְאוּלַי גַּם סְטִיבֶן זְדוֹרִינְצֶ'ק – כּוּלָּם מֵתִים עַכְשָׁיו, חוּץ  מִרֵּיְיל. כַּמָּה מִתּוֹךְ הָעֲבוֹדָה שֶׁלִּי עַל "לִפְנֵי מֶרְכַּז הָעִיר" עָשִׂיתִי בֶּאֱמֶת מֵרְצוֹנִי הַחוֹפְשִׁי? אֲנִי לֹא יוֹדֵעַ. אֲבָל הָאֱמֶת הִיא שֶׁעָמַדְתִּי מְשׁוּתָּק דַּקּוֹת אֲרוּכּוֹת עִם הַגַּרְזֶן הַמּוּנָף מֵעַל רָאשֵׁי לִפְנֵי שֶׁשּׁוֹמֵר הַלַּיְלָה מָצָא אוֹתִי. כֵּן, בְּאוֹתוֹ רֶגַע רָצִיתִי לַהֲרוֹס אֶת גִּ'ילְיָאן גְּלָזֶר. אֲבָל לֹא יוֹתֵר מִשֶּׁרְצִיָּתִי לְהוֹצִיא אוֹתָהּ לַחוֹפְשִׁי.




https://www.shortstoryproject.com/he/story/%d7%90%d7%95%d7%a8-%d7%95%d7%97%d7%9c%d7%9c/
#אָמֵרִיקָה#הוּמוֹרִיסְטִי#מֶתַח#סְפְּרוֹתָאמֵרִיקָאִית