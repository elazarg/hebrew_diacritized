אִמָּא אוֹמֶרֶת שֶׁכְּשֶׁאֲנִי מַתְחִיל לְדַבֵּר אֲנִי לֹא יוֹדֵעַ מָתַי לְהַפְסִיק. אֲבָל אֲנִי אוֹמֵר לָהּ שֶׁהַהִזְדַּמְּנוּת הַיְּחִידָה בִּכְלָל שֶׁיֵּשׁ לִי לְדַבֵּר זֶה כְּשֶׁהִיא לֹא בַּסְּבִיבָה, אָז אֲנִי צָרִיךְ לְנַצֵּל אֶת זֶה. הָאֱמֶת הִיא שֶׁכַּנִּרְאֶה אַף אֶחָד מֵאִתָּנוּ לֹא הָיָה מִתְקַבֵּל בִּבְרָכָה בַּמִּפְגָּשׁ שֶׁל קְוֵויְיקֵרִים, אֲבָל כְּמוֹ שֶׁאֲנִי אוֹמֵר לְאִמָּא, בִּשְׁבִיל מָה אֱלוֹהִים נָתַן לָנוּ לְשׁוֹן אֵם הוּא לֹא רוֹצֶה שֶׁנִּשְׁתַּמֵּשׁ בָּהּ? רַק שֶׁהִיא אוֹמֶרֶת שֶׁהוּא לֹא נָתַן לָנוּ אוֹתָהּ בִּשְׁבִיל שֶׁנַּגִּיד אֶת אוֹתוֹ דָּבָר שׁוּב וָשׁוּב, כָּמוֹנִי, וְנַחֲזוֹר עַל עַצְמֵנוּ. אֲבָל אֲנִי אוֹמֵר:
"נוּ, אִמָּא," אֲנִי אוֹמֵר, "כְּשֶׁאֲנָשִׁים הֵם כָּמוֹךְ וְכָמוֹנִי וְהֵם נְשׂוּאִים כְּבָר חֲמִישִּׁים שָׁנָה, אָז אַתְּ מְצַפֶּה שֶׁכָּל מָה שֶׁאֲנִי אוֹמֵר יִהְיֶה מַשֶּׁהוּ שֶׁלֹּא שָׁמַעְתָּ אוֹתִי אוֹמֵר כְּבָר פַּעַם? אֲבָל בִּשְׁבִיל מִישֶׁהוּ אַחֵר זֶה יָכוֹל לִהְיוֹת דָּבָר חָדָשׁ, כִּי אַף אֶחָד אַחֵר לֹא חַי אִתִּי כָּל כָּךְ הַרְבֵּה זְמַן כָּמוֹךָ."
אָז הִיא אוֹמֶרֶת:
"בָּרוּר שֶׁאַף אֶחָד לֹא חַי אִתְּךָ כָּל כָּךְ הַרְבֵּה, כִּי אַף אֶחָד לֹא הָיָה סוֹבֵל אוֹתְךָ כָּל כָּךְ הַרְבֵּה זְמַן."
"נוּ," אֲנִי אוֹמֵר לָהּ, "אַתְּ דַּוְוקָא נִרְאֵית לֹא רַע."
"זֶה אוּלַי נָכוֹן," הִיא תַּגִּיד, "אֲבָל נִרְאֵיתִי יוֹתֵר טוֹב לִפְנֵי שֶׁהִתְחַתַּנְתִּי אִתְּךָ."
אִי אֶפְשָׁר לְנַצֵּחַ אֶת אִמָּא.
כֵּן, אֲדוֹנִי, אֲנַחְנוּ הִתְחַתְּנוּ בְּדִיּוּק לִפְנֵי חֲמִישִּׁים שָׁנָה בִּשְׁבַע-עֶשְׂרֵה בְּדֵצֶמְבֶּר וְהַבַּת שֶׁלִּי וְגִיסִי בָּאוּ אֵלֵינוּ מִטְּרֶנְטוֹן בִּשְׁבִיל לַחְגּוֹג אִתָּנוּ אֶת חֲתוּנַּת הַזָּהָב. גִּיסִי הוּא ג'וֹן ה. קְרֵמֶר, אִישׁ הַנַּדְלָ"ן. הוּא עוֹשֶׂה 12,000 דּוֹלָר בְּשָׁנָה, וּמְאוֹד מַעֲרִיכִים אוֹתוֹ שָׁם בְּאֵזוֹר טְרֶנְטוֹן; עוּבַּד טוֹב, חָרוּץ וְיַצִּיב. מוֹעֲדוֹן "רוֹטֵרִי" רָדַף אַחֲרָיו הַרְבֵּה זְמַן שֶׁיִּצְטָרֵף אֵלָיו, אֲבָל הוּא כָּל הַזְּמַן אָמַר לָהֶם שֶׁהַמּוֹעֲדוֹן שֶׁלּוֹ זֶה הַבַּיִת שֶׁלּוֹ. אֲבָל בְּסוֹף אֵדִי שִׁכְנְעָה אוֹתוֹ לְהִצְטָרֵף. זֹאת הַבַּת שֶׁלִּי.
טוֹב, בְּכָל מִקְרֶה, הֵם בָּאוּ לַחְגּוֹג אִתָּנוּ אֶת חֲתוּנַּת הַזָּהָב וּמֶזֶג הָאֲוִויר הָיָה דֵּי קָרִיר וּמַעֲרֶכֶת הַהַסָּקָה כְּבָר לֹא עָבְדָה כְּמוֹ פַּעַם וְאִמָּא הִשְׁמִיעָה אֶת הַהֶעָרָה הַזֹּאת שֶׁלָּהּ שֶׁהִיא מְקַוּוֹה שֶׁהַחוֹרֶף הַזֶּה לֹא יִהְיֶה קַר כְּמוֹ הַקּוֹדֵם, וְהִתְכַּוְּונָה לַחוֹרֶף שֶׁל הַשָּׁנָה שֶׁעָבְרָה. אָז אֵדִי אָמְרָה שֶׁאִם הִיא הָיְתָה בִּמְקוֹמֵנוּ, כְּשֶׁאֵין מָה שֶׁמַּחֲזִיק אוֹתָנוּ כָּאן, הִיא בֶּטַח שֶׁלֹּא הָיְתָה מַעֲבִירָה פֹּה יוֹתֵר חוֹרָפִים וְלָמָּה אֲנַחְנוּ לֹא סוֹגְרִים פָּשׁוּט אֶת הַבֶּרֶז הָרָאשִׁי, נוֹעֲלִים אֶת הַבַּיִת וְעוֹבְרִים לְטַמְפָּה בִּפְלוֹרִידָה? אַתָּה יוֹדֵעַ שֶׁהָיִינוּ שָׁם לִפְנֵי אַרְבָּעָה חוֹרָפִים וְנִשְׁאַרְנוּ שָׁם חֲמִישָּׁה שָׁבוּעוֹת, אֲבָל זֶה עָלָה לָנוּ יוֹתֵר מִשְּׁלוֹשׁ מֵאוֹת חֲמִישִּׁים דּוֹלָר, וְזֶה רַק הַחֶשְׁבּוֹן עַל הַמָּלוֹן. אָז אִמָּא אָמְרָה שֶׁאֲנַחְנוּ לֹא הוֹלְכִים לְשׁוּם מָקוֹם בִּשְׁבִיל שֶׁיְּשַׁדְּדוּ אוֹתָנוּ. אָז גִּיסִי הִתְעָרֵב וְאָמַר שֶׁטַּמְפֶּה הִיא לֹא הַמָּקוֹם הַיָּחִיד בַּדָּרוֹם, וְחוּץ מִזֶּה אֲנַחְנוּ לֹא חַיָּיבִים לִהְיוֹת בְּאֵיזֶה מָלוֹן יוּקְרָתִי, אֲנַחְנוּ יְכוֹלִים לִשְׂכּוֹר לָנוּ שְׁנֵי חֲדָרִים בְּאֵיזֶה מָקוֹם, כְּמוֹ בַּפֶּנְסִיּוֹן, וְהוּא שָׁמַע שֶׁסַּנְט פֵּטֶרְסְבּוּרג בִּפְלוֹרִידָה הִיא הַמָּקוֹם, וְאִם רַק נַגִּיד מִילָּה הוּא יִכְתּוֹב לְשָׁם וִיבָרֵר הַכּוֹל.
נוּ, בְּקִיצּוּר, הֶחְלַטְנוּ לָלֶכֶת עַל זֶה וָאדִי אָמְרָה שֶׁזֶּה יִהְיֶה יֶרַח דְּבַשׁ שֵׁנִי שֶׁלָּנוּ וּבְתוֹר מַתָּנָה גִּיסִי שִׁילֵּם אֶת הַהֶפְרֵשׁ בֵּין קָרוֹן רָגִיל לְתָא פְּרָטִי, כָּכָה שֶׁיִּהְיֶה לָנוּ תָּא וְתִהְיֶה לָנוּ יוֹתֵר פְּרָטִיּוֹת. בַּתָּא יֵשׁ לְךָ דַּרְגָּשׁ עֶלְיוֹן וְתַחְתּוֹן בְּדִיּוּק כְּמוֹ בִּקְרוֹן שֵׁינָה רָגִיל, אֲבָל זֶה חֶדֶר סָגוּר חָשׁ בּוֹ כִּיּוּר. הָרַכֶּבֶת שֶׁנָּסַעְנוּ בָּהּ הָיְתָה כּוּלָּהּ תָּאִים פְּרָטִיִּים, בְּלִי קְרוֹנוֹת שֵׁינָה רְגִילִים בִּכְלָל. הַכּוֹל הָיָה תָּאִים פְּרָטִיִּים.
לַיְלָה קוֹדֶם הִגַּעְנוּ לִטְרֶנְטוֹן וְנִשְׁאַרְנוּ אֵצֶל בָּתֵּי וְגִיסִי וְיָצָאנוּ מִטְּרֶנְטוֹן לְמָחֳרָת בַּצָּהֳרַיִים בְּשָׁעָה 3:23.
זֶה הָיָה שְׁתֵּים-עֶשְׂרֵה בְּיָנוּאָר. אִמָּא יָשְׁבָה עִם הַפָּנִים בְּכִיוּוּן הַנְּסִיעָה, כִּי זֶה עוֹשֶׂה לָהּ סְחַרְחוֹרֶת לִנְסוֹעַ הָפוּךְ. אֲנִי יָשַׁבְתִּי מוּלָהּ, זֶה לֹא מַשְׁפִּיעַ עָלַי. הִגַּעְנוּ לַצֶּפֶק פִילָדֶלְפְיָה בְּשָׁעָה 4:03 וּלְמַעֲרַב פִילָדֶלְפְיָה הִגַּעְנוּ בְּשָׁעָה 4:14, אֲבָל לֹא עָבַרְנוּ בִּרְחוֹב בְּרוֹד. הִגַּעְנוּ לְבוֹלְטִימוֹר בְּ-6:30 וּלְוָושִׁינְגְּטוֹן בְּ-7:25. הָרַכֶּבֶת שֶׁלָּנוּ עָמְדָה שְׁעָתַיִים בְּוָושִׁינְגְּטוֹן עַד שֶׁבָּאָה רַכֶּבֶת אַחֶרֶת לֶאֱסוֹף אוֹתָנוּ, אָז יָצָאתִי וְטַיַּילְתִּי עַל הָרָצִיף וְנִכְנַסְתִּי לְתַחֲנַת יוּנְיוֹן. כְּשֶׁחָזַרְתִּי הָרַכֶּבֶת שֶׁלָּנוּ עָבְרָה לִמְסִילָּה אַחֶרֶת, אֲבָל אֲנִי זָכַרְתִּי אֶת הַשֵּׁם שֶׁלָּהּ, לָה בֵּל, בִּגְלַל שֶׁפַּעַם בִּיקַּרְתִּי אֶת דּוֹדָה שֶׁלִּי בְּאוֹקוֹנוֹמוֹוָוק, וִיסְקוֹנְסִין, אֵיפֹה שֶׁיֵּשׁ אֲגַם עִם אוֹתוֹ שָׁם, כָּכָה שֶׁלֹּא הָיְתָה לִי שׁוּם בְּעָיָה לְהִתְמַצֵּא. אֲבָל אִמָּא כִּמְעַט הִתְעַלְּפָה מֵרוֹב בֶּהָלָה כִּי הִיא פָּחֲדָה שֶׁיַּשְׁאִירוּ אוֹתִי שָׁם.
"נוּ, טוֹב," אָמַרְתִּי, "הָיִיתִי בָּא אַחֲרַיִיךְ בָּרַכֶּבֶת הַבָּאָה."
"מַמָּשׁ יְכוֹלֶת," אָמְרָה אִמָּא, וְהִזְכִּירָה שֶׁהַכֶּסֶף נִמְצָא אֶצְלָהּ.
"נוּ," אָמַרְתִּי, "הָיִינוּ בְּוָושִׁינְגְּטוֹן וְיָכוֹלְתִּי לְהַלְוָות מִמַּחְלֶקֶת הָאוֹצָר. הָיִיתִי מַצִּיג אֶת עַצְמִי בְּתוֹר אַנְגְּלִי."
אִמָּא הֵבִינָה אֶת הַבְּדִיחָה וְצָחֲקָה מִכָּל הַלֵּב.
הָרַכֶּבֶת שֶׁלָּנוּ יָצְאָה מִוּוֹשִׁינְגְּטוֹן בְּשָׁעָה 9:40 וְאִמָּא וַאֲנִי הָלַכְנוּ לִישׁוֹן מוּקְדָּם, אֲנִי לָקַחְתִּי אֶת הַמִּיטָּה הָעֶלְיוֹנָה. בְּמֶשֶׁךְ הַלַּיְלָה עָבַרְנוּ בַּשָּׂדוֹת הַיְּרוּקִּים שֶׁל וִירְגִ'ינְיָה הַיְּשָׁנָה, לַמְרוֹת שֶׁהָיָה חָשׁוּךְ מִדַּי בִּשְׁבִיל לִרְאוֹת אִם הֵם יְרוּקִּים אוֹ בְּאֵיזֶה צֶבַע הֵם בִּכְלָל. כְּשֶׁהִתְעוֹרַרְנוּ בַּבּוֹקֶר הָיִינוּ בְּפַאיְיטְוִויל, צְפוֹן קָרוֹלַיְינָה. אָכַלְנוּ אֲרוּחַת בּוֹקֶר בִּקְרוֹן הָאוֹכֶל וְאַחֲרֵי אֲרוּחַת הַבּוֹקֶר הִתְחַלְתִּי לְדַבֵּר עִם אִישׁ מֵהַתָּא הַסָּמוּךְ. הוּא הָיָה מִלְּבָנוֹן, נְיוּ הַמְפְּשַׁיְיר, אִישׁ בֶּן שְׁמוֹנִים בְּעֵרֶךְ. אִשְׁתּוֹ הָיְתָה אִתּוֹ וְגַם שְׁתֵּי הַבָּנוֹת הָרַוּוֹקוֹת שֶׁלּוֹ וְהֵעַרְתִּי שֶׁבֶּטַח צָפוּף לְאַרְבַּעְתָּם בְּתָא אֶחָד, אֲבָל הוּא אָמַר שֶׁהֵם עוֹשִׂים אֶת הַטִּיּוּל הַזֶּה בְּכָל חוֹרֶף כְּבָר אַרְבַּע-עֶשְׂרֵה שָׁנִים וְיוֹדְעִים אֵיךְ לֹא לְהַפְרִיעַ אֶחָד לִשְׁנֵי. הוּא אָמַר שֶׁהֵם בַּדֶּרֶךְ לְטִרְפוֹן סְפֶּרִינְגְס.
הִגַּעְנוּ לְצַ'רְלְסְטוֹן בִּדְרוֹם קָרוֹלַיְינָה בְּשָׁעָה 12:50 וּלְסָוָואנָה, ג'וֹרְגְ'יָה הִגַּעְנוּ בְּ-4:20, בְּגֶ'קְסוֹנְוִויל, פְלוֹרִידָה הָיִינוּ בְּ-8:45 וְהָיְתָה לָנוּ שָׁעָה וְרֶבַע לְהַעֲבִיר שָׁם, אֲבָל אִמָּא עָשְׂתָה עִנְיָין וְלֹא נָתְנָה לִי לָרֶדֶת מֵהָרַכֶּבֶת, אָז קָרָאנוּ לְכוּשִׁי שֶׁיְּסַדֵּר אֶת הַדַּרְגָּשִׁים שֶׁלָּנוּ וְהָלַכְנוּ לִישׁוֹן לִפְנֵי שֶׁיָּצָאנוּ מִגֶּ'קְסוֹנְוִויל. לֹא יָשַׁנְתִּי טוֹב כִּי הָרַכֶּבֶת עָשְׂתָה הַרְבֵּה עֲצִירוֹת וְאִמָּא אַף פַּעַם לֹא יְשֵׁנָה טוֹב בָּרַכֶּבֶת כִּי הִיא אוֹמֶרֶת שֶׁהִיא תָּמִיד פּוֹחֶדֶת שֶׁאֲנִי אֶפּוֹל עָלֶיהָ. הִיא אוֹמֶרֶת שֶׁהִיא מַעֲדִיפָה לִישׁוֹן לְמַעְלָה וְאָז הִיא לֹא תִּצְטָרֵךְ לִדְאוֹג בְּקֶשֶׁר אֵלַי, אֲבָל אֲנִי אוֹמֵר לָהּ שֶׁאֲנִי לֹא יָכוֹל לָקַחַת אֶת הַסִּיכּוּן שֶׁאֲנָשִׁים יְגַלּוּ שֶׁהִרְשֵׁיתִי לְאִשְׁתִּי לִישׁוֹן בַּדַּרְגָּשׁ הָעֶלְיוֹן. עוֹד יַתְחִילוּ לְדַבֵּר עָלֵינוּ.
הִתְעוֹרַרְנוּ בַּבּוֹקֶר בַּזְּמַן לִרְאוֹת אֶת הַחֲבֵרִים שֶׁלָּנוּ מִנְּיוּ הַמְפְּשַׁיְיר יוֹרְדִים בְּטִרְפוֹן סְפְּרִינְגְס, הִגַּעְנוּ לְשֵׁם בְּשָׁעָה 6:53.
חֵלֶק מֵהַנּוֹסְעִים הָאֲחֵרִים יָרְדוּ בִּקְלִירְוֵוטֶר וְחֵלֶק בָּבֶל אִייֵּר, אֵיפֹה שֶׁהָרַכֶּבֶת עוֹצֶרֶת מַמָּשׁ בַּדֶּלֶת שֶׁל הַמָּלוֹן הָעֲנָק. בֵּל אִייֵּר הִיא מִפְקֶדֶת הַחוֹרֶף שֶׁל כָּל הַמְּכוּרִים לַגּוֹלְף וְכָל מִי שֶׁיָּרַד שָׁם הֶחֱזִיק תִּיק עִם מַקְלוֹת, מַשֶּׁהוּ כְּמוֹ עֶשֶׂר אוֹ שְׁתֵּים-עֶשְׂרֵה בַּתִּיק. אֲפִילּוּ נָשִׁים. כְּשֶׁהָיִיתִי צָעִיר קָרָאנוּ לַמִּשְׂחָק הַזֶּה "שֶׁיֵּינִי" וְהָיִינוּ צְרִיכִים רַק מַקֵּל אֶחָד, וְתִהְיוּ בְּטוּחִים שֶׁרַק מִשְׂחָק אֶחָד כְּמוֹ שֶׁאֲנַחְנוּ הָיִינוּ מִשְׂחָקִים, הָיָה כְּבָר יוֹתֵר מִדַּי לְכַמָּה מֵהַמְּכוּרִים הָאֵלֶּה.
הָרַכֶּבֶת נִכְנְסָה לְסַנְט פֵּטֶרְסְבּוּרג בְּ-8:20 וּכְשֶׁיָּרַדְנוּ מִמֶּנָּה חָשַׁבְנוּ שֶׁהִתְחִילוּ מְהוּמוֹת, עִם כָּל הַכּוּשִׁים שֶׁנּוֹבְחִים שָׁם שֵׁמוֹת שֶׁל מְלוֹנוֹת.
אָמַרְתִּי לְאִמָּא, אָמַרְתִּי לָהּ:
"טוֹב שֶׁיֵּשׁ לָנוּ מָקוֹם שָׁמוּר לָלֶכֶת אֵלָיו וַאֲנַחְנוּ לֹא צְרִיכִים לִבְחוֹר מָלוֹן, זֶה הָיָה קָשֶׁה לִבְחוֹר מִתּוֹךְ אֵלֶּה, כִּי כָּל אֶחָד מֵהֶם הוּא הֲכִי טוֹב."
הִיא צָחֲקָה.
מָצָאנוּ מוֹנִית שֵׁירוּת וְנָתַתִּי לַנַּהָג אֶת הַכְּתוֹבֶת שֶׁל הַחֶדֶר שֶׁגִּיסִי הִשִּׂיג לָנוּ וּבָרֶגַע שֶׁהִגַּעְנוּ לְשֵׁם הִצַּגְנוּ אֶת עַצְמֵנוּ לְבַעֲלַת הַבַּיִת, אַלְמָנָה צְעִירָה בַּת אַרְבָּעִים וּשְׁמוֹנֶה בְּעֵרֶךְ. הִיא הֶרְאֲתָה לָנוּ אֶת הַחֶדֶר שֶׁלָּנוּ שֶׁהָיָה מוּאָר וּמְאַוְורֵר עִם מִיטָּה נוֹחָה וְאָרוֹן וְכִיּוֹר רַחֲצָה. הוּא עָלָה שְׁתֵּים-עֶשְׂרֵה דּוֹלָר לְשָׁבוּעַ, אֲבָל הַמִּיקּוּם הָיָה טוֹב, רַק שְׁלוֹשָׁה רְחוֹבוֹת מִפַּארְק וִילְיַאמְס.
סֵיְינְט פִּיט הִיא מָה שֶׁאֲנָשִׁים שָׁם קוֹרְאִים הָעִיר הַגְּדוֹלָה, לַמְרוֹת שֶׁהֵם גַּם קוֹרְאִים לָהּ עִיר-אוֹר-הַשֶּׁמֶשׁ, כִּי הֵם טוֹעֲנִים שֶׁאֵין מָקוֹם אַחֵר בִּמְדִינָה שֶׁיֵּשׁ בּוֹ פָּחוֹת יָמִים שֶׁבָּהֶם הַחַמָּה הַזְּקֵנָה לֹא מְחַיֶּיכֶת אֶל אִמָּא אֲדָמָה, וְאֶחָד מֵהָעִיתּוֹנִים אֶצְלָם מְחַלֵּק אֶת כָּל הַגִּילְיוֹנוֹת שֶׁלּוֹ בְּחִינָּם בַּיּוֹם שֶׁבּוֹ הַשֶּׁמֶשׁ לֹא זוֹרַחַת. הֵם טוֹעֲנִים שֶׁהוּא חִילֵּק אוֹתָם בְּחִינָּם רַק שִׁישִּׁים פְּעָמִים בְּעֵרֶךְ בְּאַחַת-עֶשְׂרֵה הַשָּׁנִים הָאַחֲרוֹנוֹת. עוֹד כִּינּוּי שֶׁיֵּשׁ לָהֶם לָעִיר שֶׁלָּהֶם זֶה "פַּאלָּם בַּיְץ' לַעֲנִיִּים", אֲבָל לְדַעְתִּי אֵלֶּה שֶׁבָּאִים לְשָׁם יְכוֹלִים לְהַשִּׂיג מֵהַבַּנְק הַלְוָואוֹת בְּדִיּוּק אוֹתָם סְכוּמִים שֶׁמַּרְשִׁים לְעַצְמָם כָּל הַגַּנְדְּרָנִים שֶׁהוֹלְכִים לְפָאלֶם בַּיֵּץ' הָאַחֶרֶת.
בַּזְּמַן שֶׁהָיִינוּ שָׁם בִּיקַּרְנוּ בָּעִיר הָאוֹהָלִים שֶׁל לוּאִיס, שֶׁזֹּאת הַמִּפְקָדָה שֶׁל כָּל תַּיָּירֵי הַקּוּפְסָאוֹת שִׁימּוּרִים. אֲבָל יָכוֹל לִהְיוֹת שֶׁלֹּא שָׁמַעְתָּ עֲלֵיהֶם. נוּ, זֶה אִרְגּוּן שֶׁל אֲנָשִׁים שֶׁיּוֹצְאִים לְטַיֵּיל בַּחוּפְשׁוֹת שֶׁלָּהֶם בָּאוֹטוֹ וְלוֹקְחִים אִתָּם הַכּוֹל. זֹאת אוֹמֶרֶת, הֵם מְבִיאִים אִתָּם אוֹהָלִים וִישֵׁנִים בָּהֶם וְגַם מְבַשְּׁלִים בָּהֶם וְהֵם לֹא מְפַרְנְסִים שׁוּם מָלוֹן אוֹ קָפֵיטֶרְיָה, אֲבָל הֵם חַיָּיבִים לִהְיוֹת מְטַיְּילֵי אוֹטוֹ מוּסְמָכִים אַחֶרֶת הֵם לֹא יְכוֹלִים לְהִצְטָרֵף לָאִרְגּוּן.
הֵם אָמְרוּ לִי שֶׁיֵּשׁ לָהֶם יוֹתֵר מִמָּאתַיִים אֶלֶף חֲבֵרִים וְהֵם קוֹרְאִים לְעַצְמָם תַּיָּירֵי הַקּוּפְסָאוֹת שִׁימּוּרִים, כִּי רוֹב הָאוֹכֶל שֶׁלָּהֶם בָּא מִקּוּפְסָאוֹת שִׁימּוּרִים. זוּג אֶחָד שֶׁרָאִינוּ בָּעִיר הָאוֹהָלִים הָיָה מִבְּרַדַּי, טֶקְסָס, בְּשֵׁם מַר וּגְבֶרֶת פָּנָס, וְהַזָּקֵן בֶּן יוֹתֵר מִשְּׁמוֹנִים וְהֵם בָּאוּ לְשֵׁם בָּאוֹטוֹ כָּל הַדֶּרֶךְ מֵהַבַּיִת שֶׁלָּהֶם, מֶרְחָק שֶׁל 2600 קִילוֹמֶטֶר. לָקַח לָהֶם חֲמִישָּׁה שָׁבוּעוֹת לַעֲשׂוֹת אֶת הַנְּסִיעָה, פָּנָס נָהַג כָּל הַדֶּרֶךְ.
תַּיָּירֵי הַקּוּפְסָאוֹת שִׁימּוּרִים בָּאִים מִכָּל הַמְּדִינוֹת בָּאָרֶץ, וּבַקַּיִץ הֵם מְבַקְּרִים בִּמְקוֹמוֹת כְּמוֹ נְיוּ אִינְגְּלַנְד אוֹ אֵזוֹר הָאֲגַמִּים הַגְּדוֹלִים, אֲבָל בַּחוֹרֶף רוּבָּם מַגִּיעִים לִפְלוֹרִידָה וּמִתְפַּזְּרִים בְּכָל רַחֲבֵי הַמְּדִינָה. כְּשֶׁהָיִינוּ שָׁם הָיָה לָהֶם כֶּנֶס לְאוּמִּי בְּגֶיְינְסְוִויל, פְלוֹרִידָה, וְהֵם בָּחֲרוּ בְּמִישֶׁהוּ מִפַּרְדּוֹנְיָה בִּנְיוּ יוֹרְק שֶׁיִּהְיֶה הַנָּשִׂיא שֶׁלָּהֶם. הַתּוֹאַר שֶׁלּוֹ הוּא פּוֹתְחַן הַקּוּפְסָאוֹת שִׁימּוּרִים הַמַּלְכוּתִי הָעוֹלָמִי. הֵם כָּתְבוּ שִׁיר שֶׁכָּל אֶחָד חַיָּיב לִלְמוֹד לִפְנֵי שֶׁהוּא נִהְיֶה חָבֵר:

"תַּיָּירֵי-קוּפְסָאוֹת-הַשִּׁימּוּרִים לְנַצֵּחַ! הֵידָד, בַּחוּרִים! הֵידָד!
קָדִימָה תַּיָּירֵי-קוּפְסָאוֹת-הַשִּׁימּוּרִים! הָלְאָה הָאוֹיְבִים!
נָחוֹג סְבִיב הַמְּדוּרָה; וָשׁוּב נָחוֹג סְבִיבָה,
צְעוֹק נִצְעָק 'נְטַיֵּיל בָּאוֹטוֹ לְנַצֵּחַ!'"

מַשֶּׁהוּ כָּזֶה. וְהַחֲבֵרִים גַּם חַיָּיבִים לְחַבֵּר קוּפְסַת שִׁימּוּרִים לִפְגּוֹשׁ שֶׁל הָרֶכֶב שֶׁלָּהֶם.
שָׁאַלְתִּי אֶת אִמָּא אִם הִיא הָיְתָה רוֹצָה לְטַיֵּיל כָּכָה וְהִיא אָמְרָה:
"אֵין בְּעָיָה, אֲבָל לֹא כְּשֶׁאִידְיוֹט זָקֵן כָּמוֹךְ נוֹהֵג."
"נוּ," אָמַרְתִּי, "אֲנִי צָעִיר בִּשְׁמוֹנֶה שָׁנִים מֵאֲדוֹן פָּנָס הַזֶּה שֶׁנָּהַג לְפֹה מִטֶּקְסָס."
"כֵּן," הִיא אָמְרָה, "הוּא כְּבָר מְבוּגָּר מִדַּי בִּשְׁבִיל שֶׁיִּהְיוּ לוֹ שְׁטוּיוֹת בְּרֹאשׁ."
אִי אֶפְשָׁר לְנַצֵּחַ אֶת אִמָּא.
נוּ, אָז אַחַד הַדְּבָרִים הָרִאשׁוֹנִים שֶׁעָשִׂינוּ בְּסַנְט פֵּטֶרְסְבּוּרג הָיָה לָלֶכֶת לְלִשְׁכַּת הַמִּסְחָר וְלִרְשׁוֹם אֶת הַשֵּׁמוֹת שֶׁלָּנוּ וּמֵאֵיפֹה אֲנַחְנוּ מַגִּיעִים, כִּי יֵשׁ יְרִיבוּת גְּדוֹלָה בֵּין כָּל מִינֵי מְדִינוֹת לְגַבֵּי מִסְפַּר הָאֶזְרָחִים שֶׁלָּהֶם שֶׁמְּבַקְּרִים שָׁם וְכַמּוּבָן שֶׁלַּמְּדִינָה הַקְּטַנָּה שֶׁלָּנוּ אֵין הַרְבֵּה מָה לְהַרְאוֹת לִזְכוּתָהּ, אֲבָל בְּכָל זֹאת, כָּל טִיפָּה עוֹזֶרֶת, כְּמוֹ שֶׁאוֹמְרִים. בְּסַךְ הַכּוֹל, כָּכָה הָאִישׁ שָׁם אָמַר לָנוּ, רְשׁוּמִים אַחַת-עֶשְׂרֵה אֶלֶף שְׁמוֹת, מְדִינַת אוֹהָיוֹ מוֹבִילָה בְּהֶפְרֵשׁ שֶׁל אֵיזֶה אֶלֶף חֲמֵשׁ מֵאוֹת וּמְדִינַת נְיוּ יוֹרְק אַחֲרֶיהָ עִם אֵיזֶה אֶלֶף מָאתַיִים. אַחֲרֵיהֶם בָּאוֹת מִישִׁיגֶן, פֶּנְסִילְוֶונְיָה וְכָכָה עַד לְמַטָּה שָׁם לְקוּבָּה וּלְנַוּוֹדָהּ יֵשׁ רַק אִישׁ אֶחָד.
בַּלַּיְלָה הָרִאשׁוֹן שֶׁהֶעֱבַרְנוּ שָׁם הָיְתָה פְּגִישָׁה שֶׁל אֲגוּדַּת נְיוּ יוֹרְק נְיוּ גֶ'רְזִי בַּכְּנֵסִיָּיה הַקָּתוֹלִית וְנָאַם שָׁם מִישֶׁהוּ מֵאוֹגְדַנִסְבּוּרְג, נְיוּ יוֹרְק. הוּא דִּיבֵּר עַל הַמִּרְדָּף אַחֲרֵי הַקֶּשֶׁת בֶּעָנָן. הוּא שַׁיָּיךְ לַ"רוֹטֵרִי", נוֹאֵם מְאוֹד מְשַׁכְנֵעַ, אֲבָל אֲנִי לֹא זוֹכֵר אֵיךְ קוֹרְאִים לוֹ.
הַדָּבָר הָרִאשׁוֹן שֶׁעָשִׂינוּ, כַּמּוּבָן, הָיָה לְחַפֵּשׂ מָקוֹם לֶאֱכוֹל וְאַחֲרֵי שֶׁבָּדַקְנוּ כַּמָּה מְקוֹמוֹת הִגַּעְנוּ לְקָפֵיטֶרְיָה בַּשְּׂדֵרָה הַמֶּרְכָּזִית שֶׁהִתְאִימָה לָנוּ בּוּל. אָכַלְנוּ שָׁם כִּמְעַט אֶת כָּל הָאֲרוּחוֹת שֶׁלָּנוּ וְזֶה הִסְתַּכֵּם בְּעֵרֶךְ בִּשְׁתֵּי דּוֹלָר לְיוֹם לִשְׁנֵינוּ, אֲבָל הָאוֹכֶל הָיָה עָשׂוּי טוֹב וְהַכּוֹל שָׁם הָיָה מְסוּדָּר וְנָקִי. הֲבֶן אָדָם לֹא אִכְפַּת לוֹ לְשַׁלֵּם יוֹתֵר אִם הַמָּקוֹם נָקִי וְהָאוֹכֶל מְבוּשָּׁל כְּמוֹ שֶׁצָּרִיךְ.
בְּ-3 בְּפֶבְּרוּאָר, שֶׁזֶּה יוֹם הַהוּלֶּדֶת שֶׁל אִמָּא, הֶחֱלַטְנוּ לְהִשְׁתּוֹלֵל וְאָכַלְנוּ אֲרוּחַת עֶרֶב בִּמְלוֹן פוֹיְנְסַטְיָה וְהֵם לָקְחוּ לָנוּ שִׁבְעִים וְחָמֵשׁ סֵנָט עַל סְטֵיְיק סִינְּטָה שֶׁבְּקוֹשִׁי הִסְפִּיק לְבֶן אָדָם אֶחָד. אָמַרְתִּי לְאִמָּא: "נוּ," אָמַרְתִּי, "כַּנִּרְאֶה יֵשׁ לָנוּ מַזָּל שֶׁלֹּא כָּל יוֹם זֶה הַיּוֹם הוּלֶּדֶת שֶׁלְּךָ, אַחֶרֶת הָיִינוּ מַגִּיעִים לְבֵית תַּמְחוּי."
"לֹא," אוֹמֶרֶת אִמָּא, "כִּי אִם כָּל יוֹם הָיָה הַיּוֹם הוּלֶּדֶת שֶׁלִּי אָז הַיּוֹם כְּבָר הָיִיתִי מַסְפִּיק זְקֵנָה לִהְיוֹת מִזְּמַן בְּקֶבֶר."
אִי אֶפְשָׁר לְנַצֵּחַ אֶת אִמָּא.
בַּמָּלוֹן הָיָה חֲדַר קְלָפִים וְהָיוּ שָׁם כַּמָּה גְּבָרִים וְנָשִׁים שֶׁשִּׁיחֲקוּ חָמֵשׁ מֵאוֹת וְאֶת הַוֵּויסְט בְּרִידְג' הָאוֹפְנָתִי הֶחָדָשׁ הַזֶּה. גַּם רָאִינוּ שָׁם מָקוֹם שֶׁל רִיקּוּדִים, אָז שָׁאַלְתִּי אֶת אִמָּא אִם הִיא רוֹצֶה לִפְצוֹחַ בְּצַעַד קַלִּיל וּלְהִצְטָרֵף לִמְחוּלּוֹת וְהִיא אָמְרָה שֶׁלֹּא, הִיא מְבוּגֶּרֶת מִדַּי לַהִתְפַּתְּלוּיוֹת הָאֵלֶּה שֶׁעוֹשִׂים בְּיָמֵינוּ. הִסְתַּכַּלְנוּ קְצָת עַל כַּמָּה מֵהַצְּעִירִים שֶׁרוֹקְדִים כָּכָה עַד שֶׁאִמָּא נִגְעֲלָה וְאָמְרָה שֶׁאֲנַחְנוּ צְרִיכִים לִרְאוֹת סֶרֶט טוֹב בִּשְׁבִיל לְהַעֲבִיר אֶת הַטַּעַם מֵהַפֶּה. אִמָּא הִיא חוֹבְבָנִית סְרָטִים גְּדוֹלָה וּפֹה בַּבַּיִת אֲנַחְנוּ הוֹלְכִים לְקוֹלְנוֹעַ פַּעֲמַיִים בְּשָׁבוּעַ.
אֲבָל אֲנִי רוֹצֶה לְסַפֵּר לְךָ עַל הַפַּארְק. בַּיּוֹם הַשֵּׁנִי שֶׁהָיִינוּ שָׁם בִּיקַּרְנוּ בַּפַּארְק שֶׁלָּהֶם, שֶׁמְּאוֹד דּוֹמֶה לָזֶה שֶׁבְּטַמְפֶּה, רַק גָּדוֹל יוֹתֵר, וְכָל יוֹם יֵשׁ שָׁם כָּל כָּךְ הַרְבֵּה בִּילּוּיִים שֶׁאֵין מָקוֹם לִדְחוֹף אֶצְבַּע. בָּאֶמְצַע יֵשׁ בָּמָה גְּדוֹלָה וְכִיסְאוֹת בִּשְׁבִיל הָאֲנָשִׁים שֶׁיָּשְׁבוּ וְיִשְׁמְעוּ קוֹנְצֶרְטִים, וְהֵם מְנַגְּנִים לְךָ שָׁם מוּזִיקָה מִכָּל הַסּוּגִים, מִדִּיקְסִי וְעַד יְצִירוֹת קְלָאסִיּוֹת כְּמוֹ לְבָבוֹת וּפְרָחִים.
וּמִסָּבִיב יֵשׁ לְךָ מָלֵא מְקוֹמוֹת מְסוּמָּנִים לִסְפּוֹרְט וּמִשְׂחָקִים – שַׁחְמָט וְדַמְקָה וְדוֹמִינוֹ לַאֲנָשִׁים שֶׁנֶּהֱנִים מְדַבְּרִים כָּאֵלֶּה, וּמִשְׁטְחֵי קְרוֹקֵט וִיתֵדוֹת לִזְרִיקַת פַּרְסָה בִּשְׁבִיל טִיפּוּסִים פְּעִילִים יוֹתֵר. אֲנִי בְּעַצְמִי הָיִיתִי זוֹרֵק פַּרְסָה לֹא רַע בִּכְלָל, אֲבָל כִּמְעַט לֹא שִׂיחַקְתִּי בְּעֶשְׂרִים שָׁנָה הָאַחֲרוֹנוֹת.
נוּ, בְּכָל מִקְרֶה, קָנִינוּ כַּרְטִיס חָבֵר בַּמּוֹעֲדוֹן, שֶׁעוֹלֶה דּוֹלָר לְכָל הָעוֹנָה, וְהֵם אָמְרוּ לִי שֶׁעַד לִפְנֵי שְׁנָתַיִים זֶה עָלָה חֲמִישִּׁים סֵנָט, אֲבָל הֵם הָיוּ חַיָּיבִים לְהַעֲלוֹת אֶת הַמְּחִיר כְּדֵי לְהַרְחִיק אֶת כָּל הָאֲסַפְסוּף.
טוֹב, אִמָּא וַאֲנִי הֶעֱבַרְנוּ יוֹפִי שֶׁל יוֹם בִּצְפִיָּיה בְּמִשְׂחֲקֵי זְרִיקַת פַּרְסָה וְאִמָּא רָצְתָה שֶׁאֲנִי אֶצְטָרֵף לַמִּשְׂחָק, אֲבָל אָמַרְתִּי לָהּ שֶׁמִּזְּמַן לֹא הִתְאַמַּנְתִּי וַאֲנִי אֶעֱשֶׂה צְחוֹק מֵעַצְמִי, לַמְרוֹת שֶׁרָאִיתִי זוֹרְקִים שֶׁאֲנִי חוֹשֵׁב שֶׁיָּכוֹלְתִּי לַעֲבוֹר אוֹתָם גַּם בְּלִי שׁוּם אִימּוּן. אֲבָל הָיוּ גַּם כַּמָּה זוֹרְקִים מַמָּשׁ טוֹבִים, וְיֶלֶד אֶחָד מֵאֶקְרוֹן אוֹהָיוֹ שֶׁזָּרַק יוֹפִי שֶׁל פַּרְסָה. הֵם אָמְרוּ לִי שֶׁכְּמוֹ שֶׁזֶּה נִרְאֶה הוּא הוֹלֵךְ לִזְכּוֹת בְּאַלִּיפוּת אַרְצוֹת-הַבְּרִית בַּטּוּרְנִיר בְּפֶבְּרוּאָר. חָזַרְנוּ כַּמָּה יָמִים לִפְנֵי הַטּוּרְנִיר וְלֹא יָצָא לִי לִשְׁמוֹעַ אִם הוּא זָכָה. שָׁכַחְתִּי אֵיךְ קוֹרְאִים לוֹ, אֲבָל הוּא הָיָה בָּחוּר צָעִיר וּמְסוּדָּר וְיֵשׁ לוֹ אָח בִּקְלִיבְלֵנְד שֶׁחֲבֵר בְּ"רוֹטֵרִי".
נוּ, אָז רַק עָמַדְנוּ וְצָפִינוּ בְּכָל מִינֵי מִשְׂחָקִים יוֹמַיִים שְׁלוֹשָׁה וְאָז סוֹף-סוֹף הִתְיַישַּׁבְתִּי לְשַׂחֵק דַּמְקָה עִם מִישֶׁהוּ בְּשֵׁם וְיָבֵר מִדִּנְוִויל בְּאִילִינוֹי. הוּא הָיָה שַׂחְקַן דַּמְקָה לֹא רַע, אֲבָל לֹא הָיָה לוֹ סִיכּוּי נֶגְדִּי, וַאֲנִי מְקַוֶּוה שֶׁזֶּה לֹא נִשְׁמָע שֶׁאֲנִי מִשְּׁוַויְץ. אֲבָל תָּמִיד יָדַעְתִּי לְהִסְתַּדֵּר יָפֶה בְּדַמְקָה וַאֲנָשִׁים פֹּה מֵהַסְּבִיבָה יְכוֹלִים לְהָעִיד. שִׂיחַקְתִּי עִם הַוִּויֶּבֶר הַזֶּה כִּמְעַט כָּל הַבּוֹקֶר בְּמֶשֶׁךְ יוֹמַיִים אוֹ שְׁלוֹשָׁה וְהוּא נִיצֵּחַ אוֹתִי רַק בְּמִשְׂחָק אֶחָד וּבְפַעַם אַחַת אַחֶרֶת שֶׁהָיָה נִרְאֶה שֶׁיֵּשׁ לוֹ סִיכּוּי, הַמַּשְׁרוֹקִית שֶׁל הַצָּהֳרַיִים שָׁרְקָה וְהָיִינוּ צְרִיכִים לָלֶכֶת לֶאֱכוֹל.
בִּזְמַן שֶׁשִּׁיחַקְתִּי דַּמְקָה אִמָּא יָשְׁבָה וְהִקְשִׁיבָה לַתִּזְמוֹרֶת, כִּי הִיא אוֹהֶבֶת מוּזִיקָה, קְלָאסִית אוֹ לֹא מְשַׁנֶּה אֵיזֶה סוּג, אֲבָל בְּכָל מִקְרֶה הִיא יָשְׁבָה שָׁם יוֹם אֶחָד וּבֵין הַהוֹפָעוֹת אִישָּׁה שֶׁיָּשְׁבָה לְיָדָהּ הִתְחִילָה לְדַבֵּר אִתָּהּ. הִיא הָיְתָה בְּעֵרֶךְ בְּגִיל שֶׁל אִמָּא, שִׁבְעִים אוֹ שִׁבְעִים וְאַחַת, וּבַסּוֹף הִיא שָׁאֲלָה אַתְּ אִמָּא אֵיךְ קוֹרְאִים לָהּ וְאִמָּא אָמְרָה לָהּ אֵיךְ קוֹרְאִים לָהּ וּמֵאֵיפֹה הִיא וְאָז אִמָּא שָׁאֲלָה אוֹתָהּ אֶת אוֹתָהּ שְׁאֵלָה, וּמִי אַתָּה חוֹשֵׁב שֶׁהָאִישָּׁה הַזֹּאת הָיְתָה?
נוּ, אֲדוֹנִי, זֹאת הָיְתָה אִשְׁתּוֹ שֶׁל פְרַנְק מ. הֵרְצְל, הָאִישׁ שֶׁהָיָה מְאוֹרָס לְאִמָּא עַד שֶׁאֲנִי הִגַּעְתִּי וְהֵעַפְתִּי אוֹתוֹ, לִפְנֵי חֲמִישִּׁים וּשְׁתַּיִים שָׁנָה!
כֵּן, אֲדוֹנִי!
אַתָּה יָכוֹל לְתָאֵר לְךָ אֵיךְ אִמָּא הוּפְתְּעָה! וְגַם גְּבֶרֶת הֵרְצְל הוּפְתְּעָה כְּשֶׁאִמָּא סִיפְּרָה לָהּ שֶׁפַּעַם הִיא הָיְתָה יְדִידָה שֶׁל בַּעֲלָהּ, לַמְרוֹת שֶׁאִמָּא לֹא גִּילְּתָה לָהּ אִתָּהּ יְדִידִים קְרוֹבִים הֵם הָיוּ, וְלֹא שֶׁאִמָּא וַאֲנִי הָיִינוּ הַסִּיבָּה שֶׁהֵרְצְל עָבַר לְמַעֲרָב. אֲבָל זֹאת הָאֱמֶת. הֵרְצְל עָזַב אֶת הָעֲיָירָה חוֹדֶשׁ אַחֲרֵי שֶׁהָאֵירוּסִין בּוּטְּלוּ וְלֹא חָזַר מֵאָז אַף פַּעַם. הוּא יָצָא לְמִישִׁיגֶן וְנִהְיֶה וֵטֵרִינָר וְשָׁם הוּא הִתְיַישֵּׁב, בְּהִילֶסְדֵיְיל מִישִׁיגֶן, וּבַסּוֹף הִתְחַתֵּן עִם אִשְׁתּוֹ.
נוּ, אִמָּא אָזְרָה אוֹמֶץ וְשָׁאֲלָה אִם פְרַנְק עֲדַיִין בַּחַיִּים וּגְבֶרֶת הֵרְצְל לָקְחָה אוֹתָהּ לְמָקוֹם שֶׁזּוֹרְקִים פַּרְסוֹת סוּסִים וְהִנֵּה פְרַנְק הַזָּקֵן, מְחַכֶּה לְתוֹרוֹ. וְהוּא הִכִּיר אֶת אִמָּא בָּרֶגַע שֶׁרָאָה אוֹתָהּ, אֲפִילּוּ שֶׁעָבְרוּ יוֹתֵר מֵחֲמִישִּׁים שָׁנָה. הוּא אָמַר שֶׁהוּא מַכִּיר אוֹתָהּ לְפִי הָעֵינַיִים.
"מָה, זֹאת לוֹסִי פְרוֹסְט!" הוּא אוֹמֵר, וְהוּא זָרַק לָרִצְפָּה אֶת הַפְּרָסוֹת שֶׁלּוֹ וּפָרַשׁ מֵהַמִּשְׂחָק.
וְאָז הֵם הִגִּיעוּ אֵלַי וְהִתְחִילוּ לְהָצִיק לִי וַאֲנִי מוֹדֶה שֶׁלֹּא זִיהִיתִי אוֹתוֹ. הוּא וַאֲנִי בְּאוֹתוֹ גִּיל, נוֹלַדְנוּ מַמָּשׁ בְּאוֹתוֹ חוֹדֶשׁ, אֲבָל עָלָיו רוֹאִים אֶת הַגִּיל יוֹתֵר, אֵיכְשֶׁהוּ. קוֹדֶם כּוֹל הוּא יוֹתֵר קֵירֵחַ. וְהַזָּקֵן שֶׁלּוֹ כּוּלּוֹ לָבָן, וּבְשֶׁלִּי עֲדַיִין יֵשׁ קְצָת פַּסִּים חוּמִים. הַדָּבָר הָרִאשׁוֹן שֶׁאָמַרְתִּי לוֹ הָיָה:
"נוּ, פְרַנְק, הַזָּקֵן שֶׁלָּךְ גּוֹרֵם לִי לְהַרְגִּישׁ כְּאִילּוּ חָזַרְתִּי צָפוֹנָה. הוּא נִרְאֶה מַמָּשׁ כְּמוֹ סוּפַת שֶׁלֶג."
"נוּ," הוּא אָמַר, "אֲנִי חוֹשֵׁב שֶׁשֶּׁלְּךָ הָיָה לָבָן בְּאוֹתָהּ מִידָּה אִם הָיִיתָ שׁוֹלֵחַ אוֹתוֹ לְנִיקּוּי יָבֵשׁ."
אֲבָל זֶה לֹא הָיָה מְקוּבָּל עַל אִמָּא.
"מָה אַתָּה אוֹמֵר!" הִיא אָמְרָה לִפְרַנְק, "נוּ, אָז שֶׁתֵּדַע שֶׁצֶּ'נְסִי לֹא הִכְנִיס טַבָּק לְפֹה כְּבָר יוֹתֵר מֵעֶשֶׂר שָׁנִים!"
וְזֶה נָכוֹן!
טוֹב, הִתְנַצַּלְתִּי וְעָזַבְתִּי אֶת הַדַּמְקָה וְהַשָּׁעָה הָיְתָה דֵּי קְרוֹבָה לַצָּהֳרַיִים, אָז הֶחְלַטְנוּ לֶאֱכוֹל אֲרוּחַת צָהֳרַיִים כּוּלָּנוּ יַחַד וְהֵם לֹא הָיוּ מוּכָנִים בְּשׁוּם פָּנִים וָאוֹפֶן לִשְׁמוֹעַ עַל מָקוֹם אַחֵר חוּץ מֵהַקָּפֵיטֶרְיָה שֶׁלָּהֶם בַּשְּׂדֵרָה הַשְּׁלִישִׁית שֶׁאֲנַחְנוּ מוּכְרָחִים לְנַסּוֹת. הִיא הָיְתָה קְצָת יוֹתֵר יִקְרֶה מִזֹּאת שֶׁלָּנוּ, וּלְדַעְתִּי הַרְבֵּה פָּחוֹת טוֹבָה. אֲנִי וְאִמָּא אָכַלְנוּ אֶת אוֹתָהּ אֲרוּחַת צָהֳרַיִים שֶׁאֲנַחְנוּ אוֹכְלִים בְּכָל יוֹם וְהַחֶשְׁבּוֹן שֶׁלָּנוּ הִגִּיעַ לְ-1.10 דּוֹלָר. הַחֶשְׁבּוֹן שֶׁל פְרַנְק הָיָה 1.20 בִּשְׁבִילוֹ וּבִשְׁבִיל אִשְׁתּוֹ. אוֹתָהּ אֲרוּחָה בְּדִיּוּק לֹא הָיְתָה עוֹלָה לָהֶם יוֹתֵר מִדּוֹלָר בַּמָּקוֹם שֶׁלָּנוּ.
אַחֲרֵי הַאֲרוּחַת צָהֳרַיִים הִכְרַחְנוּ אוֹתָם לָבוֹא לַבַּיִת שֶׁלָּנוּ וְכוּלָּנוּ יָשַׁבְנוּ בַּמִּרְפֶּסֶת שֶׁהָאִישָּׁה הַצְּעִירָה הִרְשְׁתָה לָנוּ לְהִשְׁתַּמֵּשׁ בָּהּ בִּשְׁבִיל לְאָרֵחַ. הִתְחַלְנוּ לְדַבֵּר עַל פַּעַם וְאִמָּא אָמְרָה שֶׁהִיא חוֹשֶׁשֶׁת שֶׁגְּבֶרֶת הֵרְצְל מִשְׁתַּעֲמֶמֶת לְהַקְשִׁיב לָנוּ מְדַבְּרִים עַל פַּעַם, אֲבָל הִתְבָּרֵר שֶׁכְּשֶׁגְּבֶרֶת הֵרְצְל נִמְצֵאת בַּסְּבִיבָה אָז כִּמְעַט לְאַף אֶחָד אַחֵר אֵין הִזְדַּמְּנוּת לְדַבֵּר. שָׁמַעְתִּי הַרְבֵּה נָשִׁים שֶׁלֹּא סוֹגְרוֹת אֶת הַפֶּה, אֲבָל אִשְׁתּוֹ שֶׁל הֵרְצְל לוֹקַחַת בַּסִּיבּוּב אֶת כָּל הַנָּשִׁים שֶׁרָאִיתִי. הִיא סִיפְּרָה לָנוּ אֶת תּוֹלְדוֹת הַמִּשְׁפָּחָה שֶׁל כָּל מִי שֶׁחַי בִּמְדִינַת מִישִׁיגֶן וְהִשְׁוִויצָה בְּמֶשֶׁךְ חֲצִי שָׁעָה בְּבֵן שֶׁלָּהּ, שֶׁעוֹבֵד בְּעִסְקֵי רוֹקְחוּת בִּגְרַנְד רְפִידְס וְחָבֵר בְּ"רוֹטֵרִי".
כְּשֶׁאֲנִי וְהֵרְצְל הִצְלַחְנוּ לְהַשְׁחִיל מִילָּה, צָחַקְנוּ אֶחָד עַל הַשֵּׁנִי וַאֲנִי יָרַדְתִּי עָלָיו עַל זֶה שֶׁהוּא רוֹפֵא סוּסִים.
"נוּ, פְרַנְק," אָמַרְתִּי, "עוֹשֶׂה רוֹשֶׁם שֶׁלֹּא חָסֵר לְךָ כֶּסֶף. כַּנִּרְאֶה הַפֶּה וְהַטְּלֵפִיִּים נָפוֹץ בְּאֵזוֹר הִילְסַיְיד."
"טוֹב," הוּא אָמַר, "הִצְלַחְתִּי לְהִסְתַּדֵּר יוֹתֵר מִיפָּה. אֲבָל עָבַדְתִּי דֵּי קָשָׁה."
"כֵּן," אָמַרְתִּי, "בֶּטַח קוֹרְאִים לְךָ בְּכָל מִינֵי שָׁעוֹת בַּלַּיְלָה בִּשְׁבִיל לְיַילֵּד וּדְבָרִים כָּאֵלֶּה."
אִמָּא הִכְרִיחָה אוֹתִי לִשְׁתּוֹק.
נוּ, חָשַׁבְתִּי שֶׁהֵם לְעוֹלָם לֹא יֵלְכוּ הַבַּיְתָה וַאֲנִי וְאִמָּא כְּבָר מַמָּשׁ הִתְאַמַּצְנוּ בִּשְׁבִיל לְהִישָּׁאֵר עָרִים, כִּי שְׁנֵינוּ בְּדֶרֶךְ כְּלָל מְנַמְנְמִים אַחֲרֵי אֲרוּחַת הַצָּהֳרַיִים. סוֹף-סוֹף הֵם הָלְכוּ, אַחֲרֵי שֶׁהִבְטַחְנוּ לִפְגּוֹשׁ אוֹתָם בַּפַּארְק לְמָחֳרָת בַּבּוֹקֶר וּגְבֶרֶת הֵרְצְל גַּם הִזְמִינָה אוֹתָנוּ לָבוֹא לַבַּיִת שֶׁלָּהֶם לְמָחֳרָת בָּעֶרֶב וּלְשַׂחֵק חָמֵשׁ מֵאוֹת. אֲבָל הִיא שָׁכְחָה שֶׁיֵּשׁ לָהֶם מִפְגָּשׁ שֶׁל אֲגוּדַּת מִישִׁיגֶן בְּאוֹתוֹ עֶרֶב, כָּכָה שֶׁרַק אַחֲרֵי שְׁנֵי לֵילוֹת שִׂיחַקְנוּ אֶת מִשְׂחַק הַקְּלָפִים הָרִאשׁוֹן שֶׁלָּנוּ.
הֵרְצְל וְאִשְׁתּוֹ גָּרוּ בַּבַּיִת בַּשְּׂדֵרָה הַשְּׁלִישִׁית צָפוֹן וְהָיָה לָהֶם סָלוֹן נִפְרָד חוּץ מֵהַחֶדֶר שֵׁינָה שֶׁלָּהֶם. גְּבֶרֶת הֵרְצְל לֹא יָכְלָה לְהַפְסִיק לְדַבֵּר עַל הַסָּלוֹן הַנִּפְרָד שֶׁלָּהֶם כְּאִילּוּ שֶׁזֶּה מַשֶּׁהוּ מַדְהִים. שִׂיחַקְנוּ אִתָּם קְלָפִים, אִמָּא וְהֵרְצְל שׁוּתָּפִים נֶגֶד אִשְׁתּוֹ וְנֶגְדִּי. גְּבֶרֶת הֵרְצְל הִיא שַׂחְקָנִית קְלָפִים עֲלוּבָה וְזֶה הָרַס לָנוּ הַכּוֹל.
אַחֲרֵי הַמִּשְׂחָק הִיא הוֹצִיאָה קְעָרָה עִם תַּפּוּזִים וְהָיִינוּ חַיָּיבִים לַעֲשׂוֹת כְּאִילּוּ שֶׁזֶּה בְּדִיּוּק מָה שֶׁרָצִינוּ, לַמְרוֹת שֶׁתַּפּוּזִים שָׁם הֵם כְּמוֹ שָׂפָם בִּשְׁבִיל אִישׁ צָעִיר; אַתָּה נֶהֱנֶה מִמֶּנּוּ בַּהַתְחָלָה, אֲבָל אַחֲרֵי כַּמָּה זְמַן זֶה הוֹפֵךְ לְמִטְרָד.
שִׂיחַקְנוּ קְלָפִים שׁוּב לְמָחֳרָת בָּעֶרֶב אֶצְלֵנוּ וְהִתְחַלַּקְנוּ לְאוֹתָם זוּגוֹת וַאֲנִי וּגְבֶרֶת הֵרְצְל הִפְסַדְנוּ שׁוּב. אִמָּא וְהֵרְצְל נָתְנוּ מָלֵא מַחְמָאוֹת אֶחָד לַשֵּׁנִי וְדִיבְּרוּ עַל אֵיזֶה צֶוֶות נֶהֱדָר שֶׁהֵם, אֲבָל שְׁנֵיהֶם יָדְעוּ יָפֶה מְאוֹד אֵיפֹה נִמְצָא סוֹד הַהַצְלָחָה שֶׁלָּהֶם. נִרְאֶה לִי שֶׁבְּסַךְ הַכּוֹל הֶעֱבַרְנוּ עֲשָׂרָה עַרְבִים בַּמִּשְׂחָקִים וְרַק בְּעֶרֶב אֶחָד גְּבֶרֶת הֵרְצְל וַאֲנִי נִיצַּחְנוּ. וְגַם בְּאוֹתוֹ עֶרֶב זֶה לֹא הָיָה בְּאַשְׁמָתָהּ.
אַחֲרֵי שֶׁכְּבָר הָיִינוּ שָׁם שְׁבוּעַיִים הָיִינוּ עֶרֶב אֶחָד הָאוֹרְחִים שֶׁלָּהֶם בַּכְּנֵסִיָּיה הַקָּתוֹלִית בְּמִפְגָּשׁ שֶׁל אֲגוּדַּת מִישִׁיגֶן. נָאַם שָׁם מִישֶׁהוּ בְּשֵׁם בִּיטִינְג מִדֶּטְרוֹיְט מִישִׁיגֶן, עַל "אֵיךְ נִרְפֵּאתִי מִלְּסַפֵּר סִיפּוּרִים". יֵשׁ לוֹ מַעֲמָד גָּבוֹהַּ בְּ"רוֹטֵרִי" וְהוּא דּוֹבֵר מְאוֹד שָׁנוּן.
אִישָּׁה בְּשֵׁם גְּבֶרֶת אוֹקְסְפוֹרְד בִּיצְּעָה כַּמָּה הוֹפָעוֹת שֶׁגְּבֶרֶת הֵרְצְל קָרְאָה לָהֶן יְצִירוֹת אוֹפֵּרָה גְּדוֹלוֹת, אֲבָל מָה שֶׁזֶּה לֹא הָיָה הַבַּת שֶׁלִּי אֵדִי יְכוֹלָה לָשִׁיר יוֹתֵר טוֹב מִמֶּנָּה כְּשֶׁהִיא עוֹמֶדֶת עַל הָרֹאשׁ וְלֹא לַעֲשׂוֹת כָּזֶה עִנְיָין.
וְאָז עָלוּ לַבָּמָה פִּיתוֹם מִגְּרַנְד רְפִידְס וְאִישָּׁה צְעִירָה בַּת אַרְבָּעִים וְחָמֵשׁ בְּעֵרֶךְ שֶׁעָשְׂתָה חִיקּוּיִים שֶׁל כָּל מִינֵי צִיפּוֹרִים. לָחַשְׁתִּי לְאִמָּא שֶׁכּוּלָּם נִשְׁמָעוֹת כְּמוֹ תַּרְנְגוֹלוֹת, אֲבָל הִיא תָּקְעָה לִי מַרְפֵּק שֶׁאֶשְׁתּוֹק.
אַחֲרֵי הַהוֹפָעָה עָצַרְנוּ בְּמַעֲדַנִּיָּיה וַאֲנִי סִידַּרְתִּי אֶת הַקְּנִיּוֹת וְהַשָּׁעָה הָיְתָה כְּבָר קָרוֹב לְעֶשֶׂר בַּלַּיְלָה כְּשֶׁהָלַכְנוּ לִישׁוֹן. אִמָּא וַאֲנִי הָיִינוּ מַעֲדִיפִים לָלֶכֶת לְקוֹלְנוֹעַ, אֲבָל אִמָּא אָמְרָה שֶׁאָסוּר לָנוּ לִפְגּוֹעַ בִּגְבֶרֶת הֵרְצְל, אֲפִילּוּ שֶׁשָּׁאַלְתִּי אוֹתָהּ אִם בָּאנוּ לִפְלוֹרִידָה בִּשְׁבִיל לֵיהָנוֹת לָנוּ אוֹ בִּשְׁבִיל לֹא לִפְגּוֹעַ בְּקַשְׁקְשָׁנִית זִקְנָה מִמִּישִׁיגֶן.
בּוֹקֶר אֶחָד רִיחַמְתִּי עַל הֵרְצְל. הַנָּשִׁים הָלְכוּ שְׁתֵּיהֶן לְטַפֵּל בָּרַגְלַיִים וַאֲנִי נִתְקַלְתִּי בְּהֵרְצְל בַּפַּארְק וְהוּא בְּרוֹב טִיפְּשׁוּתוֹ הִצִּיעַ לְשַׂחֵק נֶגְדִּי דַּמְקָה.
זֶה הוּא שֶׁהִצִּיעַ אֶת זֶה, לֹא אֲנִי, וַאֲנִי חוֹשֵׁב שֶׁהוּא הִתְחָרֵט עַל זֶה יָשָׁר אַחֲרֵי שֶׁשִּׂיחַקְנוּ מִשְׂחָק אֶחָד. אֲבָל הוּא הָיָה עַקְשָׁן מִדַּי לְהִיכָּנַע וְהִמְשִׁיךְ לָשֶׁבֶת שָׁם בִּזְמַן שֶׁאֲנִי מֵבִיס אוֹתוֹ מִשְׂחָק אַחֲרֵי מִשְׂחָק, וְהַדָּבָר הֲכִי גָּרוּעַ הָיָה שֶׁקְּבוּצָה שֶׁל אֲנָשִׁים שֶׁהִתְרַגְּלוּ לִרְאוֹת אוֹתִי מִשְׂחָק הִגִּיעוּ לְשָׁם וְהִתְאַסְּפוּ סְבִיבֵנוּ, וְכָכָה יָצָא שֶׁהֵם רָאוּ אֵיךְ פְרַנְק עוֹשֶׂה מֵעַצְמוֹ צְחוֹק וְהֵם הִתְחִילוּ לָרֶדֶת עָלָיו וּלְהָעִיר הֶעָרוֹת. לְמָשָׁל אֶחָד מֵהֶם אָמַר:
"מִי בִּכְלָל אָמַר לְךָ שֶׁאַתָּה שַׂחְקַן דַּמְקָה!"
וְאֶחָד אַחֵר:
"אַתָּה טוֹב אוּלַי בָּדוּק, אֲבָל לֹא בְּדַמְקָה!"
כִּמְעַט הִתְחַשֵּׁק לִי לָתֵת לוֹ לְנַצֵּחַ אוֹתִי כַּמָּה מִשְׂחָקִים. אֲבָל הָאֲנָשִׁים שָׁם הָיוּ יוֹדְעִים שֶׁאֲנִי עוֹשָׂה כְּאִילּוּ.
טוֹב, אָז הַנָּשִׁים הִצְטָרְפוּ אֵלֵינוּ בַּפַּארְק וּבִכְלָל לֹא הִתְכַּוַּונְתִּי לְהַזְכִּיר אֶת הַמִּשְׂחָק הַקָּטָן שֶׁלָּנוּ, אֲבָל הֵרְצְל סִיפֵּר עַל זֶה בְּעַצְמוֹ וְהוֹדָה שֶׁאֵין לוֹ סִיכּוּי נֶגְדִּי.
"נוּ," אָמְרָה גְּבֶרֶת הֵרְצְל, "דַּמְקָה זֶה לֹא מַמָּשׁ מִשְׂחָק רְצִינִי, נָכוֹן?" הִיא אָמְרָה: "זֶה יוֹתֵר מִשְׂחָק שֶׁל יְלָדִים, נָכוֹן? זֹאת אוֹמֶרֶת, אֲנִי יוֹדַעַת שֶׁהַיְּלָדִים שֶׁל הַבֵּן שֶׁלִּי הָיוּ מְשַׂחֲקִים בְּזֶה הַרְבֵּה."
"כֵּן, גִּיבֶרֶת," אָמַרְתִּי, "זֶה מִשְׂחַק יְלָדִים, בִּמְיוּחָד אֵיךְ שֶׁבַּעֲלֵךְ מְשַׂחֵק."
אִמָּא רָצְתָה לְהַחְלִיק אֶת כָּל הָעִנְיָין, אָז הִיא אָמְרָה:
"אוּלַי יֵשׁ מִשְׂחָקִים אֲחֵרִים שֶׁבָּהֶם פְרַנְק יוּכַל לְנַצֵּחַ אוֹתְךָ."
"כֵּן," אָמְרָה גְּבֶרֶת הֵרְצְל, "אֲנִי מוּכָנָה לְהִתְעָרֵב שֶׁהוּא יָכוֹל לְנַצֵּחַ אוֹתְךָ בִּזְרִיקַת פְּרָסוֹת."
"נוּ," אָמַרְתִּי, "אֲנִי אֶתֵּן לוֹ הִזְדַּמְּנוּת לְנַסּוֹת, רַק שֶׁלֹּא זָרַקְתִּי פַּרְסָה כְּבָר שֵׁשׁ-עֶשְׂרֵה שָׁנָה."
"נוּ," אָמַר הֵרְצְל, "אֲנִי לֹא שִׂיחַקְתִּי דַּמְקָה כְּבָר עֶשְׂרִים שָׁנָה."
"בַּחַיִּים לֹא שִׂיחַקְתָּ דַּמְקָה," אָמַרְתִּי.
"בְּכָל מִקְרֶה," אוֹמֵר פְרַנְק, "לוּסִי וַאֲנִי לוֹקְחִים אוֹתְךָ בְּחָמֵשׁ מֵאוֹת."
טוֹב, יָכוֹלְתִּי לְהַגִּיד לוֹ לָמָּה זֶה, אֲבָל הָיִיתִי מְנוּמָּס מַסְפִּיק בִּשְׁבִיל לִשְׁתּוֹק.
הַמַּצָּב עַכְשָׁיו נִהְיֶה כָּזֶה שֶׁהוּא רָצָה לְשַׂחֵק קְלָפִים כָּל עֶרֶב וּכְשֶׁאֲנִי אוֹ אִמָּא רָצִינוּ לָלֶכֶת לִרְאוֹת סֶרֶט, אֶחָד מֵאִתָּנוּ הָיָה מַעֲמִיד פָּנִים שֶׁיֵּשׁ לוֹ כְּאֵב רֹאשׁ וְאָז מִתְפַּלְּלִים שֶׁהֵם לֹא יִרְאוּ אוֹתָנוּ מִתְגַּנְּבִים לְאוּלַם קוֹלְנוֹעַ. לֹא הָיָה אִכְפַּת לִי לְשַׂחֵק קְלָפִים עִם מִישֶׁהוּ שֶׁמִּתְרַכֵּז בַּמִּשְׂחָק, אֲבָל נַגִּיד אִישָּׁה כְּמוֹ אִשְׁתּוֹ שֶׁל הֵרְצְל, אֵיךְ הִיא יְכוֹלָה לְשַׂחֵק קְלָפִים כְּשֶׁכָּל כַּמָּה שְׁנִיּוֹת הִיא צְרִיכָה לַעֲצוֹר הַכּוֹל וּלְהַשְׁוִויץ בְּבֵן שֶׁלָּהֶם שֶׁגָּר בִּגְרַנְד רְפִידְס?
טוֹב, אֲגוּדַּת נְיוּ יוֹרְק נְיוּ גֶ'רְזִי הוֹדִיעָה שֶׁגַּם הִיא עוֹמֶדֶת לַעֲשׂוֹת אֵירוּעַ קְהִילָּתִי וַאֲנִי אָמַרְתִּי לְאִמָּא, אָמַרְתִּי לָהּ:
"טוֹב, אָז בָּעֶרֶב הַזֶּה יִהְיֶה לָנוּ תֵּירוּץ לֹא לְשַׂחֵק חָמֵשׁ מֵאוֹת."
"כֵּן," הִיא אָמְרָה, "אֲבָל נִצְטָרֵךְ לְהַזְמִין אֶת פְרַנְק וְאִשְׁתּוֹ לָבוֹא אִתָּנוּ לְמִפְגָּשׁ, כִּי הֵם הִזְמִינוּ אוֹתָנוּ לְמִפְגָּשׁ שֶׁל אֲגוּדַּת מִישִׁיגֶן."
"נוּ," אָמַרְתִּי, "הָיִיתִי מַעֲדִיף לְהִישָּׁאֵר בַּבַּיִת אִם הָיִיתִי יוֹדֵעַ שֶׁנִּצְטָרֵךְ לִגְרוֹר אַחֲרֵינוּ אֶת הַקַּשְׁקְשָׁנִית הַזֹּאת לְכָל מָקוֹם."
אָז אִמָּא אָמְרָה:
"אַתָּה מִתְלוֹנֵן יוֹתֵר מִדַּי. אוּלַי הִיא בֶּאֱמֶת מְדַבֶּרֶת קְצָת יוֹתֵר מִדַּי אֲבָל יֵשׁ לָהּ לֵב טוֹב. וְעִם פְרַנְק תָּמִיד נָעִים לִהְיוֹת."
אָז אֲנִי אָמַרְתִּי:
"אוּלַי אִם כָּל כָּךְ נָעִים לִהְיוֹת אִתּוֹ אָז אַתְּ מִצְטַעֶרֶת שֶׁלֹּא הִתְחַתַּנְתָּ אִתּוֹ."
אִמָּא צָחֲקָה וְאָמְרָה שֶׁזֶּה נִשְׁמָע כְּאִילּוּ אֲנִי מְקַנֵּא. מְקַנֵּא בְּרוֹפֵא פָּרוֹת!
בְּכָל מִקְרֶה, נֶאֱלַצְנוּ לִגְרוֹר אוֹתָם אִתָּנוּ לְמִפְגָּשׁ וַאֲנִי יָכוֹל לְהַגִּיד בְּלֵב שָׁלֵם שֶׁאֶצְלֵנוּ הֵם קִיבְּלוּ בִּידּוּר הַרְבֵּה יוֹתֵר טוֹב מִשֶּׁקִּיבַּלְנוּ אֶצְלָם.
הַשּׁוֹפֵט לַיְין מִפְּטַרְסוֹן דִּיבֵּר יָפֶה עַל תְּנַאי עֲסָקִים וּגְבֶרֶת נִיוָּאֵל מוֹסְטֶפִילְד חִיקְּתָה צִיפּוֹרִים, רַק שֶׁכְּשֶׁהִיא עָשְׂתָה אֶת זֶה בֶּאֱמֶת יְכוֹלֶת לְהַבְדִּיל בֵּינֵיהֶן. שְׁתֵּי נָשִׁים צְעִירוֹת מֶרֶד בַּנְק שָׁרוּ מִבְחָר שֶׁל שִׁירֵי מַקְהֵלָה וּמָחָאנוּ לָהֶן כַּפַּיִים שֶׁיַּחְזְרוּ וְהֵן נָתְנוּ אֶת "הַבַּיְתָה לְהָרִים" וּלְאִמָּא וְלִגְבֶרֶת הֵרְצְל הָיוּ דְּמָעוֹת בָּעֵינַיִים. וְגַם לְהֵרְצְל.
טוֹב, בְּדֶרֶךְ כָּזֹאת אוֹ אַחֶרֶת הִגִּיעָה לְיוֹשֵׁב רֹאשׁ הַשְּׁמוּעָה שֶׁאֲנִי שָׁם וְהוּא בִּיקֵּשׁ מִמֶּנִּי לַעֲמוֹד וּלְדַבֵּר, אֲבָל אֲנִי בִּכְלָל לֹא הִתְכַּוַּונְתִּי לָקוּם, רַק שֶׁאִמָּא הִכְרִיחָה אוֹתִי, אָז קַמְתִּי וְאָמַרְתִּי:
"גְּבִירוֹתַי וְרַבּוֹתַי," אָמַרְתִּי, "לֹא צִיפִּיתִי שֶׁיַּזְמִינוּ אוֹתִי לִנְאוֹם בְּאֵירוּעַ כָּזֶה אוֹ בְּכָל אֵירוּעַ אַחֵר, כִּי אֲנִי לֹא מַחֲזִיק מֵעַצְמִי נוֹאֵם, אָז אֲנִי אֶשְׁתַּדֵּל לַעֲשׂוֹת אַתְּ הֲכִי טוֹב שֶׁאֲנִי יָכוֹל, וַאֲנִי בְּדֶרֶךְ כְּלָל אוֹמֵר שֶׁזֶּה מָה שֶׁכָּל אֶחָד צָרִיךְ לַעֲשׂוֹת."
וְאָז סִיפַּרְתִּי לָהֶם אֶת הַסִּיפּוּר עַל פָּאט וְהָאוֹפַנּוֹעַ וְהִשְׁתַּמַּשְׁתִּי בְּמִבְטָא אִירִי, וְעָשָׂה רוֹשֶׁם שֶׁזֶּה מַשְׁפִּיעַ עֲלֵיהֶם, אָז סִיפַּרְתִּי לָהֶם עוֹד סִיפּוּר אוֹ שְׁנַיִים, אֲבָל בְּסַךְ הַכּוֹל לֹא נִשְׁאַרְתִּי לַעֲמוֹד יוֹתֵר מֵעֶשְׂרִים אוֹ עֶשְׂרִים וְחָמֵשׁ דַּקּוֹת וְהָיִיתָ צָרִיךְ לִשְׁמוֹעַ אֶת מְחִיאוֹת הַכַּפַּיִים וְהַצְּרָחוֹת כְּשֶׁהִתְיַישַּׁבְתִּי. אֲפִילּוּ גְּבֶרֶת הֵרְצְל הוֹדְתָה שֶׁאֲנִי חֲתִיכַת נוֹאֵם וְאָמְרָה שֶׁאִם הָיִיתִי הוֹלֵךְ לִגְרַנְד רְפִידְס הַבֵּן שֶׁלָּהּ הָיָה מְסַדֵּר לִי לִנְאוֹם בְּכֶנֶס שֶׁל "רוֹטֵרִי".
כְּשֶׁזֶּה נִגְמַר הֵרְצְל רָצָה שֶׁנֵּלֵךְ לַבַּיִת שֶׁלָּהֶם לְשַׂחֵק קְלָפִים, אֲבָל אִשְׁתּוֹ הִזְכִּירָה לוֹ שֶׁכְּבָר אַחֲרֵי 9:30 בַּלַּיְלָה, וְזֹאת שָׁעָה דֵּי מְאוּחֶרֶת לְהַתְחִיל מִשְׂחַק קְלָפִים, אֲבָל כָּל הַנּוֹשֵׂא שֶׁל הַקְּלָפִים שִׁיגֵּעַ אוֹתוֹ, כַּנִּרְאֶה כִּי הוּא לֹא הָיָה צָרִיךְ לִהְיוֹת הֲבֶן זוּג שֶׁל אִשְׁתּוֹ. בְּכָל מִקְרֶה, נִפְטַרְנוּ מֵהֶם וְהָלַכְנוּ הַבַּיְתָה לַמִּיטָּה.
זֶה הָיָה לְמָחֳרָת בַּבּוֹקֶר, כְּשֶׁנִּפְגַּשְׁנוּ בַּפַּארְק; גְּבֶרֶת הֵרְצְל הֵעִירָה שֶׁהִיא לֹא מִתְאַמֶּנֶת מַסְפִּיק, אָז אָמַרְתִּי לָהּ, לָמָּה שֶׁלֹּא תִּצְטָרֵף לַמִּשְׂחָק קְרוֹקֵט.
הִיא אָמְרָה שֶׁהִיא לֹא שִׂיחֲקָה קְרוֹקֵט כְּבָר עֶשְׂרִים שָׁנָה, אֲבָל אִם אִמָּא תְּשַׂחֵק אָז גַּם הִיא תְּשַׂחֵק. נוּ, בַּהַתְחָלָה אִמָּא לֹא הָיְתָה מוּכָנָה לִשְׁמוֹעַ, אֲבָל בְּסוֹף הִיא הִסְכִּימָה, בְּעִיקָּר בִּשְׁבִיל שֶׁגְּבֶרֶת הֵרְצְל תִּהְיֶה מְרוּצָּה.
טוֹב, הֵן שִׂיחֲקוּ עִם גְּבֶרֶת רִאְיֵין מֵאֵיגֶל בְּנֶבְּרַסְקָה וּגְבֶרֶת מוֹרְס הַצְּעִירָה מֵרָאטְלַנְד בְּוֶורְמוֹנְט, שֶׁאִמָּא פָּגְשָׁה בְּטִיפּוּל רַגְלַיִים. נוּ, אִמָּא לֹא הִצְלִיחָה לִפְגּוֹעַ בִּכְלוּם וְכוּלָּם צָחֲקוּ עָלֶיהָ וְגַם אֲנִי לֹא יָכֹלְתִּי לְהִתְאַפֵּק וְצָחַקְתִּי עָלֶיהָ וּבַסּוֹף הִיא פָּרָשָׁה וְאָמְרָה שֶׁהַגַּב שֶׁלָּהּ כּוֹאֵב מִדַּי בִּשְׁבִיל לְהִתְכּוֹפֵף. אָז הֵם הִשִּׂיגוּ גְּבֶרֶת אַחֶרֶת וְהִמְשִׁיכוּ לְשַׂחֵק וְתוֹךְ זְמַן קָצָר גְּבֶרֶת הֵרְצְל נִהְיְתָה זֹאת שֶׁכּוּלָּם צוֹחֲקִים עָלֶיהָ, כְּשֶׁהִיא לָקְחָה תְּנוּפָה לַחֲבָטָה אֲרוּכָּה לִפְגּוֹעַ בַּכַּדּוּר הַשָּׁחוֹר וּמֵרוֹב מַאֲמַץ הַשִּׁינַּיִים שֶׁלָּהּ נָפְלוּ עַל הַמִּגְרָשׁ. בַּחַיִּים שֶׁלִּי לֹא רָאִיתִי אִישָּׁה מוּבֶכֶת כָּל כָּךְ. וּבַחַיִּים שֶׁלִּי לֹא שָׁמַעְתִּי כָּל כָּךְ הַרְבֵּה צְחוֹק, רַק שֶׁגְּבֶרֶת הֵרְצְל לֹא הִצְטָרְפָה לִצְחוֹק וְהָיְתָה עַצְבָּנִית יוֹתֵר מִצִּרְעָה וְלֹא הָיְתָה מוּכָנָה לְהַמְשִׁיךְ לְשַׂחֵק, אָז הַמִּשְׂחָק נִפְסַק.
גְּבֶרֶת הֵרְצְל הֲלָכָה הַבַּיְתָה בְּלִי לְדַבֵּר עִם אַף אַחֵר, אֲבָל הֵרְצְל נִשְׁאַר וּבַסּוֹף הוּא אָמַר לִי, הוּא אָמַר:
"נוּ, שִׂיחַקְתִּי אִתְּךָ דַּמְקָה אֶתְמוֹל וְכִיסַּחְתָּ אוֹתִי, אָז עַכְשָׁיו מָה דַּעְתְּךָ שֶׁנִּשְׁחַק אַתָּה וַאֲנִי מִשְׂחָק שֶׁל פַּרְסוֹת סוּסִים?"
אָמַרְתִּי לוֹ שֶׁלֹּא זָרַקְתִּי פַּרְסָה כְּבָר שֵׁשׁ-עֶשְׂרֵה שָׁנָה, אֲבָל אִמָּא אָמְרָה:
"קָדִימָה, לְךָ לְשַׂחֵק. הָיִיתָ טוֹב כָּזֶה פַּעַם וְאוּלַי זֶה יַחֲזוֹר אֵלֶיךָ."
נוּ, בְּקִיצּוּר, נִכְנַעְתִּי. בַּחַיִּים לֹא הָיִיתִי צָרִיךְ לְהַסְכִּים, כִּי לֹא זָרַקְתִּי פַּרְסָה כְּבָר שֵׁשׁ-עֶשְׂרֵה שָׁנָה, אֲבָל עָשִׂיתִי אֶת זֶה רַק בִּשְׁבִיל לְבַדֵּר אֶת הֵרְצְל.
לִפְנֵי שֶׁהִתְחַלְנוּ אִמָּא טָפְחָה לִי עַל הַגַּב וְאָמְרָה לִי לְהִשְׁתַּדֵּל הֲכִי טוֹב שֶׁאֲנִי יָכוֹל, אָז הִתְחַלְנוּ וְיָשָׁר רָאִיתִי שֶׁאֲנִי אָבוּד, כִּי לֹא זָרַקְתִּי פַּרְסָה כְּבָר שֵׁשׁ-עֶשְׂרֵה שָׁנָה וְלֹא הִצְלַחְתִּי לְדַיֵּיק בַּמֶּרְחָק. וְחוּץ מִזֶּה הַצִּיפּוּי מַתֶּכֶת שֶׁל הַפַרְסָה הִתְקַלֵּף וְהָיוּ עָלֶיהָ שְׁפִּיצִים שֶׁדָּקְרוּ לִי בְּבוֹהֶן וּבְקוֹשִׁי זָרַקְתִּי פַּעֲמַיִים אוֹ שָׁלוֹשׁ וְהַבּוֹהֶן שֶׁלִּי הִשְׁתַּפְשְׁפָה כָּל כָּךְ שֶׁזֶּה מַמָּשׁ הִפְרִיעַ לִי לְהַחֲזִיק אֶת הַפַרְסָה, וְלִזְרוֹק אוֹתָהּ בִּכְלָל אֵין מָה לְדַבֵּר.
טוֹב, הַזְרִיקַת פַּרְסָה שֶׁל הֵרְצְל הִיא הֲכִי מוּזָרָה שֶׁרָאִיתִי וְאִם תִּרְאֶה אוֹתוֹ זוֹרֵק בַּחַיִּים לֹא תַּחֲשׁוֹב שֶׁהוּא יָכוֹל אֲפִילּוּ לְהִתְקָרֵב אִתָּהּ, אֲבָל הוּא גַּם הַזּוֹרֵק עִם הֲכִי הַרְבֵּה מַזָּל שֶׁרָאִיתִי וְהוּא הֵבִיא כַּמָּה זְרִיקוֹת שֶׁהַפַּרְסָה נָפְלָה לוֹ בְּמֶרְחָק מֶטֶר מֶטֶר וָחֵצִי וְאָז קָפְצָה וּפָגְעָה בּוּל. עִם מַזָּל כָּזֶה אֵין סִיכּוּי.
הָיוּ לֹא מְעַט אֲנָשִׁים שֶׁבָּאוּ לְהִסְתַּכֵּל עָלֵינוּ וְעוֹד אַרְבַּע אוֹ חָמֵשׁ נָשִׁים חוּץ מֵאִמָּא, וְהֵרְצְל, בְּכָל פַּעַם שֶׁהוּא זוֹרֵק הוּא צָרִיךְ לִירוֹק, וְכָכָה כָּל נָשִׁים הָיוּ דְּרוּכוֹת, כִּי עָשָׂה רוֹשֶׁם שֶׁלֹּא אִכְפַּת לוֹ לְאֵיזֶה כִּיוּוּן הוּא יָעִיף אֶת זֶה.
הָיִיתָ חוֹשֵׁב שֶׁבֶּן אָדָם בְּגִילוֹ יִהְיֶה מְנוּמָּס יוֹתֵר.
נוּ, בְּקִיצּוּר, אֵיךְ שֶׁהִתְחַלְתִּי לְדַיֵּיק בְּמֶרְחָק הָיִיתִי חַיָּיב לְהַפְסִיק בִּגְלַל הַבּוֹהֶן, הֶרְאִיתִי אוֹתָהּ לְהֵרְצְל וְהוּא רָאָה שֶׁאֲנִי לֹא יָכוֹל לְהַמְשִׁיךְ, כִּי הִיא כְּבָר הָיְתָה מְשׁוּפְשֶׁפֶת וּמְדַמֶּמֶת. גַּם אִם בְּעַצְמִי יָכוֹלְתִּי לְהִתְגַּבֵּר וּלְהַמְשִׁיךְ, אִמָּא לֹא הָיְתָה מַסְכִּימָה אַחֲרֵי שֶׁהִיא רָאֲתָה אֶת הַבּוֹהֶן שֶׁלִּי. אָז בְּכָל מִקְרֶה פָּרַשְׂתִּי וְהֵרְצְל אָמַר שֶׁהַתּוֹצָאָה הִיא תְּשַׁע-עֶשְׂרֵה – שֵׁשׁ, אֲבָל אֲנִי לֹא יָדַעְתִּי מָה הַתּוֹצָאָה. אוֹ שֶׁגַּם לֹא הָיָה אִכְפַּת לִי.
טוֹב, אִמָּא וַאֲנִי הָלַכְנוּ הַבַּיְתָה וַאֲנִי אָמַרְתִּי שֶׁאֲנִי מְקַוֶּוה שֶׁגָּמַרְנוּ עִם הֵרְצְל וְאִשְׁתּוֹ כִּי כְּבָר נִמְאַס לִי מֵהֶם לְגַמְרֵי, אֲבָל הִתְבָּרֵר שֶׁהִיא הִבְטִיחָה לָהֶם שֶׁנָּבוֹא אֲלֵיהֶם הַבַּיְתָה בְּאוֹתוֹ עֶרֶב בִּשְׁבִיל עוֹד אֶחָד מֵהַמִּשְׂחָקִי קְלָפִים הָאֵינְסוֹפִיִּים שֶׁלָּהֶם.
נוּ, הָאֶצְבַּע שֶׁלִּי דֵּי הִכְאִיבָה לִי וְגַם קְצָת לֹא הִרְגַּשְׁתִּי טוֹב וְאוּלַי קְצָת שָׁכַחְתִּי אֵיפֹה אֲנִי נִמְצָא, אֲבָל בְּכָל מִקְרֶה, כְּשֶׁגָּמַרְנוּ לְשַׂחֵק הֵרְצְל הָעִיר שֶׁהוּא בַּחַיִּים לֹא יַפְסִיד בְּמִשְׂחַק קְלָפִים אִם תָּמִיד אִמָּא תִּהְיֶה הַבַּת זוּג שֶׁלּוֹ.
אָז אָמַרְתִּי:
"נוּ, הָיְתָה לְךָ הִזְדַּמְּנוּת לִפְנֵי חֲמִישִּׁים שָׁנָה לַעֲשׂוֹת אוֹתָהּ הַבַּת זוּג שֶׁלְּךָ לְתָמִיד, אֲבָל לֹא הָיִיתָ מַסְפִּיק גֶּבֶר בִּשְׁבִיל שֶׁהִיא תִּישָּׁאֵר אִתְּךָ."
הִצְטַעַרְתִּי בְּאוֹתוֹ רֶגַע שֶׁאָמַרְתִּי אֶת זֶה וְהֵרְצְל לֹא יָדַע מָה לְהַגִּיד וּלְשֵׁם שִׁינּוּי גַּם אִשְׁתּוֹ לֹא יָכְלָה לְהַגִּיד כְּלוּם. אִמָּא נִיסְּתָה לְהַחֲלִיק אֶת זֶה וְהֵעִירָה שֶׁבֶּטַח שָׁתִיתִי מַשֶּׁהוּ חָזָק יוֹתֵר מֵתָה, אַחֶרֶת לֹא הָיִיתִי מְדַבֵּר כָּאֵלֶּה שְׁטוּיוֹת. אֲבָל גְּבֶרֶת הֵרְצְל קָפְאָה כְּמוֹ קַרְחוֹן וּבַקּוֹשִׁי אָמְרָה לָנוּ לַיְלָה טוֹב וַאֲנִי מוּכָן לְהִתְעָרֵב שֶׁהֵרְצְל בִּילָּה בַּנְּעִימִים אַחֲרֵי שֶׁהָלַכְנוּ.
כְּשֶׁנִּפְרַדְנוּ מֵהֶם אִמָּא אָמְרָה לוֹ: "אַל תִּתְיַיחֵס לַשְּׁטוּיוֹת שֶׁל צַ'ארְלִי, פְרַנְק. הוּא סְתָם כּוֹעֵס כִּי נִיצַּחַת אוֹתוֹ בְּלִי בְּעָיוֹת בִּזְרִיקַת פְּרָסוֹת וּבַקְּלָפִים."
הִיא אָמְרָה אֶת זֶה בִּשְׁבִיל לְטַשְׁטֵשׁ אֶת הַפְלִיטַת פֶּה שֶׁלִּי, אֲבָל בְּאוֹתוֹ רֶגַע הִיא מַמָּשׁ הִרְגִּיזָה אוֹתִי. הִשְׁתַּדַּלְתִּי לִשְׁלוֹט בְּעַצְמִי, אֲבָל בָּרֶגַע שֶׁיָּצָאנוּ מֵהַבַּיִת הִיא הָיְתָה חַיֶּיבֶת לִפְתּוֹחַ מֵחָדָשׁ אֶת הַנּוֹשֵׂא וּלְהַטִּיף לִי אֵיזֶה בָּלָגָן עָשִׂיתִי.
נוּ, לֹא הָיִיתִי בְּמַצַּב רוּחַ שֶׁיַּטִּיפוּ לִי. אָז אָמַרְתִּי:
"אוּלַי הוּא כָּזֶה זוֹרֵק פְּרָסוֹת וְשַׂחְקַן קְלָפִים מַדְהִים שֶׁאַתְּ מִצְטַעֶרֶת שֶׁלֹּא הִתְחַתַּנְתָּ אִתּוֹ."
"נוּ," הִיא אָמְרָה, "הוּא לְפָחוֹת לֹא תִּינוֹק שֶׁמַּפְסִיק לְשַׂחֵק בִּגְלַל כַּמָּה שְׂרִיטוֹת בְּבוֹהֶן."
"וּמָה אִתְּךָ," אָמַרְתִּי, "עוֹשֶׂה מֵעַצְמְךָ צְחוֹק בְּמִגְרַשׁ קְרִיקֵט וְאָז מַעֲמִידָה פַּרְצוּף שֶׁהַגַּב שֶׁלְּךָ דָּפוּק וְאַתְּ לֹא יְכוֹלָה לְשַׂחֵק יוֹתֵר!"
"כֵּן," הִיא אָמְרָה, "אֲבָל כְּשֶׁלְּךָ כָּאֲבָה הַבּוֹהֶן לֹא צָחַקְתִּי עָלֶיךָ, אָז לָמָּה צָחַקְתָּ עָלַי כְּשֶׁנִּתְפַּס לִי הַגַּב?"
"לֹא הָיָה אֶפְשָׁר לְהִתְאַפֵּק!" אָמַרְתִּי.
"נוּ," הִיא אָמְרָה, "פְרַנְק הֵרְצְל לֹא צָחַק."
"נוּ," אָמַרְתִּי, "לָמָּה לֹא הִתְחַתַּנְתָּ אִתּוֹ?"
"נוּ," אָמְרָה אִמָּא, "אֲנִי כִּמְעַט מִצְטַעֶרֶת שֶׁלֹּא!"
"וְגַם אֲנִי מִצְטַעֵר שֶׁלֹּא!" אָמַרְתִּי.
"אֲנִי אֶזְכּוֹר לְךָ אֶת זֶה!" אָמְרָה אִמָּא, וְזֶה הַדָּבָר הָאַחֲרוֹן שֶׁהִיא אָמְרָה לִי בְּיוֹמַיִים.
רָאִינוּ אֶת הַזּוּג הֵרְצְל לְמָחֳרָת בַּפַּארְק, וְהָיִיתִי מוּכָן לְהִתְנַצֵּל, אֲבָל הֵם רַק הִנְהֲנוּ לָנוּ בְּרֹאשׁ. וְאַחֲרֵי כַּמָּה יָמִים שָׁמַעְנוּ שֶׁהֵם נָסְעוּ לְאוֹרְלַנְדוֹ וְשֶׁיֵּשׁ לָהֶם שָׁם קְרוֹבִים.
חֲבָל שֶׁהֵם לֹא נָסְעוּ לְשֵׁם קוֹדֶם.
אִמָּא וַאֲנִי הִשְׁלַמְנוּ כְּשֶׁיָּשַׁבְנוּ עַל סַפְסָל.
"תַּקְשִׁיב, צַ'ארְלִי," הִיא אָמְרָה, "זֶה הַיֶּרַח דְּבַשׁ הַזָּהָב הַשֵּׁנִי שֶׁלָּנוּ וַאֲנַחְנוּ לֹא רוֹצִים שֶׁהַכּוֹל יִתְקַלְקֵל בִּגְלַל מְרִיבָה טִיפְּשִׁית כָּזֹאת."
"נוּ," אָמַרְתִּי, "הִתְכַּוַּונְתָּ לְזֶה שֶׁאַתְּ מִצְטַעֶרֶת שֶׁלֹּא הִתְחַתַּנְתָּ עִם הֵרְצְל?"
"בֶּטַח שֶׁלֹּא," הִיא אָמְרָה, "זֹאת אוֹמֶרֶת; רַק אִם גַּם אַתָּה לֹא הִתְכַּוַּונְתָּ לָזֶה שֶׁגַּם אַתָּה מִצְטַעֵר שֶׁלֹּא הִתְחַתַּנְתִּי אִתּוֹ."
אָז אֲנִי אָמַרְתִּי:
"פָּשׁוּט הָיִיתִי עָיֵיף וְעַצְבָּנִי. תּוֹדָה לָאֵל שֶׁבָּחַרְתָּ בִּי וְלֹא בּוֹ, כִּי אֵין אַף אִישָּׁה אַחֶרֶת בָּעוֹלָם שֶׁיָּכֹלְתִּי לִחְיוֹת אִתָּהּ כָּל כָּךְ הַרְבֵּה שָׁנִים."
"מָה לְגַבֵּי גְּבֶרֶת הֵרְצְל?" אָמְרָה אִמָּא.
"אֱלוֹהִים יִשְׁמוֹר!" אָמַרְתִּי, "תְּתָאֲרִי לְעַצְמְךָ לִהְיוֹת נָשׂוּי לְאִישָּׁה שֶׁמְּשַׂחֶקֶת חָמֵשׁ מֵאוֹת כָּמוֹהָ וּמַפִּילָה אֶת הַשִּׁינַּיִים שֶׁלָּהּ בְּמִגְרַשׁ קְרוֹקֵט!"
"נוּ," אָמְרָה אִמָּא, "זֶה לֹא יִהְיֶה יוֹתֵר גָּרוּעַ מִלִּהְיוֹת נְשׂוּאָה לַגֶּבֶר שֶׁיּוּרַק לֵיחָה לְיַד נָשִׁים וְעוֹשָׂה מֵעַצְמוֹ צְחוֹק בְּדַמְקָה."
אָז הִנַּחְתִּי אֶת הַיָּד עַל הַכָּתֵף שֶׁלָּהּ וְהִיא לִיטְּפָה לִי אֶת הָרֹאשׁ וְאוּלַי הָיִינוּ קְצָת דְּבִיקִים.
נִשְׁאֲרוּ לָנוּ יוֹמַיִים בְּסַנְט פֵּטֶרְסְבּוּרג וְיוֹם לִפְנֵי הַיּוֹם הָאַחֲרוֹן אִמָּא הִכִּירָה לִי אֶת גְּבֶרֶת קֶנְדֶּל מִקִּינְגְּסְטוֹן בְּרוֹד אַיְילֵנְד, שֶׁהִיא פָּגְשָׁה בְּטִיפּוּל רַגְלַיִים.
גְּבֶרֶת קֶנְדֶּל הִכִּירָה לָנוּ אֶת בַּעֲלָהּ, שֶׁיֵּשׁ לוֹ מַכּוֹלֶת. יֵשׁ לָהֶם שְׁנֵי בָּנִים וְחָמֵשׁ נְכָדִים וְנִין אֶחָד. אֶחָד מֵהַבָּנִים שֶׁלָּהֶם גָּר בִּפְרוֹבִידֵנְס וְהוּא מְאוֹד נֶחֱשָׁב בְּמוֹעֲדוֹן "אָלֶק" וְגַם בְּ"רוֹטֵרִי".
הֵם הָיוּ אֲנָשִׁים מְאוֹד נוֹחִים בְּעֵינֵינוּ וְשִׂיחַקְנוּ אִתָּם קְלָפִים בִּשְׁתֵּי הַלֵּילוֹת הָאַחֲרוֹנִים שֶׁעָשִׂינוּ שָׁם. שְׁנֵיהֶם שִׂיחֲקוּ מְעוּלֶּה וְרַק הִצְטַעַרְתִּי שֶׁלֹּא פָּגַשְׁנוּ אוֹתָם קוֹדֶם, לִפְנֵי שֶׁנִּתְקַלְנוּ בְּזוּג הֵרְצְל. אֲבָל הַזּוּג קֶנְדֶּל יִהְיוּ שָׁם גַּם בַּחוֹרֶף הַבָּא, וְאָז נִיפָּגֵשׁ אַתֶּם יוֹתֵר, כְּלוֹמַר, אִם נַחְלִיט לָצֵאת שׁוּב לְטִיּוּל הַזֶּה.
עָזַבְנוּ אֶת עִיר-אוֹר-הַשֶּׁמֶשׁ בְּאַחַת-עֶשְׂרֵה בְּפֶבְּרוּאָר בְּשָׁעָה 11:00 בַּבּוֹקֶר. זֶה אֶפְשָׁר לָנוּ לַעֲבוֹר בִּפְלוֹרִידָה בַּיּוֹם וְרָאִינוּ אֶת כָּל הַמְּקוֹמוֹת שֶׁעָבַרְנוּ בָּהֶם בַּלַּיְלָה כְּשֶׁבְּאָנוּ.
הִגַּעְנוּ לְגֶ'קְסוֹנְוִויל בְּשָׁעָה 7:00 בָּעֶרֶב וְיָצָאנוּ מִשָּׁם בַּ-8:10. הִגַּעְנוּ לְפַאיְיטְוִויל, צְפוֹן קָרוֹלַיְינָה בְּשָׁעָה תֵּשַׁע לְמָחֳרָת בַּבּוֹקֶר, וְהִגַּעְנוּ לְוָושִׁינְגְּטוֹן בְּ-6:30, וְעָצַרְנוּ שָׁם חֲצִי שָׁעָה.
הִגַּעְנוּ לִטְרֶנְטוֹן בְּ-11:01 וְשָׁלַחְנוּ מִבְרָק מֵרֹאשׁ לַבַּת שֶׁלִּי וּלְגִיסִי וְהֵם בָּאוּ לַתַּחֲנָה וְהָלַכְנוּ אֲלֵיהֶם הַבַּיְתָה וְהֵם סִידְּרוּ לָנוּ מִיטּוֹת לְלַיְלָה. מִבְּחִינָתוֹ שֶׁל ג'וֹן יָכוֹלְנוּ לְהִישָּׁאֵר עָרִים כָּל הַלַּיְלָה וּלְסַפֵּר עַל הַטִּיּוּל, אֲבָל אֵדֵי אָמְרָה שֶׁאֲנַחְנוּ בֶּטַח עֲיֵיפִים וְרוֹצִים לִישׁוֹן. זֹאת הַבַּת שֶׁלִּי.
לְמָחֳרָת לָקַחְנוּ רַכֶּבֶת הַבַּיְתָה וְהִגַּעְנוּ בְּשָׁלוֹם, אַחֲרֵי שֶׁלֹּא הָיִינוּ בּוֹ בְּדִיּוּק חוֹדֶשׁ וְיוֹם.
הִנֵּה בָּאָה אִמָּא, אוּלַי כְּדַאי שֶׁאֲנִי אֶשְׁתּוֹק.








https://www.shortstoryproject.com/he/story/%d7%97%d7%aa%d7%95%d7%a0%d7%aa-%d7%94%d7%96%d7%94%d7%91/
#הוּמוֹרִיסְטִי#חוּפְשָׁה#יְחָסִים#קְלָאסִיקָה