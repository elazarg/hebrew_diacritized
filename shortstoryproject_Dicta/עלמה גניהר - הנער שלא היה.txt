"דַּפְנָה, אֵיזֶה יוֹפִי שֶׁבָּאתָ."
אֲנִי נִכְנֶסֶת לְחַדְרוֹ וְהוּא מְחַיֵּיךְ אֵלַי. הוּא נִרְאֶה הַרְבֵּה יוֹתֵר טוֹב מֵאֲשֶׁר בַּשָּׁבוּעַ שֶׁעָבַר. הַיּוֹם הוּא לוֹבֵשׁ אֶת הַחוּלְצָה הַיָּפָה, הַכְּחוּלָּה, שֶׁקָּנִיתִי לוֹ לְיוֹם הוּלַּדְתּוֹ, עוֹר פָּנָיו פָּחוֹת צְהַבְהַב וְהוּא מְגוּלָּח.
"אֲנִי תָּמִי." אֲנִי מְתַקֶּנֶת מִיָּד בַּהַתְחָלָה כְּמוֹ שֶׁיִּיעֲצוּ לִי. הוּא מִתְקָרֵב אֵלַי, רֵיחַ הַזְּקֵנָה שֶׁלּוֹ חוֹבֵט בִּנְחִירַיי.
"תָּמִי?" הוּא מְבַטֵּא אֶת שְׁמִי לְאַט בְּקוֹלוֹ וְעֵינָיו נִפְעָרוֹת בִּפְלִיאָה.
 "כֵּן אַבָּא, זוֹ אֲנִי תָּמִי, הַבַּת שֶׁלְּךָ."
"אַבָּא? מָה פִּתְאוֹם אַבָּא?" הוּא צוֹוֵחַ וְקוֹלוֹ הָרַךְ בְּדֶרֶךְ כְּלָל עוֹלֶה עַד שֶׁנִּסְדַּק: "אֲנִי לֹא שׁוּם אַבָּא, אֲנִי אַהֲרוֹן, וְאֶת דַּפְנָה! בָּרוּר?"
וְרִיד כְּחַלְחַל מְפַעְפֵּעַ עַל מִצְחוֹ הַקָּמוּט שֶׁל מִי שֶׁהָיָה פַּעַם אָבִי.
"אֶת דַּפְנָה, בָּרוּר?"
"כֵּן, בָּרוּר."
"תְּבַקְּשִׁי מִיָּד סְלִיחָה שֶׁהִתְבַּלְבַּלְתָּ!"
"סְלִיחָה שֶׁהִתְבַּלְבַּלְתִּי." אֲנִי אוֹמֶרֶת בִּכְנִיעוֹת.
"דפנל'ה טִיפְּשׁוֹנֶת," הוּא מְצַחְקֵק וְנִיצוֹץ מַבְלִיחַ בְּעֵינָיו הָעֲכוּרוֹת מִקָּטָרַקְט.                        
אֲנִי מְחַטֶּטֶת בַּתִּיק שֶׁלִּי וּנְיָיר הַצֵּלוֹפָן מְרַשְׁרֵשׁ.
"הֲבָאַת אֶת עוּגַת הַפֶּרֶג הַהִיא, הִטְעִימָה?" הוּא שׁוֹאֵל בְּתִקְווֹה וְעוֹקֵב אַחֲרֵי תְּנוּעוֹתַיי בְּצִיפִּיָּיה יַלְדוּתִית. אֲנִי מְהַנְהֶנֶת וּמוֹצִיאָה מֵהַתִּיק אֶת הָעוּגָה וְאֶת הַסַּכִּין הַחַדָּה שֶׁהֵבֵאתִי מֵהַבַּיִת וּפוֹרֶסֶת אוֹתָהּ לִפְרוּסוֹת דַּקּוֹת כְּמוֹ שֶׁהוּא אוֹהֵב וּמַחֲזִירָה מִיָּד אֶת הַסַּכִּין לַתִּיק. אָסוּר לוֹ לְהַחֲזִיק בַּחֶדֶר מַכְשִׁירִים חַדִּים.
"עַכְשָׁיו קָפֶה!" הוּא מַכְרִיז וּמְדַשְׁדֵּשׁ בְּרַגְלָיו הָרָזוֹת לַמִּטְבָּחוֹן, מִתְמַתֵּחַ מְעַט וּמוֹרִיד מֵהַמַּדָּף שְׁתֵּי כּוֹסוֹת חַרְסִינָה צְהוּבּוֹת וְאוֹמֵר: "חֲצִי כַּפִּית קָפֶה וּשְׁתֵּי כַּפִּיּוֹת סוּכָּר, נָכוֹן דַּפְנָה?"
דַּפְנָה אוֹהֶבֶת אֶת הַקָּפֶה שֶׁלָּהּ חַלָּשׁ מִדַּי וּמָתוֹק מְאוֹד.
"כֵּן, אַהֲרוֹן."
אִם דַּפְנָה לֹא תַּגִּיעַ כָּל יוֹם שְׁלִישִׁי בְּשָׁעָה חָמֵשׁ בְּדִיּוּק וְתָבִיא עוּגַת פֶּרֶג וְתִפְרוֹס אוֹתָהּ וְתַשְׁתֶּה קָפֶה וְתַקְשִׁיב לַסִּיפּוּר שֶׁלּוֹ, זֶה יָכוֹל לְהִיגָּמֵר רַע מְאוֹד בִּשְׁבִילוֹ. כָּךְ הִזְהִיר אוֹתִי הַשּׁוֹטֵר מִתַּחֲנַת הַמִּשְׁטָרָה בְּפֶתַח תִּקְווֹה.
בַּפַּעַם הָרִאשׁוֹנָה שֶׁזֶּה קָרָה, חוֹדְשַׁיִים לְאַחַר מוֹת אִמִּי, בִּשְׁעַת הַצָּהֳרַיִים, הַמְּנַקָּה הִתְקַשְּׁרָה וְאָמְרָה לִי לָבוֹא מַהֵר כִּי אַבָּא שֶׁלִּי יָצָא מֵהַבַּיִת חֲצִי עֵירוֹם וְעַכְשָׁיו הוּא בָּרְחוֹב, צוֹעֵק דְּבָרִים מוּזָרִים וְהִיא לֹא מַצְלִיחָה לְהַכְנִיס אוֹתוֹ בַּחֲזָרָה. רַצְתִּי לְשָׁם כְּמוֹ מְשׁוּגַּעַת וּמָצָאתִי אוֹתוֹ בְּתַחְתּוֹנָיו הַמְּדוּלְדָּלוֹת, עַצְמוֹתָיו מִזְדַּקְּרוֹת מִגּוּפוֹ הָרָזֶה וְהַצָּמוּק וְהוּא צוֹעֵק מוּל שַׁעַר בֵּיתוֹ הַמְּטוּפָּח: "רוּחַ מִן הוֹן... רוּחַ ..."
"אַבָּא אַבָּא" צָעַקְתִּי בְּבֶהָלָה וְטִלְטַלְתִּי אֶת כְּתֵפוֹ.
הוּא הִבִּיט בִּי כְּאִילּוּ הָיִיתִי זָרָה.
"בּוֹא נִכְנַס הַבַּיְתָה." אָמַרְתִּי בְּרָכוֹת.
"אִי אֶפְשָׁר." עָנָה לִי.
"לָמָּה?"
"כִּי הוּא בְּבֵית."
"מִי בְּבֵית?"
"הַנַּעַר."
"אֵיזֶה נַעַר, אַבָּא?"
הַמְּנַקָּה הִתְעָרְבָה: "כָּל הַיּוֹם אֲנִי בְּבֵית מְבַשֶּׁלֶת וּמְנַקֶּה, וְאַף אֶחָד לֹא בָּא." אָמְרָה.
וּבְכָל זֹאת נִכְנַסְתִּי. הַמְּנַקָּה כַּמּוּבָן צְדָקָה. הַבַּיִת הָיָה נָקִי וּמְסוּדָּר וְרֵיק.
אַבָּא חִיכָּה לִי מִצִּידָּהּ הַשֵּׁנִי שֶׁל הַדֶּלֶת, גּוּפוֹ מְכַוֵּוץ מִצִּיפִּיָּיה.
"נוּ?"
"הַכֹּל בְּסֵדֶר, אַבָּא, אֵין אַף אֶחָד בְּבֵית." אָמַרְתִּי.
"הוּא מִתְחַבֵּא אֵיפְשֶׁהוּ." אָמַר בְּבִיטָּחוֹן.
לְפֶתַע עֵינָיו נֶעֶצְמוּ וּפָנָיו הֶחֱוִוירוּ.
"אֲנִי לֹא מַרְגִּישׁ כָּל כָּךְ טוֹב." לָחַשׁ.
הוֹשַׁבְתִּי אוֹתוֹ עַל גֶּדֶר הָאֶבֶן. הִרְגַּשְׁתִּי בְּעֶשְׂרוֹת זוּגוֹת עֵינַיִים שֶׁמְּצִיצוֹת מֵהַחַלּוֹנוֹת וּמְטַיְּילוֹת עָלֵינוּ, לְפֶתַע הוּא הֶחֱלִיק מֵהַגָּדֵר לַמִּדְרָכָה.
בְּבֵית הַחוֹלִים הוּא יָשֵׁן שְׁלוֹשָׁה יָמִים רְצוּפִים כְּשֶׁאִינְפוּזְיָה מְחוּבֶּרֶת לְיָדוֹ וּכְשֶׁחָזַר הַבַּיְתָה, הָיָה בּוֹ מַשֶּׁהוּ שׁוֹנֶה, כְּאִילּוּ הַנַּעַר שָׁכַן בְּתוֹכוֹ.
בַּפַּעַם הַשְּׁנִיָּיה, הָיָה עֶרֶב פֶּסַח, וַאֲנִי הָיִיתִי בִּמְכוֹנִית בְּדַרְכֵי לָקַחַת אֶת אַבָּא אֵלֵינוּ לַאֲרוּחַת הַחַג. פִּתְאוֹם הִתְקַשְּׁרוּ מִמִּשְׁטֶרֶת פֶּתַח תִּקְווֹה וְאָמְרוּ לִי לָבוֹא מַהֵר כִּי אַבָּא שֶׁלִּי שָׁם, מִשְׁתּוֹלֵל.
כְּשֶׁהִגַּעְתִּי לַתַּחֲנָה, אַבָּא עָמַד מוּל הַדֶּלֶת שֶׁל הַחוֹקֵר, מְטוּנָּף מִבּוֹץ וּמְשַׁתֵּן, בָּעַט בָּהּ וְצָעַק כָּל מִינֵי מִילִּים לֹא מוּבָנוֹת.
"אַבָּא," אָמַרְתִּי בְּשֶׁקֶט.
עֵינָיו נָחֲתוּ עָלַי, הָיָה לוֹ מַבָּט מִפְלַצְתִּי בָּעֵינַיִים.
"תַּגִּידִי לָהֶם שֶׁבִּכְלָל לֹא חִיפַּשְׂתִּי אוֹתוֹ."
הִתְקָרַבְתִּי אֵלָיו, בְּהוּלָה. " אַבָּא, דֵּי... בּוֹא הַבַּיְתָה."
הוּא הָרִים כִּיסֵּא וְזָרַק אוֹתוֹ לְעֶבְרִי. בְּנֵס חָמַקְתִּי. חַלּוֹן נִשְׁבַּר וּרְסִיסָיו הִתְפַּזְּרוּ לְכָל עֵבֶר. שְׁנֵי שׁוֹטְרִים זַנְּקוּ עָלָיו, וְהוּא נָשַׁךְ אֶת יָדוֹ שֶׁל אֶחָד מֵהֶם וְהוּא צָרַח מִכְּאֵב. חֲבֵרוֹ אָזַק אֶת אָבִי בִּמְהִירוּת.
"עָזְבוּ אוֹתִי." הוּא צָרַח עֲלֵיהֶם, "תְּנוּ לִי לְסַפֵּר." פָּנָיו הָיוּ קְמוּטוֹת וַאֲדוּמּוֹת. הִתְחַלְתִּי לִבְכּוֹת מְפַחֵד.
גּוּפוֹ נִמְתָּח, שִׁינָּיו נָשְׁכוּ אֶת שְׂפָתָיו עַד זוֹב דָּם וּלְפֶתַע הִתְרַכֵּךְ. "לְשַׁבָּת," בִּיקֵּשׁ.
הַשּׁוֹטְרִים הִנִּיחוּ לוֹ לָשֶׁבֶת. הוּא הִסְתַּכֵּל עָלַי וְרָאִיתִי דְּמָעוֹת בְּעֵינָיו.
"תְּמִי'לָהּ," הוּא אָמַר בְּשֶׁקֶט, "בָּאתִי לְכָאן כִּי רָצִיתִי לְדַוֵּוחַ, אֲבָל הֵם לֹא רוֹצִים לִשְׁמוֹעַ".
"אָז תְּדַוֵּוחַ לִי." אָמַרְתִּי וְהִתְיַישַּׁבְתִּי עַל הַסַּפְסָל לְיָדוֹ וְלָחַשְׁתִּי לַשּׁוֹטְרִים שֶׁלֹּא נִשְׁקֶפֶת לִי כָּל סַכָּנָה מֵאֲבִי וְהֵם הִתְרַחֲקוּ.
"אַתְּ לֹא שׁוֹטֶרֶת." הוּא אָמַר בְּשֶׁקֶט וְאָז הִנִּיחַ אֶת רֹאשׁוֹ עַל בִּרְכַּיי וְעָצַם אֶת עֵינָיו. רַק יְפָחוֹת קְצָרוֹת נִשְׁמְעוּ. לִיטַּפְתִּי אֶת רֹאשׁוֹ הַלָּבָן, מִדֵּי פַּעַם הַיְּפָחוֹת הִרְקִידוּ אֶת כְּתֵפָיו וְאָז נִרְגַּע וְנִרְדַּם.
הַחוֹקֵר, גֶּבֶר זָקוּף, רְחַב כְּתֵפַיִים עִם זָקָן אוֹפְנָתִי, הִתְיַישֵּׁב מוּלִי.
"אֶת תָּמָר רֶכְטֶר, בִּתּוֹ?" שָׁאַל.
"כֵּן." אִשַּׁרְתִּי.
"אַבָּא שֶׁלְּךָ הִגִּיעַ לְכָאן לִפְנֵי שָׁעָה וָחֵצִי, נִכְנַס לַחֲדַר חֲקִירוֹת וְאָמַר לִי שֶׁהוּא רוֹצֶה לְדַוֵּוחַ עַל רָצַח וּלְהַסְגִּיר אֶת עַצְמוֹ."
"רֶצַח?" שָׁאַלְתִּי בְּתַדְהֵמָה, "אֵיזֶה רֶצַח?"
"הוּא אָמַר לִי שֶׁהוּא רָצַח נַעַר."
לֹא יָכוֹלְתִּי לְדַבֵּר.
"אֵין לְךָ מָה לִדְאוֹג." אָמַר הַחוֹקֵר וְגִיחֵךְ.
"אֲנִי לֹא מְבִינָה כְּלוּם." אָמַרְתִּי.
"שָׁאַלְתִּי אוֹתוֹ מִי נִרְצַח וּמָתַי הָיָה הָרֶצַח וְהוּא אָמַר שֶׁהַנִּרְצָח הָיָה נַעַר, הוּא לֹא יוֹדֵעַ אֶת שְׁמוֹ, אוּלַי מוּסָא אֲבָל לֹא בָּטוּחַ וְהָרֶצַח הָיָה בַּחֲמִישָּׁה בְּאַפְּרִיל 1948, בְּשָׁעָה עֶשֶׂר אַרְבָּעִים וְחָמֵשׁ בָּעֶרֶב. וְאָז שָׁאַלְתִּי אוֹתוֹ עוֹד שְׁאֵלוֹת עַל הָאֵירוּעַ, אֲבָל כָּל פַּעַם הוּא סֵפֶר סִיפּוּר אַחֵר, פַּעַם הָיָה עֲרָפֶל, אַחַר כָּךְ הָיָה בֵּין עַרְבִיִּים, וְאָז הָיָה בּוֹץ, פִּתְאוֹם לֹא הָיָה בּוֹץ, אֵיזֶה מְפַקֵּד שֶׁהוּא לֹא זוֹכֵר אֶת שְׁמוֹ אָמַר כָּכָה, וְאָז אָמַר כָּכָה. הָיָה צָבָא, לֹא הָיָה צָבָא. אִישָּׁה בָּכְתָה, הָיוּ לָהּ יְלָדִים, אַחֵר כָּךְ לֹא הָיְתָה אִישָּׁה בְּקִיצּוּר בָּלָגָן שָׁלֵם יֵשׁ לוֹ בְּרֹאשׁ, כַּמּוּבָן שֶׁאֲנַחְנוּ לֹא עוֹצְרִים אוֹתוֹ כִּי הוּא זָקֵן וּמְסַכֵּן, אֲבָל נִשְׁלַח אוֹתוֹ לְקַבָּלַת חַוַּות דַּעַת פְּסִיכִיאַטְרִית. לְדַעְתִּי צָרִיךְ לְאַשְׁפֵּז אוֹתוֹ לִפְנֵי שֶׁיִּגְרוֹם נֶזֶק לְעַצְמוֹ וְצַעַר לְךָ."
הוּא קָם וְלָחַץ אֶת יָדִי, וְאָמַר לִי בְּחֶמְלָה שֶׁגַּם אִמּוֹ הָיְתָה בְּזִקְנָתָהּ, אַחֲרֵי מוֹת אָבִיו, בְּמַצָּב דּוֹמֶה, הָזְתָה הֲזָיוֹת וְדִמְיְינָה שֶׁבָּנָה הַבְּכוֹר הוּא אֲחוֹתָהּ הַקְּטַנָּה שֶׁמֵּתָה בְּבֶרְגֶן בְּלָזָן.

הַפְּסִיכִיאָטֶר פְּרוֹפ' שִׁמְעוֹנִי כָּתַב: "פָּגַשְׁתִּי אֶת אַהֲרוֹן רֶכְטֶר 86, לְמַטְּרַת מַתַּן חַוַּות דַּעַת פְּסִיכִיאַטְרִית. הַנָּ"ל הוּפְנָה אֵלַי מִטַּעַם בִּתּוֹ, גַּב' תָּמָר רֶכְטֶר וּבָא כּוֹחָהּ עו"ד מֹשֶׁה שִׁילֹה בְּעִקְבוֹת תְּלוּנָה עַל פְּגִיעָה בַּשּׁוֹטֵר בְּעֵת מִילּוּי תַּפְקִידוֹ וּגְרִימַת נֶזֶק לִרְכּוֹשׁ הַמְּדִינָה. לְאַחַר מַעֲקָב שֶׁל 24 שָׁעוֹת, שׁוּכְנַעְתִּי שֶׁהַנָּ"ל סוֹבֵל מֵהִתְפָּרְצוּת חֲרִיפָה שֶׁל דְּמִנַּצֵּיהּ, הַמּוּשְׁפַּעַת לְלֹא סָפֵק מָמוּתָה שֶׁל אִשְׁתּוֹ וּמְאוּפְיֶינֶת בְּמַחֲשָׁבוֹת שָׁוְוא אוֹדוֹת נַעַר כָּלְשֶׁהוּ הַחוֹזֵר מִן הַמֵּתִים כְּדֵי לִנְקוֹם בּוֹ. בְּשֶׁל גִּילוֹ הַמִּתְקַדֵּם וּמַחֲלָתוֹ, אֲנִי מַמְלִיץ לֹא לְהַעֲמִידוֹ לְדִין, לִמְצוֹא לוֹ מִסְגֶּרֶת סִיעוּדִית שֶׁתַּתְאִים לִצְרָכָיו וְטִיפּוּל תְּרוּפָתִי שֶׁיָּפִיג אֶת חֶרְדוֹתָיו הַמְּדוּמְיָנוֹת, וּלְמַנּוֹת אֶת תָּמָר רֶכְטֶר בִּתּוֹ הַיְּחִידָה לְאַפּוֹטְרוֹפּוֹסִית".

כְּשֶׁבָּאוּ לָקַחַת אוֹתוֹ, אַבָּא לֹא הִסְכִּים לַעֲלוֹת לָאַמְבּוּלַנְס וְצָעַק וּבָכָה. לְבַסּוֹף הָאָח הִתְיָיאֵשׁ וּבַקֵּשׁ אֶת אִישּׁוּרֵי לָתֵת לַאֲבִי זְרִיקַת הַרְגָּעָה וּבְלֵב כָּבֵד הִסְכַּמְתִּי. הַהַתְחָלָה הָיְתָה קָשָׁה מְאוֹד, הוּא לֹא יָשֵׁן טוֹב וּבָכָה הַרְבֵּה, אֲבָל אַחֵר כָּךְ הָרוֹפְאִים הִצְלִיחוּ לְאַזֵּן אוֹתוֹ תְּרוּפָתִית וּמֵאָז הוּא רָגוּעַ וַאֲנִי דַּפְנָה.       
 
אַבָּא מִתְקָרֵב לַשּׁוּלְחָן, וּשְׁתֵּי כּוֹסוֹת הַקָּפֶה בְּיָדָיו. גַּבּוֹ זָקוּף, אֲבָל יָדָיו רוֹעֲדוֹת בִּגְלַל הַתְּרוּפוֹת. הוּא מַנִּיחַ אֶת הַכּוֹסוֹת, וּמִתְיַישֵּׁב, וְלוֹקֵחַ פְּרוּסָה מֵהָעוּגָה הָאֲהוּבָה עָלָיו וּבְאֶצְבָּעוֹ הַלַּחָה מֵרוֹק הוּא מְלַקֵּט אֶת גַּרְגִּירֵי הַפֶּרֶג שֶׁנּוֹתְרוּ עַל הַצַּלַּחַת. 
"כַּמָּה טוֹב אַתְּ נִרְאֵית." הוּא אוֹמֵר וְצוֹבֵט אוֹתִי קַלּוֹת בְּמוֹתְנֵי וּמַבָּטוֹ הוֹפֵךְ מְעַט זְדוֹנִי. הוּא אוֹהֵב לִהְיוֹת מַמְזֵר, אָז אֲנִי כְּאִילּוּ מְצַחְקֶקֶת וּמַרְחִיקָה אֶת יָדוֹ בַּעֲדִינוּת.
"דַּפְנָה, אֲנִי חַיָּיב לְסַפֵּר לְךָ מַשֶּׁהוּ," הוּא פּוֹצֵחַ.
"מָה לְסַפֵּר?" אֲנִי שׁוֹאֶלֶת וּמְנַסָּה לְהַעֲמִיד פְּנֵי מוּפְתַּעַת.
"וְאֶת רוֹשֶׁמֶת הַכֹּל, כֵּן?"
אֲנִי מְהַנְהֶנֶת.
"אֵיפֹה הַפִּנְקָס? "הוּא שׁוֹאֵל.
"הִנֵּה." אֲנִי מְנוֹפֶפֶת בּוֹ.
"יָפֶה, תַּתְחִילִי."
"שָׁלוֹם אֲדוֹנִי, אֲנִי הַחוֹקֶרֶת דַּפְנָה לֵוִינְסוֹן." אֲנִי אוֹמֶרֶת.
"שָׁלוֹם." הוּא עוֹנֶה.
"מָה שִׁמְךָ אֲדוֹנִי?"
"אַהֲרוֹן רֶכְטֶר"
"גִּיל?"
"22"
"מַצָּב מִשְׁפַּחְתִּי?"
"רַוּוֹק".
"עַל מָה אַתָּה רוֹצֶה לְדַוֵּוחַ אַהֲרוֹן?"
"עַל רֶצַח".
"מָתַי בְּדִיּוּק אֵירַע הָרֶצַח?"
"בַּחֲמִישָּׁה בְּאַפְּרִיל 1948, בְּשָׁעָה עֶשֶׂר אַרְבָּעִים וְחָמֵשׁ בָּעֶרֶב." הוּא עוֹנֶה וַאֲנִי רוֹשֶׁמֶת.
"מֶה הָיָה מֶזֶג הָאֲוִויר בְּאוֹתוֹ הַלַּיְלָה?"
"כָּל הַלַּיְלָה יָרַד גֶּשֶׁם, הָיָה קַר מְאוֹד וְהָיָה הַרְבֵּה בּוֹץ."
כְּשֶׁהוּא דִּיוֵּוחַ עַל הָרֶצַח בְּיוֹם שְׁלִישִׁי שֶׁעָבַר, הוּא הִתְרַחֵשׁ בִּשְׁעַת בֵּין עַרְבִיִּים, הָיָה חַם וְהִשְׁקִיעָה הָיְתָה מַרְהִיבָה. לִפְנֵי שְׁבוּעַיִים, הָרֶצַח הָיָה בִּשְׁעַת שַׁחַר. הַיּוֹם שׁוּב חָזְרוּ הַלַּיְלָה וְהַבּוֹץ.
"הָיִיתָ לְבַד?"
"כֵּן."
"אֵיפֹה הָיוּ כּוּלָּם?"
"כָּל הַבַּחוּרִים יָצְאוּ הַבַּיְתָה לְעֶשְׂרִים וְאַרְבַּע שָׁעוֹת."
"וְאַתָּה?" אֲנִי שׁוֹאֶלֶת כַּנִּדְרָשׁ.
"אֲנִי לֹא." הוּא לוֹחֵשׁ, וּמְקָרֵב אֶת פָּנָיו לְפָנַיי.
אֲנִי מְלַטֶּפֶת אֶת יָדוֹ, עוֹרוֹ חַם. הַשְׁעָרוֹת שֶׁעַל זְרוֹעוֹ לִבְנוֹת. אֲנִי זוֹכֶרֶת שֶׁהָיוּ שְׁחוֹרוֹת, אֲנִי זוֹכֶרֶת שֶׁתַּחַת הָעוֹר הָרוֹפֵס הָיָה פַּעַם שְׁרִיר שֶׁהִתְעַגֵּל כְּשֶׁהֵרִים אוֹתִי עַל כְּתֵפָיו.
"נוּ, דַּפְנָה, תִּשְׁאֲלִי כְּבָר!" הוּא פּוֹקֵד וְהוֹדֵף אֶת יָדִי.
"אָז לָמָּה לֹא חָזַרְתָּ הַבַּיְתָה אִיתָּם?" אֲנִי שׁוֹאֶלֶת.
"בִּגְלַל שֶׁהַמְּפַקֵּד אָמַר לִי לַחֲזוֹר לְשֵׁם מִיָּד וּלְחַפֵּשׂ אֶת הַנַּעַר." הוּא אוֹמֵר.
"וְחָזַרְתָּ?"
"לֹא."
"לָמָּה? "
"הַמְּפַקֵּד אָמַר בְּשׁוּם אוֹפֶן לֹא לְסַפֵּר לְאַף אֶחָד, אַף פַּעַם".
"אַתָּה יוֹדֵעַ שֶׁמּוּתָּר לְסַפֵּר לְדַפְנָה," אֲנִי אוֹמֶרֶת.
"לְדַפְנָה מוּתָּר לְסַפֵּר." הוּא מְחָרָהּ מַחֲזִיק אַחֲרֵי. "לְדַפְנָה מוּתָּר, לְדַפְנָה מוּתָּר," הוּא מְזַמֵּר. נִיכָּר שֶׁמַּצַּב רוּחוֹ הִשְׁתַּפֵּר מְאוֹד.
"אָז סֵפֶר לָהּ." אֲנִי אוֹמֶרֶת.
"לְדַפְנָה מוּתָּר." הוּא אוֹמֵר וָשׁוּב צוֹחֵק.
"סֵפֶר לָהּ." אֲנִי אוֹמֶרֶת.
הוּא לוֹגֵם מֵהַקָּפֶה, וּמַנִּיחַ אֶת הַכּוֹס וּמַבִּיט בִּי בִּפְלִיאָה.
"לְסַפֵּר, מָה לְסַפֵּר?"
בַּהַתְחָלָה אֲנִי חוֹשֶׁבֶת שֶׁהוּא צוֹחֵק עָלַי, אֲבָל תֶּכֶף מְבִינָה שֶׁשְּׁאֵלָתוֹ כֵּנָה וּמַרְגִּישָׁה רַעַד שֶׁל שִׂמְחָה בַּבֶּטֶן, הִתְרַגְּשׁוּת נֶהְדֶּרֶת שֶׁכָּזוֹ. אִם סוֹף סוֹף שָׁכַח, אֲנִי מְמַהֶרֶת לְקַוּוֹת, לֹא יִהְיֶה עוֹד צוֹרֶךְ בְּימֵי שְׁלִישִׁי בְּחָמֵשׁ וּבִבְכִי שֶׁל אַחֲרֵי הַהוֹדָאָה, וּבְקַסַנְקֵס וְלֹא יִהְיֶה בּוֹץ וְלֹא תִּהְיֶה דַּפְנָה...
"תִּכְתְּבִי שֶׁהוּא בִּכְלָל לֹא נֶעֱלַם." הוּא לוֹחֵשׁ לִי פִּתְאוֹם.
אֲנִי כָּל כָּךְ עֲיֵיפָה פִּתְאוֹם. הַלְּוַואי שֶׁיָּמוּת כְּבָר.
"נוּ!" אַבָּא נוֹבֵחַ.
"לֹא נֶעֱלַם?" אֲנִי מְחַדֶּשֶׁת אֶת הַחֲקִירָה.
"לֹא."
"אָז מָה קָרָה לוֹ?"
הוּא קָם וְחוֹבֵט בַּשּׁוּלְחָן וְצוֹעֵק: "הוּא כְּבָר הָיָה מֵת." וּמַתְחִיל לְהִשְׁתַּעֵל וּפָנָיו מַאְדִּימוֹת. אֲנִי שׁוֹמַעַת אֶת רֵיאוֹתָיו רוֹחֲשׁוֹת מִלֵּיחָה וְלוֹחֶצֶת עַל לַחְצָן הַמְּצוּקָה.
"מָה קָרָה?" שׁוֹאֶלֶת הָאָחוֹת וְנִכְנֶסֶת פִּתְאוֹם לַסִּיפּוּר, טוֹפַחַת עַל גַּבּוֹ וַאֲנִי מְרִיחָה אֶת עָשָׁן הַסִּיגַרְיָה מֵהַבֶּל פִּיהָ.
אַבָּא מְסַיֵּים לְהִשְׁתַּעֵל וְנוֹשֵׁם בִּכְבֵדוּת.
"כְּבָר סִייַּמְתָּ אֶת הַחֲקִירָה?" הִיא שׁוֹאֶלֶת בְּלִגְלוּג.
"כִּמְעַט." אֲנִי עוֹנֶה. 
"תְּסַיְּימִי מַהֵר, תֶּכֶף אֲרוּחַת עֶרֶב." הִיא אוֹמֶרֶת וְיוֹצֵאת.
"אַתָּה רוֹצֶה תֶּה?" אֲנִי שׁוֹאֶלֶת בַּעֲדִינוּת.
"שֶׁיִּהְיֶה תֶּה!" הוּא לוֹחֵשׁ בִּכְנִיעוּת וּפָנָיו שֶׁהֶאְדִּימוּ חוֹזְרוֹת לַצִּבְעָן הָרָגִיל. אֲנִי הוֹלֶכֶת לַמִּטְבָּחוֹן וּמֵרְתִיחָה מַיִם בַּקּוּמְקוּם וּמְכִינָה לוֹ כּוֹס תֶּה אָדוֹם כְּמוֹ שֶׁהוּא אוֹהֵב. כְּשֶׁאֲנִי מַנִּיחָה אֶת הַכּוֹס לְפָנָיו, הוּא מִתְעַלֵּם מִמֶּנָּה.
"הֵכַנְתִּי לְךָ תֶּה." אֲנִי אוֹמֶרֶת.
"אַתְּ חוֹשֶׁבֶת שֶׁאֲנִי טִיפֵּשׁ?" הוּא שׁוֹאֵל.
"לֹא, בִּכְלָל לֹא."
"נִרְאֶה לְךָ שֶׁאֲנִי לֹא יוֹדֵעַ שֶׁאֶת הַשּׁוֹטֵר הַטּוֹב? וּבִנְיָמִינִי מִסְתַּכֵּל עָלַי מִבַּחוּץ, וְרַק מְחַכֶּה לִפְלִיטַת פֶּה הֲכִי קְטַנָּה?"
הוּא מְחַיֵּיךְ, שֶׁבַע רָצוֹן שֶׁהֵבִין אֶת הַתַּרְמִית שֶׁלִּי וְשֶׁל בִּנְיָמִינִי.
אֵין לִי מוּשָּׂג מִי זֶה בִּנְיָמִינִי, אֲנִי וְהוּא נִפְגָּשִׁים רַק בַּהֲזָיוֹתָיו שֶׁל אָבִי.
"תַּמְשִׁיכִי בַּחֲקִירָה בְּלִי תֶּה וּבְלִי בִּנְיָמִינִי!"  הוּא מְצַוֶּוה עָלַי.
דַּפְנָה מִתְיַישֶּׁבֶת מִיָּד.
אֲנִי לֹא שְׁקֵטָה, הוּא נִרְאֶה לִי נִסְעָר מִדַּי, דַּוְוקָא לָאַחֲרוֹנָה הַסִּיפּוּר קָלַח הַחוּצָה בִּיעִילוּת, וְהוּא בָּלַע אֶת הַכַּדּוּר בְּרָצוֹן וְהָלַךְ לִישׁוֹן רָגוּעַ וַאֲנִי חָזַרְתִּי הַבַּיְתָה בְּמַצַּב רוּחַ טוֹב.
אֲנִי מַחֲלִיטָה לְחַכּוֹת עוֹד כַּמָּה דַּקּוֹת, וְאִם יַמְשִׁיךְ לְהִשְׁתּוֹלֵל, אֲבַקֵּשׁ שֶׁיִּתְּנוּ לוֹ זְרִיקָה.
"סַפֵּר לִי מָה הָיָה בְּדִיּוּק בְּאוֹתוֹ הַלַּיְלָה." אֲנִי פּוֹקֶדֶת.
"הָיָה לַיְלָה נָעִים, אָבִיב. הָיָה רֵיחַ שֶׁל קָצִיר. רַצְנוּ מַהֵר מַהֵר וַאֲגַפֵּנוּ אֶת הַכְּפָר. אֲנִי בָּאתִי מֵהַכִּיוּוּן שֶׁל הַשָּׂדֶה. הָאֲדָמָה הָיְתָה יַבָּשָׁה, חָרְקָה מִתַּחַת לָרַגְלַיִים. חֲצִי לַיְלָה יָרִינוּ כְּמוֹ מְשׁוּגָּעִים, כְּמוֹ מְשׁוּגָּעִים. הַכַּדּוּרִים שֶׁלָּנוּ, כָּךְ אָמְרוּ לָנוּ, הוּטְעֲנוּ בְּרוּבָּהּ כְּבָר לִפְנֵי אַלְפַּיִים שָׁנָה. מְחַכִּים לָרֶגַע הַזֶּה. אֵיזֶה רֵיחַ שָׁם הָיָה, דַּפְנָה, וְעָשָׁן וּצְעָקוֹת, וְהָעֲרָפֶל הַזֶּה, כְּלוּם לֹא רָאִיתִי. וְהַנַּעַר, אֵיךְ שֶׁתָּפַסְתִּי אוֹתוֹ, בָּרַח לִי מֵהַיָּדַיִים, כְּמוֹ דָּג. צָעֲקוּ לִי, תִּתְפּוֹס, וְרַצְתִּי אַחֲרָיו. תָּפַסְתִּי מַהֵר, חָזָק, מָעַכְתִּי לַקִּיר. הוּא הִשְׁתִּין בַּתַּחְתּוֹנִים וְהִרְבִּיץ לִי חָזָק בִּפְנִים. פָּחַדְתִּי, וְעָצַמְתִּי עֵינַיִים וְהַכַּדּוּר שֶׁל הָאַלְפַּיִים שָׁנָה, נִכְנַס לוֹ בְּרֹאשׁ... אֲנִי צָרַחְתִּי, נָהָר שֶׁל דָּם שָׁטַף אֶת הַפָּנִים שֶׁלִּי. גֶּשֶׁם יָרַד, מַבּוּל מַמָּשׁ. הַמְּפַקֵּד בָּא, תָּפַס אוֹתִי, אָמַר, אַהֲרוֹן, תֵּירָגַע, מַגִּיעַ לוֹ לָמוּת, הוּא הֲרֵי לָקַח לְךָ הַכֹּל, לֹא כָּכָה? אָמַר לִי, עַכְשָׁיו קַח אוֹתוֹ, וְתִקְבּוֹר אוֹתוֹ מִתַּחַת לְלוּל, וְאַל תַּגִּיד כְּלוּם לְאַף אֶחָד. שַׂמְתִּי אוֹתוֹ עַל הַכָּתֵף שֶׁלִּי, שָׁעוֹת הָלַכְתִּי, שׁוּב יָרַד גֶּשֶׁם וְהַנַּעֲלַיִים שֶׁלִּי שָׁקְעוּ בְּבוֹץ. הוּא הָיָה כָּבֵד, הַבְּגָדִים שֶׁלּוֹ הָיוּ סְפוּגִים בְּמַיִם וָדָם.
חָזַרְתִּי מְאוּחָר, בַּחֲדַר אוֹכֶל הָיְתָה דַּיְיסָה חַמָּה עִם קִינָּמוֹן שֶׁרַבְּקֵ'לָה הֵכִינָה.
בַּבּוֹקֶר הָאִמָּא שֶׁל הַנַּעַר בָּאָה לְשַׁעֵר, הָיוּ לָהּ עוֹד שְׁלוֹשָׁה יְלָדִים קְטַנִּים כָּכָה תְּלוּיִים עָלֶיהָ, וְהִיא בָּכְתָה. אָמְרָה שֶׁאֶת הַבַּעַל שֶׁלָּהּ אִיבְּדָה בַּחוֹשֶׁךְ, אוּלַי בָּרַח הִיא לֹא יוֹדַעַת. וְהַנַּעַר נֶעֱלַם לָהּ. רָצְתָה לָדַעַת אִם אֲנַחְנוּ יוֹדְעִים אֵיפֹה הוּא."
"וּמָה הַמְּפַקֵּד אָמַר לָהּ?" אֲנִי שׁוֹאֶלֶת.
"שֶׁאַהֲרוֹן יְחַפֵּשׂ אוֹתוֹ."
"וּמֶה עָשִׂיתָ?"
הוּא מְחַיֵּיךְ קַלּוֹת, כְּמַחֲמִיא לִי עַל חֶלְקִי הַמּוּצְלָח בַּהַצָּגָה.
"הָלַכְתִּי כְּאִילּוּ לְחַפֵּשׂ."
"וּבֶאֱמֶת מֶה עָשִׂיתָ?"
"שָׁתִיתִי קָפֶה וְאָכַלְתִּי עוּגַת פֶּרֶג עִם הַחֶבְרֶ'ה בַּחֲדַר אוֹכֶל." הוּא עוֹנֶה בְּמַמְזֵרִיּוֹת.
"וְאָז?"
"חָזַרְתִּי לַמְּפַקֵּד." הוּא לוֹחֵשׁ.
"וּמָה אָמַרְתָּ לוֹ? " מַפְתִּיעַ בְּאֵיזוֹ טִבְעִיּוֹת מַחֲלִיקוֹת הַשְּׁאֵלוֹת מִפִּי. בַּהַתְחָלָה גִּמְגַּמְתִּי, הִתְבַּלְבַּלְתִּי וְהוּא הָיָה כּוֹעֵס וּבוֹכֶה.
"אָמַרְתִּי לוֹ: הַמְּפַקֵּד, אֲנִי מִצְטַעֵר, חִיפַּשְׂתִּי אוֹתוֹ כָּל הַלַּיְלָה וְלֹא מָצָאתִי."
"וְאָז?"
"הָלַכְתִּי לִישׁוֹן."
שָׁתַקְנוּ.
"רָשַׁמְתָּ הַכֹּל?" הוּא שׁוֹאֵל.
"כֵּן." אֲנִי עוֹנָה. "נִשְׁאֲרָה רַק עוֹד שְׁאֵלָה אַחַת."
"בְּבַקָּשָׁה דַּפְנָה." הוּא אוֹמֵר בְּצַיְיתָנוּת.
"אַתָּה זוֹכֵר אֵיךְ קָרְאוּ לַיֶּלֶד? "
הוּא מִסְתַּכֵּל עָלַי, אֲנִי רוֹאֶה שֶׁכִּמְעַט לֹא נוֹתְרוּ לוֹ רִיסִים.
"לֹא." הוּא אוֹמֵר, וּמַשְׁפִּיל אֶת עֵינָיו בְּבַיְישָׁנוּת.
"אָז אֵיךְ נוּכַל לְזַהוֹת אֶת הַגּוּפָה אִם אַתָּה לֹא זוֹכֵר אֶת שְׁמוֹ?" אֲנִי שׁוֹאֶלֶת בִּקְשִׁיחוּת.
"הוּא הָיָה בְּעֵרֶךְ בֶּן חֲמֵשׁ עֶשְׂרֵה, הָיָה לוֹ שֵׂיעָר חוֹם, לָבַשׁ חוּלְצָה יְרוּקָּה וְכוֹבַע צָהוֹב מַצְחִיק." הוּא מְדַבֵּר מַהֵר, כְּאִילּוּ פּוֹחֵד לִשְׁכּוֹחַ אֶת מָה שֶׁרַק הָרֶגַע אָמַר.
בַּחֲקִירָה הַקּוֹדֶמֶת הוּא אָמַר שֶׁהָיָה לַנַּעַר כּוֹבַע אָדוֹם וְהַחוּלְצָה הָיְתָה חוֹמָה.
"אֵיךְ נוּכַל לְזַהוֹת אֶת הַגּוּפָה אִם אַתָּה לֹא זוֹכֵר אֶת שְׁמוֹ?" אֲנִי חוֹזֶרֶת עַל הַשְּׁאֵלָה בְּתַקִּיפוּת.
"יֵשׁ לָכֶם הַיּוֹם בְּדִיקוֹת מְשׁוּכְלָלוֹת, דִּי אַנ אַיי כָּל מִינֵי נָכוֹן? אָז תּוֹצִיאוּ מֵהַבּוֹר, וְתַעֲשׂוּ מָה שֶׁאַתֶּם יוֹדְעִים לַעֲשׂוֹת."
"אֲדוֹנִי, אֲנַחְנוּ יוֹדְעִים לַעֲשׂוֹת אֶת הָעֲבוֹדָה שֶׁלָּנוּ, בִּרְשׁוּתְךָ."
"בְּסֵדֶר, בְּסֵדֶר." הוּא אוֹמֵר בִּכְנִיעוֹת.
אֲנַחְנוּ שׁוֹתְקִים רֶגַע. הוּא רוֹצֶה לְסַיֵּים עִם זֶה כְּבָר, לְהִיגָּאֵל, אֲנִי מְפַחֶדֶת מֵרֶגַע הַגְּאוּלָּה.
"נוּ, תִּשְׁאֲלִי כְּבָר." הוּא מְצַוֶּוה.
"אַהֲרוֹן, אֵיפֹה קִבְרַת אֶת הַנַּעַר?"
"מִתַּחַת לַלּוּל, לְיַד הַבִּרְזִיּוֹת. "
הוּא מִשְׁתַּתֵּק, לֵאָה, שׁוֹתֶה מְעַט מִקָּפֶה שֶׁכְּבָר הִתְקָרֵר וְאָז מַתְחִיל לִבְכּוֹת.
אֲנִי מִתְיַישֶּׁבֶת לְיָדוֹ וּמְחַבֶּקֶת אוֹתוֹ.
"מָה עָשִׂיתִי דַּפְנָה, מָה עָשִׂיתִי?" הוּא בּוֹכֶה וְדִמְעוֹתָיו צוֹרְבוֹת אֶת לְחַיֵּי. "מָה עָשִׂיתִי?"
"דִּי דַּי. הַכֹּל בְּסֵדֶר... הַכֹּל בְּסֵדֶר."
הוּא הוֹדֵף אֶת הַכִּיסֵּא וּמְנַסֶּה לָצֵאת מֵהַחֶדֶר, אֲבָל אֲנִי חֲזָקָה הַרְבֵּה יוֹתֵר וְחוֹסֶמֶת אוֹתוֹ. הוּא מַכֶּה בִּי בְּאֶגְרוֹפָיו הַחַלָּשִׁים וְאָז מַגִּיעַ הָרֶגַע הַנּוֹרָא מִכָּל, וְהוּא מַבִּיט בִּי וּמִתְחַנֵּן:
"דַּפְנָה, בְּבַקָּשָׁה, אַל תַּגִּידִי לַבַּת שֶׁלִּי שֶׁסָּפַרְתִּי לְךָ הַכֹּל. תָּמִי שֶׁלִּי תִּכְעַס אִם תֵּדַע, הִיא רוֹצָה שֶׁהָאַבָּא שֶׁלָּהּ יִהְיֶה טוֹב. תַּבְטִיחִי לִי שֶׁלֹּא תְּסַפְּרִי לָהּ."
בְּשַׁבָּת גְּשׁוּמָה אַחַת נָסַעְתִּי לְחֵיפָה לִפְגּוֹשׁ חָבֵר קָשִׁישׁ מֵהַיְּחִידָה שֶׁלּוֹ. שָׁאַלְתִּי אוֹתוֹ הַאִם אֵי פַּעַם הָיָה בֶּאֱמֶת לַיְלָה כָּזֶה, וְהַאִם הָיָה בּוֹ נַעַר וְיוֹאֵל וְלוּל וְדַיְיסָה עִם קִינָּמוֹן. הֶחָבֵר הֶחֱוִויר, אַחֵר כָּךְ פִּתְאוֹם צָחַק וְאָז אָמַר, לֹא הָיָה וְלֹא נִבְרָא. אַבָּא שֶׁלְּךָ חוֹלֶה מְאוֹד. צַר לִי.
בְּלוּלְאַת הַזְּמַן שֶׁאַבָּא יָצַר לְעַצְמוֹ אֵין לִי מוּשָּׂג מָתַי תָּמִי הוֹלֶכֶת וְדַפְנָה מַגִּיעָה אֲבָל אֲנִי מַבְטִיחָה לוֹ שֶׁלֹּא אֲסַפֵּר לָהּ.
"זֶה יַעֲזוֹר לָךְ." אֲנִי אוֹמֶרֶת לוֹ וּמוֹשִׁיטָה אֶת הַכַּדּוּר וְכוֹס מַיִם. אַהֲרוֹן הוֹדֵף אֶת יָדִי.
"לָמָּה לִי לִבְלוֹעַ אֶת הַכַּדּוּרִים שֶׁלָּכֶם?" הוּא שׁוֹאֵל אוֹתִי וּמַבִּיט בִּי בְּצִיפִּיָּיה כְּמוֹ תָּמִיד.
"כִּי כַּמָּה דַּקּוֹת אַחֲרֵי שֶׁתִּבְלַע," אֲנִי אוֹמֶרֶת לוֹ בְּחִיּוּךְ, "הַנַּעַר יְגָרֵד אֶת הָאֲדָמָה מֵהַבּוֹר וְיָצָא הַחוּצָה. בַּהַתְחָלָה הוּא יִהְיֶה קְצָת מוּפְתָּע לְגַלּוֹת שֶׁהוּא בְּלוּל, מוּקָּף תַּרְנְגוֹלוֹת, אֲבָל אַחֵר כָּךְ זֶה יַצְחִיק אוֹתוֹ. הוּא יִלְבַּשׁ אֶת הַמְּעִיל הַצָּהוֹב שֶׁל יוֹאֵל הַלּוּלָן וְיֵלֵךְ בָּרֶגֶל עַד שֶׁיַּגִּיעַ לַכְּפָר שֶׁלּוֹ וּכְשֶׁיְּכַנֵּס הַבַּיְתָה אִמָּא שֶׁלּוֹ תָּרוּץ אֵלָיו וּתְחַבֵּק אוֹתוֹ וְתַגִּיד: אֵיפֹה הָיִיתָ? דָּאַגְתִּי כָּל כָּךְ, אַתָּה רָעָב?"
אָבִי מְחַיֵּיךְ בִּשְׂבִיעוֹת רָצוֹן וּבוֹלֵעַ אֶת הַכַּדּוּר. שְׁבִילֵי מַיִם זוֹרְמִים בְּמוֹרַד סַנְטֵרוֹ.
"אָז הַנַּעַר לֹא מֵת בְּאוֹתוֹ הַלַּיְלָה?"
"מָה פִּתְאוֹם?!" אֲנִי מְחַיֶּיכֶת. "אַף אֶחָד לֹא מֵת בַּלַּיְלָה."
"וְהַמְּפַקֵּד לֹא אָמַר לִקְבּוֹר?"
"מָה פִּתְאוֹם, הַמְּפַקֵּד הָיָה בְּתוֹרָנוּת רֶפֶת, חָלָב פָּרוֹת."
"וַאֲנִי, אֵיפֹה אֲנִי הָיִיתִי?" הוּא שׁוֹאֵל וְעֵינָיו מְרַצְּדוֹת בְּשׁוֹבְבוּת.
"אַתָּה בְּדִיּוּק נִכְנַסְתָּ לַחֲדַר הָאוֹכֶל, וְרָאִיתָ בַּחוּרָה צְעִירָה וְיָפָה, עוֹלָה חֲדָשָׁה, עִם עֵינַיִים בְּצֶבַע הַכִּנֶּרֶת וְהִיא חִייְּכָה אֵלֶיךָ וְאַתָּה יָדַעְתָּ מִיָּד שֶׁהִיא תִּהְיֶה אִשְׁתְּךָ."
"וְלִפְנֵי זֶה, אֵיפֹה הָיִיתִי?" הוּא שׁוֹאֵל וְקוֹלוֹ נִצְרַד מֵהִתְרַגְּשׁוּת.
"הָיִיתָ בָּחוּר, וְנַעַר וְיֶלֶד." אֲנִי אוֹמֶרֶת.
"וְאִמָּא שֶׁלִּי? אֵיפֹה הָיְתָה אִמָּא שֶׁלִּי?" הוּא שׁוֹאֵל.
"בַּמִּטְבָּח." אֲנִי אוֹמֶרֶת, "הֵכִינָה לְבִיבוֹת."
"עִם שַׁמֶּנֶת טְרִיָּיה?" הוּא שׁוֹאֵל וּמְלַקֵּק אֶת שְׂפָתָיו הַיַּבָּשׁוֹת.
"כֵּן, וְדָג מָלוּחַ גַּם." אֲנִי אוֹמֶרֶת.
הוּא מַבִּיט בִּי, שְׁרִירֵי פָּנָיו רְפוּיִים, עֵינָיו כְּבָר כִּמְעַט עֲצוּמוֹת. מֵת חַי. הַתְּרוּפָה מַתְחִילָה לְהַשְׁפִּיעַ.
"וְהַמִּלְחָמָה?" הוּא מַמְשִׁיךְ וְשׁוֹאֵל.
"לֹא פָּרְצָה." אֲנִי עוֹנָה בְּחִיּוּךְ.
"אָז אֲנִי לֹא רוֹצֵחַ." אַבָּא אוֹמֵר.
"חַס וְחָלִילָה." אֲנִי אוֹמֶרֶת.
"נֶהֱדָר" אַבָּא אוֹמֵר וְצוֹחֵק בְּקוֹל וְאָז נִכְנָס לְמִיטָּתוֹ וַאֲנִי מְכַסָּה אוֹתוֹ וְהוּא מְנַשֵּׁק אוֹתִי עַל גַּב יָדִי וְנִרְדַּם.
בַּדֶּרֶךְ הַבַּיְתָה אֲנִי חוֹשֶׁבֶת שֶׁאוּלַי בְּכָל זֹאת טוֹב שֶׁדַּפְנָה אִיתִּי. לֹא בָּטוּחַ שֶׁהָיִיתִי יְכוֹלָה לְהִסְתַּדֵּר בִּלְעָדֶיהָ.




https://www.shortstoryproject.com/he/story/%d7%94%d7%a0%d7%a2%d7%a8-%d7%a9%d7%9c%d7%90-%d7%94%d7%99%d7%94/
#אֲבוּבַת#הִיסְטוֹרְיָה#זִכְרוֹנוֹת#זְקֵנָה#יִשְׂרְאֵלִי-פָלַסְטִינִי#רגשׁותאשׁם