הִתְעוֹרַרְתִּי רוֹעֵד, לְבַד בְּחַדְרִי. דָּבִיק מִזֵּיעָה קָרָה. הַמִּזְרָן וְהַסָּדִין תַּחְתַּי הָיוּ רְטוּבִּים לְגַמְרֵי. הַסָּדִין הָיָה אָפוֹר וּמְלוּפָּף כְּמוֹ חֲבָל. נָשַׁמְתִּי כְּאִילּוּ הָרֶגַע רַצְתִּי.
לֹא יָכוֹלְתִּי לָזוּז הָמוֹן זְמַן. פָּשׁוּט שָׁכַבְתִּי עַל הַגַּב, יָדִי פְּרוּשׂוֹת לַצְּדָדִים, מַבִּיט בַּתִּקְרָה, מַאֲזִין לְקוֹלוֹת אֲנָשִׁים קָמִים בַּחֲלָקִים אֲחֵרִים שֶׁל הַבַּיִת, שְׁעוֹנִים מְעוֹרְרִים מְצַלְצְלִים וּמַיִם נִיתָּזִים וּדְלָתוֹת נִפְתָּחוֹת וְנִטְרָקוֹת וְכַפּוֹת רַגְלַיִים עַל הַמַּדְרֵגוֹת. יָדַעְתִּי מָתַי יָצְאוּ אֲנָשִׁים לַעֲבוֹדָה: דֶּלֶת הַמִּסְדְּרוֹן לְמַטָּה יִילְּלָה וְנִגְרְרָה כְּשֶׁנִּפְתְּחָה וְאָז הִשְׁמִיעָה קוֹל טְרִיקָה כָּפוּל מוּזָר כְּשֶׁנִּסְגְּרָה. חֲבָטָה אַחַת וְאָז חֲבָטָה קוֹלָנִית יוֹתֵר וּקְלִיק קָטָן בְּסוֹף. בִּזְמַן שֶׁהַדֶּלֶת הָיְתָה פְּתוּחָה שָׁמַעְתִּי גַּם אֶת רַחֲשֵׁי הָרְחוֹב, פַּרְסוֹת סוּסִים וְעֶגְלוֹת הוֹבָלָה וַאֲנָשִׁים בִּרְחוֹבוֹת וּמִשֶּׁאִיּוּת גְּדוֹלוֹת וּמְכוֹנִיּוֹת צוֹרְחוֹת עַל הָאַסְפַלְט.
חָלַמְתִּי. בַּלַּיְלָה חָלַמְתִּי וְהִתְעוֹרַרְתִּי בַּבּוֹקֶר רוֹעֵד אֲבָל לֹא זָכַרְתִּי אֶת הַחֲלוֹם, חוּץ מִזֶּה שֶׁבַּחֲלוֹם רַצְתִּי. לֹא הִצְלַחְתִּי לְהִיזָּכֵר מָתַי הַחֲלוֹם – אוֹ הַחֲלוֹמוֹת – הִתְחִילוּ. זֶה הָיָה מִזְּמַן. תְּקוּפוֹת אֲרוּכּוֹת כַּנִּרְאֶה לֹא הָיוּ לִי חֲלוֹמוֹת בִּכְלָל. וְאָז הֵם הָיוּ חוֹזְרִים, בְּכָל לַיְלָה, הָיִיתִי מְנַסָּה לְהִימָּנַע מֵהַמִּיטָּה, הָיִיתִי הוֹלֵךְ לִישׁוֹן מְפוּחָד וּמִתְעוֹרֵר מְפוּחָד וְהָיָה עָלַי לִצְלוֹחַ עוֹד יוֹם כְּשֶׁהַסִּיּוּט הַזֶּה מֵעֵבֶר לִכְתֵפִי. לֹא מִזְּמַן חָזַרְתִּי מִשִּׁיקָגוֹ, גָּמוּר, וְחָיִיתִי עַל חֶשְׁבּוֹן הַחֲבֵרִים שֶׁלִּי בְּחֶדֶר מְרוֹהָט וּמְלוּכְלָךְ בְּמֶרְכַּז הָעִיר. הַהַצָּגָה שֶׁהִשְׁתַּתַּפְתִּי בָּהּ בְּשִׁיקָגוֹ יָרְדָה. לְמַעַן הָאֱמֶת, זֶה לֹא הָיָה תַּפְקִיד רְצִינִי בִּמְיוּחָד, אוֹ הַצָּגָה מִי יוֹדֵעַ מָה. שִׂיחַקְתִּי מֵעֵין דָּוִד תּוֹם אִינְטֵלֶקְטוּאָל, סְטוּדֵנְט צָעִיר בְּקוֹלֵג' שֶׁפּוֹעֵל לְמַעַן בְּנֵי גִּזְעוֹ. אֲנִי מַנִּיחַ שֶׁהַמַּחֲזַאי רָצָה לְהוֹכִיחַ שֶׁהוּא לִיבֵּרָל. אֲבָל כְּמוֹ שֶׁאָמַרְתִּי, הַהַצָּגָה יָרְדָה וּמָצָאתִי אֶת עַצְמִי שׁוּב בִּנְיוּ יוֹרְק וְשָׂנֵאתִי אֶת זֶה. יָדַעְתִּי שֶׁאֲנִי צָרִיךְ לִמְצוֹא עֲבוֹדָה אַחֶרֶת, לַעֲבוֹר מִדֶּלֶת לַדֶּלֶת, לַחֲרוֹשׁ אֶת הָרְחוֹבוֹת. אֲבָל לֹא עָשִׂיתִי אֶת זֶה. לֹא יָכוֹלְתִּי לְהִתְמוֹדֵד עִם זֶה. הָיָה קַיִץ. כַּנִּרְאֶה הָיִיתִי מוּתָּשׁ. וְכָל יוֹם שָׂנֵאתִי אֶת עַצְמִי יוֹתֵר. קָשִׁים חַיֵּי הַשַּׂחְקָן, אֲפִילּוּ אִם הוּא לָבָן. אֲנִי לֹא גָּבוֹהַּ וַאֲנִי לֹא נִרְאֶה טוֹב וַאֲנִי לֹא יוֹדֵעַ לָשִׁיר אוֹ לִרְקוֹד וַאֲנִי לֹא לָבָן, אָז אֲפִילּוּ בִּתְקוּפוֹת הֲכִי טוֹבוֹת לֹא הָיָה לִי הַרְבֵּה בִּיקּוּשׁ.
הַחֶדֶר שִׁגְרָתִי בּוֹ הָיָה רִיבּוּעַ מוּשְׁלָם, הָיוּ לוֹ תִּקְרָה נְמוּכָה וְקִירוֹת מִתְקַלְּפִים בְּצֶבַע דָּם קָרוּשׁ. יְהוּדִי בְּשֵׁם ג'וֹלְס וַיְיסְמָן הִשִּׂיג לִי אוֹתוֹ. זֶה חֲדַר לִישׁוֹן בּוֹ, הוּא אָמַר, אוֹ אוּלַי לָמוּת בּוֹ, אֲבָל אֱלוֹהִים יוֹדֵעַ שֶׁהוּא לֹא נוֹעַד לְמִחְיָיה. אוּלַי מִפְּנֵי שֶׁהַחֶדֶר הָיָה כָּל כָּךְ מַחֲרִיד, הָיָה בּוֹ מַעֲרָךְ נֶהֱדָר שֶׁל מִתְקְנֵי תְּאוּרָה: אֶחָד עַל הַתִּקְרָה, אֶחָד עַל הַקִּיר הַשְּׂמָאלִי, שְׁנַיִים עַל הַקִּיר הַיְּמָנִי וּמְנוֹרָה עַל הַשּׁוּלְחָן שֶׁלְּצַד הַמִּיטָּה שֶׁלִּי. הַמִּיטָּה שֶׁלִּי עָמְדָה מוּל חַלּוֹן שֶׁדָּבָר לֹא נֵשֵׁב בַּעֲדוֹ מֵעוֹלָם, חוּץ מַאֲבָק. זֶה הָיָה חֶדֶר מְרוֹהָט, וְהֵם זָרְקוּ בּוֹ דְּבָרִים שֶׁהָיוּ מַסְפִּיקִים לְרַהֵט שְׁלוֹשָׁה חֲדָרִים בְּגוֹדֶל זֵהֶה. שְׁתֵּי כּוּרְסָאוֹת קְטַנּוֹת וְשׁוּלְחַן כְּתִיבָה, הַמִּיטָּה, הַשּׁוּלְחָן, כִּיסֵּא עִם מִשְׁעֶנֶת זְקוּפָה, כּוֹנָנִית סְפָרִים, אַרְגְּזֵי אִחְסוּן מִקִּרְטוֹן; וְהַסְּפָרִים שֶׁלִּי וְהַמִּזְוָודָה שֶׁלִּי, שְׁנֵיהֶם עֲדַיִין אֲרוּזִים, וְהַבְּגָדִים הַמְּלוּכְלָכִים שֶׁלִּי זְרוּקִים בְּאַחַת הַפִּינּוֹת. זֶה הָיָה מִסּוּג הַחֲדָרִים שֶׁמְּבִיסִים אוֹתְךָ. הָיָה בּוֹ גַּם אָח, וּמַדָּף שֶׁיֵּשׁ כָּבֵד מֵעָלָיו, וּמַרְאֶה גְּדוֹלָה אֲפוֹרָה מֵעֲלֵיהֶם. הָיָה קָשֶׁה לִרְאוֹת מַשֶּׁהוּ בַּמַּרְאָה בְּבֵירוּר – אוּלַי זֶה הָיָה עָדִיף – וְהַנְּשָׁמָה הָיְתָה יוֹצֵאת לְךָ לִפְנֵי שֶׁהִצְלַחְתָּ לְהַדְלִיק אֵשׁ בָּאָח.
"טוֹב, לֹא תִּצְטָרֵךְ לְהִישָּׁאֵר פֹּה הַרְבֵּה," אָמַר לִי ג'וֹלְס בַּלַּיְלָה שֶׁבּוֹ הִגַּעְתִּי. הוּא הִבְרִיחַ אוֹתִי פְּנִימָה בַּחוֹשֶׁךְ, פָּחוֹת אוֹ יוֹתֵר,  כְּשֶׁכּוּלָּם כְּבָר הָלְכוּ לִישׁוֹן.
"אֱלוֹהִים, אֲנִי מְקַוֶּוה שֶׁלֹּא."
"אֲנִי אֶעֱבוֹר לְדִירָה גְּדוֹלָה בְּקָרוֹב," אָמַר ג'וֹלְס. "אַתָּה יָכוֹל לַעֲבוֹר לָגוּר אִיתִּי." הוּא הִדְלִיק אֶת כָּל הָאוֹרוֹת. "אַתָּה חוֹשֵׁב שֶׁתִּסְתַּדֵּר פֹּה בֵּינְתַיִים?" הוּא נִשְׁמָע מִתְנַצֵּל, כְּאִילּוּ עִיצֵּב אֶת הַחֶדֶר בְּעַצְמוֹ.
"אָה, בֶּטַח. נִרְאֶה לְךָ שֶׁיַּעֲשׂוּ לִי צָרוֹת?"
"אֲנִי לֹא חוֹשֵׁב. שְׂכַר הַדִּירָה שׁוּלַּם. הִיא לֹא יְכוֹלָה לְהָעִיף אוֹתְךָ."
לֹא הֵגַבְתִּי עַל זֶה.
"תִּשְׁמוֹר עַל פְּרוֹפִיל נָמוּךְ," אָמַר ג'וֹלְס. "אַתָּה יוֹדֵעַ."
"קִיבַּלְתִּי," אָמַרְתִּי.
אֲנִי גָּר שָׁם כְּבָר שְׁלוֹשָׁה יָמִים, מְתַזְמֵן כָּךְ שֶׁאֵצֵא אַחֲרֵי שֶׁכּוּלָּם כְּבָר הָלְכוּ, וְחוֹזֵר מְאוּחָר בַּלַּיְלָה בִּזְמַן שֶׁכּוּלָּם יְשֵׁנִים. אֲבָל יָדַעְתִּי שֶׁזֶּה לֹא יֵלֵךְ. כַּמָּה מֵהַדַּיָּירִים כְּבָר רָאוּ אוֹתִי בַּמַּדְרֵגוֹת, אִישָּׁה אַחַת הִפְתִּיעָה אוֹתִי בַּיְּצִיאָה מֵהַשֵּׁירוּתִים. כָּל בּוֹקֶר חִיכִּיתִי שֶׁבַּעֲלַת הַבַּיִת תִּדְפּוֹק לִי בַּדֶּלֶת. לֹא יָדַעְתִּי מָה יִקְרֶה. אוּלַי הַכּוֹל יִהְיֶה בְּסֵדֶר. אוּלַי לֹא. אֲבָל הַהַמְתָּנָה אֲכַלֶּה אוֹתִי.
הַזֵּיעָה עַל גּוּפִי הֵחֵלָּה לְהִתְקָרֵר. לְמַטָּה הִשְׁמִיעַ הָרַדְיוֹ אֶת סִימְפוֹנְיַית הַבּוֹקֶר. הֵם נִיגְּנוּ בֶּטְהוֹבָן. הִתְיַישַּׁבְתִּי וְהִדְלַקְתִּי סִיגַרְיָה. "פִּיטֶר," אָמַרְתִּי, "אַל תִּיתֵּן לָהֶם לְהַפְחִיד אוֹתְךָ כָּכָה. אַתָּה גַּם בֶּן אָדָם." הִקְשַׁבְתִּי לְלוּדְוִויג וְהִסְתַּכַּלְתִּי בְּעָשָׁן מִתְרוֹמֵם אֶל הַתִּקְרָה הַמְּלוּכְלֶכֶת. עַל רֶקַע הַתּוּפִּים וְהַחֲצוֹצְרוֹת שֶׁל לוּדְוִויג הֶאֱזַנְתִּי בִּצְפִיָּיה לְקוֹל צַעֲדֵיהֶם בַּמַּדְרֵגוֹת.
טִייַּלְתִּי הַרְבֵּה בְּחַיֵּי. הִסְתּוֹבַבְתִּי בְּסֵנְט לוּאִיס, בְּסַן פְרַנְסִיסְקוֹ, בְּסִיאַטְל, בְּדֶטְרוֹיְט, בִּנְיוּ אוֹרְלִינְס, עָבַדְתִּי כִּמְעַט בְּכָל עֲבוֹדָה אֶפְשָׁרִית. בָּרַחְתִּי מֵאִמָּא שֶׁלִּי כְּשֶׁהָיִיתִי בֶּן שֵׁשׁ עֶשְׂרֵה בְּעֵרֶךְ. הִיא אַף פַּעַם לֹא יָדְעָה לְהִתְמוֹדֵד אִיתִּי. אַתָּה כָּל הַחַיִּים תִּהְיֶה בַּטְלָן, הִיא הָיְתָה אוֹמֶרֶת. גַּרְנוּ בַּבִּקְתָּה יְשֵׁנָה לְיַד נְיוּ גֶ'רְזִי בְּחֵלֶק שֶׁל הַכּוּשִׁים, בְּבָתִּים מֵהַסּוּג שֶׁאֲנָשִׁים צִבְעוֹנִיִּים גָּרוּ בּוֹ בְּכָל רַחֲבֵי אַרְצוֹת הַבְּרִית. שָׂנֵאתִי אֶת אִמָּא שֶׁלִּי עַל זֶה שֶׁגַּרְנוּ שָׁם. שָׂנֵאתִי אֶת כָּל הָאֲנָשִׁים בַּשְּׁכוּנָה שֶׁלִּי. הֵם הָלְכוּ לַכְּנֵסִיָּיה וְהִשְׂתַּכְּרוּ. הֵם הָיוּ נֶחְמָדִים לַלְּבָנִים. כְּשֶׁבַּעַל הַבַּיִת הָיָה מַגִּיעַ, הֵם שִׁילְּמוּ לוֹ וְסָפְגוּ אֶת הֶחָרָא שֶׁלּוֹ.
בַּפַּעַם הָרִאשׁוֹנָה שֶׁקָּרְאוּ לִי כּוּשׁוֹן הָיִיתִי בֶּן שֶׁבַע. זוֹ הָיְתָה יַלְדָּה לְבָנָה קְטַנָּה עִם תַּלְתַּלִּים שְׁחוֹרִים אֲרוּכִּים. הָיִיתִי עוֹזֵב אֶת הֶחָצֵר הַקִּדְמִית שֶׁל הַבַּיִת וְהוֹלֵךְ לְשׁוֹטֵט לְבַד בָּעִיר. הַיַּלְדָּה הַקְּטַנָּה הַזֹּאת שִׂיחֲקָה בְּכַדּוּר לְבַדָּהּ וּכְשֶׁחָלַפְתִּי עַל פָּנֶיהָ, הַכַּדּוּר הִתְגַּלְגֵּל מִידָּה אֶל הַתְּעָלָה.
זָרַקְתִּי אוֹתוֹ חֲזָרָה אֵלֶיהָ.
"בּוֹאִי נְשַׂחֵק מְסִירוּת," אָמַרְתִּי.
אֲבָל הִיא הֶחֱזִיקָה אֶת הַכַּדּוּר וְעָשְׂתָה לִי פַּרְצוּף.
"אִמָּא שֶׁלִּי לֹא מַרְשָׁה לִי לְשַׂחֵק עִם כּוּשׁוֹנִים," הִיא אָמְרָה לִי.
לֹא יָדַעְתִּי מָה מַשְׁמָעוּת הַמִּילָּה הַזֹּאת. אֲבָל הָעוֹר שֶׁלִּי הִתְחַמֵּם. הוֹצֵאתִי לָהּ לָשׁוֹן.
"לֹא אִכְפַּת לִי. תִּישָּׁאֲרִי עִם הַכַּדּוּר הַיָּשָׁן שֶׁלְּךָ." הִמְשַׁכְתִּי לְהִתְקַדֵּם בָּרְחוֹב.
הִיא צָרְחָה אַחֲרֵי: "כּוּשׁוֹן, כּוּשׁוֹן, כּוּשׁוֹן!"
צָרַחְתִּי חֲזָרָה: "אִמָּא שֶׁלְּךָ כּוּשׁוֹנִית!"
שָׁאַלְתִּי אֶת אִמָּא שֶׁלִּי מָה זֶה כּוּשׁוֹן.
"מִי קָרָא לְךָ כָּכָה?"
"שָׁמַעְתִּי מִישֶׁהוּ אוֹמֵר אֶת זֶה".
"מִי?"
"סְתָם מִישֶׁהוּ."
"לְךָ תִּשְׁטוֹף פָּנִים," הִיא אָמְרָה. "אַתָּה מְלוּכְלָךְ כְּמוֹ הַלַּיְלָה. הָאוֹכֶל עַל הַשּׁוּלְחָן."
הָלַכְתִּי לַמִּקְלַחַת וְהִתַּזְתִּי מַיִם עַל הַפָּנִים שֶׁלִּי וְנִיגַּבְתִּי אֶת הַפָּנִים וְהַיָּדַיִים בְּמַגֶּבֶת.
"לְזֶה אַתָּה קוֹרֵא נָקִי?" צָעֲקָה אִמָּא שֶׁלִּי. "בּוֹא הִנֵּה, יֶלֶד!"
הִיא גָּרְרָה אוֹתִי חֲזָרָה לַחֲדַר הָאַמְבַּטְיָה וְהִתְחִילָה לְסַבֵּן לִי אֶת הַפָּנִים וְהַצַּוּוֹאר.
"אִם תִּסְתּוֹבֵב כָּכָה מְלוּכְלָךְ כּוּלְּךָ כָּל הַזְּמַן, כּוּלָּם יִקְרְאוּ לְךָ כּוּשׁוֹן קָטָן, אַתָּה שׁוֹמֵעַ?" הִיא רָחֲצָה אֶת פָּנַיי וְהִסְתַּכְּלָה עַל הַיָּדַיִים שֶׁלִּי וְיִיבְּשָׁה אוֹתִי. "הִנֵּה. עַכְשָׁיו לְךָ תֹּאכַל אֲרוּחַת עֶרֶב."
לֹא אָמַרְתִּי כְּלוּם. הָלַכְתִּי לַמִּטְבָּח וְיָשַׁבְתִּי לְיַד הַשּׁוּלְחָן. אֲנִי זוֹכֵר שֶׁרָצִיתִי לִבְכּוֹת. אִמָּא שֶׁלִּי הִתְיַישְּׁבָה מוּלִי.
"אִמָּא," אָמַרְתִּי. הִיא הִסְתַּכְּלָה עָלַי. הִתְחַלְתִּי לִבְכּוֹת.
הִיא בָּאָה וְיָשְׁבָה לְיָדִי וְחִיבְּקָה אוֹתִי בִּזְרוֹעוֹתֶיהָ.
"מוֹתֶק, אֶל תִּתְעַצְבֵּן. בַּפַּעַם הַבָּאָה שֶׁמִּישֶׁהוּ קוֹרֵא לְךָ כּוּשׁוֹן תַּגִּיד לָהֶם שֶׁאַתָּה מַעֲדִיף לְהִישָּׁאֵר עִם הַצֶּבַע שֶׁלְּךָ מֵאֲשֶׁר לִהְיוֹת אֵיזֶה רָשָׁע וַעֲלוּב נֶפֶשׁ כְּמוֹ כָּל מִינֵי לְבָנִים."
כְּשֶׁגָּדַלְתִּי הֵקַמְנוּ כְּנוּפְיוֹת, אֲנִי וְהַחֲבֵרִים שֶׁלִּי. פָּגַשְׁנוּ יְלָדִים לְבָנִים מִשְּׁנֵי צִדֵּי גְּדֵרוֹת וְזָרַקְנוּ אֲבָנִים וּפַחִיּוֹת אֶחָד עַל הַשֵּׁנִי.
הָיִיתִי בָּא הַבַּיְתָה מְדַמֵּם. אִמָּא שֶׁלִּי הָיְתָה סוֹטֶרֶת לִי וְגוֹעֶרֶת בִּי וּבוֹכָה.
"יֶלֶד, אַתָּה רוֹצֶה שֶׁיַּהַרְגוּ אוֹתְךָ? אַתָּה רוֹצֶה לִגְמוֹר כְּמוֹ אַבָּא שֶׁלְּךָ?"
אַבָּא שֶׁלִּי הָיָה בַּטְלָן וְלֹא פָּגַשְׁתִּי אוֹתוֹ אַף פַּעַם. קָרְאוּ לִי עַל שְׁמוֹ: פִּיטֶר.
תָּמִיד נִכְנַסְתִּי לְצָרוֹת: קְצִינֵי בִּיקּוּר סָדִיר, עוֹבְדֵי רְוָוחָה, כָּל שְׁאָר הָאֲנָשִׁים בָּעִיר.
"כָּל הַחַיִּים שֶׁלְּךָ תִּהְיֶה בַּטְלָן," אָמְרָה אִמָּא שֶׁלִּי.
לְאַט-לְאַט יְלָדִים מְבוּגָּרִים יוֹתֵר שֶׁהִכַּרְתִּי סִייְּמוּ אֶת הַלִּימּוּדִים וּמָצְאוּ עֲבוֹדָה, וְהִתְחַתְּנוּ, וְהִתְיַישְּׁבוּ. הֵם הָיוּ מִתְיַישְּׁבִים וּמְבִיאִים לְעוֹלָם עוֹד תִּינוֹקוֹת שְׁחוֹרִים, וּמְשַׁלְּמִים אֶת אוֹתוֹ שְׂכַר דִּירָה עַל אוֹתָן בְּקָתוֹת יְשָׁנוֹת וְזֶה הָיָה מַמְשִׁיךְ כָּכָה, עוֹד וְעוֹד-
כְּשֶׁהָיִיתִי בֶּן שֵׁשׁ עֶשְׂרֵה בָּרַחְתִּי. הִשְׁאַרְתִּי פֶּתֶק וְאָמַרְתִּי לְאִמָּא לֹא לִדְאוֹג, אֲנִי אֶחֱזוֹר יוֹם אֶחָד וַאֲנִי אֶהְיֶה בְּסֵדֶר גָּמוּר. אֲבָל כְּשֶׁהָיִיתִי בֶּן עֶשְׂרִים וּשְׁתַּיִים הִיא מֵתָה. חָזַרְתִּי וְקָבַרְתִּי אַתְּ אִמָּא שֶׁלִּי. הַכּוֹל נוֹתַר כְּמוֹ שֶׁהָיָה. הַבַּיִת שֶׁלָּנוּ לֹא נִצְבַּע מֵאָז וְהָרִצְפָּה שֶׁל הַמִּרְפֶּסֶת הַקִּדְמִית שָׁקְעָה, וּמְעִיל גֶּשֶׁם שֶׁל מִישֶׁהוּ עֲדַיִין הָיָה תָּחוּב בַּחַלּוֹן הַשָּׁבוּר. מִשְׁפָּחָה אַחֶרֶת נִכְנְסָה לָגוּר שָׁם.
הָרִיהוּט שֶׁלָּהֶם נֶעֱרַם לְאוֹרֶךְ הַקִּירוֹת וְהַיְּלָדִים שֶׁלָּהֶם רָצוּ בְּכָל הַבַּיִת וְצָחֲקוּ וּמִישֶׁהוּ טִיגֵּן צְלָעוֹת חֲזִיר בַּמִּטְבָּח. הַיֶּלֶד הַגָּדוֹל שֶׁלָּהֶם תָּלָה עַל הַקִּיר מַרְאֶה.
בַּשָּׁנָה שֶׁעָבְרָה אִידָה אָסְפָה אוֹתִי בַּמְּכוֹנִית הַגְּדוֹלָה שֶׁלָּהּ וְנָסַעְנוּ דֶּרֶךְ כַּמָּה עָרִים קְטַנּוֹת בִּצְפוֹן הַמְּדִינָה. חָלַפְנוּ עַל פְּנֵי כַּמָּה בָּתִּים מִתְפּוֹרְרִים מִשְּׂמֹאל. הַבְּגָדִים עַל חֶבְלֵי הַכְּבִיסָה הִתְעוֹפְפוּ בָּרוּחַ.
"אֲנָשִׁים גָּרִים שָׁם?" שָׁאֲלָה אִידָה.
"רַק כּוּשִׁים," עָנִיתִי.
אִידָה עָקְפָה אֶת הַמְּכוֹנִית שֶׁלְּפָנֵינוּ, חוֹבֶטֶת בְּצוֹפָר בְּזַעַם. "אַתָּה יוֹדֵעַ שֶׁאַתָּה נִהְיֶה פָּרָנוֹאִיד, פִּיטֶר?"
"בְּסֵדֶר. בְּסֵדֶר. אֲנִי יוֹדֵעַ שֶׁגַּם הַרְבֵּה לְבָנִים גּוֹוְעִים בְּרָעָב."
"נָכוֹן מְאוֹד. שֶׁלֹּא תַּחֲשׁוֹב שֶׁאֲנִי לֹא יוֹדַעַת מָה זֶה עוֹנִי."
אִידָה בָּאָה מִמִּשְׁפָּחָה אִירִית מֵהַסּוּג שְׁכוּנָה "הָאִירִים שֶׁל הַצְּרִיפִים". הִיא גָּדְלָה בְּבוֹסְטוֹן. הִיא אִישָּׁה יָפָה מְאוֹד שֶׁהִתְחַתְּנָה בְּגִיל צָעִיר בִּשְׁבִיל כֶּסֶף – "אָז עַכְשָׁיו אֲנִי יְכוֹלָה לְהַרְשׁוֹת לְעַצְמִי לִתְמוֹךְ בִּגְבָרִים צְעִירִים וְנָאִים," צִחְקְקָה. בַּעֲלָהּ הָיָה רַקְדָן בָּלֵט, שֶׁתָּמִיד הָיָה בְּמַסְּעֵי הוֹפָעוֹת. אִידָה חָשְׁדָה שֶׁהוּא הִתְעַסֵּק עִם בָּנִים. לֹא שֶׁאֲנִי שְׁמָהּ קָצוּץ, הִיא אָמְרָה, כָּל עוֹד הוּא עוֹזֵב אוֹתִי בְּשֶׁקֶט. כְּשֶׁנִּפְגַּשְׁנוּ בַּשָּׁנָה שֶׁעָבְרָה הִיא הָיְתָה בַּת שְׁלוֹשִׁים וַאֲנִי בֶּן עֶשְׂרִים וְחָמֵשׁ. הָיְתָה לָנוּ מַעֲרֶכֶת יְחָסִים דֵּי סוֹעֶרֶת, אֲבָל הֶחֱזַקְנוּ מַעֲמָד. בְּכָל פַּעַם שֶׁהִגַּעְתִּי לָעִיר הִתְקַשַּׁרְתִּי אֵלֶיהָ. בְּכָל פַּעַם שֶׁהָיִיתִי נִתְקַע מִחוּץ לָעִיר הָיִיתִי מוֹדִיעַ לָהּ. לֹא נָתְנוּ לְזֶה לַהֲפוֹךְ לְעִנְיַין רְצִינִי מִדַּי. הִיא הָלְכָה בַּדֶּרֶךְ שֶׁלָּהּ וַאֲנִי בַּדֶּרֶךְ שֶׁלִּי.
מִכָּל הַהִתְרוֹצְצוּיוֹת הָאֵלֶּה לָמַדְתִּי כַּמָּה דְּבָרִים. כְּמוֹ מִתְאַגְרֵף שֶׁלּוֹמֵד לַחֲטוֹף מַכּוֹת אוֹ רַקְדָן שֶׁלּוֹמֵד לִיפּוֹל, לָמַדְתִּי אֵיךְ לְהִסְתַּדֵּר. לָמַדְתִּי לֹא לְהִתְחַצֵּף לַשּׁוֹטְרִים, לְמָשָׁל. לֹא מְשַׁנֶּה מִי צוֹדֵק, אֲנִי בָּטוּחַ טוֹעֶה. מָה שֶׁהָיָה עָשׂוּי לְהִתְקַבֵּל בְּתוֹר עַצְמָאוּת אָמֵרִיקָאִית יְשֵׁנָה וְטוֹבָה אֵצֶל מִישֶׁהוּ אַחֵר, נֶחֱשָׁב לִיהִירוּת בִּלְתִּי נִסְבֶּלֶת בְּכָל הַנּוֹגֵעַ אֵלַי. אַחֲרֵי כַּמָּה פְּעָמִים הֵבַנְתִּי שֶׁאֲנִי צָרִיךְ לְהִתְנַהֵג בְּחוֹכְמָה, לְגַלֵּם אֶת הַתַּפְקִיד שֶׁמְּצַפִּים מִמֶּנִּי לְמַלֵּא. יֵשׁ לִי רַק רֹאשׁ אֶחָד וְקַל מִדַּי לִשְׁבּוֹר אוֹתוֹ. בְּכָל פַּעַם שֶׁפָּגַשְׁתִּי שׁוֹטֵר הִתְנַהַגְתִּי כְּאִילּוּ אֲנִי לֹא יוֹדֵעַ כְּלוּם. נָתַתִּי לַלֶּסֶת שֶׁלִּי לִצְנוֹחַ וְלָעֵינַיִים שֶׁלִּי לְהִיפָּעֵר. בְּלִי תְּשׁוּבוֹת מִתְחַכְּמוֹת, בְּלִי שׁוּם שְׁטוּיוֹת עַל הַזְּכוּיוֹת שֶׁלִּי. הֵבַנְתִּי אִילּוּ תְּשׁוּבוֹת הוּא רוֹצֶה וְנָתַתִּי לוֹ אוֹתָן. לְרֶגַע לֹא הִנַּחְתִּי לוֹ לַחֲשׁוֹב שֶׁהוּא לֹא הַמֶּלֶךְ. אִם קָרָה מַשֶּׁהוּ שֶׁחָרַג מֵהַשִּׁגְרָה, אִם עָצְרוּ אוֹתִי בַּחֲשָׁד לְשׁוֹד אוֹ לָרֶצַח בַּשְּׁכוּנָה, נִרְאֵיתִי הֲכִי כָּנוּעַ שֶׁיָּכוֹלְתִּי וְסָתַמְתִּי אֶת הַפֶּה שֶׁלִּי וְהִתְפַּלַּלְתִּי. חָטַפְתִּי מַכּוֹת כַּמָּה פְּעָמִים, אֲבָל נִשְׁאַרְתִּי מִחוּץ לַכֶּלֶא, וּמִחוּץ לַעֲבוֹדוֹת הַפֶּרֶךְ שֶׁל הָאֲסִירִים הַכְּבוּלִים. וְגַם הָיָה לִי מַזָּל, אִידָה הֵעִירָה פַּעַם. "אוּלַי עָדִיף שֶׁהָיָה לָךְ קְצָת פָּחוֹת מַזָּל. יֵשׁ דְּבָרִים גְּרוּעִים מֵעֲבוֹדָה בְּשַׁלְשְׁלָאוֹת . כַּמָּה מֵהֶם קָרוּ לְךָ."
הָיָה מַשֶּׁהוּ בַּקּוֹל שֶׁלָּהּ. "עַל מָה אַתְּ מְדַבֶּרֶת?" שָׁאַלְתִּי.
"אַל תִּתְרַגֵּז. אָמַרְתִּי אוּלַי."
"אַתְּ רוֹצֶה לְהַגִּיד שֶׁאֲנִי פַּחְדָן?"
"לֹא אָמַרְתִּי אֶת זֶה, פִּיטֶר."
"אֲבָל הִתְכַּוַּונְתָּ לְזֶה, לֹא?"
"לֹא. לֹא הִתְכַּוַּונְתִּי לָזֶה. לֹא הִתְכַּוַּונְתִּי לִכְלוּם. בּוֹא לֹא נָרִיב."
יֵשׁ זְמַנִּים וּמְקוֹמוֹת שֶׁבָּהֶם כּוּשִׁי יָכוֹל לְהִשְׁתַּמֵּשׁ בַּצֶּבַע שֶׁלּוֹ כְּמָגֵן. הוּא יָכוֹל לְשַׂחֵק עַל הָאַשְׁמָה הָאַנְגְּלוֹ-סֶקְסִית שֶׁמִּתַּחַת לִפְנֵי הַשֶּׁטַח וּלְהַשִּׂיג בְּאֶמְצָעוּתָהּ מָה שֶׁהוּא רוֹצֶה, אוֹ חֵלֶק מִמָּה שֶׁהוּא רוֹצֶה. הוּא יָכוֹל לְשַׂחֵק עַל זֶה שֶׁהוּא מִטְרָד, שֶׁהוּא הַפְּרִי הָאָסוּר, הוּא יָכוֹל לְהִשְׁתַּמֵּשׁ בְּזֶה כְּמוֹ סַכִּין, לְסוֹבֵב אוֹתָהּ וְלִנְקוֹם אֶת נִקְמָתוֹ בְּאֶמְצָעוּתָהּ. יָדַעְתִּי אֶת הַדְּבָרִים הָאֵלֶּה הַרְבֵּה לִפְנֵי שֶׁהֵבַנְתִּי שֶׁאֲנִי יוֹדֵעַ אוֹתָם, וּבַהַתְחָלָה הִשְׁתַּמַּשְׁתִּי בָּהֶם בְּלִי לָדַעַת מָה אֲנִי עוֹשֶׂה. וְאָז, כְּשֶׁהִתְחַלְתִּי לִרְאוֹת אֶת זֶה הִרְגַּשְׁתִּי נִבְגָּד. הִרְגַּשְׁתִּי מוּבָס כְּאָדָם. לֹא הָיָה לִי שׁוּם מָקוֹם שֶׁיָּכוֹלְתִּי לִהְיוֹת בּוֹ כֵּן.
זֶה הָיָה שָׁנָה לִפְנֵי שֶׁפָּגַשְׁתִּי אֶת אִידָה. שִׂיחַקְתִּי בְּלַהֲקוֹת וּבְתֵיאַטְרָאוֹת קְטַנִּים, לִפְעָמִים בְּתַפְקִידִים טוֹבִים לְמַדַּי. אֲנָשִׁים הָיוּ נֶחְמָדִים אֵלַי. הֵם אָמְרוּ לִי שֶׁיֵּשׁ לִי כִּישָּׁרוֹן. הֵם אָמְרוּ אֶת זֶה בְּעֶצֶב, כְּאִילּוּ חָשְׁבוּ, כַּמָּה חֲבָל, הוּא בַּחַיִּים לֹא יַגִּיעַ לְשׁוּם מָקוֹם. הִגַּעְתִּי לִנְקוּדָּה שֶׁבָּהּ סָלַדְתִּי מְשַׁבְּחִים וְסָלַדְתִּי מְרַחֲמִים וְתָהִיתִי מָה אֲנָשִׁים חוֹשְׁבִים כְּשֶׁהֵם לוֹחֲצִים לִי אֶת הַיָּד. בִּנְיוּ יוֹרְק פָּגַשְׁתִּי כַּמָּה אֲנָשִׁים מַמָּשׁ לָעִנְיָין: קַלִּילִים, שַׁתְיָינִים רְצִינִיִּים, נָעִים וְנָדִים. וְהֵם חִיבְּבוּ אוֹתִי, וַאֲנִי תָּהִיתִי אִם אֲנִי סוֹמֵךְ עֲלֵיהֶם, אִם אֲנִי עֲדַיִין מְסוּגָּל בִּכְלָל לִסְמוֹךְ עַל מִישֶׁהוּ. לֹא מִלְּמַעְלָה, לְעֵינֵי כּוּלָּם, אֶלָּא מִלְּמַטָּה, אֵיפֹה שֶׁכּוּלָּם חַיִּים.
עוֹד מְעַט אֶצְטָרֵךְ לָקוּם. הִקְשַׁבְתִּי לְלוּדְוִויג. הוּא הִרְעִיד אֶת הַחֶדֶר הַקָּטָן כְּמוֹ עֲנָק שֶׁצּוֹעֵד קִילוֹמֶטְרִים מִכָּאן. בְּעַרְבֵי הַקַּיִץ (וְאוּלַי גַּם בַּקַּיִץ הַזֶּה נֵלֵךְ) ג'וֹלְס וְאִידָה וַאֲנִי הָיִינוּ הוֹלְכִים לְאִצְטַדְיוֹן וְיוֹשְׁבִים מִתַּחַת לְעַמּוּדִים עַל מַדְרֵגוֹת הָאֶבֶן הַקָּרוֹת. שֵׁם הַשָּׁמַיִים נִרְאוּ לִי רְחוֹקִים, וַאֲנִי הָיִיתִי אַחֵר, הָיִיתִי גָּבוֹהַּ וְנִישָּׂא. אַף פַּעַם לֹא דִּיבַּרְנוּ, שְׁלוֹשְׁתֵּנוּ. יָשַׁבְנוּ וְהִסְתַּכַּלְנוּ עַל הֶעָשָׁן הַכָּחוֹל מִסְתַּלְסֵל בָּאֲוִויר, וְהִבַּטְנוּ בְּקַצְוָות הַכְּתוּמִים שֶׁל הַסִּיגַרְיוֹת. פַּעַם בְּכַמָּה זְמַן הַיְּלָדִים שֶׁמָּכְרוּ פּוֹפְּקוֹרְן וְגָזוֹז וּגְלִידָה טִיפְּסוּ עַל הַמַּדְרֵגוֹת הִתְלוּלוֹת וְקִשְׁקְשׁוּ, וְאִידָה נָעָה בִּמְקוֹמָהּ וְנָגְעָה בַּשֵּׂיעָר הַשָּׁחוֹר-כָּחוֹל שֶׁלָּהּ, וְגַ'ולְס הִזְעִיף פָּנִים. אֲנִי יָשַׁבְתִּי וְהִצְמַדְתִּי לְגוּפִי אֶת הַבֶּרֶךְ, הִסְתַּכַּלְתִּי עַל חֲצִי הַיָּרֵחַ הַמּוּאָר מִתַּחְתַּי, עַל הַסַּדְרָן הַמִּתְאַמֵּץ בִּמְעִילוֹ הַשָּׁחוֹר, עַל הָאֲנָשִׁים חַסְרֵי הַפָּנִים מִתַּחְתָּיו שֶׁזָּזוּ יַחַד בַּקֶּצֶב כְּמוֹ הַיָּם. הַמּוּזִיקָה נֶעֶצְרָה מִדֵּי פַּעַם לְטוֹבַת הַפְּסַנְתֵּר הַמְּמַהֵר, הַקּוֹרֵא, הַמִּפְסָק. הַכּוֹל נֶעֱצַר חוּץ מְנַגֵּן הַסּוֹלוֹ הַמְּטַפֵּס. הוּא הָיָה מַגִּיעַ לְגוֹבַהּ וְכוּלָּם הָיוּ מִצְטָרְפִים אֵלָיו, קוֹדֶם הַכִּינּוֹרוֹת וְאַחַר כָּךְ כְּלֵי הַנְּשִׁיפָה, וְאָז הַבָּס הֶעָמוֹק וְהֶעָצוּב וְהֶחָלִיל וְהַתּוּפִּים הַמְּרִירִים וְהַדּוֹרְסִים, מַכִּים, מַכִּים וּמַעְפִּילִים יַחַד וְעוֹצְרִים בְּהִתְרַסְּקוּת כְּמוֹ זְרִיחָה. כְּשֶׁשָּׁמַעְתִּי לָרִאשׁוֹנָה אֶת הַמָּשִׁיחַ הָיִיתִי לְבַד, הַדָּם שֶׁלִּי בִּעְבַּע כְּמוֹ אֵשׁ וְיַיִן, בָּכִיתִי, כְּמוֹ תִּינוֹק שֶׁבּוֹכֶה לְחָלָב שֶׁל אִמּוֹ, אוֹ חוֹטֵא שֶׁרָץ לִפְגּוֹשׁ אֶת יֵשׁוּ.
עַכְשָׁיו שָׁמַעְתִּי צְעָדִים בַּמַּדְרֵגוֹת מִתַּחַת לְמוּזִיקָה. כִּיבִּיתִי אֶת הַסִּיגַרְיָה שֶׁלִּי. הַלֵּב שֶׁלִּי פַּעַם כָּל כָּךְ חָזָק שֶׁחָשַׁבְתִּי שֶׁהוּא יִקְרַע לִי אֶת הֶחָזֶה. מִישֶׁהוּ דָּפַק בַּדֶּלֶת.
חָשַׁבְתִּי: אַל תִּפְתַּח. אוּלַי הִיא תֵּלֵךְ.
אֲבָל הַדְּפִיקוֹת הִמְשִׁיכוּ, יוֹתֵר חָזָק הַפַּעַם.
רַק רֶגַע, אָמַרְתִּי. יָשַׁבְתִּי עַל קְצֵה הַמִּיטָּה וְלָבַשְׁתִּי אֶת הֶחָלוּק שֶׁלִּי. רָעַדְתִּי כְּמוֹ טֶמְבֵּל. בְּחַיֶּיךָ, פִּיטֶר, כְּבָר עָבַרְתָּ דְּבָרִים כָּאֵלֶּה. מָה הַדָּבָר הֲכִי גָּרוּעַ שֶׁיָּכוֹל לִקְרוֹת? לֹא יִהְיֶה לְךָ חֶדֶר. הָעוֹלָם מָלֵא חֲדָרִים.
כְּשֶׁפָּתַחְתִּי אֶת הַדֶּלֶת עָמְדָה שָׁם בַּעֲלַת הַבַּיִת, מַחֲלִיפָה-צְבָעִים וְהִיסְטֶרְיַת.
"מִי אַתָּה? לֹא הִשְׂכַּרְתִּי לְךָ אֶת הַחֶדֶר הַזֶּה."
הַפֶּה שֶׁלִּי הָיָה יָבֵשׁ. הִתְחַלְתִּי לְהַגִּיד מַשֶּׁהוּ.
"אֲנִי לֹא יְכוֹלָה לְהַרְשׁוֹת פֹּה צִבְעוֹנִיִּים," הִיא אָמְרָה. "כָּל הַדַּיָּירִים שֶׁלִּי מִתְלוֹנְנִים. נָשִׁים מְפַחֲדוֹת לַחֲזוֹר בַּלַּיְלָה."
"אֵין לָהֶן מָה לְפַחֵד מִמֶּנִּי," אָמַרְתִּי. לֹא הִצְלַחְתִּי לְהָרִים אֶת קוֹלִי, הוּא נָהַם וְרֶטֶט בַּגָּרוֹן שֶׁלִּי, וְהִתְחַלְתִּי לִכְעוֹס. רָצִיתִי לַהֲרוֹג אוֹתָהּ. "חָבֵר שֶׁלִּי שָׂכַר אֶת הַחֶדֶר הַזֶּה בִּשְׁבִילִי," אָמַרְתִּי.
"אֲנִי מִצְטַעֶרֶת, לֹא הָיְתָה לוֹ שׁוּם זְכוּת לַעֲשׂוֹת אֶת זֶה. אֵין לִי שׁוּם דָּבָר נֶגְדְּךָ, אֲבָל אַתָּה צָרִיךְ לָצֵאת מִפֹּה."
הַמִּשְׁקָפַיִים שֶׁלָּהּ הִבְהֲבוּ, עֲמוּמִים בְּאוֹר הַמִּסְדְּרוֹן. הִיא הָיְתָה מְבוֹהֶלֶת עַד מָוֶות. הִיא פָּחֲדָה מִמֶּנִּי, אֲבָל פָּחֲדָה יוֹתֵר לְאַבֵּד אֶת הַדַּיָּירִים שֶׁלָּהּ. הַפָּנִים שֶׁלָּהּ הוּכְתְּמוּ בְּזַעַם וּבְפַחַד, הִיא הִתְנַשְּׁמָה בִּמְהִירוּת וְטִיפּוֹת רוֹק נִיקְווּ בִּקְצוֹת פִּיהָ. הֶבֶל הַפֶּה שֶׁלָּהּ הָיָה מַסְרִיחַ, כְּמוֹ הַמְבּוּרְגֵּר מַרְקִיב בְּיוֹם חַם בְּיוּלִי.
"אַתְּ לֹא יְכוֹלָה לְהוֹצִיא אוֹתִי," אָמַרְתִּי. "הַחֶדֶר הַזֶּה הוּשְׂכַּר בִּשְׁמִי." הִתְחַלְתִּי לִסְגּוֹר אֶת הַדֶּלֶת, כְּאִילּוּ הָעִנְיָין סָגוּר. "אֲנִי גָּר פֹּה, תִּרְאִי, זֶה הַחֶדֶר שֶׁלִּי, אַתְּ לֹא יְכוֹלָה לְהוֹצִיא אוֹתִי."
"אַתָּה תָּעוּף לִי מֵהַבַּיִת!" הִיא צָרְחָה. "יֵשׁ לִי זְכוּת לָדַעַת מִי בַּבַּיִת שֶׁלִּי! זוֹ שְׁכוּנָה לְבָנָה, אֲנִי לֹא מַשְׂכִּירָה לְצִבְעוֹנִיִּים. לָמָּה שֶׁלֹּא תֵּלֵךְ לִצְפוֹן, לִשְׁמָהּ אַתָּה שַׁיָּיךְ?"
"אֲנִי לֹא סוֹבֵל כּוּשׁוֹנִים," אָמַרְתִּי לָהּ. הִתְחַלְתִּי לִסְגּוֹר אֶת הַדֶּלֶת שׁוּב, אֲבָל הִיא זָזָה וְתָקְעָה אֶת כַּף הָרֶגֶל שֶׁלָּהּ בָּאֶמְצַע. רָצִיתִי לַהֲרוֹג אוֹתָהּ, הִסְתַּכַּלְתִּי עַל הַפָּנִים הַלְּבָנִים הַמְּפוּחָדִים, הַמְּקוּמָּטִים וְהַמְּטוּמְטָמִים שֶׁלָּהּ, וְרָצִיתִי לָקַחַת אֵלֶּה, גַּרְזֶן, וּלְהוֹרִיד אוֹתוֹ עָלֶיהָ בְּכָל הַכּוֹחַ, לְפַצֵּחַ לָהּ אֶת הַגּוּלְגּוֹלֶת בְּדִיּוּק בְּאֶמְצַע הַשְּׁבִיל שֶׁחָצָה אֶת שִׁיעֲרָה הָאָפוֹר הַמַּתַּכְתִּי.
"זוּזִי מֵהַדֶּלֶת," אָמַרְתִּי. "אֲנִי רוֹצֶה לְהִתְלַבֵּשׁ."
אֲבָל יָדַעְתִּי שֶׁהִיא כְּבָר נִיצְּחָה, שֶׁאֲנִי כְּבָר בַּדֶּרֶךְ הַחוּצָה. נַעֲצֵנוּ עֵינַיִים זֶה בָּזֶה. אַף אֶחָד מֵאִיתָּנוּ לֹא זָז. נָבְעוּ מִמֶּנָּה פַּחַד וְזַעַם וּמַשֶּׁהוּ אַחֵר. חֲתִיכַת כַּלְבָּה רְקוּבָה, חָשַׁבְתִּי. אָמַרְתִּי בְּרִשְׁעוּת, "אַתְּ רוֹצָה לְהִיכָּנֵס וּלְהִסְתַּכֵּל עָלַי?" הַפָּנִים שֶׁלָּהּ לֹא נָעוּ, הִיא לֹא הֵזִיזָה אֶת הָרֶגֶל מֵהַדֶּלֶת. הָעוֹר שֶׁלִּי הִצְטַמְרֵר, מְחָטִים זְעִירוֹת וְחַמּוֹת נִיקְּבוּ אֶת הַבָּשָׂר שֶׁלִּי. הָיִיתִי מוּדָע לַגּוּף שֶׁלִּי מִתַּחַת לַחֲלוֹק הָאַמְבַּטְיָה, כְּאִילּוּ עָשִׂיתִי מַשֶּׁהוּ רַע, מַשֶּׁהוּ מִפְלַצְתִּי, לִפְנֵי שָׁנִים, שֶׁאַף אֶחָד לֹא שָׁכַח וּבִגְלָלוֹ יַהַרְגוּ אוֹתִי.
"אִם לֹא תֵּצֵא," הִיא אָמְרָה, "אֲנִי אָבִיא שׁוֹטֵר לְהוֹצִיא אוֹתְךָ."
הֶחֱזַקְתִּי בַּדֶּלֶת כָּךְ שֶׁלֹּא אֶגַּע בָּהּ. "בְּסֵדֶר. בְּסֵדֶר. אַתְּ יְכוֹלָה לָקַחַת אֶת הַחֶדֶר הַמְּחוּרְבָּן. עַכְשָׁיו צְאִי וּתְנִי לִי לְהִתְלַבֵּשׁ."
הִיא הִסְתּוֹבְבָה. טָרַקְתִּי אֶת הַדֶּלֶת. שָׁמַעְתִּי אוֹתָהּ יוֹרֶדֶת בַּמַּדְרֵגוֹת. זָרַקְתִּי דְּבָרִים לְתוֹךְ הַמִּזְוָודָה שֶׁלִּי. נִיסִּיתִי לָקַחַת אֶת הַזְּמַן כַּמָּה שֶׁיּוֹתֵר אֲבָל נֶחְתַּכְתִּי בַּגִּילּוּחַ כִּי פָּחַדְתִּי שֶׁהִיא תַּחֲזוֹר עִם שׁוֹטֵר.
ג'וֹלְס הֵכִין קָפֶה כְּשֶׁנִּכְנַסְתִּי.
"בּוֹקֶר טוֹב, בּוֹקֶר טוֹב! מָה קָרָה לְךָ?"
"אֵין חֶדֶר בַּמּוּטָּל," אָמַרְתִּי. "מִזּוּג כּוֹס קָפֶה לְאָדָם הַיָּדוּעַ לְשִׁמְצָה."
הִתְיַישַּׁבְתִּי וְזָרַקְתִּי אֶת הַמִּזְוָודָה שֶׁלִּי עַל הָרִצְפָּה.
ג'וֹלְס הִסְתַּכֵּל עָלַי. "אָה. בְּסֵדֶר. הַקָּפֶה בְּדֶרֶךְ."
הוּא הוֹצִיא אֶת סִפְלֵי הַקָּפֶה. הִדְלַקְתִּי סִיגַרְיָה וְיָשַׁבְתִּי שָׁם. לֹא עָלָה לִי בְּרֹאשׁ שׁוּם דָּבָר לְהַגִּיד. יָדַעְתִּי שֶׁגּ'וֹלְס מִצְטַעֵר וְרָצִיתִי לְהַגִּיד לוֹ שֶׁזּוֹ לֹא אַשְׁמָתוֹ.
הוּא דָּחַף אֶת הַקָּפֶה לְעֶבְרִי, וְסוּכָּר וְחָלָב.
"תִּתְעוֹדֵד, מוֹתֶק. הָעוֹלָם רָחָב וְהַחַיִּים – הַחַיִּים, הִיא חֲתִיכַת דֶּרֶךְ אֲרוּכָּה."
"סָתוּם. אֲנִי לֹא רוֹצֶה לִשְׁמוֹעַ אֶת הַפִילוֹסוֹפְיָה הַגְּרוּעָה שֶׁלְּךָ."
"סְלִיחָה."
"שָׁמַע, בּוֹא לֹא נְדַבֵּר עַל הַטּוֹב, הַנָּכוֹן וְהַיָּפֶה."
"בְּסֵדֶר. אֲבָל אַל תֵּשֵׁב וְתִשְׁמוֹר פֹּה עַל נִימוּסֵי שׁוּלְחָן. תִּצְרַח אִם אַתָּה רוֹצֶה."
"לִצְרוֹחַ לֹא יַעֲזוֹר. חוּץ מִזֶּה אֲנִי כְּבָר יֶלֶד גָּדוֹל."
בָּחַשְׁתִּי אֶת הַקָּפֶה שֶׁלִּי. "עָשִׂיתָ לָהּ צָרוֹת לְפָחוֹת?" שָׁאַל ג'וֹלְס.
הֵנַעְתִּי אֶת רֹאשִׁי. "לֹא."
"לָמָּה לֹא, לַעֲזָאזֵל?"
מָשַׁכְתִּי בִּכְתֵפַיי, קְצָת הִתְבַּיַּישְׁתִּי. "לֹא הָיִיתִי מְנַצֵּחַ. מָה זֶה מְשַׁנֶּה."
"אוּלַי הָיִיתָ מְנַצֵּחַ. אוּלַי הָיִיתָ מַשְׁאִיר לָהּ כַּמָּה זִיכְרוֹנוֹת רָעִים."
"לַעֲזָאזֵל, נִמְאַס לִי כְּבָר. אֲנִי לֹא יָכוֹל לִמְצוֹא מָקוֹם לִישׁוֹן בּוֹ בְּלִי לַעֲבוֹר בְּבֵית מִשְׁפָּט? נִמְאַס לִי לָרִיב עִם כָּל אִידְיוֹט עַל מָה שֶׁבִּשְׁבִיל כָּל הַשְּׁאָר הוּא מוּבָן מֵאֵלָיו. אֲנִי עָיֵיף, בֶּן אָדָם, עָיֵיף! נִשְׁבַּר לְךָ פַּעַם לְגַמְרֵי ? אֲנִי, נִשְׁבַּר לִי לְגַמְרֵי. וַאֲנִי מְפוּחָד. אֲנִי נִלְחָם כְּבָר כָּל כָּךְ הַרְבֵּה זְמַן שֶׁאֲנִי כְּבָר לֹא בֶּן אָדָם. אֲנִי לֹא ב­וְקַר טִי וָושִׁינְגְּטוֹן. אֵין לִי אֵיזֶה חָזוֹן שֶׁל שִׁחְרוּר לְכוּלָּם. אֲנִי רוֹצֶה לְשַׁחְרֵר אֶת עַצְמִי. אִם זֶה יַמְשִׁיךְ עוֹד הַרְבֵּה הֵם יִשְׁלְחוּ אוֹתִי לִבְלוּיוֹ, אֲנִי אֲפוֹצֵץ לְעַצְמִי אֶת הַמּוֹחַ, אֲנִי אֶשְׁבּוֹר לְמִישֶׁהוּ אֶת הָרֹאשׁ. הַחֶדֶר הַקָּטָן וְהַמִּסְכֵּן הַזֶּה לֹא מַדְאִיג אוֹתִי. אֲנִי מוּדְאָג מִמָּה שֶׁקּוֹרֶה לִי, לִי, בִּפְנִים. אֲנִי לֹא הוֹלֵךְ בָּרְחוֹבוֹת, אֲנִי זוֹחֵל. אַף פַּעַם לֹא הָיִיתִי כָּכָה. עַכְשָׁיו כְּשֶׁאֲנִי הוֹלֵךְ לְמָקוֹם לֹא מוּכָּר אֲנִי תּוֹהֶה מָה יִקְרֶה, אִם יְקַבְּלוּ אוֹתִי, אִם אֲנִי מְקוּבָּל, אִם אֲנִי יָכוֹל לְקַבֵּל – "
"תֵּירָגַע," אָמַר ג'וֹלְס.
"ג'וֹלְס, אֲנִי גָּמוּר."
"אֲנִי לֹא חוֹשֵׁב שֶׁאַתָּה גָּמוּר. תִּשְׁתֶּה אֶת הַקָּפֶה שֶׁלָּךְ."
"אוֹהוֹ," צָעַקְתִּי, "אֲנִי יוֹדֵעַ שֶׁאַתָּה חוֹשֵׁב שֶׁאֲנִי עוֹשֶׂה מִזֶּה דְּרָמָה, שֶׁאֲנִי פָּרָנוֹאִיד וּסְתָם מַמְצִיא צָרוֹת! אוּלַי גַּם אֲנִי חוֹשֵׁב כָּכָה לִפְעָמִים, אֵיךְ אֲנִי יָכוֹל לָדַעַת? אַתָּה כָּל כָּךְ מִתְרַגֵּל לַחֲטוֹף שֶׁאַתָּה מְגַלֶּה שֶׁאַתָּה בְּעֶצֶם מְצַפֶּה לָזֶה כָּל הַזְּמַן. אוֹהוֹ, אֲנִי יוֹדֵעַ, אַתָּה יְהוּדִי, גַּם בְּךָ מִתְעַלְּלִים, אֲבָל כְּשֶׁאַתָּה נִכְנָס לְבַר אַף אֶחָד לֹא יוֹדֵעַ שֶׁאַתָּה יְהוּדִי, וְאִם תְּחַפֵּשׂ עֲבוֹדָה תִּמְצָא עֲבוֹדָה יוֹתֵר טוֹבָה מִמֶּנִּי! אֵיךְ אֲנִי יָכוֹל לְהַסְבִּיר אֶת הַהַרְגָּשָׁה? אֲנִי לֹא יוֹדֵעַ. אֲנִי יוֹדֵעַ שֶׁכּוּלָּם בְּצָרוֹת וּכְלוּם לֹא קַל, אֲבָל אֵיךְ אֲנִי יָכוֹל לְהַסְבִּיר לְךָ מָה הַהַרְגָּשָׁה לִהְיוֹת שָׁחוֹר כְּשֶׁאֲנִי בְּעַצְמִי לֹא מֵבִין אֶת זֶה וְלֹא רוֹצֶה לְהָבִין וּמִתְאַמֵּץ כָּל הַזְּמַן לִשְׁכּוֹחַ אֶת זֶה? אֲנִי לֹא רוֹצָה לִשְׂנוֹא אַף אֶחָד – אֲבָל אוּלַי עַכְשָׁיו אֲנִי גַּם לֹא יָכוֹל לֶאֱהוֹב אַף אֶחָד. אֲנַחְנוּ חֲבֵרִים? אֲנַחְנוּ בֶּאֱמֶת יְכוֹלִים לִהְיוֹת חֲבֵרִים?"
"אֲנַחְנוּ חֲבֵרִים," אָמַר ג'וֹלְס. "אֵין לְךָ מָה לִדְאוֹג." הוּא הִזְדַּעֵף. "אִם לֹא הָיִיתִי יְהוּדִי הָיִיתִי שׁוֹאֵל אוֹתְךָ לָמָּה אַתָּה לֹא גָּר בְּהַארְלֶם." הִסְתַּכַּלְתִּי עָלָיו. הוּא הָרִים אֶת הַיָּד וְחִייֵּךְ – "אֲבָל אֲנִי יְהוּדִי, אָז לֹא שָׁאַלְתִּי אוֹתְךָ."
"אוֹי, פִּיטֶר," הוּא אָמַר. "אֲנִי לֹא יָכוֹל לַעֲזוֹר לְךָ – צֵא לְסִיבּוּב, תִּשְׂתַּכֵּר, כּוּלָּנוּ בְּיַחַד  בָּעִנְיָין הַזֶּה."
קַמְתִּי. "אֲנִי אֶחֱזוֹר אַחֵר כָּךְ. אֲנִי מִצְטַעֵר."
"אַל תִּצְטַעֵר. אֲנִי אַשְׁאִיר אֶת הַדֶּלֶת פְּתוּחָה. תִּתְנַחֵל פֹּה קְצָת."
"תּוֹדָה," אָמַרְתִּי.
הִרְגַּשְׁתִּי שֶׁאֲנִי טוֹבֵעַ, שֶׁהַשִּׂנְאָה הַזֹּאת הִשְׁחִיתָה אוֹתִי כְּמוֹ סַרְטָן בַּעֲצָמוֹת.
פָּגַשְׁתִּי אֶת אִידָה לַאֲרוּחַת עֶרֶב. נִפְגַּשְׁנוּ בְּוִוילְג', בְּמִסְעָדָה אִיטַלְקִית בְּמַרְתֵּף עַגְמוּמִי עִם נֵרוֹת עַל הַשּׁוּלְחָנוֹת.
לְמַרְבֵּה הַהֲקָלָה זֶה לֹא הָיָה עֶרֶב עָמוֹס. כְּשֶׁנִּכְנַסְתִּי הָיוּ רַק שְׁנֵי זוּגוֹת אֲחֵרִים בִּקְצֵה הַחֶדֶר. אַף אֶחָד לֹא הִסְתַּכֵּל עָלַי. הִתְיַישַּׁבְתִּי בְּתָא פִּינָּתִי וְהִזְמַנְתִּי סקוטץ' אוֹלְד פאשׁנד. אִידָה אִיחֲרָה וְשָׁתִיתִי שָׁלוֹשׁ כּוֹסוֹת לִפְנֵי שֶׁהִיא הִגִּיעָה.
הִיא נִרְאֲתָה יָפָה מְאוֹד בְּשִׂמְלָה שְׁחוֹרָה עִם מַפְתֵּחַ גָּבוֹהַּ וְקוֹלָר פְּנִינִים, הַשֵּׂיעָר שֶׁלָּהּ הָיָה מְסוּדָּר בְּתִסְרוֹקֶת "פַּיֵּיג' בְּוִי", וְהִגִּיעַ בְּדִיּוּק מִתַּחַת לְאוֹזְנֶיהָ.
"אַתְּ נִרְאֵית מַמָּשׁ נֶחְמָד, מוֹתֶק".
"תּוֹדָה. זֶה עִיכֵּב אוֹתִי בְּרֶבַע שָׁעָה, אֲבָל קִיוִּויתִי שֶׁזֶּה יִהְיֶה שָׁוֶוה אֶת זֶה."
"זֶה הָיָה שָׁוֶוה אֶת זֶה. מָה אַתְּ שׁוֹתָה?"
"הוֹ – מָה אַתָּה שׁוֹתֶה?"
"אוֹלְד פאשׁנדים."
הִיא נָשְׁפָה וְהִסְתַּכְּלָה בִּי. "כַּמָּה?"
צָחַקְתִּי. "שְׁלוֹשָׁה."
"טוֹב," הִיא אָמְרָה, "אֲנִי מַנִּיחָה שֶׁהָיִיתָ צָרִיךְ לְהַעֲסִיק אֶת עַצְמְךָ." הַמֶּלְצַר נִיגַּשׁ אֵלֵינוּ. הֶחְלַטְנוּ עַל מַנְהֵטְן אֶחָד וְלִזְנֶיהָ אַחַת וּסְפָּגֵטִי אֶחָד עִם רוֹטֶב צְדָפוֹת וְעוֹד אוֹלְד פאשׁנד בִּשְׁבִילִי.
"הָיָה לְךָ יוֹם פּוֹרֶה, יַקִּירֵי? מָצָאתָ עֲבוֹדָה?"
"לֹא הַיּוֹם," אָמַרְתִּי. הִדְלַקְתִּי בִּשְׁבִילָהּ אֶת הַסִּיגַרְיָה. "מֶטְרוֹ הִצִּיעוּ לִי הוֹן בִּשְׁבִיל לָבוֹא לַחוֹף הַמַּעֲרָבִי וּלְשַׂחֵק אֶת הַתַּפְקִיד הָרָאשִׁי בַּ'בֶּן הָאָרֶץ' אֲבָל סֵירַבְתִּי. לֹא רוֹצָה לִהְיוֹת מְזוֹהֶה עִם הַדְּמוּת, אַתְּ יוֹדַעַת. כָּל כָּךְ קָשֶׁה לִמְצוֹא תַּפְקִיד לָעִנְיָין."
"טוֹב, אִם לֹא תָּבוֹא הַצָּעָה נוֹרְמָלִית בְּקָרוֹב תַּגִּיד לָהֶם שֶׁתַּחֲזוֹר לְסַלְזְנִיק. הוּא יִמְצָא לְךָ תַּפְקִיד עִם בָּשָׂר. לְהַצִּיעַ לְךָ אֶת 'בֶּן הָאָרֶץ'! לֹא יָקוּם וְלֹא יִהְיֶה."
"אַתְּ לֹא צְרִיכָה לְהַגִּיד לִי. אָמַרְתִּי לָהֶם שֶׁאִם הֵם לֹא יִמְצְאוּ לִי תַּסְרִיט לָעִנְיָין בְּתוֹךְ שְׁבוּעַיִים אֲנִי בַּחוּץ, זֶה הַכּוֹל."
"יָפֶה אָמַרְתָּ, פִּיטֶר נַעֲרֵי."
הַמַּשְׁקָאוֹת הִגִּיעוּ וְיָשַׁבְנוּ בִּשְׁתִיקָה דַּקָּה אוֹ שְׁתַּיִים. סִייַּמְתִּי חֲצִי מֵהַמַּשְׁקֶה שֶׁלִּי בִּלְגִימָה אַחַת וְשִׂיחַקְתִּי עִם הַקֵּיסָמִים עַל הַשּׁוּלְחָן. הִרְגַּשְׁתִּי שֶׁאִידָה צוֹפָה בִּי.
"פִּיטֶר, אַתָּה הוֹלֵךְ לִהְיוֹת שִׁיכּוֹר נוֹרָא."
"יַלְדּוֹנֶת, הַדָּבָר הָרִאשׁוֹן שֶׁגֶּ'נְטֶלְמֵן דְּרוֹמִי לוֹמֵד הוּא אֵיךְ לִשְׁתּוֹת."
"הַמִּיתוֹס הַזֶּה יָשֵׁן  כְּמוֹ צוּר הָעוֹלָמִים. וְאַתָּה בִּכְלָל מִגֶּ'רְזִי."
סִייַּמְתִּי אֶת הַמַּשְׁקֶה שֶׁלִּי וְנָחַרְתִּי לְעֶבְרָהּ: "זֶה לֹא פָּחוֹת טוֹב מֵהַדָּרוֹם."
מֵעֵבֶר לַשּׁוּלְחָן יָכוֹלְתִּי לִרְאוֹת שֶׁהִיא הִתְכּוֹנְנָה לְצָרוֹת: הַפֶּה שֶׁלָּהּ הִתְהַדֵּק מְעַט וְחָרִיץ קָלוּשׁ בָּקַע בְּסַנְטֵרָהּ. "מָה קָרָה לְךָ הַיּוֹם?"
הַדְּאָגָה שֶׁלָּהּ עִצְבְּנָה אוֹתִי, הַצּוֹרֶךְ שֶׁלִּי עִצְבֵּן אוֹתִי. "לֹא שָׁוֶוה לְדַבֵּר עַל זֶה," מִלְמַלְתִּי. "סְתָם מַצַּב רוּחַ."
וְנִיסִּיתִי לְחַיֵּיךְ אֵלֶיהָ, לִמְחוֹת אֶת הַמְּרִירוּת.
"עַכְשָׁיו אֲנִי יוֹדַעַת שֶׁמַּשֶּׁהוּ לֹא בְּסֵדֶר. בְּבַקָּשָׁה תְּסַפֵּר לִי."
"זֶה נִשְׁמָע שִׁגְרָתִי לְהַחֲרִיד: "נָכוֹן שֶׁגּ'וֹלְס מָצָא בִּשְׁבִילִי חֶדֶר? אָז בַּעֲלַת הַבַּיִת הֵעִיפָה אוֹתִי מִמֶּנּוּ הַיּוֹם."
"אֱלוֹהִים נְצוֹר אֶת הָרֶפּוּבְּלִיקָה הָאָמֵרִיקָאִית," אָמְרָה אִידָה. "אַתָּה רוֹצֶה לְבַזְבֵּז קְצָת מֵהַכֶּסֶף שֶׁל בַּעֲלֵי? אֲנַחְנוּ יְכוֹלִים לִתְבּוֹעַ אוֹתָהּ."
"עִזְבִי. בְּסוֹף יִהְיוּ לִי תְּבִיעוֹת בְּכָל מְדִינָה בָּאִיחוּד."
"בְּכָל זֹאת, רַק בְּתוֹר מֶחֱוָוה -"
"לַעֲזָאזֵל עִם הַמֶּחֱוָוה. אֲנִי אֶסְתַּדֵּר."
הָאוֹכֶל הִגִּיעַ. לֹא רָצִיתִי לֶאֱכוֹל. הֵבִיס הָרִאשׁוֹן הִכָּה לִי בַּבֶּטֶן כְּמוֹ גּוֹנְג. אִידָה הִתְחִילָה לַחְתּוֹךְ לִזְנֶיהָ.
"פִּיטֶר," הִיא אָמְרָה, "תְּנַסֶּה לֹא לְהַרְגִּישׁ כָּל כָּךְ רַע. אֲנַחְנוּ בְּיַחַד בָּזֶה, כָּל הָעוֹלָם. אַל תִּיתֵּן לָזֶה לְהַפִּיל אוֹתְךָ. אַתָּה צָרִיךְ לִלְמוֹד לִחְיוֹת עִם מָה שֶׁאִי אֶפְשָׁר לְשַׁנּוֹת."
"קַל לְךָ לְהַגִּיד," אָמַרְתִּי לָהּ.
הִיא הִסְתַּכְּלָה בִּי בִּמְהִירוּת וְהִפְנְתָה אֶת מַבָּטָהּ. "אֲנִי לֹא מַעֲמִידָה פָּנִים שֶׁקֶל לַעֲשׂוֹת אֶת זֶה," הִיא אָמְרָה.
לֹא הֶאֱמַנְתִּי שֶׁהִיא בֶּאֱמֶת יְכוֹלָה לְהָבִין, וְלֹא הָיָה לִי מָה לְהַגִּיד. יָשַׁבְתִּי כְּמוֹ יֶלֶד נָזוּף, הִסְתַּכַּלְתִּי בַּצַּלַּחַת שֶׁלִּי, לֹא אָכַלְתִּי, לֹא אָמַרְתִּי כְּלוּם. רָצִיתִי שֶׁהִיא תַּפְסִיק לְדַבֵּר, תַּפְסִיק לְהִתְיַיחֵס לָזֶה בִּתְבוּנָה, תַּפְסִיק לְהִתְיַיחֵס לָזֶה בְּרוֹגַע וּבַבַּגְרוּת. אֱלוֹהִים אַדִּירִים, אַף אֶחָד מֵאִיתָּנוּ מֵעוֹלָם לֹא הִתְבַּגֵּר, אֲנַחְנוּ אַף פַּעַם לֹא נִתְבַּגֵּר.
"זֶה לֹא יוֹתֵר טוֹב בִּמְקוֹמוֹת אֲחֵרִים," הִיא אָמְרָה. "בְּכָל אֵירוֹפָּה יֵשׁ רָעָב וּמַחֲלוֹת, בְּצָרְפַת וּבְאַנְגְּלִיָּה שׂוֹנְאִים אֶת הַיְּהוּדִים – כְּלוּם לֹא יִשְׁתַּנֶּה, מוֹתֶק, לָאֲנָשִׁים אֵין כְּלוּם בְּרֹאשׁ, כְּלוּם בְּלֵב – זֶה תָּמִיד הָיָה כָּכָה, אֲנָשִׁים תָּמִיד מְנַסִּים לַהֲרוֹס אֶת מָה שֶׁהֵם לֹא מְבִינִים – וְהֵם שׂוֹנְאִים כִּמְעַט כָּל דָּבָר בִּגְלַל שֶׁהֵם מְבִינִים כָּל כָּךְ מְעַט-"
הִתְחַלְתִּי לְהַזִּיעַ בַּצַּד שֶׁלִּי בַּתָּא. רָצִיתִי לְהַפְסִיק אֶת הַקּוֹל שֶׁלָּהּ. רָצִיתִי שֶׁהִיא תֹּאכַל וְתִהְיֶה בְּשֶׁקֶט וְתַעֲזוֹב אוֹתִי לְנַפְשִׁי. חִיפַּשְׂתִּי בְּמַבָּטִי אֶת הַמֶּלְצַר כְּדֵי שֶׁאוּכַל לְהַזְמִין עוֹד מַשְׁקֶה. אֲבָל הוּא הָיָה בַּצַּד הָרָחוֹק שֶׁל הַמִּסְעָדָה, שֵׁירֵת כַּמָּה אֲנָשִׁים שֶׁבְּדִיּוּק נִכְנְסוּ, הַרְבֵּה אֲנָשִׁים נִכְנְסוּ בִּזְמַן שֶׁיָּשַׁבְנוּ שָׁם.
"פִּיטֶר," אָמְרָה אִידָה. "פִּיטֶר, קָשֶׁה לִי לִרְאוֹת אוֹתְךָ כָּכָה."
גִּיחַכְתִּי: הַגִּיחוּךְ הַמְּצוּיָּר שֶׁל הַלֵּיצָן הַמִּקְצוֹעִי. "אַל תִּדְאֲגִי, מוֹתֶק, אֲנִי בְּסֵדֶר. אֲנִי יוֹדֵעַ מָה אֲנִי הוֹלֵךְ לַעֲשׂוֹת. אֲנִי הוֹלֵךְ לַחֲזוֹר לִבְנֵי עַמִּי, לְשֵׁם אֲנִי שַׁיָּיךְ, וְלִמְצוֹא לִי אֵיזוֹ נַעֲרָה כּוּשׁוֹנִית, שְׁחוֹרָה פְּשׁוּטָה וְנֶחְמָדָה, וּלְגַדֵּל לִי עֵדֶר שֶׁל תִּינוֹקוֹת."
לְאֵידָהּ הָיָה תַּעֲלוּל אִמָּהִי יָשֵׁן, הַחִיּוּךְ שֶׁלִּי הִטְעָה אוֹתָהּ וְהִיא הִשְׁתַּמְּשָׁה בּוֹ עַכְשָׁיו. הִיא הֵרִימָה אֶת הַמַּזְלֵג שֶׁלָּהּ וְהִפְלִיקָה לִי בּוֹ עַל מִפִּרְקֵי הָאֶצְבָּעוֹת. "תַּפְסִיק עִם זֶה מִיָּד. אַתָּה מְבוּגָּר מִדַּי בִּשְׁבִיל זֶה."
צָרַחְתִּי וְקַמְתִּי צוֹרֵחַ וְהַפְּלֵתִי אֶת הַנֵּר: "אַל תַּעֲשִׂי אֶת זֶה, כַּלְבָּה, בַּחַיִּים שֶׁלְּךָ אַל תַּעֲשִׂי אֶת זֶה!"
הִיא תָּפְסָה אֶת הַנֵּר וְהֶעֱמִידָה אוֹתוֹ בַּחֲזָרָה וְהִבִּיטָה בִּי. הַפָּנִים שֶׁלָּהּ הֶחֱוִוירוּ לַחֲלוּטִין: "שָׁב! שָׁב!"
הֶחֱלַקְתִּי חֲזָרָה לַמּוֹשָׁב. הִרְגַּשְׁתִּי שֶׁהַבֶּטֶן שֶׁלִּי הִתְמַלְּאָה מַיִם. כּוּלָּם הִסְתַּכְּלוּ עָלֵינוּ. נִהְיֶה לִי קַר כְּשֶׁרָאִיתִי אֶת מָה שֶׁהֵם רָאוּ: יֶלֶד שָׁחוֹר וְאִישָּׁה לְבָנָה, בְּיַחַד לְבַד. יָדַעְתִּי שֶׁהֵם יָעוּטוּ עָלַי בִּן רֶגַע.
"אֲנִי מִצְטַעֵר," מִלְמַלְתִּי. "אֲנִי מִצְטַעֵר, אֲנִי מִצְטַעֵר."
הַמֶּלְצַר נֶעֱמַד לְצִדִּי. "הַכּוֹל בְּסֵדֶר, גְּבִרְתִּי?"
"כֵּן, בְּסֵדֶר גָּמוּר, תּוֹדָה לָךְ." הִיא נִשְׁמְעָה כְּמוֹ נְסִיכָה שֶׁמְּנַפְנֶפֶת בְּנִימוּס עָבַד. לֹא הֵרַמְתִּי אֶת הָרֹאשׁ. צִלּוֹ שֶׁל הַמֶּלְצַר הִתְרַחֵק מִמֶּנִּי.
"מוֹתֶק," אָמְרָה אִידָה, "תִּסְלַח לִי, בְּבַקָּשָׁה תִּסְלַח לִי."
בָּהִיתִי בְּמַפַּת הַשּׁוּלְחָן. הִיא שְׁמָהּ אֶת יָדָהּ עַל יְדֵי, בְּהִירוּת וּשְׁחוֹרוֹת.
"בּוֹאִי נֵלֵךְ," אָמַרְתִּי. "אֲנִי נוֹרָא מִצְטַעֵר."
הִיא אוֹתְתָה לַמֶּלְצַר. כְּשֶׁהִגִּיעַ הַחֶשְׁבּוֹן הִיא נָתְנָה לַמֶּלְצַר שְׁטָר שֶׁל עֲשָׂרָה דּוֹלָר בְּלִי לְהִסְתַּכֵּל. הִיא הֵרִימָה אֶת הַתִּיק שֶׁלָּהּ.
"שֶׁנֵּלֵךְ לַמּוֹעֲדוֹן אוֹ לְסֶרֶט אוֹ מַשֶּׁהוּ?"
"לֹא, מוֹתֶק, לֹא הַלַּיְלָה." הִסְתַּכַּלְתִּי עָלֶיהָ. "אֲנִי עָיֵיף, אֲנִי חוֹשֵׁב שֶׁאֵלֵךְ לַבַּיִת שֶׁל ג'וֹלְס. אֲנִי הוֹלֵךְ לִישׁוֹן אֶצְלוֹ עַל הָרִצְפָּה בַּזְּמַן הַקָּרוֹב. אַל תִּדְאֲגִי לִי. אֲנִי בְּסֵדֶר."
הִיא הוֹסִיפָה לְהַבִּיט בִּי. הִיא אָמְרָה: "אֲנִי אָבוֹא לִרְאוֹת אוֹתְךָ מָחָר?"
"כֵּן, מוֹתֶק, בְּבַקָּשָׁה."
הַמֶּלְצַר הֵבִיא אֶת הָעוֹדֶף וְהִיא הִשְׁאִירָה לוֹ תֶּשֶׁר. נֶעֱמַדְנוּ, כְּשֶׁחָלַפְנוּ עַל פְּנֵי הַשּׁוּלְחָנוֹת הָאֲחֵרִים (בְּלִי לְהִסְתַּכֵּל עַל הָאֲנָשִׁים) נִדְמֶה לִי שֶׁהַקַּרְקַע נִשְׁמְטָה תַּחְתַּי, הַיְּצִיאָה נִרְאֲתָה בְּמֶרְחָק בִּלְתִּי אֶפְשָׁרִי. כָּל הַשְּׁרִירִים שֶׁלִּי הִתְכַּוְּוצוּ, עָמַדְתִּי לְהִתְפַּקֵּעַ כְּמוֹ קְפִיץ: הִמְתַּנְתִּי לַמַּכָּה.
תָּחַבְתִּי אֶת הַיָּדַיִים לַכִּיסִים וְהָלַכְנוּ עַד סוֹף הָרְחוֹב. הָאוֹרוֹת הָיוּ יְרוּקִּים וַאֲדוּמִּים, הָאוֹרוֹת מֵהַתֵּאַטְרוֹן בַּעֲבָרוֹ הָאַחֵר שֶׁל הַכְּבִישׁ הִתְפּוֹצְצוּ בְּכָחוֹל וּבְצָהוֹב, כָּבוּ וְנִדְלְקוּ.
"פִּיטֶר?"
"כֵּן?"
"נִתְרָאֶה מָחָר?"
"כֵּן. בּוֹאִי לְג'וֹלְס. אֲנִי אֲחַכֶּה לְךָ."
"לַיְלָה טוֹב, יַקִּירֵי."
"לַיְלָה טוֹב."
הִתְחַלְתִּי לָלֶכֶת מִשָּׁם. הִרְגַּשְׁתִּי אֶת מַבָּטָהּ נָעוּץ בְּגַבִּי. בָּעַטְתִּי בִּפְקָק עַל הַמִּדְרָכָה.
אֱלוֹהִים נְצוֹר אֶת הָרֶפּוּבְּלִיקָה הָאָמֵרִיקָאִית.
יָרַדְתִּי לָרַכֶּבֶת הַתַּחְתִּית וְעָלִיתִי עַל רַכֶּבֶת צָפוֹנָה, לֹא יָדַעְתִּי לְאָן הִיא נוֹסַעַת, וְלֹא הָיָה לִי אִכְפַּת. אֲנָשִׁים אַלְמוֹנִים, אִיֵּי אָדָם הִקִּיפוּ אוֹתִי, מֵאֲחוֹרֵי עִיתּוֹנִים, מֵאֲחוֹרֵי אִיפּוּר, מַסֵּכוֹת שְׁמֵנוֹת וּבַשְׂרָנִיּוֹת וְעֵינַיִים שְׁטוּחוֹת. צָפִיתִי בַּפָּנִים הָרֵיקִים (אַף אֶחָד לֹא הִסְתַּכֵּל עָלַי). הִסְתַּכַּלְתִּי עַל מוֹדְעוֹת הַפִּרְסוֹמֶת, נָשִׁים לֹא אֲמִיתִּיּוֹת וּגְבָרִים וְרוֹדִי-לְחַיִּים מוּכָּרִים סִיגַרְיוֹת, מַמְתַּקִּים, קְרֵם גִּילּוּחַ, כּוֹתְנוֹת לַיְלָה, מַסְטִיק, סְרָטִים, סֵקְס; סֵקְס בְּלִי אֵיבָרִים, יָבֵשׁ יוֹתֵר מָחוֹל וְסוֹדֵי יוֹתֵר מֵהַמָּוֶות. הָרַכֶּבֶת עָצְרָה. נַעַר לָבָן וְנַעֲרָה לְבָנָה עָלוּ. הִיא הָיְתָה נֶחְמָדָה, נְמוּכָה, חֲטוּבָה. רַגְלַיִים יָפוֹת. הִיא נִתְלְתָה עַל זְרוֹעוֹ. הָיָה לוֹ מַרְאֶה שֶׁל שַׂחְקַן פוּטְבּוֹל, בְּלוֹנְדִּינִי, סָמוּק. הֵם הָיוּ לְבוּשִׁים בִּבְגָדִים קֵיצִיִּים. הָרוּחַ מֵהַדְּלָתוֹת נָשְׁבָה בְּשִׂמְלָתָהּ הַפִּרְחוֹנִית. הִיא צְוָוחָה, הִצְמִידָה אֶת הַשִּׂמְלָה לְבִרְכֶּיהָ וְצִחְקְקָה וְהִבִּיטָה בּוֹ. הוּא אָמַר מַשֶּׁהוּ, לֹא קָלַטְתִּי מָה, וְהִיא הִסְתַּכְּלָה עָלַי וְהַחִיּוּךְ שֶׁלָּהּ גּוֹוֵעַ. הִיא הִפְנְתָה אֵלַי אֶת גַּבָּה, פָּנְתָה אֵלָיו. הִסְתַּכַּלְתִּי שׁוּב עַל מוֹדְעוֹת הַפִּרְסוֹמֶת. וְאָז שָׂנֵאתִי אוֹתָם. רָצִיתִי לַעֲשׂוֹת מַשֶּׁהוּ שֶׁיַּכְאִיב לָהֶם, מַשֶּׁהוּ שֶׁיִּסְדּוֹק אֶת הַמַּסֵּכָה וְרוֹדַת הַלְּחָיַיִם. הַנַּעַר הַלָּבָן וַאֲנִי לֹא הֶחְלַפְנוּ מַבָּטִים שׁוּב. הֵם יָרְדוּ בַּתַּחֲנָה הַבָּאָה.
רָצִיתִי לְהַמְשִׁיךְ לִשְׁתּוֹת. יָרַדְתִּי מֵהָרַכֶּבֶת בְּהַארְלֶם וְהָלַכְתִּי לְבַר כּוֹשֵׁל בַּשְּׂדֵרָה הַשְּׁבִיעִית. בְּנֵי עַמִּי, בְּנֵי עַמִּי. נוֹכְלֵי רְחוֹב עָמְדוּ בַּפִּינָּה, מְחַכִּים. נָשִׁים בְּשִׂמְלוֹת קַיִץ הִידְּסוּ עַל עֲקֵבִים. קְלִיק קְלָאק. קְלִיק קְלָאק. פָּרָשֵׁי מִשְׁטָרָה לְבָנִים הִסְתּוֹבְבוּ בָּרְחוֹבוֹת. בְּכָל קְבוּצַת בִּנְיָינִים נִיצָּב עוֹד שׁוֹטֵר סִיּוּר. רָאִיתִי שׁוֹטֵר שָׁחוֹר.
אֱלוֹהִים נְצוֹר אֶת הָרֶפּוּבְּלִיקָה הָאָמֵרִיקָאִית.
מְכוֹנַת הַתַּקְלִיטִים הִשְׁמִיעָה בְּקוֹל אֶת  "הַמֵּפֵס בּוּגִי". הַמָּקוֹם כּוּלּוֹ קָפַץ, נִיגַּשְׁתִּי אֶל הֲבֶן אָדָם.
"וִיסְקִי," אָמַרְתִּי.
עָמַדְתִּי לְיַד סָבְתָא שֶׁל מִישֶׁהוּ. "הַיי פַּאפָּא. מָה אַתָּה מוֹרִיד?"
"מַשֶּׁהוּ שֶׁאַתְּ לֹא יְכוֹלָה לְהָרִים, מוֹתֶק," אָמַרְתִּי לָהּ. הַוִּויסְקִי שֶׁלִּי הִגִּיעַ וְשָׁתִיתִי.
"כּוּשִׁי," הִיא אָמְרָה, "אַתָּה בֶּטַח חוֹשֵׁב שֶׁאַתָּה מַשֶּׁהוּ מַשֶּׁהוּ."
לֹא עָנִיתִי. הִיא הִסְתּוֹבְבָה, חֲזָרָה לַבִּירָה שֶׁלָּהּ, עוֹקֶבֶת אַחֲרֵי מְכוֹנַת הַתַּקְלִיטִים, פָּנֶיהָ זְעוּפוֹת וּכְבֵדוֹת וַאֲבֵלוּת. צָפִיתִי בָּהּ מִזָּוִוית הָעַיִן. הִיא נִרְאֲתָה טוֹב פַּעַם, יָפֶה אֲפִילּוּ, לִפְנֵי שֶׁהִתְחִילָה לִשְׁתּוֹת וְלִזְחוֹל לְיוֹתֵר מִדַּי מִיטּוֹת. הִיא הָיְתָה רוֹפֶסֶת עַכְשָׁיו, הַבָּשָׂר נִשְׁפָּךְ לְכָל עֵבֶר בְּשִׂמְלָתָהּ הַדְּקִיקָה. תָּהִיתִי אֵיךְ הִיא בַּמִּיטָּה, וְאָז הֵבַנְתִּי שֶׁהִיא קְצָת הִדְלִיקָה אוֹתִי, צָחַקְתִּי וְהִנַּחְתִּי אֶת הַכּוֹס שֶׁלִּי עַל הַדֶּלְפֵּק.
"עוֹד אֶחָד," אָמַרְתִּי. "וְכוֹס בִּירָה."
בִּמְכוֹנַת הַתַּקְלִיטִים הִתְנַגֵּן מַשֶּׁהוּ אַחֵר עַכְשָׁיו, מַשֶּׁהוּ קוֹלָנִי וּמְמוּסְחָר שֶׁלֹּא מָצָא חֵן בְּעֵינֵי. הִמְשַׁכְתִּי לִשְׁתּוֹת, מַקְשִׁיב לַקּוֹלוֹת שֶׁל בְּנֵי עַמִּי, צוֹפֶה בִּפְנֵיהֶם שֶׁל בְּנֵי עַמִּי. (אֱלוֹהִים, רַחֵם עָלֵינוּ, הָרֶפּוּבְּלִיקָה הַמְּבוֹעֶתֶת). כָּעֵת הִצְטַעַרְתִּי שֶׁהִכְעַסְתִּי אֶת הָאִישָּׁה שֶׁעֲדַיִין יָשְׁבָה עַל יְדֵי, שְׁקוּעָה בְּשִׂיחָה עִם אִישָּׁה אַחֶרֶת, צְעִירָה יוֹתֵר. יִיחַלְתִּי לְאֵיזֶה פֶּתַח, אֵיזֶה סִימָן, מַשֶּׁהוּ שֶׁיַּעֲשֶׂה אוֹתִי לְחַלֵּק מֵהַחַיִּים שֶׁסְּבִיבִי. אֲבָל לֹא הָיָה שׁוּם דָּבָר חוּץ מֵהַצֶּבַע שֶׁלִּי. זָר לָבָן שֶׁהָיָה נִכְנָס לְכָאן הָיָה רוֹאֶה צָעִיר כּוּשִׁי שׁוֹתֶה בְּבַר שֶׁל כּוּשִׁים, בִּסְבִיבָתוֹ הַטִּבְעִית – מָצָא אֶת מְקוֹמוֹ, כְּמוֹ שֶׁאוֹמְרִים. אֲבָל לְעוּמָּתוֹ הָאֲנָשִׁים כָּאן יָדְעוּ, כְּמוֹ שֶׁאֲנִי יָדַעְתִּי. נִרְאֶה שֶׁלֹּא מָצָאתִי שׁוּם מָקוֹם.
אָז הִמְשַׁכְתִּי לִשְׁתּוֹת לְבַד, וְאָמַרְתִּי לְעַצְמִי אַחֲרֵי כָּל מַשְׁקֶה, עַכְשָׁיו אֲנִי אֵלֵךְ. אֲבָל פָּחַדְתִּי. לֹא רָצִיתִי לִישׁוֹן אֵצֶל ג'וֹלְס עַל הָרִצְפָּה, לֹא רָצִיתִי לָלֶכֶת לִישׁוֹן. הִמְשַׁכְתִּי לִשְׁתּוֹת וּלְהַאֲזִין לִמְכוֹנַת הַתַּקְלִיטִים. הֵם נִיגְּנוּ אֶת אֵלָה פִיצַגְ'רַאלְד, "קֵאוֹ קֵאוֹ בּוּגִי".
"תַּרְשִׁי לִי לְהַזְמִין אוֹתְךָ לְמַשְׁקֶה," אָמַרְתִּי לְאִישָּׁה.
הִיא הִבִּיטָה בִּי, מְבוֹהֶלֶת, חַשְׁדָנִית, מוּכָנָה לְהִתְפּוֹצֵץ.
"בֶּאֱמֶת," אָמַרְתִּי. נִיסִּיתִי לְחַיֵּיךְ. "אַתְּ שְׁתִיכֶן."
"אֲנִי אֶקַּח בִּירָה," אָמְרָה הַצְּעִירָה.
רָעַדְתִּי כְּמוֹ תִּינוֹק. סִייַּמְתִּי אֶת הַמַּשְׁקֶה שֶׁלִּי.
"בְּסֵדֶר גָּמוּר," אָמַרְתִּי. פָּנִיתִי לַבַּר.
"מוֹתֶק," אָמְרָה הַמְּבוּגֶּרֶת, "מָה הַסִּיפּוּר שֶׁלְּךָ?"
הָאִישׁ הִנִּיחַ שָׁלוֹשׁ בִּירוֹת עַל הַדֶּלְפֵּק.
"אֵין לִי סִיפּוּר, מֵאִמָּא." אָמַרְתִּי.




https://www.shortstoryproject.com/he/story/%d7%9e%d7%a6%d7%91-%d7%a7%d7%95%d7%93%d7%9d/
#פּוֹלִיטִי#קְלָאסִיקָה#תַּרְבּוּתָאמֵרִיקָאִית