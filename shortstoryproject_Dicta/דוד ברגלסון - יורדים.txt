*הַמִּלָּה "יוֹרְדִים" מְשַׁמֶּשֶׁת בְּמוּבָנָהּ הַחֶבְרָתִי: מִי שֶׁיָּרְדוּ מִנִּכְסֵיהֶם וּבִידֵיהֶם רַק שְׁאֵרִית שֶׁל "יִחוּס" שֶׁכְּבָר נִתְבַּלָּה.

כְּשֶׁסִּיפּוּר חַיֶּיהָ הַמְּרוֹשָׁשִׁים אֵינוֹ מַרְפָּה מִצְּבִיָּה, הַצְּעִירָה וְהַזּוֹעֶפֶת יוֹתֵר שֶׁבֵּין שְׁתֵּי הָאֲחָיוֹת פוֹזִיס שֶׁבְּלוֹ בִּבְתוּלֵיהֶן, הִיא חָדְלָה לֶאֱכוֹל, לִשְׁתּוֹת וְלִרְחוֹץ אֶת פָּנֶיהָ. יָמִים רְצוּפִים אֲחָדִים הִיא מִסְתּוֹבֶבֶת בְּשִׂמְלָה תַּחְתּוֹנִית, עִם סוּדַר צֶמֶר קָטָן עַל רֹאשָׁהּ הַבִּלְתִּי מְסוֹרָק, וּמְטַאֲטְאָה אֶת כָּל הַחֲדָרִים, וּבְיִחוּד אֶת הַסָּאלוֹן הַגָּדוֹל וְהָרֵיק, מְסִירָה בְּרָכוֹת אֶת הָאָבָק מִן הַקִּירוֹת, מִן הַתִּיקְרָה וַאֲפִילּוּ מִן הֶעֱלָה הַמַּצְהִיב שֶׁעַל צֶמַח הַפִיקוּס הַזָּקֵן וְהַגָּבוֹהַּ. תּוֹךְ כָּךְ הִיא נוֹשֶׁמֶת כְּבֵדוֹת דֶּרֶךְ הַנְּחִירִיִּים, אֵינָהּ מְשִׁיבָה עַל פְּנִיָּיתוֹ שֶׁל אִישׁ, וְנַעֲשֵׂית כְּעוּסָה מְאוֹד כְּשֶׁקּוֹרְאִים לָהּ לַחֲדַר הָאוֹכֶל לִסְעוּדָה.
כָּךְ הִיא צַמָּה בְּמֶשֶׁךְ כַּמָּה יְמָמוֹת מִבְּלִי שֶׁתָּבִיא אֶל פִּיהָ דָּבָר, אֲפִילּוּ לֹא כּוֹס תֶּה חַם. אֶלָּא שֶׁסּוֹף כָּל סוֹף הִיא מְטִילָה אֶת עַצְמָהּ לַמִּיטָּה, נִשְׁאֶרֶת כָּל הַזְּמַן אֶצְלָהּ בַּחֶדֶר בְּמַצָּב שֶׁאִי אֶפְשָׁר לָבוֹא בּוֹ בֵּין הַבְּרִיּוֹת, וּפוֹרֶצֶת בִּבְכִיָּה קוֹרַעַת לֵב. זֶה בְּכִי מְיוֹאָשׁ, בְּכִי נְכָאִים, הַיָּכוֹל לְהִימָּשֵׁךְ יוֹם שָׁלֵם וְאַף יוֹמַיִים.
"רִבּוֹנוֹ שֶׁל עוֹלָם", הִיא פּוֹלֶטֶת בִּיבָבָה כְּבֵדָה, "הֲרֵי נִרְקָבִים כָּאן בַּבַּיִת בְּלִי תַּכְרִיכִים... בְּעוֹדָם בַּחַיִּים לֹא מַפְסִיקִים כָּאן לְהֵירָקֵב..."
וּמִילּוֹתֶיהָ אֵלֶּה נוֹגְעוֹת עַד מְאוֹד לְלִבָּהּ שֶׁל שֶׁל אֲחוֹתָהּ, רָחֵל, עַלְמָה נְמוּכַת קוֹמָה כְּבַת שְׁלוֹשִׁים וְאַרְבַּע הַמְּצַמַּחַת שְׂפַמְפַּם נָשִׁי. הִיא נִמְצֵאת כָּל הַזְּמַן כָּאן בַּחֶדֶר, לְיַד צְבִיָּה, וּמַשְׁגִּיחָה עָלֶיהָ. עוֹמֶדֶת וּפָנֶיהָ אֶל הַחַלּוֹן, הִיא רוֹאָה כֵּיצַד הַשְּׁכֵנָה, אֵשֶׁת הַחַבְתֶּן, מוֹפִיעָה בֶּחָצֵר עִם שִׂמְלָנִית מוּפְשֶׁלֶת וְעִם דְּלִי מָלֵא, מוּרָם גָּבוֹהַּ עַד לִכְרַס הַהֵרָיוֹן הַמִּזְדַּקֶּרֶת שֶׁלָּהּ. בֵּין רַגְלֶיהָ שֶׁל הַחֶבְתָּנִית מִסְתַּבֶּכֶת לָהּ יַלְדָּה קְטַנָּה עֲצוּמַת-עֵינַיִים לְמֶחֱצָה, וְהָאִשָּׁה מְקַלֶּלֶת אוֹתָהּ בְּלִי הֶרֶף. רָחֵל רוֹאֶה בְּעַד הַחַלּוֹן הַסָּגוּר, אֵיךְ מִתְנוֹעֲעוֹת אֵצֶל הַחֲבַתְנִית שְׂפָתֶיהָ הֶעָבוֹת וְהַתְּפוּחוֹת, אֲבָל שׁוּם קוֹל הִיא אֵינָהּ שׁוֹמַעַת. בְּעֵינֶיהָ שֶׁל רָחֵל עַצְמָהּ עוֹמְדוֹת דְּמָעוֹת, וּכְשֶׁהִיא מִסְתַּכֶּלֶת בְּעַד הַחַלּוֹן הִיא נוֹשֶׁכֶת פֶּרֶק שֶׁל אֶצְבַּע וְאֵינָהּ מַרְפָּה מִן הַמַּחֲשָׁבָה עַל אוֹדוֹת צְבִיָּה:
"רִבּוֹנוֹ שֶׁל עוֹלָם, מָה הִיא רוֹצָה מֵחַיֵּי, הַצְּבִיָּה הַזֹּאת?
וְעוֹד:
"צְבִיָּה, אַתְּ יוֹדַעַת מָה אַתְּ מְעוֹלֶלֶת כָּעֵת?... צְבִיָּה..."
הִיא אֵינָהּ הוֹגֶה-מֵחָדָשׁ אֶת הַמִּלִּים אֶלָּא זוֹכֶרֶת אוֹתָן בִּלְבַד.
הַדָּבָר קוֹרֶה בְּדֶרֶךְ כְּלָל אַחֲרֵי שָׁבוּעוֹת, בִּתְקוּפַת תַּמּוּז, כַּאֲשֶׁר בַּבַּיִת הַיָּשָׁן וְהַמְּרוֹשָׁשׁ מַגִּיעַ מֵחָדָשׁ תּוֹרֵם שֶׁל כָּתְלֵי הַלְּבָנִים הֶעָבִים, הַשְּׁקוּעִים כְּדֵי אִמָּהּ בָּאֲדָמָה, לְהַזִּיעַ. הַלְּבָנִים שֶׁבָּהֶם מַפְרִיחוֹת כְּתָמִים הַמִּתְבַּלְּטִים עַל גַּבֵּי הַסִּיד הַלָּבָן. מְפִיצִים סְבִיבָם רֵיחַ שֶׁל עוֹבֶשׁ, מְתַקְתֵּק-תּוֹסֵס; רֵיחָהּ שֶׁל מִשְׂרֶפֶת היי"ש הָרוֹתַחַת, שֶׁבָּהּ לִיבֵּנוּ אוֹתָן אֵי-פַּעַם. בְּכָל הַחֲדָרִים קָרִיר וְשָׁקֵט אָז בִּשְׁעוֹת אַחַר הַצּוֹהֳרַיִים, וְרַק בַּחֲדַר הָאוֹכֶל רוֹבֵץ-נִשְׁעָן עַל הַסַּפָּה פוֹזִיס הַזָּקֵן, אַב הַבַּיִת. הוּא עִיוֵּור, וּמְעַפְעֵף בְּעֵינָיו הַסּוּמוֹת, שֶׁאֵינָן אֶלָּא שְׁנֵי חוֹרִים לְבָנִים, מַטֵּה-אוֹזֶן לְקוֹל הַבְּכִיָּה הַנִּמְשָׁךְ וּמַגִּיעַ מֵחַדְרָהּ שֶׁל צְבִיָּה, וְרוֹצֶה לָדַעַת:
"מָה הִיא בּוֹכָה שָׁם, צְבִיָּה?"
מֵרוֹב שִׁיעֲמוּם הוּא מִתְגָּרֵד בְּרֹאשׁ הַשִּׁיבָה שֶׁלּוֹ וּבִזְקֵנוֹ. מְפַהֵק פִּיהוּקִים גְּדוֹלִים מְמוּשָּׁכִים וְתוֹךְ כָּךְ הוּא מְמַלְמֵל בְּפִיו הַמָּתוּחַ לִרְוָוחָה וּבִלְשׁוֹנוֹ הָעֲצֵלָה-רְפוּיֶיהָ מְאוֹד:
"אַךְ, 'תֶּה, רִבּוֹנוֹ שֶׁל עוֹלָם!... גּוֹטְנָיו...גּוֹטְנָיו..."
הוּא מְחַכֶּה:
יְקוּתִיאֵל הַכּוֹרֵךְ, הַשֶּׁמֶשׁ מְפוּתָּל הַשַּׁעַר שֶׁל הַקְּלוֹיְז הַסְדֵּיגוֹרָאִי, יָצִיץ לְכָאן מְאוּחָר יוֹתֵר כְּדֵי לִרְאוֹת אִם אֵין בִּשְׁבִילוֹ אֵיזוֹ כּוֹס תֶּה, וְאָז הוּא יְעַכֵּב אוֹתוֹ קְצָת וִיסַפֵּר לוֹ, שֶׁהֵן מֵרְשָׁעוֹת גְּדוֹלוֹת, הַיַּלְדוּת שֶׁלּוֹ.
"מֵרְשָׁעוֹת מְרוּשָּׁעוֹת..."
בִּכְלָל הוּא יְנַהֵל אִיתּוֹ שִׂיחָה עַל הָעִיר, עַל אֲנָשִׁים וְעַל עַצְמוֹ, עַל קַלְמָן פוֹזִיס בִּכְבוֹדוֹ וּבְעַצְמוֹ, עַל עֲסָקָיו לְשֶׁעָבַר: פַּעַם אַחַת הוּא רָכַשׁ בִּפְרוּטוֹת יַעַר, הַזָּאוָואלִינָה קָרְאוּ לוֹ. הוּא זוֹכֵר זֹאת כְּאִילּוּ זֶה קָרָה הַיּוֹם:
"אָז חָטְבוּ וְקִיצְּצוּ בָּהּ, בַּזָּאוָואלִינָה, חָטְבוּ וְחָטְבוּ אוּלַי שְׁתֵּים עֶשְׂרֵה שָׁנִים רְצוּפוֹת, וְהָאַרְנָק הָיָה מָלֵא. יְקוּתִיאֵל הֲרֵי יוֹדֵעַ, שֶׁפַּעַם הָיָה הוּא, קַלְמָן פוֹזִיס, הֶחָכָם... אֲבָל אַחֵר כָּךְ, כְּשֶׁהַגִּלְגָּל הִתְחִיל לְהִסְתּוֹבֵב אַחֲרוֹנִית, נִהְיְיתָה לֵאָה, עָלֶיהָ הַשָּׁלוֹם, זוּגָתוֹ, לַחָכְמָה, מִפְּנֵי שֶׁהָיוּ לָהּ קְרוֹבִים עֲשִׁירִים. עַכְשָׁיו חוֹשְׁבִים עָלָיו, עַל קַלְמָן, יְלָדָיו שֶׁלּוֹ שֶׁהוּא טִיפֵּשׁ".
"פַּכָּהּ! מָה יֹאמַר עַל כָּךְ יְקוּתִיאֵל?"
אֲבָל יְקוּתִיאֵל הוּא פִּיקֵּחַ, בַּעַל הֲלָצוֹת וְשַׁתְקָן. יֵשׁ לוֹ זָקֵן פִּשְׁתָּן שׁוֹפֵעַ וְגַם גַּבּוֹת פִּשְׁתָּן שׁוֹפְעוֹת בְּהֶתְאֵם, וּכְשֶׁהוּא נִכְנָס לַבַּיִת הוּא מַבִּיט בְּפוֹזִיס הַזָּקֵן מֵרָחוֹק בְּעֵינָיו הַפַּקָּחִיּוֹת, וְחִיּוּךְ מְרַחֵף עַל שְׂפָתָיו הַחֲשׂוּפוֹת תַּחַת הֲשִׂפְמוֹת הַמְּקוּצָּצוֹת שֶׁלּוֹ.
"מָה כְּבָר יְכוֹלִים לְהַגִּיד?" הוּא צוֹעֵק לְעֵבֶר פוֹזִיס הָעִיוֵּור. "רַע, רַב קַלְמָן, רַע וָמַר לִהְיוֹת קַבְּצָן בְּיוֹם קַיִץ אָרוֹךְ כָּל כָּךְ!"
הַזָּקֵן מְאַבֵּד בְּבַת אַחַת אֶת הַרְגָּשַׁת הַחֲשִׁיבוּת שֶׁלּוֹ; הוּא אֵינוֹ יוֹדֵעַ לְמִי מִתְכַּוֵּון יְקוּתִיאֵל, לְעַצְמוֹ אוֹ אֵלָיו, אֶל פוֹזִיס שֶׁיָּרַד מִנְּכָסָיו. לִזְמַן מָה הוּא רוֹבֵץ כָּךְ, אָדָם שֶׁל כְּלוּם, וּמְעַפְעֵף בַּחוּרֵי הָעַיִן הַסּוּמִים הַלְּבָנִים הַטִּיפְּשִׁיִּים וְהַמְּבוּיָּישִׁים.
"שָׁב, יְקוּתִיאֵל".
"רַב תּוֹדוֹת, רַב קַלְמָן".
שְׁהִיָּיה.
"פַּעַם הָיוּ שָׁנִים, א? יְקוּתִיאֵל".
"הָיוּ, רַב קַלְמָן"
"וְאֵינָן, יְקוּתִיאֵל".
"אֵינָן, רַב קַלְמָן".
הַזָּקֵן מִתְהַרְהֵר.
"בֶּן כַּמָּה אַתָּה, יְקוּתִיאֵל?"
אִישׁ אֵינוֹ עוֹנֶה.
הַזָּקֵן רוֹצֶה לָדַעַת מָה צוּרָה יֵשׁ עַכְשָׁיו לְעוֹלָם, שֶׁזֶּה שְׁתֵּים עֶשְׂרֵה שָׁנָה לֹא רָאָה אוֹתוֹ; מָה מַרְאֶה יֵשׁ עַכְשָׁיו לִיקוּתִיאֵל.
"יְקוּתִיאֵל?" הוּא שׁוֹאֵל בִּזְהִירוּת, כְּאֶחָד הַצּוֹעֵד עַל קְצוֹת הָאֶצְבָּעוֹת, "אֶצְלְךָ כְּבָר הֶאֱפִיר הָרֹאשׁ, יְקוּתִיאֵל?"
אֲבָל יְקוּתִיאֵל כְּבָר אֵינֶנּוּ. הוּא הִבְחִין שֶׁבַּבַּיִת הַמַּצָּב אֵיכְשֶׁהוּ אֵינֶנּוּ כִּתְמוֹל שִׁלְשׁוֹם, וְשֶׁכּוֹס תֶּה כְּבָר לֹא תַּגִּיעַ כָּל כָּךְ מַהֵר, וְהוּא הִתְגַּנֵּב וְיָצָא בַּחֲשַׁאי. וּפוֹזִיס הַזָּקֵן שׁוּב שׁוֹכֵב לְבַדּוֹ בַּחֲדַר הָאוֹכֶל הָרָחָב, וְשׁוֹמֵעַ אֶת בְּכִיָּה הַטּוֹרְדָנִי שֶׁל צְבִיָּה מַגִּיעַ מִן הַחֶדֶר הָרָחוֹק. מְשַׁעֲמֵם לוֹ וְהוּא מְחַכֶּה: בְּשָׁעָה הַחַמָּה שֶׁל חָמֵשׁ אַחַר הַצּוֹהֳרַיִים מִתְמַתְּחִים צְלָלִים עַל גַּבֵּי הָעֲיָירָה הַקְּטַנָּה מְרוּצֶּפֶת הָאֲבָנִים. הַחוּץ הַלּוֹהֵט יִהְיֶה אָז מֵת, וְהַדַּוּוֹר הַמְּקוֹמִי יֵיחָפֵז לְאוֹרֶךְ הַסִּימְטָה הַצָּרָה, וְאוּלַי יִיכָּנֵס לְכָאן וְיַשְׁאִיר כָּאן מֵאָה וַחֲמִישִּׁים רוּבָּל בְּדִיּוּק, עִם כַּרְטִיס שֶׁעָלָיו רָשׁוּם גַּם כֵּן בְּדִיּוּק:
"בִּפְקוּדַּת בַּנְכֶם הִגְבִּיר, אֲנִי שׁוֹלֵחַ לָכֶם רָצוּף בָּזֶה" וְכֵן הָלְאָה.
וְזֶה יִהְיֶה שָׁלוּחַ מִשְּׁמוּאֵל, בְּנוֹ הַיָּחִיד, שֶׁיֵּשׁ לוֹ אֵי שָׁם בִּסְבִיבוֹת יִקְטְרִינוּסְלְאַב כַּמָּה מִשְׂרְפוֹת יי"ש מִשֶּׁל עַצְמוֹ, וְהוּא שׁוֹלֵחַ לְכָאן מִדַּי חוֹדֶשׁ סְכוּם כֶּסֶף לְמִחְיָיה.
אֲבָל הַדַּוּוֹר מַגִּיעַ לְעִתִּים כֹּה רְחוֹקוֹת, בְּסַךְ הַכֹּל פַּעַם בְּחוֹדֶשׁ. הַיָּמִים מִתְמַתְּחִים קֵיצִיִּים, אֲרוּכִּים כָּל-כָּךְ, וּצְבִיָּה בּוֹכָה. הַזָּקֵן מְקַרְצֵף אֶת רֹאשׁוֹ הָאָפוֹר, אֶת זְקָנוֹ, וּמְמַלְמֵל עִם כָּל פִּיהוּק מִתְמַשֵּׁךְ אֲרוּכּוֹת:
"אַתְּ, 'תֶּה, רִבּוֹנוֹ שֶׁל עוֹלָם! גּוֹטְנָיו... גּוֹטְנָיו..."

 2
קוֹרֶה:
מִשְּׁמוּאֵל, הַבֵּן הֶעָשִׁיר, מַגִּיעַ מִכְתָּב, שֶׁצְּבִיָּה תָּבוֹא אֵלָיו. הַכַּלָּה, אֵשֶׁת הַבֵּן, מוֹסִיפָה תּוֹסֶפֶת מִשֶּׁלָּהּ:
"עַכְשָׁיו צְבִיָּה כְּבָר לֹא תִּתְחָרֵט."
וְעוֹד: "אִם חֲסֵרָה אֵיזוֹ שִׂמְלָה, זֹאת לֹא תִּהְיֶה מְנִיעָה".
בָּרוּר כְּאוֹר הַיּוֹם, שֶׁמְּדוּבָּר בְּשִׁידּוּךְ. הֶחָתָן הוּא לֹא אֶחָד מִן הָרְחוֹב. אִם הוּא מוֹצֵא חֵן בְּעֵינֵי שְׁמוּאֵל וּבְרָכָה, מִסְּתָמָא הוּא אֵינוֹ מְחַפֵּשׂ פָּנִים יָפוֹת. וְהָעִיקָּר אֶצְלוֹ הוּא הָ"אָדָם" עַצְמוֹ, לֹא "הַמַּדְרֵגָה".
הַזָּקֵן נִסְעָר. בְּשׁוֹכְבוֹ עַל הַסַּפָּה הוּא אֵינוֹ חָדַל לְעַפְעֵף בַּחוּרֵי הַלּוֹבֶן הָעִיוְּורִים שֶׁלּוֹ, וְהוּא שָׂמֵחַ:
"אֶלָּא מָה? שְׁמוּאֵל... לֹא יָדַעְנוּ קוֹדֶם שֶׁהוּא יְחַפֵּשׂ וְיִמְצָא חָתָן בִּשְׁבִילָהּ ?"
הוּא מַמָּשׁ מֵת מֵרוֹב רָצוֹן לָדַעַת מִיהוּ הֶחָתָן, וּבְעִיקָּר – מִי הַמְּחוּתָּן, הַמְּחוּתָּן הֶחָדָשׁ. כְּדֵי לְהִיוּוֹדַע אִם בַּמִּכְתָּב שֶׁל שְׁמוּאֵל נִכְלְלוּ כַּמָּה מִלִּים בְּעִנְיַין זֶה הוּא אֵינוֹ חָדֵל לְהַחֲנִיף לִבְנוֹת:
"תַּגִּידִי לִי, רָחֵל-נְשָׁמָה, כַּמָּה מִשְׂרְפוֹת יי"ש יֵשׁ לוֹ לִשְׁמוּאֵל מִשֶּׁל עַצְמוֹ?"
הוּא יוֹדֵעַ כִּי בְּעֵינֵי הַבָּנוֹת שְׁמוּאֵל הוּא מוּרָם מֵעָם וּמוּכְתָּר, וּמִשּׁוּם כָּךְ אֵין הוּא חָדַל לְדַבֵּר אֶל עַצְמוֹ:
"הָיָה הָיָה פַּעַם אַבְרֵךְ חֲסִידִי, שְׁמוּאֵל... נָסַע אַחֲרֵי הַחֲתוּנָּה עִם הַחוֹתֵן לְחוּץ לָאָרֶץ, אֶל הָרַבִּי; וְעַכְשָׁיו, אוֹמְרִים, הוּא לוֹבֵשׁ כְּפָפוֹת "מִשְׁפָּךְ", מַגִּישׁ אֶת יָדוֹ לִפְרִיצוֹת, שֶׁיֵּשׁ לוֹ עִימָּן קִשְׁרֵי מִסְחָר, וְזָקֵן יֵשׁ לוֹ בְּוַודַּאי שׁוֹפֵעַ, שָׁחוֹר, א? רְחֵלָ'הּ, נָכוֹן שֶׁשִּׁחוֹר?"
אֲבָל הַנָּשִׁים הַצְּעִירוֹת סְבוּרוֹת שֶׁדַּוְוקָא אִימֵּן, לֵאָה עָלֶיהָ הַשָּׁלוֹם, הָיְתָה הַחָכְמָה, וְאִילּוּ אֶת הָאָב הָעִיוֵּור, הֵן חוֹשְׁבוֹת לַטִּיפֵּשׁ. מִשּׁוּם דֶּרֶךְ אֶרֶץ הֵן שׁוֹתְקוֹת, אַךְ הַבָּעַת פָּנִים יֵשׁ לָהֶם כְּאִילּוּ הָיוּ חוֹשְׁבוֹת:
"לֹא עָלֵינוּ... יֵשׁ כָּאן לְמִי לַעֲנוֹת?!"
בְּמֶשֶׁךְ יָמִים אֲחָדִים הַבַּיִת מָלֵא בְּשָׁאוֹן נִרְגָּשׁ אַךְ מוּסְתָּר. בְּחַדְרָהּ שֶׁל צְבִיָּה נִמְצְאָה כָּל הָעֵת אֵשֶׁת הַדַּיָּין הַמְּקוֹמִי, אִשָּׁה מַשְׂכִּילָה שֶׁהָיְתָה פַּעַם חֲבֶרְתָּהּ שֶׁל רָחֵל וְעַכְשָׁיו הִיא כְּבָר אִם לִשְׁלוֹשָׁה יְלָדִים. הִיא חוּנְּכָה בְּאֵיזוֹ עִיר גְּדוֹלָה אֵצֶל סַבָּא-חוֹרֵג אָדוּק. הִיא תּוֹפֶרֶת בִּשְׁבִיל צְבִיָּה זוּטוֹת וּמְדַבֶּרֶת בְּבִיטָּחוֹן כָּזֶה, מַמָּשׁ כְּאִילּוּ הָיְתָה מוּמְחִית גְּדוֹלָה בָּעִנְיָינִים הָאֵלֶּה וּמְכִירָה אֵיזוֹ הַשִּׁבְעָה הַיָּפָה לִנְשִׂיאַת חֵן בְּעֵינֵי הֶחָתָן, יֵשׁ לָהּ גַּם אֵיזֶה צְמָחִים...
סוֹף כָּל סוֹף צְבִיָּה נוֹסַעַת לָהּ. לִפְנֵי הַבַּיִת עוֹמֵד בַּעַל-עֲגָלָה שָׂכִיר וּמְטַפֵּל בְּמִזְוֶודֶת הַקַּשׁ הַקְּשׁוּרָה שֶׁל צְבִיָּה, וְרָחֵל אַף הִיא עוֹמֶדֶת שָׁם עִם דְּמָעוֹת בְּעֵינֵי-הָרַחֲמָנוּת הַמְּלוּכְסָנוֹת שֶׁלָּהּ וְעִם כְּאֵב-קִנְאָה מוּסְתָּר, שֶׁהִיא לְעוֹלָם לֹא תִּיתֵּן לוֹ בִּיטּוּי בַּמִּלִּים, וְהִיא מְמַשֶּׁשֶׁת אֶת הַכָּרִית בְּעֶגְלָתוֹ הַמְּחוּפֶּה שֶׁל בַּעַל הָעֲגָלָה:
"לְפָחוֹת יִהְיֶה לָהּ נוֹחַ לָשֶׁבֶת, לְצִבְיָה?..."
אֶלָּא שֶׁאַרְבָּעָה שָׁבוּעוֹת לְאַחַר מִכֵּן חוֹזֶרֶת צְבִיָּה מְצוּמֶּקֶת וּפָנֶיהָ שְׁזוּפִים, כְּאִילּוּ חָזְרָה מִמְּקוֹם-מַרְפֵּא, עִם תּוֹסֶפֶת יֵאוּשׁ חָדָשׁ בְּלֵב וְעִם כְּאֵב רֹאשׁ אַדִּיר מִן הַלַּיְלָה לְלֹא-שֵׁינָה בִּקְרוֹן הָרַכֶּבֶת.
כְּשֶׁהִיא יוֹרֶדֶת לְאִיטָּהּ מִן הָעֲגָלָה, הִיא עֲדַיִין מְחַיֶּיכֶת, כְּאִילּוּ הִיא מְרוּצָּה מִכָּךְ שֶׁחָזְרָה הַבַּיְתָה. גַּם בַּבַּיִת שׂוֹרֶרֶת מֵעֵין אֲוִוירַת יוֹם-טוֹב. אֶת הַשּׁוּלְחָן בַּחֲדַר הָאוֹכֶל מְכַסָּה מַפַּת-שׁוּלְחָן צְהוּבָּה רַעֲנָנָה מִגִּיהוּץ. שׁוֹתִים תֶּה. הַדַּיָּינִית הַמַּשְׂכִּילָה גַּם הִיא כָּאן, וּצְבִיָּה מְעַוּוֹה אֶת פָּנֶיהָ וּמִתְלוֹנֶנֶת עַל כְּאֵב רֹאשׁ וְעַל הַחֲתוּנָּה הָרַעֲשָׁנִית שֶׁחָגְגוּ שָׁם, בְּבֵית הַחוֹתֵן שֶׁל שְׁמוּאֵל.
"אוֹי לִי, הִיא גּוֹנַחַת, כָּל כָּךְ הַרְבֵּה מְהוּמָה. אֲפִילּוּ שֶׁכְּשֶׁחוֹרֶקֶת הַדֶּלֶת נִדְמֶה לִי שֶׁעֲדַיִין הַכְּלִיזִמרִים מְנַגְּנִים"
הַזָּקֵן שׁוֹכֵב מִן הַצַּד עַל הַסַּפָּה וּמְעַפְעֵף בַּחוּרֵי-הַלּוֹבֶן הָעִיוְּורִים שֶׁלּוֹ.
"נוּ, הוּא שׁוֹאֵל, וְאֵיךְ זֶה נִרְאֶה אֵצֶל הַחוֹתֵן בְּבֵית? הַמְּחוּתָּן עָשִׁיר, א? נוֹהֲגִים שָׁם בְּיָד רְחָבָה?..."
וְעַל הַמִּכְתָּב שֶׁשָּׁלַח שְׁמוּאֵל לִפְנֵי חוֹדֶשׁ כְּבָר אִישׁ אֵינוֹ מְדַבֵּר. צְבִיָּה יְשֵׁנָה בַּחֲדֵרָה בְּמֶשֶׁךְ יְמָמָה וָחֵצִי, וּכְשֶׁהִיא קָמָה מִשְּׁנָתָהּ עֲדַיִין מְזַמְזְמוֹת אֶצְלָהּ הָאוֹזְנַיִים, וְעִם כָּל חֲרִיקַת דֶּלֶת נִדְמֶה לָהּ שֶׁכְּלִיזַמְרִים מְנַגְּנִים, אוֹ שֶׁהָרַכֶּבֶת צוֹפֶרֶת. וָשׁוּב נִמְשָׁכִים יְמֵי קַיִץ אֲרוּכִּים. לַבַּיִת לֹא נִכְנַס אִישׁ, וְקָרִיר בְּבֵית. וְהַזָּקֵן שׁוֹכֵב לְבַדּוֹ עַל הַסַּפָּה. מֵרוֹב שִׁיעֲמוּם הוּא מִתְגָּרֵד בְּרֹאשׁוֹ הָאָפוֹר וּבִזְקֵנוֹ וּמְמַלְמֵל עִם כָּל פִּיהוּק מִתְאָרֵךְ:
"אַךְ 'תֶּה, רִבּוֹנוֹ שֶׁל עוֹלָם!... גּוֹטְנָיו!... גּוֹטְנָיו!"

3
אֶלָּא שֶׁיֵּשׁ שֶׁקּוֹרֶה:
פַּעַם מַגִּיעַ מִבְרָק מִשְּׁמוּאֵל, הַבֵּן הֶעָשִׁיר, הַמּוֹדִיעַ שֶׁמָּחֳרָתַיִים הוּא חוֹלֵף בִּנְסִיעָתוֹ עַל פְּנֵי תַּחֲנַת רַכֶּבֶת קְטַנָּה בַּסְּבִיבָה. הוּא מְמַהֵר לְחוּץ לָאָרֶץ לִמְקוֹם מַרְפֵּא, וּמְבַקֵּשׁ שֶׁיָּבוֹאוּ לְתַחֲנַת הָרַכֶּבֶת לַפְּגִישָׁה.
הַשָּׁעָה שְׁעַת טֶרֶם-שְׁקִיעָה וְהַיּוֹם כָּל כָּךְ בָּהִיר וּמָתוֹק, יוֹם שִׁלְהֵי קַיִץ. פוֹזִיס הַזָּקֵן שׁוֹכֵב אָז עַל הַסַּפָּה בַּחֲדַר הָאוֹכֶל וּמְחַכֶּה שֶׁיַּלְבִּישׁוּ לוֹ אֶת הַקַּפּוֹטָה הַשַּׁבַּתִּית וְיוֹצִיאוּ אוֹתוֹ לְטִיּוּל כָּלְשֶׁהוּ בָּרְחוֹב. לִפְנֵי זְמַן לֹא רַב נִפְטַר כָּאן בָּעֲיָירָה בְּעוֹשֶׁר מִי שֶׁהָיָה בְּמֶשֶׁךְ שָׁנִים רַבּוֹת שׁוּתְּפוּ, יִשְׂרָאֵל קִיטִיוָור, וְנֶטַע-הָרָשׁ, נֶכְדּוֹ שֶׁל קִיטִיוָור, מְשַׁפֵּץ עַכְשָׁיו אֶת בֵּית זְקֵנוֹ, וּמוֹסִיף לוֹ אַכְסַדְרָה חֲדָשָׁה עִם גַּג הַמִּשְׁתַּלַּחַת אֶל תּוֹךְ כִּיכַּר הַשּׁוּק. הַזָּקֵן שׁוֹכֵב עַל הַסַּפָּה וּמַעֲלֶה לְנֶגֶד עֵינָיו, כֵּיצַד בְּעוֹד שָׁעָה קַלָּה יַעֲמוֹד, עִיוֵּור כְּפִי שֶׁהִינּוֹ, שָׁם בַּשּׁוּק לְיַד הַבַּיִת הַנִּבְנֶה וְהוֹלֵךְ. הוּא יַעֲמוֹד שָׁם בְּקַפּוֹטָה הַשַּׁבַּתִּית שֶׁלּוֹ, וּבְמַקְלוֹ יַצְבִּיעַ לְנֶטַע-הָרָשׁ:
"אַתָּה רוֹאֶה, נֶטַע-הָרָשׁ, הִנֵּה כָּאן, בְּמָקוֹם שֶׁבּוֹ אַתָּה מוֹסִיף אֶת הָאַכְסַדְרָה, זָכוּר לִי שֶׁהָיְתָה פַּעַם תַּעֲלֶה, אָז כְּדַאי לַעֲשׂוֹת חֲפִירָה וּלְוַודֵּא שֶׁהַקַּרְקַע תַּחֲזִיק מַעֲמָד.
וְסָבִיב-סָבִיב יַעַמְדוּ אַנְשֵׁי הָעִיר וְיַבִּיטוּ:
"אֶלָּא מָה?", מְשׂוֹחֲחִים, "קַלְמָן פּוֹזִיס... פַּעַם אַחַת בַּחַיִּים הוּא בְּנָהּ?!"
הַזָּקֵן מִשְׁתּוֹקֵק, כָּל כָּךְ מִתְחַשֵּׁק לוֹ לָלֶכֶת לַשּׁוּק לְבֵיתוֹ שֶׁל קִיטִיוָור.
"נוּ, רָחֵל-נְשָׁמָה! הוּא שׁוֹאֵל בְּכָל רֶגַע, אֵיפֹה הִיא כְּבָר הַקַּפּוֹטָה הַשַּׁבַּתִּית?" אֲבָל רָחֵל אֵינָהּ עוֹנָה. בַּבַּיִת הִתְרַחֵשׁ דְּבַר מָה. הִגִּיעַ הַמִּבְרָק שֶׁל שְׁמוּאֵל, שֶׁכַּנִּרְאֶה נִמְסַר לִנְעָרוֹת בְּחַדְרָן, בְּעַד הַחַלּוֹן, וְהַבְּשׂוֹרָה אוֹמֶרֶת שֶׁמִּישֶׁהוּ בָּרַח מִשָּׁם בְּחִיפָּזוֹן. עַכְשָׁיו כְּבָר שׁוּב נִמְצֵאת כָּאן הַדַּיָּינִית הַמְּקוֹמִית. הַכֹּל מְדַבְּרִים בְּיַחַד, וְהַשָּׁאוֹן הַחֲגִיגִי נִכְרַךְ סְבִיב גּוּפֵיהֶם שֶׁל הָאֲנָשִׁים. נִדְמֶה כְּאִילּוּ בָּרֶגַע הַיֵּיאוּשִׁי הָאַחֲרוֹן נוֹשַׁע הַבַּיִת פִּתְאוֹם, בְּלִי כַּוּוֹנָה וּלְתָמִיד-תָּמִיד. הַאִם אֵין קֶשֶׁר בֵּין הַמִּבְרָק לְמִכְתָּבוֹ שֶׁל שְׁמוּאֵל מִתְּחִילַּת הַקַּיִץ שֶׁבּוֹ הִזְמִין אֶת צְבִיָּה אֵלָיו?... הַאִם אֵין הוּא נוֹשֵׂא אִיתּוֹ עַכְשָׁיו אֶת הַיְּשׁוּעָה יָשָׁר לְכָאן, לְבֵית? מִסְּתָמָא הוּא אֵינוֹ נוֹסֵעַ לְבַדּוֹ...
בְּעֵינֵי הָרַחְמָנוּת הַמְּלוּכְסָנוֹת שֶׁל רָחֵל עוֹמְדוֹת דְּמָעוֹת. הִיא מַבִּיטָה, מְחַיֶּיכֶת, וְאֵינָהּ יְכוֹלָה לְדַבֵּר. וּפִתְאוֹם הִיא מְטִילָה אֶת עַצְמָהּ עַל הַכִּיסֵּא, שֶׁעוֹמֵד בַּפִּינָּה בַּצַּד, וּמִתְפָּרֶצֶת בִּבְכִי:
"שְׁמוּאֵל!... שְׁמוֹנֶה שָׁנִים לֹא רָאִינוּ אוֹתוֹ, שְׁמוּאֵל!..."
וְנִדְמֶה כְּאִילּוּ הִיא קוֹרֵאת לוֹ, וְהוּא נִמְצָא כָּאן בַּחֶדֶר הַסָּמוּךְ.

***

לְמָחֳרָת עֲסוּקוֹת הַבָּנוֹת כָּל הַיּוֹם בָּעֲשִׂיָּיה. הֵן עֲמָלוֹת.
אוֹפוֹת עוּגִיּוֹת וּשְׁאָר דִּבְרֵי מְתִיקָה לַדֶּרֶךְ. שׁוֹטְפוֹת מִטְפְּחוֹת אַף, מְגַהֲצוֹת בְּעַצְמָן לְעַצְמָן מִיקְטוֹרְנִים לְבָנִים קְטַנִּים. הַחַלּוֹנוֹת פְּתוּחִים. הַמְּשָׁרֶתֶת חוֹשֶׁדֶת בְּרָחֵל שֶׁהִיא מְסַלְסֶלֶת אֶת שַׂעֲרוֹתֶיהָ, וְהַזָּקֵן רוֹבֵץ בַּחֲדַר הָאוֹכֶל עַל הַסַּפָּה וְנִדְמֶה לוֹ , שֶׁהַמֶּחְדָּר הַשְּׁלִישִׁי, הֵיכָן שֶׁהַבָּנוֹת עוֹמְדוֹת לְיַד הַשּׁוּלְחָן וּמַצִּיגוֹת עָלָיו מִדֵּי פַּעַם אֶת הַמַּגְהֵץ הַלּוֹהֵט, הוּא שׁוֹמֵעַ תְּכוּפוֹת מִישֶׁהוּ נוֹתֵן קוֹלוֹ בַּשִּׁיר... הוּא מְפַטְפֵּט עִם יְקוּתִיאֵל, הַשֶּׁמֶשׁ נִפְתָּל הַשֵּׂיעָר שֶׁל הַקְּלוֹיְז הַסְדֵּיגוֹרָאִי:
"הָיָה הָיָה פַּעַם אַבְרֵךְ חֲסִידִי, שְׁמוּאֵל, א? נָסַע אַחֵר הַחֲתוּנָּה עִם הַחוֹתֵן לְחוּץ לָאָרֶץ, אֶל הָרַבִּי... וְעַכְשָׁיו הוּא עָשִׁיר, שְׁמוּאֵל, עָשִׁיר גָּדוֹל".
כְּשֶׁהוּא מִשְׁתַּתֵּק הוּא מְעַפְעֵף בְּעֵינָיו הַסּוּמוֹת וּמְשַׁוֶּוה לְנֶגְדָּן כֵּיצַד נִרְאֶה עַתָּה שְׁמוּאֵל:
"זָקֵן שׁוֹפֵעַ צָרִיךְ לִהְיוֹת לוֹ, שָׁחוֹר... הוּא לוֹבֵשׁ כְּפָפוֹת "מִשְׁפָּךְ" וּמַגִּישׁ אֶת יָדוֹ לִפְרִיצוֹת, שֶׁיֵּשׁ לוֹ עִימָּן קִשְׁרֵי מִסְחָר... שְׁמוּאֵל!..."
בַּלַּיְלָה הוּא כִּמְעַט אֵינוֹ יָשֵׁן, וּבַבּוֹקֶר, כְּשֶׁהוּא יוֹצֵא הַחוּצָה בְּמַעֲפוֹרֶת הַנְּסִיעָה יַחַד עִם הַבָּנוֹת אֶל הַכִּרְכָּרָה שְׂכוּרָה שֶׁל בַּעַל-הָעֲגָלָה, הַנִּיצֶּבֶת מְחַכָּה לִפְנֵי הַבַּיִת, הוּא אֵינוֹ מְמַהֵר לִתְפּוֹשׂ בָּהּ אֶת מְקוֹמוֹ; עִיוֵּור הוּא מַקִּיף אֶת הַכִּרְכָּרָה וּמְמַשֵּׁשׁ, כְּדֵי לָדַעַת אִם יֵשׁ לָהּ חוּפַּת עוֹר, וְנִדְמֶה לוֹ שֶׁבְּצֵל, בְּסִימְטָה מְרוּצֶּפֶת הָאֲבָנִים, עוֹמְדִים זֶה אֵצֶל זֶה אַנְשֵׁי הָעִיר וּמַבִּיטִים:
"קַלְמָן פוֹזִיס נוֹסֵעַ לִפְגּוֹשׁ אֶת הַבֵּן".
"יֵשׁ לַכִּרְכָּרָה חוּפַּת-גַּג", הוּא שׁוֹאֵל?... א? יֶשְׁנָהּ?"
חוֹלְפִים עַל פְּנֵי וָורְסְטָאוֹת וְנוֹסְעִים סָבִיב-סָבִיב בְּדֶרֶךְ הַדּוֹאַר הַרְחָבָה. יוֹשְׁבִים בְּכִרְכָּרָה מְקוּשָּׁטִים, בְּהַרְחָבַת דַּעַת שֶׁל יוֹם חַג, מַמָּשׁ כְּאִילּוּ הָיוּ נוֹסְעִים לַחֲתוּנָּה, וְכוֹעֲסִים עַל הַזָּקֵן, מַדּוּעַ הוּא אֵינוֹ סוֹתֵם אֶת פִּיו וְלוֹ לְרֶגַע. אֲבָל כְּשֶׁמַּגִּיעִים כְּבָר לְתַחֲנַת הָרַכֶּבֶת הַקְּטַנָּה, רַק אָז מַבְחִינִים, שֶׁיָּצְאוּ לַדֶּרֶךְ מוּקְדָּם מִדַּי, וּמִשְׁתַּעְמְמִים בְּמֶשֶׁךְ שָׁעוֹת אֲרוּכּוֹת. הָרַכֶּבֶת שֶׁל שְׁמוּאֵל הִיא רַכֶּבֶת לְבַעֲלֵי כַּרְטִיסִים בִּלְבַד, חֲזָקָה כְּחוּט בַּרְזֶל וּמְהִירָה. כְּשֶׁאַךְ הִיא מַגִּיעָה לְתַחֲנַת הָרַכֶּבֶת נִשְׁמָעִים בְּבַת אַחַת שְׁנֵי צִילְצוּלִים, וְלִמְמוּנֶּה בְּמַדִּים הַמְּקוּשָּׁטִים אֵין דֶּרֶךְ אֶרֶץ בִּפְנֵי אִישׁ כָּאן בַּתַּחֲנָה הַקְּטַנָּה וְהָא מַמָּשׁ פּוֹשֵׁט אֶת הָעוֹר, תּוֹבֵעַ שֶׁיַּשְׁמִיעוּ אֶת הַצִּלְצוּל הַשְּׁלִישִׁי:
"גְּמַרְתֶּם? א?"
עַל הָרָצִיף מִתְהַוּוֹה הִתְרוֹצְצוּת, וּמִתּוֹךְ הַהֲמוּלָּה מִזְדַּקֵּר בָּרִיטוֹן חָזָק, עֲסִיסִי, בָּטוּחַ בְּעַצְמוֹ:
"אַבָּא! אֲנִי כָּאן! בַּחַלּוֹן אֲנִי עוֹמֵד!"
בַּחַלּוֹן שֶׁל הַקָּרוֹן נִיצָּב גֶּבֶר צָעִיר רָחָב-חָזָה וּבַעַל זָקֵן שָׁחוֹר שׁוֹפֵעַ, וְעֵינַיִם קְצָת מֵחוּצְפוֹת, כְּאִילּוּ נִמְשְׁחוּ בָּלָאק. זֶהוּ שְׁמוּאֵל הֶעָשִׁיר, הַבֵּן הַמְּאוּשָּׁר שְׁמוּאֵל. הוּא מוֹשִׁיט כְּלַפֵּי מַטָּה אֶת הַזְּרוֹעַ לִלְחִיצַת יָד, וְהַזָּקֵן עוֹמֵד לְיַד הַחַלּוֹן מְזוּעְזָע, מְבוֹעָת, מַרְעִיד. הוּא מְעַפְעֵף נִמְרָצוֹת בַּחוּרֵי הַלּוֹבֶן הַסּוּמִים, הוּא מְחַפֵּשׂ בְּכָל עֶשֶׂר אֶצְבְּעוֹתָיו הָרוֹעֲדוֹת אֶת הַיָּד, וְהַבָּנוֹת מַגְבִּיהוֹת אֶת מַרְפֵּקָיו וּמְסַיְּיעוֹת לוֹ לִמְצוֹא אוֹתָהּ. הִנֵּה הוּא כְּבָר תָּפַשׂ אוֹתָהּ סוֹפְסוֹף, אֶת הַיָּד. הוּא מְגַשֵּׁשׁ סְבִיבָהּ בְּכָל עֶשֶׂר אֶצְבְּעוֹתָיו הָרוֹעֲדוֹת, מְמַשְׁמֵשׁ אוֹתָהּ סָבִיב בִּמְהִירוּת וּבוֹחֵן אוֹתָהּ:
"זוֹ הַיָּד שֶׁל שְׁמוּאֵל, הוּא שׁוֹאֵל, א?... הַיָּד שֶׁל שְׁמוּאֵל?..."
אֲבָל הַמְּמוּנֶּה הַמְּקוּשָּׁט וְהַמְּחוּצָּף כְּבָר הִשְׁמִיעַ אֶת הַצִּילְצוּל הַשְּׁלִישִׁי וְהָרַכֶּבֶת כְּבָר זָזָה. אֶצְבְּעוֹתָיו שֶׁל הַזָּקֵן מְמַשְׁמְשׁוֹת לְעוֹד זְמַן מָה בָּאֲוִויר בַּתְּחוּשָׁה שֶׁהֵן עֲדַיִין נוֹגְעוֹת כְּאִילּוּ בַּחֲלַקְלַקּוּת הַקְּטִיפָה שֶׁל כְּפָפַת זאֹמֵשׁ חֲדָשָׁה, וְאָז הֵן נוֹשְׁלוֹת לְמַטָּה לְאִיטָּן.
עַכְשָׁיו יִסְּעוּ בַּחֲזָרָה הַבַּיְתָה. בֵּין כֹּה וָכֹה כְּבָר לֹא נוֹתַר זֵכֶר מִן הָרַכֶּבֶת, שֶׁנֶּעֶלְמָה אִי שָׁם בְּמֶרְחָק אֶל תּוֹךְ הַקַּפֵּל שֶׁבִּקְצֵה הָאוֹפֶק הַשִּׁלְהֵי-קֵיצִי. יוֹשְׁבִים מֵחָדָשׁ בַּכִּרְכָּרָה וּמְחַפְּשִׂים בַּתָּא הַמְּחוּפֶּה. אִיבְּדוּ כָּאן מַפִּית מְלֵאָה עוּגִיּוֹת סוּכָּר לִבְנוֹת טְרִיּוֹת. אֲבָל לְשֵׁם מָה בְּעֶצֶם גָּרְרוּ לְכָאן אֶת עוּגִיּוֹת הַסּוּכָּר?!
שׁוֹתְקִים. סוּסָיו שֶׁל בַּעַל הָעֲגָלָה עֲיֵיפִים, בְּקוֹשִׁי גָּדוֹל הֵם מְטַלְטְלִים אֶת עַצְמָם; וְהַפַּעֲמוֹנִים שֶׁעַל צַוְּוארֵיהֶם כִּמְעַט שֶׁאֵינָם מְצַלְצְלִים. אֲבָל גַּם צִילְצוּל הַפַּעֲמוֹנִים הֶחָלוּשׁ וְהַיֶּגַע הַזֶּה מְגָרֶה אֶת עֲצַבֶּיהָ שֶׁל צְבִיָּה וּמֵבִיא אוֹתָהּ לִכְלַל כַּעַס:
"רִבּוֹנוֹ שֶׁל עוֹלָם, הִיא תִּשְׁתַּגֵּעַ מֵהַפַּעֲמוֹנִים הָאֵלֶּה!"
בְּעֵמֶק רָחָב, שִׁיפּוּעֵי, מוּכְרָח בַּעַל הָעֲגָלָה לַעֲצוֹר וּלְהָסִיר סוֹפְסוֹף אֶת הַפַּעֲמוֹנִים. מִשְּׂמֹאל, עַל גַּבֵּי יַעַר גַּמָּדֵי רָחוֹק, עוֹמֶדֶת הַשֶּׁמֶשׁ הַמּוּגְדֶּלֶת בִּשְׁקִיעָתָהּ. יֵשׁ לָהּ סְבִיבָה נַחַל קוֹלֵחַ, צָהוֹב וְנָקִי כְּמוֹ עִינְבָּר טָהוֹר, וּפַס וּוַרְדֵי וְקָצָר נִמְשָׁךְ עַל פְּנֵי הָאוֹפֶק וְהוּא יוֹנֵק מִמֶּנָּה מִמֶּרְחָק. אֲבָל נִדְמֶה שָׁם שֶׁהִיא אַף פַּעַם לֹא תִּשְׁקַע, הַשֶּׁמֶשׁ הַזֹּאת, וְתִישָּׁאֵר תְּלוּיָה, כְּמוֹ פַּעַם בִּימֵי גִּבְעוֹן הָעַתִּיקָה.
הַזָּקֵן כְּבָר עָשָׂה אֶת שֶׁלּוֹ. הִצְטַעֲקוּ עָלָיו, מַדּוּעַ הוּא מְדַבֵּר, וְהוּא הִשְׁתַּתֵּק. הוּא רַק עִיפְעֵף עִיפְעוּף אֶחָד בְּבַחוּרֵי הַלּוֹבֶן הַסּוּמִים שֶׁלּוֹ וְחִייֵּךְ לְעַצְמוֹ אֶל תּוֹךְ זְקֵנוֹ:
"פַּכָּהּ!... הֵן חוֹשְׁבוֹת אוֹתוֹ לַטִּיפֵּשׁ, הַבָּנוֹת שֶׁלּוֹ".
מִיטַּלְטְלִים בְּאִיטִּיּוּת הַבַּיְתָה, בְּלִי פַּעֲמוֹנִים. רוֹצִים כְּבָר לִהְיוֹת בַּבַּיִת וּמָה שֶׁיּוֹתֵר מַהֵר; וְשׁוֹתְקִים.
עַכְשָׁיו בְּוַודַּאי כְּבָר לֹא יִתְחַדֵּשׁ שׁוּם חִידּוּשׁ בְּחַיֵּי הַבַּיִת הַמְּרוֹשָׁשׁ. בַּקַּיִץ בְּשָׁנָה בָּאָה כְּשֶׁיַּגִּיעַ תּוֹרֵם שֶׁל כּוֹתְלֵי הַלְּבָנִים הֶעָבִים לְהַתְחִיל לְהַזִּיעַ מֵחָדָשׁ, שׁוּב תִּסְתּוֹבֵב צְבִיָּה בְּתַחְתּוֹנִית בִּלְבַד וּבְעַקְשָׁנוּת תִּתְאַטֵּא אֶת כָּל הַחֲדָרִים. הִיא לֹא תֹּאכַל וְלֹא תִּשְׁתֶּה וּבְסוֹפוֹ שֶׁל דָּבָר תָּטִיל עַצְמָהּ אֶל הַמִּיטָּה בַּחֲדֵרָה וְתִפְרוֹץ בִּבְכִי. פוֹזִיס הַזָּקֵן יִשְׁכַּב אָז פַּעַם נוֹסֶפֶת בַּחֲדַר הָאוֹכֶל הַצּוֹנֵן עַל הַסַּפָּה וִיעַפְעֵף בַּחוּרֵי הַלּוֹבֶן הַסּוּמִים שֶׁנַּעֲשׂוּ צָרִים יוֹתֵר. הוּא לֹא יִרְצֶה שֶׁיְּקוּתִיאֵל הַשֶּׁמֶשׁ יָבִין מָה פֵּירוּשׁוֹ שֶׁל הַבֶּכִי שֶׁבּוֹכֶה צְבִיָּה, וּלְשֵׁם כָּךְ יְנַהֵל אִיתּוֹ שִׂיחָה:
"הָיוּ פַּעַם שָׁנִים, א? יְקוּתִיאֵל".
"הָיוּ, רַב קַלְמָן".
"וְאֵינָן, יְקוּתִיאֵל, א? חָלְפוּ כְּמוֹ צֵל".
 "יוֹם אֶתְמוֹל כִּי עָבַר, רַב קַלְמָן".




כְּפָפוֹת עִם בָּתֵּי זְרוֹעַ רְחָבִים 

https://www.shortstoryproject.com/he/story/%d7%99%d7%95%d7%a8%d7%93%d7%99%d7%9d/
#אֶקְזְסְטֶנְצִיָּאלִיסְטִי#מִשְׁפָּחָה#נִיכּוּר#עוֹנִי#קְלָאסִיקָה#רוּסִיהַהֲסוֹבֶיְיטִיתְ#רֵיאָלִיזְם