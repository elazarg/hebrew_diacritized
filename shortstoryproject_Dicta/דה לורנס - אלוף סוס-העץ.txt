הָיָה הָיְתָה אִשָּׁה יְפֵהפִיָּיה, שֶׁהָיוּ לָהּ מִלְּכַתְּחִילָּה כָּל הַיִּתְרוֹנוֹת, אַךְ לֹא מַזָּל. הִיא נִישְּׂאָה מֵאַהֲבָה, וְהָאַהֲבָה הָפְכָה לְאָבָק. הָיוּ לָהּ יְלָדִים חֲמוּדִים, אֲבָל הִיא חָשָׁה שֶׁהֵם נִכְפּוּ עָלֶיהָ, וְהִיא לֹא יָכְלָה לֶאֱהוֹב אוֹתָם. הֵם הִבִּיטוּ בָּהּ בִּקְרִירוּת, כְּאִילּוּ מָצְאוּ בָּהּ פְּגָמִים. וְהִיא חָשָׁה מִייָּד שֶׁעָלֶיהָ לְכַסּוֹת עַל אֵיזֶשֶׁהוּ מוּם בָּהּ. אַךְ לֹא הָיָה לָהּ שֶׁמֶץ מוּשָּׂג עַל מָה הָיָה עָלֶיהָ לְחַפּוֹת. וְאַף עַל פִּי כֵּן, בְּנוֹכְחוּת יְלָדֶיהָ, הִיא חָשָׁה כֵּיצַד אֶבֶן מִתְקַשַּׁחַת בְּלִבָּהּ. הַדָּבָר הֵצִיק לָהּ, וְהִיא נָהֲגָה בִּילָדֶיהָ בָּרוּךְ וּבִדְאָגָה רַבָּה עוֹד יוֹתֵר, כְּמוֹ אָהֲבָה אוֹתָם עַד מְאוֹד. רַק הִיא לְבַדָּהּ יָדְעָה שֶׁבְּתוֹךְ לִבָּהּ הָיְתָה נְקוּדָּה קָשָׁה קְטַנָּה שֶׁלֹּא יָדְעָה אֶת רֶגֶשׁ הָאַהֲבָה, לֹא, כְּלַפֵּי אַף אֶחָד. כּוּלָּם אָמְרוּ עָלֶיהָ: "הִיא אִמָּא טוֹבָה כָּל כָּךְ. הִיא מַעֲרִיצָה אֶת יְלָדֶיהָ." רַק הִיא-עַצְמָהּ וִילָדֶיהָ יָדְעוּ שֶׁאֵין זֶה כָּךְ. הֵם קָרְאוּ זֹאת אֵלֶּה בְּעֵינֵי אֵלֶּה.
הָיָה הָיוּ נַעַר וּשְׁתֵּי יְלָדוֹת קְטַנּוֹת. הֵם חָיוּ בַּבַּיִת נוֹחַ וְנָעִים, עִם גַּן, וְהָיוּ לָהֶם מְשָׁרְתִים נְבוֹנִים וְגַם רִגְשֵׁי עֶלְיוֹנוּת כְּלַפֵּי כּוּלָּם בַּסְּבִיבָה.
לַמְרוֹת שֶׁחָיוּ בִּפְאֵר, הֵם חָשׁוּ תָּמִיד מוּעָקָה בְּבֵית. אַף פַּעַם לֹא הָיָה מַסְפִּיק כֶּסֶף. לְאֵם הָיְתָה הַכְנָסָה קְטַנָּה וּלְאָב הָיְתָה הַכְנָסָה קְטַנָּה, אֲבָל אֵלֶּה הָיוּ רְחוֹקוֹת מִלְּהַסְפִּיק עַל-מְנַת לְהַמְשִׁיךְ וּלְקַיֵּים אֶת סַמְמָנֵי הַמַּעֲמָד הַחֶבְרָתִי אֵלָיו הִשְׁתַּיְּיכוּ. הָאָב עָבַד בַּמִּשְׂרָד בָּעִיר. וְלַמְרוֹת שֶׁהָיוּ לוֹ סִיכּוּיִים טוֹבִים, הַסִּיכּוּיִים הַלָּלוּ לֹא הִתְמַמְּשׁוּ מֵעוֹלָם. הָיְתָה תָּמִיד תְּחוּשָׁה מְעִיקָה שֶׁל חֶסְרוֹן-כִּיס, לַמְרוֹת שֶׁהֵם שָׁמְרוּ בְּעִקְבִיּוּת עַל סִגְנוֹן.
הַאִם אָמְרָה לְבַסּוֹף: "אֶרְאֶה אִם אוֹכֶל לַעֲשׂוֹת מַשֶּׁהוּ." אֲבָל לֹא הָיָה לָהּ מוּשָּׂג אֵיפֹה לְהַתְחִיל. הִיא אִימְּצָה אֶת מַחְשַׁבְתָּהּ, וְנִיסְּתָה כָּל מִינֵי דְּבָרִים, אַךְ דָּבָר לֹא צָלַח בְּיָדָהּ. הַכִּישָּׁלוֹן הֶעֱמִיק קַוִּוים שֶׁנֶּחְרְשׁוּ בְּפָנֶיהָ. יְלָדֶיהָ גָּדְלוּ, הֵם יִצְטָרְכוּ לָלֶכֶת לְבֵית-הַסֵּפֶר. חַיָּיבִים לְהַשִּׂיג עוֹד כֶּסֶף, חַיָּיבִים לְהַשִּׂיג עוֹד כֶּסֶף. דּוֹמֶה הָיָה שֶׁהָאָב, שֶׁהָיָה אִישׁ יְפֵה-תּוֹאַר וּבַעַל טַעַם יָקָר, לֹא יַצְלִיחַ לְעוֹלָם לַעֲשׂוֹת כַּהֲלָכָה מַשֶּׁהוּ בַּעַל עֵרֶךְ. וְהַאִם, שֶׁהֶאֱמִינָה מְאוֹד בְּעַצְמָהּ, לֹא הִצְלִיחָה יוֹתֵר מִמֶּנּוּ, וְאַף הִיא הָיְתָה בַּעֲלַת טַעַם יָקָר.
וְכָךְ נַעֲשָׂה הַבַּיִת רָדוּף מִלִּים שֶׁהָס מִלְּהַזְכִּירָן: חַיָּיבִים לְהַשִּׂיג עוֹד כֶּסֶף! חַיָּיבִים לְהַשִּׂיג עוֹד כֶּסֶף! הַיְּלָדִים יָכְלוּ לִשְׁמוֹעַ אוֹתָן כָּל הַזְּמַן, לַמְרוֹת שֶׁאִישׁ לֹא אָמַר זֹאת בְּקוֹל רָם. הֵם שָׁמְעוּ זֹאת בְּחַג הַמּוֹלָד, כַּאֲשֶׁר הַצַּעֲצוּעִים הַנֶּהֱדָרִים וְהַיְּקָרִים מִילְּאוּ אֶת חַדְרֵי הַיְּלָדִים. מֵאֲחוֹרֵי סוּס-הָעֵץ הַמּוֹדֶרְנִי הַמַּבְרִיק, מֵאֲחוֹרֵי בֵּית הַבּוּבּוֹת הֶחָדָשׁ וְהַנּוֹצֵץ, נִשְׁמָע פִּתְאוֹם קוֹל לוֹחֵשׁ: "חַיָּיבִים לְהַשִּׂיג עוֹד כֶּסֶף! חַיָּיבִים לְהַשִּׂיג עוֹד כֶּסֶף!" וְהַיְּלָדִים הָיוּ מַפְסִיקִים לְשַׂחֵק, וּמַקְשִׁיבִים לְרֶגַע. הֵם הִתְבּוֹנְנוּ זֶה בְּעֵינֵי זֶה, לְוַודֵּא שֶׁכּוּלָּם שָׁמְעוּ זֹאת. וְכָל אֶחָד מֵהֶם הָיָה יָכוֹל לְהַבְחִין בְּעֵינֵי הַשְּׁנַיִים הָאֲחֵרִים שֶׁגַּם הֵם שָׁמְעוּ. "חַיָּיבִים לְהַשִּׂיג עוֹד כֶּסֶף! חַיָּיבִים לְהַשִּׂיג עוֹד כֶּסֶף!"
הַמִּלִּים הִגִּיעוּ בְּלַחַשׁ מִקְּפִיצֵי סוּס-הָעֵץ שֶׁעֲדַיִין הִתְנוֹעֵעַ, וַאֲפִילּוּ הַסּוּס, מַרְכִּין אֶת רֹאשׁ הָעֵץ קְצַר-הָרוּחַ שֶׁלּוֹ, שָׁמַע זֹאת. הַבּוּבָּה הַגְּדוֹלָה, שֶׁיָּשְׁבָה שָׁם וְרוּדָּה כָּל כָּךְ וּמְחַיֶּיכֶת חִיּוּךְ אֱוִוילִי שֶׁל שְׂבִיעוּת-רָצוֹן בְּעֶגְלַת הַיְּלָדִים הַחֲדָשָׁה שֶׁלָּהּ, יָכְלָה לִשְׁמוֹעַ זֹאת דַּי בְּבֵירוּר, וְדוֹמֶה שֶׁחִיּוּכָהּ הָאֱוִוילִי הִתְרַחֵב עוֹד יוֹתֵר בְּשֶׁל כָּךְ. וְהַכְּלַבְלַב הַטִּיפְּשׁוֹן, שֶׁתָּפַס אֶת מְקוֹמוֹ שֶׁל הַדּוּבּוֹן, גַּם הוּא נִרְאֶה אֱוִוילִי לְהַפְלִיא בְּשֶׁל סִיבָּה אַחַת וִיחִידָה; הוּא שָׁמַע אֶת הַסּוֹד נִלְחָשׁ בְּכָל פִּינּוֹת הַבַּיִת: "חַיָּיבִים לְהַשִּׂיג עוֹד כֶּסֶף!"
אֲבָל אִישׁ לֹא אָמַר זֹאת בְּקוֹל רָם. הַלַּחַשׁ הָיָה בְּכָל מָקוֹם, וְלָכֵן אִישׁ לֹא בִּיטֵּא זֹאת בְּקוֹל. כְּשֵׁם שֶׁאִישׁ לֹא יֹאמַר לְעוֹלָם: "אֲנַחְנוּ נוֹשְׁמִים!" חֵרֶף הָעוּבְדָּה שֶׁהַנְּשִׁימָה בָּאָה וְהוֹלֶכֶת כָּל הַזְּמַן.
"אִמָּא," הַנַּעַר פּוֹל אָמַר יוֹם אֶחָד, "לָמָּה לֹא תִּהְיֶה לָנוּ מְכוֹנִית מִשֶּׁלָּנוּ? לָמָּה אֲנַחְנוּ מִשְׁתַּמְּשִׁים תָּמִיד בִּמְכוֹנִית שֶׁל הַדּוֹד, אוֹ בַּמּוֹנִית?"
"מִפְּנֵי שֶׁאֲנַחְנוּ הֶעָנָף הֶעָנִי שֶׁל הַמִּשְׁפָּחָה," אָמְרָה הַאִם.
"אֲבָל לָמָּה אֲנַחְנוּ כָּאֵלֶּה?"
"טוֹב – אֲנִי מַנִּיחָה," אָמְרָה לְאַט וּבַמְּרִירוּת, "זֶה מִפְּנֵי שֶׁאָבִיךְ בִּישׁ-מַזָּל."
הַיֶּלֶד שָׁתַק זְמַן-מָה.
"מַזָּל זֶה כֶּסֶף, אִמָּא?" שָׁאַל, מְבוּיָּשׁ לֹא מְעַט.
"לֹא, פּוֹל. לֹא מַמָּשׁ. זֶה מָה שֶׁגּוֹרֵם לַכֶּסֶף לָבוֹא אֵלֶיךָ."
"אֵוָה!" אָמַר פּוֹל בְּחוֹסֶר בִּיטָּחוֹן. "כְּשֶׁדָּוִד אוֹסְקָר אָמַר מַזַּל-בֶּצַע מְלוּכְלָךְ, חָשַׁבְתִּי שֶׁהוּא מִתְכַּוֵּון לְכֶסֶף."
"בֶּצַע מְלוּכְלָךְ הוּא אָכֵן כֶּסֶף," אָמְרָה הַאִם. "אֲבָל זֶה בֶּצַע, לֹא מַזָּל."
"אֵוָה!" אָמַר הַנַּעַר. "אָז מָה זֶה מַזָּל, אִמָּא?"
"זֶה הַדָּבָר שֶׁמֵּבִיא לְךָ כֶּסֶף. אִם יֵשׁ לְךָ מַזָּל, יֵשׁ לְךָ כֶּסֶף. לָכֵן מוּטָב לְהִיוּוֹלֵד בַּר-מַזָּל וְלֹא עָשִׁיר. אִם אַתָּה עָשִׁיר, אַתָּה עָלוּל לְהַפְסִיד אֶת כַּסְפְּךָ. אֲבָל אִם אַתָּה בַּר-מַזָּל, תָּמִיד תַּרְוִויחַ עוֹד וְעוֹד כֶּסֶף."
"אֵוָה, בֶּאֱמֶת? וּלְאַבָּא אֵין מַזָּל?"
"הוּא בֶּאֱמֶת חָסֵר-מַזָּל, אֲנִי חַיֶּיבֶת לוֹמַר," אָמְרָה בִּמְרִירוּת.
הַיֶּלֶד עָקַב אַחֲרֶיהָ בְּעֵינַיִים מְהַסְּסוֹת.
"לָמָּה?" שָׁאַל.
"לֹא יוֹדַעַת. אַף פַּעַם לֹא יוֹדְעִים לָמָּה לְאֶחָד יֵשׁ מַזָּל וּלְאַחַר אֵין מַזָּל."
"בֶּאֱמֶת? אַף אֶחָד? אַף אֶחָד לֹא יוֹדֵעַ?"
"אוּלַי אֱלוֹהִים. אֲבָל הוּא אַף פַּעַם לֹא מִסְפַּר."
"אָז הוּא צָרִיךְ לַעֲשׂוֹת אֶת זֶה. וְגַם לְךָ אֵין מַזָּל, אִמָּא?"
"לֹא יִיתָּכֵן שֶׁיִּהְיֶה לִי, אִם נִישֵּׂאתִי לָאִישׁ חֲסַר-מַזָּל."
"אֲבָל אַתְּ בְּעַצְמֵךְ, אֵין לְךָ מַזָּל?"
"חָשַׁבְתִּי שֶׁיֵּשׁ לִי מַזָּל, לִפְנֵי שֶׁנִּישֵּׁאתִי. עַכְשָׁיו אֲנִי חוֹשֶׁבֶת שֶׁאֲנִי בֶּאֱמֶת חַסְרַת-מַזָּל."
"לָמָּה?"
"טוֹב – לֹא חָשׁוּב! אוּלַי אֲנִי לֹא כָּזֹאת בֶּאֱמֶת!"
הַיֶּלֶד הִתְבּוֹנֵן בָּהּ, בּוֹדֵק אִם הִתְכַּוְּונָה לָזֶה. אֲבָל מִתָּוֵוי פִּיהָ הִסִּיק שֶׁהִיא רָצְתָה רַק לְהַסְתִּיר מַשֶּׁהוּ מִפָּנָיו.
"טוֹב, בְּכָל אוֹפֶן," אָמַר בְּהֶחְלֵטִיּוּת, "אֲנִי בֶּן אָדָם בַּר-מַזָּל."
"לָמָּה?" אָמְרָה אִימּוֹ, צוֹחֶקֶת פִּתְאוֹם.
הוּא נָעַץ אֶת מַבָּטוֹ בָּהּ. לֹא יָדַע אֲפִילּוּ מַדּוּעַ אָמַר זֹאת.
"אֱלוֹהִים סִיפֵּר לִי," הִכְרִיז בְּעַזּוּת-מֵצַח.
"אֲנִי מְקַוֶּוה שֶׁהוּא עָשָׂה זֹאת, יַקִּירֵי!" אָמְרָה, צוֹחֶקֶת שׁוּב, צְחוֹק מָרִיר הַפַּעַם.
"הוּא סִיפֵּר, אִמָּא!"
"מְצוּיָּן!" אָמְרָה הַאִם, מִשְׁתַּמֶּשֶׁת בְּאַחַת מִמִּלּוֹת הַקְּרִיאָה שֶׁל בַּעֲלָהּ.
הַנַּעַר הֵבִין שֶׁהִיא לֹא הֶאֱמִינָה לוֹ; אוֹ יוֹתֵר נָכוֹן, שֶׁהִיא לֹא הִקְשִׁיבָה בֶּאֱמֶת לַהַכְרָזָה שֶׁלּוֹ. זֶה הִכְעִיס אוֹתָהּ בְּמִידַּת-מָה, וְגָרַם לוֹ לְרַצּוֹת לְאַלֵּץ אוֹתָהּ לְהִתְיַיחֵס אֵלָיו בִּרְצִינוּת.
הוּא הִסְתַּלֵּק לְבַד, בְּהִיסּוּס, בְּדַרְכּוֹ הַיַּלְדוּתִית, מְחַפֵּשׂ אֶת סוֹד הַ"מַזָּל". שָׁקוּעַ בְּעַצְמוֹ, מִתְעַלֵּם מֵאֲנָשִׁים אֲחֵרִים, הוּא הִסְתּוֹבֵב, כְּמוֹ מִתְגַּנֵּב בַּחֲשַׁאי, תָּר בְּתוֹךְ-תּוֹכוֹ אַחֵר עִקְבוֹת הַמַּזָּל. הוּא חָשַׁק בְּמַזָּל, הוּא רָצָה אוֹתוֹ, הוּא רָצָה אוֹתוֹ. שָׁעָה שֶׁשְּׁתֵּי הַיְּלָדוֹת שִׂיחֲקוּ בְּבוּבּוֹת בַּחֲדַר הַיְּלָדִים, הוּא נָהַג לָשֶׁבֶת עַל סוּס-הָעֵץ הַגָּדוֹל שֶׁלּוֹ, מִסְתַּעֵר בְּטֵירוּף לְתוֹךְ הֶחָלָל, בַּחֲמַת זַעַם שֶׁגָּרְמָה לַיְּלָדוֹת הַקְּטַנּוֹת לְהַבִּיט בּוֹ בִּתְחוּשַׁת דְּאָגָה. הַסּוּס חַג בִּמְהִירוּת פְּרוּעָה, שְׂעָרוֹ הַשָּׁחוֹר שֶׁל הַנַּעַר הִתְנוֹפֵף, וּבְעֵינָיו רִיצֵּד בָּרָק מוּזָר. הַיְּלָדוֹת הַקְּטַנּוֹת לֹא הֵעֵזּוּ לִפְנוֹת אֵלָיו.
כַּאֲשֶׁר מַסַּע הָרְכִיבָה הַקָּטָן וְהַמְּטוֹרָף שֶׁלּוֹ הִסְתַּיֵּים, הוּא יָרַד מִסּוּס-הָעֵץ שֶׁלּוֹ וְנֶעֱמַד לְפָנָיו, נוֹעֵץ מַבָּט אָרוֹךְ וְיַצִּיב בְּפָנָיו הַמּוּרְכָּנוֹת. פִּיו הָאָדוֹם שֶׁל הַסּוּס הָיָה פָּתוּחַ מְעַט, עֵינוֹ הַגְּדוֹלָה הָיְתָה פְּקוּחָה לִרְוָוחָה, מְאִירָה בְּבוֹהַק זְכוּכִית.
"עַכְשָׁיו!" הָיָה פּוֹקֵד בְּשֶׁקֶט עַל הַסּוּס הַנּוֹחֵר. "עַכְשָׁיו קַח אוֹתִי לַמָּקוֹם שֶׁיֵּשׁ בּוֹ מַזָּל! קַח אוֹתִי!"
וְאָז הָיָה מַצְלִיף בְּצַוּוֹארוֹ שֶׁל הַסּוּס בְּשׁוֹט הַקָּטָן שֶׁבִּיקֵּשׁ מִדָּוִד אוֹסְקָר. הוּא יָדַע שֶׁהַסּוּס יוּכַל לְהָבִיא אוֹתוֹ לְמָקוֹם שֶׁיֵּשׁ בּוֹ מַזָּל, אִם יַכְרִיחַ אוֹתוֹ. וְהוּא טִיפֵּס עָלָיו שׁוּב וְהֵחֵל בִּדְהִירָתוֹ הַזּוֹעֶמֶת, מְקַוּוֹה לְהַגִּיעַ לְשָׁם סוֹף-סוֹף. הוּא יָדַע שֶׁיּוּכַל לְהַגִּיעַ לְשָׁם.
"אַתָּה תִּשְׁבּוֹר אֶת הַסּוּס שֶׁלְּךָ, פּוֹל!" אָמְרָה הָאוֹמֶנֶת.
"הוּא תָּמִיד רוֹכֵב כָּכָה! הַלְּוַואי שֶׁיַּפְסִיק כְּבָר!" אָמְרָה הָאָחוֹת הַבּוֹגֶרֶת גּ'וֹאָן.
אֲבָל הוּא רַק הִשְׁקִיף עֲלֵיהֶן מִלְּמַעְלָה בְּשֶׁקֶט. הָאוֹמֶנֶת הֵרִימָה יָדַיִים. הִיא לֹא הִצְלִיחָה לְהָבִין אוֹתוֹ בִּכְלָל. הוּא גָּדֵל, הוּא הָלַךְ וְהִתְרַחֵק מִמֶּנָּה.
אִימּוֹ וְהַדּוֹד אוֹסְקָר הִגִּיעוּ יוֹם אֶחָד בְּמַהֲלָכָהּ שֶׁל אַחַת מִדַּהֲרוֹת הַפֶּרֶא שֶׁלּוֹ. הוּא לֹא דִּיבֵּר אִיתָּם.
"הָלוֹ, אַתָּה, רוֹכֵב צָעִיר! אַתָּה רוֹכֵב עַל סוּס מְנַצֵּחַ?" אָמַר דּוֹדוֹ.
"אַתָּה לֹא גָּדוֹל מִדַּי בִּשְׁבִיל סוּס-עֵץ? אַתָּה כְּבָר לֹא יֶלֶד קָטָן, אַתָּה יוֹדֵעַ," אָמְרָה הַאִם.
אֲבָל פּוֹל רַק שִׁיגֵּר מַבָּט כָּחוֹל מֵעֵינָיו הַגְּדוֹלוֹת, הָעֲצוּמוֹת לְמֶחֱצָה. הוּא לֹא דִּיבֵּר עִם אִישׁ כַּאֲשֶׁר רֶכֶב בִּמְלוֹא הַמְּהִירוּת. אִימּוֹ הִתְבּוֹנְנָה בּוֹ וַאֲרֶשֶׁת דְּאָגָה עַל פָּנֶיהָ.
לְבַסּוֹף עָצַר אֶת דַּהֲרָתוֹ הַמָּכָאנִית שֶׁל סוּסוֹ, וְהֶחֱלִיק אַרְצָה.
"טוֹב, הִגַּעְתִּי לְשָׁם!" הִכְרִיז בְּתַקִּיפוּת, עֵינָיו הַכְּחוּלּוֹת בּוֹעֲרוֹת עֲדַיִין, מַצִּיב אֶת רַגְלָיו הַחֲסוֹנוֹת וְהָאֲרוּכוֹת בִּתְנוּחַת פִּישּׂוּק רְחָבָה.
"לְאָן הִגַּעְתָּ?" שְׁאֵלָה אִימּוֹ.
"לְאָן שֶׁרָצִיתִי לְהַגִּיעַ," הִתִּיז לְעֶבְרָהּ.
"בְּדִיּוּק כָּךְ, בֶּן!" אָמַר דָּוִד אוֹסְקָר. "אַל תַּעֲצוֹר עַד שֶׁתַּגִּיעַ לְשֵׁם. אֵיךְ קוֹרְאִים לַסּוּס?"
"אֵין לוֹ שָׁם," אָמַר הַנַּעַר.
"הוּא מִסְתַּדֵּר בִּלְעָדָיו?" שָׁאַל הַדּוֹד.
"בְּסֵדֶר, יֵשׁ לוֹ כַּמָּה שֵׁמוֹת. בַּשָּׁבוּעַ שֶׁעָבַר קָרְאוּ לוֹ סַנְסוּבֵּינוּ."
"סֶנְסוֹבִינוֹ, אָה? נִיצֵּחַ בְּמֵירוֹץ אַסְקוֹט. אֵיךְ יָדַעְתָּ אֶת שְׁמוֹ?"
"הוּא תָּמִיד מְדַבֵּר עַל מֵירוֹצֵי סוּסִים עִם בַּאסְט," אָמְרָה גּ'וֹאָן.
הַדּוֹד הִתְמוֹגֵג מִנְחַת כַּאֲשֶׁר גִּילָּה שֶׁאַחְיָינוֹ הָיָה מְעוּדְכָּן בְּכָל חֲדָשׁוֹת הַמֵּירוֹצִים. בַּאסְט, הַגַּנָּן הַצָּעִיר שֶׁנִּפְצַע בַּמִּלְחָמָה בְּרַגְלוֹ הַשְּׂמָאלִית וְהִגִּיעַ לְמִשְׂרָתוֹ הַנּוֹכְחִית הוֹדוֹת לָאוֹסְקָר קְרַסְווּל, אוֹתוֹ יְשַׁמֵּשׁ כְּנוֹשֵׂא כֵּלִים, הָיָה פִּרְחָח טִיפּוּסִי שֶׁל מֵירוֹצֵי סוּסִים. נִלְהָב וּפָזִיז, הוּא חַי אֶת מַסְלוּלֵי הַמֵּירוֹצִים, וְהַנַּעַר חַי אוֹתָם אִיתּוֹ. אוֹסְקָר קַרְסְווּל הָלַךְ לְבָרֵר אֶת הָעִנְיָין עִם בְּאַסְט.
"אָדוֹן פּוֹל בָּא וְשׁוֹאֵל אוֹתִי, אָז כָּל מָה שֶׁאֲנִי יָכוֹל לַעֲשׂוֹת זֶה לְסַפֵּר לוֹ, אֲדוֹנִי," אָמַר בְּאַסְט, פָּנָיו רְצִינִיּוֹת מְאוֹד, כְּאִילּוּ דִּיבֵּר עַל עִנְיְינֵי דָּת.
"וְקוֹרֶה שֶׁהוּא מְהַמֵּר עַל סוּס שֶׁמּוֹצֵא חֵן בְּעֵינָיו?"
"טוֹב – אֲנִי לֹא רוֹצֶה לְהַלְשִׁין עָלָיו – הוּא בָּחוּר לְעִנְיַין, בָּחוּר לָעִנְיָין, אֲדוֹנִי. אַתָּה מוּכָן לִשְׁאוֹל אוֹתוֹ בְּעַצְמְךָ? אֶפְשָׁר לְהַגִּיד שֶׁהוּא נֶהֱנֶה מִזֶּה, וְאוּלַי תִּהְיֶה לוֹ הַרְגָּשָׁה שֶׁהִלְשַׁנְתִּי עָלָיו, אֲדוֹנִי, אִם לֹא אִיכְפַּת לְךָ."
בֵּאַסְט הָיָה רְצִינִי כְּמוֹ כְּנֵסִיָּיה.
הַדּוֹד חָזַר לְאַחְיָינוֹ, וְלָקַח אוֹתוֹ לְסִיבּוּב בִּמְכוֹנִית.
"תַּגִּיד, פּוֹל, חַבּוּבּ, אַתָּה מְהַמֵּר לִפְעָמִים עַל סוּס?" שָׁאַל הַדּוֹד.
הַנַּעַר בָּחַן בִּקְפִידָה אֶת הַגֶּבֶר יָפֶה-הַתּוֹאַר.
"לָמָּה, אַתָּה חוֹשֵׁב שֶׁאֲנִי צָרִיךְ?" הִתְחַמֵּק.
"בְּשׁוּם פָּנִים וָאוֹפֶן לֹא! חָשַׁבְתִּי שֶׁאוּלַי תִּיתֵּן לִי רֶמֶז קָטָן לִפְנֵי מֵירוֹץ לִינְקוֹלְן."
הַמְּכוֹנִית הֵאִיצָה אֶל לֵב הָאֵזוֹר הַכַּפְרִי, בְּדַרְכָּהּ אֶל בֵּית הַדּוֹד בְּהַמְפְּשַׁיְיר.
"מִלַּת כָּבוֹד?" אָמַר הַנַּעַר.
"מִלַּת כָּבוֹד, בֶּן!" אָמַר הַדּוֹד.
"טוֹב, אָז נַרְקִיס."
"נַרְקִיס! אֲנִי מְפַקְפֵּק בָּזֶה, בֶּן. מָה בְּנוֹגֵעַ לְמִירְזֶה?"
"אֲנִי מַכִּיר רַק אֶת הַמְּנַצֵּחַ," אָמַר הַנַּעַר. "זֶה נַרְקִיס."
"נַרְקִיס, מָה?"
הָיְתָה שְׁתִיקָה. נַרְקִיס הָיָה סוּס אַלְמוֹנִי יַחֲסִית.
"דָּוִד!"
"כֵּן, בֶּן?"
"זֶה יִישָּׁאֵר בֵּינֵינוּ, נָכוֹן? הִבְטַחְתִּי לְבַאסְט."
"בַּאסְט הַמַּמְזֵר, לַעֲזָאזֵל אִיתּוֹ! מָה הַקֶּשֶׁר שֶׁלּוֹ לָעִנְיָין?"
"אֲנַחְנוּ שׁוּתָּפִים. הָיִינוּ שׁוּתָּפִים מֵהַתְחָלָה. דָּוִד, הוּא הִלְוָוה לִי אֶת חֲמֵשֶׁת הַשִּׁילִינְגִּים הָרִאשׁוֹנִים שֶׁלִּי, וְהִפְסַדְתִּי אוֹתָם. הִבְטַחְתִּי לוֹ, מִלַּת כָּבוֹד, שֶׁזֶּה יִישָּׁאֵר בֵּינוֹ לְבֵינִי; אֲבָל אַתָּה נָתַתָּ לִי אֶת הַשְּׁטָר הַהוּא שֶׁל הַעֲשָׁרָה שִׁילִינְג שֶׁאִיתּוֹ הִתְחַלְתִּי לְהַרְוִויחַ, אָז חָשַׁבְתִּי שֶׁאַתָּה בַּר-מַזָּל. זֶה נִשְׁאַר בֵּינֵינוּ, נָכוֹן?"
הַנַּעַר הִתְבּוֹנֵן בְּדוֹדוֹ בְּעֵינָיו הַכְּחוּלּוֹת, הַחַמּוֹת, הַגְּדוֹלוֹת. הַדּוֹד הִתְנוֹעֵעַ עַל מוֹשָׁבוֹ, מְצַחְקֵק בְּעַצְבָּנוּת.
"אַתָּה צוֹדֵק, בֶּן! אֶשְׁמוֹר אֶת הָרֶמֶז שֶׁלְּךָ בְּסוֹד. נַרְקִיס, מָה? בְּכַמָּה אַתָּה מְהַמֵּר עָלָיו?"
"הַכֹּל חוּץ מֵעֶשְׂרִים פָּאוּנְד," אָמַר הַנַּעַר. "אוֹתָם אֲנִי שָׁם בַּצַּד, מָה שֶׁבָּטוּחַ."
הַדּוֹד חָשַׁב שֶׁזּוֹ בְּדִיחָה טוֹבָה.
"אַתָּה שָׁם בַּצַּד עֶשְׂרִים פָּאוּנְד, מָה, מִסְפַּר סִיפּוּרִים צָעִיר שֶׁכָּמוֹךָ, בְּאֵיזֶה סְכוּם אַתָּה מְהַמֵּר?"
"אֲנִי מְהַמֵּר בְּשָׁלוֹשׁ מֵאוֹת," אָמַר הַנַּעַר בִּרְצִינוּת, "אֲבָל זֶה נִשְׁאַר בֵּינֵינוּ, דָּוִד אוֹסְקָר! מִלַּת כָּבוֹד?"
הַדּוֹד הִתְפָּרֵץ בִּצְחוֹק רוֹעֵם.
"זֶה יִישָּׁאֵר בֵּינֵינוּ, וְעוֹד אֵיךְ, נָאֵט גּוֹלְד צָעִיר שֶׁכָּמוֹךְ," אָמַר, צוֹחֵק. "אֲבָל אֵיפֹה הַשָּׁלוֹשׁ מֵאוֹת שֶׁלְּךָ?"
"בַּאסְט שׁוֹמֵר אוֹתָם בִּשְׁבִילִי. אֲנַחְנוּ שׁוּתָּפִים."
"אַתֶּם שׁוּתָּפִים, מָה! וּבְאֵיזֶה סְכוּם בֵּאַסְט מְהַמֵּר עַל נַרְקִיס?"
"אֲנִי מְשַׁעֵר שֶׁהוּא לֹא יְהַמֵּר בִּסְכוּם גָּבוֹהַּ כָּמוֹנִי. אוּלַי בְּמֵאָה וַחֲמִישִּׁים."
"מָה, פָּנַי?" צָחַק הַדּוֹד.
"פָּאוּנְד," אָמַר הַיֶּלֶד, מִתְבּוֹנֵן מוּפְתָּע בְּדוֹדוֹ. "בֶּאָסְט שָׁם בְּצַד יוֹתֵר כֶּסֶף מִמֶּנִּי."
דָּוִד אוֹסְקָר שָׁתַק, מְשׁוּעֲשָׁע וּמָלֵא פְּלִיאָה. הוּא הִנִּיחַ לָעִנְיָין, אַךְ גָּמַר אוֹמֶר בְּלִבּוֹ לָקַחַת אִיתּוֹ אֶת אַחְיָינוֹ לַמֵּירוֹץ לִינְקוֹלְן.
"כֵּן," הוּא אָמַר, "אֲנִי מְהַמֵּר בְּעֶשְׂרִים פָּאוּנְד עַל מִירְזֶה, וַאֲהַמֵּר בַּחֲמִישָּׁה פָּאוּנְד בִּשְׁבִילְךָ עַל כָּל סוּס שֶׁיִּתְחַשֵּׁק לְךָ. בְּמִי אַתָּה בּוֹחֵר?"
"בְּנַרְקִיס, דָּוִד."
"לֹא, לֹא חֲמִישִׁיָּיה עַל נַרְקִיס!"
"זֶה מָה שֶׁהָיִיתִי עוֹשֶׂה אִם זוֹ הָיְתָה הַחֲמִישִׁיָּיה שֶׁלִּי, דָּוִד," אָמַר הַנַּעַר.
"בְּסֵדֶר! בְּסֵדֶר! אַתָּה צוֹדֵק! חֲמִישִׁיָּיה בִּשְׁבִילִי וַחֲמִישִּׁיָּיה בִּשְׁבִילְךָ עַל נַרְקִיס."
הַיֶּלֶד לֹא צָפָה מֵעוֹלָם בְּמֵירוֹצֵי סוּסִים, וְעֵינָיו הָיוּ כָּעֵת אֵשׁ כְּחוּלָּה. הוּא הִידֵּק אֶת שְׂפָתָיו בְּחוֹזְקָה, וְעֵקֶב אַחַר הַמִּתְרַחֵשׁ. צָרְפָתִי אֶחָד, מַמָּשׁ מִלְּפָנִים, הִימֵּר עַל לַנַסְלוּט. מְטוֹרָף מֵהִתְרַגְּשׁוּת, הוּא נוֹפֵף בִּזְרוֹעוֹתָיו מַעְלָה-מַטָּה, צוֹרֵחַ "לַנְסְלוּט! לְנַסְלוּט!" בַּמִּבְטָא הַצָּרְפָתִי שֶׁלּוֹ.
נַרְקִיס הִגִּיעַ רִאשׁוֹן, לְנַסְלוּט שְׁנֵי, מִירְזֶה שְׁלִישִׁי. הַיֶּלֶד, סָמוּק לְחַיִּים וְעֵינָיו בּוֹעֲרוֹת, הִפְגִּין שַׁלְוָוה מוּזָרָה. דּוֹדוֹ הֵבִיא לוֹ אַרְבָּעָה שְׁטָרוֹת שֶׁל חֲמִישָּׁה פָּאוּנְד, הִימּוּר שֶׁל אַרְבָּעָה לְאֶחָד. "מָה אֲנִי אָמוּר לַעֲשׂוֹת בָּהֶם?" קָרָא, מְנַפְנֵף בִּשְׁטָרוֹת מוּל עֵינֵי הַנַּעַר.
"אֲנִי מַנִּיחַ שֶׁנְּדַבֵּר עִם בְּאַסְט," אָמַר הַנַּעַר. "אֲנִי חוֹשֵׁב שֶׁיֵּשׁ לִי אֶלֶף וְחָמֵשׁ מֵאוֹת עַכְשָׁיו. וְעֶשְׂרִים פָּאוּנְד בַּצַּד; וְגַם הָעֶשְׂרִים הָאֵלֶּה."
דּוֹדוֹ בָּחַן אוֹתוֹ בְּמֶשֶׁךְ רְגָעִים אֲרוּכִּים.
"תַּבִּיט, בֶּן!" אָמַר. "אַתָּה לֹא רְצִינִי בְּעִנְיַין בֵּאַסְט וְהָאֶלֶף חָמֵשׁ מֵאוֹת הָאֵלֶּה, נָכוֹן?"
"כֵּן, אֲנִי רְצִינִי. אֲבָל זֶה בֵּינְךָ וּבֵינִי, דָּוִד. מִלַּת כָּבוֹד!"
"בְּסֵדֶר, בֶּן, מִלַּת כָּבוֹד! אֲבָל אֲנִי חַיָּיב לְדַבֵּר עִם בְּאַסְט."
"אִם תִּרְצֶה לִהְיוֹת שׁוּתָּף, דָּוִד, עִם בָּאסְט וְאִיתִּי, נוּכַל כּוּלָּנוּ לִהְיוֹת שׁוּתָּפִים. אֲבָל דָּוִד, אַתָּה תִּצְטָרֵךְ לְהַבְטִיחַ, מִלַּת כָּבוֹד, שֶׁזֶּה יִישָּׁאֵר בֵּין שְׁלוֹשְׁתֵּנוּ. לְבַאסְט וְלִי יֵשׁ מַזָּל, וְאַתָּה בֶּטַח בַּר-מַזָּל מִפְּנֵי שֶׁהִתְחַלְתִּי לְהַרְוִויחַ עִם הַעֲשָׁרָה שִׁילִינְג שֶׁנָּתַתָּ לִי..."
אַחֵר הַצָּהֳרַיִים לָקַח דָּוִד אוֹסְקָר אֶת בַּאסְט וּפוֹל לְרִיצְ'מוֹנְד פַּארְק, וְשָׁם הֵם דִּיבְּרוּ.
"זֶה כָּכָה, אַתָּה מֵבִין, אֲדוֹנִי," בְּאַסְט אָמַר. "אָדוֹן פּוֹל רָצָה שֶׁאֲסַפֵּר לוֹ עַל הַמֵּירוֹצִים, סִיפּוּרֵי מַעֲשִׂיּוֹת, אַתָּה יוֹדֵעַ, אֲדוֹנִי. וְהוּא תָּמִיד הָיָה לָהוּט לָדַעַת אִם הִרְוַוחְתִּי אוֹ הִפְסַדְתִּי. עָבְרָה שָׁנָה מֵאָז הִימַּרְתִּי בִּשְׁבִילוֹ בַּחֲמִישָּׁה שִׁילִינְג עַל סוֹמֶק הַשַּׁחַר – וְהִפְסַדְנוּ. אֲבָל הַמַּזָּל הֵחֵל לְהָאִיר לָנוּ פָּנִים בָּרֶגַע שֶׁהוּא קִיבֵּל מִמְּךָ אֶת הַעֲשָׁרָה שִׁילִינְג הַהֵם וְהִימַּרְנוּ אִיתָּם עַל סִינְגְּהַאְלִיס. מֵאָז, בְּהִתְחַשֵּׁב בִּנְסִיבּוֹת, מַזָּלֵנוּ יַצִּיב לְמַדַּי. מָה אַתָּה אוֹמֵר, אָדוֹן פּוֹל?"
"אֲנַחְנוּ בְּסֵדֶר גָּמוּר כְּשֶׁאֲנַחְנוּ בְּטוּחִים בְּעַצְמֵנוּ," אָמַר פּוֹל. "כְּשֶׁאֵינֶנּוּ בְּטוּחִים, אֲנַחְנוּ מַפְסִידִים."
"אֵוָה, אֲבָל אֲנַחְנוּ זְהִירִים," אָמַר בְּאַסְט.
"אֲבָל מָתַי אַתָּה בָּטוּחַ?" חִייֵּךְ דָּוִד אוֹסְקָר.
"זֶה הָאָדוֹן הַצָּעִיר, אֲדוֹנִי," אָמַר בֶּאָסְט בֵּטוֹן דָּתִי, חֲשָׁאִי. "כְּאִילּוּ שֶׁזֶּה בָּא לוֹ מֵהַשָּׁמַיִים. כְּמוֹ בְּמִקְרֶה שֶׁל נַרְקִיס בְּמֵירוֹץ לִינְקוֹלְן. בָּטוּחַ כְּשֶׁמֶשׁ בַּצָּהֳרַיִים."
"אַתָּה הִימַּרְתָּ עַל נַרְקִיס?" שָׁאַל אוֹסְקָר קַרְסְווּל.
"כֵּן, אֲדוֹנִי. הִרְוַוחְתִּי אֶת חֶלְקִי."
"וְאַחְיָינִי?"
בֶּאַסְט שָׁמַר עַל שְׁתִיקָה עִיקֶּשֶׁת, וְהִתְבּוֹנֵן בְּפוֹל.
"הִרְוַוחְתִּי אֶלֶף וּמָאתַיִים, נָכוֹן, בֶּאָסְט? אָמַרְתִּי לְדָוִד שֶׁהִימַּרְתִּי בְּשָׁלוֹשׁ מֵאוֹת עַל נַרְקִיס."
"אֱמֶת," אָמַר בַּאסְט, מֵנִיד בְּרֹאשׁוֹ.
"אֲבָל אֵיפֹה הַכֶּסֶף?" שָׁאַל הַדּוֹד.
"אֲנִי שׁוֹמֵר אוֹתוֹ בְּמָקוֹם בָּטוּחַ, אֲדוֹנִי. אָדוֹן פּוֹל יָכוֹל לְקַבֵּל אוֹתוֹ בְּכָל רֶגַע שֶׁיְּבַקֵּשׁ."
"מָה, אֶלֶף וְחָמֵשׁ מֵאוֹת פָּאוּנְד?"
"וְעֶשְׂרִים! וְאַרְבָּעִים, זֹאת אוֹמֶרֶת, בְּתוֹסֶפֶת הָעֶשְׂרִים שֶׁהִרְוִויחַ בָּאִצְטַדְיוֹן."
"מַדְהִים!" אָמַר הַדּוֹד.
"אִם אָדוֹן פּוֹל יַצִּיעַ לְךָ שׁוּתָּפוֹת, אֲדוֹנִי, אֲנִי בִּמְקוֹמְךָ הָיִיתִי מַסְכִּים, אִם מוּתָּר לִי לוֹמַר זֹאת," אָמַר בְּאַסְט.
אוֹסְקָר קַרְסְווּל חָשַׁב עַל זֶה.
"אַרְאֶה אֶת הַכֶּסֶף," אָמַר.
הֵם נָסְעוּ הַבַּיְתָה וְאָכֵן, בְּאַסְט יָצָא לַגַּן עִם שְׁטָרוֹת שֶׁל אֶלֶף וְחָמֵשׁ מֵאוֹת פָּאוּנְד. עֶשְׂרִים הַלִּירוֹת שֶׁשִּׁימְּשׁוּ עֲתוּדָה הוּשְׁאֲרוּ כְּפִיקָּדוֹן אֵצֶל ג'וֹ גַּלִּי בְּוַועֲדַת הַמֵּירוֹצִים.
"אַתָּה רוֹאֶה, זֶה בְּסֵדֶר, דָּוִד, כְּשֶׁאֲנִי בָּטוּחַ! אָז אֲנַחְנוּ הוֹלְכִים עַל זֶה חָזָק. בְּכָל הַכּוֹחַ. נָכוֹן, בֶּאָסְט?"
"אֲנַחְנוּ עוֹשִׂים אֶת זֶה, אָדוֹן פּוֹל."
"אֲבָל מָתַי אַתָּה בָּטוּחַ?" אָמַר הַדּוֹד, צוֹחֵק.
"טוֹב, בְּסֵדֶר, לִפְעָמִים אֲנִי לְגַמְרֵי בָּטוּחַ, כְּמוֹ בְּמִקְרֶה שֶׁל נַרְקִיס," אָמַר הַנַּעַר; "וְלִפְעָמִים יֵשׁ לִי רַעְיוֹן; וְלִפְעָמִים אֵין לִי אֲפִילּוּ רַעְיוֹן, נָכוֹן, בֶּאָסְט? וְאָז אֲנַחְנוּ זְהִירִים, מִפְּנֵי שֶׁבְּמִקְרִים כָּאֵלֶּה אֲנַחְנוּ מַפְסִידִים בְּדֶרֶךְ כְּלָל."
"נָכוֹן, נָכוֹן! וּכְשֶׁאַתָּה בָּטוּחַ, כְּמוֹ בְּמִקְרֶה שֶׁל נַרְקִיס, מָה גּוֹרֵם לְךָ לְהַרְגִּישׁ בָּטוּחַ, בֶּן?"
"טוֹב, אֲנִי לֹא יוֹדֵעַ," אָמַר הַנַּעַר בָּאִי-נוֹחוּת. "אֲנִי פָּשׁוּט בָּטוּחַ, דָּוִד, אַתָּה יוֹדֵעַ; זֶה הַכֹּל."
"כְּאִילּוּ שֶׁזֶּה בָּא לוֹ מֵהַשָּׁמַיִים, אֲדוֹנִי," בְּאַסְט חָזַר וְאָמַר.
"אֲנִי חַיָּיב לְהַסְכִּים אִיתְּךָ!" אָמַר הַדּוֹד.
אֲבָל הוּא נַעֲשָׂה שׁוּתָּף. וּכְשֶׁהִגִּיעַ תּוֹר מֵירוֹצֵי לָזָ'ה, פּוֹל הָיָה בָּטוּחַ בְּנִיצוֹץ חַיִּים, סוּס שֶׁאִישׁ לוֹ יִיחֵס לוֹ חֲשִׁיבוּת. הַנַּעַר הִתְעַקֵּשׁ לְהַמֵּר עָלָיו בְּאֶלֶף פָּאוּנְד, בְּאַסְט הָלַךְ עַל חָמֵשׁ מֵאוֹת, וְאוֹסְקָר קְרַסְווּל הִשְׁקִיעַ מָאתַיִים. נִיצוֹץ חַיִּים הִגִּיעַ רִאשׁוֹן, וְהַהִימּוּר הָיָה בְּיַחַס שֶׁל עֲשָׂרָה לְאֶחָד נֶגְדּוֹ. פּוֹל הִרְוִויחַ עֲשֶׂרֶת אֲלָפִים פָּאוּנְד.
"אַתָּה רוֹאֶה," הוּא אָמַר, "הָיִיתִי לְגַמְרֵי בָּטוּחַ בּוֹ."
אֲפִילּוּ אוֹסְקָר קַרְסְווּל הִרְוִויחַ מָאתַיִים פָּאוּנְד.
"תַּבִּיט, בֶּן," הוּא אָמַר, "דְּבָרִים כָּאֵלֶּה הוֹפְכִים אוֹתִי לִפְקַעַת עֲצַבִּים."
"אֵין שׁוּם סִיבָּה, דָּוִד! אוּלַי לֹא אֶהְיֶה בָּטוּחַ שׁוּב בְּמֶשֶׁךְ זְמַן רַב."
"אֲבָל מָה אַתָּה מִתְכַּוֵּון לַעֲשׂוֹת בְּכַסְפְּךָ?" שָׁאַל הַדּוֹד.
"כַּמּוּבָן," אָמַר הַנַּעַר, "שֶׁהִתְחַלְתִּי בָּזֶה בִּשְׁבִיל אִמָּא. הִיא אָמְרָה שֶׁאֵין לָהּ מַזָּל מִפְּנֵי שֶׁאַבָּא חֲסַר-מַזָּל, אָז חָשַׁבְתִּי שֶׁאִם לִי יִהְיֶה מַזָּל, אוּלַי הוּא יַפְסִיק לִלְחוֹשׁ."
"מָה יַפְסִיק אוּלַי לִלְחוֹשׁ?"
"הַבַּיִת שֶׁלָּנוּ. אֲנִי שׂוֹנֵא אוֹתוֹ בִּגְלַל הַלְּחִישׁוֹת."
"מָה הוּא לוֹחֵשׁ?"
"טוֹב-טוֹב" – הַנַּעַר הִתְנוֹעֵעַ בְּעַצְבָּנוּת – "טוֹב, אֲנִי לֹא יוֹדֵעַ, אֲבָל תָּמִיד חָסֵר שָׁם כֶּסֶף, אַתָּה יוֹדֵעַ, דָּוִד."
"אֲנִי יוֹדֵעַ, בֶּן, אֲנִי יוֹדֵעַ."
"אַתָּה יוֹדֵעַ שֶׁאֲנָשִׁים שׁוֹלְחִים לְאִמָּא צַוִּוים, נָכוֹן, דָּוִד?"
"אֲנִי חוֹשֵׁשׁ שֶׁיָּדוּעַ לִי עַל כָּךְ," אָמַר הַדּוֹד.
"וְאָז הַבַּיִת לוֹחֵשׁ, כְּמוֹ אֲנָשִׁים שֶׁצּוֹחֲקִים עָלֶיךָ מֵאֲחוֹרֵי גַּבְּךָ. זֶה נוֹרָא! חָשַׁבְתִּי שֶׁאִם יִהְיֶה לִי מַזָּל..."
"תּוּכַל לְהַפְסִיק אֶת זֶה," הוֹסִיף הַדּוֹד.
הַנַּעַר בָּחַן אוֹתוֹ בְּעֵינַיִים כְּחוּלּוֹת גְּדוֹלוֹת, שֶׁהָיְתָה בָּהֶם אֵשׁ מִסְתּוֹרִית קָרָה, וְלֹא אָמַר דָּבָר.
"בְּסֵדֶר, אִם כָּךְ, מָה נַעֲשֶׂה?"
"לֹא הָיִיתִי רוֹצֶה שֶׁאִמָּא תֵּדַע שֶׁהָיָה לִי מַזָּל," אָמַר הַנַּעַר.
"לָמָּה לֹא, בֶּן?"
"הִיא תַּעֲצוֹר אוֹתִי."
"אֵינֶנִּי חוֹשֵׁב שֶׁהִיא תַּעֲשֶׂה זֹאת."
"אֵוָה! – וְהַנַּעַר הִתְפַּתֵּל בְּדֶרֶךְ מוּזָרָה – אֲנִי לֹא רוֹצָה שֶׁהִיא תֵּדַע, דָּוִד."
"בְּסֵדֶר, בֶּן! נַסְדִּיר זֹאת לְלֹא יְדִיעָתָהּ."
הֵם הִסְדִּירוּ זֹאת בְּקַלּוּת רַבָּה. פּוֹל הֶעֱבִיר לְדָוִד, עַל-פִּי הַצָּעָתוֹ, חֲמֵשֶׁת אֲלָפִים פָּאוּנְד, שֶׁהוּפְקְדוּ אֵצֶל עוֹרֵךְ הַדִּין שֶׁל הַמִּשְׁפָּחָה, וְזֶה הָיָה אָמוּר לְהוֹדִיעַ לְאִימּוֹ שֶׁל פּוֹל שֶׁקְּרוֹב מִשְׁפָּחָה הַפָּקִיד בְּיָדָיו חֲמֵשֶׁת אֲלָפִים פָּאוּנְד, סְכוּם שֶׁיְּשׁוּלַּם לָהּ בַּחֲמֵשׁ הַשָּׁנִים הַבָּאוֹת, אֶלֶף פָּאוּנְד בְּכָל שָׁנָה, בְּיוֹם הוּלַּדְתָּהּ.
"אָז עַכְשָׁיו תִּהְיֶה לָהּ מַתְּנַת יוֹם הוּלֶּדֶת שֶׁל אֶלֶף פָּאוּנְד בְּמֶשֶׁךְ חָמֵשׁ שָׁנִים רְצוּפוֹת," אָמַר דָּוִד אוֹסְקָר. "אֲנִי מְקַוֶּוה שֶׁזֶּה לֹא יִקְשֶׁה עָלֶיהָ עוֹד יוֹתֵר אַחֵר כָּךְ."
יוֹם הוּלַּדְתָּהּ שֶׁל אִימּוֹ שֶׁל פּוֹל חָל בְּנוֹבֶמְבֶּר. לָאַחֲרוֹנָה, "לְחִישׁוֹת" הַבַּיִת הָיוּ גְּרוּעוֹת מִתָּמִיד וְחֵרֶף מַזָּלוֹ הַטּוֹב, פּוֹל לֹא יָכוֹל הָיָה לָשֵׂאת זֹאת. הוּא הִשְׁתּוֹקֵק לִרְאוֹת כֵּיצַד יַשְׁפִּיעַ מִכְתַּב יוֹם הַהוּלֶּדֶת, שֶׁבִּישֵּׂר לְאִימּוֹ עַל מַתְּנַת אֶלֶף הַפָּאוּנְד.
כְּשֶׁלֹּא הָיוּ אוֹרְחִים בְּבֵית, פּוֹל אָכַל עִם הוֹרָיו, שֶׁכֵּן הוּא לֹא נִמְצָא עוֹד תַּחַת פִּיקּוּחַ הָאוֹמֶנֶת. אִימּוֹ נָסְעָה הָעִירָה כִּמְעַט מִדֵּי יוֹם בְּיוֹמוֹ. הִיא גִּילְּתָה מֵחָדָשׁ אֶת הַכִּישָּׁרוֹן הַיָּשָׁן שֶׁלָּהּ לִרְשׁוֹם מִיתְוָות לְדִגְמֵי פְּרוֹוֹת וּבְגָדִים, כָּךְ שֶׁהִיא עָבְדָה בַּחֲשַׁאי בַּסְּטוּדְיוֹ שֶׁל יְדִידָהּ שֶׁשִּׁימְּשָׁה כְּ"אָמָּנִית" רֵאשִׁית אֵצֶל סוֹחֲרֵי הַבַּדִּים הַחֲשׁוּבִים. הִיא רָשְׁמָה אֶת דְּמוּיוֹתֵיהֶן שֶׁל נָשִׁים בְּפַרְוָות וְנָשִׁים בְּמַשֵּׁי וּבְלוּחִיּוֹת קִישּׁוּט מַבְרִיקוֹת מִמַּתֶּכֶת עֲבוּר מוּדָעוּת הַפִּרְסוּם בָּעִיתּוֹן. אָמָּנִית צְעִירָה זוֹ הִרְוִויחָה כַּמָּה אַלְפֵי פָּאוּנְד בְּשָׁנָה, אֲבָל אִימּוֹ שֶׁל פּוֹל הִרְוִויחָה רַק כַּמָּה מֵאוֹת פָּאוּנְד, וְהִיא הָיְתָה שׁוּב מְאוּכְזֶבֶת. כָּל כָּךְ רָצְתָה לְהוֹבִיל וְלִהְיוֹת רִאשׁוֹנָה בְּמַשֶּׁהוּ, אַךְ הַדָּבָר לֹא עָלָה בְּיָדָהּ, גַּם לֹא כְּשֶׁהַכִּינָּה מִיתְוָות לְמוּדָעוּת פִּרְסוּם לַאֲרִיגִים.
הִיא יָרְדָה לַאֲרוּחַת הַבּוֹקֶר בְּבוֹקֶר יוֹם הַהוּלֶּדֶת שֶׁלָּהּ. פּוֹל בָּחַן אֶת פָּנֶיהָ שָׁעָה שֶׁקָּרְאָה אֶת הַמִּכְתָּבִים שֶׁהִגִּיעוּ אֵלֶיהָ. הוּא הִכִּיר אֶת מִכְתָּבוֹ שֶׁל עוֹרֵךְ הַדִּין. כְּשֶׁאִימּוֹ קָרְאָה אוֹתוֹ, פָּנֶיהָ הִתְקַשְּׁחוּ וְהָפְכוּ חַסְרֵי הַבָּעָה עוֹד יוֹתֵר. פִּיהָ לְבַד אֲרֶשֶׁת קָרָה, נְחוּשָׁה. הִיא הֶחְבִּיאָה אֶת הַמִּכְתָּב תַּחַת עֲרֵימַת הַמִּכְתָּבִים, וְלֹא אָמְרָה דָּבָר.
"לֹא הָיָה בַּמִּכְתָּבִים שֶׁקִּיבַּלְתָּ מַשֶּׁהוּ נֶחְמָד לְיוֹם הַהוּלֶּדֶת שֶׁלְּךָ, אִמָּא?" אָמַר פּוֹל.
"נֶחְמָד בְּמִידָּה מְסוּיֶּמֶת מְאוֹד," אָמְרָה, פָּנֶיהָ קְרִירוּת, שְׁקוּעוֹת בְּמַחֲשָׁבוֹת.
הִיא נָסְעָה הֵעִירָה מִבְּלִי לְהוֹסִיף דָּבָר.
אֲבָל אַחֵר הַצָּהֳרַיִים הוֹפִיעַ דָּוִד אוֹסְקָר. הוּא אָמַר שֶׁלְּאִימּוֹ שֶׁל פּוֹל הָיְתָה פְּגִישָׁה אֲרוּכָּה עִם עוֹרֵךְ הַדִּין. הִיא שָׁאֲלָה אוֹתוֹ אִם אֶפְשָׁר יִהְיֶה לְהַעֲבִיר לָהּ אֶת כָּל הַסְּכוּם בְּבַת אַחַת, מִפְּנֵי שֶׁהָיוּ לָהּ חוֹבוֹת.
"מָה דַּעְתְּךָ, דָּוִד?" אָמַר הַנַּעַר.
"אֲנִי מַשְׁאִיר לְךָ אֶת הַהַחְלָטָה, בֶּן."
"אֵוָה, אִם כָּךְ, שֶׁתְּקַבֵּל אֶת כָּל הַסְּכוּם! נוּכַל לְהַשִּׂיג עוֹד בְּמֵירוֹצִים אֲחֵרִים," אָמַר הַנַּעַר.
"טוֹבָה צִיפּוֹר אַחַת בְּיָד מִשְּׁתַּיִים עַל הָעֵץ, נַעֲרֵי!" אָמַר דָּוִד אוֹסְקָר.
"אֲבָל בָּטוּחַ שֶׁיִּהְיוּ לִי יְדִיעוֹת עַל הַגְרַנְד נַשְׁיוֹנָל; אוֹ לִינְקוֹלְנְשֵׁייר; אוֹ דֶּרְבִּי. בָּטוּחַ שֶׁאֵדַע עַל אֶחָד מֵהֶם," אָמַר פּוֹל.
וְכָךְ חָתַם דָּוִד אוֹסְקָר עַל הַהֶסְכֵּם, וְכָל הַסְּכוּם הִגִּיעַ לִידֵי אִימּוֹ שֶׁל פּוֹל. וְאָז קָרָה דָּבָר מוּזָר מְאוֹד. הָרְחָשִׁים בַּבַּיִת הִשְׁתַּגְּעוּ פִּתְאוֹם, כְּמוֹ מַקְהֵלַת צְפַרְדֵּעִים בְּלֵיל אָבִיב. הָיוּ בַּבַּיִת רָהִיטִים חֲדָשִׁים, וּלְפוֹל הָיָה מוֹרֶה פְּרָטִי. הוּא אָכֵן הִתְעַתֵּד לִלְמוֹד בְּאֵיטוּן, בֵּית-סִפְרוֹ שֶׁל אָבִיו, בִּסְתָיו הַבָּא. הָיוּ פְּרָחִים בַּחוֹרֶף, וְלִבְלוּב שֶׁל מוֹתָרוֹת שֶׁאִימּוֹ שֶׁל פּוֹל הָיְתָה רְגִילָה אֲלֵיהֶם. אֲבָל הַקּוֹלוֹת בְּבֵית, מֵאֲחוֹרֵי קִישּׁוּטֵי הַמִּימוֹזָה וְעֵץ הַשָּׁקֵד הַמְּלַבְלְבִים, וּמִתַּחַת לַעֲרִימוּת הַכָּרִיּוֹת הַסַּסְגּוֹנִיּוֹת, הִסְתַּלְסְלוּ וְצָרְחוּ בְּאֶקְסְטָזָה: "חַיָּיבִים לְהַשִּׂיג עוֹד כֶּסֶף! אֵוָה-ה-ה; חַיָּיבִים לְהַשִּׂיג עוֹד כֶּסֶף! עַכְשָׁיו, עכשׁ-שֶׁיּוּ! עַכָּשׁ-ש-שֶׁיּוּ – חַיָּיבִים לְהַשִּׂיג עוֹד כֶּסֶף! – עוֹד, יוֹתֵר מִתָּמִיד! יוֹתֵר מִתָּמִיד!"
זֶה הִפְחִיד מְאוֹד אֶת פּוֹל. הוּא הָיָה שָׁקוּעַ בְּלִימּוּדֵי הַלָּטִינִית וְהַיְּוָונִית עִם הַמּוֹרִים הַפְּרָטִיִּים שֶׁלּוֹ, אַךְ אֶת שְׁעוֹתָיו הַסּוֹעֲרוֹת בִּילָּה בְּחֶבְרַת בַּאסְט. מֵירוֹץ הַגְרַנְד נַשְׁיוֹנָל חָלַף עָבַר לוֹ: הוּא לֹא "יָדַע", וְהִפְסִיד מֵאָה פָּאוּנְד. הַקַּיִץ עָמַד בַּפֶּתַח. הוּא הָיָה נִרְגָּשׁ מְאוֹד לִקְרַאת מֵירוֹץ לִינְקוֹלְן. אֲבָל גַּם שָׁם הוּא לֹא "יָדַע", וְהִפְסִיד חֲמִישִּׁים פָּאוּנְד. הוּא נַעֲשָׂה מוּזָר, עֵינָיו הָפְכוּ פְּרָאִיּוֹת, כְּאִילּוּ מַשֶּׁהוּ עָמַד לְהִתְפּוֹצֵץ בְּתוֹכוֹ.
"עֲזוֹב אֶת זֶה, בֶּן! אַל תִּהְיֶה מוּדְאָג בְּקֶשֶׁר לְזֶה!" הֵאִיץ בּוֹ דָּוִד אוֹסְקָר. אֲבָל דּוֹמֶה שֶׁהַנַּעַר לֹא הָיָה מְסוּגָּל לִשְׁמוֹעַ אֶת דִּבְרֵי דּוֹדוֹ.
"אֲנִי חַיָּיב לָדַעַת עַל דֶּרְבִּי! אֲנִי חַיָּיב לָדַעַת עַל דֶּרְבִּי!" הַנַּעַר חָזַר וְאָמַר, עֵינָיו הַכְּחוּלּוֹת הַגְּדוֹלוֹת בּוֹעֲרוֹת בְּטֵירוּף.
אִימּוֹ הִבְחִינָה בַּעֲיֵיפוּתוֹ וּבְעַצְבָּנוּתוֹ.
"מוּטָב שֶׁתִּיסַּע לִשְׂפַת הַיָּם. לֹא מִתְחַשֵּׁק לְךָ לִהְיוֹת עַכְשָׁיו בִּשְׂפַת הַיָּם בִּמְקוֹם לְחַכּוֹת? אֲנִי חוֹשֶׁבֶת שֶׁמּוּטָב כָּךְ," אָמְרָה, מִתְבּוֹנֶנֶת בּוֹ בִּדְאָגָה, חָשָׁה בְּאוֹרַח מוּזָר שֶׁלִּבָּהּ כָּבֵד עָלֶיהָ בִּגְלָלוֹ.
אַךְ הַיֶּלֶד הָרִים אֶת עֵינָיו הַכְּחוּלּוֹת וְהַמִּסְתּוֹרִיּוֹת.
"לֹא בָּא בְּחֶשְׁבּוֹן שֶׁאֶסַּע לִפְנֵי מֵירוֹץ דֶּרְבִּי, אִמָּא!" הוּא אָמַר. "זֶה לֹא בָּא בְּחֶשְׁבּוֹן!"
"לָמָּה לֹא?" אָמְרָה, קוֹלָהּ הוֹפֵךְ כָּבֵד מִשֶּׁנִּתְקְלָה בְּהִתְנַגְּדוּת. "לָמָּה לֹא? תּוּכַל לִנְסוֹעַ מֵהַחוֹף לִרְאוֹת אֶת מֵירוֹצֵי דֶּרְבִּי יַחַד עִם דָּוִד אוֹסְקָר, אִם אַתָּה רוֹצֶה בָּזֶה. אֵין צוֹרֶךְ שֶׁתְּחַכֶּה כָּאן. חוּץ מִזֶּה, נִדְמֶה לִי שֶׁאִיכַּפְתָּ לְךָ יוֹתֵר מִדַּי מֵהַמֵּירוֹצִים הָאֵלֶּה. זֶה סִימָן רַע. אֲנִי בָּאָה מִמִּשְׁפָּחָה שֶׁל מְהַמְּרִים, וְלִפְנֵי שֶׁתִּגְדַּל לֹא תֵּדַע אֵיזֶה נֶזֶק כָּרוּךְ בָּזֶה. אֲבָל נִגְרַם נֶזֶק. אֶצְטָרֵךְ לְפַטֵּר אֶת בֶּאָסְט וּלְבַקֵּשׁ מִדָּוִד אוֹסְקָר לֹא לְדַבֵּר אִיתְּךָ עַל מֵירוֹצֵי סוּסִים, אֶלָּא אִם כֵּן תַּבְטִיחַ לִנְהוֹג בַּהִגָּיוֹן; סַע לִשְׂפַת הַיָּם וּשְׁכַח מִזֶּה. כּוּלְּךָ פְּקַעַת עֲצַבִּים!"
"אֶעֱשֶׂה מָה שֶׁתִּרְצִי, אִמָּא, כָּל עוֹד לֹא תִּסְלְקִי אוֹתִי לִפְנֵי הַמֵּירוֹץ שֶׁל דֶּרְבִּי," אָמַר הַנַּעַר.
"לְסַלֵּק אוֹתְךָ? מֵאֵיפֹה? מֵהַבַּיִת הַזֶּה?"
"כֵּן," אָמַר, נוֹעֵץ בָּהּ אֶת מַבָּטוֹ.
"יֶלֶד מוּזָר שֶׁכָּמוֹךְ, לָמָּה אִיכְפַּת לְךָ כָּל כָּךְ מֵהַבַּיִת הַזֶּה, פִּתְאוֹם? אַף פַּעַם לֹא חָשַׁבְתִּי שֶׁאָהַבְתָּ אוֹתוֹ."
הוּא הִתְבּוֹנֵן בָּהּ וְלֹא אָמַר דָּבָר. הָיָה לוֹ סוֹד בְּתוֹךְ סוֹד, מַשֶּׁהוּ שֶׁלֹּא גִּילָּה לָאִישׁ, אֲפִילּוּ לֹא לְבָּאסְט אוֹ לְדָוִד אוֹסְקָר.
אַךְ הַאִם, לְאַחַר הִיסּוּס וּשְׁתִיקָה זוֹעֶפֶת שֶׁל כַּמָּה דַּקּוֹת, אָמְרָה:
"בְּסֵדֶר גָּמוּר, אִם כָּךְ! אַל תִּיסַּע לִשְׂפַת הַיָּם לִפְנֵי דֶּרְבִּי, אִם אַתָּה לֹא רוֹצֶה בָּזֶה. אֲבָל תַּבְטִיחַ לִי שֶׁלֹּא תִּיתֵּן לְעַצְמְךָ לְהַגִּיעַ לְהִתְמוֹטְטוּת עֲצַבִּים. תַּבְטִיחַ שֶׁלֹּא תַּחֲשׁוֹב כָּל כָּךְ הַרְבֵּה עַל מֵירוֹצֵי סוּסִים אוֹ אֵירוּעִים, כְּפִי שֶׁאַתָּה קוֹרֵא לָהֶם!"
"אֵוָה, לֹא," אָמַר הַנַּעַר בַּאֲדִישׁוּת. "לֹא אֶחֱשׁוֹב עֲלֵיהֶם הַרְבֵּה, אִמָּא. אַל תִּדְאֲגִי. אֲנִי לֹא הָיִיתִי דּוֹאֵג, אִמָּא, אִם הָיִיתִי בִּמְקוֹמְךָ."
"אִם הָיִיתָ בִּמְקוֹמִי וַאֲנִי הָיִיתִי בִּמְקוֹמְךָ," אָמְרָה הַאִם, "אֲנִי שׁוֹאֶלֶת אֶת עַצְמִי מָה הָיִינוּ עוֹשִׂים!"
"אֲבָל אַתְּ יוֹדַעַת שֶׁאֵין לְךָ סִיבָּה לִדְאָגָה, אִמָּא, נָכוֹן?" הֵשִׁיב הַנַּעַר.
"אֶשְׂמַח מְאוֹד לָדַעַת זֹאת," אָמְרָה בְּלֵאוּת.
"בְּסֵדֶר, אֵין לְךָ סִיבָּה לִדְאָגָה, אַתְּ יוֹדַעַת. אֲנִי מִתְכַּוֵּון, אַתְּ צְרִיכָה לָדַעַת שֶׁאֵין לְךָ סִיבָּה לַדְּאָגָה," הִתְעַקֵּשׁ.
"בֶּאֱמֶת? עוֹד נִרְאֶה," הִיא אָמְרָה.
הַסּוֹד הַגָּדוֹל שֶׁל פּוֹל הָיָה סוּס-הָעֵץ שֶׁלּוֹ, סוּס בֶּן בְּלִי שֵׁם. הֱיוֹת שֶׁהִשְׁתַּחְרֵר מֵעוּלָּן שֶׁל אוֹמֶנֶת וּמְחַנֶּכֶת, סוּס-הָעֵץ הוֹעֳבַר לַחֲדַר הַשֵּׁינָה שֶׁלּוֹ בַּקּוֹמָה הָעֶלְיוֹנָה שֶׁל הַבַּיִת.
"אֲבָל אַתָּה כְּבָר גָּדוֹל מִדַּי בִּשְׁבִיל סוּס-עֵץ!" אִימּוֹ מָחֲתָה.
"טוֹב, אַתְּ מְבִינָה, אִמָּא, עַד שֶׁיִּהְיֶה לִי סוּס אֲמִיתִּי, אֲנִי רוֹצֶה שֶׁתִּהְיֶה לִידֵי אֵיזוֹשֶׁהִי חַיָּה," הָיְתָה תְּשׁוּבָתוֹ הַמּוּזָרָה.
"אַתָּה מַרְגִּישׁ שֶׁהוּא כְּמוֹ חָבֵר בִּשְׁבִילְךָ?" הִיא צָחֲקָה.
"אֵוָה, כֵּן! הוּא מְעוּלֶּה, הוּא תָּמִיד חָבֵר בִּשְׁבִילִי, כְּשֶׁאֲנִי נִמְצָא שָׁם," אָמַר פּוֹל.
וְכָךְ נִיצָּב הַסּוּס, מְרוּפָּט לְמַדַּי, בִּתְנוּחַת כַּרְכּוּר קְפוּאָה בַּחֲדַר הַשֵּׁינָה שֶׁל הַנַּעַר.
מֵירוֹץ דֶּרְבִּי הָלַךְ וּקְרַב, וְהַנַּעַר נַעֲשָׂה מָתוּחַ יוֹתֵר וְיוֹתֵר. הוּא בְּקוֹשִׁי שָׁמַע מָה דִּיבְּרוּ אֵלָיו, הוּא הָיָה שַׁבְרִירִי מְאוֹד, וְעֵינָיו הָיוּ בֶּאֱמֶת מוּזָרוֹת בְּיוֹתֵר. לְאִימּוֹ הָיוּ הֶתְקֵפֵי חֲרָדָה מְשׁוּנִּים, פִּתְאוֹמִיִּים, בְּיַחַס אֵלָיו. לְעִתִּים, בְּמֶשֶׁךְ חֲצִי שָׁעָה, חָשָׁה דְּאָגָה פִּתְאוֹמִית שֶׁגָּבְלָה בְּיִיסּוּרִים. הִיא רָצְתָה לְמַהֵר אֵלָיו וּלְוַודֵּא שֶׁהַכֹּל אֶצְלוֹ כַּשּׁוּרָה.
יוֹמַיִים לִפְנֵי פְּתִיחַת מֵירוֹץ דֶּרְבִּי, בָּעֶרֶב, הִיא הָיְתָה בִּמְסִיבָּה גְּדוֹלָה בָּעִיר כַּאֲשֶׁר אָחַז בָּהּ אֶחָד מֵאוֹתָם הֶתְקֵפֵי חֲרָדָה בְּנוֹגֵעַ לַנַּעַר, בְּנָהּ הַבְּכוֹר, עַד שֶׁבְּקוֹשִׁי יָכְלָה לְהוֹצִיא הָגָה מִפִּיהָ. הִיא נֶאֶבְקָה בִּתְחוּשָׁה בְּכָל כּוֹחָהּ, מִפְּנֵי שֶׁהֶאֱמִינָה בַּשֵּׂכֶל הַיָּשָׁר. אַךְ תְּחוּשַׁת הַדְּאָגָה הָיְתָה חֲזָקָה מִמֶּנָּה. הִיא נֶאֶלְצָה לַעֲזוֹב בְּאֶמְצַע הָרִיקּוּד, וְלָרֶדֶת לַקּוֹמָה הַתַּחְתּוֹנָה כְּדֵי לְצַלְצֵל לְבַיִת בַּכְּפָר. הָאוֹמֶנֶת הוּפְתְּעָה מְאוֹד וְנֶחְרְדָה בְּשֶׁל צִלְצוּל הַטֵּלֵפוֹן בִּשְׁעַת עֶרֶב מְאוּחֶרֶת כָּל כָּךְ.
"הַיְּלָדִים בְּסֵדֶר, מִיס וִילְמוּט?"
"אֵוָה, כֵּן, הֵם בְּסֵדֶר גָּמוּר."
"וַאֲדוֹן פּוֹל? הוּא בְּסֵדֶר?"
"הוּא הָלַךְ לִישׁוֹן כְּמוֹ שֶׁצָּרִיךְ. שֶׁאַעֲלֶה אֵלָיו לְהָעִיף בּוֹ מַבָּט?"
"לֹא," אָמְרָה אִימּוֹ שֶׁל פּוֹל בַּעַל כּוֹרְחָהּ. "לֹא! אֶל תִּטְרְחִי. זֶה בְּסֵדֶר. אַתְּ לֹא צְרִיכָה לְהִישָּׁאֵר עֵרָה. עוֹד מְעַט נַגִּיעַ הַבַּיְתָה." הִיא לֹא רָצְתָה שֶׁפְּרָטִיּוּתוֹ שֶׁל בְּנָהּ תּוּפְרַע.
"בְּסֵדֶר גָּמוּר," אָמְרָה הָאוֹמֶנֶת.
הַשָּׁעָה הָיְתָה אַחַת בַּלַּיְלָה בְּקֵירוּב כַּאֲשֶׁר אִימּוֹ וְאָבִיו שֶׁל פּוֹל הִגִּיעוּ הַבַּיְתָה. הַכֹּל הָיָה שֶׁקֶט. הַאִם הֲלָכָה לְחַדְרָהּ וּפָשְׁטָה אֶת מְעִיל הַפַּרְוָוה הַלָּבָן שֶׁלָּהּ. הִיא אָמְרָה לִמְשָׁרֶתֶת לֹא לְחַכּוֹת לָהּ. הִיא שָׁמְעָה אֶת בַּעֲלָהּ בַּקּוֹמָה הַתַּחְתּוֹנָה, מֵכִין לְעַצְמוֹ וִיסְקִי עִם סוֹדָהּ.
וְאָז, בְּשֶׁל הַחֲרָדָה הַמּוּזָרָה בְּלִבָּהּ, הִיא הִתְגַּנְּבָה לְחַדְרוֹ שֶׁל בְּנָהּ. בְּשֶׁקֶט-בְּשֶׁקֶט עָשְׂתָה אֶת דַּרְכָּהּ לְאוֹרֶךְ הַמִּסְדְּרוֹן הָעֶלְיוֹן. הַאִם שָׁמְעָה קוֹל חָלוּשׁ? מָה זֶה הָיָה?
הִיא עָמְדָה נְטוּעָה בִּמְקוֹמָהּ, לְיַד דֶּלֶת חַדְרוֹ, וְהִקְשִׁיבָה. הִיא שָׁמְעָה רַחַשׁ מוּזָר, כָּבֵד, וְעִם זֹאת לֹא חָזָק. לִבָּהּ עָצַר אֶת פְּעִימוֹתָיו. זֶה הָיָה רַחַשׁ חֲסַר-קוֹל, אַךְ נִיכְּרוּ בּוֹ עוֹצְמָה וּמְהִירוּת. מַשֶּׁהוּ גָּדוֹל וְעָצוּם, בִּתְנוּעָה פְּרָאִית, אִילֶּמֶת כִּמְעַט. מָה זֶה הָיָה? בְּשֵׁם אֱלוֹהִים, מָה זֶה הָיָה? הָיָה עָלֶיהָ לְזַהוֹת אוֹתוֹ. הִיא חָשָׁה שֶׁהָרַחַשׁ מוּכָּר לָהּ. הִיא יָדְעָה מַהוּ.
אַךְ הִיא לֹא יָדְעָה לְאָן לְשַׁיֵּיךְ אוֹתוֹ. לֹא יָכְלָה לִקְבּוֹעַ מַהוּ. וְהוּא נִמְשָׁךְ עוֹד וְעוֹד, כְּמוֹ טֵירוּף.
בַּעֲדִינוּת, קְפוּאָה מִדְּאָגָה וּפַחַד, הִיא סוֹבְבָה אֶת יָדִית הַדֶּלֶת.
הַחֶדֶר הָיָה חָשׁוּךְ. אַךְ בֶּחָלָל שֶׁלְּיַד הַחַלּוֹן הִיא שָׁמְעָה וְרָאֲתָה מַשֶּׁהוּ מִיטַּלְטֵל הָלוֹךְ וָשׁוֹב. הִיא בָּהֲתָה נָכְחָה בִּפְלִיאָה וּפַחַד.
וְאָז הִיא הִדְלִיקָה פִּתְאוֹם אֶת הָאוֹר וְרָאֲתָה אֶת בְּנָהּ, בְּפִיגָ'מָה הַיְּרוּקָּה שֶׁלּוֹ, מִתְנוֹעֵעַ בְּטֵירוּף עַל סוּס-הָעֵץ. הָאוֹר הַמְּסַנְוֵור הֵצִיף אוֹתוֹ פִּתְאוֹם, שָׁעָה שֶׁהֵאִיץ בַּסּוּס-הָעֵץ שֶׁלּוֹ, וְהֵצִיף גַּם אוֹתָהּ, שָׁעָה שֶׁנִּיצְּבָה שָׁם, אִשָּׁה בְּלוֹנְדִּית, בְּשִׂמְלָתָהּ הַיְּרוּקָּה-בְּהִירָה, בְּפֶתַח הַחֶדֶר.
"פּוֹל!" קָרְאָה. "מָה אַתָּה עוֹשֶׂה?"
"זֶה מֵאֵלֹאבָאר!" הוּא צָרַח בְּקוֹל מוּזָר, מָלֵא עוֹצְמָה. "זֶה מֵאֵלָאבָאר!"
עֵינָיו בַּהֲקוּ לְעֶבְרָהּ בְּמֶשֶׁךְ שְׁנִיָּיה אַחַת, מוּזָרָה וְחַסְרַת-פֵּשֶׁר, בְּעוֹד הוּא מַפְסִיק לְהָאִיץ בַּסּוּס-הָעֵץ שֶׁלּוֹ. וְאָז הוּא הוּא נַחַת בַּחֲבָטָה עַל הָרִצְפָּה וְהִיא, אִימָּהוּתָהּ הַמְּיוּסֶּרֶת מְצִיפָה אֶת כָּל-כּוּלָּהּ, נֶחְפְּזָה לְסַיֵּיעַ לוֹ לָקוּם עַל רַגְלָיו.
אֲבָל הוּא הָיָה חֲסַר הַכָּרָה, וְנִשְׁאָר חֲסַר הַכָּרָה, כְּמוֹ נִתְקָף בְּאֵיזוֹשֶׁהִי דַּלֶּקֶת מוֹחַ. הוּא דִּיבֵּר לְלֹא הֶרֶף וְהִתְהַפֵּךְ מִצַּד לְצַד, וְאִימּוֹ יָשְׁבָה לְצִדּוֹ מְאוּבֶּנֶת.
"מאלאבאר! זֶה מֵאֵלֹאבָאר! בַּאסְט, בְּאַסְט, אֲנִי יוֹדֵעַ! זֶה מֵאֵלָאבָאר!"
הַיֶּלֶד בָּכָה, מְנַסֶּה לָקוּם עַל רַגְלָיו וּלְהָאִיץ בַּסּוּס-הָעֵץ שֶׁהֶעֱנִיק לוֹ הַשְׁרָאָה.
"לָמָּה הוּא מִתְכַּוֵּון בְּמָאלָאבְאֵר?" שְׁאֵלָה הַאִם.
"אֵין לִי מוּשָּׂג," אָמַר הָאָב, מְאוּבָּן.
"לָמָּה הוּא מִתְכַּוֵּון בְּמָאלָאבְאֵר?" שָׁאֲלָה הַאִם אַתְּ אָחִיהָ אוֹסְקָר.
"זֶה אֶחָד הַסּוּסִים שֶׁיָּרוּצוּ בַּדֶּרְבִּי," הָיְתָה הַתְּשׁוּבָה.
וְכָךְ, לְמוֹרַת רוּחוֹ, אוֹסְקָר קַרְסְווּל דִּיבֵּר עִם בְּאַסְט, וְהִימֵּר בְּעַצְמוֹ עַל מָאלָאבָאר, בִּסְכוּם שֶׁל אֶלֶף פָּאוּנְד, בְּיַחַס שֶׁל אַרְבָּעָה עָשָׂר לְאֶחָד.
הַיּוֹם הַשְּׁלִישִׁי לְמַחֲלַת הַנַּעַר הָיָה קְרִיטִי: הֵם חִיכּוּ לְשִׁינּוּי בְּמַצָּבוֹ. הַנַּעַר, בְּשַׁעֲרוֹ הַמְּתוּלְתָּל, הָאָרוֹךְ לְמַדַּי, הִתְהַפֵּךְ לְלֹא הֶרֶף עַל הַכֵּר. הוּא לֹא יָשַׁן, הַכָּרָתוֹ לֹא שָׁבָה אֵלָיו, עֵינָיו דָּמוֹ לַאֲבָנִים כְּחוּלּוֹת. אִימּוֹ יָשְׁבָה לְצִדּוֹ, חָשָׁה שֶׁלִּבָּהּ מִתְכַּוֵּוץ וְנֶעֱלָם וְהוֹפֵךְ לְאֶבֶן.
אוֹסְקָר קְרַסְווּל לֹא בָּא בְּעֶרֶב, אֲבָל בַּאסְט שָׁלַח הוֹדָעָה, הַאִם יוּכַל לַעֲלוֹת לְבַקֵּר לְרֶגַע, לְרֶגַע אֶחָד? אִימּוֹ שֶׁל פּוֹל כָּעֲסָה מְאוֹד עַל הַהַפְרָעָה, אֲבָל בְּמַחֲשָׁבָה שְׁנִיָּיה הִסְכִּימָה. מַצָּבוֹ שֶׁל הַנַּעַר לֹא הִשְׁתַּנָּה. אוּלַי בֶּאָסְט יַצְלִיחַ לְהָשִׁיב לוֹ אֶת הַכָּרָתוֹ שֶׁאָבְדָה.
הַגַּנָּן, בָּחוּר נָמוּךְ עִם שָׂפָם חוֹם זָעִיר וְעֵינַיִים חוֹמוֹת, קְטַנּוֹת וְחַדּוֹת, נִכְנָס לַחֶדֶר עַל בְּהוֹנוֹת, נָגַע בְּיָדוֹ בְּכוֹבַע הַמִּצְחִייָּה הַדִּמְיוֹנִי שֶׁלּוֹ, לִכְבוֹד אִימּוֹ שֶׁל פּוֹל, וְנִיגַּשׁ חֶרֶשׁ לַמִּיטָּה, נוֹעֵץ מַבָּט בְּעֵינָיו הַקְּטַנּוֹת וְהַנּוֹצְצוֹת בַּיֶּלֶד הַגּוֹסֵס, הַמִּתְהַפֵּךְ מִצַּד לְצַד.
"אָדוֹן פּוֹל!" הוּא לָחַשׁ. "אָדוֹן פּוֹל! מֵאַלְאַבֹּאר הִגִּיעַ רִאשׁוֹן, בֶּאֱמֶת, נִיצָּחוֹן חֵלֶק. עָשִׂיתִי בְּדִיּוּק כְּמוֹ שֶׁאָמַרְתָּ לִי. זָכִיתָ בְּיוֹתֵר מִשִּׁבְעִים אֶלֶף פָּאוּנְד; עַכְשָׁיו יֵשׁ לְךָ יוֹתֵר מִשְּׁמוֹנִים אֶלֶף. מֵאַלְאַבֹּאר הִגִּיעַ רִאשׁוֹן, אָדוֹן פּוֹל."
"מאלאבאר! מֵאֵלָאבָאר! אָמַרְתִּי מֵאלֹאֵבָאר, אִמָּא? אָמַרְתִּי מֵאֵלָאבָאר? אַתְּ חוֹשֶׁבֶת שֶׁאֲנִי בַּר-מַזָּל, אִמָּא? יָדַעְתִּי שֶׁזֶּה מַאלְאַבְאֵר, לֹא? יוֹתֵר מִשְּׁמוֹנִים אֶלֶף פָּאוּנְד! לְזֶה אֲנִי קוֹרֵא מַזָּל, וְאַתְּ לֹא, אִמָּא? יוֹתֵר מִשְּׁמוֹנִים אֶלֶף פָּאוּנְד! יָדַעְתִּי, מָה, לֹא יָדַעְתִּי שֶׁיָּדַעְתִּי? מאלאבאר בֶּאֱמֶת הִגִּיעַ רִאשׁוֹן. אִם אִרְכֵּב עַל הַסּוּס שֶׁלִּי עַד שֶׁאֵדַע, אָז, אֲנִי אוֹמֵר לְךָ, בְּאַסְט, אַתָּה יָכוֹל לְהָרִים אֶת הַהִימּוּר כַּמָּה שֶׁתִּרְצֶה. הַלֶּכֶת עַל זֶה עַד הַסּוֹף, בֶּאסְט?"
"הִימַּרְתִּי עָלָיו בְּאֶלֶף פָּאוּנְד, אָדוֹן פּוֹל."
"אַף פַּעַם לֹא סִיפַּרְתִּי לָךְ, אִמָּא, שֶׁאִם אֲנִי רוֹכֵב עַל הַסּוּס שֶׁלִּי, וּמַצְלִיחַ לְהַגִּיעַ לְשָׁם, אָז אֲנִי בָּטוּחַ לְגַמְרֵי – אֵוָה, לְגַמְרֵי! אִמָּא, לֹא סִיפַּרְתִּי לְךָ אַף פַּעַם? אֲנִי בַּר-מַזָּל!"
"לֹא, אַף פַּעַם לֹא סִיפַּרְתָּ לִי," אָמְרָה הַאִם.
אֲבָל הַנַּעַר מֵת בַּלַּיְלָה.
וַאֲפִילּוּ בְּעוֹד שׁוֹכֵב שָׁם מֵת, אִימּוֹ שָׁמְעָה אֶת קוֹלוֹ שֶׁל אָחִיהָ אוֹמֵר לָהּ: "אֶל אֱלוֹהִים, הַסְּטַר, עַכְשָׁיו יֵשׁ לִזְכוּתְךָ שְׁמוֹנִים אֶלֶף פָּאוּנְד, וְאִיבַּדְתָּ בֶּן מִסְכֵּן. אֲבָל הַמִּסְכֵּן, הַמִּסְכֵּן, טוֹב שֶׁפָּרַשׁ מִן הַחַיִּים הָאֵלֶּה בָּהֶם רֶכֶב עַל סוּס-הָעֵץ שֶׁלּוֹ בְּחִיפּוּשׂ אַחַר מְנַצֵּחַ."








https://www.shortstoryproject.com/he/story/%d7%90%d7%9c%d7%95%d7%a3-%d7%a1%d7%95%d7%a1-%d7%94%d7%a2%d7%a5/
#אִירוֹנְיָה#הִתְבַּגְּרוּת#כֶּסֶף#קְלָאסִיקָה#תַּרְבּוּתָאמֵרִיקָאִית