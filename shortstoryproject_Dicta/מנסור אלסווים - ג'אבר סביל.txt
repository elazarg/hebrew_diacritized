1

הָאֶזְרָח גַ'אבֶּר סָבִיל הִתְעוֹרֵר לַקּוֹל צִלְצוּל הַשָּׁעוֹן הַמְּעוֹרֵר בַּטֵּלֵפוֹן הַנּוּקֵּיה שֶׁלּוֹ, שֶׁהָיָה מְכַוֵּון לְשָׁעָה שֵׁשׁ וְחָמֵשׁ דַּקּוֹת בְּדִיּוּק. כְּמוֹ בְּכָל בּוֹקֶר, הוּא נִיסָּה לְכַסּוֹת אֶת פָּנָיו בַּכָּרִית, אֲבָל חָשׁ חוֹסֶר אוֹנִים נוֹרָא.
הוּא קָפָא בִּמְקוֹמוֹ כְּשֶׁצִּלְצוּל הַשָּׁעוֹן הַמְּעוֹרֵר הָלַךְ וְגָבַר בְּרֹאשׁוֹ, כְּמוֹ מַסְמֵר שֶׁנִּדְפַּק שׁוּב וָשׁוּב בְּתוֹךְ מוֹחוֹ.
לְבַסּוֹף הֶחֱלִיט לְהוֹשִׁיט אֶת יָדוֹ אֶל הַשּׁוּלְחָן כְּדֵי לְהַשְׁתִּיק אֶת הַצִּלְצוּל וְלָתֵת לְלִבּוֹ כַּמָּה רְגָעִים לְהַסְדִּיר אֶת פְּעִימוֹתָיו לִפְנֵי שִׁיקּוּם מֵהַמִּיטָּה. אֲבָל גַּם כָּעֵת הוּא חָשׁ שֶׁהוּא חֲסַר אוֹנִים וְשֶׁאִיבֵּד אֶת הַתְּחוּשָׁה בְּיָדוֹ, בִּשְׁתֵּי יָדָיו, בְּרֹאשׁוֹ, בְּרַגְלָיו וּבְכָל גּוּפוֹ.
כַּהֲלוּם רַעַם, הָאֶזְרָח גַ'אבֶּר הִבְחִין שֶׁהוּא בֶּאֱמֶת הָפַךְ לְמַשֶּׁהוּ אַחֵר, שׁוֹנֶה מְאוֹד מֵאוֹתוֹ אָדָם שֶׁהַזִּיכָּרוֹן הָאַחֲרוֹן שֶׁיֵּשׁ לוֹ מִמֶּנּוּ הוּא מֵהַלַּיְלָה הַקּוֹדֵם, כְּשֶׁשָּׁכַב לִישׁוֹן בְּשָׁעָה מְאוּחֶרֶת, גּוּפוֹ מוּתָּשׁ אַחֲרֵי עֶרֶב אָרוֹךְ בַּעֲבוֹדָה. הוּא אָמַד בְּרֹאשׁוֹ אֶת מִידַּת הַקַּשְׁיוּת שֶׁל כָּל גּוּפוֹ וְנוֹכַח לָדַעַת שֶׁהוּא הָפַךְ לְחֵפֶץ מַתַּכְתִּי, מוּצָק וְחָזָק שֶׁשָּׂרוּעַ עַל הַמִּיטָּה בִּמְקוֹמוֹ.

2

הָאֶזְרָח גַ'אבֶּר סָבִיל הָיָה שָׁקוּעַ זְמַן לֹא קָצָר בְּנִיסָּיוֹן לְהִסְתַּגֵּל לַגּוּף הַגַּס וְהַנּוּקְשֶׁה הַזֶּה שֶׁהֶחֱלִיף אֶת גּוּפוֹ הָאֱנוֹשִׁי, עַד שֶׁשָּׁם לֵב לְקוֹלוֹתֵיהֶם שֶׁל הַיְּלָדִים הָרָצִים בָּרְחוֹבוֹת אֶל בָּתֵּי הַסֵּפֶר וְשֶׁל מוֹכְרֵי הַיְּרָקוֹת, הַסִּדְקִית וְהַחֵלֶב הַמַּכְרִיזִים עַל מַרְכּוּלְתָּם הַזּוֹלָה וְכֵן לַתְּחוּשָׁה הַמְּשׁוּנָּה שֶׁאוֹר הַשֶּׁמֶשׁ הֵחֵל לַחְדּוֹר אֶל הַחֶדֶר מִבַּעַד לְסֶדֶק כָּלְשֶׁהוּ בַּתִּקְרָה". הוּא נִזְכַּר בַּחֲרָדָה שֶׁהוּא מֵאַחַר מְאוֹד לִפְגִישׁוֹת עֲבוֹדָה בַּמִּשְׂרָד הַמֶּמְשַׁלְתִּי שֶׁהוּא עוֹבֵד בּוֹ וְשֶׁהוּא צָפוּי לְהֵיעָנֵשׁ בַּקִּיצּוּץ בִּשְׂכָרוֹ וּלְהִינָּזֵף עַל יְדֵי הַמְּנַהֵל הַזּוֹעֵם. הוּא נִיסָּה לָקוּם בִּמְהִירוּת, אַךְ גּוּפוֹ הַמַּתַּכְתִּי הַכָּבֵד בָּגַד בּוֹ וּמָשַׁךְ אוֹתוֹ בַּחֲזָרָה לַמִּיטָּה. הוּא נִבְהַל וְאָמַר בְּלִיבּוֹ: "אֲנִי בַּרְזֶל, נֶהֱפַכְתִּי לְבַרְזֶל!"
3

אַחֲרֵי כַּמָּה נִיסְיוֹנוֹת מְיַיגְּעִים, הִצְלִיחַ גַ'אבֶּר סָבִיל לָרֶדֶת מֵהַמִּיטָּה. לְמַעֲשֶׂה, הוּא הִשְׁלִיךְ אֶת כָּל גּוּף הַבַּרְזֶל הֶחָדָשׁ שֶׁלּוֹ אֶל רִצְפַּת הַבֵּטוֹן שֶׁל הַחֶדֶר וּלְאַחַר נְפִילָתוֹ הָרוֹעֶמֶת גִּילָּה שֶׁרַגְלָיו נִרְאוֹת כְּחוּשׁוֹת וַאֲרוּכּוֹת. הוּא בִּיקֵּשׁ לְהִישָּׁעֵן עֲלֵיהֶן אֵיכְשֶׁהוּ וְלָנוּעַ בִּכְבֵדוּת לְעֵבֶר מַרְאֶה מוֹאֳרֶכֶת שֶׁהָיְיתָה קְבוּעָה בְּאֶמְצַע אֲרוֹן הַבְּגָדִים שֶׁלּוֹ. וְעוֹד הוּא גִּילָּה שֶׁיֵּשׁ לוֹ עַכְשָׁיו מַשֶּׁהוּ שֶׁצּוּרָתוֹ כְּעֵין אַחַת חַדַּת רְאִייָּה עַד מְאוֹד וּמוֹבִילָה אוֹתוֹ בְּדִיּוּק רַב אֶל הָאָרוֹן.
הוּא נֶעֱצַר לְרֶגַע לִפְנֵי שֶׁהִתְרוֹמֵם וְנֶעֱמַד עַל רַגְלַי הַבַּרְזֶל הַכְּחוּשׁוֹת שֶׁלּוֹ מוּל הַמַּרְאֶה. כְּשֶׁרָאָה אֶת דְּמוּת הַבַּרְזֶל הַחֲדָשָׁה שֶׁלּוֹ, לֹא הִצְלִיחַ הָאֶזְרָח גַ'אבֶּר סָבִיל לִשְׁלוֹט עוֹד בְּעַצְמוֹ וּבְקוֹל מוּזָר וּמַפְחִיד פָּלַט צְעָקָה שֶׁגָּרְמָה לוֹ לְהִסְתּוֹבֵב סְבִיב עַצְמוֹ כִּמְשׁוּגָּע. כַּדּוּרִים הֵחֵלּוּ נוֹרִים מַקְנֶה שֶׁנִּיצָּב בְּקִדְמַת גּוּפוֹ, פִּילְּחוּ אֶת הַקִּירוֹת וְאֶת הָרָהִיטִים וְעָפוּ לְכָל עֵבֶר.

4

מַרְאֵה גּוּפוֹ הֶחָדָשׁ גָּרַם יִיסּוּרִים לְגַ'אבֶּר סָבִיל – הוּא נֶהְפַּךְ לִמְכוֹנָה שֶׁנִּרְאֲתָה כְּמוֹ כְּלִי לְחִימָה כָּפוּל הַמּוּרְכָּב מִמַּקְלְעֵי דושׁקה וְשִׁילְּקָה. הָיְיתָה לוֹ כַּוּוֹנַת חַדָּה כְּמוֹ עֵין הַכִּילָּיוֹן, לוֹעַ יֶרִי כְּמוֹ הַגֵּיהִינּוֹם, וְדוּרֶגֶל מוּצָק שֶׁנִּרְאֶה כְּאִילּוּ נִבְרָא לָשֵׂאת אֶת הַמָּוֶות עַצְמוֹ. אֲסוֹנוֹ גָּדַל כְּשֶׁחָשׁ שֶׁהַכַּדּוּרִים הַקַּטְלָנִיִּים מוֹסִיפִים לָצֵאת מִגּוּפוֹ הַלּוֹהֵט וְנוֹרִים בְּלִי הַבְחָנָה בְּעוֹד שֶׁגּוּפוֹ רֶטֶט וְנָע בְּאוֹפֶן אַקְרָאִי עַד שֶׁהוֹבִיל אוֹתוֹ הַחוּצָה אֶל הָרְחוֹב  הָרָאשִׁי, מִסְתּוֹבֵב לְכָל עֵבֶר, קוֹצֶר נְפָשׁוֹת וּמַחֲרִיב חַיִּים.
 



https://www.shortstoryproject.com/he/story/%d7%92%d7%90%d7%91%d6%bc%d7%a8-%d7%a1%d7%91%d6%bc%d7%99%d7%9c/
#אַבְּסוּרְד#סוּרֵיאָלִיזְם#סְפֵּקוּלָטִיבִי#סְפְּרוּתְעַרְבִּית#פּוֹלִיטִי