זֶה עָשָׂה רוֹשֶׁם טוֹב; אֲבָל חַכּוּ עַד שֶׁאֲנִי אֲסַפֵּר לָכֶם. הָיִינוּ לְמַטָּה בַּדָּרוֹם, בְּאָלָבָּמָה – בִּיל דְּרִיסְקוֹל וַאֲנִי – כְּשֶׁצָּץ פִּתְאוֹם רַעְיוֹן הַחֲטִיפָה הַזֶּה. זֶה הָיָה, כְּמוֹ שֶׁהִתְבַּטֵּא בִּיל אַחֵר-כָּךְ, "כְּשֶׁנִּכְנְסָה בָּנוּ רֶגַע רוּחַ-שְׁטוּת"; אֲבָל הַדָּבָר הַזֶּה הִתְבָּרֵר לָנוּ רַק כַּעֲבוֹר זְמַן.
הָיְתָה שָׁם עֲיָירָה קְטַנָּה, שְׁטוּחָה כְּמוֹ לְבִיבָה, וּשְׁמָהּ, כַּמּוּבָן, פִּסְגָּה. תּוֹשָׁבֶיהָ הָיוּ מִסּוּג הָאִיכָּרִים הַלֹּא-מַזִּיקִים וְהַמְּרוּצִּים מֵעַצְמָם, שֶׁכְּמוֹהֶם חוֹזְרִים וּמִתְכַּנְּסִים בְּכָל חֲגִיגַת אָבִיב.
בִּיל וַאֲנִי הָיָה לָנוּ בְּיַחַד הוֹן שֶׁל שֵׁשׁ מֵאוֹת דּוֹלָר בְּעֵרֶךְ, וְהָיִינוּ צְרִיכִים בְּדִיּוּק עוֹד אַלְפַּיִים דּוֹלָר כְּדֵי לְגַלְגֵּל בְּמַעֲרַב אִילִינוֹי מִגְרָשִׁים עִירוֹנִיִּים עִם רִישּׁוּמִים כּוֹזְבִים. דִּיבַּרְנוּ עַל כָּךְ עַל מַדְרֵגוֹת הַכְּנִיסָה שֶׁל הַמָּלוֹן. אַהֲבַת יְלָדִים, אָמַרְנוּ, חֲזָקָה בְּיִישּׁוּבִים חֲצִי-כַּפְרִיִּים; מִשּׁוּם כָּךְ, וּמֵעוֹד כַּמָּה סִיבּוֹת, בָּרוּר שֶׁעָדִיף לְאַרְגֵּן חֲטִיפָה כָּאן וְלֹא בְּאֵזוֹר שֶׁל עִיתּוֹנִים שֶׁשּׁוֹלְחִים כְּתָבִים בִּלְבוּשׁ אֶזְרָחִי לַחֲלוֹב מֵידָע עַל עִנְיָינִים כָּאֵלֶּה. יָדַעְנוּ שֶׁהָעֲיָירָה פִּסְגָּה תִּשְׁלַח אַחֲרֵינוּ לְכָל הַיּוֹתֵר שׁוֹטְרִים, וְאוּלַי גַּם כַּמָּה כַּלְבֵי-גִּישּׁוּשׁ אֲדִישִׁים וְגִינּוּי חָרִיף אֶחָד אוֹ שְׁנַיִים בְּתַקְצִיב הַחַקְלָאִים הַשְּׁבוּעִי. כָּכָה שֶׁזֶּה עָשָׂה רוֹשֶׁם טוֹב.
בְּתוֹר קוֹרְבָּן בָּחַרְנוּ לָנוּ אֶת הַבֵּן הַיָּחִיד שֶׁל אֶחָד הָאֶזְרָחִים הַבּוֹלְטִים שֶׁנִּקְרָא אֶבֶן-עֵזֶר דּוֹרְסְט. הָאָב הָיָה מְכוּבָּד וְקַמְצָן, מוּמְחֶה לְמַשְׁכַּנְתָּאוֹת, גַּבַּאי צְדָקָה וּמֵעֲקַל-נְכָסִים קַפְּדָן וְיָשָׁר. הַיֶּלֶד הָיָה בֶּן עֶשֶׂר, נְמָשִׁים בָּלְטוּ מִפָּנָיו, וּשְׂעָרוֹ בְּצֶבַע הַכְּרִיכָה שֶׁל הַשְּׁבוּעוֹן שֶׁקּוֹנִים בְּדוּכַן הָעִיתּוֹנִים כְּשֶׁמִּמְּהָרִים לָרַכֶּבֶת. בִּיל וַאֲנִי עָשִׂינוּ חֶשְׁבּוֹן שֶׁאֶבֶן-עֵזֶר יִישָּׁבֵר וְיִיתֵּן כּוֹפֶר-נֶפֶשׁ שֶׁל אַלְפַּיִים דּוֹלָר, בְּלִי שׁוּם הֲנָחוֹת. אֲבָל חַכּוּ עַד שֶׁאֲנִי אֲסַפֵּר לָכֶם.
בְּמֶרְחָק שֶׁל שְׁנֵי מִילִּים בְּעֵרֶךְ מִפִּסְגָּה הָיָה הַר קָטָן מְכוּסֶּה סְבַךְ עַרְעָרִים עָבוֹת. בַּמִּדְרוֹן הָאֲחוֹרִי שֶׁל הָהָר הַזֶּה הָיְתָה מְעָרָה. שָׁם אַגְרָנוֹ צֵידָה.
עֶרֶב אֶחָד אַחֲרֵי שְׁקִיעַת הַשֶּׁמֶשׁ עָבַרְנוּ בְּכִרְכָּרָה עַל פְּנֵי בֵּיתוֹ שֶׁל דּוֹרְסְט הַזָּקֵן. הַיֶּלֶד הָיָה בָּרְחוֹב וְיִידָּה אֲבָנִים בַּחֲתַלְתּוּל שֶׁעַל הַגָּדֵר מוּלוֹ.
"הֵי, יַלְדּוֹן!" אוֹמֵר בִּיל, "הָיִיתָ רוֹצֶה לְקַבֵּל שַׂקִּית סוּכָּרִיּוֹת וּלְטַיֵּיל קְצָת?"
הַיֶּלֶד קוֹלֵעַ בְּדִיּוּק בְּעַיִן שֶׁל בִּיל בִּרְסִיס לְבָנָה.
"זֶה יַעֲלֶה לְזָקֵן עוֹד חֲמֵשׁ מֵאוֹת דּוֹלָר," אוֹמֵר בִּיל וּמְדַלֵּג בִּכְבֵדוּת מֵעַל לָאוֹפֶן.
הַנַּעַר הֵשִׁיב מִלְחָמָה כְּמוֹ דּוֹב-קִינָּמוֹן בְּמִשְׁקָל חֲצִי כָּבֵד; אֲבָל בְּסוֹף הֵטַלְנוּ אוֹתוֹ לְקַרְקָעִית הַכִּרְכָּרָה וְהִסְתַּלַּקְנוּ. הֵבֵאנוּ אוֹתוֹ אֶל הַמְּעָרָה, וַאֲנִי קָשַׁרְתִּי אֶת הַסּוּס בִּסְבַךְ הָעַרְעָרִים. אַחֲרֵי שֶׁהֶחֱשִׁיךְ הֶחֱזַרְתִּי אֶת הַכִּרְכָּרָה לַכְּפָר הַקָּטָן שֶׁבּוֹ שָׂכַרְנוּ אוֹתָהּ, שְׁלוֹשָׁה מִילִּים מִן הָהָר, וְחָזַרְתִּי בָּרֶגֶל.
בִּיל הִדְבִּיק אָז פְּלַסְטֵר עַל הַשְּׂרִיטוֹת וְהַחֲבוּרוֹת שֶׁעַל פַּרְצוּפוֹ. מְדוּרָה בָּעֲרָה מֵאֲחוֹרֵי הָאֶבֶן הַגְּדוֹלָה שֶׁבַּכְּנִיסָה לַמְּעָרָה, וְהַיֶּלֶד הִתְבּוֹנֵן בְּסִיר קָפֶה רוֹתֵחַ, וּשְׁתֵּי נוֹצוֹת זָנָב שֶׁל בָּז הָיוּ תְּקוּעוֹת בְּשַׁעֲרוֹ הָאַדְמוֹנִי. כְּשֶׁאֲנִי מַגִּיעַ הוּא מְכַוֵּון אֵלַי עָנָף וְאוֹמֵר:
"הָהּ! חִיוֵּור-פָּנִים אָרוּר שֶׁכָּמוֹךְ, אֵיךְ אַתָּה מֵעֵז לְהִיכָּנֵס אֶל הַמַּחֲנֶה שֶׁל הַצִּ'יף הָאָדוֹם, אֵימַת-הַמַּעֲמַקִּים?"
"עַכְשָׁיו הוּא בְּסֵדֶר," אוֹמֵר בִּיל, מַפְשִׁיל אֶת מִכְנָסָיו וּבוֹדֵק כַּמָּה חֲבוּרוֹת עַל יְרֵכָיו. "אֲנַחְנוּ מְשַׂחֲקִים בָּאִינְדִּיָּאנִים. בְּהַשְׁוָואָה אֵלֵינוּ, הַהוֹפָעָה שֶׁל בָּאפֵלוֹ בִּיל נִרְאֵית כְּמוֹ תְּמוּנוֹת פָּנַס-קֶסֶם שֶׁל אֶרֶץ-יִשְׂרָאֵל בָּאוּלָם הָעִירוֹנִי. אֲנִי הָנֵק הַזָּקֵן, הַצַּיָּיד, הַשָּׁבוּי שֶׁל הַצִּ'יף הָאָדוֹם, וְהַשְׁכֵּם בַּבּוֹקֶר יְקַרְקְפוּ אוֹתִי. חַיֵּי-גִּ'ירוֹנִימוֹ! הַיֶּלֶד יוֹדֵעַ לִבְעוֹט."
כֵּן, רַבּוֹתַי, הַיֶּלֶד הַזֶּה נִרְאֶה כְּאִילּוּ אַף פַּעַם בְּחַיָּיו לֹא נֶהֱנָה כָּל-כָּךְ. הַשִּׂמְחָה שֶׁבְּלִינָה בַּמְּעָרָה גָּרְמָה לוֹ לִשְׁכּוֹחַ שֶׁהוּא עַצְמוֹ שָׁבוּי. מִיָּד כִּינָּה אוֹתִי בְּשֵׁם עֵין-נָחָשׁ, הַמְּרַגֵּל, וְהוֹדִיעַ שֶׁעִם עֲלוּת הַשֶּׁמֶשׁ יַחְזְרוּ הַנּוֹעָזִים שֶׁלּוֹ מִמַּסַּע הַמִּלְחָמָה וְיַעֲלוּ אוֹתִי עַל הַמּוֹקֵד.
אַחֵר-כָּךְ אָכַלְנוּ אֲרוּחַת עֶרֶב, וְהוּא מִילֵּא אֶת הַפֶּה בְּשַׂר חֲזִיר וְלָחַם וְרוֹטֶב, וְהִתְחִיל לְדַבֵּר. בִּזְמַן הָאֲרוּחָה נָתַן נְאוּם שֶׁנִּשְׁמַע בְּעֵרֶךְ כָּכָה:
"זֶה מוֹצֵא חֵן בְּעֵינֵי נוֹרָא. אַף פַּעַם לֹא יָשַׁנְתִּי בַּחוּץ, אֲבָל הָיָה לִי פַּעַם אוֹפּוֹסוּם מְאוּלָּף, וּבְיוֹם-הוּלֶּדֶת הָאַחֲרוֹן הָיִיתִי בֶּן תֵּשַׁע. אֲנִי שׂוֹנֵא לָלֶכֶת לְבֵית-סֵפֶר. עַכְבְּרוֹשִׁים אָכְלוּ שֵׁשׁ-עֶשְׂרֵה בֵּיצִים לְתַרְנְגוֹלֶת-פְּנִינִים שֶׁל דּוֹדָה שֶׁל גֶ'יְמִי טלבוט. יֵשׁ אִינְדִּיָּאנִים אֲמִיתִּיִּים בַּיְּעָרוֹת הָאֵלֶּה? אֲנִי רוֹצֶה עוֹד קְצָת רוֹטֶב. נָכוֹן שֶׁכְּשֶׁהָעֵצִים זָזִים הֵם עוֹשִׂים אֶת הָרוּחַ? הָיוּ לָנוּ חֲמִישָּׁה גּוּרִים. מִמָּה הָאַף שֶׁלְּךָ כָּל-כָּךְ אָדוֹם, הָנֵק? לְאַבָּא שֶׁלִּי יֵשׁ הָמוֹן כֶּסֶף. נָכוֹן שֶׁהַכּוֹכָבִים חַמִּים? פַּעֲמַיִים הִרְבַּצְתִּי לְאֵד וָוקֶר, בְּיוֹם שַׁבָּת. אֲנִי לֹא אוֹהֵב בָּנוֹת. רַק עִם חֲבָל אֶפְשָׁר לִתְפּוֹס קַרְפָּדוֹת. שְׁוָורִים עוֹשִׂים אֵיזֶשֶׁהוּ רַעַשׁ? לָמָּה הַתַּפּוּזִים עֲגוּלִּים? יֵשׁ לָכֶם בַּמְּעָרָה הַזֹּאת מִיטּוֹת בִּשְׁבִיל לִישׁוֹן? לְעָמוֹס מָארֵיי יֵשׁ שֵׁשׁ אֶצְבָּעוֹת. תּוֹכִי יוֹדֵעַ לְדַבֵּר, אֲבָל קוֹף וְדַג לֹא יוֹדְעִים. כַּמָּה צָרִיךְ בִּשְׁבִיל לְהַגִּיעַ לִשְׁתֵּים-עֶשְׂרֵה?"
מִדֵּי כַּמָּה דַּקּוֹת נִזְכַּר שֶׁהוּא אָדוֹם-עוֹר מְעַצְבֵּן, הָרִים אֶת רוֹבֶה-הֶעָנָף שֶׁלּוֹ, נִיגַּשׁ עַל קְצוֹת הָאֶצְבָּעוֹת אֶל פִּי הַמְּעָרָה וּמָתַח אֶת הַצַּוּוֹאר כְּדֵי לְגַלּוֹת אֶת הַסַּיָּירִים שֶׁל הַלָּבָן הַשָּׂנוּא. מִפַּעַם לְפַעַם הִשְׁמִיעַ קְרִיאַת מִלְחָמָה שֶׁהֶעֱבִירָה צְמַרְמוֹרֶת בְּגוּפ שֶׁל סַבָּא הָנֵק הַצַּיָּיד. הַיֶּלֶד הַזֶּה הִפִּיל אֵימָה עַל בִּיל מֵהַהַתְחָלָה.
"צִ'יף אָדוֹם," אֲנִי אוֹמֵר לַיֶּלֶד, "אַתָּה רוֹצֶה לַחֲזוֹר הַבַּיְתָה?"
"אָה, בִּשְׁבִיל מָה?" אוֹמֵר הַיֶּלֶד. "בַּבַּיִת אֲנִי בִּכְלָל לֹא נֶהֱנֶה. אֲנִי שׂוֹנֵא לָלֶכֶת לְבֵית-סֵפֶר. אֲנִי אוֹהֵב לִישׁוֹן בַּחוּץ. אַתֶּם לֹא תִּיקְּחוּ אוֹתִי בַּחֲזָרָה הַבַּיְתָה. נָכוֹן, עֵין-נָחָשׁ?"
"לֹא תֶּיכֶף וּמִיָּד," אֲנִי אוֹמֵר. "נִישָּׁאֵר פֹּה בַּמְּעָרָה כַּמָּה זְמַן."
"בְּסֵדֶר!" אוֹמֵר הַיֶּלֶד. "זֶה יִהְיֶה יוֹפִי. בַּחַיִּים שֶׁלִּי לֹא נֶהֱנֵיתִי כָּכָה."
בְּעֵרֶךְ בְּאַחַת-עֶשְׂרֵה שָׁכַבְנוּ לִישׁוֹן. פָּרַשְׁנוּ כַּמָּה שְׂמִיכוֹת רְחָבוֹת וּכְסָתוֹת וְהִשְׁכַּבְנוּ אֶת הַצִּ'יף הָאָדוֹם בֵּינֵינוּ. לֹא חָשַׁשְׁנוּ שֶׁיִּבְרַח. שָׁלוֹשׁ שָׁעוֹת לֹא נָתַן לָנוּ לַעֲצוֹם עֵין, פַּעַם אַחַר פַּעַם קָפַץ וְתָפַס אֶת הָרוֹבֶה שֶׁלּוֹ וְצָרַח: "שְׁשְׁשְׁ! חָבֵר!" בְּאוֹזְנֵי וּבְאוֹזְנִי בִּיל, עִם כָּל פִּצְפּוּץ עָנָף אוֹ רִשְׁרוּשׁ עָלָה מְדוּמֶּה שֶׁגִּילָּה לְדִמְיוֹנוֹ הַצָּעִיר כְּנוּפְיַית שׁוֹדְדִים מִתְגַּנֶּבֶת. לְבַסּוֹף נָפְלָה עָלַי שֵׁינָה טְרוּפָה, וְחָלַמְתִּי שֶׁשּׁוֹדֵד-יָם אַכְזָר וְאָדוֹם-שֵׂיעָר חָטַף אוֹתִי וְכָבַל אוֹתִי אֶל עֵץ.
בְּדִיּוּק עִם שַׁחַר הֵעִירָה אוֹתָהּ סִדְרַת צְוָוחוֹת נוֹרָאוֹת שֶׁהִשְׁמִיעַ בִּיל. אֵלֶּה לֹא הָיוּ צְעָקוֹת, אוֹ זַעֲקוֹת, אוֹ יְלָלוֹת, אוֹ קְרִיאוֹת, אוֹ צְרִיחוֹת שֶׁמְּצַפִּים לִשְׁמוֹעַ מִמַּעֲרֶכֶת גַּבְרִית שֶׁל כְּלֵי דִּיבּוּר – אֵלֶּה הָיוּ פָּשׁוּט צְוָוחוֹת בְּזָוִיּוֹת, מַחֲרִידוֹת, מַשְׁפִּילוֹת, כְּמוֹ אֵלֶּה שֶׁנָּשִׁים פּוֹלְטוֹת כְּשֶׁהֵן רוֹאוֹת רוּחוֹת-רְפָאִים אוֹ זְחָלִים. נוֹרָא לִשְׁמוֹעַ בִּמְעָרָה עִם שַׁחַר גֶּבֶר שֶׁמֶן חָזָק וּמְיוֹאָשׁ צוֹוֵחַ בְּלִי מַעֲצוֹרִים.
קָפַצְתִּי מִמְּקוֹמִי לִרְאוֹת בַּמֶּה הָעִנְיָין. הַצִּ'יף הָאָדוֹם יָשַׁב עַל חָזֵהוּ שֶׁל בִּיל, וְאַחַת מִיָּדָיו סְבוּכָה בְּשַׁעֲרוֹ שֶׁל בִּיל. בַּיָּד הַשְּׁנִיָּיה הֶחֱזִיק אֶת סַכִּין הַשּׁוּלְחָן הַחַד שֶׁשִּׁימֵּשׁ אוֹתָנוּ לְחִיתּוּךְ קוֹתְלֵי חֲזִיר; בִּשְׁקִידָה וּבִרְצִינוּת נִיסָּה לְהָסִיר אֶת קַרְקַפְתּוֹ שֶׁל בִּיל, בְּהֶתְאֵם לִגְזַר-הַדִּין שֶׁנִּגְזַר עָלָיו בָּעֶרֶב הַקּוֹדֵם.
הוֹצֵאתִי אֶת הַסַּכִּין מִיְּדֵי הַנַּעַר וְהִכְרַחְתִּי אוֹתוֹ לִשְׁכַּב שׁוּב. אֲבָל מֵאוֹתוֹ רֶגַע וָהָלְאָה נִשְׁבְּרָה רוּחוֹ שֶׁל בִּיל. הוּא שָׁכַב עַל הַמִּיטָּה בַּצַּד שֶׁלּוֹ, אֲבָל לֹא עָצַם עַיִן כָּל עוֹד הָיָה הַנַּעַר אִיתָּנוּ. אֲנִי נִמְנַמְתִּי קְצָת, אֲבָל לִקְרַאת הַזְּרִיחָה זָכַרְתִּי שֶׁהַצִּ'יף הָאָדוֹם אָמַר שֶׁיִּשְׂרְפוּ אוֹתִי עַל הַמּוֹקֵד עִם עֲלוּת הַשֶּׁמֶשׁ. לֹא הָיִיתִי עַצְבָּנִי אוֹ מְפוּחָד; אֲבָל הִתְרוֹמַמְתִּי לְמַצַּב יְשִׁיבָה וְהִדְלַקְתִּי אֶת הַמִּקְטֶרֶת שֶׁלִּי וְנִשְׁעַנְתִּי עַל סֶלַע.
"בִּשְׁבִיל מָה אַתָּה קָם כָּל-כָּךְ מוּקְדָּם, סֵם?" שָׁאַל בִּיל.
"אֲנִי?" אוֹמֵר אֲנִי. "הוֹ, יֵשׁ לִי אֵיזֶה מִין כְּאֵב בַּכָּתֵף. חָשַׁבְתִּי שֶׁאִם אֲנִי אֵשֵׁב זָקוּף זֶה יֵירָגַע."
"אַתָּה שֶׁקֶּרֶן!" אוֹמֵר בִּיל. "אַתָּה מְפַחֵד. הָיִיתָ אָמוּר לְהִישָּׂרֵף בַּזְּרִיחָה, וּפָחַדְתָּ שֶׁהוּא יַעֲשֶׂה אֶת זֶה. וְהוּא בֶּאֱמֶת מְסוּגָּל לָזֶה, אִם רַק הָיָה מוֹצֵא גַּפְרוּר. נָכוֹן שֶׁזֶּה נוֹרָא, סֵם? אַתָּה חוֹשֵׁב שֶׁמִּישֶׁהוּ יְשַׁלֵּם כֶּסֶף בִּשְׁבִיל לְהַחֲזִיר מִין שֵׁד כָּזֶה הָיְתָה?"
"בֶּטַח," אָמַרְתִּי. "פִּרְחָח קָטָן כָּזֶה הוּא בְּדִיּוּק מֵהַסּוּג שֶׁהוֹרִים מִשְׁתַּגְּעִים עָלָיו. עַכְשָׁיו אַתָּה וְהֵצִ'יף תָּקוּמוּ וּתְבַשְּׁלוּ אֲרוּחַת בּוֹקֶר, וַאֲנִי בֵּינְתַיִים אַעֲלֶה אֶל רֹאשׁ הָהָר לִצְפּוֹת עַל הַשֶּׁטַח."
עָלִיתִי אֶל רֹאשׁ הָהָר הַקָּטָן וְסָקַרְתִּי אֶת הַסְּבִיבָה. בְּאֵזוֹר הָעֲיָירָה פִּסְגָּה צִיפִּיתִי לִרְאוֹת אֶת פָּרָשֵׁי הַכְּפָר הַחֲסוֹנִים חֲמוּשִׁים בַּחֶרְמֵשִׁים וּבַקִּלְשׁוּנוֹת וּמְחַפְּשִׂים בַּשָּׂדוֹת אֶת הַחוֹטְפִים מוֹגֵי-הַלֵּב. אֲבָל רָאִיתִי רַק נוֹף רוֹגַע מְנוּקָּד בְּאָדָם יָחִיד שֶׁחָרַשׁ עִם פֶּרֶד חוֹם-אָפוֹר. אַף אֶחָד לֹא סְרָק אֶת הֶעָרוּץ; שׁוּם רָצִים לֹא הִתְרוֹצְצוּ הֵנָּה וָהֵנָּה, לְהָבִיא לַהוֹרִים הַמּוּדְאָגִים אֶת הַבְּשׂוֹרָה שֶׁאֵין כָּל חָדָשׁ. אֲוִוירָה כַּפְרִית שֶׁל יַשְׁנוּנִיּוֹת נִמְנוּמִית שָׁרְתָה עַל פְּנֵי הָאֵזוֹר הַזֶּה שֶׁל אָלָבָּמָה שֶׁהִשְׂתָּרֵעַ לְעֵינֵי. "אוּלַי," אוֹמֵר אֲנִי לְעַצְמִי, "עוֹד לֹא גִּילּוּ שֶׁהַזְּאֵבִים סָחֲבוּ אִיתָּם אֶת הֲטָלָה הָרַךְ מֵהֶעְדֵּר. יַעֲזוֹר אֱלוֹהִים לִזְאֵבִים!" כָּכָה אָמַרְתִּי, וְיָרַדְתִּי מִן הָהָר לַאֲרוּחַת הַבּוֹקֶר.
כְּשֶׁהִגַּעְתִּי מָצָאתִי אֶת בִּיל נִתְמָךְ בְּדוֹפֶן הַמְּעָרָה, נוֹשֵׁם בִּכְבֵדוּת, וְהַנַּעַר מְאַיֵּים לִמְחוֹץ אוֹתוֹ בְּאֶבֶן גְּדוֹלָה כְּמוֹ חֲצִי אֱגוֹז קוֹקוּס.
"הוּא גַּלְגַּל תַּפּוּחַ-אֲדָמָה לוֹהֵט עַל הַגַּב שֶׁלִּי," הִסְבִּיר בִּיל, "וְאַחַר-כָּךְ מָעַךְ אוֹתוֹ בָּרֶגֶל, וַאֲנִי מָרַטְתִּי לוֹ אֶת הָאוֹזְנַיִים. יֵשׁ לְךָ אֶקְדָּח בַּסְּבִיבָה, סֵם?"
הוֹצֵאתִי מִיְּדֵי הַנַּעַר אֶת הָאֶבֶן וְיִישַּׁבְתִּי אֶת הָרִיב פָּחוֹת אוֹ יוֹתֵר. "אֲנִי עוֹד אֲסַדֵּר אוֹתְךָ," אוֹמֵר הַנַּעַר אֶל בִּיל. "אַף אֶחָד עוֹד לֹא הִיכָּה אֶת הַצִּ'יף הָאָדוֹם בְּלִי לְשַׁלֵּם עַל זֶה. יוֹתֵר טוֹב שֶׁתִּיזָּהֵר!"
אַחֲרֵי אֲרוּחַת הַבּוֹקֶר הַיֶּלֶד מוֹצִיא מֵהַכִּיס חֲתִיכַת עוֹר עִם רְצוּעוֹת מְלוּפָּפוֹת סְבִיבָהּ וּמַתִּיר אוֹתָן כְּשֶׁהוּא יוֹצֵא מֵהַמְּעָרָה.
"מָה הוּא זוֹמֵם עַכְשָׁיו?" אוֹמֵר בִּיל בִּדְאָגָה. "אַתָּה לֹא חוֹשֵׁב שֶׁהוּא יִבְרַח, מָה, סֵם?"
"אֵין כָּל חֲשָׁשׁ," אוֹמֵר אֲנִי. "הוּא לֹא עוֹשֶׂה רוֹשֶׁם שֶׁל טִיפּוּס בֵּיתִי. אֲבָל אֲנַחְנוּ צְרִיכִים לְהָכִין אֵיזֶה תּוֹכְנִית בְּעִנְיַין הַכּוֹפֵר. לֹא נִרְאֶה שֶׁהַהֵיעָלְמוּת שֶׁלּוֹ גָּרְמָה לְיוֹתֵר מִדַּי הִתְרַגְּשׁוּת בַּסְּבִיבָה. אֲבָל יָכוֹל לִהְיוֹת שֶׁעוֹד לֹא תָּפְסוּ בַּפִּסְגָּה שֶׁהוּא אֵינֶנּוּ. בַּמִּשְׁפָּחָה שֶׁלּוֹ אוּלַי חוֹשְׁבִים שֶׁהוּא מְבַלֶּה אֶת הַלַּיְלָה אֵצֶל הַדּוֹדָה גֵ'יְין אוֹ אֵצֶל אֶחָד הַשְּׁכֵנִים. אֵיךְ שֶׁלֹּא יִהְיֶה, הַיּוֹם כְּבָר יַרְגִּישׁוּ בְּחֶסְרוֹנוֹ. הַלַּיְלָה אֲנַחְנוּ מוּכְרָחִים לְהַעֲבִיר לְאָבִיו הוֹדָעָה וְלִדְרוֹשׁ אֶת אַלְפַּיִים הַדּוֹלָר בְּעַד הַחֲזָרָתוֹ."
בָּרֶגַע הַהוּא שָׁמַעְנוּ מִין תְּרוּעַת מִלְחָמָה, אוּלַי כְּמוֹ זוֹ שֶׁפָּלַט דָּוִד כְּשֶׁהִשְׁכִּיב אֶת הָאַלּוּף גּוֹלְיָית. מָה שֶׁהוֹצִיא הַצִּ'יף הָאָדוֹם מֵהַכִּיס הָיָה רוֹגַטְקָה, וְעַכְשָׁיו סוֹבֵב אוֹתָהּ מֵעַל רֹאשׁוֹ.
חָמַקְתִּי הַצִּדָּה וְשָׁמַעְתִּי חֲבָטָה כְּבֵדָה וּמִין גְּנִיחָה מִכִּיוּוּן בִּיל, כְּמוֹ זוֹ שֶׁמַּשְׁמִיעַ סוּס כְּשֶׁמְּסִירִים מֵעָלָיו אֶת הָאוּכָּף. גּוּשׁ אֶבֶן שָׁחוֹר בְּגוֹדֶל בֵּיצָה פָּגַע בְּבִיל בְּדִיּוּק מֵאֲחוֹרֵי אוֹזְנוֹ הַשְּׂמָאלִית. הוּא הִתְמוֹטֵט וְנָפַל אֶל הַמְּדוּרָה עַל סִיר הַמַּיִם הַחַמִּים לִשְׁטִיפַת הַכֵּלִים. מָשִׁיתִי אוֹתוֹ וּבְמֶשֶׁךְ חֲצִי שָׁעָה שָׁפַכְתִּי עַל רֹאשׁוֹ מַיִם קָרִים.
עוֹבֵר כַּמָּה זְמַן עַד שְׁבִיל מִתְיַישֵּׁב וּמְמַשֵּׁשׁ מֵאֲחוֹרֵי אוֹזְנוֹ וְאוֹמֵר: "סַם, אַתָּה יוֹדֵעַ מִי הַדְּמוּת הַחֲבִיבָה עָלַי מִכְתְּבֵי-הַקּוֹדֶשׁ?"
"אַל תִּתְרַגֵּשׁ," אוֹמֵר אֲנִי. "עוֹד מְעַט תַּחֲזוֹר לְךָ הַהַכָּרָה."
"הַמֶּלֶךְ הוֹרְדּוֹס," אוֹמֵר הוּא. "אַתָּה לֹא תִּסְתַּלֵּק וְתַשְׁאִיר אוֹתִי כָּאן לְבַד, נָכוֹן, סֵם?"
יָצָאתִי וְתָפַסְתִּי אֶת הַיֶּלֶד וְטִלְטַלְתִּי אוֹתוֹ עַד שֶׁנְּמָשָׁיו שִׁקְשְׁקוּ.
"אִם לֹא תִּתְנַהֵג כְּמוֹ שֶׁצָּרִיךְ," אוֹמֵר אֲנִי, "אֲנִי לוֹקֵחַ אוֹתְךָ יָשָׁר הַבַּיְתָה. עַכְשָׁיו, אַתָּה תִּהְיֶה יֶלֶד טוֹב אוֹ לֹא?"
"זֶה הָיָה בִּצְחוֹק," אוֹמֵר הוּא בְּזַעַף. "לֹא הִתְכַּוַּונְתִּי לְהַכְאִיב לְהָנֵק הַזָּקֵן. אֲבָל בִּשְׁבִיל מָה הוּא הִרְבִּיץ לִי? אֲנִי אֶתְנַהֵג בְּסֵדֶר, עֵין-נָחָשׁ, אִם לֹא תִּשְׁלַח אוֹתִי הַבַּיְתָה, וְאִם תִּיתֵּן לִי לְשַׂחֵק הַיּוֹם בַּצּוֹפֶה הַשָּׁחוֹר."
"אֲנִי לֹא מַכִּיר אֶת הַמִּשְׂחָק," אוֹמֵר אֲנִי. "עַל זֶה אַתָּה וּמַר בִּיל צְרִיכִים לְהַחְלִיט. הוּא הֶחָבֵר שֶׁלְּךָ לַמִּשְׂחָקִים לְמֶשֶׁךְ הַיּוֹם. אֲנִי הוֹלֵךְ לְכַמָּה זְמַן לָעֲסָקִים שֶׁלִּי. עַכְשָׁיו תִּיכָּנֵס וְתַשְׁלִים אִיתּוֹ וְתַגִּיד לוֹ שֶׁאַתָּה מִצְטַעֵר שֶׁהַכְאָבַת לוֹ, אוֹ שֶׁאַתָּה תֶּיכֶף וּמִיָּד חוֹזֵר הַבַּיְתָה."
הִכְרַחְתִּי אוֹתוֹ וְאֶת בִּיל לִלְחוֹץ יָדַיִים, וְאַחַר-כָּךְ לָקַחְתִּי אֶת בִּיל הַצִּדָּה וְאָמַרְתִּי לוֹ שֶׁאֲנִי הוֹלֵךְ לַחוֹרֶשׁ-צַפְצָפוֹת, כְּפָר קָטָן בְּמֶרְחַק שְׁלוֹשָׁה מִילִּים מִן הַמְּעָרָה, כְּדֵי לְנַסּוֹת לְבָרֵר אֵיךְ קִיבְּלוּ אֶת הַחֲטִיפָה בַּפִּסְגָּה. חָשַׁבְתִּי גַּם שֶׁכְּדַאי לִשְׁלוֹחַ עוֹד בְּאוֹתוֹ יוֹם מִכְתָּב אַזְהָרָה לדורסט הַזָּקֵן, וְלִדְרוֹשׁ בּוֹ אֶת הַכּוֹפֵר וּלְהַכְתִּיב לוֹ אֵיךְ לְשַׁלֵּם אוֹתוֹ.
"אַתָּה יוֹדֵעַ, סַם," אוֹמֵר בִּיל, "אֲנִי עָמַדְתִּי לִימִינְךָ בְּלִי לְהָנִיד עַפְעַף בִּרְעִידוֹת אֲדָמָה, בְּאֵשׁ וּבְמַיִם – בְּמִשְׂחֲקֵי פּוֹקֵר, בְּפִיצוּצֵי דִּינָמִיט, בִּפְשִׁיטוֹת מִשְׁטָרָה, בְּשׁוֹד רַכָּבוֹת וּבְסוּפוֹת צִקְלוֹן. אַף פַּעַם לֹא אִיבַּדְתִּי אֶת הָעֶשְׁתּוֹנוֹת עַד שֶׁחָטַפְנוּ חֲתִיכַת זִיקּוּק כָּזֶה עִם רַגְלַיִים. הַיֶּלֶד מוֹצִיא אוֹתִי מִדַּעְתִּי. אַתָּה לֹא תַּשְׁאִיר אוֹתוֹ אִיתִּי הַרְבֵּה זְמַן, נָכוֹן, סַם?"
"אֲנִי אֶחֱזוֹר מָתַיְשֶׁהוּ אַחֲרֵי-הַצָּהֳרַיִים," אוֹמֵר אֲנִי. "תִּדְאַג רַק לְשַׁעֲשֵׁעַ אֶת הַיֶּלֶד וְשֶׁיִּישָּׁאֵר בְּשֶׁקֶט עַד שֶׁאֲנִי חוֹזֵר. וְעַכְשָׁיו נִכְתּוֹב אֶת הַמִּכְתָּב אֶל דּוֹרְסֵט הַזָּקֵן."
בִּיל וַאֲנִי לָקַחְנוּ נְיָיר וְעִיפָּרוֹן וְעָבַדְנוּ עַל הַמִּכְתָּב, וְהַצִּ'יף הָאָדוֹם שָׁמַר עַל פִּי הַמְּעָרָה, עָטוּף בַּשְּׂמִיכָה וְצוֹעֵד הֵנָּה וָהֵנָּה בִּצְעָדִים גֵּאִים. בִּיל הִתְחַנֵּן בִּדְמָעוֹת שֶׁאוֹרִיד אֶת הַכּוֹפֶר לְאֶלֶף וְחָמֵשׁ מֵאוֹת דּוֹלָר בַּמָּקוֹם הָאַלְפַּיִים. "אֲנִי לֹא מְנַסֶּה," אוֹמֵר הוּא, "לְזַלְזֵל בַּצַּד הַמּוּסָרִי הַמְּהוּלָּל שֶׁל אַהֲבַת הוֹרִים לִילָדִים, אֲבָל יֵשׁ לָנוּ עָסַק עִם בְּנֵי-אָדָם, וְזֶה לֹא אֱנוֹשִׁי לִדְרוֹשׁ מִמִּישֶׁהוּ לְוַותֵּר עַל אַלְפַּיִים דּוֹלָר בְּעַד חֲתִיכָה שֶׁל עֶשְׂרִים קִילוֹ שֶׁל חָתוּל-בַּר מְנוּמָּשׁ. אֲנִי מוּכָן לְהִסְתַּכֵּן בְּאֶלֶף חֲמֵשׁ מֵאוֹת דּוֹלָר. אַתָּה יָכוֹל לְחַיֵּיב אוֹתִי בְּהֶפְרֵשׁ."
וְכָךְ, כְּדֵי לְהָקֵל עַל בִּיל, נַעֲנֵיתִי, וּבְשִׁיתּוּף-פְּעוּלָּה חִיבַּרְנוּ מִכְתָּב בָּזוֹ הַלָּשׁוֹן:

מַר אֶבֶן-עֵזֶר דּוֹרְסְט,
אֲנַחְנוּ מַחְבִּיאִים אֶת הַבֵּן שֶׁלְּךָ אֶצְלֵנוּ, רָחוֹק מִפִּסְגָּה. אֵין שׁוּם טַעַם שֶׁאַתָּה אוֹ הַבַּלָּשִׁים הַמְּנוּסִּים בְּיוֹתֵר תְּנַסּוּ לִמְצוֹא אוֹתוֹ. תּוּכַל לְקַבֵּל אוֹתוֹ בַּחֲזָרָה אַךְ וְרַק בַּתְּנָאִים הָאֵלֶּה: אֲנַחְנוּ דּוֹרְשִׁים אֶלֶף וְחָמֵשׁ מֵאוֹת דּוֹלָר בְּשִׁטְרֵי כֶּסֶף גְּדוֹלִים בְּעַד הַחֲזָרָתוֹ; אֶת הַכֶּסֶף תַּשְׁאִיר הַלַּיְלָה בַּחֲצוֹת בְּאוֹתוֹ מָקוֹם וּבְאוֹתָהּ תֵּיבָה כְּמוֹ הַתְּשׁוּבָה שֶׁלְּךָ – כְּפִי שֶׁנִּפְרַט אַחֵר-כָּךְ. אִם אַתָּה מַסְכִּים לַתְּנָאִים הָאֵלֶּה, שָׁלַח אֶת הַתְּשׁוּבָה בִּכְתָב עִם שָׁלִיחַ שֶׁיָּבוֹא לְבַד הָעֶרֶב בִּשְׁמוֹנֶה וָחֵצִי. אַחֲרֵי שֶׁחוֹצִים אֶת נַחַל-הַיַּנְשׁוּף בַּדֶּרֶךְ לַחוֹרֶשׁ-צַפְצָפוֹת, יֵשׁ שְׁלוֹשָׁה עֵצִים גְּדוֹלִים בְּמֶרְחָק מֵאָה מֶטֶר בְּעֵרֶךְ זֶה מִזֶּה, קָרוֹב לַגָּדֵר שֶׁל שְׂדֵה הַחִיטָּה מִצַּד יָמִין. לְיַד הָעַמּוּד שֶׁמּוּל הָעֵץ הַשְּׁלִישִׁי תִּמְצָא קוּפְסָה קְטַנָּה מִקִּרְטוֹן.
הַשָּׁלִיחַ יָשִׂים אֶת הַתְּשׁוּבָה בַּקּוּפְסָה הַזֹּאת וְיַחֲזוֹר מִיָּד לַפִּסְגָּה.
אִם תְּנַסֶּה לְרַמּוֹת אוֹתָנוּ בְּדֶרֶךְ כָּלְשֶׁהִי, אוֹ אִם לֹא תְּמַלֵּא אֶת דְּרִישָׁתֵנוּ לְפִי הָאָמוּר, לְעוֹלָם לֹא תִּרְאֶה אֶת הַיֶּלֶד שֶׁלְּךָ.
אִם תְּשַׁלֵּם אֶת הַכֶּסֶף כַּנִּדְרָשׁ, הוּא יוּחְזַר אֵלֶיךָ בָּרִיא וְשָׁלֵם תּוֹךְ שָׁלוֹשׁ שָׁעוֹת. הַתְּנָאִים הָאֵלֶּה הֵם סוֹפִיִּים, וְאִם לֹא תֵּיעָנֶה לָהֶם לֹא יֵיעָשֶׂה שׁוּם נִיסָּיוֹן לְהִתְקַשְּׁרוּת נוֹסֶפֶת.
שְׁנֵי אֲנָשִׁים נוֹאָשִׁים

רָשַׁמְתִּי עַל הַמִּכְתָּב אֶת הַכְּתוֹבֶת שֶׁל דּוֹרְסְט וְהִכְנַסְתִּי אוֹתוֹ לַכִּיס. כְּשֶׁעָמַדְתִּי לָצֵאת, הַיֶּלֶד נִיגַּשׁ אֵלַי וְאוֹמֵר:
"הוֹ, עֵין-נָחָשׁ, אַתָּה אָמַרְתָּ שֶׁאֲנִי יָכוֹל לְשַׂחֵק בַּצּוֹפֶה הַשָּׁחוֹר כְּשֶׁלֹּא תִּהְיֶה כָּאן."
"שַׁחַק בָּזֶה, לָמָּה לֹא," אוֹמֵר אֲנִי. "מַר בִּיל יְשַׂחֵק אִיתְּךָ. אֵיזֶה מִין מִשְׂחָק זֶה?"
"אֲנִי הַצּוֹפֶה הַשָּׁחוֹר," אוֹמֵר הַצִּ'יף הָאָדוֹם, "וַאֲנִי צָרִיךְ לִרְכּוֹב אֶל הַמַּחֲנֶה הַמְּגוּדָּר לְהַזְהִיר אֶת הַמִּתְיַישְּׁבִים שֶׁהָאִינְדִּיָּאנִים בָּאִים. נִמְאַס לִי לְשַׂחֵק אֶת הָאִינְדִּיָּאנִים. אֲנִי רוֹצֶה לִהְיוֹת הַצּוֹפֶה הַשָּׁחוֹר."
"בְּסֵדֶר," אוֹמֵר אֲנִי. "זֶה נִשְׁמָע לִי לֹא מַזִּיק. מַר בִּיל בְּוַודַּאי יַעֲזוֹר לְךָ לְסַדֵּר אֶת הַפְּרָאִים הַמְּעַצְבְּנִים."
"מָה אֲנִי אָמוּר לַעֲשׂוֹת?" שׁוֹאֵל בִּיל, מַבִּיט בְּנַעַר בַּחֲשָׁד.
"אַתָּה הַסּוּס," אוֹמֵר הַצּוֹפֶה הַשָּׁחוֹר. "תֵּרֵד עַל הַיָּדַיִים וְהַבִּרְכַּיִים. אֵיךְ אֲנִי יָכוֹל לִרְכּוֹב אֶל הַמַּחֲנֶה בְּלִי סוּס?"
"עָדִיף שֶׁהוּא לֹא יִשְׁתַּעֲמֵם אֶצְלְךָ," אָמַרְתִּי, "עַד שֶׁהַתּוֹכְנִית תַּעֲלֶה עַל הַפַּסִּים. רַק תֵּירָגַע."
בִּיל יָרַד עַל אַרְבַּע, וּבְעֵינָיו עָלָה מַבָּט כְּמוֹ זֶה שֶׁל שָׁפָן בְּמַלְכּוֹדֶת.
"מָה הַמֶּרְחָק לַמַּחֲנֶה, יֶלֶד?" הוּא שׁוֹאֵל בְּמִין קוֹל צָרוּד.
"תִּשְׁעִים מִיל," אוֹמֵר הַצּוֹפֶה הַשָּׁחוֹר, "וְאַתָּה צָרִיךְ לְהִתְאַמֵּץ כְּדֵי לְהַגִּיעַ לְשֵׁם בַּזְּמַן. הוֹיְסָה, עַכְשָׁיו!"
הַצּוֹפֶה הַשָּׁחוֹר קוֹפֵץ עַל הַגַּב שֶׁל בִּיל וְתוֹקֵעַ לוֹ עֲקֵבִים בַּצְּלָעוֹת.
"בְּשֵׁם אֱלוֹהִים," אוֹמֵר בִּיל, "תַּחֲזוֹר מַהֵר, סַם, הֲכִי מַהֵר שֶׁאַתָּה יָכוֹל. חֲבָל שֶׁלֹּא הִסְתַּפַּקְנוּ בְּכוֹפֶר שֶׁל אֶלֶף. שְׁמַע, אַתָּה תַּפְסִיק לִבְעוֹט בִּי אוֹ שֶׁאֲנִי קָם וּמְנַפֵּחַ אוֹתְךָ."
הָלַכְתִּי לְחוֹרֶשׁ-צַפְצָפוֹת וְיָשַׁבְתִּי בִּסְבִיבַת הַדּוֹאַר וְהַחֲנוּת, וְדִיבַּרְתִּי עִם הַכַּפְרִיִּים שֶׁבָּאוּ לִסְחוֹר. שְׂפַמְנוּנִי אֶחָד אוֹמֵר שֶׁהוּא שָׁמַע שֶׁפִּסְגָּה כּוּלָּהּ מוּדְאֶגֶת מִפְּנֵי שֶׁבְּנוֹ שֶׁל אֶבֶן-עֵזֶר דּוֹרְסְט הַזָּקֵן אָבַד אוֹ נִגְנַב. זֶה הָיָה כָּל מָה שֶׁרָצִיתִי לָדַעַת. קָנִיתִי קְצָת טַבָּק לְעִישּׁוּן, הַפְרָחָתִי הֶעָרָה סְתָמִית עַל מְחִירֵי הָאֲפוּנָה הַשְּׁחוֹרָה, שָׁלַחְתִּי אֶת הַמִּכְתָּב בַּדּוֹאַר בַּחֲשַׁאי, וְהִסְתַּלַּקְתִּי. מְנַהֵל הַדּוֹאַר אָמַר שֶׁהַדַּוּוֹר יָבוֹא תּוֹךְ שָׁעָה לָקַחַת אֶת הַדּוֹאַר לַפִּסְגָּה.
כְּשֶׁחָזַרְתִּי לַמְּעָרָה לֹא מָצָאתִי אֶת בִּיל וְהַיֶּלֶד. סִייַּרְתִּי בִּסְבִיבַת הַמְּעָרָה, הִסְתַּכַּנְתִּי בְּיוֹדְל אֶחָד אוֹ שְׁנַיִים, אֲבָל לֹא הָיְתָה תְּשׁוּבָה.
אָז הִדְלַקְתִּי אֶת הַמִּקְטֶרֶת וְיָשַׁבְתִּי עַל קֶפֶל אֲדָמָה מְכוּסֶּה אֵזוֹב וְחִיכִּיתִי לְהִתְפַּתְּחוּיוֹת.
כַּעֲבוֹר חֲצִי שָׁעָה בְּעֵרֶךְ שָׁמַעְתִּי רִשְׁרוּשׁ בְּשִׂיחִים, וּבִיל קִרְטַע וְיָצָא אֶל קָרַחַת הַיַּעַר הַקְּטַנָּה שֶׁמּוּל הַמְּעָרָה. מֵאֲחוֹרָיו הָיָה הַיֶּלֶד, פּוֹסֵעַ בְּרָכוֹת כְּמוֹ סַיָּיר, וְגִיחוּךְ רָחָב עַל פָּנָיו. בִּיל נֶעֱצַר, הֵסִיר אֶת כּוֹבָעוֹ וְנִיגֵּב אֶת פָּנָיו בְּמִטְפַּחַת אֲדוּמָּה. הַיֶּלֶד נֶעֱצַר כַּמָּה מֶטְרִים מֵאֲחוֹרָיו.
"סֵם," אוֹמֵר בִּיל, "נִרְאֶה לִי שֶׁתַּחֲשׁוֹב שֶׁאֲנִי עָרִיק, אֲבָל לֹא יָכוֹלְתִּי יוֹתֵר. אֲנִי אָדָם מְבוּגָּר עִם תְּכוּנוֹת גַּבְרִיּוּת וְהֶרְגֵּלִים שֶׁל הֲגַנָּה עַצְמִית, אֲבָל מַגִּיעַ רֶגַע שֶׁכָּל הַדְּאָגָה לְעַצְמְךָ וְכָל מַעַרְכוֹת הַשְּׁלִיטָה נִכְשָׁלוֹת. הַיֶּלֶד נֶעֱלַם. אֲנִי שָׁלַחְתִּי אוֹתוֹ הַבַּיְתָה. הַכּוֹל נִגְמַר. בְּימֵי קֶדֶם הָיוּ קְדוֹשִׁים מְעוּנִּים," מַמְשִׁיךְ בִּיל בְּשֶׁלּוֹ, "שֶׁהֶעֱדִיפוּ לָמוּת וְלֹא לְוַותֵּר לְמִי שֶׁהֵם סָחֲטוּ. אֲבָל אַף אֶחָד לֹא סָבַל אַף פַּעַם עִינּוּיִים שֶׁלֹּא מֵהָעוֹלָם הַזֶּה כְּמוֹ שֶׁאֲנִי סָבַלְתִּי. נִיסִּיתִי לְמַלֵּא בְּנֶאֱמָנוּת אֶת הֶסְכֵּם הַגַּזְלָנוּת שֶׁלָּנוּ, אֲבָל יֵשׁ גְּבוּל."
"מָה עוֹבֵר עָלֶיךָ, בִּיל?" אֲנִי שׁוֹאֵל אוֹתוֹ.
"רִכְבּוֹ עָלַי," אוֹמֵר בִּיל, "כָּל תִּשְׁעִים הֵמִיל עַד הַמַּחֲנֶה בְּלִי לְוַותֵּר עַל סֶנְטִימֵטֶר. אַחֵר-כָּךְ, כְּשֶׁהַמִּתְיַישְּׁבִים נִיצְּלוּ, קִיבַּלְתִּי שִׁיבּוֹלֶת-שׁוּעָל. חוֹל זֶה לֹא בְּדִיּוּק תַּחֲלִיף עֶרֶב לַחֵךְ. וְאַחַר-כָּךְ, בְּמֶשֶׁךְ שָׁעָה, הָיִיתִי צָרִיךְ לְנַסּוֹת לְהַסְבִּיר לוֹ לָמָּה אֵין כְּלוּם בְּבוֹרוֹת, אֵיךְ דֶּרֶךְ יְכוֹלָה לָלֶכֶת לִשְׁנֵי הַכִּיוּוּנִים, וְלָמָּה הָעֵשֶׂב יָרוֹק. אֲנִי אוֹמֵר לְךָ, סֵם, יֵשׁ גְּבוּל שֶׁבֶּן-אָדָם יָכוֹל לִסְבּוֹל. אֲנִי תָּפַסְתִּי אוֹתוֹ בְּצַוְּוארוֹן וְגָרַרְתִּי אוֹתוֹ מֵהָהָר עַד לְמַטָּה. בַּדֶּרֶךְ הוּא עוֹד בּוֹעֵט לִי בָּרַגְלַיִים עַד שֶׁהֵן מַשְׁחִירוֹת וּמַכְחִילוֹת מֵהַבִּרְכַּיִים לְמַטָּה. וַאֲנִי עוֹד מְקַבֵּל שְׁתַּיִים-שָׁלוֹשׁ נְשִׁיכוֹת בָּאֲגוּדָל וּכְוִויּוֹת מִבַּרְזֶל לוֹהֵט בַּיָּד.
"אֲבָל הוּא הָלַךְ," מַמְשִׁיךְ בִּיל, "הָלַךְ הַבַּיְתָה. הֶרְאִיתִי לוֹ אֶת הַדֶּרֶךְ לַפִּסְגָּה, וּבִבְעִיטָה אַחַת הֵעַפְתִּי אוֹתוֹ שְׁלוֹשָׁה-אַרְבָּעָה מֶטֶר קָדִימָה. אֲנִי מִצְטַעֵר שֶׁהִפְסַדְנוּ אֶת הַכּוֹפֵר, אֲבָל זֶה הָיָה אוֹ זֶה אוֹ שְׁבִיל דְּרִיסְקוֹל בְּבֵית-מְשׁוּגָּעִים."
בִּיל נוֹשֵׁם וְנוֹשֵׁף, אֲבָל עַל תָּוֵוי פָּנָיו הַוְּורַדְרַדִּים יֵשׁ הַבָּעָה שֶׁל שַׁלְוָוה שֶׁלֹּא תְּתוֹאַר וּשְׂבִיעוּת-רָצוֹן מִתְגַּבֶּרֶת.
"בִּיל," אוֹמֵר אֲנִי, "אֵין שׁוּם מַחֲלַת-לֵב אֶצְלְכֶם בַּמִּשְׁפָּחָה, מָה?"
"לֹא," אוֹמֵר בִּיל, "שׁוּם דָּבָר כְּרוֹנִי חוּץ מִמָּלֶרְיָה וּתְאוּנוֹת. לָמָּה?"
"אִם כָּכָה, אַתָּה יָכוֹל לְהִסְתּוֹבֵב," אוֹמֵר אֲנִי, "תָּעִיף מַבָּט לְאָחוֹר."
בִּיל מִסְתּוֹבֵב, וּכְשֶׁהוּא רוֹאֶה אֶת הַיֶּלֶד, הַסּוֹמֶק נֶעֱלַם מִפָּנָיו וְהוּא מִתְיַישֵּׁב בְּרִפְיוֹן עַל הָאָרֶץ וּמַתְחִיל לִתְלוֹשׁ עֲשָׂבִים וּנְצָרִים קְטַנִּים מַפָּה וּמִשָּׁם. בְּמֶשֶׁךְ שָׁעָה חָשַׁשְׁתִּי לִשְׁפִיּוּת-דַּעְתּוֹ. וְאַחַר-כָּךְ אָמַרְתִּי לוֹ שֶׁאֲנִי מִתְכַּוֵּון לְהַשְׁלִים אֶת הַמְּלָאכָה מִיָּד בְּלִי שׁוּם עִיכּוּבִים, וְשֶׁבַּחֲצוֹת נְקַבֵּל אֶת הַכּוֹפֶר וְנִסְתַּלֵּק, אִם דּוֹרְסְט הַזָּקֵן יַסְכִּים לַהַצָּעָה שֶׁלָּנוּ. בִּיל הִתְאוֹשֵׁשׁ אָז כָּל-כָּךְ, שֶׁחִייֵּךְ מִין חִיּוּךְ חָלוּשׁ אֶל הַנַּעַר וְהִבְטִיחַ לְשַׂחֵק רוּסִי בַּמִּלְחָמָה עִם יַפָּן מִיָּד כְּשֶׁתִּשְׁתַּפֵּר קְצָת הַרְגָּשָׁתוֹ.
כְּבָר תִּכְנַנְתִּי אֵיךְ לִגְבּוֹת אֶת הַכּוֹפֶר בְּלִי לְהִסְתַּכֵּן בַּמְּזִימּוֹת נֶגְדִּיּוֹת וּבְמַעֲצָר, וְהַתּוֹכְנִית הָיְתָה מְקַבֶּלֶת שְׁבָחִים מֵחוֹטְפִים מִקְצוֹעָנִים. הָעֵץ שֶׁתַּחְתָּיו צָרִיךְ הָיָה לְהַשְׁאִיר אֶת הַתְּשׁוּבָה – וְאַחַר-כָּךְ אֶת הַכֶּסֶף – הָיָה קָרוֹב לַגָּדֵר שֶׁל הַדֶּרֶךְ, וּמִסָּבִיב הָיוּ שָׂדוֹת גְּדוֹלִים וְרֵיקִים. אִם תֶּאֱרוֹב כְּנוּפְיָה שֶׁל שׁוֹטְרִים לְמִי שֶׁיָּבוֹא לָקַחַת אֶת הַפֶּתֶק, הֵם יוּכְלוּ לִרְאוֹת אוֹתוֹ מִמֶּרְחָק רַב כְּשֶׁהוּא חוֹצֶה אֶת הַשָּׂדוֹת אוֹ מִתְקַדֵּם בְּדֶרֶךְ. אֲבָל לֹא, רַבּוֹתַי! בְּשָׁעָה שְׁמוֹנֶה וָחֵצִי כְּבָר הָיִיתִי בְּרֹאשׁ הָעֵץ, חָבוּי שָׁם לְגַמְרֵי כְּמוֹ קַרְפֶּדֶת עֵצִים וּמְחַכֶּה לַשָּׁלִיחַ שֶׁיָּבוֹא.
בְּדִיּוּק בִּזְמַן מִתְקָרֵב מֵהַדֶּרֶךְ נַעַר רָכוּב עַל אוֹפַנַּיִים, מוֹצֵא אֶת קוּפְסַת הַקַּרְטוֹן לְיַד עַמּוּד הַגָּדֵר, מַחֲלִיק לְתוֹכָהּ חֲתִיכַת נְיָיר מְקוּפֶּלֶת, וְחוֹזֵר עַל דַּוְושׁוֹתָיו בְּכִיוּוּן פִּסְגָּה.
חִיכִּיתִי שָׁעָה עַד שֶׁהִגַּעְתִּי לְמַסְקָנָה שֶׁהַכּוֹל בְּסֵדֶר. גָּלַשְׁתִּי מֵהָעֵץ, לָקַחְתִּי אֶת הַפֶּתֶק, חָמַקְתִּי לְאוֹרֶךְ הַגָּדֵר עַד שֶׁהִגַּעְתִּי לַיַּעַר, וְכַעֲבוֹר עוֹד חֲצִי שָׁעָה כְּבָר הָיִיתִי שׁוּב בַּמְּעָרָה. פָּתַחְתִּי אֶת הַפֶּתֶק, הִתְקָרַבְתִּי אֶל הַפָּנָס, וְקָרָאתִי אוֹתוֹ לְבִיל. הַפֶּתֶק נִכְתַּב בָּעַט בִּכְתַב-יָד קָשֶׁה לְפִעְנוּחַ, וּבְקִיצּוּר וּבַתִּמְצוּת אָמַר:

שְׁנֵי אֲנָשִׁים נוֹאָשִׁים.
רַבּוֹתַי, קִיבַּלְתִּי הַיּוֹם בַּדּוֹאַר אֶת מִכְתַּבְכֶם בַּנִּידּוֹן הַכּוֹפֵר שֶׁאַתֶּם מְבַקְּשִׁים בְּעַד הַחְזָרַת בְּנֵי. לְדַעְתִּי אַתֶּם מַגְזִימִים קְצָת בִּדְרִישׁוֹתֵיכֶם, וּבַזֶּה אֲנִי מַגִּישׁ לָכֶם הַצָּעָה נֶגְדִּית, שֶׁאֲנִי נוֹטֶה לְהַאֲמִין שֶׁתְּקַבְּלוּ אוֹתָהּ. אַתֶּם תַּחֲזִירוּ אֶת גּ'וּנִי הַבַּיְתָה וּתְשַׁלְּמוּ לִי מָאתַיִים וַחֲמִישִּׁים דּוֹלָר בִּמְזוּמָּן, וַאֲנִי מַסְכִּים לָקַחַת אוֹתוֹ מִידֵיכֶם. מוּטָב שֶׁתָּבוֹאוּ בַּלַּיְלָה, כִּי הַשְּׁכֵנִים חוֹשְׁבִים שֶׁהוּא הָלַךְ לְאִיבּוּד, וַאֲנִי לֹא אוֹכֶל לִהְיוֹת אַחְרַאי לָמָּה שֶׁהֵם יַעֲשׂוּ כְּשֶׁהֵם יִרְאוּ מִישֶׁהוּ מַחֲזִיר אוֹתוֹ. בְּרִגְשֵׁי כָּבוֹד,
אֶבֶן-עֵזֶר דּוֹרְסְט

"לְכָל הַשֵּׁדִים וְהַשּׁוֹדְדִים," אוֹמֵר אֲנִי; "מִכָּל הַחוּצְפָּנִים –"
אֲבָל הֵעַפְתִּי עַיִן בְּבִיל וְהִיסַּסְתִּי. בְּעֵינָיו הָיָה מַבָּט תַּחֲנוּנִים שֶׁלֹּא רָאִיתִי אַף פַּעַם אֵצֶל שׁוּם בַּעַל-חַיִּים, אִילֵּם אוֹ מְדַבֵּר.
"סֵם," אוֹמֵר הוּא, "מָה זֶה מָאתַיִים וַחֲמִישִּׁים דּוֹלָר, אַחֲרֵי הַכּוֹל? יֵשׁ לָנוּ אֶת הַכֶּסֶף. עוֹד לַיְלָה אֶחָד עִם הַנַּעַר הַזֶּה וַאֲנִי מִתְאַשְׁפֵּז בְּבֵית-מְשׁוּגָּעִים. מַר דּוֹרְסְט הוּא גֶ'נְטֶלְמֶן מוּשְׁלָם, אֲבָל לְפִי דַּעְתִּי הוּא בַּזְבְּזָן, אִם הוּא מַגִּישׁ לָנוּ הַצָּעָה נְדִיבָה כָּל-כָּךְ. אַתָּה לֹא תַּחְמִיץ אֶת הַהִזְדַּמְּנוּת, מָה?"
"לְהַגִּיד לְךָ אֶת הָאֱמֶת, בִּיל," אוֹמֵר אֲנִי, "כִּבְשַׂת-הָרָשׁ הַזֶּה עָלָה גַּם לִי קְצָת עַל הָעֲצַבִּים. אֲנַחְנוּ נִיקַּח אוֹתוֹ הַבַּיְתָה, נְשַׁלֵּם אֶת הַכּוֹפֵר, וְנִסְתַּלֵּק."
לָקַחְנוּ אוֹתוֹ הַבַּיְתָה בְּאוֹתוֹ לַיְלָה. שִׁכְנַעְנוּ אוֹתוֹ לָלֶכֶת כְּשֶׁסִּיפַּרְנוּ לוֹ שֶׁאָבִיו קָנָה לוֹ רוֹבֶה מְצוּפֶּה כֶּסֶף וְזוּג מַגְּפֵי עוֹר, וְשֶׁלְּמָחֳרָת נֵצֵא לָצוּד דּוּבִּים.
הַשָּׁעָה הָיְתָה בְּדִיּוּק שְׁתֵּים-עֶשְׂרֵה כְּשֶׁדָּפַקְנוּ עַל דֶּלֶת הַכְּנִיסָה שֶׁל בֵּית אֶבֶן-עֵזֶר. מַמָּשׁ בָּרֶגַע שֶׁהָיִיתִי אָמוּר לִשְׁלוֹף אֶת אֶלֶף חֲמֵשׁ מֵאוֹת הַדּוֹלָר מֵהַקּוּפְסָה שֶׁתַּחַת הָעֵץ, לְפִי הַהַצָּעָה הַמְּקוֹרִית, סֵפֶר בִּיל מָאתַיִים וַחֲמִישִּׁים דּוֹלָר לַיָּדַיִים שֶׁל דּוֹרְסְט.
כְּשֶׁהִתְבָּרֵר לַנַּעַר שֶׁאֲנַחְנוּ עוֹמְדִים לַעֲזוֹב אוֹתוֹ בַּבַּיִת הִשְׁמִיעַ קוֹלוֹת שֶׁל עוּגָב וְנִצְמַד כְּמוֹ עֲלוּקָה לָרֶגֶל שֶׁל בִּיל. אָבִיו הִתְחִיל לְקַלֵּף אוֹתוֹ כְּמוֹ שֶׁמְּקַלְּפִים טִיחַ נַקְבּוּבִי.
"כַּמָּה זְמַן תּוּכַל לְהַחֲזִיק אוֹתוֹ?" שׁוֹאֵל בִּיל.
"אֲנִי לֹא חָזָק כְּמוֹ שֶׁהָיִיתִי פַּעַם," אוֹמֵר דּוֹרְסְט הַזָּקֵן, "אֲבָל אֲנִי לֹא חוֹשֵׁב שֶׁאֲנִי יָכוֹל לְהַבְטִיחַ לָכֶם עֶשֶׂר דַּקּוֹת."
"זֶה מַסְפִּיק," אוֹמֵר בִּיל. "תּוֹךְ עֶשֶׂר דַּקּוֹת אֲנִי עוֹבֵר אֶת מְדִינוֹת הַמֶּרְכָּז, הַדָּרוֹם וְהַמַּעֲרָב הַתִּיכוֹן, וּמִסְתַּלֵּק בְּדִילּוּגִים אֶל הַגְּבוּל הֲקֵנֵדִי."
וְעִם כָּל הַחֲשֵׁיכָה, וְעִם כָּל הַשּׁוּמָּן שֶׁל בִּיל, וְעִם כָּל הַמְּהִירוּת שֶׁלִּי, הוּא הָיָה לְפָחוֹת מִיל וָחֵצִי מִפִּסְגָּה כְּשֶׁהִצְלַחְתִּי לְהַשִּׂיג אוֹתוֹ.




 



https://www.shortstoryproject.com/he/story/%d7%9b%d7%95%d7%a4%d7%a8-%d7%a0%d7%a4%d7%a9%d7%95-%d7%a9%d7%9c-%d7%94%d7%a6%d7%99%d7%a3-%d7%94%d7%90%d7%93%d7%95%d7%9d/
#אִירוֹנְיָה#הוּמוֹרִיסְטִי#סְפְּרוֹתָאמֵרִיקָאִית#קְלָאסִיקָה