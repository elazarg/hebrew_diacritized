מַר וִיקְס שׁוּב הִזְעִיק אוֹתִי הָעֶרֶב, וַאֲנִי מַבִּיט לְאָחוֹר אֶל הַמִּסְדְּרוֹן בַּבַּיִת שֶׁלִּי. לֹא כִּיבִּיתִי אֶת הָאוֹר בַּמִּטְבָּח. זֶה בַּיִת רֵיק וְיָשֵׁן מֵאָז שֶׁמֵּתָה הָאִישָּׁה. כְּשֶׁמַּר וִיקְס לֹא מְצַלְצֵל, אֲנִי כּוֹתֵב לְכָל מִי שֶׁאֲנִי מַכִּיר בְּעִנְיַין הַבֵּן שֶׁלִּי. חֵלֶק מֵהַמִּכְתָּבִים שֶׁלִּי תָּמִיד חוֹזְרִים, אֲבָל אֵלֶּה שֶׁכּוֹתְבִים לִי אוֹמְרִים שֶׁאַף אֶחָד לֹא יוֹדֵעַ לְאָן הוּא בָּרַח. אֲנִי כָּל הַזְּמַן חוֹשֵׁב שֶׁאוּלַי בְּמִקְרֶה הוּא יָבוֹא הַבַּיְתָה כְּשֶׁאֲנִי לֹא נִמְצָא, אָז אֲנִי מַשְׁאִיר אוֹר בַּמִּטְבָּח וְיוֹצֵא מֵהַבַּיִת.
הָאֲוִויר קַר כְּמוֹ תָּמִיד, פְּתִיתֵי הַשֶּׁלֶג מַכִּים לִי בְּכוֹבַע, מִסְתַּנְּנִים לְתוֹךְ הַצַּוּוֹארוֹן. אֲנִי שׁוֹמֵעַ אֶת הַחֲזִירִים שֶׁלִּי מִתְקָרְבִים בִּנְחִירוֹת מֵהַסְּכָכָה, הֵם חוֹשְׁבִים שֶׁבָּאתִי לְהַאֲכִיל אוֹתָם. אֲנִי צָרִיךְ לָתֵת לָהֶם מַשֶּׁהוּ יוֹתֵר טוֹב מֵהָעִיסָּה הָאֲיוּמָּה הַזֹּאת, אֲבָל אֲנִי לֹא יָכוֹל לִפְנֵי שֶׁאֵדַע בְּוַודָּאוּת שֶׁהַיֶּלֶד שֶׁלִּי בְּמָקוֹם בָּטוּחַ. אָמַרְתִּי לוֹ לֹא לָלֶכֶת לְהִסְתַּכֵּל, שֶׁהַחֲזִירִים פָּשׁוּט צוֹוְחִים כִּי אֲנִי לֹא הוֹרֵג אוֹתָם. הֵם תָּמִיד צוֹוְחִים כְּשֶׁהֵם שְׂמֵחִים, אֲבָל הוּא הָלַךְ וְהִסְתַּכֵּל. וְאָז הוּא בָּרַח מִי יוֹדֵעַ לְאָן.
אֲנִי גּוֹרֵף אֶת הַשֶּׁלֶג מֵהַשִּׁמְשָׁה הַקִּדְמִית שֶׁל מְפַלֶּסֶת הַשֶּׁלֶג שֶׁלִּי וּמְטַפֵּס פְּנִימָה. מוֹשְׁבֵי הַפְּלַסְטִיק קָרִים, אֲבָל אֲנִי אוֹהֵב אוֹתָם. הֵם חֲלָקִים וּמִתְנַקִּים בְּקַלּוּת. מַפְתֵּחַ הַגַּלְגַּלִּים מוּנָּח בִּמְקוֹמוֹ הָרָגִיל לְיַד הַמּוֹשָׁב שֶׁלִּי. אֲנִי מֵרִים אוֹתוֹ וְאוֹמֵד אֶת מִשְׁקָלוֹ וּמַנִּיחַ אוֹתוֹ בַּחֲזָרָה. אֲנִי מַפְעִיל אֶת מְפַזֵּר הַמֶּלַח, מוֹרִיד אֶת הַכַּף וְיוֹצֵא לַדֶּרֶךְ, לְפַנּוֹת אֶת הַכְּבִישׁ הַהֲרָרִי.
הַשֶּׁלֶג נֶעֱרַם לַחוֹמָה בְּשׁוּלֵי הַדֶּרֶךְ. שׁוּם מְכוֹנִית לֹא זָזָה. הֵן תְּקוּעוֹת בַּצַּד, וּבִזְמַן שֶׁאֲנִי עוֹקֵף אוֹתָן וּמִפְלָס, נוֹצָר טוּר מֵאֲחוֹרֵי, אֲבָל הֵם תָּמִיד נוֹשְׁרִים מִמֶּנּוּ. הֵם לֹא יוֹדְעִים כַּמָּה זְמַן יִיקַּח לְמֶלַח לַעֲבוֹד. הֵם טִיפְּשִׁים גְּמוּרִים. מִתְרוֹצְצִים וּמְמַהֲרִים בְּמֶזֶג אֲוִויר כָּזֶה וּבַסּוֹף נֶהֱרָגִים. אַף פַּעַם לֹא יוֹשְׁבִים בְּשֶׁקֶט וּמְחַכִּים שֶׁהַמֶּלַח יַעֲבוֹד.
אֲנִי חוֹשֵׁב שֶׁאֲנִי מַתְחִיל לִהְיוֹת זָקֵן מִדַּי בִּשְׁבִיל כָּל זֶה. הַלְּוַואי שֶׁיָּכוֹלְתִּי לָנוּחַ וּלְצַפּוֹת בַּחֲזִירִים שֶׁלִּי מִזְדַּקְּנִים וּמֵתִים. כְּשֶׁהָאַחֲרוֹן יִהְיֶה עַל סַף מָוֶות, אֶתֵּן לוֹ אֶת הָאֲרוּחָה הַטּוֹבָה בְּיוֹתֵר וְאַשְׁאִיר אֶת הַשַּׁעַר פָּתוּחַ. אֲבָל סָבִיר מְאוֹד לְהַנִּיחַ שֶׁזֶּה לֹא יִקְרֶה, כִּי אֲנִי מַכִּיר אֶת הַקֶּטַע הַזֶּה שֶׁל כְּבִישׁ 60 מֵאַנְסְטֶד לִגְאוּלַי, וַאֲנִי עוֹשֶׂה עֲבוֹדָה טוֹבָה. מַר וִיקְס תָּמִיד מִתְגָּאֶה בָּעֲבוֹדָה הַמְּצוּיֶּנֶת שֶׁלִּי, וּכְשֶׁאֶרְאֶה מוּלִי אֶת הַמַּשָּׂאִית הָאַחֶרֶת, שֶׁמְּפַלֶּסֶת אֶת הָעֲלִיָּיה שֶׁל הַכְּבִישׁ הַזֶּה בַּצַּד הַשֵּׁנִי, אֲנִי אֶצְפּוֹר. זֶה יִהְיֶה מַר וִיקְס שֶׁמַּגִּיעַ מִגְּאוּלַי. אֲנִי חוֹשֵׁב עַל זֶה שֶׁאַף פַּעַם לֹא פָּגַשְׁתִּי אֶת מַר וִיקְס מִחוּץ לִמְפַלֶּסֶת שֶׁלֶג. לִפְעָמִים אֲנִי מַבִּיט הַחוּצָה אֶל הַר סִיוֶול וְרוֹאֶה שֶׁלֶג מִתְקָרֵב, וְאָז אֲנִי מְצַלְצֵל לְמַר וִיקְס. אֲבָל אֲנַחְנוּ לֹא חֲבֵרִים. אֲנַחְנוּ לֹא מְבַקְּרִים זֶה אֶת זֶה בִּכְלָל. אֲנִי אֲפִילּוּ לֹא יוֹדֵעַ אִם יֵשׁ לוֹ מִשְׁפָּחָה.
אֲנִי חוֹלֵף עַל פְּנֵי תַּחֲנַת הַמְּנוּחָה בְּהוֹקֵס נַסְט, וַחֲבוּרַת טִיפְּשִׁים חֲדָשָׁה מִסְתַּדֶּרֶת בְּטוּר מֵאֲחוֹרֵי, אֲבָל מַהֵר מְאוֹד אֲנִי שׁוּב לְבַד. אֲנִי מְפַלֵּס דֶּרֶךְ בַּמִּדְרוֹן לְכִיוּוּן צַ'יְמָנִי קוֹרְנֵרְס, הַפָּנָסִים שֶׁלִּי הֵם הַיְּחִידִים בַּכְּבִישׁ, וּפְתַיָּתִי הַשֶּׁלֶג מִסְתַּחְרְרִים בְּצָהוֹב סְבִיב פָּנַס הַחֵירוּם, וּבְלָבָן עַל קַשְׁתוֹת הַפָּנָסִים הַקִּדְמִיִּים. אֲנִי מְחַיֵּיךְ לְמַרְאֵה הַצּוּרוֹת הַיָּפוֹת שֶׁלָּהֶם, אֲבָל אֲנִי עָיֵיף וְרוֹצֶה לִהְיוֹת כְּבָר בְּבֵית. אֲנִי דּוֹאֵג לַחֲזִירִים. הָיִיתִי צָרִיךְ לָתֵת לָהֶם יוֹתֵר מָזוֹן, אֲבָל כְּשֶׁהָרִאשׁוֹן יְמוֹת הָאֲחֵרִים יֹאכְלוּ אוֹתוֹ בִּן רֶגַע.
אֲנִי פּוֹנֶה בִּפְנִיָּיה הַרְחָבָה בְּצַ'יְמָנִי קוֹרֶנַרְס וְרוֹאֶה שֶׁעוֹמֵד שָׁם טְרֶמְפִּיסְט. מִלְּפָנִים הוּא נִרְאֶה נָקִי וְגַם כִּמְעַט קָפוּא, אָז אֲנִי עוֹצֵר וְנוֹתֵן לוֹ לַעֲלוֹת.
הוּא אוֹמֵר, "הַיי, תּוֹדָה, אֲדוֹנִי."
 "לְאָן אַתָּה צָרִיךְ?"
"צַ'רְלְסְטוֹן."
"יֵשׁ לָךְ מִשְׁפָּחָה שָׁם?" אֲנִי אוֹמֵר.
"בֶּטַח שֶׁיֵּשׁ, אֲדוֹנִי."
"אֲנִי נוֹסֵעַ רַק עַד גֶּשֶׁר גְּאוּלַי, וְאָז אֲנִי מִסְתּוֹבֵב חֲזָרָה."
"זֶה בְּסֵדֶר," הוּא אוֹמֵר. הוּא נַעַר מְנוּמָּס.
הַטִּיפְּשִׁים שׁוּב נֶאֱסָפִים מֵאֲחוֹרֵי וְהַהִילּוּכִים הַנְּמוּכִים שֶׁלִּי מְיַילְּלִים הָלְאָה מֵהֶם. מִצִּדִּי שֶׁיִּיפְּלוּ מֵהָהָר.
"זֶה לֹא מֶזֶג אֲוִויר לְשׁוֹטֵט בּוֹ בַּדְּרָכִים," אֲנִי אוֹמֵר.
"בֶּטַח שֶׁלֹּא, אֲבָל בֶּנְאָדָם צָרִיךְ לְהַגִּיעַ הַבַּיְתָה."
"לָמָּה לֹא לָקַחַת אוֹטוֹבּוּס?"
"אוֹי, הָאוֹטוֹבּוּסִים מַסְרִיחִים," הוּא אוֹמֵר. הַבֵּן שֶׁלִּי תָּמִיד דִּיבֵּר כָּכָה.
"מֵאֵיפֹה אַתָּה בָּא?"
"רוֹאְנוֹק. עָבַדְתִּי אֵצֶל מִישֶׁהוּ שָׁנָה שְׁלֵמָה. נָתַן לִי חוּפְשָׁה לְחַג הַמּוֹלָד וּקְצָת כֶּסֶף קָטָן."
"נִשְׁמָע שֶׁהוּא אִישׁ טוֹב."
"בֶּטַח שֶׁטּוֹב. יֵשׁ לוֹ חַוּוֹה מִחוּץ לָעִיר – סוּסִים – בַּחַיִּים לֹא רָאִיתָ סוּסִים כָּאֵלֶּה. בַּשָּׁנָה הַבָּאָה הוּא יִיתֵּן לִי לַעֲבוֹד עִם הַסּוּסִים."
"לִי יֵשׁ חַוּוֹה, אֲבָל נִשְׁאֲרוּ לִי רַק כַּמָּה חֲזִירִים."
"חֲזִירִים זֶה עֵסֶק טוֹב," הוּא אוֹמֵר.
אֲנִי מִסְתַּכֵּל בּוֹ. "רָאִיתָ פַּעַם חֲזִיר מֵת?" אֲנִי מַחֲזִיר אֶת הַמַּבָּט אֶל הַכְּבִישׁ הַמּוּשְׁלָג.
"בֶּטַח."
"חֲזִירִים לֹא מֵתִים בְּקַלּוּת. רָאִיתִי אֲנָשִׁים מֵתִים בַּמִּלְחָמָה יוֹתֵר בְּקַלּוּת מֵאֲשֶׁר חֲזִיר בַּשְּׁחִיטָה."
"אַף פַּעַם לֹא שַׂמְתִּי לֵב. יָרִינוּ בָּהֶם וְגָמַרְנוּ אִיתָּם דֵּי בִּמְהִירוּת. הֵם בֶּאֱמֶת הָיוּ רָצִים וּמִשְׁתּוֹלְלִים, אֲבָל אָז הֵם מֵתִים."
"אוּלַי."
"מָה אֶפְשָׁר לַעֲשׂוֹת עִם חֲזִיר אִם לֹא שׁוֹחֲטִים אוֹתוֹ? לִמְכּוֹר אוֹתוֹ?"
"הַחֲזִירִים שֶׁלִּי הֵם חֲזִירִים זְקֵנִים. אֵין מָה לַעֲשׂוֹת אִיתָּם. אֲנִי פָּשׁוּט נוֹתֵן לָהֶם לָמוּת. אֲנִי מִתְפַּרְנֵס מֵחֲתִיכַת הַכְּבִישׁ הַזֶּה כָּל חוֹרֶף. אֲנִי לֹא צָרִיךְ הַרְבֵּה."
הוּא אוֹמֵר, "אֵין לְךָ יְלָדִים?"
"הַבֵּן שֶׁלִּי בָּרַח כְּשֶׁאִשְׁתִּי מֵתָה. אֲבָל זֶה הָיָה לִפְנֵי דֵּי הַרְבֵּה זְמַן."
הוּא שׁוֹתֵק שְׁתִיקָה אֲרוּכָּה. בִּמְקוֹמוֹת שֶׁבָּהֶם הַדֶּרֶךְ פְּנוּיָה אֲנִי מַעְלָה אֶת הַכַּף וְנוֹסֵעַ יוֹתֵר לְאַט, לְאַפְשֵׁר לְכַמּוּת גְּדוֹלָה יוֹתֵר שֶׁל מֶלַח לְהִתְפַּזֵּר מֵאָחוֹר. בַּמַּרְאָה אֲנִי רוֹאֶה אֶת פָּנָסֵי הַמְּכוֹנִיּוֹת שֶׁמְּנַסּוֹת לְהִתְגַּנֵּב מֵאֲחוֹרֵי.
וְאָז הַטְּרֶמְפִּיסְט אוֹמֵר פִּתְאוֹם, "מָה הַבֵּן שֶׁלְּךָ עוֹשֶׂה עַכְשָׁיו?"
"הוּא הָיָה שׁוּלְיָה בַּבִּנְיָין לִפְנֵי שֶׁהוּא בָּרַח."
"יֵשׁ בְּזֶה הַרְבֵּה כֶּסֶף."
"אֲנִי לֹא יוֹדֵעַ. הוּא רַק סָחַב אָז מֶלֶט וּלְבֵנִים."
הוּא שׂוֹרֵק. "עָשִׂיתִי זֶה בְּמֶשֶׁךְ שְׁבוּעַיִים בַּקַּיִץ. בַּחַיִּים לֹא כְּאֵב לִי כָּכָה."
"זֹאת עֲבוֹדָה קָשָׁה," אֲנִי אוֹמֵר. אֲנִי חוֹשֵׁב לְעַצְמִי שֶׁלַּבָּחוּר הַזֶּה יֵשׁ שְׁרִירִים לֹא רָעִים אִם הוּא יָכוֹל לַעֲבוֹד בַּבִּנְיָין.
אֲנִי רוֹאֶה אֶת פָּנָסֵי הַמְּפַלֶּסֶת שֶׁל מַר וִיקְס מִתְקַדְּמִים לְעֶבְרֵנוּ. אֲנִי מַעֲבִיר לְהִילּוּךְ רִאשׁוֹן. אֲנִי לֹא מְמַהֵר. "תִּתְכּוֹפֵף," אֲנִי אוֹמֵר. "אֲנִי אֶסְתַּבֵּךְ אִם יָדְעוּ שֶׁאָסַפְתִּי אוֹתְךָ."
הַנַּעַר מִשֶּׁתּוֹפֵף בַּמּוֹשָׁב, וּפָנָסֵי הַמְּפַלֶּסֶת שֶׁל מַר וִיקְס מְאִירִים לְתוֹךְ תָּא הַנַּהָג שֶׁלִּי. אֲנִי מְנוֹפֵף אֶל תּוֹךְ הָאוֹרוֹת בְּלִי לִרְאוֹת אֶת מַר וִיקְס, וַאֲנַחְנוּ צוֹפָרִים כְּשֶׁאֲנַחְנוּ חוֹלְפִים זֶה עַל פְּנֵי זֶה. עַכְשָׁיו אֲנִי מִתְקָרֵב לַמֶּרְכָּז. אֲנִי רוֹצֶה לַעֲשׂוֹת עֲבוֹדָה טוֹבָה וּלְפַנּוֹת אֶת כָּל הַשֶּׁלֶג, אֲבָל טוּר הַמְּכוֹנִיּוֹת שֶׁמֵּאֲחוֹרֵי מַר וִיקְס מִתְקָרֵב לְעֶבְרִי, וַאֲנִי נִהְיֶה עַצְבָּנִי. אֲנִי לֹא רוֹצֶה לִגְרוֹם שׁוּם תְּאוּנָה. הַבָּחוּר מִזְדַּקֵּף וּמַתְחִיל שׁוּב לְדַבֵּר, וַאֲנִי נִלְחָץ.
"קְצָת פָּחַדְתִּי לַעֲבוֹר דֶּרֶךְ מְחוֹז פַּאיְיט," הוּא אוֹמֵר.
"אֲהָהּ," אֲנִי אוֹמֵר. אֲנִי מְנַסֶּה לֹא לְשַׁפְשֵׁף שׁוּם מְכוֹנִית.
"לַעֲזָאזֵל, הַרְבֵּה טְרֶמְפִּיסְטִים נֶהֱרָגִים כָּאן."
מִישֶׁהוּ צוֹפֵר בְּכוֹחַ כְּשֶׁהוּא חוֹלֵף עַל פָּנַי, אֲבָל אֲנִי חַיָּיב לְפַנּוֹת אֶת מָה שֶׁהִשְׁאִיר מַר וִיקְס, וְכָל הַזְּמַן אֲנִי מִתְקָרֵב מִדַּי לַמֶּרְכָּז.
הַנַּעַר אוֹמֵר, "הָעֲצָמוֹת הָאֵלֶּה שֶׁל הַחַיָּיל – אֱלוֹהִים, זֶה הָיָה מַפְחִיד."
הַמְּכוֹנִית הָאַחֲרוֹנָה נִדְחֶקֶת וְעוֹבֶרֶת, אֲבָל הַכְּתֵפַיִים וְהַגַּב שֶׁלִּי רוֹעֲדִים וַאֲנִי מַזִּיעַ.
"הַחַיָּיל הַהוּא," הוּא אוֹמֵר. "שָׁמַעְתָּ עַל זֶה?"
"לֹא שָׁמַעְתִּי."
"מָצְאוּ אֶת הַתַּרְמִיל שֶׁלּוֹ בְּקַרְקָעִית שֶׁל לְאַבְרֵס לִיפּ. כָּל הַצִּיּוּד שֶׁלּוֹ הָיָה שָׁם, וְגַם הָעֲצָמוֹת שֶׁלּוֹ."
"אֲנִי זוֹכֵר. בֶּאֱמֶת חֲבָל." הַשֶּׁלֶג מְצַיֵּיר תְּמוּנוֹת יָפוֹת כָּל כָּךְ מוּל הַפָּנָסִים, וְהַצְּפִיָּיה בָּהֶן מַרְגִּיעָה אוֹתִי.
"הָיָה גַּם אֵיזֶה מְפַגֵּר אֶחָד שֶׁנֶּהֱרַג פֹּה לְמַעְלָה. הוּא הַיָּחִיד שֶׁמָּצְאוּ אוֹתוֹ עִם כָּל הַבָּשָׂר עָלָיו. כָּל הָאֲחֵרִים, מָצְאוּ רַק אֶת הָעֲצָמוֹת."
"כְּבָר שָׁנִים לֹא מָצְאוּ כָּאן כְּלוּם," אֲנִי אוֹמֵר. הַשֶּׁלֶג הַזֶּה גּוֹרֵם לִי לַחֲשׁוֹב עַל צָרְפַת. אֲנִי מְפַהֵק.
"אֲנִי לֹא יוֹדֵעַ," הוּא אוֹמֵר. "אוּלַי זֶה שֶׁחִיסֵּל אֶת כּוּלָּם מֵת."
"כַּנִּרְאֶה," אֲנִי אוֹמֵר.
לְאַט-לְאַט מוֹפִיעָה תַּחְתִּית הַגִּבְעָה, וַאֲנַחְנוּ נוֹסְעִים הָלְאָה לִגְאוּלַי, מַפְנִים אֶת הַקֶּטַע שֶׁלְּיַד נְיוּ רִיוֶור. הַנַּעַר מְעַשֵּׁן וּבוֹהֶה בַּשֶּׁלֶג.
"בַּחוֹרֶף 44' יָרַד שֶׁלֶג כָּזֶה בְּצָרְפַת," אֲנִי אוֹמֵר. "הָיִיתִי בַּצַּנְחָנִים, וְזָרְקוּ אוֹתָנוּ לְתוֹךְ מָקוֹם מָלֵא גֶּרְמָנִים. הַמַּחְלָקָה שֶׁלִּי כָּבְשָׁה בֵּית חַוּוֹה בְּלִי לִירוֹת יְרִיָּיה אַחַת."
"לַעֲזָאזֵל," הוּא אוֹמֵר. "הִשְׁתַּמַּשְׁתֶּם בְּסַכִּינִים?"
"שִׁבְרֵנוּ לָהֶם אֶת הַמְּפָרֶקֶת," אֲנִי אוֹמֵר, וַאֲנִי רוֹאֶה אֶת הַחַיָּילִים שֶׁלִּי מוּעָדִים לְתוֹךְ דִּיר הַחֲזִירִים. אֲנָשִׁים מֵתִים בְּקַלּוּת כָּזֹאת.
אֲנַחְנוּ מַגִּיעִים לִגְאוּלַי, הַדֶּרֶךְ שָׁם כְּבָר פּוּנְּתָה בִּידֵי מַשָּׂאִיּוֹת אֲחֵרוֹת. אֲנִי עוֹצֵר בַּצַּד וְטוּר הַמְּכוֹנִיּוֹת עוֹקֵף אוֹתִי בְּמַתָּזִים שֶׁל שֶׁלֶג. אֲנִי תּוֹפֵס אֶת מַפְתֵּחַ הַגַּלְגַּלִּים.
"תֵּן לִי אֶת הַפָּנָס שֶׁלִּי, יֶלֶד. הוּא מִתַּחַת לַמּוֹשָׁב."
הוּא מִתְכּוֹפֵף לִפְנִים, מְמַשֵּׁשׁ מִתַּחַת לַמּוֹשָׁב, וַאֲחוֹרֵי רֹאשׁוֹ פּוֹנִים אֵלַי. אֲבָל אֲנִי הַרְבֵּה יוֹתֵר מִדַּי עָיֵיף עַכְשָׁיו, וַאֲנִי לֹא רוֹצֶה לְנַקּוֹת אֶת הַמּוֹשָׁב.
"הוּא לֹא שֵׁם, אֲדוֹנִי."
"טוֹב," אֲנִי אוֹמֵר. אֲנִי מִסְתַּכֵּל עַל פָּנָסֵי הַמְּכוֹנִיּוֹת. טִיפְּשִׁים.
"שׁוּב, תּוֹדָה," הוּא אוֹמֵר. הוּא קוֹפֵץ אֶל הַקַּרְקַע, וַאֲנִי צוֹפֶה בּוֹ צוֹעֵד לְאָחוֹר, זוֹקֵף אֶת הָאֲגוּדָל. אֲנִי כִּמְעַט עָיֵיף מִדַּי לִנְהוֹג הַבַּיְתָה. אֲנִי יוֹשֵׁב וְצוֹפֶה בְּנַעַר הוֹלֵךְ אֲחוֹרַנִּית עַד שֶׁאַחַת הַמְּכוֹנִיּוֹת עוֹצֶרֶת לוֹ. אֲנִי חוֹשֵׁב לְעַצְמִי שֶׁהוּא נַעַר מְנוּמָּס, וְשֶׁיֵּשׁ לוֹ מַזָּל שֶׁהוּא מַצְלִיחַ לִתְפּוֹס טְרֶמְפִּים בַּלַּיְלָה.
כָּל הַדֶּרֶךְ בְּמַעֲלֵה הָהָר אֲנִי סוֹפֵר אֶת הַחַיָּילִים בְּצָרְפַת, וַאֲנִי חַיָּיב לַעֲצוֹר וְלִסְפּוֹר שׁוּב. אֲנִי אַף פַּעַם לֹא מִתְקַדֵּם מֵעֵבֶר לַלַּיְלָה הַהוּא בַּשֶּׁלֶג. מַר וִיקְס חוֹלֵף עַל פְּנֵי וְצוּפַּר, אֲבָל אֲנִי לֹא צוֹפָר. פַּעַם אַחַר פַּעַם אֲנִי מְנַסֶּה לִסְפּוֹר וְלֹא מַצְלִיחַ.
אֲנִי עוֹצֵר לְיַד הַבַּיִת. הַחֲזִירִים שֶׁלִּי רָצִים מֵהַסְּכָכָה שֶׁבֶּחָצֵר הָאֲחוֹרִית וְנוֹחֲרִים לְעֶבְרִי. אֲנִי עוֹמֵד לְיַד הַמְּפַלֶּסֶת וּמַבִּיט בְּקַשְׁתוֹת הָאוֹר הָרִאשׁוֹנוֹת מֵעַל הַר סִיוֶול, מִבַּעַד לְעַנְפֵי הָעֵצִים הַמּוּשְׁלָגִים. מְכוֹנִיּוֹת חוֹלְפוֹת בִּשְׁרִיקָה בַּדֶּרֶךְ הַפְּנוּיָה. הָאוֹר בַּמִּטְבָּח עוֹד דּוֹלֵק, וַאֲנִי יוֹדֵעַ שֶׁהַבַּיִת רֵיק. הַחֲזִירִים שֶׁלִּי בּוֹהִים בִּי, נוֹחֲרִים לְיַד הָאֵבוּס. הֵם מְחַכִּים לִי שֶׁאַאֲכִיל אוֹתָם, וַאֲנִי הוֹלֵךְ אֶל הַדִּיר.




https://www.shortstoryproject.com/he/story/%d7%a4%d7%a2%d7%9d-%d7%90%d7%97%d7%a8-%d7%a4%d7%a2%d7%9d/
#אַבּוּבָן#בְּדִידוּת#הַסְּפָר#מלחהע"ש#מִלְחָמָה#מַעֲמָד-פּוֹעֲלִים#מֶתַח