אִישָּׁה בֶּחָלָל עֲבוֹדָה, מָתַי יֹאהֲבוּ אוֹתְךָ? קָרָה שֶׁלֹּא קַמְתָּ מֵהַכִּיסֵּא עַד לַאֲרוּחַת הַצָּהֳרַיִים. אַתְּ שׁוֹתֶה הַרְבֵּה מַיִם – אֲבָל הַגּוּף קִיבֵּל צוּרָה שֶׁל כִּיסֵּא. אִישָּׁה בֶּחָלָל עֲבוֹדָה, הֶחָלָל מִשְׁתַּנֶּה, הָעֲבוֹדָה מִשְׁתַּנֶּה, חֲבֵרוֹת קָמוֹת וְנוֹפְלוֹת. אַתְּ יְכוֹלָה לִסְגּוֹר אֶת הַדֶּלֶת אֲבָל עֲדַיִין אֶפְשָׁר לִשְׁמוֹעַ אֶת הַמַּדְפֶּסֶת הַתְּלַת-מְמַדִּית עוֹבֶדֶת, זֶה עוֹזֵר בְּיִיצּוּר שֶׁל מוֹדֵלִים יְחִידִים, זֶה חוֹסֵךְ זְמַן, הָעֲלוּת נְמוּכָה. נִזְכַּרְתִּי. הָיִיתִי פַּעַם בְּרֵיאָיוֹן עֲבוֹדָה, הֵם תִּכְנְנוּ וּבְנוֹ שָׁם מַדְפָּסוֹת תְּלַת-מְמַדִּיּוֹת כְּמוֹ זוֹ, לֹא זָכַרְתִּי שֶׁהֵן עוֹשׂוֹת כָּל כָּךְ הַרְבֵּה רַעַשׁ. הַמְּרַאֲיֵין הִסְתַּכֵּל בְּקוֹרוֹת הַחַיִּים וְאַחֲרֵי שֶׁשָּׁאַל כַּמָּה שְׁאֵלוֹת מִקְצוֹעִיּוֹת אָמַר לִי, יָרִיתָ פַּעַם בְּנֶשֶׁק? אָמַרְתִּי לוֹ, כֵּן, אֲבָל רַק עַל קַרְטוֹנִים. אִישָּׁה בֶּחָלָל עֲבוֹדָה, אַהֲבַת פַּעַם?
אֶת הָרַעַשׁ שֶׁל הַמְּכוּנֶּה הַתְּלַת-מְמַדִּית אַתְּ כְּבָר לֹא שׁוֹמַעַת, אַתְּ מִתְרַגֶּלֶת אֵלָיו אַחֲרֵי כַּמָּה חוֹדָשִׁים, הַקִּירוֹת מִגֶּבֶס. אַתְּ שׁוֹמַעַת הַכּוֹל. שׁוֹמְעִים אֲנָחוֹת מֵהַחֲדָרִים הַסְּמוּכִים. הַצִּפְצוּפִים שֶׁל הַשַּׁעַר: כְּנִיסַת סַפָּקִים. לִפְעָמִים, לְצַד הַצִּפְצוּף הַקָּצוּב שֶׁל הַשַּׁעַר, גַּם צוֹפֵר מְכוֹנִית. מִישֶׁהִי פּוֹתַחַת. אִישָּׁה בֶּחָלָל עֲבוֹדָה לִפְעָמִים אֲנִי חוֹשֶׁבֶת לְהַתְחִיל אֶת הַסִּיפּוּר מִכָּאן: אִישָּׁה בֶּחָלָל עֲבוֹדָה, עִם צוּרָה שֶׁל כִּיסֵּא, לֹא קָמָה עַד לִשְׁעַת אֲרוּחַת הַצָּהֳרַיִים. אִישָּׁה בֶּחָלָל עֲבוֹדָה אַהֲבַת פַּעַם? הֶחָלָל מִשְׁתַּנֶּה הָאֲנָשִׁים מִשְׁתַּנִּים הָעֲבוֹדָה מִתְגַּבֶּרֶת – אוֹ פּוֹסֶקֶת. לִפְעָמִים מְשַׁפְּצִים מִשְׂרָדִים. מוֹסִיפִים עֲצִיצִים. מַכְנִיסִים תּוֹכְנָהּ חֲדָשָׁה שֶׁתְּנַהֵל מְלֵאִים, תַּהֲלִיכִים, קְבָצִים. אִישָּׁה בֶּחָלָל עֲבוֹדָה אַתְּ שׁוֹמַעַת אוֹתִי?
 
חֶבְרָה  1
הַמַּנְכַּ"ל קָפַץ עַל הַשּׁוּלְחָן וְהֵטִיחַ דְּבָרִים. אָמַר: אַתֶּם לֹא עוֹבְדִים מַסְפִּיק קָשֶׁה. הַמַּנְכַּ"ל קָפַץ עַל שׁוּלְחַן פְּקִידַת הַקַּבָּלָה וְהִתְיַיצֵּב עָלָיו. אָרוֹךְ וְלָבָן (הַשּׁוּלְחָן). אָמַר: אֲנַחְנוּ מְאַבְּדִים זְמַן וְאַתֶּם לֹא עוֹמְדִים בְּיַעֲדֵי הַקְּבוּצָה. צָרִיךְ לִשְׁמוֹר עַל הַפוֹקוּס. שָׁב וְהִדְגִּישׁ: הַהַצְלָחָה שֶׁלָּנוּ תְּלוּיָה בָּכֶם. אַךְ וְרַק בָּכֶם. אָמַר: צָרִיךְ לְהַגְבִּיר אֶת הַקֶּצֶב. אָמַר:  money time  עַכְשָׁיו זֶה הַ- money time. לֹא נִיכָּנֵס לִזְמַן פְּצִיעוֹת. עָמַדְנוּ. הִסְתַּכַּלְנוּ עָלָיו שׁוֹתְקִים. אָמַר, עַל גּוּפָתִי. הֶחְלַפְנוּ מַבָּטִים. הָרַגְלַיִים מְפוּשָּׂקוֹת. דִּיבֵּר, חָזַר וְהִזְהִיר, הָעֵינַיִים נָצְצוּ. אָמַר, אֲנַחְנוּ עוֹד רֶגַע לִפְנֵי מִימּוּשׁ הַחֲלוֹם. אָמַר, זֶה לֹא הַזְּמַן לִמְנוּחָה. אָמַר, בְּקֶבֶר-תָּנוּחוּ. חָזַר עַל מִשְׁפָּטִים – כַּמָּה פְּעָמִים. הָרַגְלַיִים לֹא זָזוּ, הַיָּדַיִים זָזוּ בְּקֶצֶב דִּיבּוּר שֶׁהָלַךְ וְגֶבֶר. הִסְתַּיְּימָה הַשִּׂיחָה וְהִתְפַּזַּרְנוּ. חָזַרְתִּי לְקוּבִּיָּיה. עָבַרְתִּי דֶּרֶךְ קוּבִּיַּית הַמְּנַהֵל. הָיָה עָסוּק בְּשִׂיחַת וְעִידָה. דִּיבֵּר בְּקוֹל רָם אֶל הַמִּיקְרוֹפוֹן וְהָאוֹזְנַיִים שֶׁלּוֹ הָיוּ מְכוּסּוֹת בָּאוֹזְנִיּוֹת גְּדוֹלוֹת.
We must push the delivery time צָרַח. פָּנָיו נִצְמְדוּ לְמָסַךְ הַמַּחְשֵׁב.. We must push the delivery time  הִמְשַׁכְתִּי בְּכִיוּוּן הַקּוּבִּיָּיה. רַעַשׁ, רַעַשׁ מִקְלָדוֹת וְשִׂיחוֹת. פִּינַּת הַקָּפֶה הָיְיתָה רֵיקָה. כְּשֶׁהִגַּעְתִּי לַמָּקוֹם שֶׁלִּי וְהִתְיַישַּׁבְתִּי מוּל הַמַּחְשֵׁב, תֵּיבַת הֲמֵיְיל הָיְיתָה מְלֵאָה. אָסוּר לְהַתְחִיל בַּמֶּיְילִים. קָרָאתִי עַל זֶה כָּתְבָה. חוֹק מִסְפַּר אַחַת. אָסוּר לְהַתְחִיל בַּמֶּיְילִים. פָּתַחְתִּי אֶת הַמַּחְבֶּרֶת וְדַפְדַּפְתִּי, הִגַּעְתִּי לַעֲמוֹד הָאַחֲרוֹן. רְשִׁימָה לְבִיצּוּעַ. רְשִׁימַת נוֹשְׂאִים אֲרוּכָּה. הִתְחַלְתִּי לְהִתְכּוֹנֵן לַיְּשִׁיבָה. פָּתַחְתִּי אֶת הַקְּבָצִים הָרֵלֵוַונְטִיִּים עַל הַמַּחְשֵׁב. אֶחָד הַשְּׁכֵנִים מֵהַקּוּבִּיָּיה הַסְּמוּכָה תִּקְתֵּק לְלֹא הַפְסָקָה. תִּקְתֵּק בְּכוֹחַ. הִצְלַחְתִּי לְהִתְרַכֵּז. גַּם אֲנִי תִּקְתַּקְתִּי בִּזְרִיזוּת. גַּם אֲנִי. הָאֶצְבָּעוֹת הִכּוּ. בְּרֶקַע הָאֶצְבָּעוֹת שֶׁלּוֹ חָבְטוּ בְּמַקְּשֵׁי הַמִּקְלֶדֶת בְּקֶצֶב הוֹלֵךְ וּמִתְגַּבֵּר, הוֹלֵךְ וּמִתְנַשֵּׁף. גַּם אֲנִי.
אִישָּׁה בֶּחָלָל עֲבוֹדָה – אַתְּ נוֹשֶׁמֶת? הָרְשִׁימוֹת עוֹד יְמַסְמְרוּ אוֹתְךָ לָרִצְפָּה (רִצְפַּת לִינוֹלֵיאוּם כְּחוּלָּה מִשְּׁנוֹת הַשְּׁמוֹנִים, כְּמוֹ זוֹ שֶׁהָיְיתָה בְּאוּלַם הַסְּפּוֹרְט בְּבֵית הַסֵּפֶר הַיְּסוֹדִי, נִזְכַּרְתִּי אֵיךְ אָהַבְתִּי קְפִיצָה לְגוֹבַהּ, בְּכָל שָׁבוּעַ שָׁבַרְתִּי שִׂיא חָדָשׁ). כָּאן לְפָחוֹת יֵשׁ חַלּוֹנוֹת חִיצוֹנִיִּים. הָאֲוִויר מַזְגָנִים, אֲבָל הָאוֹר –
שֶׁמֶשׁ. אִישָּׁה בֶּחָלָל עֲבוֹדָה שֶׁלֹּא מַצְלִיחָה לָקוּם בַּבּוֹקֶר מֵאָז שֶׁהִתְחִיל הַחוֹרֶף. אִישָּׁה בֶּחָלָל עֲבוֹדָה, אַתְּ מְדַמֶּמֶת? אֲנִי חוֹשֶׁבֶת שֶׁאַתְּ מְדַמֶּמֶת וְזֶה מִחוּץ לַתַּאֲרִיכִים הָרְגִילִים. אֶצְלֵךְ הַכּוֹל תָּמִיד מַגִּיעַ בַּזְּמַן, גַּם אִם עִם הַשָּׁנִים הַדְּבָרִים הוֹפְכִים צְמִיגִיִּים יוֹתֵר, חַיִּים יוֹתֵר, אַתְּ לֹא מוֹצִיאָה אֶת זֶה מֵהָרֶחֶם, כְּבָר כַּמָּה זְמַן שֶׁזֶּה יוֹצֵא לָךְ מֵהָאִישׁוֹנִים, כָּל דָּבָר שֶׁאַתְּ מִסְתַּכֶּלֶת עָלָיו זֶה מְטַפְטֵף מִמְּךָ, מְטַפְטֶפֶת דְּמָעוֹת מִלּוּחוֹת שֶׁל דָּם מוּל הַמָּסַכִּים הַכְּפוּלִים שֶׁבְּעֶמְדַּת הָעֲבוֹדָה. אִישָּׁה בֶּחָלָל עֲבוֹדָה אַתְּ זוֹכֶרֶת אֵיךְ פַּעַם, לֹא כָּל כָּךְ מִזְּמַן, אַהֲבַת יְשִׁיבוֹת וְתַהֲלִיכִים אֲרוּכִּים. אַהֲבַת לִרְאוֹת אֵיךְ הֵם מְקַבְּלִים תּוֹקֶף, הַדְּבָרִים. הוֹפְכִים חַיִּים.
אִישָּׁה בַּחֲלַל עֲבוֹדָה
נִיסִּיתִי לְהוֹצִיא אֶת הָאִישָּׁה מְחַלֵּל הָעֲבוֹדָה וּלְדַבֵּר אֵלֶיהָ כָּכָה אֵיךְ שֶׁאֲנִי בֶּחָלָל שֶׁהוּא לֹא חֲלַל עֲבוֹדָה.
לֹא עָנְתָה
 
חֶבְרָה  2
בַּחֲצוֹת הָרֹאשׁ הִכָּה בַּכָּרִית וְנִזְכַּרְתִּי בַּדָּג. הֶאֱכַלְתִּי אוֹתוֹ אוֹ לֹא? יָרַדְתִּי מֵהַמִּיטָּה. הוֹצֵאתִי מֵהָאַקְוַורְיוּם. שַׂמְתִּי בְּקוּפְסַת פְּלַסְטִיק עֲמוּקָּה. הָלַכְתִּי לִשְׁטוֹף אֶת הָאַקְוַורְיוּם. יָכוֹל לִהְיוֹת שֶׁהוּא חוֹלֶה. הָאַקְוַורְיוּם הֶחֱלִיק לִי מֵהַיָּדַיִים וְנִשְׁבַּר בְּתוֹךְ הַכִּיּוֹר. הִשְׁאַרְתִּי אוֹתוֹ כָּכָה בְּתוֹךְ הַכִּיּוֹר. אַחֵר כָּךְ הוֹסַפְתִּי לוֹ אוֹכֶל בְּקוּפְסַת הַפְּלַסְטִיק וְהוּא שָׂחָה. הַדָּג הָיָה נִרְאֶה לִי מְרוּצֶּה. אֲנִי מַאֲכִילָה אוֹתוֹ בִּימֵי שֵׁנִי וַחֲמִישִׁי. אֲבָל לִפְעָמִים קָשֶׁה לִזְכּוֹר מָתַי שֵׁנִי וַחֲמִישִׁי. אֲנִי שׁוֹגֶה בְּלוּחוֹת הַזְּמַנִּים. גַּם עִם הַמַּחֲזוֹר הַחוֹדְשִׁי. הוּא תָּמִיד הָיָה מְדוּיָּק מְאוֹד וְיָדַעְתִּי לְזַהוֹת כְּשֶׁהוּא בָּא. עֲצַבִּים אָטוֹמִיִּים לְלֹא כְּאֵבִים. בְּאֵיזֶשֶׁהוּ שָׁלָב הִתְקַנְתִּי מִין אַפְּלִיקַצְיָה, שֶׁתַּגִּיד לִי מָתַי צָפוּי לְהַגִּיעַ הַמַּחֲזוֹר. אֲנִי כּוֹתֶבֶת בָּהּ אִילּוּ תַּסְמִינִים צָצוּ לִפְנֵי, בְּמַהֲלַךְ וְאַחֲרֵי. וְגַם מָתַי עָשִׂיתִי סֵקְס, אִם בִּכְלָל, וְעִם מִי. אֶת הַטֵּלֵפוֹן הַסֵּלוֹלָרִי קִיבַּלְתִּי מֵהַחֶבְרָה. הַחֶבְרָה גַּם מְשַׁלֶּמֶת אֶת הַחֶשְׁבּוֹנוֹת הַסֵּלוֹלָרִיִּים הַחוֹדְשַׁיִים. מִדֵּי פַּעַם הֵם מַחֲלִיפִים לִי אֶת הַמַּכְשִׁיר. לְכוּלָּם. בְּדֶרֶךְ כְּלָל שִׁדְרוּג. בִּפְעָמִים אֲחֵרוֹת, אִם נִגְנַב אוֹ נִשְׁבַּר, מַסְכִּימִים לְהַחֲלִיף לְאַחַר. הַרְבֵּה מִסְפָּרִים אָבְדוּ אוֹ נִמְחֲקוּ בִּגְלַל הַשִּׁדְרוּגִים. אוֹ לְהֶפֶךְ, הוּכְפְּלוּ וְשׁוּלְּשׁוּ. לָרוֹב אֲנִי לֹא שְׁמָהּ לֵב. עִיקַּר הַבְּעָיָה נִשְׁאֶרֶת הַתַּאֲרִיכִים. הָאַפְּלִיקַצְיָה שֶׁל הַמַּחֲזוֹר מְבַצַּעַת סִנְכְּרוּן לְעִדְכּוּן הָאַחֲרוֹן אֲבָל לִפְעָמִים הוּא לֹא מַסְפִּיק קָרוֹב. בַּמִּקְרִים הָאֵלֶּה אֲנִי מְאַבֶּדֶת אֶת הַסְּפִירָה לַחֲלוּטִין.
 
אִישָּׁה בַּחֲלַל עֲבוֹדָה – הִשְׁתַּעֲמַמְתָּ? עַל מָה אַתְּ חוֹשֶׁבֶת עַכְשָׁיו? יֵשׁ לְךָ שְׁלוֹשִׁים וְשִׁבְעָה מֶיְילִים שֶׁלֹּא נִקְרְאוּ בַּתֵּיבָה. יֵשׁ גַּם מְשִׂימוֹת שֶׁרְשׁוּמוֹת עַל הַלּוּחַ הַמָּחִיק – זֶה כְּתַב יָדְךָ, אֲנִי רוֹאֶה שֶׁהִתְאַמַּצְתָּ לִכְתּוֹב בָּרוּר. מִישֶׁהוּ נִכְנַס לַחֶדֶר. הוּא מְדַבֵּר אֵלַיִיךְ, אַתְּ שׁוֹמַעַת? הִנֵּה הוּא שָׁם אֶת הַיָּד שֶׁלּוֹ עַל הַשּׁוּלְחָן שֶׁלְּךָ, הוּא נִשְׁעָן, עַכְשָׁיו הוּא מִתְקָרֵב אֶל מָסַךְ הַמַּחְשֵׁב, הוּא מִסְתַּכֵּל בַּמָּסָךְ, אִתָּם מְדַבְּרִים עַל מִסְמָךְ. הוּא מְבַקֵּשׁ מִמְּךָ מַשֶּׁהוּ, הוּא שׁוֹאֵל לְגַבֵּי עִנְיָין שֶׁאַתְּ אַחְרָאִית עָלָיו בְּאוֹפֶן בִּלְעָדִי, הוּא שׁוֹאֵל שְׁאֵלָה פְּשׁוּטָה מְאוֹד, הַתְּשׁוּבָה כְּבָר הָיְיתָה צְרִיכָה לַעֲמוֹד לְךָ עַל קְצֵה הַלָּשׁוֹן, עַכְשָׁיו זֶה הַזְּמַן לַעֲנוֹת כִּי הוּא הִפְסִיק לְדַבֵּר, אִישָּׁה בַּחֲלַל עֲבוֹדָה, הוּא הִפְסִיק לְדַבֵּר, הוּא שׁוֹתֵק כְּבָר חָמֵשׁ שְׁנִיּוֹת לְפָחוֹת, אֲנִי יוֹדַעַת, כִּי זֶה בְּעֵרֶךְ הַזְּמַן שֶׁלָּקַח לִי לוֹמַר: אִישָּׁה בַּחֲלַל עֲבוֹדָה