כַּמָּה חוֹדָשִׁים לִפְנֵי שֶׁהַשִּׁיגָּעוֹן שֶׁל אִמָּא הוּכְרַז בְּאוֹפֶן רִשְׁמִי הָיוּ רְמָזִים שֶׁמַּשֶּׁהוּ חוֹרֵג מֵהַמַּהֲלָךְ הַצָּפוּי, הַשִּׁגְרָה שֶׁלָּנוּ סָפְגָה חֲבָטוֹת קְטַנּוֹת אֲבָל הַחַיִּים נִמְשְׁכוּ וְהַיָּמִים הָיוּ שָׁוִוים פָּחוֹת אוֹ יוֹתֵר.
הִיא פָּרְשָׁה עַל אֶדֶן הַחַלּוֹן רְצוּעוֹת שֶׁל מְלָפְפוֹן כָּבוּשׁ וְאָמְרָה שֶׁאַחֲרֵי שֶׁהַשֶּׁמֶשׁ תְּיַיבֵּשׁ יִישָּׁאֵר הַמְּלָפְפוֹן נֵטוֹ וּמַיִם יֵשׁ מַסְפִּיק בַּבֶּרֶז וְהֵם סְתָם מְנַפְּחִים אֶת הַמְּלָפְפוֹן, אֲבָל אַחֲרֵי שֶׁהַשֶּׁמֶשׁ צִימְּקָה נִשְׁאֲרוּ סְמַרְטוּטִים יְרַקְרַקִּים וּשְׁקוּפִים מְנוּקָּדִים בְּזֵרְעוֹנִים מְיוּבָּשִׁים וְהִיא אֲכַלֶּה וְאָכְלָה וְהַפֶּה שֶׁלָּהּ הִדִּיף רֵיחַ שֶׁל עֲלֵי דַּפְנָה שֶׁהִרְקִיבוּ וְשֶׁל שִׁינַּיִים לֹא מְטוּפָּלוֹת. אַחֵר כָּךְ הִתְחִיל עִנְיַין הַחַלּוֹנוֹת שֶׁהָיָה אָסוּר לִסְגּוֹר אוֹתָם כִּי אֵין מַסְפִּיק אֲוִויר לַחֲמִישָּׁה זוּגוֹת נְחִירִיִּים וְאִם כּוּלָּם פּוֹלְטִים אֶת דּוּ תַּחְמוֹצֶת הַפַּחְמָן שֶׁלָּהֶם לְתוֹךְ דִּירָה מוּגֶפֶת הָאֲוִויר יִהְיֶה מוּרְעָל. אֲבָל כְּשֶׁרוּחוֹת חֲזָקוֹת שֶׁל חֶשְׁוָון צָלְחוּ אֶת הַחֲדָרִים וְהַחַלּוֹנוֹת הִסְתּוֹבְבוּ עַל צִירֵיהֶם מְבוֹהָלִים דּוֹפְקִים מַשְׁקוֹפִים וּמַרְעִידִים זְגוּגִיּוֹת, הָיָה בָּרוּר שֶׁמַּשֶּׁהוּ חָדָשׁ קוֹרֶה.
אַבָּא שִׁימֵּן אֶת הָעֵץ שֶׁל אֶדֶן הַחַלּוֹן כִּי הַחוֹמֶץ שֶׁל הַמְּלָפְפוֹן מָחַק אֶת הַצֶּבַע וְאִיכֵּל אֶת הַבָּרָק. הוּא לֹא אָמַר לְאִמָּא לְהַפְסִיק עִם זֶה כְּמוֹ שֶׁלֹּא אָמַר לָהּ שֶׁהַקּוֹר שֶׁנּוֹשַׁב מֵהַחַלּוֹנוֹת הַפְּתוּחִים עוֹשֶׂה לָנוּ עוֹר בַּרְוָוז, כְּמוֹ שֶׁלֹּא אָמַר לָהּ שֶׁאֵין לָהּ כְּלוּם בַּבֶּטֶן, אֲבָל כְּכָל שֶׁהִיא הִרְבְּתָה לְשַׁלֵּב יָדַיִים עַל הַבֶּטֶן וּלְהַגִּיד שֶׁהִיא נִגְמֶרֶת הוּא מָצָא עוֹד סִיבּוֹת לְטַפֵּל בְּסוּבָּארוּ שֶׁלָּנוּ. חִיזֵּק בְּרָגִים, מֶתַח רְצוּעוֹת, הֶעֱבִיר סְמַרְטוּטִים לַחִים עַל הַשְּׁמָשׁוֹת עַד שֶׁדָּמוּ לַמַּרְאוֹת וּבָתֵּי הַשְּׁכֵנִים הִשְׁתַּקְּפוּ בָּהֶן. הוּא נִיעֵר אֶת שְׁטִיחוֹנֵי הַגּוּמִי וּפָרַשׁ אוֹתָם עַל הָאַסְפַלְט שֶׁל הַחֲנָיָה וְשִׁפְשֵׁף אֶת הַפָּנָסִים עִם סַבּוֹן כֵּלִים יְרַקְרַק, רַק כְּשֶׁהִתְעַבְּתָה הַחֲשֵׁכָה בֶּחָצֵר וּכְבָר לֹא הָיָה אֶפְשָׁר לְהַבְדִּיל בֵּין צְבָת לַמְּבֵּרְג, סָגַר אֶת אַרְגַּז הַכֵּלִים, אָסַף אֶת הַסְּמַרְטוּטִים וְעָלָה הַבַּיְתָה.
לֹא הָיוּ סִימָנִים שֶׁאִמָּא נִגְמֶרֶת. הֲרֵי כְּשֶׁמַּשֶּׁהוּ עוֹמֵד לְהִיגָּמֵר הוּא הוֹלֵךְ וּפוֹחֵת אֲבָל לֹא חֲסַר סֶנְטִימֵטֶר מֵהַמֶּטֶר שִׁישִּׁים וּשְׁנַיִים שֶׁל קוֹמָתָהּ, הַטַּבַּעַת נִשְׁאֲרָה הֲדוּקָה לְאֶצְבַּע כְּמוֹ תְּעָלַת זָהָב דְּקִיקָה בְּתוֹךְ הַבָּשָׂר הַמְּעוּבָּה בִּשְׁתֵּי גְּדוֹתֶיהָ, הַחֲגוֹרָה נִרְכְּסָה כְּמוֹ תָּמִיד בָּחוּר הַשְּׁלִישִׁי וּכְמוֹ תָּמִיד כְּשֶׁנִּשְׁעֲנָה אֶל הַדֶּלֶת, הִגִּיעַ הָרֹאשׁ לְמַסְמֵר הַתַּחְתּוֹן שֶׁל הַמְּזוּזָה. הֶאֱמַנְתִּי שֶׁהִיא מַתְחִילָה לְהִיגָּמֵר מִבִּפְנִים, שֶׁהַמֵּעַיִים שֶׁלָּהּ מִתְקַצְּרִים, הַדָּם אוֹזֵל, הַלֵּב מִתְכַּוֵּוץ וְרַק הָעוֹר הַחִיצוֹנִי נִשְׁאָר נָפוּחַ וּמְכַסָּה עַל הַהִצְטַמְּקוּת הַכְּלָלִית שֶׁקּוֹרִית לָהּ בִּפְנִים.
כָּל כָּךְ הַרְבֵּה שִׁינּוּיִים קָרוּ בְּבַת אַחַת, עַד שֶׁמֵּרוֹב פַּחַד הִתְחַלְתִּי לִסְפּוֹר אֶת אוֹתָם עִנְיָינִים שֶׁנִּשְׁאֲרוּ כְּמוֹ שֶׁהֵם וְלֹא נִבְהֲלוּ מִבֶּכִי פִּתְאוֹמִי אוֹ מִצְּחוֹק שֶׁצּוֹמֵחַ מִתּוֹךְ צְרָחָה. אֶחָד מֵאוֹתָם עִנְיָינִים הָיָה הַבּוֹקֶר שֶׁל טַלְיָה. מוּל הָרְאִי מִסְתָּרֶקֶת לָהּ וּמִסְּרַק הַפְּלַסְטִיק הַשָּׁחוֹר מְפַזֵּר מֵחָדָשׁ אֶת הַגְּוָונִים, הַזָּהָב וְהַחוֹם מַחֲלִיפִים מָקוֹם וְהַיָּד שֶׁל טַלְיָה יַצִּיבָה וְלֹא מְשַׁנָּה אֶת קִצְבָּה בְּתוֹךְ הַצְּרָחוֹת שֶׁל אִמָּא שֶׁדֵּי כְּבָר עִם הָרְאִי הַזֶּה. הַצְּעָקוֹת מִתְגַּבְּרוֹת, הָרְאִי מִזְדַּעְזֵעַ אֲבָל טַלְיָה מְדַיֶּיקֶת אֶת חוּטֵי הַשֵּׂיעָר שֶׁלָּהּ לְאַט לְאַט. כְּשֶׁכְּבָר לֹא הָיָה אֶפְשָׁר לִסְבּוֹל יוֹתֵר נִיסָּה אַבָּא לִכְלוֹא אֶת הַקּוֹלוֹת וְהֵפֵר אֶת הַגְּזָרוֹת הַחֲדָשׁוֹת וְסָגַר אֶת הַחַלּוֹן שֶׁל הַמִּטְבָּח אֲבָל הָאִיטּוּם לֹא הָיָה מוּשְׁלָם, הַשְּׁכֵנִים שָׁמְעוּ. אֵצֶל מִשְׁפַּחַת בְּאוּמָן זָז הַוִּוילוֹן וָחֵצִי פַּרְצוּף שֶׁל גְּבֶרֶת בְּאוּמָן מִילֵּא אֶת הַפֶּרֶץ בַּוִּוילוֹן, אַחֵר כָּךְ צוּמְצַם הַסֶּדֶק לְרוֹחַב הָאוֹזֶן שֶׁלָּהּ וְהִיא הִתְלַבְּטָה אִם לְהַקְדִּישׁ אוֹתוֹ לְעַיִן אוֹ לְאוֹזֶן.
לֹא הֵבַנְתִּי אֵיךְ טַלְיָה מִתְעַטֶּפֶת בְּמִין קְרוּם כָּזֶה וּמַפְרִידָה אֶת עַצְמָהּ מֵהַצְּעָקוֹת וּמִיּוֹם לְיוֹם מְשַׁכְלֶלֶת אֶת הַיְּכוֹלֶת הַקְּרוּמִית הַזֹּאת, חָשַׁבְתִּי שֶׁאִם אֶתְאַמֵּץ מַסְפִּיק אַצְלִיחַ כָּמוֹהָ. כְּשֶׁאָרַזְתִּי אֶת הַסֶּנְדְּוִויץ' בִּנְיָיר פְרַגְמֵנְט צְעָקָה אִמָּא שֶׁאֲנִי עוֹלֶה לָהּ עַל הָעֲצַבִּים עִם הָרַעַשׁ שֶׁל הַנְּיָיר הַזֶּה וְנוּ כְּבָר, וַאֲנִי לֹא יָכוֹלְתִּי לְהַמְשִׁיךְ כְּמוֹ טַלְיָה וְלֹא גָּמַרְתִּי לְקַפֵּל אֶת הַנְּיָיר עַל הַפְּרוּסוֹת וּמִיּוֹנִית נָזְלָה מֵהַסֶּנְדְּוִויץ' הַחוּצָה וְנִמְרְחָה לִי עַל הָאֶצְבָּעוֹת וְאָז הִיא צָעֲקָה, אַתְּ חוֹשֶׁבֶת שֶׁלֹּא רָאִיתִי שֶׁאַתְּ מְנַגֶּבֶת יָדַיִים בַּשִּׂמְלָה, וְלֹא עָנִיתִי. הָאֱמֶת הִיא שֶׁלֹּא נִיגַּבְתִּי בְּשִׂמְלָה, כְּשֶׁכִּרְסַמְתִּי אֶצְבָּעוֹת בַּשִּׁיעוּר הָרִאשׁוֹן הָיוּ פֵּירוּרֵי הַצִּיפּוֹרֶן הַכְּסוּסִים שֶׁבָּלַעְתִּי מְתוּבָּלִים בְּמָיוֹנִית שֶׁהִסְפִּיקָה לְכָל הַשִּׁיעוּר.
בְּכָל הַנּוֹגֵעַ לְטַלְיָה וְלִי הָעֲצַבִּים שֶׁל אִמָּא הָיוּ כְּמוֹ זָנָב שֶׁל שְׂמָמִית שֶׁנְּקַצֵּץ, רַק אוּלַי לֹא גֵּירָה אוֹתָהּ, גַּם כְּשֶׁהֶעֱבִירָה אֶצְבָּעוֹת בְּשַׂעֲרוֹת הָרַכּוֹת שֶׁלּוֹ נִשְׁאֲרוּ הָאֶצְבָּעוֹת יְשָׁרוֹת וְלֹא הִתְעַגְּלוּ עַל מִצְחוֹ וְלֹא חָשׁוּ אֶת הַקַּרְקֶפֶת הַחַמָּה שֶׁלּוֹ וְאֶת כָּל הַפְּחָדִים שֶׁהִתְאַסְּפוּ לוֹ בְּתוֹךְ הַגּוּלְגּוֹלֶת הַקְּטַנָּה. הוּא יָשַׁב שָׁעוֹת עַל הָרִצְפָּה בַּסָּלוֹן וְסִידֵּר שׁוּרָה אֲרוּכָּה שֶׁל קוּבִּיּוֹת לֵגוֹ אֲדוּמּוֹת, הִידֵּק אַחַת לַשְּׁנִיָּיה מַקְפִּיד שֶׁהַצְּלָעוֹת יַחְפְּפוּ זוֹ אֶת זוֹ וְלֹא יִישָּׁאֵר בֵּינֵיהֶן סֶדֶק. כְּשֶׁאַזְלוֹ הַקּוּבִּיּוֹת הָאֲדוּמּוֹת הוּא פָּרַם אֶת שְׂרוֹכֵי הַנַּעֲלַיִים וְנִיסָּה לְהַשְׁחִיל, תּוֹקֵעַ אֶת הַפְּלַסְטִיק הַקָּשׁוּחַ שֶׁל הַשְּׂרוֹךְ לְתוֹךְ הַחוֹר וְהַפְּלַסְטִיק מֵרוֹב שֶׁמְּנַסֶּה לְהִיתָּקַע כְּבָר נִבְקַע וּמִתְרַחֵב וְלֹא עוֹבֵר בָּחוּר וְאוּלַי נִיסָּה שׁוּב וָשׁוּב וְחוּדֵּי הַשְּׂרוֹכִים נִשְׁבְּרוּ וּלְבַסּוֹף הָלַךְ לַגַּן עִם נַעֲלַיִים פְּרוּמוֹת וְהַגַּנֶּנֶת הִדְבִּיקָה אֶת הַפְּלַסְטִיק הַשָּׁבוּר, הִשְׁחִילָה וְקָשְׁרָה שְׁתֵּי לוּלָאוֹת.
לְנַעֲלַיִים הָאֵלֶּה שֶׁל אוּלַי הָיָה תַּפְקִיד, שְׁתֵּי הַקְּטַנּוֹת הַחוֹמוֹת הָאֵלֶּה הָיוּ חֵלֶק מִכָּל הַסִּידּוּרִים שֶׁעָשִׂיתִי סְבִיב הַהִשְׁתַּנּוּיוֹת שֶׁל הַבַּיִת. כָּל עֶרֶב אַחֲרֵי שֶׁנִּרְדַּם הִצְמַדְתִּי אוֹתָן זוֹ לְזוֹ בֵּין רַגְלַי הַמִּיטָּה שֶׁלּוֹ וּמִדֵּי פַּעַם בָּדַקְתִּי אִם לֹא שׁוּנְּתָה הַזָּוִוית, אִם הַסּוּלְיוֹת מַשִּׁיקוֹת בְּדִיּוּק וּבָאֶמְצַע נִשְׁמָר קוֹעַר קָטָן מְרוּקָּן, הַנַּעֲלַיִים הָאֵלֶּה שֶׁקִּיבְּלוּ אֶת צוּרַת הָרַגְלַיִים שֶׁל אוּלַי הָיוּ לִי מֵעֵין קָמֵיעַ מִפְּנֵי הַזִּיקִּיּוֹת שֶׁל הַבַּיִת הַזֶּה.
לֹא פַּעַם הִתְעוֹרַרְתִּי בְּאֶמְצַע הַלַּיְלָה וְשָׁמַעְתִּי אֶת הָעֲטַלֵּפִים שֶׁחָרְגוּ מִמְּעוֹפָם הָרָגִיל וְהֵם צוֹלְחִים אֶת הֶחָצֵר מְהוּפָּכִים כְּמוֹ מָטוֹס שֶׁנִּפְגַּע, מִתְרַסְּקִים אֶל הַחַלּוֹן וְהַגָּחוֹן הַשָּׁחוֹר שֶׁלָּהֶם מַבְהִיק בַּחוֹשֶׁךְ, וּפַרְפָרֵי הַלַּיְלָה הִתְחִילוּ לְרַחֵף אֲחוֹרַנִּית וּמֵחוּשֵׁיהֶם אֲבוּדִים. הֵעַפְתִּי אֶת הַשְּׂמִיכָה וְזִינַּקְתִּי אֶל הַמִּיטָּה שֶׁל אוּלַי לִבְדּוֹק אִם הַנַּעֲלַיִים מְצַיְּיתוֹת לְסֵדֶר שֶׁכָּפִיתִי עֲלֵיהֶן, לְוַודֵּא מֵעַל לְכָל סָפֵק שֶׁהֵן עוֹמְדוֹת כְּפִי שֶׁעָמְדוּ, רֶוַוח שֶׁל סֶנְטִימֵטֶר בֵּין קְצֵה הָאָרִיחַ לְעָקֵב, וּבְאוֹתָהּ הִזְדַּמְּנוּת הָלַכְתִּי לַמִּטְבָּח לִבְדּוֹק אִם הַטִּפְטוּף שֶׁל הַבֶּרֶז שׁוֹמֵר עַל קָצְבוּ הַצַּיְיתָן, טַלְיָה אָמְרָה שֶׁהַבֶּרֶז הַזֶּה מְעַצְבֵּן וְאוֹף מָתַי כְּבָר יַחֲלִיפוּ אוֹתוֹ, וַאֲנִי קִיוִּויתִי שֶׁלֹּא יַחֲלִיפוּ כְּדֵי שֶׁיִּהְיֶה לִי קוֹל יָשָׁן וּמוּכָּר בְּתוֹךְ הָרְעָשִׁים הַחֲדָשִׁים שֶׁצָּצוּ יוֹם יוֹם בַּבַּיִת הַזֶּה.
הַתּוֹקֶף הָרִשְׁמִי לַשִּׁיגָּעוֹן הִתְקַבֵּל עַל נְיָיר לָבָן שֶׁל קוּפַּת חוֹלִים, מִשְּׁנֵי צִדֵּי הַסֵּמֶל הָאָדוֹם הָיָה כָּתוּב בְּאוֹתִיּוֹת כְּחוּלּוֹת הַמִּרְפָּאָה לִבְרִיאוּת הַנֶּפֶשׁ. אַבָּא הִתְרוֹצֵץ עִם הַנְּיָיר הַזֶּה לְבִיטּוּחַ לְאוּמִּי וְלָעִירִיָּיה בִּשְׁבִיל לְקַבֵּל קִצְבָּאוֹת וְהַנָּחוֹת, וּמֵרוֹב שֶׁקּוֹפֵל וְנִפְתַּח עַל יְדֵי הָמוֹן פְּקִידִים הָיוּ סִימָנֵי אֶצְבָּעוֹת חוּמִים בַּקְּצוֹוֹת וְהַמִּכְתָּב דָּמָה לַנְּיָיר שֶׁנִּשְׁכַּח בִּמְכוֹנַת כְּבִיסָה וְעוּרְבַּל בְּתוֹךְ הַתּוֹף הַמִּסְתּוֹבֵב וְיָצָא מְקוּמָּט כְּמוֹ מִמְחֶטֶת כּוּתְנָה יְשֵׁנָה.
אֶפְשָׁר לוֹמַר שֶׁהַנְּיָיר הַזֶּה סִידֵּר אֶת חַיֵּינוּ מֵחָדָשׁ, הַיָּמִים קִיבְּלוּ שִׁגְרָה אַחֶרֶת. אֲפִילּוּ אוּלַי יָדַע שֶׁאִמָּא בְּבֵית חוֹלִים מְיוּחָד וְאִם בְּאוּמָן אוֹ שְׁכֵנִים אֲחֵרִים שׁוֹאֲלִים מַשֶּׁהוּ צָרִיךְ לְהַגִּיד שֶׁיֵּשׁ לָהּ בְּעָיוֹת בַּבֶּטֶן. אַבָּא הִפְסִיק לְטַפֵּחַ אֶת הֲסוּבָּארוּ שֶׁלָּנוּ, וָשׁוּב כּוּסְּתָה הַשִּׁמְשָׁה הָאֲחוֹרִית בְּשִׁכְבַת אָבָק וִילָדִים חָרְתוּ בְּאָבָק מְלוּכְלָךְ אֶחָד וְעוֹד מִינֵי הֶעָרוֹת וּבַלֵּילוֹת לַחִים זָלְגוּ טִיפּוֹת מַיִם מֵהַגַּג אֶל הַשִּׁמְשָׁה הַקִּדְמִית וְהִשְׁאִירוּ עִיגּוּלֵי בּוֹץ חוּמִים.
בִּיקּוּר אֶחָד וְיָחִיד עָרַכְנוּ אֵצֶל אִמָּא וּלְכָבוֹד הַמְּאוֹרָע קָטַפְתִּי כַּלָּנִית מֵעֲרוּגַת בֵּית הַסֵּפֶר. טַלְיָה בַּחֲצָאִית גִ'ינְס הֲדוּקָה וְחוּלְצָה שְׁחוֹרָה, הַשֵּׂיעָר הַחוֹם זָהוֹב שֶׁלָּהּ מְסוֹרָק לְאָחוֹר וּכְמוֹ צָעִיף דְּבַשׁ נָח עַל עוֹרְפָּהּ, שִׁקְשְׁקָה בַּמַּפְתְּחוֹת שֶׁל הַבַּיִת וְהֵאִיצָה בִּי נוּ כְּבָר שֶׁנַּסְפִּיק לְאוֹטוֹבּוּס שֶׁל שָׁלוֹשׁ. שַׂמְתִּי אֶת הַכַּלָּנִית בְּתוֹךְ צִנְצֶנֶת זְכוּכִית רֵיקָה שֶׁל זֵיתִים מִבֵּית הַשִּׁיטָה וְיָצָאנוּ. הַקְּפִיצוֹת שֶׁל הָאוֹטוֹבּוּס הִרְעִידוּ אֶת הַמַּיִם בְּצִנְצֶנֶת וְאִישָּׁה אַחַת אָמְרָה, יַלְדָּה מָה זֶה, לֹא נִכְנָסִים לָאוֹטוֹבּוּס עִם מַיִם, כְּשֶׁיָּרַדְנוּ נִשְׁפְּכוּ קְצָת מַיִם עַל הַנַּעַל שֶׁלִּי וְהַגֶּרֶב נִרְטַב אֲבָל הַכַּלָּנִית נִשְׁאֲרָה רַעֲנָנָה וְהֶעָלִים שֶׁלָּהּ נִהְיוּ מַמָּשׁ שְׁקוּפִים בַּשֶּׁמֶשׁ עַד שֶׁרָאוּ אֶת הַצִּינּוֹרוֹת הַדַּקִּים שֶׁמְּרַשְּׁתִים אוֹתָם.
אִמָּא לָבְשָׁה אֶת הַטְּרֵנִינְג הַיָּרוֹק וְאָכְלָה אוֹרֶז עִם עוֹף, פֵּירוּרִים שֶׁל אוֹרֶז נָשְׁרוּ עַל הַטְּרֵנִינְג וַאֲחָדִים הָיוּ תְּלוּיִים לָהּ מִשְּׁנֵי צִדֵּי הַפֶּה, הִיא לֹא אָמְרָה לָנוּ שָׁלוֹם אוֹ לָשֶׁבֶת אוֹ מַשֶּׁהוּ, בַּמַּגָּשׁ שֶׁל הַגֶּבֶר שֶׁיָּשַׁב לֵידָה הָיָה אוֹתוֹ אוֹכֶל בְּדִיּוּק, הוּא כְּרֵסָם אֶת הָעֶצֶם שֶׁל הָעוֹף וְאִמָּא חִייְּכָה אֵלָיו וְהֶעֱבִירָה אֶל הַצַּלַּחַת שֶׁלּוֹ אֶת שְׁאֵרִיּוֹת הָאוֹרֶז שֶׁלָּהּ, קַח תֹּאכַל, אָמְרָה וְעָשְׂתָה סֵדֶר בַּצַּלַּחַת שֶׁלּוֹ מַפְרִידָה בֵּין הָאוֹרֶז לְבֵין הָעֲצָמוֹת הַמְּכוּרְסָמוֹת וְהוּא זָקַר אֶצְבַּע אֲרוּכָּה צְהוּבָּה מִנִּיקוֹטִין וְגֵירֵד פֵּירוּרִים מֵהַפֶּה שֶׁל אִמָּא. טַלְיָה גִּלְגְּלָה חָזָק אֶת הָרְצוּעָה שֶׁל הָאַרְנָק סְבִיב הָאֲגוּדָל, הַצִּיפּוֹרֶן הִכְחִילָה אֲבָל טַלְיָה לֹא הִפְסִיקָה וְעָמְדָה מְתוּחָה כְּמוֹ סָדִין מְגוֹהָץ וּכְשֶׁאִמָּא אָמְרָה שׁוּב, תֹּאכַל תֹּאכַל, הִיא שְׁאָגָה, שָׁלוֹם אִמָּא, בְּקוֹל שֶׁלֹּא הִכַּרְתִּי, שְׁלוֹשָׁה חוֹלִים הִפְסִיקוּ לֶאֱכוֹל וְנָתְנוּ בָּהּ עֵינַיִים רֵיקוֹת וְאוֹרֶז טִפְטֵף מֵהַכֵּף שֶׁלָּהֶם שֶׁנִּשְׁאֲרָה תְּלוּיָה בַּדֶּרֶךְ מֵהַצְלָחַת אֶל הַפֶּה, אֲבָל אִמָּא לֹא שָׁמְעָה וְהִמְשִׁיכָה עִם הִתְאַכֵּל תֹּאכַל הַזֶּה וְהַיָּרֵךְ שֶׁלָּהּ בְּתוֹךְ הַטְּרֵנִינְג הַיָּרוֹק נָגְעָה בַּמִּכְנָסַיִים הַכְּחוּלִּים שֶׁהוּא לָבַשׁ. אַחַר כָּךְ הוּא הָדַף אֶת הַצַּלַּחַת שֶׁלּוֹ אֶל מֶרְכַּז הַשּׁוּלְחָן, וּכְשֶׁלָּקַח אֶת הַיָּד שֶׁל אִמָּא וְהִנִּיחַ אוֹתָהּ עַל בִּרְכּוֹ וְהֵחֵל לְהַסִּיעַ אוֹתָהּ לְאַט לְאַט עַל הַיָּרֵךְ שֶׁלּוֹ לְמַעְלָה אֶל הַמָּקוֹם הַפִּרְאִי שֶׁל מִכְנָסָיו, עָקְרָה אוֹתִי טַלְיָה מִשָּׁם וּמַיִם נִשְׁפְּכוּ מֵהַצִּנְצֶנֶת שֶׁלִּי עַל הֶחָלוּק שֶׁל אַחַת הַחוֹלוֹת. כָּל הַדֶּרֶךְ הַבַּיְתָה שָׁתְקָה טַלְיָה וְלֹא נִיגְּבָה אֶת הַדְּמָעוֹת שֶׁנָּזְלוּ לָהּ עַל הַלְּחָיַיִם, פַּעַם אַחַת הֵעִיפָה הָרוּחַ דִּמְעָה שֶׁלָּהּ אֶל הַסַּנְטֵר שֶׁלִּי וְגַם אֲנִי לֹא נִיגַּבְתִּי, בַּצִּנְצֶנֶת כִּמְעַט לֹא נִשְׁאֲרוּ מַיִם אָז אִישׁ לֹא הָעִיר לִי בָּאוֹטוֹבּוּס אֲבָל שְׁתֵּי נָשִׁים הִסְתַּכְּלוּ עָלֵינוּ וְהִתְלַחֲשׁוּ, אֲנִי לֹא יוֹדַעַת אִם בִּגְלַל הַיּוֹפִי שֶׁל טַלְיָה אוֹ בִּגְלַל הַבֶּכִי שֶׁלָּהּ, טַלְיָה הִמְשִׁיכָה לִשְׁתּוֹק וַאֲנִי שַׂמְתִּי לֵב שֶׁבְּכָל הַזְּמַן הָאָרוֹךְ הַזֶּה הִמְשִׁיכָה הָעַיִן הַשְּׁחוֹרָה שֶׁל הַכַּלָּנִית לְפַקֵּחַ עַל הֶעָלִים אֲבָל לֹא הִצְלִיחָה לִמְנוֹעַ אֶת הַהִתְקַמְּטוּת שֶׁהֵחֵלָּה בַּעֲלָהּ הָרָחָב בְּיוֹתֵר.
בְּאוֹתָם יָמִים לֹא הָיָה מִי שֶׁיִּתְבַּע הֶסְבֵּרִים עַל אִיחוּרִים מִבֵּית הַסֵּפֶר. מָה שֶׁאֶפְשָׁר לִי לִמְתּוֹחַ אֶת הָרְוָוחִים בֵּין פְּסִיעָה לִפְסִיעָה בַּדֶּרֶךְ הַבַּיְתָה. שָׁעוֹת עָמַדְתִּי מִתַּחַת לַשְּׁקֵדִיָּיה מִתְבּוֹנֶנֶת בָּרוּחַ שֶׁמְּפַזֶּרֶת אֶת הַפְּרָחִים, אַלְפֵי פִּיסּוֹת פְּרִיחָה לְבָנָה שָׁטוּ בְּמוֹרַד הַמִּדְרָכָה אָסַפְתִּי אוֹתָן לְתוֹךְ הַשַּׂקִּית הָרֵיקָה שֶׁל הַסֶּנְדְּוִויץ' וּכְשֶׁפָּתַחְתִּי בְּבֵית, הִדִּיפָה הַשַּׂקִּית בּוֹשֶׂם שָׁקֵד עָדִין שֶׁנִּיצֵּחַ אֶת רֵיחַ הַמָּיוֹנִית, מָעַכְתִּי אֶת הֶעָלִים וּמָרַחְתִּי אֶת הָעִיסָּה הַלַּחָה עַל הַמֵּצַח וְעַל הַצַּוּוֹאר. הָיְתָה אֵיזֶה הַקַּלָּה בִּפְרִיחָה הַזֹּאת שֶׁל הַשָּׁקֵד, זֶה הָיָה מוּחְלָט לְגַמְרֵי שֶׁבְּכָל שָׁנָה בְּשֵׁבֶט יִתְכַּסּוּ הָעֲנָפִים בַּהֲנָצָה הַלְּבָנָה הַזֹּאת וְאַחַר כָּךְ יַחֲלִיף הַיָּרוֹק אֶת הַלָּבָן תָּמִיד תָּמִיד לְפִי אוֹתוֹ סֵדֶר וּבְאוֹתוֹ זְמַן. שְׁקֵדִיָּיה לֹא שַׁיֶּיכֶת לְטִיפּוּסִים שֶׁאֶפְשָׁר לְהַפְתִּיעַ אוֹתָם מָה אִכְפַּת לָהּ אִם הָרוּחַ דּוֹפֶקֶת חַלּוֹנוֹת שֶׁאוֹסְרִים לִסְגּוֹר מֵהַפַּחַד שֶׁל דּוּ תַּחְמוֹצֶת הַפַּחְמָן, הִיא לֹא סוֹפֶרֶת אֶת כִּכְּרוֹת הַלֶּחֶם שֶׁמִּסְפָּרָם גָּדַל מִיּוֹם לְיוֹם כִּי אֵין אוֹכֶל מְבוּשָּׁל. כָּל כָּךְ קִינֵּאתִי אָז בְּסַבְלָנוּתָם שֶׁל הָעֵצִים וּבְסֵדֶר הַמְּדוּיָּק שֶׁהַכּוֹל קוֹרֶה אֶצְלָם, שָׁעוֹת שׁוֹטַטְתִּי בַּחוּץ כְּדֵי לֶאֱסוֹף לִי הוֹכָחוֹת לָעִנְיָין הַזֶּה. אַחֲרֵי הַשְּׁקֵדִיּוֹת שֶׁל שֵׁבֶט פָּרְחוּ כַּלָּנִיּוֹת בַּעֲרוּגוֹת בֵּית הַסֵּפֶר וְאַחַר כָּךְ הִתְעַבּוּ פְּקָעוֹת שֶׁל צִבְעוֹנִים מִתַּחַת לַפִּיתּוּלִים הַיְּרוּקִּים שֶׁל עֲלֵיהֶם וּבְחוּפְשַׁת הַפֶּסַח הָיְתָה הֶחָצֵר הָאֲחוֹרִית שֶׁל בֵּית הַסֵּפֶר צְהוּבָּה כּוּלָּהּ מֵחַרְדָּלִים וְחַרְצִיּוֹת, מִתַּחַת לַמִּיטָּה שֶׁלִּי נֶעֶרְמוּ עָלִים שֶׁל פִיקוּס וְהִצְהִיבוּ וְנִשְׁאֲרוּ תְּלוּיִים עַל שִׁדְרָתָם, טַלְיָה אָמְרָה שֶׁאוֹצִיא אֶת הַזֶּבֶל הַזֶּה אֲבָל אֲנִי יָדַעְתִּי שֶׁכְּשֶׁהַחַלּוֹנוֹת יִדְפְּקוּ וְהָרַעַשׁ יִפְצַע לִי אֶת הָאוֹזְנַיִים כָּל מָה שֶׁאֶצְטָרֵךְ לַעֲשׂוֹת הוּא לְהִסְתַּכֵּל עַל הֶעָלִים הָאֵלֶּה וּלְהֵירָגַע.
עֶרֶב אֶחָד חָזַר אַבָּא מֵהָעֲבוֹדָה, הִכְנִיס אֶת הָרֹאשׁ לַכִּיּוֹר שֶׁל הַמִּטְבָּח וּפָתַח זֶרֶם אַדִּיר שֶׁל מַיִם, הַמַּיִם יָרְדוּ מֵהַבְּלוֹרִית הַפְּרוּעָה שֶׁלּוֹ אֶל הָרִצְפָּה וְאֶל הַשַּׁיִשׁ הוּא נִיגֵּב בְּמַגֶּבֶת מִטְבָּח מְשׁוּמֶּשֶׁת וְאָמַר, יְלָדִים מָחָר אִמָּא חוֹזֶרֶת. הַפָּנִים שֶׁלּוֹ הָיוּ אֲדוּמִּים מֵהַנִּיגּוּב וְהַשְׁעָרוֹת עָמְדוּ כְּמוֹ אֵצֶל קִיפּוֹד וַאֲנִי שׁוּב הִרְגַּשְׁתִּי אֶת הָרַעַשׁ הַזֶּה שֶׁעוֹשֶׂה לִי חֲתָכִים בָּאוֹזְנַיִים כִּי הַחַלּוֹן בַּמִּטְבָּח דָּפַק כְּמוֹ מְשׁוּגָּע. אוּלַי הִפְסִיק לִלְעוֹס אֶת הַלֶּחֶם וְרָץ אֶל הַלֵּגוֹ שֶׁלּוֹ וְטַלְיָה הִתְעַטְּפָה בִּקְרוּם שֶׁלָּהּ מוּפְרֶדֶת מֵהַמִּילִּים שֶׁל אַבָּא, הַפָּנִים שֶׁלָּהּ סְגוּרִים מְאוֹד וְהָעֵינַיִים שֶׁלָּהּ בְּתוֹךְ עִיתּוֹן צִבְעוֹנִי  סוֹקְרוֹת דּוּגְמָנִית חֲטוּבָה. נִיסִּיתִי לִקְלוֹט מִמֶּנָּה אִם הַבְּשׂוֹרָה טוֹבָה אוֹ רָעָה אֲבָל לֹא הִצְלַחְתִּי רַק רָאִיתִי אֵיךְ הַלְּסָתוֹת שֶׁלָּהּ בּוֹלְטוֹת, וְיָדַעְתִּי שֶׁהִיא לוֹחֶצֶת חָזָק אֶת הַשִּׁינַּיִים. בַּשֶּׁקֶט הָאָרוֹךְ שֶׁהִשְׂתָּרֵר נִדְמֶה הָיָה לִי שֶׁהַקִּירוֹת נוֹשְׁמִים, נִשְׁמְעוּ חֲרִיקוֹת קְטַנּוֹת, קוֹל פְּקִיעָה, הָיִיתִי בְּטוּחָה שֶׁהֵם גּוֹנְחִים אֵיזוֹ מוּעָקָה וְלֹא יָכוֹלְתִּי לָשֵׂאת אֶת זֶה יוֹתֵר אָז אָמַרְתִּי, חֲבָל שֶׁהִיא חוֹזֶרֶת, וְהַיָּד שֶׁלִּי נִשְׁלְחָה מֵאֵלֶיהָ לְהָגֵן עַל הַלֶּחִי מִפְּנֵי הַסָּטִירָה הַצְּפוּיָה, אֲבָל אַבָּא לֹא סָטַר לִי, הוּא עָמַד כְּמוֹ בּוּבַּת טְרוֹל יְצוּקָה וְטִיפַּת מַיִם גְּדוֹלָה נָצְצָה עַל תְּנוּךְ הָאוֹזֶן שֶׁלּוֹ כְּמוֹ עָגִיל. לָמָּה דַּוְוקָא עַכְשָׁיו חָשַׁבְתִּי, אוּלַי אֶפְשָׁר לְעַכֵּב אוֹתָהּ, שֶׁמִּישֶׁהוּ יָרוּץ וְיִסְגּוֹר אֶת הַשְּׁעָרִים הַכְּבֵדִים. דַּוְוקָא עַכְשָׁיו כְּשֶׁכְּבָר כִּמְעַט הִצְלַחְתִּי לְהַשְׁתִּיק אֶת הַמְּהוּמָה בְּרֹאשׁ שֶׁלִּי וְיֵשׁ לִי כְּבָר כַּמָּה הָרְגָלִים שֶׁעוֹזְרִים לִי לְהֵירָגַע, וַאֲפִילּוּ לְנִצְנוּץ הָאִישׁוֹנִים מֵהַדְּלָתוֹת שֶׁל הַשְּׁכֵנִים הִתְרַגַּלְתִּי, הֵם הִבִּיטוּ בָּנוּ מֵחוֹרֵי הַהֲצָצָה שֶׁלָּהֶם, מִזְּמַן הִפְסִיקוּ לִקְנוֹת אֶת הַסִּיפּוּר שֶׁל כְּאֵבֵי הַבֶּטֶן. רָצִיתִי שֶׁהַיָּמִים יַמְשִׁיכוּ לִהְיוֹת שָׁוִוים וּבֶאֱמֶת כְּבָר הָיְתָה בָּהֶם אֵיזוֹ אֲחִידוּת, וּפִתְאוֹם הִיא חוֹזֶרֶת.

כְּשֶׁשָּׁמַעְנוּ אֶת חָבַטְתָּ הַדְּלָתוֹת שֶׁל הֲסוּבָּארוּ נֶעֱמַדְנוּ בַּמָּבוֹא כְּמוֹ מִשְׁמַר כָּבוֹד, טַלְיָה רִאשׁוֹנָה אַחֲרֶיהָ אֲנִי וְאוּלַי אַחֲרֵי, צְמוּדִים זֶה לָזֶה, כֵּיוָון שֶׁהָיִיתִי בָּאֶמְצַע קִיבַּלְתִּי מֵהַחוֹם שֶׁל שְׁנֵיהֶם וְגַם מֵהָרַעַד. בִּשְׁבִיל הַבִּיטָּחוֹן הֶחֱזַקְתִּי בַּכִּיסִים עִיגּוּלֵי אִזְדָּרֶכֶת וְהַיָּדַיִים שֶׁלִּי לֹא הִפְסִיקוּ לְמַשֵּׁשׁ אוֹתָם וְלָגַעַת וְהֵם כְּבָר הָיוּ חַמִּים וְלֵחִים, הֵם עָזְרוּ לִי לְהִתְגַּבֵּר עַל הַצִּלְצוּל הַנּוֹרָאִי שֶׁזָּרַק לִי נִיצוֹצוֹת לַמּוֹחַ וּסְתָם לִי אֶת הָאוֹזְנַיִים.
לֹא הוֹשַׁטְתִּי יָד לְאִמָּא כְּשֶׁנִּכְנְסָה כִּי הַיָּד הָיְתָה בַּכִּיס תְּפוּסָה עִם הָעִיגּוּלִים הָאֵלֶּה, כְּשֶׁהִתְכּוֹפְפָה אֶל אוּלַי רָאִיתִי שֶׁרָזְתָה, הָעֲצָמוֹת שֶׁלָּהּ בָּלְטוּ מֵהַחוּלְצָה הַסְּגוּלָּה, אַבָּא הוֹלִיךְ אוֹתָהּ אֶל הַסָּלוֹן כְּאִילּוּ הָיְתָה גִּבְעוֹל זְכוּכִית, הַמַּרְפֵּק הַלָּבָן שֶׁלָּהּ אָחוּז בְּכַף הַיָּד הַגְּדוֹלָה שֶׁלּוֹ, נָתְנָה לוֹ לְהוֹבִיל אוֹתָהּ אֶל הַכּוּרְסָא הַגְּדוֹלָה וְהַחֲגִיגִית מִבֵּין הַשָּׁלוֹשׁ שֶׁהָיוּ לָנוּ. הִיא הִתְיַישְּׁבָה לְאַט לְאַט בְּלִי לְהָזִיז אֶת הָרֹאשׁ כְּאִילּוּ הוּא מְקוּבָּע לַצַּוּוֹאר, רַק אֶת הַגּוּף הִיא קִיפְּלָה לִתְנוּחַת יְשִׁיבָה וְאָמְרָה, אֲנִי נוֹרָא צְמֵאָה, הַכַּדּוּרִים הָאֵלֶּה מְיַיבְּשִׁים אוֹתִי לְגַמְרֵי. טַלְיָה זִינְּקָה לַמִּטְבָּח לְהָכִין לִימוֹנָדָה, אוּלַי יָשַׁב עַל הָרִצְפָּה לְיַד הַטֵּלֵוִויזְיָה וּבָחַשׁ בְּלֵגוֹ וַאֲנִי נִשְׁאַרְתִּי תְּקוּעָה עִם עִיגּוּלֵי אִזְדָּרֶכֶת בְּיָד וְלֹא הָיָה לִי מוּשָּׂג מָה עוֹשִׂים בְּהִזְדַּמְּנוּיוֹת כָּאֵלֶּה. אַבָּא עָזַר לָהּ לִפְתּוֹחַ אֶת אַבְזְמֵי הַנַּעֲלַיִים, עַל הָרַגְלַיִים הַלְּבָנוֹת שֶׁלָּהּ הָיוּ סִימָנִים אֲדוּמִּים מֵהָרְצוּעוֹת שֶׁל הַנַּעַל וַאֲנִי הֶחְלַטְתִּי שֶׁהַדָּבָר הֲכִי בָּטוּחַ בִּשְׁבִילִי הוּא לְהִתְרַכֵּז בָּעִנְיָין הַזֶּה שֶׁל הָרַגְלַיִים וְלֹא לַחֲשׁוֹב עַל שׁוּם דָּבָר אַחֵר.
לָמָּה אַתְּ פּוֹחֶדֶת מִמֶּנִּי, הִיא שָׁאֲלָה וְכָל הַחַלּוֹנוֹת דָּפְקוּ בְּבַת אַחַת, אַל תִּפְחֲדִי, יֵשׁ לִי תְּרוּפוֹת וַאֲנִי בְּסֵדֶר אֲנִי רַק צְרִיכָה לְהִתְחַזֵּק, וַאֲנִי רָאִיתִי שֶׁהַטַּבַּעַת נִשְׁמֶטֶת לָהּ עַד פֶּרֶק הָאֶצְבַּע וְשָׁם נֶעֱצֶרֶת וְהִיא מְעַגֶּלֶת אוֹתָהּ סְבִיב הָאֶצְבַּע הָלוֹךְ וְחָזוֹר. תִּתְגַּבְּרִי אָמַרְתִּי לְעַצְמִי, תַּחְשְׁבִי עַל הַפִיקוּס הַזָּקֵן וְעַל כָּל הַסַּבְלָנוּת שֶׁיֵּשׁ לוֹ, לְכִי לַחֶדֶר תִּיגְעִי בְּעָלִים, אֲבָל הָרִצְפָּה מִתַּחַת לַמִּיטָּה שֶׁלִּי הָיְתָה נְקִיָּיהּ וְרֵיקָה, טַלְיָה סִילְּקָה אֶת הַכּוֹל.
בַּמַּכּוֹלֶת לֹא חָשְׁדוּ בְּמַשֶּׁהוּ כְּשֶׁאָמַרְתִּי שֶׁאַבָּא יְשַׁלֵּם בָּעֶרֶב וְלָקַחְתִּי חָמֵשׁ צִנְצָנוֹת שֶׁל מְלָפְפוֹן כָּבוּשׁ. הַצִּנְצָנוֹת הָיוּ הַרְבֵּה יוֹתֵר כְּבֵדוֹת מִמָּה שֶׁשִּׁיעַרְתִּי וְכָל הַכָּתֵף הַיְּמָנִית כָּאֲבָה לִי. כּוּלָּם עוֹד יָשְׁבוּ בַּסָּלוֹן כְּשֶׁשָּׁפַכְתִּי אֶת תְּכוּלַת הַצִּנְצָנוֹת עַל אֶדֶן הַחַלּוֹן בַּמִּטְבָּח, חָמֵשׁ שׁוּרוֹת, עֲשָׂרָה מְלָפְפוֹנִים בְּכָל שׁוּרָה, יְרוּקִּים, כֵּהִים, צְמוּדִים וְנוֹצְצִים בַּשֶּׁמֶשׁ, הָרוּחַ הַחֲזָקָה שֶׁנִּשְׁבָּה בַּחוּץ רִפְרְפָה בַּוִּוילוֹן שֶׁל הַבְּאוּמָּנִים וְהַגְּדִילָה מִדֵּי פַּעַם אֶת הַסֶּדֶק. לִפְנֵי כֵן דָּאַגְתִּי לִפְתּוֹחַ אֶת כָּל הַחַלּוֹנוֹת וַאֲפִילּוּ אֶת הָאֶשְׁנַבִּים הַקְּטַנִּים בַּמִּקְלַחַת שֶׁמֵּעוֹלָם לֹא פָּתַחְנוּ, אֶת כָּל הַדְּלָתוֹת שֶׁל הָאֲרוֹנוֹת וְאֶת כָּל הַמְּגֵרוֹת, הַכּוֹל הָיָה פָּתוּחַ בִּשְׁבִיל לְהַגְדִּיל אֶת הַחֲלָלִים וּלְהַקְטִין אֶת הַסַּכָּנָה שֶׁל דּוּ תַּחְמוֹצֶת הַפַּחְמָן, עַכְשָׁיו כְּשֶׁהַכּוֹל הָיָה פָּתוּחַ וְהָאֲוִויר זֶרֶם חוֹפְשִׁי מִקִּיר לְקִיר יָכוֹלְתִּי לְהַרְשׁוֹת לְעַצְמִי לַעֲמוֹד בַּמִּטְבָּח וּלְהִסְתַּכֵּל הַחוּצָה בְּעִיּוּן וּבְשֶׁקֶט. הַוִּוילוֹן שֶׁל מִשְׁפַּחַת בְּאוּמָן רִפְרֵף כְּמוֹ פַּרְפַּר עֲנָק, מֵהַמַּלְמָלָה הַוְּורוּדָּה יָצְאוּ גְּדִילִים דַּקִּים וְעָפוּ בָּרוּחַ כְּמוֹ הַשְׁעָרוֹת שֶׁל טַלְיָה, אֲנִי חוֹשֶׁבֶת שֶׁהָעַיִן שֶׁל גְּבֶרֶת בְּאוּמָן הָיְתָה כְּחוּלָּה אוֹ שֶׁזֶּה רַק נִרְאֶה כָּךְ מֵהַשָּׁמַיִם שֶׁהִשְׁתַּקְּפוּ בְּמִשְׁקָפַיִים שֶׁהִרְכִּיבָה.
רוּחוֹת בָּאוּ וְיָצְאוּ בְּרֶוַוח שֶׁבֵּין הַבַּיִת שֶׁלָּנוּ וְהַבַּיִת שֶׁלָּהֶם, אֶצְבָּעוֹת אַחֲרוֹנוֹת שֶׁל אוֹר שׁוֹטְטוּ עַל הַקִּירוֹת, חִיכִּיתִי לַחֲשֵׁכָה אָז יַתְחִיל הַמַּטָּס שֶׁל הָעֲטַלֵּפִים, בְּבַת אַחַת הֵם מְגִיחִים מֵהַצַּד הַדְּרוֹמִי שֶׁל הַבַּיִת וְהַיָּרֵחַ מַבְהִיק אֶת הַבֶּטֶן הַכְּבֵדָה שֶׁלָּהֶם. בַּעֲלֵי חַיִּים מוּזָרִים, קְרוּמִים עָבִים מְחַבְּרִים אֶת הַגַּפַּיִים שֶׁלָּהֶם וְהֵם צוֹלְחִים אֶת הֶחָצֵר בְּעִיוּוֹרוֹן מוּחְלָט, וְאוּלַי כָּל הָעִנְיָין הַזֶּה שֶׁל הַתְּעוּפָה לֹא מְסוּבָּךְ כָּל כָּךְ חָשַׁבְתִּי, בִּשְׁבִיל לְהִיפָּטֵר מֵהַכּוֹבֶד רוֹקַנְתִּי אֶת הַכִּיסִים מֵעִיגּוּלֵי הָאִזְדָּרֶכֶת וְהֵם קָפְצוּ עַל כָּל הַחַלּוֹנוֹת שֶׁל הַשְּׁכֵנִים מִתַּחַת עַד שֶׁנָּחֲתוּ עַל הָאֲדָמָה. הִפְשַׁלְתִּי שַׁרְווּלִים וְחָשַׂפְתִּי אֶת הַמַּרְפְּקִים שֶׁלִּי וְהִתְחַלְתִּי לְהָנִיעַ אוֹתָם לְמַעְלָה וּלְמַטָּה בִּתְנוּעָה אֲחִידָה וּמְחוּשֶּׁבֶת, הִרְגַּשְׁתִּי שֶׁעוֹד שִׁכְלוּל קָטָן מְאוֹד דָּרוּשׁ כְּדֵי שֶׁאוּכַל לְהִינָּתֵק וּלְרַחֵף, וְאִם זֶה יַצְלִיחַ לִי זֶה יִהְיֶה רִיחוּף שָׁקוּף וְעָדִין כְּמוֹ שֶׁל שַׁפִּירִית, גַּם הַצְּרָחוֹת שֶׁל גְּבֶרֶת בְּאוּמָן, הַצִּילוּ הַיַּלְדָּה קוֹפֶצֶת, לֹא הִסִּיחוּ אֶת דַּעְתִּי וּתְנוּעוֹת הַמַּרְפְּקִים נִהְיוּ מֵרֶגַע לְרֶגַע עֲגוּלּוֹת יוֹתֵר עֲדִינוֹת וּמְדוּיָּקוֹת, כִּמְעַט מוּשְׁלָמוֹת.







https://www.shortstoryproject.com/he/story/%d7%a9%d7%9e%d7%99%d7%a9%d7%94%d7%95-%d7%99%d7%a1%d7%92%d7%95%d7%a8-%d7%90%d7%aa-%d7%94%d7%a9%d7%a2%d7%a8/
#אםובת#הִתְבַּגְּרוּת#זִכְרוֹנוֹת#מַחֲלָה#מִשְׁפָּחָה