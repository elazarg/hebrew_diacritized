סָבְתָא זוֹהֳרָהּ הָיְיתָה אוּלַי בַּת בַּת מֵאָה וְאוּלַי יוֹתֵר. בְּעֶצֶם לֹא יוֹתֵר מִמֵּאָה, כִּי אֲנִי לֹא יוֹדַעַת לִסְפּוֹר יוֹתֵר מִמֵּאָה.
הִיא לֹא הָיְיתָה הַסָּבְתָא שֶׁלִּי אֲבָל כּוּלָּם בַּשְּׁכוּנָה קָרְאוּ לָהּ סָבְתָא. לֹא הָיָה לָהּ בַּעַל וְהָיָה לָהּ רַק יֶלֶד אֶחָד. גָּדוֹל. יוֹסֵף. כּוּלָּם יָדְעוּ שֶׁיּוֹסֵף לֹא בֶּאֱמֶת הָיָה הַיֶּלֶד שֶׁלָּהּ, אֲבָל אַף אֶחָד לֹא יָדַע מֵאֵיפֹה הִיא הֵבִיאָה אוֹתוֹ. יוֹסֵף קָרָא לְסַבְתָּא זוֹהֳרָהּ: "אִמָּא". אֲנִי חוֹשֶׁבֶת שֶׁכּוּלָּם יָדְעוּ מֵאֵיפֹה סָבְתָא זוֹהֳרָהּ הֵבִיאָה אוֹתוֹ, אֲבָל לֹא רָצוּ לְגַלּוֹת לָנוּ, הַיְּלָדִים.
הַרְבֵּה דְּבָרִים לֹא רָצוּ לְגַלּוֹת לָנוּ, הַיְּלָדִים. לְמָשָׁל שֶׁסִּימָה הָיְיתָה זוֹנָה, וְכָל הַבְּעָלִים וְהָאָבוֹת הָיוּ הוֹלְכִים אֵלֶיהָ וּמִתְוַוכְּחִים אִיתָּהּ עַל כֶּסֶף. הִיא רָצְתָה עֶשֶׂר לִירוֹת וְהֵם רָצוּ לְשַׁלֵּם רַק חָמֵשׁ לִירוֹת. אֲבָל בַּסּוֹף הֵם הָיוּ מִסְתַּדְּרִים וְהִיא הָיְיתָה לוֹקַחַת אוֹתָם מֵאֲחוֹרֵי הַמַּכּוֹלֶת שֶׁל שְׁלֹמֹה, אֵיפֹה שֶׁהָיְתָה תַּעֲלֶה אֲרוּכָּה עִם הַרְבֵּה קוֹצִים, שֶׁאִמָּא קָרְאָה לָהֶם חַרְשׁוֹף וְהָיְתָה שׁוֹלַחַת אוֹתָנוּ לִקְטוֹף אוֹתָם, אח"כ הִיא הָיְיתָה מְבַשֶּׁלֶת אוֹתָם עִם קְצִיצוֹת הַדָּגִים הֲכִי טְעִימוֹת בָּעוֹלָם. כָּכָה יָצָא לִי לִרְאוֹת אֶת סִימָה מְרִימָה אֶת הַחֲצָאִית, וּמַרְאָה לַבְּעָלִים שֶׁל הָאִמָּהוֹת, שֶׁאֲנִי לֹא רוֹצֶה לְהַגִּיד אֶת הַשֵּׁם שֶׁלָּהֶם עַכְשָׁיו.
בְּעֶצֶם הִתְחַלְתִּי לְסַפֵּר לָכֶם עַל סָבְתָא זוֹהֳרָהּ שֶׁמַּמָּשׁ, אֲבָל מַמָּשׁ אָהַבְתִּי אוֹתָהּ. הִיא הָיְתָה הַזְּקֵנָה הֲכִי יָפָה שֶׁרָאִיתִי בַּחַיִּים שֶׁלִּי. הִיא הָיְתָה גְּבוֹהָה כְּמוֹ עַמּוּד חַשְׁמַל וְדַקָּה כְּמוֹ דַּף שֶׁל מְחַבֶּרֶת. הָעֵינַיִים שֶׁלָּהּ הָיוּ בַּצֶּבַע שֶׁאַף אֶחָד עוֹד לֹא הִמְצִיא לוֹ שָׁם. הֵן הָיוּ עֲצוּבוֹת אֲבָל גַּם טוֹבוֹת. תָּמִיד הָיָה לָהּ חִיּוּךְ כָּזֶה שֶׁמַּרְגִּיעַ. הָיְיתָה לָהּ צַמָּה אֲרוּכָּה בְּצֶבַע שָׁחוֹר עִם הַרְבֵּה שְׂעָרוֹת בְּצֶבַע כֶּסֶף. בִּגְלַל זֶה, לִפְעָמִים חָשַׁבְתִּי שֶׁהִיא מַלְכָּה.
אַחֲרֵי בֵּית סֵפֶר, כְּשֶׁהָיָה יוֹם יָפָה, הָיִיתִי הוֹלֶכֶת אֵלֶיהָ, הָיִינוּ יוֹשְׁבוֹת בַּשֶּׁמֶשׁ, עַל הַמַּדְרֵגָה בַּכְּנִיסָה לַצְּרִיף שֶׁלָּהּ, הַצְּרִיף שֶׁיּוֹסֵף, שֶׁקָּרָא לָהּ "אִמָּא" שַׁרְף אַחֵר כָּךְ, וְהָיִינוּ מוֹצִיאוֹת אֶת כָּל הָאֲפוּנִים מֵהַתַּרְמִיל וְשֵׁמוֹת בְּסִיר.
הָיִיתִי מְסַפֶּרֶת לָהּ עַל בֵּית סֵפֶר, לְמָשָׁל, אֵיךְ הַמּוֹרֶה בְּיַחַד עִם הַתַּלְמִידוֹת צָחֲקוּ עָלַיי בִּגְלַל שֶׁיָּצָאתִי מֵהַשֵּׁירוּתִים וְהַחֲצָאִית שֶׁלִּי הָיְתָה תְּפוּסָה בַּתַּחְתּוֹנִים, וְכוּלָּם רָאוּ לִי אֶת הַתַּחְתּוֹנִים וְצָחֲקוּ.
"וָו אֵשׁ עָמַלְתִּי". "וּמָה עָשִׂיתָ?" שָׁאֲלָה אוֹתִי בְּמָרוֹקָאִית.
"נִכְנַסְתִּי לַכִּיתָּה וְהָפַכְתִּי אֶת כָּל הַכִּיסְאוֹת וְהַפְרָעָתִי לַמּוֹרֶה לְלַמֵּד". סָבְתָא זוֹהֳרָהּ יָדְעָה מְעַט עִבְרִית, וַאֲנִי יָדַעְתִּי מְעַט מָרוֹקָאִית וְכָכָה דִּיבַּרְנוּ בִּשְׁתֵּי הַשָּׂפוֹת.
הִיא צָחֲקָה וְנִישְּׁקָה אוֹתִי בְּמֵצַח.
"עַכְשָׁיו אֲנִי בָּעוֹנֶשׁ וְאָמְרוּ לִי לְהָבִיא אֶת אִמָּא".
אִמָּא תָּמִיד הָיְיתָה בְּעַד הַמּוֹרִים, אָז לֹא סִיפַּרְתִּי לָהּ הַרְבֵּה דְּבָרִים. גַּם אֲנִי הִסְתַּרְתִּי מִמֶּנָּה וְשָׁמַרְתִּי סוֹדוֹת, כְּמוֹ שֶׁהִיא הָיְתָה שׁוֹמֶרֶת סוֹדוֹת מִמֶּנִּי. אֲבָל אֲנִי שָׁמַרְתִּי סוֹדוֹת כִּי פָּחַדְתִּי מִמֶּנָּה. הִיא שָׁמְרָה סוֹדוֹת בִּגְלַל שֶׁ"זֶה לֹא עִנְיָין שֶׁל יְלָדִים" כָּכָה הִיא אָמְרָה.
סָבְתָא זוֹהֳרָהּ בָּאָה אִיתִּי לַמּוֹרֶה, וְהִקְשִׁיבָה לִתְלוּנוֹת שֶׁל הַמּוֹרֶה עָלַיי. הַמּוֹרָה דִּיבְּרָה בְּמִילִּים מְסוּבָּכוֹת שֶׁקָּשֶׁה לְהָבִין בְּעִבְרִית. אֲנִי חוֹשֶׁבֶת שֶׁהִיא עָשְׂתָה אֶת זֶה בְּכַוּוֹנָה, כְּדֵי לְהַרְגִּישׁ יוֹתֵר חֲשׁוּבָה.
 סָבְתָא זוֹהֳרָהּ לֹא הֵבִינָה הַרְבֵּה מִמָּה שֶׁהַמּוֹרֶה אָמְרָה, אֲבָל יָשְׁבָה זָקוּף וְהַצַּמָּה שֶׁלָּהּ הָיְתָה מְתוּחָה יָפֶה יָפֶה מֵאֲחוֹרֵי הָרֹאשׁ. הִיא תָּמִיד יָשְׁבָה זָקוּף, וְנַדְנֵדָה קְצָת אֶת הָרֹאשׁ כָּל הַזְּמַן קָדִימָה וַאֲחוֹרָה. בְּסוֹף, כְּשֶׁהַמּוֹרֶה סִייְּמָה לְדַבֵּר, הִיא אָמְרָה: "אִמָּא שֶׁלָּהּ חוֹלֶה, אֲבָל שֶׁהִיא תִּהְיֶה בְּרִיאָה אֲנִי יַגִּיד לָהּ שֶׁתִּתֵּן לָהּ עוֹנֶשׁ".
כַּמּוּבָן שֶׁהִיא לֹא סִיפְּרָה כְּלוּם לְאִמָּא, וַאֲפִילּוּ קָנְתָה לִי קְרֶמְבּוֹ בַּדֶּרֶךְ הַבַּיְתָה, מֵהַמַּכּוֹלֶת שֶׁל שְׁלֹמֹה.
בְּיוֹם שִׁישִּׁי סָבְתָא זוֹהֳרָהּ מֵתָה. יוֹסֵף שַׁרְף אֶת הַצְּרִיף בִּזְמַן שֶׁסָּבְתָא זוֹהֳרָהּ יְשֵׁנָה בִּפְנִים, וְגַם הִיא נִשְׂרְפָה.
אַחֲרֵי שֶׁבָּאוּ מִכַּבָּאֵי הָאֵשׁ בָּאָה גַּם הַמִּשְׁטָרָה וְרָדְפָה אַחֲרֵי יוֹסֵף עַד שֶׁתָּפְסָה אוֹתוֹ, וְהַכְּנִיסָה אוֹתוֹ לַכֶּלֶא. שָׁמַעְתִּי שֶׁאָמְרוּ שֶׁהוּא שַׁרְף אֶת הַבַּיִת בִּגְלַל שֶׁשַּׁרְלוֹט, הַיָּפָה שֶׁל הַשְּׁכוּנָה, לֹא רָצְתָה לִהְיוֹת חֶבְרָה שֶׁלּוֹ.
שָׁאַלְתִּי אֶת אִמָּא: "לָמָּה הוּא שַׁרְף אֶת סָבָתָהּ זוֹהֳרָהּ וְלֹא אֶת שַׁרְלוֹט?" אִמָּא אָמְרָה לִי לְהִכָּנֵס הַבַּיְתָה, וְשֶׁזֶּה לֹא עִנְיָין שֶׁל יְלָדִים.
הַמָּוֶות שֶׁל סָבְתָא זוֹהֳרָהּ כְּאֵב לִי בְּלֵב.    
נִכְנַסְתִּי לְמַחְסָן שֶׁלָּנוּ, אֵיפֹה שֶׁאִמָּא שְׁמָהּ אֶת הֵסִיר שֶׁל הַקּוּסְקוּס וְכָל הַצִּנְצָנוֹת שֶׁל הַחֲמוּצִים, וְגַם כִּיסְאוֹת, שֶׁיּוֹשְׁבִים אֶחָד עַל הַשֵּׁנִי כְּמוֹ מִגְדַּל, וּבָכִיתִי כְּמוֹ שֶׁלֹּא בָּכִיתִי אַף פַּעַם בַּחַיִּים שֶׁלִּי, רַק, אוּלַי כְּשֶׁכַּלְבָּה שֶׁלִּי, לוֹלִיטָה, מֵתָה מִסַּרְטָן בַּכָּבֵד.





https://www.shortstoryproject.com/he/story/%d7%96%d7%95%d7%94%d7%a8%d7%94/
#הֲגִירָה#הִתְבַּגְּרוּת#יְחָסִים#יַלְדוּת#יִשְׂרְאֵלִי#עַכְשָׁוִוי#פַּעַר-דּוֹרִי#פַּעַר-מַעֲמָדוֹת#קוֹרוֹנָה