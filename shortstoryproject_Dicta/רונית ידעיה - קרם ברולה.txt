זוֹ שֶׁנִּכְנֶסֶת עַכְשָׁיו לְמֶלְתַּחַת הַנָּשִׁים נֶעֱמֶדֶת לְיָדִי, מַנִּיחָה אֶת הַתִּיק עַל הַסַּפְסָל וּמְקַלֶּפֶת אֶת הַגִּ'ינְס מִיְּרֵכֶיהָ הַצָּרוֹת, הָאֵירוֹפִּיּוֹת, מִשִּׁילֹה אֶת הַתַּחְתּוֹנִים בִּתְנוּעָה אַחַת אֵלֵגַנְטִית, מַפְשִׁילָה אֶת הַחוּלְצָה שֶׁמּוֹתִירָה אוֹתָהּ לְרֶגַע עֲלוּמַת פָּנִים כְּמוֹ נִידּוֹנָה לְמָוֶות — הַשַּׁרְווּלִים מִתְנַפְנְפִים לְצִדִּי הָרֹאשׁ — מוֹרִידָה אֶת הַחוּלְצָה, מְחַיֶּיכֶת אֵלַי, מִשְׁתַּקֶּפֶת בְּקִיר הַמַּרְאוֹת, מִתְעַלֶּמֶת מֵהַמַּבָּטִים הַנִּדְהָמִים שֶׁלִּי מוּל הַגּוּף הַמּוּשְׁלָם שֶׁלָּהּ.
כֵּן, הִיא עוֹנָה לִשְׁאֵלָתִי בְּאַנְגְּלִית עִם מִבְטָא מוּזָר, הִיא גָּרָה כָּאן בִּשְׂכִירוּת. כֵּן, זֶה הַבַּעַל שֶׁלָּהּ עִם הָאַלְפָא רוֹמֵיאוֹ הַלְּבָנָה וְהַמִּסְפָּר הַדִּיפְּלוֹמָטִי הַלָּבָן. נִסְפַּח הַתַּרְבּוּת שֶׁל הַשַּׁגְרִירוּת הָאִיטַלְקִית כַּמּוּבָן.
"מִי עוֹד הָיָה נוֹהֵג בְּאַלְפָא רוֹמֵיאוֹ," אֲנִי אוֹמֶרֶת, מְנַסָּה לְהִישָּׁמַע אַחַת שֶׁמְּבִינָה.
 לֹא, הִיא מִסָּרָיֵיבוֹ, הִיא עוֹנָה לַשְּׁאֵלָה אִם גַּם הִיא אִיטַלְקִייָּה. הֵם הִכִּירוּ כְּשֶׁהוּא הִגִּיעַ כְּעִיתּוֹנַאי לְסֶקֶר אֶת הַטֶּבַח בְּסַרְבָנִיצָה. כֵּן, הָיָה קָשֶׁה שָׁם, אֲנָשִׁים שֶׁהָיוּ חֲבֵרִים הָפְכוּ פִּתְאוֹם אוֹיְבִים, הַשְּׁכֵנִים שֶׁלָּהּ שָׁדְדוּ לָהֶם אֶת הַבַּיִת. אֲבָל גַּם כָּאן הִיא מְפַחֶדֶת, יֵשׁ לָהֶם תִּינוֹקֶת, הִיא מִשְׁתַּדֶּלֶת לֹא לָצֵאת הַרְבֵּה.
הִיא מַעֲלָה אֶת בֶּגֶד הַיָּם הַדַּקִּיק שֶׁל סְפִידוּ, מוֹתַחַת אֶת הַכְּתֵפִיּוֹת, אוֹסֶפֶת אֶת הַשֵּׂיעָר לְתוֹךְ כּוֹבַע יָם עִם קַשְׂקַשֵּׂי גּוּמִי צְהוּבִּים וּמִתְעַנְיֶינֶת אֵיפֹה אֲנִי גָּרָה.
אֲנִי אוֹמֶרֶת לָהּ.
הִיא קוֹפֵאת לְרֶגַע, הַשֵּׂיעָר מְבַצְבֵּץ מִכּוֹבַע הַיָּם, מַבִּיטָה עָלַי בְּרַחֲמִים וְשׁוֹאֶלֶת בְּהִיסּוּס אִם זֹאת הָאִמָּא שֶׁלִּי שֶׁנָּפְלָה מֵהַחַלּוֹן. 
***
הַגֶּשֶׁם יוֹרֵד כָּל הַיּוֹם. הָאֲוִויר לַח וְנָקִי. עוֹלָם עָגוֹל, מוּשְׁלָם כְּמוֹ לִפְנֵי הַהַפְרָדָה בֵּין שָׁמַיִם לָאָרֶץ.
כְּמוֹ לִפְנֵי שֶׁהִתְנַפַּצְתָּ עַל הַמִּדְרָכָה בַּחֲמִישִּׁים וְשֵׁשׁ וּפַארְק אֲבָנָיו.
מָה רָאִיתָ בַּפַּעַם הָאַחֲרוֹנָה שֶׁרָאִיתָ?
לֹא הִצְלַחְתָּ לְהַגִּיעַ לְ'מֶטְרוֹפּוֹלִיטָן' לַמְרוֹת שֶׁזּוֹ הָיְיתָה מַטְּרַת הַטִּיּוּל. הִתְעַכַּבְתָּ בְּיוֹתֵר מִדַּי חֲנוּיוֹת, אֲפִילּוּ שָׁקַלְתָּ לִקְנוֹת לִי זוּג נַעֲלֵי סְפּוֹרְט מַקְסִימוֹת שֶׁל 'פִּימָה' בְּצָהוֹב וְשָׁחוֹר — כָּכָה תְּסַפְּרִי בָּעֶרֶב לְמֵאִיר, אֲבָל לֹא הָיִיתָ בְּטוּחָה אֵיזוֹ מִידָּה. בִּזְמַן שֶׁעָמַדְתָּ וְהִיסַּסְתָּ בֵּין שְׁמוֹנָה לְתֵשַׁע, אִם בִּכְלָל, הַנַּיָּיד צִלְצֵל, הַבָּחוּר מֵהַמִּסְעָדָה בִּישֵּׂר לְךָ בְּשִׂמְחָה שֶׁבִּגְלַל מֶזֶג הָאֲוִויר הַסּוֹעֵר בּוּטְּלָה הַהַזְמָנָה לְפָנַיִיךְ וְהֵם מְצַפִּים לְךָ וְלַבֵּן זוּגֵךְ הַיּוֹם בְּשֶׁבַע. בֶּן זוּגֵךְ, בֶּן זוּגֵךְ, חָזַרְתָּ בְּפִיזּוּר דַּעַת עַל צֶמֶד הַמִּילִּים בְּקוֹלוֹ עִם הַמִּבְטָא הַהִיסְפָּאנִי שֶׁנִּתְקַע סְתָם כָּכָה בְּמוֹחֲךָ. הַשּׁוֹעֵר שֶׁרַק לַמּוֹנִית וּפָתַח בְּפָנַיִיךְ אֶת הַדֶּלֶת אַחֲרֵי שֶׁדָּחַפְתָּ לְיָדוֹ שְׁנֵי שְׁטָרוֹת מְקוּמָּטִים. הוֹרִית לְנַהָג לָקַחַת אוֹתְךָ לְמֵאָה וְעֶשְׂרִים וֶוסְט בְּרוֹדְוֶוי. הוּא עָצַר בַּגֶּשֶׁם הַשּׁוֹטֵף מוּל שֶׁלֶט הַמִּסְעָדָה, מֵעַל שְׁלוּלִית עֲנָקִית. הִתְאַמַּצְתָּ לִפְתּוֹחַ צַעַד גָּדוֹל אֲבָל הַגִּ'ינְס הַצָּרִים הֵצֵרוּ אֶת הַצַּעַד וּמִגָּף בּוֹקְרִים אֶחָד טָבַל בְּמַיִם וְיָצָא מִשָּׁם בֵּז' כֵּהֶה. לֹא הִתְמַהְמַהְתָּ, מִיהַרְתָּ לַכְּנִיסָה. בַּמִּסְדְּרוֹן עָמַד רֵיחַ מִשָּׂכָר שֶׁל תַּפּוּחֵי עֵץ. חִיפַּשְׂתָּ אֶת מְקוֹר הָרֵיחַ, וְאָכֵן, בְּתָאִים קְטַנִּים אֲלַכְסוֹנִיִּים, דְּמוּיֵי כַּוֶּורֶת, הָיוּ מוּנָּחִים תַּפּוּחֵי עֵץ גְּדוֹלִים וַאֲדוּמִּים, אֶחָד בַּתָּא, לְאוֹרֶךְ כָּל הַקִּיר. הִתְקָרַבְתָּ וּמִישַּׁשְׁתָּ תַּפּוּחַ. הוּא הָיָה אֲמִיתִּי. אֵיזוֹ הַשְׁקָעָה! חָשַׁבְתָּ בְּהִתְרוֹמְמוּת רוּחַ. אֵיזוֹ מִסְעָדָה! כָּל יוֹמַיִים לְהַחֲלִיף כָּל כָּךְ הַרְבֵּה תַּפּוּחִים! וְהִמְשַׁכְתָּ לְשׁוּלְחַן הַקַּבָּלָה.
"שׁוֹשִׁי," אָמַרְתָּ לָזֶה שֶׁעָזַר לְךָ לְהָסִיר אֶת הַמְּעִיל וְהוֹשִׁיט אוֹתוֹ לַבַּחוּרָה הַמְּחוּיֶּכֶת בַּחֲדַר הַמְּעִילִים, "בַּעֲלֵי כְּבָר מְחַכָּה לִי."
מֵאִיר יָשַׁב עִם הַגַּב לַחַלּוֹן, חוֹסֵם חֵלֶק מֵהַנּוֹף. הוּא חִייֵּךְ וְקָם לִקְרָאתְךָ, הִתְחַבַּקְתֶּם, הֶחָזִיָּיה הַמְּחוּדֶּדֶת שֶׁל הַבִּיקִינִי הַוּוֹרוֹד שֶׁקָּנִיתָ בַּבּוֹקֶר נִנְעֲצָה בְּחָזֵהוּ כְּמוֹ הַבְטָחָה וְרוּדָּה. "מָה שְׁלוֹמְךָ?" הוּא שָׁאַל. "אֵיךְ אַתְּ מְבַלֶּה? קָנִיתָ הַרְבֵּה?"
לִפְנֵי שֶׁהַסְפָּקַת לַעֲנוֹת הִגִּיעַ מֶלְצַר הַיַּיִן עִם תַּפְרִיט הַיֵּינוֹת וְהִגִּישׁ אוֹתוֹ לִשְׁנֵיכֶם. מֵאִיר הָיָה מוּמְחֶה לַיְין. הוּא טִיפֵּחַ לוֹ אֲפִילּוּ חֲלוֹם עַל מַרְתֵּף יַיִן בֵּיתִי. אוּלַי הוּא יוֹסִיף גַּם מַרְתֵּף קָטָן וְאַפְלוּלִי לַבַּיִת הֶחָדָשׁ שֶׁתִּבְנוּ, בִּכְפָר, זֶה עִם הַגִּינָּה וְהַזְּכוּכִית. הוּא הִזְמִין, לְפִי הַמְלָצַת הַמֶּלְצַר, יַיִן מַרְלוֹ, לֹא כָּבֵד מִדַּי, מְיוּשָּׁן בְּעֵץ דּוּבְדְּבָן. הוּא בֶּצַע לַחְמָנִיָּיה חַמָּה תּוֹצֶרֶת בַּיִת וּמָרַח אוֹתָהּ בְּחֶמְאָה צְהוּבָּה בֵּיתִית.
הַיַּיִן הִגִּיעַ, הַשָּׁקָתָם אֶת הַגְּבִיעִים, הַבָּטָתָם זֶה בָּזוֹ בְּהַבְטָחָה מְחוּדֶּשֶׁת. מֵאִיר גָּמַע מֵהַיַּיִן, הַזְמָנַת אֶת תַּפְרִיט הַטְּעִימוֹת, סַקְרָנִית, שׁוֹכַחַת אֶת הַדִּיאֵטָה בַּהִזְדַּמְּנוּת הַחֲגִיגִית. מֵאִיר אָמַר שֶׁזֶּה הָמוֹן אוֹכֶל וְהִבְטִיחַ לַעֲזוֹר. הוּא יִסְתַּפֵּק בִּמְרַק סַרְטָנִים וּפַרְפֶה טַרְטֵר טוֹנָה עִם קַוְויָאר וְקָרַם פָּרַשׁ. לֹא רָצִיתָ לְהַזְמִין בְּשַׂר אַרְנֶבֶת לַמְרוֹת שֶׁמֵּאִיר הִמְלִיץ עַל הַמָּנָה הַמְּצוּיֶּנֶת וּמָה כְּבָר הַהֶבְדֵּל בֵּין אַרְנֶבֶת לַפָּרָה.
לִפְנֵי הַמָּנָה הָרִאשׁוֹנָה הוּגַּשׁ גְּבִיעַ קְרִיסְטָל צַר וְאֵלֵגַנְטִי שֶׁבְּתוֹכוֹ מִקְפָּא אֱגוֹזִים עִם רִפְרוּף שֶׁל אַגָּסִים וּבְתַחְתִּית, רֶסֶק סַרְטָנִים וְורַדְרַד. הַפְתָּעָה שֶׁלֹּא הָיְיתָה כְּלוּלָה בַּתַּפְרִיט. "לִפְתּוֹחַ אֶת הַתֵּיאָבוֹן," מֵאִיר אָמַר, בִּזְמַן שֶׁאַתְּ גָּמַעְתָּ עוֹד יַיִן מֵהַגָּבִיעַ שֶׁמּוּלָּא שׁוּב וָשׁוּב עַל יְדֵי מֶלְצַר הַיֵּינוֹת הַקַּשּׁוּב. מֶלְצֶר אַחֵר הוֹרִיד אֶת גְּבִיעֵי הַסַּרְטָנִים הַמְּרוֹקְנִים וְהִגִּישׁ לְךָ אֶת הַמָּנָה הַשְּׁנִיָּיה בַּסִּדְרָה הָאֵין סוֹפִית שֶׁל מְנוֹת הַטְּעִימָה: שְׁלִישִׁיַּית סַרְדִּינִים מְמוּלֵּאת בִּגְבִינַת עַזִּים חַמָּה. הַעֲבָרַת אֶחָד לְצַלַּחַת שֶׁל מֵאִיר. סְתָם סַרְדִּינִים. וְאוּלַי דַּוְוקָא הַפַּשְׁטוּת שֶׁל הַטְּעָמִים... עוֹד הַסְפָּקַת לְאַבְחֵן לִפְנֵי שֶׁהַמֶּלְצַר אָסַף בִּזְרִיזוּת אֶת הַצְלָחוֹת, גַּם אֶת שֶׁל מֵאִיר, שֶׁהוּכְתְּמָה בִּשְׁאֵרִית סַרְדִּין בּוֹדֵד — רָאשֵׁי הַסַּרְדִּינִים לָטְשׁוּ בְּךָ עֵינַיִים עֲגוּלּוֹת, חֲרוּכוֹת — וְחָזַר וּמִילֵּא אֶת כּוֹסוֹת הַיַּיִן בְּיָדוֹ הַשְּׁנִיָּיה. שָׁתִית, מְצַפֶּה לַמָּנָה הַבָּאָה, קַרְפַּצְ'יוֹ עֵגֶל בְּזִיגּוּג פִּטְרִיּוֹת כְּמֵהִין שֶׁהֶעֱלָה דְּמָעוֹת בְּעֵינַיִיךְ כְּשֶׁנִּזְכַּרְתָּ בַּטִּיּוּל הָרוֹמַנְטִי בְּאִיטַלְיָה לְחִיפּוּשׂ פִּטְרִיּוֹת.
"פִּטְרִיּוֹת כְּמֵהִין, הַלְּבָנוֹת הֲכִי שׁוֹוֹת," הִסְבַּרְתָּ לִי עוֹד לִפְנֵי שֶׁנָּסַעְתָּ, אָז, בְּקוּרְס מְזוֹרָז לַאֲנִינוּת שֶׁהַעֲבָרַת לִי, אַחֲרֵי שֶׁקַּלֶּטֶת שֶׁכָּל מָה שֶׁמְּעַנְיֵין אוֹתִי זֶה הַמְבּוּרְגֵּר וְצִ'יפְּס עִם הַרְבֵּה קֶטְשׁוֹפּ אוֹ פִּיצָה עִם גְּבִינָה כְּפוּלָה. יָשַׁבְתִּי עַל הַמִּיטָּה בַּ'הֲדַסִּים' יַחַד עִם שָׁלוֹשׁ הַשּׁוּתָּפוּת לַחֶדֶר שֶׁהִסְתַּכְּלוּ בְּקִנְאָה בְּאִמָּא הַמְּפוֹאֶרֶת שֶׁלִּי, "אֶת הַלְּבָנָה אוֹכְלִים כְּשֶׁהִיא טְרִיָּיה," הִמְשַׁכְתָּ. שְׁלִישִׁיַּית הַבָּנוֹת הִקְשִׁיבָה בְּרִיכּוּז, מַפְנִימָה אֶת הַיֶּדַע. "לֹא מְבַשְּׁלִים אוֹתָהּ, הִיא תֵּיהָרֵס בְּבִישּׁוּל, אֶפְשָׁר לְגָרֵד לִפְרוּסוֹת דַּקּוֹת בִּמְגָרֶדֶת מְיוּחֶדֶת מֵעַל הַמָּנָה. מֵעַל לְפַסְטָה לְמָשָׁל אוֹ בֵּיצַת עַיִן. בְּעֶצֶם מֵעַל אוֹכֶל מְאוֹד בְּסִיסִי כְּדֵי שֶׁהַטַּעַם לֹא יִבְלַע."
"אוֹכֶל בְּסִיסִי?" תָּהֲתָה הַשְּׁלִישִׁיָּיה, "בְּנִיגּוּד לְמָה?"
אוּלַי תָּבִיאִי גַּם לִי פָּרוּר שֶׁל פִּטְרִיָּיה, הַבְטָחַת לִפְנֵי שֶׁיָּצָאתָ, כְּשֶׁהוֹדָעַת שֶׁלֹּא תּוּכְלִי לְבַקֵּר בְּאוֹתוֹ סוֹף שָׁבוּעַ בָּעִיר הַיְּלָדִים הַדְּחוּיִים, אֲבָל עוֹד מְעַט תּוֹצִיאִי אוֹתִי מִשָּׁם. עוֹד מְעַט.
אַחֲרֵי שֶׁתִּגְמְרוּ לִבְנוֹת אֶת קַן הָאַהֲבָה שֶׁלָּכֶם.
אַחֲרֵי שֶׁיַּעֲבוֹר לָכֶם הַחֵשֶׁק.
אַחֲרֵי שֶׁאֶגְמוֹר לְהִתְיַיבֵּשׁ שָׁם.
אַחֲרֵי שֶׁיִּגְמְרוּ הַתֵּירוּצִים.
אוּלַי תִּקְנִי לִי תּוֹכִי.
אַחֲרֵי שֶׁחָזַרְתְּ מְאוּשֶּׁרֶת סִיפַּרְתָּ לִי עַל שׁוּק הַכְּמֵהִין. אֵיךְ כָּל אֶחָד שָׁם בָּא וּמַצִּיג רַק כַּמָּה פִּטְרִיּוֹת. כָּל פִּטְרִיָּיה עִם פֶּתֶק מְחִיר תַּחְתֶּיהָ. יֵשׁ מוּכָּרִים שֶׁעוֹמְדִים שָׁם עִם שָׁלוֹשׁ פִּטְרִיּוֹת, עִם חָמֵשׁ פִּטְרִיּוֹת, וַאֲנָשִׁים פָּשׁוּט לוֹקְחִים וּמַסְנִיפִים. הָרֵיחַ הוּא רֵיחַ שֶׁקָּשׁוּר לָאֲדָמָה וְגוּף, גַּם שֶׁל זֵיעָה, מַשֶּׁהוּ מְאוֹד חוּשָׁנִי. שָׂמַחְתִּי שֶׁהַשּׁוּתָּפוּת הַמַּזִּיעוֹת לַחֶדֶר לֹא הָיוּ.
"מוּתָּר לָגַעַת," לִימַּדְתָּ אוֹתִי, כְּדֵי שֶׁגַּם אֲנִי אֵדַע מָה לַעֲשׂוֹת אִם פִּתְאוֹם יָבוֹא לִי חֵשֶׁק עַז לִכְמֵהִין טָרִי, "לוֹחֲצִים בְּצִיפּוֹרָן בַּעֲדִינוּת כְּדֵי לִרְאוֹת אִם הַפִּטְרִיָּיה לֹא רַכָּה מִדַּי. אִם הִיא רַכָּה, סִימָן שֶׁהִיא בְּשֵׁלָה מִדַּי. גַּם אִם הִיא גְּמִישָׁה, הִיא קְרוֹבָה לְהַבְשָׁלָה וְאֶפְשָׁר לְהִתְמַקֵּחַ עַל הַמְּחִיר. כְּמוֹ שֶׁהַפִּטְרִיָּיה נֶחְבֵּאת בָּאֲדָמָה כָּךְ גַּם כָּל מָה שֶׁמִּתְנַהֵל סְבִיב הַשּׁוּק הַזֶּה שֶׁל הַכְּמֵהִין, אוֹ טְרַאפְלֵס בְּאַנְגְּלִית וּטְרוֹפְּ בְּצָרְפָתִית" — לְמִקְרֶה שֶׁאֶהְיֶה דַּוְוקָא בְּצָרְפַת כְּשֶׁאָחוּשׁ תְּשׁוּקָה עַזָּה לְפִטְרִיָּיה – "הוּא מִסְתּוֹרִי, יֵשׁ פָאסוֹן, סוֹדוֹת, הַכּוֹל חָבוּי. רַק לִמְבִינֵי עִנְיָין," הִסְבַּרְתָּ לִי, יוֹשֶׁבֶת עַל מִיטַּת סוֹכְנוּת, רַגְלַיִיךְ עַל שָׁטִיחַ אַמְבַּטְיָה מַקְרִיחַ, הַקִּירוֹת מוּלְךָ בְּוָורוֹד עִם תִּקְרָה בִּתְכֵלֶת. אֵם הַבַּיִת צָבְעָה אֶת הַחֶדֶר לִפְנֵי שְׁנַת הַלִּימּוּדִים. צְבָעִים אוֹפְּטִימִיִּים הִיא אָמְרָה. בַּלַּיְלָה הִסְתַּמַּמְנוּ מֵהָרֵיחַ. עַל הַקִּיר פּוֹסְטֶר שֶׁל דּוּרָאן דּוּרָאן, שָׂרִיד מֵהַיַּלְדָּה שֶׁיֶּשְׁנָהּ שָׁם לִפְנֵי, שֶׁהָיְיתָה פָּחוֹת אוֹפְּטִימִית וְאוּשְׁפְּזָה בְּמַחְלֶקֶת הַנּוֹעַר שֶׁל שַׁלְוָותָהּ אַחֲרֵי שֶׁבָּלְעָה כַּמָּה כַּדּוּרִים.
"לֹא מְגַלִּים לְזָרִים," הִמְשַׁכְתָּ בְּאַגָּדַת הַפִּטְרִיָּיה.
אֵם הַבַּיִת אִשְׁפְּזָה אֶת הַיַּלְדָּה מִיָּד אַחֲרֵי שֶׁגִּילְּתָה אֶת נִיסְיוֹן הַהִתְאַבְּדוּת.
"וּבְסַךְ הַכּוֹל מִתְעַסְּקִים בָּזֶה אִיכָּרִים, אֲנָשִׁים מְאוֹד פְּשׁוּטִים, הַהוּא שֶׁלָּקַח אוֹתָנוּ לְחַפֵּשׂ בַּיַּעַר פִּטְרִיּוֹת, הָיָה פּוֹעֵל בַּמִּפְעָל פְרֵרוֹ בְּאָלָבָה, בְּחֶבֶל פִּיאָמֶנְטָה, וּבַסּוֹף הַשָּׁבוּעַ הָיָה אוֹסֶף כַּמָּה פִּטְרִיּוֹת וּמַגִּיעַ שָׁם לְשׁוּק הַטֶּרְטוֹפוֹ. זֶה הַשֵּׁם הָאִיטַלְקִי."
גַּלֵּי רֵיחַ מִשֶּׁכָּרִים שֶׁל קָקָאוֹ וְשׁוֹקוֹלָד נִישְּׂאוּ מִמִּפְעַל הַשּׁוֹקוֹלָד פְּרֵרוֹ, לֹא רָחוֹק מֵהַשּׁוּק וְהִתְעַרְבְּבוּ בְּרִיחוֹת הָאֲדָמָה וְהַפִּטְרִיּוֹת. מֵאִיר וְאֶת שׁוֹטַטְתֶּם חֲבוּקִים בֵּין הַדּוּכָנִים וַעֲצַרְתָּם מִדֵּי פַּעַם לִלְגּוֹם קְצָת יַיִן וּלְהִתְנַשֵּׁק בְּפִינּוֹת חֲשׁוּכוֹת. יְשַׁנְתֶּם בְּאַגְרִיטוֹרִיזְמוֹ, בֵּית אֲחוּזָּה אִיטַלְקִי לְתַיָּירִים אַגְרָרִיִּים בְּלֵב כְּרָמִים. עִם אָח בְּכָל חֶדֶר וְרָהִיטִים עַתִּיקִים וְנוֹף כַּפְרִי וְכָאֵלֶּה. כָּל בּוֹקֶר יְצָאתֶם עִם שְׁאָר הָאוֹרְחִים וְעוֹד כַּמָּה מוּמְחִים עִם כְּלָבִים-וְלֹא חֲזִירִים-זֶה רַק בְּצָרְפַת, לְחַפֵּשׂ פִּטְרִיּוֹת. אֲבָל לֹא הַצְלָחָתָם לִמְצוֹא אַף פִּטְרִיָּיה. בַּיּוֹם הָאַחֲרוֹן, כְּפִיצּוּי, הֲלַכְתֶּם לְמִסְעָדָה מְקוֹמִית וְהַזְמָנָתָם פַּסְטָה עִם טַרְטוּפוֹ בְּלַנְקוֹ מְגוֹרֶדֶת מֵעָלֶיהָ — הָעִילִּית שֶׁבְּעִילִּית. שָׁמַרְתָּ אֶת הַקַּבָּלָה לְהֵרָאוֹת. הָאֲרוּחָה עָלְתָה חֲצִי מִמְּחִיר הַפִּטְרִיָּיה.
"פִּטְרִיָּיה, לֹא פִּטְרִיּוֹת," הַדְגָּשַׁת בְּמִקְרֶה שֶׁלֹּא אָבִין. שָׁמַרְתָּ אֶת הַקַּבָּלָה לְמַזְכֶּרֶת.
אַחֲרֵי אָלָבָה קַפֶּצֶת לְמִילֵנוּ בְּגַפְּךָ, מֵאִיר הָיָה צָרִיךְ לַחֲזוֹר לָאָרֶץ לְבַקֵּר חֶבְרָה שִׁגְרָה שָׁם עוֹד מֵהַתְּקוּפָה שֶׁלָּמְדָה רְפוּאָה. עַכְשָׁיו יֵשׁ לָהּ בּוּטִיק. נִסְחֶבֶת עִם חֶלְקִיק הַפִּטְרִיָּיה לְמִילֵנוּ וְאַחַר כָּךְ לְאֶרֶץ. הִיא כְּבָר הֶעֶלְתָה עוֹבֶשׁ וְהִסְרִיחָה לִפְנֵי שֶׁהִגִּיעָה אֵלַי. בָּלַעְתִּי אוֹתָהּ כְּמוֹ תְּרוּפָה. מְחִיר הָאוֹשֶׁר.
מֵאִיר דִּיבֵּר בְּהִתְלַהֲבוּת מְחוּדֶּשֶׁת עַל הַפְּרוֹיֵיקְט הֶחָדָשׁ שֶׁלּוֹ, בְּחוּלְצָה לְבָנָה שֶׁהָלְמָה אֶת עוֹרוֹ הַכֵּהָה וְאֶת הַשֵּׂיעָר הַשָּׁחוֹר הַמַּבְרִיק. לְיָדֶיהָ מְגַהֶצֶת יָפָה, הִרְהַרְתָּ, תָּמִיד תּוּכְלִי לִסְמוֹךְ עָלֶיהָ בְּעִנְיְינֵי הַבַּיִת. הַקּוֹל שֶׁלּוֹ נֹעַם לְךָ, הִרְגַּשְׁתָּ דּוֹק שֶׁל קִירְבָה. אוּלַי כְּמוֹ אָז בְּאִיטַלְיָה. חַיֶּיכֶת אֵלָיו. אוּלַי הוּא שׁוּב יִהְיֶה שֶׁלְּךָ.
בַּזְּמַן הָאַחֲרוֹן הוּא אֲפִילּוּ לֹא טָרַח לְשׂוֹחֵחַ אִיתְּךָ בַּאֲרוּחוֹת הָעֶרֶב הַמְּשׁוּתָּפוֹת, הָיָה נִדְמֶה לוֹ שֶׁאַתְּ לֹא מַקְשִׁיבָה. אוּלַי הוּא שֶׁעִמָּם אוֹתְךָ, אוּלַי לֹא הָיָה לְךָ עִנְיָין מַמָּשִׁי בְּמָה שֶׁעוֹבֵר עָלָיו וְהִתְעַנְיַינְתָּ רַק בְּעֵרֶךְ הַמּוּסָף שֶׁל כָּל הַפְּעִילוּת הָעִסְקִית שֶׁלּוֹ. עַכְשָׁיו הִרְגִּישׁ שֶׁאֶת אִיתּוֹ, כְּמוֹ פַּעַם, כְּשֶׁהָיִיתָ מַאֲזִינָה בְּהַעֲרָצָה לְתָכְנִיּוֹת וְלַסִּיפּוּרִים שֶׁלּוֹ. הִקְשַׁבְתָּ מִפְּנֵי שֶׁאָהַבְתָּ, אָמַר לְעַצְמוֹ עִם קְצָת שִׁכְנוּעַ עַצְמִי, מִתְאַמֵּץ לֹא לַחֲשׁוֹב שׁוּב עַל סִימָה, לִרְאוֹת אוֹתָהּ כְּשֶׁהוּא מְלַטֵּף אֶת יָדָהּ שֶׁל אִשְׁתּוֹ. וְהוּא גַּם לֹא יַחֲשׁוֹב עָלֶיהָ בַּלַּיְלָה, בַּמָּלוֹן, הִבְטִיחַ לְעַצְמוֹ. אוּלַי הוּא יַשְׁאִיר אֶת הָאוֹרוֹת דּוֹלְקִים וְיִשְׁכַּב אִתְּךָ בְּעֵינַיִים פְּקוּחוֹת, לְהַפְנִים אוֹתְךָ. אוּלַי זוֹ תְּהִיָּיה הַתְחָלָה חֲדָשָׁה. בַּשּׁוּרָה הַתַּחְתּוֹנָה הוּא הֲרֵי אוֹהֵב אוֹתְךָ וְיוּכַל לַחֲזוֹר וְלֶאֱהוֹב אוֹתְךָ וְגַם אִם הִתְרַחַקְתֶּם אֶחָד מֵהַשֵּׁנִי הֲרֵי נִשְׁאֶרֶת אוֹתָהּ אִישָּׁה שֶׁאָהַב, מְלֵאַת חַיִּים וּמַצְחִיקָה שֶׁכֵּיף לְדַבֵּר אִתָּהּ, וְאִימָּא טוֹבָה. הוּא נִזְכַּר עַכְשָׁיו בְּמִלְחָמָה שֶׁנִּיהַלְתָּ לְהַחֲזִיר אֶת הַיַּלְדָּה מֵהַפְּנִימִיָּיה, לַמְרוֹת שֶׁלֹּא הָיָה יָכוֹל לִסְבּוֹל אֵיךְ שֶׁנִּדְבְּקָה אֵלַיִיךְ כְּשֶׁבָּאָה לְבַקֵּר, אֵיךְ שֶׁעָקְבָה אַחֲרַיִיךְ לְכָל חוֹר כְּמוֹ כְּלַבְלַב עֲזוֹב, לֹא יָדְעָה לְהִתְחַנְחֵן וְלִמְצוֹא חֵן כְּמוֹ יַלְדוּת אֲחֵרוֹת. הִיא הִזְמִינָה אֶת הַיְּרִידוֹת עָלֶיהָ כְּמוֹ שַׂק חֲבָטוֹת. אוּלַי זוֹ בֶּאֱמֶת הָיְיתָה שְׁגִיאָה לִשְׁלוֹחַ אוֹתָהּ לַהֲדַסִּים, הִרְהֵר, מְנַסֶּה לִסְחוֹט מֵעַצְמוֹ קְצָת חֶמְלָה. וּלְרֶגַע הִרְגִּישׁ שֶׁהִיא נָגְעָה גַּם לְלִבּוֹ. מָה יִהְיֶה עַכְשָׁיו, חָשַׁב כְּשֶׁנָּעַץ אֶת הַמַּזְלֵג בִּפְרוּסַת קַרְפַּצְ'יוֹ עֵגֶל דְּקִיקָה בַּצַּלַּחַת שֶׁלָּךְ, וְהִמְשִׁיךְ וְהֶעֱלָה גַּם חֲתִיכוֹנַת כְּמֵהִין. לָמָּה הִיא תָּמִיד מִסְתַּכֶּלֶת עָלָיו כָּכָה? לָמָּה הִיא מַמְשִׁיכָה לִחְיוֹת בַּבַּיִת גַּם בְּגִיל עֶשְׂרִים וְאַרְבַּע? אֶפֶס בִּטָּחוֹן, צִייֵּן לְעַצְמוֹ. אוּלַי כִּנְקוּדַּת זְכוּת.
אֲבָל אֶת הָאִישָּׁה שֶׁל חַיָּיו, חָזַר וְשִׁינֵּן, מִתְנַעֵר מֵהַזִּיכְרוֹנוֹת. לְכָל הַשְּׁאָר הוּא סְתָם נִסְחָף וְגַם הַבִּיקּוֹרֶת הַקַּטְנוּנִית עָלַיִיךְ וְעַל הַבַּזְבְּזָנוּת שֶׁלְּךָ, זֶה הֲרֵי לֹא בֶּאֱמֶת מַשְׁמָעוּתִי. כַּמָּה שֶׁאַתְּ עוֹד יָפָה, חָשַׁב כְּשֶׁהִבִּיט בְּךָ שׁוֹתֶקֶת, מְחַיֶּיכֶת לְאִישּׁוּר מִדֵּי פַּעַם, קַשּׁוּבָה, חָשַׁב, מַגְדִּיר מֵחָדָשׁ אֶת הָעֵרֶךְ מַסְטוּלָה.
"לַמֵּיזָם הֶחָדָשׁ עֲדַיִין אֵין שָׁם," הִתְעוֹרֵר, "אוּלַי יֵשׁ לְךָ אֵיזֶה רַעְיוֹן? אַתְּ הֲרֵי טוֹבָה בָּזֶה, אֵיזֶה שָׁם סֶקְסִי?" 
"לָאס וֶגַאס הִיא הָעִיר שֶׁהִתְפַּתְּחָה הֲכִי מַהֵר בְּאָמֵרִיקָה," הוֹסִיף קְצָת רֶקַע לַמֵּיזָם, "בְּעֶשֶׂר הַשָּׁנִים הָאַחֲרוֹנוֹת הִיא הַכְּפִילָה אֶת עַצְמָהּ. הֵם מִתְעַנְיְינִים בְּשֶׁטַח לִבְנִיָּיה שֶׁל מֵאָה וּשְׁמוֹנִים וִילוֹת וּשְׁנֵי בִּנְיְינֵי מְגוּרִים שֶׁל עֶשְׂרִים קוֹמוֹת בְּשׁוּלֵי שְׁכוּנַת הַוִּוילוֹת, עִם מֶרְכָּז מִסְחָרִי שֶׁיְּעוּגַּן בְּמַרְכּוֹל וּמוֹעֲדוֹן שְׁכוּנָתִי. הֵם עֲדַיִין מִתְלַבְּטִים לְגַבֵּי יִיעוּד הַבִּנְיָינִים בְּשׁוּלֵי הַשְּׁכוּנָה הַחֲדָשָׁה, שׁוֹקְלִים גַּם קוֹמְפְּלֵקְס שֶׁל דִּיּוּר מוּגָן, אוּלַי קוֹמְפְּלֵקְס כָּזֶה יָבִיא אוּכְלוּסִיָּיה מְבוּגֶּרֶת מִכָּל אָמֵרִיקָה, כָּזוֹ שֶׁמְּיוֹעֶדֶת לִמְיָאמִי, לְמָשָׁל. גַּם בְּוֵוגָאס יֵשׁ אַקְלִים חַם וְהַרְבֵּה פְּעִילוּת לְגִיל הַזָּהָב. מִבֵּית הַדִּיּוּר הַמּוּגָן וְעַד לַמָּלוֹן הָרִאשׁוֹן הַמֶּרְחָק יִהְיֶה רַק כַּמָּה דַּקּוֹת הֲלִיכָה, וּמְכוֹנוֹת הַמַּזָּל גַּם הֵן גּוֹרֵם אַטְרַקְטִיבִי מִמַּדְרֵגָה רִאשׁוֹנָה וְזֶה הֲרֵי כְּבָר מַרְאֶה נָדוֹשׁ, קְשִׁישָׁה צְמוּדָה לִמְכוֹנַת מַזָּל בְּלוֹבִּי שֶׁל מָלוֹן, מַעֲלֶה וּמוֹרִידָה אֶת הַיָּדִית, מוֹחֵאת כַּפַּיִים לְקוֹל שִׁקְשׁוּק מַטְבְּעוֹת הַכֶּסֶף הַנִּיתָּכִים מֵהַמְּכוֹנָה שֶׁנֶּעֶצְרָה עַל שְׁלוֹשָׁה תּוּתִים. "כְּדַאי לְהִתְמַחוֹת בַּפֶּלַח שֶׁל בְּנֵי גִּיל הַזָּהָב שֶׁלֹּא מוּגְבָּלִים בִּתְנוּעָתָם," הוֹסִיף, "גַּם מִשּׁוּם שֶׁאֵינוֹ מַצְרִיךְ מַרְכִּיב רְפוּאִי וְסִיעוּדִי, וְעַל כֵּן הוּא דּוֹמֶה לְכָל הַשְׁקָעָה נדל"נית אַחֶרֶת, לְפָחוֹת בַּשָּׁנִים הָרִאשׁוֹנוֹת. אוּלַי אֲפִילּוּ מַשֶּׁהוּ דּוֹמֶה לַקּוֹמְפְּלֵקְס שֶׁלָּנוּ בְּגִבְעַת אַנְדְּרוֹמֵדָה — קְבוּצַת בִּנְיָינִים מְעוּגָּנִים בִּבְרֵיכָה, מוֹעֲדוֹן וּמִסְעָדָה קְטַנָּה, רַק שָׁם זֶה יִהְיֶה בְּסֵדֶר גּוֹדֶל הַרְבֵּה יוֹתֵר גָּדוֹל."
אֶת הַנֶּהֱנַת בַּהֲבָנָה כְּשֶׁשָּׁמַעְתָּ אֶת הַשֵּׁם גִּבְעַת אַנְדְּרוֹמֵדָה, מַשֶּׁהוּ מוּכָּר חֶדֶר לְתוֹדַעְתְּךָ הַנֶּאֱטֶמֶת.
"כֵּן," הִמְשִׁיךְ, "אַתְּ אֲפִילּוּ יְכוֹלָה לַעֲשׂוֹת מֶחְקָר אֶמְפִּירִי קָטָן, כְּשֶׁנַּחֲזוֹר, מָה הַיִּתְרוֹנוֹת בַּמָּקוֹם הַזֶּה, מָה הָיִיתָ רוֹצֶה לְשַׁנּוֹת, אוּלַי לְהַגְבִּיל בְּגִיל לְמָשָׁל? שִׁבְעִים פְּלוּס? תְּדַמְיְינִי אֶת אוֹתוֹ דָּבָר רַק בִּקְנֵה מִידָּה אַחֵר, הַרְבֵּה יוֹתֵר גָּדוֹל." 
הוּא דִּיבֵּר עַל הַקֶּרֶן הַחֲדָשָׁה וְהָאֲחוּזִים שֶׁיְּקַבֵּל אַחֲרֵי הַהַנְפָּקָה הַמּוּצְלַחַת, עַל הַהֶבְדֵּל בֵּין הַהַשְׁקָעָה בְּנַדְלָ"ן מֵנִיב לְהַשְׁקָעָה בְּכָל אֲפִיק אַחֵר, עַל שְׁקִיפוּת הַהַשְׁקָעָה בְּנִיגּוּד לְחֶבְרוֹת הַבּוּעָה שֶׁנִּסְחֲרוּ בַּבּוּרְסָה עַל סְמַךְ הַבְטָחוֹת עֲמוּמוֹת לֶעָתִיד. כָּאן, הַמַּשְׁקִיעִים יוּכְלוּ לְמַשֵּׁשׁ אֶת הַנְּכָסִים, אָמַר לְךָ בְּהִתְלַהֲבוּת תּוֹךְ מִישּׁוּשׁ יָדְךָ שֶׁנָּחָה עַל הַשּׁוּלְחָן בֵּין לְגִימָה לַלְּגִימָה וְדִיבֵּר עַל פּוֹטֶנְצְיָאל גִּיּוּס הַכֶּסֶף. וְאֶת שָׁתִית. כְּשֶׁהִגִּיעָה הַמָּנָה הַחֲדָשָׁה אַחֲרֵי מִקְפָּא הַסּוֹרְבֶּה לְנִטְרוּל הַחֵיךְ, כְּבָר לֹא הִקְשַׁבְתָּ וְרַק הִבַּטְתָּ בּוֹ בְּמַבָּט מְזוּגָּג וּבְקוֹשִׁי אָחַזְתָּ אֶת הַמַּזְלֵג בְּאֶצְבְּעוֹתַיִיךְ הַסְּפוֹגִיּוֹת, עַל הַסַּכִּין וִיתַּרְתָּ מִזְּמַן. לְאוֹת נְעִימָה הִתְפַּשְּׁטָה בַּאֲבָרַיִיךְ. מֵאִיר וְהַמִּסְעָדָה הָפְכוּ אַט אַט לִנְטוּלֵי מַמָּשׁוּת וְאֶת שָׁטַת לְךָ לְקוֹל נְקִישׁוֹת הַמִּזְלָגוֹת וְהַסַּכִּינִים, קוֹלוֹ הַמּוֹנוֹטוֹנִי שֶׁל מֵאִיר מְרַחֵף אַחֲרַיִיךְ בִּרְקִיעִים.
הוּא הֵעִיף מַבָּט לִרְאוֹת אִם לֹא אִיבַּדְתָּ עִנְיָין, אֲבָל אַתְּ עוֹד חַיֶּיכֶת, קַשּׁוּבָה, לוֹגֶמֶת מִפַּעַם לְפַעַם כְּשֶׁהוּא הִמְשִׁיךְ וּפְרָט בְּאוֹזְנַיִיךְ אֶת הַתּוֹכְנִיּוֹת מַרְחִיקוֹת הָרְאוּת שֶׁלּוֹ.
בַּהַתְחָלָה עוֹד הִצְלַחְתָּ לְהַסְוָות אֶת הַבְּחִילָה. אָמַרְתָּ לְמֵאִיר שֶׁאַתְּ מַרְגִּישָׁה רַע, אוּלַי אָכַלְתָּ מַשֶּׁהוּ מְקוּלְקָל, אוּלַי הַטּוֹנָה הַחַיָּה, אֲבָל הוּא אָמַר שֶׁזֶּה פָּשׁוּט לֹא אֶפְשָׁרִי בְּכָזֶה מָקוֹם וְאֶת פָּתַחְתָּ אֶת אַרְבַּעַת כַּפְתּוֹרֵי הַכֶּסֶף הַצְּבָאִיִּים בְּזָ'קֵט הַלְּבַד הָאָפוֹר וְהַתָּרַת אֶת הַחֲגוֹרָה הַשְּׁחוֹרָה עִם הַתְּפָרִים הַלְּבָנִים וּפָרַפְתָּ אֶת הַכַּפְתּוֹר הָעֶלְיוֹן בְּמִכְנְסֵי הַגִּ'ינְס בַּגִּזְרָה הַנְּמוּכָה שֶׁלָּחֲצוּ עַל הַבֶּטֶן הַקְּטַנָּה שֶׁלְּךָ וְנִיסִּיתָ לִנְשׁוֹם עָמוֹק כְּשֶׁפָּרַץ הֵקִיא הָרִאשׁוֹן שֶׁעוֹד שַׁלֶּטֶת בּוֹ, הֵגִיחַ וְנִפְלָט בִּשְׁכָבוֹת הַיָּשָׁר לִגְבִיעַ הַיַּיִן שֶׁרוּקַּנְתָּ שְׁנִיָּיה קוֹדֶם וְהַמֶּלְצַר הַזָּרִיז עֲדַיִין לֹא הִצְלִיחַ לְמַלֵּא. בְּדִיּוּק מָה שֶׁאָכַלְתָּ רַק בְּסֵדֶר הָפוּךְ, הַמָּנוֹת הָאַחֲרוֹנוֹת לִפְנֵי הָרִאשׁוֹנוֹת. קְצִיפַת הַסַּרְטָנִים יָצְאָה אַחֲרוֹנָה, וְורַדְרַדָּה וְגוֹלֶשֶׁת מִשּׁוּלֵי הַכּוֹס לְמַפַּת הַשּׁוּלְחָן הַלְּבָנָה, כְּשֶׁרָצַת לַשֵּׁירוּתִים, הַכַּפְתּוֹר בְּמִכְנָסַיִים פָּתוּחַ וּבַדֶּרֶךְ לְשֵׁם נִפְלַט לְךָ שִׁיהוּק נוֹרָא וּמִיָּיד אַחֲרָיו עוֹד כַּמּוּת אַדִּירָה שֶׁל אוֹכֶל בִּלְתִּי מְעוּכָּל עַל הַשָּׁטִיחַ, בְּעִרְבּוּב שֶׁל רִאשׁוֹנוֹת עִם אַחֲרוֹנוֹת.
מֵאִיר נוֹתַר קָפוּא בְּכִיסְּאוֹ, מְבוּיָּשׁ. אַחֵר כָּךְ הִתְעַשֵּׁת וְחִיכָּה לְךָ בַּיְּצִיאָה מֵהַשֵּׁירוּתִים וְתָמַךְ בְּךָ כִּשְׁדִידַת בַּחֲזָרָה אֶל הַשּׁוּלְחָן. אֲבָל אָז הִגִּיעַ עוֹד פֶּרֶץ שֶׁל קִיא וְאִם לֹא הָיִיתָ מוֹרִידָה אֶת הָרֹאשׁ וּמְכֻוֶּונֶת יָשָׁר עַל הַשָּׁטִיחַ, הָיִיתָ מַתִּיזָה רְסִיסֵי קִיא גַּם עַל שְׁתֵּי הַנָּשִׁים שֶׁיָּשְׁבוּ מוּלְכֶם, נִדְהָמוֹת מֵהַמְּהוּמָה שֶׁהֲקָמַת וּמֵהַקּוֹלוֹת הָרָמִים שֶׁהִשְׁמַעְתָּ כְּשֶׁהָאוֹכֶל טִיפֵּס בַּחֲזָרָה לִגְרוֹנְךָ. מֵאִיר פָּשׁוּט סָחַב אוֹתְךָ הַחוּצָה, הוֹשִׁיב אוֹתְךָ עַל הַמִּדְרָכָה וְלֹא שָׂם לֵב שֶׁגַּם הַמַּגָּף הַשֵּׁנִי טָבַע בַּשְּׁלוּלִית, רָץ בַּחֲזָרָה לְמִסְעָדָה וְשִׁילֵּם וְהוֹסִיף טִיפּ וְלָקַח אֶת שְׁנֵי הַמְּעִילִים וְנָתַן גַּם לְבַחוּרָה שֶׁהוֹשִׁיטָה לוֹ אוֹתָם בְּחִיּוּךְ כְּאִילּוּ שֶׁלֹּא רָאֲתָה שֶׁהַסְרָחַת אֶת כָּל הַמִּסְעָדָה טִיפּ שֶׁל עֶשֶׂר דּוֹלָר, וְלָקַח אוֹתְךָ בַּמּוֹנִית. נַהַג הַמּוֹנִית שֶׁאָסַף אֶתְכֶם מֵהַמִּסְעָדָה שָׁאַל אוֹתוֹ אִם כְּבָר הַקָּאַת וְאָמַר שֶׁאִם תָּקִיאִי בְּרֶכֶב הוּא יִדְרוֹשׁ עוֹד חֲמִישִּׁים דּוֹלָר עֲבוּר נִיקּוּי וּמֵאִיר הִסְכִּים אַחֲרֵי שֶׁשִּׁילֵּם בְּמִסְעָדָה מֵעַל שְׁלוֹשׁ מֵאוֹת דּוֹלָר לַאֲרוּחָה שֶׁפְּלָטַת וְטִיפּ שֶׁל שְׁלוֹשִׁים אֲחוּזִים לַמֶּלְצַר שֶׁגַּם נִיקָּה. לְמַזָּלוֹ לֹא הַקָּאַת בַּמּוֹנִית. הוּא גָּרַר אֶת גּוּפְךָ שֶׁהִתְעַוֵּות בִּבְחִילָה לַמִּיטָּה בַּמָּלוֹן וַאֲפִילּוּ לֹא הִפְשִׁיל אֶת הַכִּיסּוּי רַק הֵבִיא עוֹד שְׂמִיכָה מֵהָאָרוֹן וְכִיסָּה אוֹתְךָ אַחֲרֵי שֶׁהִפְשִׁיט וְנִיגֵּב אוֹתְךָ וְאֶת הַבִּיקִינִי הַוּוֹרוֹד בְּמַגֶּבֶת רְטוּבָּה. לְרֶגַע אֶחָד הוּא אוּלַי נִיסָּה לְגַיֵּיס קְצָת רֶגֶשׁ, לְהַצִּית אֶת זִיק אַהֲבָה לַגּוּשׁ שֶׁמּוּטָּל מוּלוֹ, חָגוּר בְּבִיקִינִי מְגוּחָךְ, הֶחָזֶה נוֹזֵל הַצִּידָּה מִשְּׁנֵי הַמְּשׁוּלָּשִׁים הַזְּעִירִים וְנִיסָּה גַּם לַעֲצוֹר בְּעַצְמוֹ מִלִּתְהוֹת כַּמָּה עָלָה הַסְּמַרְטוּט הַקְּטַנְטַן. לְבַסּוֹף הִתְיָיאֵשׁ, הִזְמִין מוֹנִית וְהִסְתַּלֵּק מִשָּׁם, מַשְׁאִיר אוֹתְךָ נְטוּלַת הַכָּרָה עַל כִּיסּוּי הַמִּיטָּה. אוּלַי עוֹד הִסְפִּיק לִשְׁמוֹעַ אוֹתְךָ לוֹחֶשֶׁת, "שָׁם סֶקְסִי, שָׁם סֶקְסִי," כְּשֶׁנִּיקָּה אוֹתְךָ כְּמוֹ תִּינוֹקֶת. אוּלַי סְתָם מִיהֵר לִשְׂדֵה הַתְּעוּפָה לְהַסְפִּיק לִשְׁתּוֹת שָׁם קָפֶה טוֹב לִפְנֵי הַטִּיסָה. גַּם כָּכָה לֹא תִּזְכְּרִי שׁוּם דָּבָר מֵאוֹתוֹ לַיְלָה וְהוּא כְּבָר יִתְקַשֵּׁר אֵלַיִיךְ לְמָחֳרָת בַּבּוֹקֶר לִשְׁמוֹעַ מָה שְׁלוֹמְךָ.
הַזִּיכָּרוֹן נָמוֹג עַד לְרֶגַע שֶׁהִתְעוֹרַרְתָּ בַּמִּיטָּה, מְכוּסָּה בָּקִיא שֶׁל עַצְמְךָ, עַל הָרִצְפָּה הָיְתָה מַגֶּבֶת לְבָנָה, סְפוּגָה גַּם הִיא בָּקִיא. הַוִּוילוֹן הָיָה מוּסָט וְאוֹרוֹת הָעִיר שֶׁחָדְרוּ לַחֶדֶר פּוֹצְצוּ לְךָ אֶת הָרֹאשׁ. הוֹשָׁטַת אֶת הַיָּד לִבְדּוֹק אִם מֵאִיר לְצִידְּךָ, הַמָּקוֹם הָיָה רֵיק. זָרַקְתָּ אֶת הַשְּׂמִיכָה מֵעָלַיִיךְ וְרָאִיתָ שֶׁהַבִּיקִינִי הַוּוֹרוֹד עוֹד שָׁם. מָה קוֹרֶה כָּאן, תָּהִיתָ, אֵיפֹה מֵאִיר? "מֵאִיר," קָרָאתָ לוֹ, "מֵאִיר." הוּא לֹא עָנָה. נִיסִּיתָ לְהִיזָּכֵר בָּעֶרֶב הַקּוֹדֵם. מָה קָרָה שָׁם? לֹא הַצְלָחַת לְהִיזָּכֵר, הַכּוֹל נִמְחַק, כָּל הָעֶרֶב הָלַךְ לְךָ לְאִיבּוּד.
מָנָה אַחֲרוֹנָה, מָנָה אַחֲרוֹנָה, רִיצֵּד בְּמוֹחֲךָ קֶרַע שֶׁל מַחֲשָׁבָה. מָה עִם הַמָּנָה הָאַחֲרוֹנָה? אֵיךְ קָרְאוּ לַמָּנָה הָאַחֲרוֹנָה? לֹא הַצְלָחַת לִלְכּוֹד יוֹתֵר בְּזִיכְרוֹנְךָ. אוּלַי הַמָּנָה הָאַחֲרוֹנָה הִיא הַתְּשׁוּבָה לְמָה שֶׁקָּרָה, חָשַׁבְתָּ, נֶאֱחֶזֶת בְּקִרְעֵי הַתּוֹדָעָה.
מֵעֵבֶר לַעֲרָפֶל הַצְּמִיג שֶׁהִתְפַּשֵּׁט בְּמוֹחֲךָ הִבְהֲבוּ עַכְשָׁיו צֶמֶד מִילִּים: אֶתְגַּר גְּלוֹבּ, אֶתְגַּר גְּלוֹבּ וּלְרֶגַע הִבְזִיק הַזִּיכָּרוֹן — מֵאִיר הֲרֵי בִּיקֵּשׁ מִמְּךָ לַחֲשׁוֹב עַל שָׁם לַמֵּיזָם הֶחָדָשׁ. אֶתְגַּר גְּלוֹבּ, הֲרֵי זֶה מָה שֶׁעָמַדְתָּ לוֹמַר לוֹ לִפְנֵי שֶׁשָּׁכַחְתָּ הַכּוֹל וְלֹא אֵיזֶה שָׁם שֶׁל אֵיזֶה מָנָה טִפְּשִׁית, אֶלָּא שָׁם שֶׁל קֶרֶן הַשְׁקָעוֹת שֶׁל אַלְפֵי מַשְׁקִיעִים. "מֵאִיר," קָרָאתָ נִלְהֶבֶת, "מֵאִיר!"
לֹא הָיְיתָה תְּשׁוּבָה. אוּלַי הוּא בָּאַמְבַּטְיָה. קַמְתָּ וְגָרַרְתָּ אֶת הָרַגְלַיִים, מִתְנַדְנֶדֶת לַחֲדַר הָרַחְצָה. הוּא לֹא הָיָה שָׁם. אוּלַי הוּא יָרַד לַלּוֹבִּי. הֶעָפַת מַבָּט כְּלָלִי עַל הַחֶדֶר, הָאוֹר דָּקַר לְךָ בָּעֵינַיִים, גַּם הַמִּזְוָודָה שֶׁלּוֹ לֹא הָיְיתָה. עִם מִי תְּשַׁלְּחִי אֶת כְּלֵי הַבַּיִת שֶׁקָּנִיתָ? אֵין עִם מִי לְדַבֵּר. נִכְנֶסֶת עִם הַבִּיקִינִי לָאַמְבַּטְיָה, כִּיוַּונְתָּ בְּיֵאוּשׁ אֶת הַזֶּרֶם הַחַם אֵלַיִיךְ, סִיבַּנְתָּ גַּם אֶת הַבִּיקִינִי שֶׁעָלַיִיךְ וְיָצָאתָ מִתְנַדְנֶדֶת אַחֲרֵי שֶׁתְּלִיַּת אֶת הַחֵלֶק הַתַּחְתּוֹן לְיִיבּוּשׁ עַל הַחוּט שֶׁנִּמְתַּח מִקִּיר אֶחָד לִשְׁנֵי. אֶת הֶחָזִיָּיה יִיבַּשְׁתָּ בִּמְיַיבֵּשׁ הַשֵּׂיעָר לִפְנֵי שֶׁלָּבַשְׁתָּ, עֲדַיִין לַחָה.
הַחֶדֶר הִסְרִיחַ. יָרַדְתָּ לַלּוֹבִּי וּבִיקַּשְׁתָּ מֵהַבַּחוּרָה לְיַד הַדֶּלְפֵּק שֶׁתִּדְאַג שֶׁיְּנַקּוּ אֶת הַחֶדֶר. כְּבָר הָיָה מְאוּחָר. יָצָאתָ קְצָת לְהִסְתּוֹבֵב אֲבָל הָיָה קַר וַחֲזָרַת דֵּי מַהֵר הַיָּשָׁר לַבַּר. הָאוֹר הַכָּחוֹל עִמְעֵם אֶת כְּאֵב הָרֹאשׁ שֶׁלָּךְ. הִתְיַישַּׁבְתָּ לְיַד הַדֶּלְפֵּק.
"שָׁלוֹם סִימָה," אָמַרְתָּ לְבָבוּאָתְךָ שֶׁנִּשְׁקְפָה בִּרְאִי מוּלְךָ, אַחֲרֵי שֶׁדָּפַקְתָּ עוֹד כַּמָּה גִ'ין וְטוֹנִיק, "מָה אַתְּ עוֹשָׂה כָּאן? חָשַׁבְתִּי שֶׁאַתְּ עִם מֵאִיר בְּשִׁיקָגוֹ."
סִימָה טַלְטֵלָה צוֹחֶקֶת אֶת הַשֵּׂיעָר הַזּוֹהַר שֶׁלָּהּ. קוֹל גַּבְרִי עָנָה לְךָ.
"מֵאִיר?" אָמַרְתָּ, "גַּם אַתָּה כָּאן? מָה אַתָּה עוֹשֶׂה כָּאן?"
"בָּאתִי לְחַפֵּשׂ זִיּוּן," הוּא עָנָה לָךְ בְּאַנְגְּלִית שֶׁנִּרְאֲתָה לְךָ טִבְעִית בְּכָזֶה מָקוֹם.
"אִיתִּי אוֹ עִם סִימָה?" שָׁאַלְתָּ.
"אִיתְּךָ," הוּא עָנָה. שׁוּב הִרְגַּשְׁתָּ נֶחְשֶׁקֶת וְהִתְרַפַּקְתָּ עָלָיו וְצָחַקְתָּ כְּשֶׁחִיבֵּק אוֹתְךָ מַסְרִיחַ מִיֵּין וְכִיסָּה עַל הַצְּחוֹק בְּפִיו, דּוֹחֵף לְךָ בְּלִי הִיסּוּס אֶת לְשׁוֹנוֹ הֶעָבֶה. "בּוֹאִי נַעֲלֶה אֵלַיִיךְ," אָמַר כְּשֶׁיָּדוֹ שֶׁתָּלְתָה מֵעַל כְּתֵפְךָ מַעֲכָה אֶת שָׁדְךָ. הַמּוּזָג הֵסִיט אֶת מַבָּטוֹ.
"לָמָּה לֹא?" עָנִיתָ. "הֲרֵי אֲנַחְנוּ בְּאוֹתוֹ חֶדֶר."
הוּא קָם וְהָדַף אוֹתְךָ הַחוּצָה וְלָקַח מִכִּיס הַמְּעִיל אֶת מַפְתֵּחַ הַחֶדֶר שֶׁלָּךְ תּוֹךְ כְּדֵי מִלְמוּל, "בּוֹאִי... אֲנִי אֶעֱשֶׂה לָךְ טוֹב... יִהְיֶה לָךְ טוֹב אִתִּי יַלְדָּה..." וְאֶת אָמַרְתָּ לוֹ בְּאַנְגְּלִית, "כַּמָּה טוֹב שֶׁאַתָּה שׁוּב רוֹצֶה אוֹתִי."
הוּא גָּרַר אוֹתְךָ לַקּוֹמָה הַשְּׁמוֹנֶה עֶשְׂרֵה לַחֶדֶר 1824 וְהֵעִיף אוֹתְךָ עַל הַכִּיסּוּי, מוֹשֵׁךְ אֶת הַתַּחְתּוֹנִים שֶׁלְּךָ בְּכוֹחַ וְדוֹחֵף לְךָ אוֹתוֹ כְּשֶׁאַתְּ נֶאֱנַחַת, "מֵאִיר, מֵאִיר." וָשׁוּב הַקָּאַת. הִפְנִיתָ אֶת הָרֹאשׁ הַצִּידָּה כְּדֵי לֹא לְהַתִּיז עָלָיו וְהוּא קִילֵּל אֲבָל הִמְשִׁיךְ לַהֲדוֹף אוֹתְךָ מִתַּחְתָּיו בִּתְנוּעוֹת חֲזָקוֹת וְתַכְלִיתִיּוֹת עַד שֶׁגָּמַר בִּצְעָקָה גְּדוֹלָה וְאֶת חִיכִּיתָ בְּסַבְלָנוּת שֶׁיִּתְרוֹמֵם וּבִיקַּשְׁתָּ שֶׁיִּפְתַּח אֶת הַחַלּוֹן וְהִתְנַדְנַדְתָּ אֶל הַחַלּוֹן הַפָּתוּחַ וְגָחַנְתָּ הַחוּצָה וְהוּא בָּא מֵאֲחוֹרַיִיךְ לְחַבֵּק אוֹתְךָ, אוּלַי לְעוֹד סִיבּוּב בַּעֲמִידָה. "קְלָאסִי לֶיְידִּי" הוּא קָרָא לְךָ וְהַקּוֹל הִתְחַבֵּר לְפַרְצוּף אַחֵר, שֶׁלֹּא הָיָה מוּדְבָּק לַגּוּף שֶׁל מֵאִיר כְּמוֹ שֶׁקִּיוִּוית. הַגּוּף הַשֶּׁמֶן וְהַשָּׂעִיר הָיָה שַׁיָּיךְ עַכְשָׁיו לְפַרְצוּף זָר. וְנִיסִּית לִבְרוֹחַ מֵהַמַּגָּע הַגַּס אֲבָל הוּא תָּפַס אוֹתְךָ חָזָק וְנִיסָּה לִתְלוֹשׁ אוֹתְךָ מֵהַחַלּוֹן, אֲבָל אַתְּ נִצְמֶדֶת נִגְעֶלֶת וְצַעֲקַת בְּקוֹל שֶׁגַּם הַשְּׁכֵנִים הָיוּ עֲלוּלִים לִשְׁמוֹעַ וְהוּא הִתְרַגֵּז וְהִנְחִית לָךְ סְטִירָה שֶׁהִדְבִּיקָה אֶת הָרֹאשׁ שֶׁלָּךְ לַחַלּוֹן וְנָתַן לָךְ דְּחִיפָה וְהִסְתַּלֵּק, רוֹכֵס אֶת מִכְנָסָיו. אֶת עֶמְדַּת לְרֶגַע בְּחַלּוֹן, מְהַסֶּסֶת, כְּשֶׁגָּל בְּחִילָה נוֹסָף גֵּאָה בְּךָ וּבְבַת אַחַת עָלָה גַּם הַזִּיכָּרוֹן: הַמִּסְעָדָה, הַבּוּשׁוֹת, הַמַּבָּטִים שֶׁל הַמֶּלְצָרִים, סִימָה, דְּרוֹר. וְאָז זִינַּקְתָּ כְּאִילּוּ שֶׁאַתְּ קוֹפֶצֶת לִבְרֵיכָה קְרִירָה עִם מֵי מֶלַח.
הַמָּנָה הָאַחֲרוֹנָה הִתְנַדְּפָה לָהּ בָּאֲוִויר.
קְרֵם בְּרוֹלָה.           






https://www.shortstoryproject.com/he/story/%d7%a7%d7%a8%d7%9d-%d7%91%d7%a8%d7%95%d7%9c%d7%94/
#אַלִּימוּת#אַפֶּל#יְחָסִים#כְּתִיבְהַנְשִׁיתֶ#נָשִׁים#צַרְכָנוּת