בְּכָל עֶרֶב, יָצָא הַדַּיָּיג הַצָּעִיר אֶל הַיָּם וְהִשְׁלִיךְ אֶת רִשְׁתּוֹ אֶל הַמַּיִם. כַּאֲשֶׁר נִשְׁבָּה הָרוּחַ מִן הַיַּבָּשָׁה, לֹא תָּפַס מְאוּמָה, אוֹ רַק מְעַט מִזְּעֵיר, כִּי הָיְיתָה זוֹ רוּחַ מָרָה וּשְׁחוֹרַת כָּנָף, וְהַגַּלִּים הִתְנַחְשְׁלוּ לִקְרָאתָהּ. אַךְ כַּאֲשֶׁר נִשְׁבָּה הָרוּחַ אֶל הַחוֹף, בָּאוּ הַדָּגִים מִן הַתְּהוֹם, וְשָׂחוּ אֶל תּוֹךְ חוּרִי רִשְׁתּוֹ, וְהוּא לָקַח אוֹתָם אֶל הַשּׁוּק וּמָכַר אוֹתָם.
כָּל עֶרֶב יָצָא אֶל הַיָּם, וְעֶרֶב אֶחָד, הָיְיתָה הָרֶשֶׁת כֹּה כְּבֵדָה, עַד כִּי רַק בְּקוֹשִׁי מֶשֶׁךְ אוֹתָהּ אֶל הַסִּירָה. הוּא צָחַק וְאָמַר לְעַצְמוֹ, "בְּוַודַּאי תָּפַסְתִּי אֶת כָּל הַדָּגִים הַשּׂוֹחִים בַּיָּם, אוֹ לָכַדְתִּי מִפְלֶצֶת קְהָת חוּשִׁים, מִמֶּנָּה יִתְפַּעֲלוּ בְּנֵי הָאָדָם, אוֹ אוּלַי דְּבַר אֵימָה בּוֹ תְּחַשֵּׁק נַפְשָׁהּ שֶׁל הַמַּלְכָּה הַגְּדוֹלָה." וּבְאַזְּרוֹ אֶת כָּל כּוֹחוֹ, מֶשֶׁךְ בַּחֲבָלִים הַגַּסִּים, עַד כִּי בָּלְטוּ הַוְּורִידִים הַכְּחוּלִּים לְאוֹרֶךְ זְרוֹעוֹתָיו כְּמוֹ פַּסֵּי תַּזְגִּיג כְּחוּלִּים מִסָּבִיב לָכַד שֶׁל אָרָד. הוּא מֶשֶׁךְ בַּחֲבָלִים הַדַּקִּים, וְחוּג הַפְּקָקִים הַשְּׁטוּחִים הָלַךְ וְהִתְקָרֵב מֵרֶגַע לְרֶגַע, וּלְבַסּוֹף עָלְתָה הָרֶשֶׁת עַל פְּנֵי הַמַּיִם.
דָּגִים לֹא הָיוּ בָּהּ, וְלֹא מִפְלֶצֶת אוֹ דָּבָר אֵימָה, אֶלָּא רַק בַּת גַּלִּים קְטַנָּה שִׁכְבָה בָּהּ, שְׁקוּעָה בְּשֵׁינָה עֲמוּקָּה.
שְׂעָרָהּ דָּמָה לְגִיזַּת זָהָב רְטוּבָּה, וְכָל אַחַת מִשַּׂעֲרוֹתֶיהָ הָיְיתָה כְּמוֹ חוּט זָהָב טָהוֹר בְּכוֹס שֶׁל זְכוּכִית. גּוּפָהּ הָיָה לָבָן כְּשֶׁנְהָב, וּזְנָבָהּ כּוּלּוֹ כֶּסֶף וּפְנִינִים. כֶּסֶף וּפְנִינִים הָיָה זְנָבָהּ, וְעֶשְׂבֵי הַיָּם הַיְּרוּקִּים נִכְרְכוּ סְבִיבוֹ; וּכְמוֹ צִדְפֵי יָם הָיוּ אוֹזְנֶיהָ, וּשְׂפָתֶיהָ כְּעֵין אַלְמוֹג הַיָּם. אֶל שָׁדֶיהָ הַקָּרִים הִתְנַפְּצוּ הַגַּלִּים הַקָּרִים, וְהַמֶּלַח הִבְהִיק עַל עַפְעַפֶּיהָ.
כֹּה יָפֶה הָיְיתָה, וּפְלִיאָה רַבָּה נִמְלָא לִבּוֹ שֶׁל הַדַּיָּיג הַצָּעִיר בִּרְאוֹתוֹ אוֹתָהּ; וְהוּא הוֹשִׁיט אֶת יָדוֹ וּמָשַׁךְ אֵלָיו אֶת הָרֶשֶׁת, הִתְכּוֹפֵף מֵעָלֶיהָ וְתָפַס אוֹתָהּ בִּזְרוֹעוֹתָיו. אַךְ כַּאֲשֶׁר נָגַע בָּהּ, נִפְלְטָה מִפִּיהָ צָעֲקָה כְּקוֹלוֹ שֶׁל שַׁחַף נִבְהַל, וְהִיא הִתְעוֹרְרָה וְהִבִּיטָה בּוֹ בְּפַחַד בְּעֵינֶיהָ סְגוּלּוֹת הָאַחְלָמָה, וְנֶאֶבְקָה לְהִימָּלֵט. אַךְ הוּא אָחַז בָּהּ בַּחֲזָקָה, וְלֹא הִנִּיחַ לָהּ לָלֶכֶת.
וְכַאֲשֶׁר רָאֲתָה כִּי לֹא תּוּכַל לְהִימָּלֵט מִמֶּנּוּ, הֵחֵלָּה לִבְכּוֹת וְאָמְרָה, "אָנָּא, הַנַּח לִי לָלֶכֶת, כִּי בִּתּוֹ הַיְּחִידָה שֶׁל הַמֶּלֶךְ הִנְנִי, וְאָבִי זָקֵן וּבוֹדֵד."
אֲבָל הַדַּיָּיג הַצָּעִיר עָנָה לָהּ, "לֹא אֶתֵּן לְךָ לָלֶכֶת, עַד אִם תַּבְטִיחִי לִי כִּי תָּבוֹאִי בְּכָל פַּעַם שֶׁאֶקְרָא לְךָ, וְתַשִּׁירִי לִי, כִּי יִשְׂמְחוּ הַדָּגִים לִשְׁמוֹעַ אֶת שִׁירָתָם שֶׁל בְּנֵי הַיָּם, וְיִמְלְאוּ אֶת רִשְׁתִּי."
"הַאִם בֶּאֱמֶת תַּנִּיחַ לִי לָלֶכֶת אִם אֲבַטִּיחַ לְךָ זֹאת?" קָרְאָה בַּת הַגַּלִּים.
"אַנִּיחַ לְךָ לָלֶכֶת בֶּאֱמֶת וּבְתָמִים," אָמַר הַדַּיָּיג הַצָּעִיר. וְהִיא הִבְטִיחָה לוֹ כִּרְצוֹנוֹ, וְנִשְׁבְּעָה אֶת שְׁבוּעַת בְּנֵי הַיָּם. וְהוּא הִרְפָּה אֶת זְרוֹעוֹתָיו מִסָּבִיב לָהּ, וְהִיא צָלְלָה בְּמַיִם, רוֹעֶדֶת מִפַּחַד נִסְתָּר.
בְּכָל עֶרֶב, יָצָא הַדַּיָּיג הַצָּעִיר אֶל הַיָּם וְקָרָא לְבַת הַגַּלִּים, וְהִיא עָלְתָה מִן הַמַּיִם וְשָׂרָה לוֹ. סָבִיב–סָבִיב לָהּ שָׂחוּ הַדּוֹלְפִינִים, וְשַׁחֲפֵי הַפֶּרֶא הִסְתַּחְרְרוּ מִסָּבִיב לְרֹאשָׁהּ.
וְהִיא שָׂרָה שִׁיר נִפְלָא. כִּי עַל אוֹדוֹת בְּנֵי הַיָּם שָׂרָה, הַנּוֹהֲגִים אֶת עֶדְרֵיהֶם מִמְּעָרָה אַחַת לַשְּׁנִיָּיה, וְהַנּוֹשְׂאִים אֶת הָעֲגָלִים הַקְּטַנִּים עַל כִּתְפֵיהֶם; וְעַל אוֹדוֹת הַטְּרִיטוֹנִים, אֲשֶׁר לָהֶם זְקֵנִים אֲרוּכִּים וִירוּקִּים, וְשָׁדַיִים שְׂעִירִים, וְהֵם תּוֹקְעִים בְּקוֹנְכִיּוֹת לוּלְיָינִיּוֹת כַּאֲשֶׁר יַעֲבוֹר הַמֶּלֶךְ עַל פְּנֵיהֶם; וְעַל אוֹדוֹת אַרְמוֹן הַמֶּלֶךְ שֶׁכּוּלּוֹ עִנְבָּר, וְגַגּוֹ אִזְמַרְגָּד מַזְהִיר, וְהוּא מְרוּצָּף פְּנִינִים בְּהִירוֹת; וְעַל אוֹדוֹת גַּנֵּי הַיָּם, שָׁם מִתְנַעְנְעוֹת כָּל הַיּוֹם מְנִיפוֹת הָאַלְמוּגִּים, כְּמוֹ חוּטִים מְסוּלְסָלִים מַעֲשֶׂה שֶׁבָּכָה, וְהַדָּגִים מְזַנְּקִים הֵנָּה וָהֵנָּה כְּצִיפּוֹרֵי כֶּסֶף, וְשׁוֹשְׁנוֹת הַיָּם דְּבֵקוּת לַסְּלָעִים, וְהַצִּיפּוֹרְנִים צָצוֹת בְּפַסֵּי הַחוֹל הַצָּהוֹב. עַל הַלִּוְויָיתָנִים הַגְּדוֹלִים שָׂרָה, הַיּוֹרְדִים מִמִּי הַצָּפוֹן, וּנְטִיפֵי קֶרַח תְּלוּיִים לָהֶם בִּסְנַפִּירֵיהֶם; וְעַל הַסִּירוֹנִיּוֹת, שֶׁסִּיפּוּרֵיהֶן כֹּה נִפְלָאִים, עַד כִּי נֶאֱלָצִים הַסּוֹחֲרִים לִסְתּוֹם אֶת אוֹזְנֵיהֶם בְּשַׁעֲווֹה, פֶּן יִשְׁמְעוּ אוֹתָן וְיִקְפְּצוּ אֶל תּוֹךְ הַמַּיִם וְיִטְבְּעוּ; וְעַל הַסְּפִינוֹת הַטְּבוּעוֹת, עִם תּוֹרָנֵיהֶן הַגְּבוֹהִים וְהַסַּפָּנִים הַקְּפוּאִים הַדְּבוּקִים בְּחִיבֵּל הַסְּפִינָה, וּדְגֵי הַקּוֹלְיָאס הַשִּׁטִּים דֶּרֶךְ אֶשְׁנַבֵּיהֶן; וְעַל הַנּוֹסֵעַ הַדָּגוּל, הוּא דָּג הַשַּׁבְּלוּל, הַנִּדְבָּק לְשִׁדְרָתָן שֶׁל אוֹנִיּוֹת וְנוֹסֵעַ מִסָּבִיב לְעוֹלָם; וְעַל הַדְּיוֹנוּן, הַחַי בְּצַד הַצּוּקִים וּמוֹשִׁיט אֶת זְרוֹעוֹתָיו הַשְּׁחוֹרוֹת, הָאֲרוּכּוֹת, וְהַיָּכוֹל לְהָבִיא אֶת הַלַּיְלָה כַּאֲשֶׁר יַחְפֹּץ. וְעַל הַנָּאוּטִילוּס שָׂרָה, אֲשֶׁר לָהּ סִירָה מִשֶּׁלָּהּ, חֲטוּבָה מֵאֶבֶן לְשֵׁם וּמוּשֶׁטֶת בְּעֶזְרַת מְפָרֵשׁ מֶשִׁי; וְעַל בְּנֵי הַיָּם הַשְּׂמֵחִים, הַמְּנַגְּנִים עַל הַנָּבָל וְהַיְּכוֹלִים לִקְסוֹם וּלְהַרְדִּים אֶת מִפְלֶצֶת הַיָּם הַגְּדוֹלָה; וְעַל הַיְּלָדִים הַקְּטַנִּים, הַתּוֹפְסִים אֶת הַדּוֹלְפִינִים הַחֲלָקִים, וּבְצַחֲקָם, הֵם רוֹכְבִים עַל גַּבֵּיהֶם; וְעַל בְּנוֹת הַגַּלִּים, הַשְּׂרוּעוֹת עַל הַקֶּצֶף הַלָּבָן וְשׁוֹלְחוֹת אֶת זְרוֹעוֹתֵיהֶן אֶל יוֹרְדֵי הַיָּם; וְעַל אֲרָיוֹת הַיָּם בְּחוֹטְמֵיהֶם הַמְּעוּקָּלִים, וְעַל סוּסֵי הַיָּם וְרַעֲמוֹתֵיהֶם הַמִּתְנוֹפְפוֹת. וּבְשִׁירָה, כָּל דְּגֵי הַטּוּנָאס עָלוּ מִן הַתְּהוֹם לְהַאֲזִין לָהּ, וְהַדַּיָּיג הַצָּעִיר הִשְׁלִיךְ אֶת רִשְׁתוֹתָיו סְבִיב לָהֶם וְתִפְסָם, וְאֶת הָאֲחֵרִים צַד בְּכִידוֹנוֹ. וְכַאֲשֶׁר כְּבֵדָה סִירָתוֹ מִמִּטְעַן, הָיְיתָה בַּת הַגַּלִּים צוֹלֶלֶת אֶל תּוֹךְ הַיָּם, בַּחֲיָיכָה אֵלָיו. אֲבָל מֵעוֹלָם לֹא הִתְקָרְבָה אֵלָיו כְּדֵי שֶׁיּוּכַל לָגַעַת בָּהּ. פְּעָמִים רַבּוֹת קָרָא וְהִתְחַנֵּן אֵלֶיהָ, אַךְ הִיא לֹא בָּאָה, וְכַאֲשֶׁר בִּיקֵּשׁ לְתִפְסָהּ, שָׁקְעָה בְּמַיִם כְּמוֹ כֶּלֶב הַיָּם, וְלֹא הוֹפִיעָה יוֹתֵר כָּל אוֹתוֹ הַיּוֹם. וְכָל יוֹם, הָיָה קוֹלָהּ מָתוֹק יוֹתֵר לְאוֹזְנָיו. כֹּה מָתוֹק הָיָה קוֹלָהּ, עַד כִּי שָׁכַח אֶת רִשְׁתוֹתָיו וְאֶת תְּבוּנַת כַּפָּיו, וְלֹא שָׁם אֶת לִבּוֹ עוֹד לְאוֹמָּנוּתוֹ. לְהָקוֹת–לְהָקוֹת הָיוּ דְּגֵי הַטּוּנָאס שׂוֹחִים וְעוֹבְרִים, אֲדוּמֵּי סְנַפִּירִים וּזְהוּבֵי עֵינַיִים, אַךְ הוּא לֹא נָתַן אֶת לִבּוֹ אֲלֵיהֶם. לְלֹא חֵפֶץ נֹחַ כִּידוֹנוֹ לְצִדּוֹ, וְסַל עַנְפֵי הָעֲרָבָה הַקְּלוּעִים הָיָה רֵיק. בִּשְׂפָתַיִים פְּשׂוּקוֹת וְעֵינַיִים עֲמוּמוֹת מַפְלִיאָה, הָיָה יוֹשֵׁב בָּטֵל בְּסִירָתוֹ וּמַקְשִׁיב, מַקְשִׁיב עַד שֶׁעָלוּ–זָחֲלוּ עַרְפִילֵּי הַיָּם סְבִיב לוֹ, וְהַלְּבָנָה הַנּוֹדֶדֶת הִכְתִּימָה אֶת אֵיבָרָיו הַשְּׁחוּמִים בְּכֶסֶף.
עֶרֶב אֶחָד קָרָא אֵלֶיהָ וְאָמַר, "בַּת גַּלִּים קְטַנָּה, בַּת גַּלִּים קְטַנָּה, אֲהַבְתִּיךְ; קְחִי אוֹתִי לִהְיוֹת חֲתָנְךָ, כִּי אֲהַבְתִּיךְ."
אַךְ בַּת הַגַּלִּים הֵנִיעָה בְּרֹאשָׁהּ. "נִשְׁמַת אָדָם לְךָ," עָנְתָה, "אִילּוּ רַק שִׁילַּחְתָּ אֶת נִשְׁמָתְךָ מֵעָלֶיךָ, כִּי אָז יָכוֹלְתִּי לֶאֱהוֹב אוֹתְךָ."
וְהַדַּיָּיג הַצָּעִיר אָמַר לְעַצְמוֹ, "מָה חָפֵץ לִי בְּנִשְׁמָתִי? לֹא אַרְאֶה אוֹתָהּ. לֹא אוֹכֶל לָגַעַת בָּהּ. לֹא אֵדַע אוֹתָהּ. וַדַּאי שֶׁאֶשְׁלַח אוֹתָהּ מֵעַל פָּנַיי, וְאוֹשֶׁר רַב יִיפּוֹל בְּחֶלְקֵי." וּקְרִיאַת שִׂמְחָה בָּקְעָה מִשְּׂפָתָיו, וּבְעָמְדוֹ זָקוּף בְּסִירָתוֹ הַצְּבוּעָה, הוֹשִׁיט אֶת זְרוֹעוֹתָיו אֶל בַּת הַגַּלִּים. "אֶשְׁלַח אֶת נִשְׁמָתִי מֵעַל פָּנַיי," קָרָא, "וְאָז תִּהְיִי כַּלָּתִי וַאֲנִי אֶהְיֶה חֲתָנְךָ, וְיַחַד נֵשֵׁב בְּעוֹמֶק הַיָּם; וְאֶת תִּרְאִי לִי אֶת כָּל הַדְּבָרִים עֲלֵיהֶם שָׁרֵת בְּאוֹזְנַיי, וַאֲנִי אֶעֱשֶׂה אֶת כָּל רְצוֹנְךָ, וְלֹא נִיפָּרֵד עוֹד."
וּבַת הַגַּלִּים הַקְּטַנָּה צָחֲקָה מִשִּׂמְחָה, וְהַסְּתִירָה אֶת פָּנֶיהָ בְּיָדֶיהָ. "אַךְ אֵיךְ אֶשְׁלַח אֶת נִשְׁמָתִי מֵעַל פָּנַיי?" קָרָא הַדַּיָּיג הַצָּעִיר. "אִמְרִי לִי אֵיךְ אֶעֱשֶׂה זֹאת, וְתִרְאִי, מִיָּד יֵיעָשֶׂה הַדָּבָר."
"אֲהָהּ! כִּי לֹא אֵדַע," אָמְרָה בַּת הַגַּלִּים הַקְּטַנָּה; "כִּי אֵין נְשָׁמוֹת לִבְנֵי הַיָּם." וּבְהַבִּיטָהּ אֵלָיו בְּגַעְגּוּעִים, צָלְלָה אֶל הַתְּהוֹם.
לְמָחֳרָת הַשְׁכֵּם בַּבּוֹקֶר, בְּטֶרֶם עָלְתָה הַשֶּׁמֶשׁ כַּזֶּרֶת מֵעַל לְהָרִים, הָלַךְ הַדַּיָּיג הַצָּעִיר אֶל בֵּית הַכּוֹמֶר וְדָפַק עַל דַּלְתּוֹ שָׁלוֹשׁ פְּעָמִים.
מִבַּעַד לְשֶׁבְּכָה הֵצִיץ הַטִּירוֹן, וְכַאֲשֶׁר רָאָה אֶת הַבָּא, הָרִים אֶת הַבָּרִיחַ וְאָמַר לוֹ, "הִיכָּנֵס."
וְהַדַּיָּיג הַצָּעִיר נִכְנַס, וְכָרַע עַל בִּרְכָּיו עַל הַקָּנִים נוֹדְפֵי הַנִּיחוֹחַ שֶׁעַל הָרִצְפָּה, וְקָרָא אֶל הַכּוֹמֶר, שֶׁהָיָה עָסוּק בִּקְרִיאָה בְּכִתְבֵי הַקּוֹדֶשׁ, וְאָמַר לוֹ, "אָבִי, אָהַבְתִּי אֶת אַחַת מִבְּנֵי הַיָּם, וְנָשַׁמְתִּי מוֹנַעַת אוֹתִי מִלְּהַשִּׂיג אֶת תְּשׁוּקָתִי. אֱמוֹר לִי אֵיךְ אוֹכֶל לְשַׁלֵּחַ אֶת נִשְׁמָתִי מֵעָלַיי, כִּי אָכֵן אֵין לִי חָפֵץ בָּהּ. מָה הִיא לִי נָשַׁמְתִּי? לֹא אַרְאֶה אוֹתָהּ. לֹא אוֹכֶל לָגַעַת בָּהּ. לֹא אֵדַע אוֹתָהּ."
וְהַכּוֹמֶר הִכָּה עַל חָזֵהוּ וְעָנָה, "אוֹיָה, אוֹיָה, נִטְרְפָה דַּעְתְּךָ עָלֶיךָ, אוֹ עֵשֶׂב אַרְסִי אָכַלְתָּ; כִּי הַנְּשָׁמָה הִיא הַחֵלֶק הָאָצִיל בְּיוֹתֵר בָּאָדָם, וְנִיתְּנָה לָנוּ מִיְּדֵי אֱלוֹהִים כְּדֵי שֶׁנִּשְׁתַּמֵּשׁ בָּהּ בְּדֶרֶךְ נֶאֱצֶלֶת. אֵין דָּבָר הַיָּקָר יוֹתֵר מִנִּשְׁמַת אֱנוֹשׁ, וְאֵין עָרוּךְ לָהּ עַל הָאֲדָמָה. שָׁוֶוה הִיא אֶת כָּל הַזָּהָב בְּתֵבֵל, וִיקָרָה מִכָּל אַבְנֵי הָאוֹדֶם שֶׁבִּידֵי מְלָכִים. עַל כֵּן, בְּנֵי, אַל נָא תַּחֲשׁוֹב יוֹתֵר עַל הַדָּבָר הַזֶּה, כִּי חֵטְא הוּא אֲשֶׁר לֹא יְכוּפַּר. וַאֲשֶׁר לִבְנֵי הַיָּם, אֲבוּדִים הֵם, וְכָל אֲשֶׁר יִהְיֶה לוֹ דִּין וּדְבָרִים אִתָּם, אָבוּד גַּם הוּא. כִּבְהֵמוֹת הַשָּׂדֶה הֵם, אֲשֶׁר לֹא יָדְעוּ טוֹב וְרַע, וְלֹא בִּשְׁבִילָם מֵת אֲדוֹנֵנוּ."
בִּשְׁמוֹעַ הַדַּיָּיג הַצָּעִיר אֶת דְּבָרָיו הַמָּרִים שֶׁל הַכּוֹמֶר, מָלְאוּ עֵינָיו דְּמָעוֹת, וְהוּא קָם עַל רַגְלָיו וְאָמַר לוֹ, "אָבִי, שְׂעִירֵי הַיַּעַר שְׂמֵחִים הֵם, וּבְנֵי הַיָּם יוֹשְׁבִים עַל הַסְּלָעִים וְנִבְלֵי זָהָב אָדוֹם בִּידֵיהֶם. אָנָּא, הַנַּח לִי וְאֶהְיֶה כְּמוֹתָם, כִּי יְמֵיהֶם כִּימֵי הַפְּרָחִים. וַאֲשֶׁר לְנִשְׁמָתִי, מָה תִּיתֵּן וּמָה תּוֹסִיף לִי נָשַׁמְתִּי, אִם תַּעֲמוֹד בֵּינִי לְבֵין הַדָּבָר אוֹתוֹ אוֹהֵב?"
"אַהֲבַת הַגּוּף תּוֹעֵבָה הִיא," קָרָא הַכּוֹמֶר, כְּשֶׁהוּא מַזְעִים אֶת גַּבּוֹתָיו, "וְתוֹעֵבָה וְרָשָׁע הֵם הַדְּבָרִים הַפָּגָאנִיִּים לָהֶם יַנִּיחַ אֱלוֹהִים לִנְדּוֹד בְּעוֹלָמוֹ. אֲרוּרִים יִהְיוּ שְׂעִירֵי הַיַּעַר, וַאֲרוּרִים יִהְיוּ זַמָּרֵי הַיָּם! שָׁמַעְתִּי אוֹתָם בְּעֵת לַיְלָה, כִּי בִּיקְּשׁוּ לְהָסִיט אוֹתִי מֵחֲרוּזֵי תְּפִילָּתִי. עַל הַחַלּוֹנוֹת יְתוֹפְפוּ וְיִצְחֲקוּ. בְּאוֹזְנַיי יִלְחֲשׁוּ סִיפּוּרִים עַל שִׂמְחוֹתֵיהֶם הַמְּסוּכָּנוֹת. בְּכָל מִינֵי פִּיתּוּיִים יַפְתּוּנִי, וְאִם אֶעֱמוֹד בִּתְפִילָּתִי, יַעֲווּ אֶת פְּנֵיהֶם לְעוּמָּתִי. אֲבוּדִים הֵם, אוֹמֵר לְךָ, אֲבוּדִים הֵם. כִּי לֹא לָהֶם הַשָּׁמַיִם וְלֹא הַשְּׁאוֹל, וְלֹא בְּאֶחָד מֵהֶם יִזְמְרוּ הִלֵּל לֶאֱלוֹהִים."
"אָבִי," קָרָא הַדַּיָּיג הַצָּעִיר, "לֹא תֵּדַע מָה תְּדַבֵּר. פַּעַם לָכַדְתִּי בָּרַשְׁתִּי אֶת בַּת הַמֶּלֶךְ. נַאֲווֹה הִיא מִכּוֹכַב הַשַּׁחַר, וּלְבָנָה מִן הַלְּבָנָה. לְמַעַן גּוּפָהּ אֶתֵּן אֶת נִשְׁמָתִי, וּלְמַעַן אַהֲבָתָהּ אֶתֵּן אֶת הַשָּׁמַיִם. אֱמוֹר לִי אֶת מְבוּקָּשִׁי, וְשֶׁלַּחֲנֵי בְּשָׁלוֹם."
"הָלְאָה! הָלְאָה מִזֶּה!" קָרָא הַכּוֹמֶר; "אֲהוּבָתְךָ אֲבוּדָה הִיא, וְגַם אַתָּה תְּאַבֵּד עִמָּהּ." וְלֹא נָתַן לוֹ אֶת בִּרְכָתוֹ, אֶלָּא שִׁילְּחוּ מֵעַם הַדֶּלֶת.
בְּרֹאשׁ כָּפוּף וּבְצַעַד אִטִּי הָלַךְ הַדַּיָּיג הַצָּעִיר אֶל כִּיכַּר הַשּׁוּק, כְּאִישׁ בְּצַעֲרוֹ.
כַּאֲשֶׁר רָאוּ אוֹתוֹ הַסּוֹחֲרִים בָּא לִקְרָאתָם, הֵחֵלּוּ לִלְחוֹשׁ אִישׁ לְרֵעֵהוּ; אֶחָד מֵהֶם צָעַד קָדִימָה לְפַגְּשׁוֹ, קָרָא לוֹ בִּשְׁמוֹ וְאָמַר לוֹ, "מָה יֵשׁ לְךָ לִמְכּוֹר?"
"אֶמְכּוֹר לָךְ אֶת נִשְׁמָתִי," עָנָה, "אָנָּא, קְנֵה אוֹתָהּ מִמֶּנִּי, כִּי עָיַיפְתִּי מִמֶּנָּה. מָה חָפֵץ לִי בְּנִשְׁמָתִי? לֹא אַרְאֶה אוֹתָהּ. לֹא אוֹכֶל לָגַעַת בָּהּ. לֹא אֵדַע אוֹתָהּ."
אֲבָל הַסּוֹחֲרִים לִגְלְגוּ עָלָיו וְאָמְרוּ, "מָה חָפֵץ לָנוּ בְּנִשְׁמַת אָדָם? אֵין הִיא שָׁווֹה מָעָה שְׁחוּקָה שֶׁל כֶּסֶף. אֶת גּוּפְךָ מָכוּר לָנוּ לְעַבֵּד, וּבְאַרְגְּמַן הַיָּם נַלְבִּישׁ אוֹתְךָ, טַבַּעַת עַל אֶצְבָּעֲךָ נָשִׁים, וְנַעֲשָׂה אוֹתְךָ לַחֲבִיבָה שֶׁל הַמַּלְכָּה הַגְּדוֹלָה. אַךְ אַל תְּדַבֵּר אֵלֵינוּ עַל הַנְּשָׁמָה, כִּי אַפָּם הִיא לָנוּ וְחַסְרַת עֵרֶךְ לְשָׁרְתֵנוּ."
אָמַר הַדַּיָּיג הַצָּעִיר לְעַצְמוֹ: "מָה מוּזָר הַדָּבָר הַזֶּה! לְדִבְרֵי הַכּוֹמֶר, שָׁוֶוה הַנְּשָׁמָה אֶת כָּל זָהָב הַתֶּבֶל, וּלְדִבְרֵי הַסּוֹחֲרִים, אֵין הִיא שָׁווֹה אֲפִילּוּ מָעָה שְׁחוּקָה שֶׁל כֶּסֶף." וְהוּא יָצָא מִכִּיכַּר הַשּׁוּק וְהָלַךְ אֶל שְׂפַת הַיָּם, יָשַׁב וְהֵחֵל מְהַרְהֵר מָה יַעֲשֶׂה.
בְּעֵת הַצָּהֳרַיִים, זָכַר אֶת אֲשֶׁר אָמַר לוֹ אֶחָד מֵחֲבֵרָיו, שֶׁהָיָה אוֹסֶף עִשְׂבֵי יָם רֵיחָנִיִּים, בִּדְבַר מְכַשֵּׁפָה צְעִירָה אַחַת שֶׁשָּׁכְנָה בִּמְעָרָה שֶׁבְּרֹאשׁ הַמִּפְרָץ וְהָיְיתָה מְחוֹנֶנֶת בְּיוֹתֵר בִּכְשָׁפֶיהָ. בְּרִיצָה יָצָא לַדֶּרֶךְ – כֹּה לָהוּט הָיָה לְהִיפָּטֵר מִנִּשְׁמָתוֹ – וְעָנָן שֶׁל אָבָק לִיוּוֹה אוֹתוֹ בְּמַהֲרוֹ עַל פְּנֵי הַחוֹל שֶׁעַל שְׂפַת הַיָּם. עַל פִּי הַגֵּירוּי שֶׁבְּכַף יָדָהּ, יָדְעָה הַמְּכַשֵּׁפָה הַצְּעִירָה עַל בּוֹאוּ, וְהִיא צָחֲקָה וּפַרְעֹה אֶת שְׂעָרָהּ. כָּךְ עָמְדָה בְּפֶתַח הַמְּעָרָה, כְּשֶׁשְּׂעָרָהּ הָאָדוֹם מִסָּבִיב לְגוּפָהּ, וּבְיָדָהּ הֶחֱזִיקָה עָנָף פּוֹרֵחַ שֶׁל צֶמַח הָרוּשׁ הַפִּרְאִי.
"מָה תֶּחְסַר? מָה תֶּחְסַר?" קָרְאָה כַּאֲשֶׁר הִגִּיעַ מִתְנַשֵּׁף בְּמַעֲלֵה הַצּוּק, וְכָפַף אֶת גּוּפוֹ לְפָנֶיהָ. "דָּגָה לְרִשְׁתְּךָ בְּאֵין רוּחַ? בִּידֵי חָלִיל קָנִים קָטָן, וְכַאֲשֶׁר אֶנְשׁוֹף בּוֹ, יָשֹׁחוּ הַמּוּלְיוֹת אֶל תּוֹךְ הַמִּפְרָץ. אַךְ יֵשׁ לוֹ מְחִיר, נַעַר נֶחְמָד, יֵשׁ לוֹ מְחִיר. מָה תֶּחְסַר? מָה תֶּחְסַר? סוֹפָהּ לְהַטְבִּיעַ אֶת הַסְּפִינוֹת, וּלְהַשְׁלִיךְ אֶת אַרְגְּזֵי אוֹצְרוֹתֵיהֶן אֶל הַחוֹף? סוּפוֹת יֵשׁ לִי יוֹתֵר מֵאֲשֶׁר לָרוּחַ, כִּי אַשְׁרַת אֶת זֶה הֶחָזָק מִכָּל הָרוּחוֹת, וּבְעֶזְרַת נָפָה וְדַלֵּי מַיִם, אוּכַל לִשְׁלוֹחַ אֶת הַסְּפִינוֹת הַגְּדוֹלוֹת אֶל קַרְקָעִית הַיָּם. אַךְ יֵשׁ לִי מְחִיר, נַעַר נֶחְמָד, יֵשׁ לִי מְחִיר. מָה תֶּחְסַר? מָה תֶּחְסַר? פֶּרַח יָדַעְתִּי הַגָּדֵל בְּעֵמֶק, וְאִישׁ לֹא יְדָעֻהוּ מִלְּבַדִּי. עֲלֵי אַרְגָּמָן לוֹ וּבְלִבּוֹ כּוֹכָב, וַעֲסִיסוֹ לָבָן כְּחָלָב. אִם תִּיגַּע בַּפֶּרַח בִּשְׂפָתֶיהָ הַקָּשׁוֹת שֶׁל הַמַּלְכָּה, תֵּלֵךְ אַחֲרֶיךָ אֶל קְצֵה הַתֵּבֵל. מִמִּיטַּת הַמֶּלֶךְ תָּקוּם, וְאַחֲרֶיךָ תֵּלֵךְ אֶל כָּל מָקוֹם אֲשֶׁר בַּתֵּבֵל. אַךְ יֵשׁ לוֹ מְחִיר, נַעַר נֶחְמָד, יֵשׁ לוֹ מְחִיר. מָה תֶּחְסַר? מָה תֶּחְסַר? אוֹכֶל לִטְחוֹן קַרְפָּדָה בְּמַכְתֵּשׁ, וּמַרְק אֶעֱשֶׂה מִמֶּנָּה, וְאֶת הַמָּרָק אֶבְחַשׁ בְּיָד אִישׁ מֵת. אִם תַּתִּיז אוֹתוֹ עַל אוֹיְבֵךְ הַיָּשָׁן, יַהֲפוֹךְ לְצִפְעוֹנִי שָׁחוֹר, וְאִמּוֹ תַּהַרְגֶנּוּ. אֶת הַלְּבָנָה אֶמְשׁוֹךְ מִשָּׁמַיִם בְּעֶזְרַת גַּלְגַּל, וּבְכַדּוּר הַבְּדוֹלַח אַרְאֶה לָךְ אֶת הַמָּוֶות. מָה תֶּחְסַר? מָה תֶּחְסַר? אֱמוֹר לִי אֶת תְּשׁוּקָתְךָ וְאֶתְנַנָּה לָךְ, וְאַתָּה תִּיתֵּן לִי אֶת מְחִירָהּ, נַעַר נֶחְמָד, אַתָּה תִּיתֵּן לִי אֶת מְחִירָהּ."
"רַק דָּבָר קָטָן הוּא תְּשׁוּקָתִי," אָמַר הַדַּיָּיג הַצָּעִיר, "אַךְ הִיא הִזְעִימָה אֶת הַכּוֹמֶר, וְהוּא שִׁילְּחַנִי מִלְּפָנָיו. רַק דָּבָר קָטָן הִיא, וְהַסּוֹחֲרִים לִגְלְגוּ עָלַיי וְלֹא נָתְנוּ לִי אֶת חֶפְצִי. עַל כֵּן בָּאתִי אֵלַיִיךְ, אַף כִּי רָעָה יִקְרָאוּךְ הָאֲנָשִׁים, וְכָל אֲשֶׁר יִהְיֶה מְחִירְךָ, אֲשַׁלֵּם."
"מָה חֶפְצֵךְ?" שְׁאֵלָה הַמְּכַשֵּׁפָה, וְהִתְקָרְבָה אֵלָיו.
"חֶפְצֵי לְשַׁלֵּחַ אֶת נִשְׁמָתִי מֵעָלַיי," הֵשִׁיב הַדַּיָּיג הַצָּעִיר.
הַמְּכַשֵּׁפָה הֶחֱוִוירָה, וּצְמַרְמוֹרֶת אָחֲזָה בָּהּ, וְהִיא הִסְתִּירָה אֶת פָּנֶיהָ בִּגְלִימָתָהּ הַכְּחוּלָּה. "נַעַר נֶחְמָד, נַעַר נֶחְמָד," מַלְמָלָה, "דָּבָר זֶה נוֹרָא הוּא לַעֲשׂוֹתוֹ." וְהוּא נַעְנַע בְּתַלְתַּלָּיו הַחוּמִים וְצָחַק. "נָשַׁמְתִּי אֶפֶס הִיא בְּעֵינַיי," עָנָה, "לֹא אַרְאֶה אוֹתָהּ. לֹא אוֹכֶל לָגַעַת בָּהּ, לֹא אֵדַע אוֹתָהּ."
"מָה תִּיתֵּן לִי אִם אוֹמֵר לְךָ?" שְׁאֵלָה הַמְּכַשֵּׁפָה, וְהִבִּיטָה מַטָּה אֵלָיו בְּעֵינֶיהָ הַיָּפוֹת.
"חֲמִישָּׁה שְׁקָלִים זָהָב," אָמַר, "וְהָרֶשֶׁת, וּבֵית הַזְּרָדִים בּוֹ אָגוּר, וְהֵסִירָה הַצְּבוּעָה בָּהּ אַפְלִיג. רַק אִמְרִי לִי אֵיךְ אוֹכֶל לְשַׁלֵּחַ אֶת נִשְׁמָתִי מֵעַל פָּנַיי, וְאֶתֵּן לְךָ אֶת כָּל אֲשֶׁר לִי."
הִיא צָחֲקָה וְלָעֲגָה לוֹ, וְהִצְלִיפָה בּוֹ בֶּעָנָף צֶמַח הָרוּשׁ. "אֶת עֲלֵי הַסְּתָיו אוֹכֶל לַהֲפוֹךְ לְזָהָב," הַשִּׁיבָה, "וְאֶת קַרְנֵי הַיָּרֵחַ הַחִיוְּורוֹת אֶקְלַע לַכֶּסֶף, אִילּוּ חָפַצְתִּי. זֶה אֲשֶׁר אוֹתוֹ אַשְׁרַת, עָשִׁיר הוּא מִכָּל מַלְכֵי הַתֶּבֶל, וְכָל מַלְכוּיוֹתֵיהֶם לוֹ הֵן."
"מָה, אִם כֵּן, אֶתֵּן לְךָ," קָרָא הוּא, "אִם אֵין מְחִירְךָ זָהָב וְלֹא כֶּסֶף."
לִיטְּפָה הַמְּכַשֵּׁפָה אֶת שַׁעֲרוֹ בְּיָדָהּ הַלְּבָנָה וְהַכְּחוּשָׁה. "עָלֶיךָ לִרְקוֹד אִתִּי, נַעַר נֶחְמָד," מִלְמְלָה, וְחִייְּכָה אֵלָיו בְּדַבְּרָהּ.
"רַק זֹאת?" קָרָא הַדַּיָּיג הַצָּעִיר בִּפְלִיאָה, וְקָם עַל רַגְלָיו.
"רַק זֹאת," הֵשִׁיבָה, וָשׁוּב חִייְּכָה אֵלָיו.
"נִרְקוֹד, אִם כֵּן, עִם שְׁקִיעָה, בַּמָּקוֹם סֵתֶר," אָמַר, "וּלְאַחַר שֶׁנִּרְקוֹד, תֹּאמְרִי לִי אֶת הַדָּבָר שֶׁאֶשְׁתּוֹקֵק לָדַעַת."
הִיא הֵנִיעָה בְּרֹאשָׁהּ. "בִּמְלוֹא הַיָּרֵחַ, בִּמְלוֹא הַיָּרֵחַ," מַלְמָלָה. אָז הֵצִיצָה עַל כָּל סְבִיבָה, וְהִקְשִׁיבָה. צִיפּוֹר כְּחוּלָּה הִתְרוֹמְמָה מַקְנָה בִּצְרִיחָה וְחָגָה מֵעַל לְחוֹלוֹת, וּשְׁלוֹשָׁה עוֹפוֹת מְנוּקָּדִים רָחֲשׁוּ בְּתוֹךְ הָעֵשֶׂב הָאָפוֹר וְהַגַּס וְשָׁרְקוּ זֶה לָזֶה. כָּל קוֹל אַחֵר לֹא נִשְׁמַע, מִלְּבַד קוֹל הַגַּלִּים הַסּוֹתְרִים אֶת חַלּוּקֵי הַיָּם מִלְּמַטָּה. הִיא הוֹשִׁיטָה אֶת יָדָהּ וּמָשְׁכָה אוֹתוֹ אֵלֶיהָ, וְאֶת שְׂפָתֶיהָ הַיַּבָּשׁוֹת שְׁמָהּ קָרוֹב לְאוֹזְנוֹ.
"הַלַּיְלָה, עָלֶיךָ לָבוֹא אֶל רֹאשׁ הָהָר," לָחֲשָׁה. "שַׁבָּת הִיא, וְהוּא יִהְיֶה שָׁם. "
הַדַּיָּיג הַצָּעִיר נִרְתַּע, וְלָטַשׁ אֶת עֵינָיו אֵלֶיהָ, וְהִיא גִּילְּתָה אֶת שִׁינֶּיהָ הַלְּבָנוֹת בְּצַחֲקָהּ.
"מִיהוּ זֶה אֲשֶׁר תְּדַבְּרִי בּוֹ?" שָׁאַל.
"לֹא חָשׁוּב," הֵשִׁיבָה. "בּוֹא הַלַּיְלָה, הִתְיַיצֵּב מִתַּחַת לְעַנְפֵי הָאֵלֶּה הַלְּבָנָה, וְחָכָה לְבוֹאִי. אִם יָבוֹא לִקְרָאתְךָ כֶּלֶב שָׁחוֹר, הִכָּה אוֹתוֹ בְּמַטֵּה מֵעֵץ הָעֲרָבָה, וְהוּא יֵלֵךְ לוֹ. וְאִם יַנְשׁוּף יְדַבֵּר אֵלֶיךָ, אַל תָּשִׁיב לוֹ תְּשׁוּבָה. בִּמְלוֹא הַיָּרֵחַ אֶהְיֶה עִמָּךְ, וְיַחַד נִרְקוֹד עַל הָעֵשֶׂב."
"אַךְ הַאִם תִּישָּׁבְעִי לוֹמַר לִי אֵיךְ אוֹכֶל לְשַׁלֵּחַ אֶת נִשְׁמָתִי מֵעַל פָּנַיי?" שָׁאַל אוֹתָהּ.
הִיא נָעָה לְעֵבֶר אוֹר הַשֶּׁמֶשׁ, וְהָרוּחַ סִלְסְלָהּ בְּשַׁעֲרָהּ הָאָדוֹם. "בַּפְּרָסוֹת הַתַּיִשׁ נִשְׁבַּעְתִּי," הֵשִׁיבָה לוֹ.
"הִנְּךָ הַטּוֹבָה בִּמְכַשְּׁפוֹת," קָרָא הַדַּיָּיג הַצָּעִיר, "וַודַּאי שֶׁאֶרְקוֹד עַמְּךָ הַלַּיְלָה בְּרֹאשׁ הָהָר. הָיִיתִי אָמְנָם רוֹצֶה שֶׁתִּשְׁאֲלִי מִמֶּנִּי כֶּסֶף אוֹ זָהָב. אַךְ אַתְּ אֲשֶׁר תְּבַקְּשִׁי מִמֶּנִּי, אֶתֵּן לְךָ, כִּי אַךְ דָּבָר קָטָן הוּא." וְהוּא הֵסִיר אֶת כּוֹבָעוֹ לִבְרָכָה, וְכַף אֶת רֹאשׁוֹ לְפָנֶיהָ, וּבְרִיצָה חָזַר הֵעִירָה בְּלֵב מָלֵא גִּיל.
וְהַמְּכַשֵּׁפָה הִבִּיטָה בּוֹ בְּהַלָּכוֹ, וְכַאֲשֶׁר נֶעֱלַם מֵעֵינֶיהָ, נִכְנְסָה אֶל הַמְּעָרָה; מִתּוֹךְ אַרְגַּז עֵץ אֶרֶז מְחוּטָּב הוֹצִיאָה מַרְאֶה, וְהִצִּיבָה אוֹתָהּ בְּמִסְגֶּרֶת; עָלַי וְרַבָּנָהּ הַבְּעִירָה לְפָנֶיהָ, עַל גַּחֲלֵי פֶּחָמִים, וְהֵצִיצָה בִּתְמָרוֹת הֶעָשָׁן הָעוֹלוֹת מִמֶּנָּה. לְאַחַר זְמַן, קָמְצָה אֶת יָדֶיהָ בְּכַעַס. "הָיָה עָלָיו לִהְיוֹת שֶׁלִּי," מַלְמָלָה, "יָפֶה אֲנִי כָּמוֹהָ."
בְּאוֹתוֹ עֶרֶב, עִם עֲלוּת הַלְּבָנָה, טִיפֵּס הַדַּיָּיג הַצָּעִיר אֶל רֹאשׁ הָהָר, וְעָמַד מִתַּחַת לְעַנְפֵי הָאֵלֶּה הַלְּבָנָה. כְּמוֹ צִינַּת מַתֶּכֶת מְלוּטֶּשֶׁת, נֹחַ הַיָּם הֶעָגוֹל לְרַגְלָיו, וְצִלְלֵיהֶן שֶׁל סִירוֹת הַדַּיִג נָעוּ בַּמִּפְרָץ הַקָּטָן. יַנְשׁוּף גָּדוֹל, שֶׁעֵינָיו צְהוּבּוֹת כְּעֵין הַגָּפְרִית, קָרָא בִּשְׁמוֹ, אַךְ הוּא לֹא הֵשִׁיב לוֹ תְּשׁוּבָה. כֶּלֶב שָׁחוֹר רָץ לִקְרָאתוֹ נוֹהֵם. הוּא הִכָּה אוֹתוֹ בְּמַטֵּה מֵעֵץ הָעֲרָבָה, וְהַכֶּלֶב הִסְתַּלֵּק כְּשֶׁהוּא מְיַיבֵּב.
בַּחֲצוֹת הִגִּיעוּ הַמְּכַשְּׁפוֹת, מְעוֹפְפוֹת בָּאֲוִויר כְּמוֹ עֲטַלֵּפִים. "פוּי!" קָרְאוּ, בְּיוֹרְדָן עַל הָאָרֶץ, "מִישֶׁהוּ נִמְצָא כָּאן, אוֹתוֹ לֹא נֵדַע!" וְהֵן רִחְרְחוּ מִסָּבִיב, וּפִטְפְּטוּ בֵּינֵיהֶן, וְעָשׂוּ סִימָנִים. אַחֲרוֹנָה בָּאָה הַמְּכַשֵּׁפָה הַצְּעִירָה, וּשְׂעָרָהּ הָאָדוֹם נִסְחָף בָּרוּחַ. הִיא הָיְיתָה לְבוּשָׁה בְּשִׂמְלָה מֵאָרִיג זָהָב דַּקִּיק רָקוּם בְּעֵינֵי הַטַּוּוֹס, וּלְרֹאשָׁהּ כִּיפָּה קְטַנָּה מִקְּטִיפָה יְרוּקָּה.
"אֵיפֹה הוּא, אֵיפֹה הוּא?" צָוְוחוּ הַמְּכַשֵּׁפוֹת כִּרְאוּתָן אוֹתָהּ, אֲבָל הִיא רַק צָחֲקָה, וְרָצָה אֶל עֵץ הָאֵלֶּה הַלְּבָנָה, לָקְחָה אֶת יָדוֹ שֶׁל הַדַּיָּיג וְהוֹבִילָה אוֹתוֹ אֶל אוֹר הַיָּרֵחַ, וְהֵם הֵחֵלּוּ מְרַקְּדִים.
סָבִיב–סָבִיב הִסְתַּחְרְרוּ, וְהַמְּכַשֵּׁפָה זִינְּקָה אֶל עַל, עַד כִּי יָכוֹל הָיָה לִרְאוֹת אֶת עִקְבִי הַשֵּׁנִי שֶׁל נְעָלֶיהָ. אָז חָצָה אֶת קָהָל הַמְּרַקְּדִים קוֹל סוּס דּוֹהֵר, אֲבָל כָּל סוּס לֹא נִרְאֶה, וְהוּא חָשׁ פַּחַד.
"מַהֵר יוֹתֵר," קָרְאָה הַמְּכַשֵּׁפָה, כָּרְכָה אֶת זְרוֹעוֹתֶיהָ מִסָּבִיב לְצַוּוֹארוֹ, וּנְשִׁימָתָהּ חַמָּה עַל פָּנָיו. "מַהֵר, מַהֵר יוֹתֵר!" קָרְאָה, וּכְאִילּוּ סָבְבָה הָאֲדָמָה מִתַּחַת לְרַגְלָיו, וּמוֹחוֹ נִתְעַרְפֵּל, וְאֵימָה גְּדוֹלָה נָפְלָה עָלָיו, כְּמוֹ דָּבָר רַע הָיָה מַשְׁקִיף עָלָיו: וּלְבַסּוֹף הִבְחִין בִּדְמוּת מִתַּחַת לְצִלּוֹ שֶׁל סֶלַע, אֲשֶׁר לֹא הָיְיתָה שָׁם לִפְנֵי כֵן.
הָיָה זֶה אִישׁ לָבוּשׁ בַּחֲלִיפָה שֶׁל קְטִיפָה שְׁחוֹרָה, גְּזוּרָה לְפִי הָאוֹפְנָה הַסְּפָרַדִּית. פָּנָיו הָיוּ מוּזָרוֹת בְּחִיוְורוֹנָן, אַךְ שְׂפָתָיו כְּמוֹ פֶּרַח הַגֵּאָה בְּאַדְמוּמִיתוֹ. הוּא נִרְאָה עָיֵיף, וְנִשְׁעָן לְאָחוֹר, כְּשֶׁהוּא מְשַׂחֵק בַּאֲדִישׁוּת בַּגּוֹלֶה שֶׁל פִּגְיוֹנוֹ. עַל הָעֵשֶׂב לְצִדּוֹ הָיָה מוּנָּח כּוֹבַע נוֹצוֹת, וְזוּג כְּפָפוֹת רְכִיבָה מְעוּטָּרוֹת בְּתַחֲרַת זָהָב וּרְקוּמוֹת מְלֶאכֶת מַחְשֶׁבֶת שֶׁל פְּנִינִים זְעִירוֹת. עַל כְּתֵפָיו עָטָה גְּלִימָה קְצָרָה עִם בִּטְנָהּ מִפַּרְוַות הַצּוֹבֵּל, וְיָדָיו הַלְּבָנוֹת, הָעֲדִינוֹת, עוּטְּרוּ בַּטַּבָּעוֹת שֶׁל אַבְנֵי חֵן. עַפְעַפָּיו הַכְּבֵדִים יָרְדוּ וְכִיסּוּ אֶת עֵינָיו.
כְּמוֹ אֲחוּז כִּישּׁוּף, הִבִּיט בּוֹ הַדַּיָּיג הַצָּעִיר. אָז נִפְגְּשׁוּ עֵינֵיהֶם, וּבְכָל אֲשֶׁר חוֹלֵל, נִרְאֶה לוֹ כְּאִילּוּ הָיוּ עֵינֵי הָאִישׁ עָלָיו. הוּא שָׁמַע אֶת צְחוֹקָהּ שֶׁל הַמְּכַשֵּׁפָה, תָּפַס אוֹתָהּ בְּמוֹתְנֶיהָ, וּבְשִׁיגָּעוֹן סִחְרֵר אוֹתָהּ סָבִיב–סָבִיב.
 פִּתְאוֹם נָבַח כֶּלֶב מִן הַיַּעַר, וְהָרוֹקְדִים נֶעֶצְרוּ: זוּגוֹת–זוּגוֹת נִיגְּשׁוּ אֶל הָאִישׁ, כָּרְעוּ לְפָנָיו עַל בִּרְכֵּיהֶם וְנִישְּׁקוּ אֶת יָדָיו. חִיּוּךְ קָטָן נָגַע עַל שְׂפָתָיו הַגֵּאוּת בַּעֲשׂוֹתָם כָּךְ, כְּמוֹ כָּנָף הַצִּיפּוֹר הַנּוֹגַעַת בַּמַּיִם וּמְבִיאָה אוֹתָם לִידֵי צְחוֹק. אַךְ גַּם בּוּז הָיָה בְּחִיּוּכוֹ, וְהוּא הוֹסִיף לְהַבִּיט בַּדַּיָּיג הַצָּעִיר.
"בּוֹא, נַעֲבוֹד לוֹ," לָחֲשָׁה הַמְּכַשֵּׁפָה, וְהוֹבִילָה אוֹתוֹ אֶל הָאִישׁ: תְּשׁוּקָה גְּדוֹלָה אָחֲזָה בּוֹ לַעֲשׂוֹת אֶת בַּקָּשָׁתָהּ, וְהוּא בָּא אַחֲרֶיהָ. אַךְ כַּאֲשֶׁר נִיגַּשׁ, וּמִבְּלִי לָדַעַת מַדּוּעַ, עָשָׂה עַל חָזֵהוּ אֶת סִימַן הַצְּלָב, וְקָרָא בְּשֵׁם הַקּוֹדֶשׁ.
רַק עָשָׂה זֹאת, וְצָרְחָה עָלְתָה מִפִּי הַמְּכַשְּׁפוֹת כִּצְרָחַת הַבָּז, וְהֵן הִתְעוֹפְפוּ לָהֶן, וְהַפָּנִים הַחִיוְּורוֹת שֶׁהִבִּיטוּ בּוֹ, הִתְעַוְּותוּ מִכְּאֵב. אֶל הַחוֹרֶשׁ הָלַךְ הָאִישׁ וְשֶׁרַק, וְסוּס סְפָרַדִּי קָטָן, מְקוּשָּׁט קִישּׁוּטֵי כֶּסֶף, דָּהַר לִקְרָאתוֹ, וּבְנַתְרוֹ אֶל הָאוּכָּף, פָּנָה וְהִבִּיט אֶל הַדַּיָּיג הַצָּעִיר בְּעֶצֶב.
הַמְּכַשֵּׁפָה הַצְּעִירָה בְּשַׁעֲרָהּ הָאָדוֹם נִיסְּתָה לְהִימָּלֵט גַּם הִיא, אַךְ הַדַּיָּיג תָּפַס אוֹתָהּ בְּפִרְקֵי יָדֶיהָ וְאָחַז בָּהּ בַּחֲזָקָה.
"הִרְפָּה מִמֶּנִּי," קָרְאָה, "וְהַנַּח לִי לָלֶכֶת. כִּי קָרָאתָ בִּשְׁמוֹ שֶׁל זֶה אֲשֶׁר בִּשְׁמוֹ לֹא יִיקָּרֵא, וְהֶרְאִיתָ אֶת הַסִּימָן אֲשֶׁר לֹא יוּבַּט בּוֹ."
"לֹא," עָנָה, "לֹא אַנִּיחַ לְךָ לָלֶכֶת עַד אֲשֶׁר תֹּאמְרִי לִי אֶת הַסּוֹד."
"אֵיזֶה סוֹד?" אָמְרָה הַמְּכַשֵּׁפָה, וְנֶאֶבְקָה עִמּוֹ כְּחָתוּל בַּר, כְּשֶׁהִיא נוֹשֶׁכֶת אֶת שְׂפָתֶיהָ הַמּוּכְתָּמוֹת בְּקֶצֶף.
"אַתְּ יָדַעְתָּ," אָמַר לָהּ.
עֵינֶיהָ הַיְּרוּקּוֹת כְּעֵשֶׂב הִתְעַמְעֲמוּ מִדְּמָעוֹת, וְהִיא אָמְרָה אֶל הַדַּיָּיג, "הַכּוֹל שָׁאַל מִמֶּנִּי, וְלֹא זֹאת!"
הוּא צָחַק, וְאָחַז בָּהּ בַּחֲזָקָה.
כַּאֲשֶׁר רָאֲתָה כִּי לֹא תּוּכַל לְשַׁחְרֵר אֶת עַצְמָהּ, לָחֲשָׁה אֵלָיו, "לְבַטֵּחַ יָפָה אֲנִי כִּבְנוֹת הַגַּלִּים, וּנְאַוֶּוה כָּאֵלּוּ הַשּׁוֹכְנוֹת בְּמַיִם הַכְּחוּלִּים," וְהִיא הִתְרַפְּקָה עָלָיו וְקִירְבָה אֶת פָּנֶיהָ אֶל פָּנָיו.
אַךְ הוּא דָּחַף אוֹתָהּ לְאָחוֹר וְהִזְעִיף אֶת פָּנָיו, וְאָמַר לָהּ, "אִם לֹא תִּשְׁמְרִי אֶת הַבְטָחָתְךָ אֲשֶׁר הִבְטַחְתָּ לִי, אֶשְׁחַט אוֹתְךָ עַל אֲשֶׁר מְכַשֵּׁפָה מְזוּיֶּפֶת הִנְּךָ."
כְּפִרְחֵי עֵץ הַתְּלִיָּיה הַאֲפִירוּ פָּנֶיהָ, וְגוּפָהּ הִרְעִיד. "יְהֵא כָּךְ," מִלְמְלָה. "נִשְׁמָתְךָ הִיא, וְלֹא נָשַׁמְתִּי. עָשָׂה בָּהּ כְּחֶפְצֵךְ." מִתּוֹךְ חֲגוֹרָתָהּ הוֹצִיאָה סַכִּין קְטַנָּה שֶׁיָּדִיתָהּ עֲשׂוּיָה מֵעוֹר אֶפְעֶה יָרוֹק, וְנָתְנָה אוֹתָהּ לוֹ.
"מָה אֶעֱשֶׂה בָּזֶה?" שָׁאַל אוֹתָהּ בִּפְלִיאָה.
רְגָעִים אֲחָדִים שָׁתְקָה, וּמַבָּט שֶׁל אֵימָה עָלָה עַל פָּנֶיהָ. אָז סִילְּקָה אֶת שְׂעָרָהּ מֵעַם מִצְחָהּ, וּבַחֲיָיכָה אֵלָיו מוּזָרוֹת, אָמְרָה לוֹ, "זֶה אֲשֶׁר יִקְרְאוּ לוֹ אֲנָשִׁים צֵל הַגּוּף, אֵינֶנּוּ צִלּוֹ שֶׁל הַגּוּף, אֶלָּא גּוּפָהּ שֶׁל הַנְּשָׁמָה. עַמּוּד עַל שְׂפַת הַיָּם וְגַבְּךָ אֶל הַלְּבָנָה, חָתוּךְ מִסָּבִיב לְרַגְלֶיךָ אֶת צִלְּךָ, שֶׁהוּא גּוּפָהּ שֶׁל נִשְׁמָתְךָ, וּבַקֵּשׁ אֶת נִשְׁמָתְךָ לַעֲזוֹב אוֹתְךָ, וְהִיא תַּעֲשֶׂה כֵּן."
הַדַּיָּיג הַצָּעִיר הִתְחַלְחֵל. "הַאִם אֱמֶת הַדָּבָר?" מִלְמֵל.
"אֱמֶת הַדָּבָר, וְהַלְוַואי שֶׁלֹּא אָמַרְתִּי לָךְ אוֹתוֹ," קָרְאָה, וְדָבְקָה אֶל בִּרְכָּיו בִּבְכִיָּיה.
אַךְ הוּא דָּחָה אוֹתָהּ מֵעַל פָּנָיו, וְהִנִּיחָה מֵאֲחוֹרָיו בָּעֵשֶׂב הַסָּמִיךְ; אֶת הַסַּכִּין שָׁם בַּחֲגוֹרָתוֹ, וְהֵחֵל לָרֶדֶת בְּמוֹרַד הָהָר.
וְנִשְׁמָתוֹ אֲשֶׁר בְּתוֹכוֹ, קָרְאָה אֵלָיו וְאָמְרָה, "רָאָה! כָּל הַשָּׁנִים הָאֵלֶּה שָׁכַנְתִּי אִתְּךָ וְהָיִיתִי עַבְדֶּךָ. אַל נָא תִּשְׁלַח אוֹתִי מֵעַל פָּנֶיךָ עַכְשָׁיו, כִּי מָה רָעָה עָשִׂיתִי לְךָ?"
וְהַדַּיָּיג הַצָּעִיר צָחַק. "כָּל רָעָה לֹא עָשִׂיתָ לִי, אַךְ אֵין לִי חָפֵץ בְּךָ," עָנָה. "הָעוֹלָם רָחָב, וְיֶשְׁנָם גַּם הַשָּׁמַיִם, וְהַשְּׁאוֹל, וְהַדִּמְדּוּמִים אֲשֶׁר בֵּינֵיהֶם. לְכִי אֶל אֲשֶׁר תַּחְפְּצִי, אֲבָל אַל תַּצִּיקִי לִי, כִּי אָהַבְתִּי קוֹרֵאת לִי."
וְהַנְּשָׁמָה הִתְחַנְּנָה אֵלָיו בְּקוֹל מְעוֹרֵר רַחֲמִים, אַךְ הוּא לֹא שָׁמַע לָהּ, אֶלָּא דִּילֵּג מִסְלָע אֶל סֶלַע, כִּי רַגְלוֹ בְּטוּחָה הָיְיתָה כְּרַגְלָהּ שֶׁל עַז הֶהָרִים, וּלְבַסּוֹף הִגִּיעַ אֶל הַמִּישׁוֹר וְאֶל חוֹף הַיָּם הַצָּהוֹב.
שֶׁחוֹם אֵיבָרִים וּבָנוּי לְתַלְפִּיּוֹת, כְּפַסָּל שֶׁנּוֹצַר בִּידֵי פֶּסֶל יְווֹנִי, עָמַד עַל הַחוֹל בְּגַבּוֹ אֶל הַלְּבָנָה, וּמִתּוֹךְ הַקֶּצֶף הוּשְׁטוּ יָדַיִים לִבְנוֹת לִקְרָאתוֹ, וּמִתּוֹךְ הַגַּלִּים עָלוּ דְּמוּיוֹת עֲמוּמוֹת לְבִרְכּוֹ. לְפָנָיו נֹחַ צִלּוֹ, שֶׁהוּא גּוּף נִשְׁמָתוֹ, וּמֵאֲחוֹרָיו נִתְלְתָה הַלְּבָנָה בָּאֲוִויר הַדִּבְשִׁי.
וְנִשְׁמָתוֹ אָמְרָה אֵלָיו, "אִם אָכֵן עָלֶיךָ לְשֶׁלַּחֲנֵי מֵעַל פָּנֶיךָ, אַל נָא תְּשַׁלְּחֵנִי בְּלִי לֵב. אַכְזָר הוּא הָעוֹלָם; אָנָּא, תֵּן לִי אֶת לִבְּךָ לָקַחַת אִתִּי." אַךְ הוּא הֵנִיעַ בְּרֹאשׁוֹ וְחִייֵּךְ. "וּבַמֶּה אוֹהֵב אַתְּ אֲהוּבָתִי אִם אֶתֵּן לְךָ אֶת לִבִּי?" קָרָא.
"אָנָּא, רַחֵם נָא עָלַיי," אָמְרָה נִשְׁמָתוֹ: "תֵּן לִי אֶת לִבְּךָ, כִּי אַכְזָר הוּא הָעוֹלָם, וְיָרֵאתִי מְאוֹד."
"לִבִּי שַׁיָּיךְ לְאַהֲבָתִי," עָנָה, "עַל כֵּן לְכִי לְךָ, וְאַל תִּתְמַהְמְהִי."
"הַאִם לֹא אוֹכֶל לֶאֱהוֹב גַּם אֲנִי?" שְׁאֵלָה הַנְּשָׁמָה.
"הִסְתַּלְּקִי, כִּי אֵין לִי חָפֵץ בְּךָ," קָרָא הַדַּיָּיג הַצָּעִיר, וְהוּא לָקַח אֶת הַסַּכִּין הַקְּטַנָּה שֶׁיָּדִיתָהּ עוֹר אֶפְעֶה יָרוֹק, הִתְרוֹמֵם וְעָמַד וְחָתַךְ מֵעָלָיו אֶת צִלּוֹ מִסָּבִיב לְרַגְלָיו;  וְהַצֵּל  הִתְרוֹמֵם וְעָמַד לְפָנָיו, וְהִבִּיט אֵלָיו, וְהוּא נִרְאֶה מַמָּשׁ כָּמוֹהוּ. הוּא נִרְתַּע לְאָחוֹר, וְתָקַע אֶת הַסַּכִּין בַּחֲגוֹרָתוֹ, וּתְחוּשַׁת יִרְאֶה בָּאָה עָלָיו. "הִסְתַּלֵּק," מִלְמֵל, "וְאַל תַּנִּיחַ לִי עוֹד לִרְאוֹת אֶת פָּנֶיךָ."
"לֹא, כִּי עָלֵינוּ לְהִיפָּגֵשׁ שֵׁנִית," אָמַר הַצֵּל. קוֹלוֹ הָיָה נָמוּךְ, וּצְלִילוֹ כִּצְלִיל הֶחָלִיל, וּשְׂפָתָיו כִּמְעַט שֶׁלֹּא נָעוּ בִּדְבָרוֹ.
"אֵיךְ נִיפָּגֵשׁ?" קָרָא הַדַּיָּיג הַצָּעִיר. "הֲרֵי לֹא תּוּכַל לָבוֹא בְּעִקְבוֹתַיי אֶל מֵעִמְקֵי הַיָּם?"
"פַּעַם אַחַת בְּכָל שָׁנָה אָבוֹא אֶל הַמָּקוֹם הַזֶּה וְאֶקְרָא לְךָ," אָמַר הַצֵּל; "אוּלַי יִהְיֶה לְךָ חָפֵץ בִּי."
"אֵיזֶה חֵפֶץ יִהְיֶה לִי בְּךָ?" קָרָא הַדַּיָּיג הַצָּעִיר, "אַךְ יְהִי כִּרְצוֹנְךָ," וְהוּא קָפַץ אֶל תּוֹךְ הַמַּיִם, וְהַטְּרִיטוֹנִים תָּקְעוּ בְּשׁוֹפְרוֹתֵיהֶם, וּבַת הַגַּלִּים הַקְּטַנָּה עָלְתָה לִקְרָאתוֹ, וּשְׁמָהּ אֶת זְרוֹעוֹתֶיהָ סְבִיב לְצַוּוֹארוֹ וְנָשְׁקָה לוֹ עַל פִּיו.
וְהַצֵּל עָמַד בָּדָד עַל הַחוֹף וְצִפָּה בָּהֶם. וּלְאַחַר שֶׁצָּלְלוּ בְּתוֹךְ הַיָּם, הִסְתַּלֵּק לוֹ בִּבְכִי, וְהָלַךְ עַל פְּנֵי הַבִּיצּוֹת.
*
וּלְאַחַר שֶׁחָלְפָה שָׁנָה, בָּא הַצֵּל אֶל שְׂפַת הַיָּם וְקָרָא לַדַּיָּיג הַצָּעִיר, וְהוּא עָלָה מִן הַתְּהוֹם וְאָמַר, "מַדּוּעַ קָרָאתָ לִי?"
וְהַצֵּל עָנָה, "גַּשׁ אֵלַיי, וַאֲדַבֵּר אִתְּךָ; כִּי דְּבָרִים נִפְלָאִים רָאִיתִי."
וְהוּא נִיגַּשׁ, וְקָרַס בַּמַּיִם הָרְדוּדִים, וְהִשְׁעִין אֶת רֹאשׁוֹ עַל יָדָיו וְהִקְשִׁיב.
אָמַר לוֹ הַצֵּל, "כַּאֲשֶׁר עָזַבְתִּי אוֹתְךָ, שַׂמְתִּי אֶת פָּנַיי מִזְרָחָה וְיָצָאתִי לְמַסָּע. מֵהַמִּזְרָח בָּא כָּל דָּבָר חֲכָמָה. שִׁישָּׁה יָמִים נָסַעְתִּי, וּבַיּוֹם הַשְּׁבִיעִי בַּבּוֹקֶר, הִגַּעְתִּי אֶל גִּבְעָה בְּאֶרֶץ הַטְּטָארִים. יָשַׁבְתִּי תַּחַת עֵץ הָאֶשֶׁל לְהִסְתַּתֵּר מִפְּנֵי הַשֶּׁמֶשׁ. הָאָרֶץ הָיְיתָה יְבֵשָׁה וּבָעֲרָה בְּחוֹם הַשֶּׁמֶשׁ. הֵנָּה וָהֵנָּה הִתְהַלְּכוּ בְּנֵי הָאָדָם עַל פְּנֵי הַמִּישׁוֹר, כְּמוֹ זְבוּבִים הַזּוֹחֲלִים עַל פְּנֵי לוּחַ נְחוֹשֶׁת מְלוּטֶּשֶׁת.
"בַּצָּהֳרַיִים עָלָה עָנָן שֶׁל אָבָק אָדוֹם מַקְצוֹת הָאָרֶץ הַשְּׁטוּחִים. בִּרְאוֹת זֹאת הַטְּטָארִים, מָתְחוּ אֶת קַשְׁתוֹתֵיהֶם הַצְּבוּעוֹת, נִיתְּרוּ עַל סוּסֵיהֶם הַקְּטַנִּים וְדָהֲרוּ לִקְרָאתוֹ. צוֹרְחוֹת בָּרְחוּ הַנָּשִׁים אֶל הַקְּרוֹנוֹת, וְהִתְחַבְּאוּ מֵאֲחוֹרֵי וִילוֹנוֹת הַלְּבַד.
"עִם עֲרוֹב הַיּוֹם, שֶׁבּוֹ הַטְּטָארִים: חֲמִישָּׁה מֵהֶם נֶעֶדְרוּ, וּמֵהַבָּאִים חֲזָרָה לֹא מְעַטִּים הָיוּ פְּצוּעִים. הֵם רָתְמוּ אֶת סוּסֵיהֶם לִקְרוֹנוֹת, וּבִמְהִירוּת רִכְבּוֹ הָלְאָה. שְׁלוֹשָׁה תַּנִּים יָצְאוּ מִמְּעָרָה וְהֵצִיצוּ אַחֲרֵיהֶם. אַחֵר כָּךְ רִחְרְחוּ בָּאֲוִויר בִּנְחִירֵיהֶם, וְטָפְפוּ בַּכִּיוּוּן הֶהָפוּךְ.
"עִם עֲלוּת הַלְּבָנָה, רָאִיתִי אֵשׁ מְדוּרָה בּוֹעֶרֶת עַל הַמִּישׁוֹר, וְהָלַכְתִּי לִקְרָאתָהּ. חֲבוּרַת סוֹחֲרִים יָשְׁבָה מִסָּבִיב עַל שְׁטִיחִים. גְּמַלֵּיהֶם נִיצְּבוּ מֵאֲחוֹרֵיהֶם, וְעַבְדֵיהֶם הַכּוּשִׁים נָטוּ עַל הַחוֹל אֶת אוֹהֳלֵיהֶם הָעֲשׂוּיִים מֵעוֹר מְבוּרְסָק, וְהֵקִימוּ חוֹמָה מִצִּמְחֵי הַצֶּבֶר.
"בְּהִתְקָרְבִי אֲלֵיהֶם, קָם רֹאשׁ הַסּוֹחֲרִים, שָׁלַף אֶת חַרְבּוֹ, וְשֶׁאֵלֹנֵי לְעִסְקֵי.
"הֵשַׁבְתִּי כִּי נָסִיךְ אֲנִי בְּאֶרֶץ מוֹלַדְתִּי, וְכִי נִמְלַטְתִּי מֵהַטְּטָארִים וְהָיָה בִּרְצוֹנִי לִהְיוֹת עֲבָדִם. רֹאשׁ הַסּוֹחֲרִים חִייֵּךְ, וְהֶרְאָה לִי חֲמִישָּׁה רָאשִׁים תְּקוּעִים בִּקְצֵה קְנֵי הַחִזְרָן.
"אָז שָׁאַל אוֹתִי מִיהוּ נָבִיא אֱלוֹהִים, וְעָנִיתִי לוֹ, 'מוּחַמַּד'.
"כַּאֲשֶׁר שָׁמַע אֶת שָׁם נְבִיא הַשֶּׁקֶר, כָּפַף אֶת רֹאשׁוֹ, וְלָקַח אוֹתִי בִּידֵי וְשָׁם אֶת מְקוֹמִי לְצִדּוֹ. כּוּשִׁי הֵבִיא לִי חָלָב סוּסָה בְּקַעֲרַת עֵץ וּבָשָׂר צָלוּי שֶׁל כֶּבֶשׂ.
"בְּהַפְצִיעַ הַשַּׁחַר, יָצָאנוּ לְמַסָּעֵנוּ. אֲנִי רָכַבְתִּי עַל גָּמָל אָדוֹם שַׁעַר לְצִדּוֹ שֶׁל רֹאשׁ הַסּוֹחֲרִים, וְרָץ רָץ לְפָנֵינוּ נוֹשֵׂא כִּידוֹן. מִשְּׁנֵי צִדֵּנוּ צָעֲדוּ אַנְשֵׁי הַמִּלְחָמָה, וּבְעִקְבוֹתָם בָּאוּ הַפְּרָדִים נוֹשְׂאֵי הַסְּחוֹרָה. אַרְבָּעִים גְּמַלִּים הָיוּ בְּשַׁיָּירָה, וּמְסַפֵּר הַפְּרָדִים פַּעֲמַיִים אַרְבָּעִים.
"מֵאֶרֶץ הַטָּטָארִים נָסַעְנוּ אֶל הָאָרֶץ אֲשֶׁר יוֹשְׁבֶיהָ מְקַלְּלִים אֶת הַלְּבָנָה. אֶת הַגְּרִיפוֹנִים רָאִינוּ, הַשּׁוֹמְרִים אֶת זְהָבָם עַל הַצּוּקִים הַלְּבָנִים, וְאֶת דְּרָקוֹנִי הַקַּשְׂקַשִּׂים, הַיְּשָׁנִים בִּמְעָרוֹתֵיהֶם. בַּעֲבָרֵנוּ עַל פְּנֵי הֶהָרִים, עָצַרְנוּ אֶת נְשִׁימָתֵנוּ, פֶּן יִפְּלוּ עָלֵינוּ הַשְּׁלָגִים, וְכָל אִישׁ קֶשֶׁר צָעִיף שֶׁל מַלְמָלָה לְהַסְתִּיר אֶת עֵינָיו. בַּעֲבָרֵנוּ דֶּרֶךְ הָעֲמָקִים, יָרוּ הַגַּמָּדִים אֵלֵינוּ חִצִּים מְחַלְּלֵי הָעֵצִים, וּבְחֶשְׁכַת הַלַּיְלָה, שָׁמַעְנוּ אֶת אַנְשֵׁי הַפֶּרֶא מַכִּים בְּתוּפֵּיהֶם. כַּאֲשֶׁר הִגַּעְנוּ אֶל מִגְדַּל הַקּוֹפִים, שַׂמְנוּ לִפְנֵיהֶם פָּרוֹת, וְלֹא הִרְעוּ לָנוּ. בְּהַגִּיעֵנוּ אֶל מִגְדַּל הַנְּחָשִׁים, נָתְנוּ לָהֶם חָלָב חַם בִּקְעָרוֹת שֶׁל פְּלִיז, וְהֵם הִנִּיחוּ לָנוּ לַעֲבוֹר. שָׁלוֹשׁ פְּעָמִים בָּאנוּ בְּדַרְכֵּנוּ עַד גְּדוֹת הָאוּקְסוּס. חָצִינוּ אוֹתוֹ עַל רַפְסוֹדוֹת קְשׁוּרוֹת לְנֹאדוֹת עוֹר גְּדוֹלִים. סוּסֵי הַנָּהָר הִזְדַּעֲמוּ נֶגְדֵּנוּ וּבִיקְּשׁוּ לְהָרְגֵנוּ, וְכַאֲשֶׁר רָאוּ אוֹתָם הַגְּמַלִּים, רָעֲדוּ מְפַחֵד.
"בְּכָל עִיר גַּבָּהּ הַמֶּלֶךְ מֵאִתָּנוּ מִסִּים, אֲבָל לֹא נָתַן לָנוּ לְהִיכָּנֵס. מֵעַל לַחוֹמוֹת הִשְׁלִיכוּ אֵלֵינוּ לֶחֶם, עוּגוֹת תִּירָס קְטַנּוֹת אֲפוּיוֹת בִּדְבַשׁ, וְעוּגוֹת מִקֶּמַח מְנוּפָּה מְמוּלָּאוֹת בִּתְמָרִים. עֲבוּר כָּל מֵאָה סָלִים, נָתְנוּ לָהֶם חָרוּז שֶׁל עִנְבָּר.
"כַּאֲשֶׁר רָאוּ אוֹתָנוּ אַנְשֵׁי הַכְּפָרִים בָּאִים, הִרְעִילוּ אֶת הַבְּאֵרוֹת וּבָרְחוּ אֶל פִּסְגוֹת הַגְּבָעוֹת. נִלְחַמְנוּ בִּמְאַגָּאדִים, הַנּוֹלָדִים זְקֵנִים וּמַצְעִירִים מִשָּׁנָה לְשָׁנָה עַד שֶׁהֵם מֵתִים כִּילָדִים קְטַנִּים; נִלְחַמְנוּ בַּלֶּאקְטוֹרִים, הַחוֹשְׁבִים אֶת עַצְמָם לִבְנֵי נְמֵרִים, וְהֵם צוֹבְעִים אֶת גּוּפָם בְּצָהוֹב וְשָׁחוֹר; נִלְחַמְנוּ בְּאוֹרַאנְטִים, הַקּוֹבְרִים אֶת מֵתֵיהֶם בְּצַמְּרוֹת הָעֵצִים, וְהֵם עַצְמָם גָּרִים בִּמְעָרוֹת חֲשׁוּכוֹת, פָּן תָּמִית אוֹתָם הַשֶּׁמֶשׁ שֶׁהִיא אֱלוֹהֵיהֶם; נִלְחַמְנוּ בַּקְּרִימָנִיִּים, הָעוֹבְדִים לְתַנִּין וְנוֹתְנִים לוֹ עֲגִילִים מִזְּכוּכִית יְרוּקָּה, וּמַאֲכִילִים אוֹתוֹ חֶמְאָה וְעוֹפוֹת טָרִיִּים; נִלְחַמְנוּ בָּאגָאזוֹנִבָּאִים, בַּעֲלֵי פְּנֵי הַכֶּלֶב; וְנִלְחַמְנוּ בַּסִּיבָאנִים, שֶׁלָּהֶם רַגְלַי סוּסִים וְהֵם מַשִּׂיגִים בִּמְרוּצָּתָם אֶת הַסּוּס. שְׁלִישׁ מֵחֲבוּרָתֵנוּ מֵתוּ בְּקֶרֶב, וּשְׁלִישׁ מֵתוּ מִמַּחְסוֹר. הַשְּׁאָר הִתְלַחֲשׁוּ נֶגְדִּי, וְאָמְרוּ שֶׁהֵבֵאתִי עֲלֵיהֶם מַזָּל רַע. מִתַּחַת לְאֶבֶן לָקַחְתִּי פֶּתֶן מַקְרִין וְהִנַּחְתִּי לוֹ לְהַכִּישׁ אוֹתִי. כְּשֶׁרָאוּ שֶׁלֹּא נֶחֱלִיתִי, יִרְאוּ מִפָּנַיי.
"בַּחוֹדֶשׁ הָרְבִיעִי הִגַּעְנוּ לָעִיר אִילֵּל. לַיְלָה הָיָה כַּאֲשֶׁר בָּאנוּ אֶל חוּרְשָׁה מִחוּץ לַחוֹמָה, וְהָאֲוִויר הָיָה מְשׁוּלְהָב, כִּי הַיָּרֵחַ נִמְצָא בְּמַזָּל עַקְרָב. קָטַפְנוּ רִימּוֹנִים טָרִיִּים מֵהָעֵצִים, פִּיצַּחְנוּ אוֹתָם וּשְׁתֵּינוּ אֶת הַמִּיץ הַמָּתוֹק. אָז שָׁכַבְנוּ עַל הַשְּׁטִיחִים וְחִיכִּינוּ לַשַּׁחַר.
"עִם שַׁחַר, קַמְנוּ וְדָפַקְנוּ עַל שַׁעֲרֵי הָעִיר. אֵלֶּה הָיוּ עֲשׂוּיִים מִנְּחוֹשֶׁת אֲדוּמָּה, חֲטוּבִים בִּדְרָקוֹנִי הַיָּם וּדְרָקוֹנִים מְכוּנָּפִים. אַנְשֵׁי הַמִּשְׁמָר הִבִּיטוּ אֵלֵינוּ מִמִּבְצָרָם וְשָׁאֲלוּ אוֹתָנוּ לְחֶפְצֵנוּ. הַמְּתוּרְגְּמָן הֵשִׁיב כִּי בָּאנוּ מֵאִיֵּי סוּרְיָה עִם סְחוֹרָה רַבָּה. הֵם לָקְחוּ בְּנֵי עֲרוּבָּה, וְאָמְרוּ לָנוּ כִּי יִפְתְּחוּ אֶת הַשְּׁעָרִים בְּפָנֵינוּ בַּצָּהֳרַיִים, וּבִיקְּשׁוּ שֶׁנְּחַכֶּה עַד אָז.
"בַּצָּהֳרַיִים פָּתְחוּ אֶת הַשְּׁעָרִים, וְכַאֲשֶׁר נִכְנַסְנוּ, יָצְאוּ הָאֲנָשִׁים מִבָּתֵּיהֶם וְהִתְאַסְּפוּ סְבִיבֵנוּ לְהַבִּיט בְּנוֹ, וְכָרוֹז הָלַךְ בָּעִיר וְהִכְרִיז, כְּשֶׁהוּא קוֹרֵא בְּקוֹנְכִית. עָמַדְנוּ בְּכִיכַּר הַשּׁוּק, וְהַכּוּשִׁים הִתִּירוּ אֶת צְרוֹרוֹת הַבַּדִּים הַמְּצוּיָּרִים וּפָתְחוּ אֶת תֵּיבוֹת הַשִּׁקְמָה הַמְּחוּטָּבוֹת. וְכַאֲשֶׁר סִייְּמוּ אֶת מְלָאַכְתָּם, הִצִּיגוּ הַסּוֹחֲרִים אֶת סְחוֹרוֹתֵיהֶם הַמּוּזָרוֹת; אֶת בְּדֵי הַשַּׁעֲווֹה מִמִּצְרַיִם, וְאֶת הַבַּדִּים הַצְּבוּעִים מֵאֶרֶץ הָאֶתְיוֹפִּים, וְאֶת סְפוֹגֵי הָאַרְגָּמָן מָצוֹר, וְאֶת הַיְּרִיעוֹת הַכְּחוּלּוֹת מִצִּידּוֹן, וְאֶת סִפְלֵי הָעִנְבָּר הַקַּר, וְאֶת כְּלֵי הַזְּכוּכִית הַיָּפִים, וְאֶת הַכֵּלִים הַמְּשׁוּנִּים מֵחֶרֶס שָׂרוּף. מִגַּג שֶׁל בַּיִת הִבִּיטָה בָּנוּ חֲבוּרָה שֶׁל נָשִׁים. אַחַת מֵהֶן עָטְתָה מַסֵּכָה שֶׁל עוֹר מוּזְהָב.
"בַּיּוֹם הָרִאשׁוֹן, בָּאוּ הַכּוֹהֲנִים וְסָחֲרוּ אִתָּנוּ; וּבַיּוֹם הַשֵּׁנִי, בָּאוּ בְּנֵי הָאֲצוּלָּה; וּבַיּוֹם הַשְּׁלִישִׁי, בָּאוּ הָאָמָּנִים וְהָעֲבָדִים. כָּזֶהוּ מִנְהָגָם עִם כָּל הַסּוֹחֲרִים בְּכָל הַזְּמַן אֲשֶׁר יִשְׁהוּ בָּעִיר.
"חוֹדֶשׁ יָמִים שֶׁהִינּוֹ בָּעִיר, וְכַאֲשֶׁר הֵחֵלָּה הַלְּבָנָה לְהִתְמַעֵט, עָיַיפְתִּי, וְיָצָאתִי לְשׁוֹטֵט בִּרְחוֹבוֹת הָעִיר, וּבָאתִי אֶל הַגַּן שֶׁל אֱלוֹהֵיהֶם. הַכּוֹהֲנִים בְּשַׂלְמוֹתֵיהֶם הַצְּהוּבּוֹת נָעוּ חֶרֶשׁ בֵּין הָעֵצִים הַיְּרוּקִּים, וְעַל רִצְפָּה שֶׁל שַׁיִשׁ שָׁחוֹר עָמַד בַּיִת אָדוֹם כַּוֶּורֶד, אֲשֶׁר בּוֹ מִשְׁכַּן הָאֱלוֹהִים. דַּלְתוֹתָיו הָיוּ עֲשׂוּיוֹת מֵאִבְקַת לַכָּה, וּבָהֶן תַּבְלִיטֵי זָהָב מַבְהִיק שֶׁל פָּרִים וְטַוּוֹסִים. רַעֲפֵי הַגַּג נַעֲשׂוּ מֵחַרְסִינָה יְרוּקָּה כַּיָּם, וּפַעֲמוֹנִים קְטַנִּים הָיוּ קְבוּעִים בְּכַרְכּוּבִּים הַבּוֹלְטִים. כַּאֲשֶׁר חָלְפוּ שָׁם הַיּוֹנִים הַלְּבָנוֹת בִּמְעוֹפָן, נָגְעוּ כְּנֵפֵיהֶן בְּפַעֲמוֹנִים, וְהֵם הִצְטַלְצְלוּ בְּקוֹל.
"לִפְנֵי הַמִּקְדָּשׁ הָיְיתָה בְּרָכָה שֶׁל מַיִם זַכִּים, מְרוּצֶּפֶת שַׁחַם שָׁחוֹר וּמְגוּיָּד. לְצַד הַבְּרָכָה שָׁכַבְתִּי, וּבְאֶצְבְּעוֹתַיי הַחִיוְּורוֹת נָגַעְתִּי בְּעָלִים הָרְחָבִים. אֶחָד הַכּוֹהֲנִים נִיגַּשׁ אֵלַיי וְעָמַד מֵאֲחוֹרַיי. לְרַגְלָיו הָיוּ סַנְדָּלִים, הָאֶחָד מֵעוֹר רַךְ שֶׁל נָחָשׁ, וְהַשֵּׁנִי מִפְּלוּמַת הַצִּיפּוֹר. עַל רֹאשׁוֹ חָבַשׁ מִצְנֶפֶת מִלְּבַד שָׁחוֹר מְקוּשָּׁט בְּסַהֲרוֹנֵי כֶּסֶף. שִׁבְעָה חוּטִים צְהוּבִּים נֶאֶרְגוּ בְּשֶׁלְּמֵתוֹ, וּשְׂעָרוֹ הַמְּקוּרְזָל הוּכְתַּם בְּאַנְטִימוֹן.
"לְאַחַר זְמַן מָה דִּיבֵּר אֵלַיי, וְשָׁאַל לְחֶפְצִי.
"אָמַרְתִּי לוֹ שֶׁחֶפְצִי הוּא לִרְאוֹת אֶת הָאֵל. 'הָאֵל עוֹסֵק בְּצֵיד,' אָמַר הַכּוֹהֵן, וְהִבִּיט בִּי מוּזָרוֹת בְּעֵינָיו הַקְּטַנּוֹת וְהַמְּלוּכְסָנוֹת. 'אֱמוֹר לִי בְּאֵיזֶה יַעַר, וְאֶרְכּוֹב אִתּוֹ,' עָנִיתִי.
"בְּצִיפּוֹרְנָיו הָאֲרוּכּוֹת וְהַמְּחוּדָּדוֹת סְרָק אֶת הַצִּיצִיּוֹת הָרַכּוֹת שֶׁל מָתְנִיָּיתוֹ. 'הָאֵל יָשָׁן,' מִלְמֵל.  'אֱמוֹר לִי הֵיכָן מִיטָּתוֹ, וְאַשְׁגִּיחַ עָלָיו בִּשְׁנָתוֹ,' עָנִיתִי. 'הָאֵל סוֹעֵד,' קָרָא.
"'אִם הַיַּיִן מָתוֹק, אַשְׁתֶּה עִמּוֹ, וְאִם הַיַּיִן מַר, גַּם אָז אַשְׁתֶּה עִמּוֹ,' הָיְיתָה תְּשׁוּבָתִי. הוּא כָּפַף אֶת רֹאשׁוֹ בִּפְלִיאָה, וּבְלִקְחוֹ אוֹתִי בְּיָדִי, הֵקִים אוֹתִי וְהוֹבִיל אוֹתִי אֶל הַמִּקְדָּשׁ.
"בַּחֶדֶר הָרִאשׁוֹן רָאִיתִי אֱלִיל יוֹשֵׁב עַל כִּיסֵּא יְשַׁפֶּה מְשׁוּבָּץ פְּנִינִים גְּדוֹלוֹת מִן הַמִּזְרָח. הוּא הָיָה חָטוּב מֵעֵץ הַהֲבָנָה, וְקוֹמָתוֹ כְּקוֹמַת אָדָם. עַל מִצְחוֹ הִבְהִיקָה אֶבֶן אוֹדֶם, וְשֶׁמֶן סָמִיךְ נָטָף מִשַּׁעֲרוֹ וְעַד יְרֵכָיו. רַגְלָיו אַדְּמוּ מִדָּם גָּדִי שֶׁרַק נִשְׁחַט, וְעַל חֲלָצָיו הוּשְׁמָה חֲגוֹרַת נְחוֹשֶׁת, מְסוּמֶּרֶת בְּשֶׁבַע אַבְנֵי בַּרְקָת.
"אָמַרְתִּי אֶל הַכּוֹהֵן, 'הַאִם זֶה הָאֵל?' וְהוּא עָנָה לִי, 'זֶה הָאֵל.'  'הֶרְאָה לִי אֶת הָאֵל,' קָרָאתִי, 'וְאִם לֹא, אֶהֶרְגֵךְ.' נָגַעְתִּי בְּיָדוֹ, וְהִיא כְּמֹשֶׁה מִיָּד.
"הִתְחַנֵּן הַכּוֹהֵן אֵלַיי וְאָמַר, 'אָנָּא, יְרַפֵּא אֲדוֹנִי אֶת עָבְדוּ, וְאַרְאֶה לוֹ אֶת הָאֵל.'
"נִשְׁפְּתֵי מִנִּשְׁמַת אֵפִי עַל יָדוֹ, וְהִיא נִרְפְּאָה, וְהוּא נִרְעַד וְהוֹלִיךְ אוֹתִי אֶל הַחֶדֶר הַשֵּׁנִי; שָׁם רָאִיתִי אֱלִיל עוֹמֵד עַל פֶּרַח הַלּוֹטוּס עָשׂוּי אֶבֶן יַרְקָן, וְעָלָיו אַבְנֵי אִזְמַרְגָּד גְּדוֹלוֹת. חָטוּב הָיָה מִשֵּׁן, וְקוֹמָתוֹ פַּעֲמַיִים כְּקוֹמַת אָדָם. אֶבֶן הָרִיזוֹלִיט עַל מִצְחוֹ, וְשָׁדָיו מְרוּחִים בְּמוֹר וְקִינָּמוֹן. בְּיָדוֹ הָאַחַת הֶחֱזִיק שַׁרְבִיט רוֹעִים מִיַּרְקָן, וּבְיָדוֹ הַשְּׁנִיָּיה אֶבֶן בְּדוֹלַח עֲגוּלָּה. עַל רַגְלָיו הָיוּ מַגְּפֵי פְּלִיז, וּמִסָּבִיב לְצַוּוֹארוֹ עִיגּוּל שֶׁל אַבְנֵי יָרֵחַ.
"אָמַרְתִּי אֶל הַכּוֹהֵן, 'הַאִם זֶה הָאֵל?' וְהוּא עָנָה לִי, 'זֶה הָאֵל.' 'הֶרְאָה לִי אֶת הָאֵל,' קָרָאתִי, 'וְאִם לֹא, לְבַטֵּחַ אֶהֶרְגֵךְ.'
"נָגַעְתִּי בְּעֵינָיו, וְהֵן הִתְעַוְּורוּ.
"הִתְחַנֵּן הַכּוֹהֵן אֵלַיי, 'אָנָּא, יְרַפֵּא אֲדוֹנִי אֶת עָבְדוּ, וְאַרְאֶה לוֹ אֶת הָאֵל.'
"נִשְׁפְּתֵי מִנִּשְׁמַת אֵפִי עַל עֵינָיו, וְאוֹרֶן חָזַר אֲלֵיהֶן, וְהוּא שׁוּב נִרְעַד, וְהוֹלִיךְ אוֹתִי אֶל חֶדֶר שְׁלִישִׁי, וְהִנֵּה! כָּל אֱלִיל לֹא הָיָה שָׁם, וְלֹא שׁוּם תְּמוּנָה, אֶלָּא רְאִי מִמַּתֶּכֶת עֲגוּלָּה, נָתוּן בְּתוֹךְ מִזְבֵּחַ שֶׁל אֶבֶן. אָמַרְתִּי אֶל הַכּוֹהֵן, 'אַיָּה הָאֵל?'
"וְהוּא עָנָה לִי: 'אֵין אֵל אַחֵר, אֶלָּא רַק הָרְאִי שֶׁאַתָּה רוֹאֶה, כִּי זֶהוּ רְאִי הַחָכְמָה. אֵת כָּל הַדְּבָרִים אֲשֶׁר בַּשָּׁמַיִם וַאֲשֶׁר עַל הָאָרֶץ, הוּא מְשַׁקֵּף, רַק לֹא אֶת פְּנֵי הַמִּסְתַּכֵּל בּוֹ. אוֹתוֹ לֹא יְשַׁקֵּף, כְּדֵי שֶׁהַמִּסְתַּכֵּל בּוֹ יַחְכִּים. רְאָיִים רַבִּים יֶשְׁנָם, אַךְ אֵלֶּה הֵם רְאָיֵי הַהַשְׁקָפָה. רַק זֶה הוּא רְאִי הַחָכְמָה. וַאֲשֶׁר בְּיָדוֹ הָרְאִי הַזֶּה, יָדַע הַכּוֹל, וְדָבָר לֹא יִיסָּתֵר מֵעֵינָיו. וְאֵלֶּה שֶׁאֵינֶנּוּ בְּיָדָם, לָהֶם אֵין חֲכָמָה. לָכֵן זֶהוּ הָאֵל, וְלוּ אָנוּ עוֹבְדִים.' וַאֲנִי הִסְתַּכַּלְתִּי בִּרְאִי, וְהָיָה זֶה כְּכָל אֲשֶׁר אָמַר.
"אָז עָשִׂיתִי דָּבָר מוּזָר, אַךְ אֵין זֶה חָשׁוּב מָה עָשִׂיתִי, כִּי אֶת רְאִי הַחָכְמָה הֶחְבֵּאתִי בְּעֵמֶק שֶׁאֵינֶנּוּ אֶלָּא מַהֲלַךְ יוֹם אֶחָד מִכָּאן. אִם רַק תַּנִּיחַ לִי לְהִיכָּנֵס שׁוּב לְתוֹכְךָ וְלִהְיוֹת עַבְדֶּךָ, וְהָיִיתָ לְחָכָם מִכָּל אַנְשֵׁי הַחָכְמָה, וּלְךָ תִּהְיֶה הַחָכְמָה. הַנַּח לִי לְהִיכָּנֵס לְתוֹכְךָ, וְאִישׁ לֹא יִהְיֶה חָכָם כָּמוֹךָ."
אֲבָל הַדַּיָּיג הַצָּעִיר צָחַק. "הָאַהֲבָה טוֹבָה מִן הַחָכְמָה," קָרָא, "וּבַת הַגַּלִּים הַקְּטַנָּה אוֹהֶבֶת אוֹתִי."
"לֹא, כִּי אֵין דָּבָר טוֹב מִן הַחָכְמָה," אָמַר הַצֵּל.
"הָאַהֲבָה טוֹבָה יוֹתֵר," עָנָה הַדַּיָּיג הַצָּעִיר, וְהוּא קָפַץ לְתוֹךְ מֵעִמְקֵי הַיָּם; וְצִלּוֹ הִסְתַּלֵּק לוֹ בִּבְכִי, וְהָלַךְ עַל פְּנֵי הַבִּיצּוֹת.
וּבַעֲבוּר הַשָּׁנָה הַשָּׁנִית, בָּא הַצֵּל אֶל שְׂפַת הַיָּם וְקָרָא לַדַּיָּיג הַצָּעִיר, וְהוּא עָלָה מִמַּעֲמַקֵּי הַיָּם וְאָמַר, "לָמָּה קָרָאתָ לִי?"
וְהַצֵּל הֵשִׁיב, "גַּשׁ אֵלַיי וַאֲדַבֵּר אִתְּךָ, כִּי דְּבָרִים נִפְלָאִים רָאִיתִי." וְהוּא נִיגַּשׁ, וְקָרַס בַּמַּיִם הָרְדוּדִים, וְהִשְׁעִין אֶת רֹאשׁוֹ עַל יָדָיו וְהִקְשִׁיב. וְהַצֵּל אָמַר אֵלָיו, "כַּאֲשֶׁר עָזַבְתִּי אוֹתְךָ, שַׂמְתִּי פָּנַיי דָּרוֹמָה, וְיָצָאתִי לְמַסְּעֵי. מֵהַדָּרוֹם יָבוֹא כָּל דָּבָר יָקָר. שִׁישָּׁה יָמִים נָסַעְתִּי בְּדֶרֶךְ הַמֶּלֶךְ הַמּוֹבִילָה אֶל הָעִיר אֶשָּׂתֵר; בְּדַרְכֵי הַמֶּלֶךְ הַמְּכוּסּוֹת אָבָק צָבוּעַ אָדוֹם, אֲשֶׁר בָּהֶן יִיסְּעוּ עוֹלֵי הָרֶגֶל, נָסַעְתִּי, וּבַיּוֹם הַשְּׁבִיעִי בַּבּוֹקֶר, נָשָׂאתִי אֶת עֵינַיי, וְהִנֵּה! הָעִיר נָחָה לְרַגְלַיי, כִּי הִיא שׁוֹכֶנֶת בְּעֵמֶק.
"תִּשְׁעָה שְׁעָרִים לָעִיר, וְלִפְנֵי כָּל שַׁעַר עוֹמֵד סוּס אָרָד, הַצּוֹהֵל כַּאֲשֶׁר יוֹרְדִים הַבֵּדוּאִים מִן הֶהָרִים. הַחוֹמוֹת מְצוּפּוֹת נְחוֹשֶׁת, וּמִגְדְּלֵי הַשְּׁמִירָה עַל הַחוֹמוֹת מְכוּסִּים גַּגּוֹת שֶׁל פְּלִיז. בְּכָל מִגְדָּל עוֹמֵד קֶשֶׁת וּקְשַׁת בְּיָדוֹ. עִם זְרִיחָה, הוּא מַכָּה בְּחִצּוֹ בַּפַּעֲמוֹן נְחוֹשֶׁת, וְעִם שְׁקִיעָה, הוּא תּוֹקֵעַ בְּשׁוֹפָר הַיּוֹבֵל."כַּאֲשֶׁר בִּיקַּשְׁתִּי לְהִיכָּנֵס, עֲצָרוּנִי הַשּׁוֹמְרִים וְשָׁאֲלוּ מִי אֲנִי. עָנִיתִי כִּי הִנְנִי דַרְוִוישׁ בְּדַרְכּוֹ לָעִיר מַכָּה; שָׁם נִמְצָא צָעִיף יָרוֹק, וְעָלָיו נִרְקַם הַקּוּרְאָן בִּידֵי הַמַּלְאָכִים בְּאוֹתִיּוֹת שֶׁל כֶּסֶף. הֵם הִתְמַלְּאוּ פְּלִיאָה וּבִיקְּשׁוּ מִמֶּנִּי לְהִיכָּנֵס פְּנִימָה.
"בִּפְנִים הָיְיתָה הָעִיר כְּמוֹ יְרִיד. אָכֵן, הַלְּוַואי וְהָיִיתָ עַמִּי. לְרוֹחַב הָרְחוֹבוֹת הַצָּרִים מְרַטְּטִים פָּנָסֵי הַנְּיָיר הָעַלִּיזִים כְּפַרְפָּרִים גְּדוֹלִים. כַּאֲשֶׁר נוֹשֶׁבֶת הָרוּחַ מֵעַל לַגַּגּוֹת, הֵם מַמְרִיאִים וְנוֹפְלִים בַּבּוּעוֹת צִבְעוֹנִיּוֹת. הַסּוֹחֲרִים יוֹשְׁבִים לִפְנֵי סוּכּוֹתֵיהֶם עַל מַרְבַדֵּי מֶשִׁי. זְקֵנִים שְׁחוֹרִים וִישָׁרִים לָהֶם, מִצְּנֵפוֹתֵיהֶם מְצוּפּוֹת לוּחִיּוֹת מַתֶּכֶת דַּקּוֹת, וּמַחְרוֹזוֹת שֶׁל עִנְבָּר וְגַלְעִינֵי אֲפַרְסֵק מְחוּטָּבִים מַחֲלִיקוֹת דֶּרֶךְ אֶצְבְּעוֹתֵיהֶם הַקְּרִירוֹת. אֲחָדִים מֵהֶם מוּכָּרִים לְבוֹנָה וְנֵרֵד, וּבַשָּׁמַיִם שׁוֹנִים וּמְשׁוּנִּים מֵאִיֵּי הַיָּם הַהוֹדִּי, וְשֶׁמֶן סָמִיךְ שֶׁל וְרָדִים אֲדוּמִּים, וּמוֹר, וְזַרְעֵי הַצִּיפּוֹרֶן הַמְּעוּקָּמִים. אִם תַּעֲצוֹר לְדַבֵּר אֲלֵיהֶם, יִזְרְקוּ קוֹמְצֵי קְטוֹרֶת עַל כִּירַת גֶּחָלִים וְיַמְתִּיקוּ אֶת הָאֲוִויר. רָאִיתִי סוּרִי אֶחָד שֶׁהֶחֱזִיק בְּיָדָיו מוֹט דַּק כִּקְנֵה. חוּטֵי עָשָׁן אָפוֹר עָלוּ מִמֶּנּוּ, וְרֵיחוֹ בְּהִישָּׂרְפוּ הָיָה כְּרֵיחַ הַשָּׁקֵד הַוּוֹרוֹד בָּאָבִיב. אֲחֵרִים יִמְכְּרוּ צְמִידֵי כֶּסֶף מְשׁוּבָּצִים בְּאַבְנֵי טוּרְקִיז כְּחַלְחַלּוֹת, וַעֲכָסִים מֵחוּטֵי פְּלִיז עֲטוּרִים סְבִיב פְּנִינִים קְטַנּוֹת, וְטַרְפֵּי נְמֵרִים מְשׁוּבָּצִים בְּזָהָב, וּטְלָפָיו שֶׁל הֶחָתוּל הַזָּהוֹב, הַבַּרְדְּלָס, גַּם הֵם מְשׁוּבָּצִים בְּזָהָב, וַעֲגִילִים מֵאַבְנֵי אִזְמַרְגָּד מְחוֹרָרוֹת, וְטַבָּעוֹת מֵאֶבֶן יַרְקָן חֲלוּלָה. מִבָּתֵּי הַתֵּה עָלָה קוֹל הַקַּתְרוֹס, וּמְעַשְּׁנֵי הָאוֹפְּיוּם הִבִּיטוּ בְּעוֹבְרִים וְשָׁבִים בִּפְנִים לִבְנוֹת, מְחַיְּיכוֹת.
"בֶּאֱמֶת, הָיָה עָלֶיךָ לִהְיוֹת שָׁם אִתִּי. מוֹכְרֵי הַיַּיִן, עוֹרוֹת שְׁחוֹרִים וּגְדוֹלִים מוּשְׁלָכִים עַל כִּתְפֵיהֶם, נִדְחֲפוּ דֶּרֶךְ הֶהָמוֹן בְּמַרְפֵּקֵיהֶם. רוּבָּם מָכְרוּ אֶת יַיִן שִׁירָאז, הַמָּתוֹק כִּדְבַשׁ. בְּמַפְּלֵי מַתֶּכֶת קְטַנִּים הִגִּישׁוּ אוֹתוֹ, וְעַל פָּנָיו זָרוּ עֲלֵי וְרָדִים. מוֹכְרֵי הַפָּרוֹת עוֹמְדִים בְּכִיכַּר הַשּׁוּק, מוּכָּרִים כָּל מִינֵי פֵּירוֹת: תְּאֵנִים בְּשֵׁלוּת, שֶׁבְּשָׁרָן אַרְגָּמָן כָּבוּשׁ; מְלוֹנִים, שֶׁרִיחֵם רֵיחַ הַמּוּשָּׁק וְצִבְעָם צָהוֹב כְּאֶבֶן הַפִּטְדָה; אֶתְרוֹגִים, וְתַפּוּחֵי הַוֶּורֶד, וְאֶשְׁכּוֹלוֹת שֶׁל עֲנָבִים לְבָנִים, וְתַפּוּזִים עֲגוּלִּים וּזְהוּבִּים, וְלִימוֹנִים שֶׁצּוּרָתָם כַּבֵּיצָה שֶׁל זָהָב יָרוֹק. פַּעַם רָאִיתִי פִּיל עוֹבֵר; חַדְקוֹ נִצְבַּע בְּתוֹלָע וְכַרְכּוֹם, וְאֶת אוֹזְנָיו כִּיסְּתָה רֶשֶׁת מֵחוּטֵי מֶשִׁי אָדוֹם לוֹהֵט. הוּא עָצַר מוּל אַחַת הַסּוּכּוֹת וְהֵחֵל אוֹכֶל מֵהַתַּפּוּזִים, וְהָאִישׁ צָחַק. לֹא תּוּכַל לְהָבִין מָה מוּזָרִים הֵם הָאֲנָשִׁים. כְּשֶׁהֵם שְׂמֵחִים, אֶל מוֹכְרֵי הַצִּיפּוֹרִים יֵלְכוּ, וְיִקְנוּ מֵהֶם צִיפּוֹר בִּכְלוּב, וִישַׁחְרְרוּ אוֹתָהּ כְּדֵי שֶׁתִּגְדַּל שִׂמְחָתָם; וְכַאֲשֶׁר יִתְעַצְּבוּ אֶל לִבָּם, הֵם מַלְקִים אֶת גּוּפָם בַּקּוֹצִים כְּדֵי שֶׁלֹּא יִתְמַעֵט צַעֲרָם.
"עֶרֶב אֶחָד, רָאִיתִי כּוּשִׁים נוֹשְׂאִים אַפִּרְיוֹן כָּבֵד דֶּרֶךְ הַשּׁוּק. הוּא הָיָה עָשׂוּי מֵחִזְרָן מוּזְהָב, וְהַמּוּטּוֹת צוּפּוּ בְּלַכָּה אֲדוּמָּה מְסוּמֶּרֶת טַוּוֹסֵי פְּלִיז. וִילוֹנוֹת דַּקִּים מִמּוּסְלִין, רְקוּמִים בְּכַנְפֵי חִיפּוּשִׁיּוֹת וּפְנִינִים זְעִירוֹת, הָיוּ תְּלוּיִים עַל הַחַלּוֹנוֹת, וּבַעֲבָרָם, הֵצִיצָה הַחוּצָה צֶ'רְקֵסִית חִיוֶּורֶת פָּנִים וְחִייְּכָה אֵלַיי. הָלַכְתִּי אַחֲרֵיהֶם, וְהַכּוּשִׁים הֵחִישׁוּ אֶת צַעֲדֵיהֶם וְהִקְדִּירוּ אֶת מַבְּטֵיהֶם. לֹא שַׂמְתִּי אֶת לִבִּי, כִּי סַקְרָנוּת רַבָּה עָלְתָה בִּי.
"לְבַסּוֹף עָצְרוּ לִפְנֵי בֵּית מְרוּבָּע לָבָן. חַלּוֹנוֹת לֹא הָיוּ בּוֹ, וְרַק דֶּלֶת אַחַת קְטַנָּה כְּדַלַּת פִּי קֶבֶר. הֵם שָׂמוּ אֶת הָאַפִּרְיוֹן עַל הָאָרֶץ, וְשָׁלוֹשׁ פְּעָמִים דָּפְקוּ בְּפַטִּישׁ נְחוֹשֶׁת. אַרְמֵנִי בַּקֶּפְּטֶן שֶׁל עוֹר יָרוֹק הֵצִיץ מִבַּעַד לְשֶׁבְּכֹה, וְכַאֲשֶׁר רָאָה אוֹתָם, פָּתַח אֶת הַדֶּלֶת, פָּרַשׁ שָׁטִיחַ עַל הָאָרֶץ, וְהָאִישָּׁה יָצְאָה. בְּהִיכָּנְסָה הַבַּיְתָה, פָּנְתָה וְחִייְּכָה אֵלַיי שֵׁנִית. מֵעוֹלָם לֹא רָאִיתִי אָדָם כֹּה חִיוֵּור.
"עִם עֲלוּת הַלְּבָנָה, חָזַרְתִּי אֶל אוֹתוֹ מָקוֹם וְחִיפַּשְׂתִּי אֶת הַבַּיִת, אַךְ הוּא לֹא הָיָה שָׁם עוֹד. בִּרְאוֹתִי זֹאת, הֵבַנְתִּי מִי הָיְיתָה הָאִישָּׁה, וּמַדּוּעַ חִייְּכָה אֵלַיי. אֵין סָפֵק שֶׁהָיָה עָלֶיךָ לִהְיוֹת אִתִּי שָׁם. בְּחַג מוֹלָד הַלְּבָנָה, יָצָא הַקֵּיסָר הַצָּעִיר מֵאַרְמוֹנוֹ וְהָלַךְ אֶל הַמִּסְגָּד לְהִתְפַּלֵּל. שַׁעֲרוֹ וּזְקָנוֹ נִצְבְּעוּ בַּעֲלֵי הַוֶּורֶד, וּלְחַיָּיו אוּבְּקוּ בְּאַבְקַת זָהָב דְּקִיקָה. כַּפּוֹת יָדָיו וְרַגְלָיו הוּצְהֲבוּ בְּכַרְכּוֹם.
"עִם זְרִיחַת הַשֶּׁמֶשׁ, יָצָא מֵאַרְמוֹנוֹ בְּשֶׁלְּמֵת כֶּסֶף, וְעִם שְׁקִיעָה, חָזַר אֵלָיו בְּשֶׁלְּמֵת זָהָב. הָאֲנָשִׁים הִשְׁלִיכוּ אֶת עַצְמָם עַל הָאָרֶץ וְהִסְתִּירוּ אֶת פְּנֵיהֶם, אֲבָל אֲנִי לֹא עָשִׂיתִי זֹאת. לְיַד דּוּכָנוֹ שֶׁל מוֹכֵר תְּמָרִים עָמַדְתִּי, וְחִיכִּיתִי. כְּשֶׁרָאָה אוֹתִי הַקֵּיסָר, הָרִים אֶת גַּבּוֹתָיו הַצְּבוּעוֹת וְעָצַר. דּוֹמֵם עָמַדְתִּי, וְלֹא הֶרְאִיתִי לוֹ סִימָן שֶׁל הַכְנָעָה. הָאֲנָשִׁים הִתְפַּלְּאוּ עַל תְּעוּזַת לִבִּי, וְיָעֲצוּ לִי לְהִימָּלֵט מִן הָעִיר. לֹא שַׂמְתִּי אֶת לִבִּי אֲלֵיהֶם, אֶלָּא הָלַכְתִּי וְיָשַׁבְתִּי עִם מוֹכְרֵי הָאֵלִים הַמּוּזָרִים, הַמְּתוֹעָבִים בִּגְלַל אוּמָּנוּתָם. כְּשֶׁאָמַרְתִּי לָהֶם אֶת אֲשֶׁר עָשִׂיתִי, נָתַן לִי כָּל אֶחָד מֵהֶם אֶל, וְהִתְחַנְּנוּ אֵלַיי לְעָזְבָם.
"בְּאוֹתוֹ לַיְלָה, כַּאֲשֶׁר שָׁכַבְתִּי עַל כַּר בְּבֵית הַתֵּה אֲשֶׁר בִּרְחוֹב הָרִימּוֹן, בָּאוּ שׁוֹמְרֵי הַקֵּיסָר וְהוֹבִילוּ אוֹתִי אֶל הָאַרְמוֹן. עִם הִיכָּנְסִי, סָגְרוּ אֶת כָּל הַדְּלָתוֹת מֵאֲחוֹרַיי וְשָׂמוּ עֲלֵיהֶן שַׁרְשְׁרוֹת. בִּפְנִים הָיְיתָה חָצֵר, וּמַעֲבָרִים סְבִיב לָהּ, שֶׁתִּקְרָתָם מְקוּמֶּרֶת. הַקִּירוֹת הָיוּ עֲשׂוּיִים בַּהַט לָבָן, מְשׁוּבָּצִים פֹּה וָשָׁם בִּמְרַצְּפוֹת כְּחוּלּוֹת וִירוּקּוֹת. הָעַמּוּדִים הָיוּ מִשֶּׁיֵּשׁ יָרוֹק, וְהָרִצְפָּה מִשֶּׁיֵּשׁ כְּעֵין פְּרִיחַת הָאֲפַרְסֵק. מֵעוֹלָם לֹא רָאִיתִי דָּבָר מֵעֵין זֶה.
"כְּשֶׁחָצִיתִי אֶת הֶחָצֵר, הִבִּיטוּ שְׁתֵּי נָשִׁים מְצוֹעָפוֹת מֵהַגְּזוּזְטְרָה וְקִילְּלוּ אוֹתִי. הַמִּשְׁמָר מִיהֵר הָלְאָה, וְכִתּוֹת הַכִּידוֹנִים צִלְצְלוּ עַל פְּנֵי הָרִצְפָּה הַמְּלוּטֶּשֶׁת. הֵם פָּתְחוּ שַׁעַר מַעֲשֵׂה שֶׁנְהָב, וַאֲנִי מָצָאתִי אֶת עַצְמִי בְּגַן מוּשְׁקֶה, הַמִּשְׂתָּרֵעַ עַל שֶׁבַע מַדְרֵגוֹת. פִּרְחֵי צִבְעוֹנִים הָיוּ שֶׁתּוֹלִים בּוֹ, וְקַחְווֹנִים, וּפִרְחֵי שׁוּשָׁן מְנוּמְּרֵי כֶּסֶף. כִּקְנֵה בְּדוֹלַח דַּק, הָיְיתָה הַמִּזְרָקָה תְּלוּיָה בָּאֲוִויר הָאָפֵל. עֲצֵי הַבְּרוֹשׁ נִרְאוּ כְּמוֹ לַפִּידִים כְּבוּיִים; מֵאֶחָד מֵהֶם שׂוֹרֵר הַזָּמִיר.
"בִּקְצֵה הַגַּן עָמַד בִּיתָן קָטָן. בְּהִתְקָרַבְנוּ אֵלָיו, בָּאוּ שְׁנֵי סָרִיסִים לִקְרָאתִי. גּוּפֵיהֶם הַשְּׁמָנִים הִזְדַּעַזְעוּ בִּלְכַתֵּם, וּמַבָּט מוּזָר זָרְקוּ לְעֶבְרִי מֵעֵינַיִים צְהוּבּוֹת עַפְעַפַּיִים. אֶחָד מֵהֶם מָשַׁךְ אֶת רֹאשׁ הַמִּשְׁמָר הַצִּדָּה, וְלָחַשׁ לוֹ בְּקוֹל נָמוּךְ. הַשֵּׁנִי לָעַס טַבְלִיּוֹת רֵיחָנִיּוֹת, אוֹתָן לָקַח בִּתְנוּעָה גַּנְדְּרָנִית מִתּוֹךְ קוּפְסָה מְעוּגֶּלֶת מְצוּפֶּה זִיגּוּג סְגַלְגַּל.
"לְאַחַר רְגָעִים מִסְפָּר, שִׁילֵּחַ רֹאשׁ מְשַׁמֵּר אֶת הַחַיָּילִים. הֵם חָזְרוּ אֶל הָאַרְמוֹן, וְהַסָּרִיסִים צָעֲדוּ לְאַט בְּעִקְבוֹתֵיהֶם, כְּשֶׁהֵם קוֹטְפִים אֶת הַתּוּתִים הַמְּתוּקִים מִן הָעֵצִים בַּעֲבָרָם. פַּעַם אַחַת, פָּנָה הַזָּקֵן בֵּינֵיהֶם לַאֲחוֹרָיו, וְשָׁלַח אֵלַיי חִיּוּךְ שֶׁל רָשָׁע.
"אָז רָמַז לִי רֹאשׁ הַמִּשְׁמָר לָלֶכֶת לְעֵבֶר פֶּתַח הַבִּיתָן. הָלַכְתִּי בְּלִי רַעַד, וּבַהֲסִיטִי אֶת הַמָּסָךְ הַכָּבֵד, נִכְנַסְתִּי פְּנִימָה.
"הַקֵּיסָר הַצָּעִיר הָיָה שָׂרוּעַ עַל סַפָּה מֵעוֹרוֹת אֲרִי צְבוּעִים, וְעַל פֶּרֶק יָדוֹ נִיצָּב בָּז. מֵאֲחוֹרָיו עָמַד נוֹבִי, עָנוּד מִצְנֶפֶת פְּלִיז, עֵירוֹם עַד לְמוֹתְנָיו, וַעֲגִילִים כְּבֵדִים בְּאוֹזְנָיו הֵחָצוּיוֹת. עַל שׁוּלְחָן לְצַד הַסַּפָּה הָיְיתָה מוּנַּחַת חֶרֶב אוֹן מְעוּקֶּלֶת עֲשׂוּיָה פְּלָדָה.
"כְּשֶׁרָאָה אוֹתִי הַקֵּיסָר, הִזְעִיף אֶת פָּנָיו וְאָמַר אֵלַיי, 'מָה שִׁמְךָ? הַאֵינְךָ יוֹדֵעַ כִּי קֵיסָר אָנוֹכִי בָּעִיר הַזֹּאת?' אֲבָל אֲנִי לֹא נָתַתִּי לוֹ תְּשׁוּבָה.
"הוּא הִצְבִּיעַ בְּאֶצְבָּעוֹ עַל הַחֶרֶב, וְהַנּוּבִי תָּפַס אוֹתָהּ, וּבְחוּשׁוֹ קָדִימָה, הִכָּה בִּי בְּעוֹצְמָה רַבָּה. הַלַּהַב חָלַף וְעָבַר דַּרְכִּי, וְלֹא הִזִּיק לִי. הָאִישׁ נָפַל שָׂרוּעַ עַל הָרִצְפָּה, וּבְקוּמוֹ, נָקְשׁוּ שִׁינָּיו מֵאִימָּה, וְהוּא הִסְתִּיר אֶת עַצְמוֹ מֵאֲחוֹרֵי הַסַּפָּה.
"הַקֵּיסָר קָפַץ עַל רַגְלָיו, שָׁלַף כִּידוֹן מִכֵּן כְּלֵי הַנֶּשֶׁק וְזָרַק אוֹתוֹ כְּלַפַּיי. תָּפַסְתִּי אוֹתוֹ בִּמְעוֹפוֹ, וְשָׁבַרְתִּי אֶת הַיָּדִית לִשְׁנַיִים. הוּא יָרָה בִּי חֵץ, אַךְ אֲנִי הֵרַמְתִּי אֶת יָדִי וְעָצַרְתִּי אוֹתוֹ בָּאֲוִויר. אָז שָׁלַף פִּגְיוֹן מֵחֲגוֹרַת עוֹר לָבָן, וְנָעַץ אוֹתוֹ בִּגְרוֹנוֹ שֶׁל הַנּוּבִי, פֶּן יְסַפֵּר הָעֶבֶד אֶת קְלוֹנוֹ. הָאִישׁ הִתְפַּתֵּל כְּמוֹ נָחָשׁ נִרְמַס, וְקֶצֶף אָדוֹם בִּעְבַּע לוֹ עַל שְׂפָתָיו.
"עִם מוֹתוֹ, פָּנָה הַקֵּיסָר אֵלַיי, וּבְעוֹד הוּא מוֹחֶה אֶת הַזֵּיעָה הַבּוֹהֶקֶת מִמִּצְחוֹ בְּמִטְפַּחַת קְטַנָּה עִם אָמַרְתָּ מֶשִׁי אַרְגָּמָן, אָמַר לִי, 'הַאִם נָבִיא הִנְּךָ שֶׁאֵין לְהַזִּיק לוֹ, אוֹ בְּנוֹ שֶׁל נָבִיא שֶׁלֹּא אוֹכֶל לִפְגּוֹעַ בּוֹ? אָנָּא, עֲזוֹב אֶת עִירִי הַלַּיְלָה, כִּי כָּל עוֹד הִנְּךָ בָּעִיר, לֹא אוֹכֶל לִהְיוֹת אָדוֹן בָּהּ.'
"וַאֲנִי הֵשַׁבְתִּי לוֹ, 'אֵלֵךְ עֲבוּר מַחֲצִית אוֹצָרְךָ. תֵּן לִי אֶת מַחֲצִית אוֹצֶרְךָ, וְאֵלֵךְ לִי.'
"הוּא לָקַח אֶת יָדִי וְהוֹלִיךְ אוֹתִי אֶל הַגַּן. כַּאֲשֶׁר רָאָה אוֹתִי רֹאשׁ הַמִּשְׁמָר, תָּהָה. כַּאֲשֶׁר רָאוּ אוֹתִי הַסָּרִיסִים, רָעֲדוּ בִּרְכֵּיהֶם, וְהֵם נָפְלוּ עַל פְּנֵיהֶם עַל הָאָרֶץ מְפַחֵד.
"לִשְׁכָּה יֵשׁ בְּאַרְמוֹן, וְלָהּ שְׁמוֹנָה קִירוֹת מִבַּהַט אָדוֹם, וְתִקְרַת פְּלִיז מְדוֹרֶגֶת שֶׁמִּנּוּרוֹת תְּלוּיוֹת בָּהּ. הַקֵּיסָר נָגַע בְּאֶחָד הַקִּירוֹת, וְזֶה נִפְתַּח, וַאֲנַחְנוּ עָבַרְנוּ בִּפְרוֹזְדוֹר, מוּאָר בְּלַפִּידִים רַבִּים. בְּגוּמְחוֹת בְּצִדֵּי הַפְּרוֹזְדוֹר, נִיצְּבוּ כְּדֵי יַיִן מְלֵאִים עַל גְּדוֹתֵיהֶם שֶׁקְּלֵי כֶּסֶף. כְּשֶׁהִגַּעְנוּ אֶל אֶמְצַע הַפְּרוֹזְדוֹר, אָמַר הַקֵּיסָר מִילָּה אֲשֶׁר לֹא תֵּיאָמֵר, וְדֶלֶת שַׁחַם גְּדוֹלָה נָעָה לְאָחוֹר עַל קְפִיץ נִסְתָּר, וְהוּא שָׁם אֶת יָדָיו לִפְנֵי פָּנָיו, כְּדֵי שֶׁעֵינָיו לֹא תִּסְתַּנְוֵורְנָה.
"לֹא תּוּכַל לְהַאֲמִין מָה נִפְלָא הָיָה הַמָּקוֹם. הָיוּ שָׁם שִׁרְיוֹנֵי צָב עֲנָקִיִּים מְלֵאִים פְּנִינִים; אַבְנֵי יָרֵחַ חֲלוּלוֹת בְּגוֹדֶל עָצוּם, מְלֵאוֹת אַבְנֵי אוֹדֶם; הַזָּהָב נִצְבַּר בְּאַרְגָּזִים מֵעוֹר שֶׁל פִּיל, וְאָבָק הַזָּהָב – בַּחֲמָתוֹת. הָיוּ שָׁם לַשָּׁמַיִם וְסַפִּירִים, אֵלֶּה בְּסִפְלֵי בְּדוֹלַח, וְאֵלֶּה בְּסִפְלֵי יַרְקָן. אִזְמַרְגָּדִים יְרוּקִּים וַעֲגוּלִּים הוּשְׂמוּ בְּסֵדֶר עַל פְּנֵי לוּחוֹת דַּקִּים שֶׁל שֶׁנְהָב, וּבְפִינָּה אַחַת נִיצְּבוּ שַׂקֵּי מֶשִׁי מְלֵאִים, אֵלֶּה בְּאַבְנֵי טוּרְקִיז, וְאֵלֶּה בְּאַבְנֵי בַּרְקָת. שׁוֹפָרוֹת מִשֶּׁנְהָב הָיוּ מְלֵאִים אַבְנֵי אַחְלָמָה סְגוּלּוֹת, וְשׁוֹפְרוֹת מִפְּלִיז הָיוּ מְלֵאִים אַבְנֵי שׁוֹהַם וְכַדְכּוֹד. עַל עַמּוּדֵי הָאָח נִתְלוּ אַבְנֵי עֵין הֶחָתוּל הַצְּהוּבּוֹת; בַּמָּגִנִּים הַשְּׁטוּחִים, הַמְּעוּגָּלִים, הוּשְׂמוּ יַהֲלוֹמִים בְּצֶבַע הַיַּיִן וּבְצֶבַע הָעֵשֶׂב. עִם כָּל זֹאת, אָמַרְתִּי לָךְ רַק עֲשִׂירִית מִכָּל אֲשֶׁר הָיָה שָׁם.
"לְאַחַר שֶׁהֵסִיר הַקֵּיסָר אֶת יָדָיו מֵעַם פָּנָיו, אָמַר אֵלַיי, 'זֶהוּ בַּיִת אוֹצָרִי, וּמַחֲצִית מִמֶּנּוּ שֶׁלְּךָ הוּא, כַּאֲשֶׁר הִבְטַחְתִּי לְךָ. גְּמַלִּים אֶתֵּן לְךָ, לַעֲשׂוֹת אֶת כָּל דְּבָרְךָ; קַח אֶת חֶלְקְךָ בָּאוֹצָר אֶל כָּל אֲשֶׁר תַּחְפּוֹץ לָלֶכֶת בַּתֵּבֵל. כָּל זֶה יֵיעָשֶׂה הַלַּיְלָה, כִּי לֹא אַרְצָה שֶׁאָבִי, הַשֶּׁמֶשׁ, יֵרָאֶה בָּעִיר אָדָם שֶׁאֵינֶנִּי יָכוֹל לְהָרְגוֹ.'
"אֲבָל אֲנִי עָנִיתִי לוֹ, 'הַזָּהָב כָּאן הוּא שֶׁלְּךָ, וְגַם הַכֶּסֶף שֶׁלְּךָ, וְכָל הָאֲבָנִים הַיְּקָרוֹת וְכָל דִּבְרֵי הַיָּקָר. אֲשֶׁר לִי, אֵין לִי חָפֵץ בָּאֵלֶּה, וְלֹא אֶקַּח מִמְּךָ דָּבָר, אֶלָּא אֶת הַטַּבַּעַת הַקְּטַנָּה אוֹתָהּ תַּעֲנוֹד עַל אֶצְבַּע יָדְךָ.'
"הַקֵּיסָר הִקְדִּיר אֶת פָּנָיו. 'אַךְ זוֹהִי רַק טַבַּעַת עוֹפֶרֶת,' קָרָא, 'וְאֵין לָהּ כָּל עֵרֶךְ. עַל כֵּן, קַח אֶת מֵחֲצִיָּתְךָ בָּאוֹצָר, וּלְךָ לְךָ מֵעִירִי.' 'לֹא,' הֵשַׁבְתִּי, 'דָּבָר לֹא אֶקַּח, כִּי אִם אֶת טַבַּעַת הָעוֹפֶרֶת, כִּי יָדַעְתִּי מָה כָּתוּב עָלֶיהָ, וּלְשֵׁם מָה.'
"הַקֵּיסָר הִרְעִיד, הִתְחַנֵּן אֵלַיי וְאָמַר, 'קַח אֶת כָּל הָאוֹצָר וְעָזוּב אֶת עִירִי. גַּם אֶת הַמַּחֲצִית שֶׁלִּי אֶתֵּן לְךָ.'
"וַאֲנִי עָשִׂיתִי מַעֲשֶׂה מַהֵר, אַךְ אֵין זֶה חָשׁוּב, כִּי בַּמְּעָרָה מַהֲלַךְ יוֹם אֶחָד מֵהַמָּקוֹם הַזֶּה, הֶחְבֵּאתִי אֶת טַבַּעַת הָעוֹשֶׁר. מַהֲלַךְ יוֹם אֶחָד בִּלְבַד הוּא הַמָּקוֹם, וְהוּא מְחַכֶּה לְבוֹאֲךָ. עַל כֵּן, בּוֹא וְקַחְנָה, וְכָל אוֹצְרוֹת הָעוֹלָם יִהְיוּ שֶׁלְּךָ."
אֲבָל הַדַּיָּיג הַצָּעִיר צָחַק. "הָאַהֲבָה טוֹבָה מֵהָעוֹשֶׁר," קָרָא, "וּבַת הַגַּלִּים הַקְּטַנָּה אוֹהֶבֶת אוֹתִי."
"לֹא, אֵין דָּבָר טוֹב יוֹתֵר מֵהָעוֹשֶׁר," אָמַר הַצֵּל.
"הָאַהֲבָה טוֹבָה יוֹתֵר," הֵשִׁיב הַדַּיָּיג הַצָּעִיר, וְהוּא קָפַץ אֶל מַעֲמַקֵּי הַיָּם, וְהַצֵּל הִסְתַּלֵּק לוֹ בִּבְכִי, וְהָלַךְ עַל פְּנֵי הַבִּיצּוֹת.
לְאַחַר שֶׁעָבְרָה הַשָּׁנָה הַשְּׁלִישִׁית, בָּא הַצֵּל שׁוּב אֶל שְׂפַת הַיָּם וְקָרָא לַדַּיָּיג הַצָּעִיר, וְהוּא עָלָה מִמַּעֲמַקֵּי הַיָּם וְאָמַר, "מַדּוּעַ קָרָאתָ לִי?" וְהַצֵּל עָנָה, "גַּשׁ אֵלַיי וַאֲדַבֵּר אִתְּךָ, כִּי דְּבָרִים נִפְלָאִים רָאִיתִי."
וְהוּא נִיגַּשׁ, וְקָרַס בַּמַּיִם הָרְדוּדִים, וְהִשְׁעִין אֶת רֹאשׁוֹ עַל יָדָיו וְהִקְשִׁיב.
וְהַצֵּל אָמַר אֵלָיו, "בָּעִיר אֲשֶׁר יָדַעְתִּי, עוֹמֶדֶת אַכְסַנְיָה עַל הַנָּהָר. שָׁם יָשַׁבְתִּי עִם מַלָּחִים, שֶׁשָּׁתוּ יֵינוֹת בִּשְׁנֵי צְבָעִים, וְאָכְלוּ לֶחֶם שְׂעוֹרִים, וְדָגִים מְלוּחִים קְטַנִּים שֶׁהוּגְּשׁוּ לָהֶם בַּעֲלֵי דַּפְנָה בְּחוֹמֶץ. כָּךְ יָשַׁבְנוּ וְשָׂמַחְנוּ, וְאָז קְרַב אֵלֵינוּ אִישׁ זָקֵן, נוֹשֵׂא מַרְבָד מֵעוֹר וְקַתְרוֹס שֶׁשְּׁתֵּי קַרְנָיו מֵעִנְבָּר. וְכַאֲשֶׁר פָּרַשׁ אֶת הַמַּרְבָד עַל הָרִצְפָּה וְהַכֵּה בְּנוֹצָה בְּמֵיתְרֵי הַקַּתְרוֹס, יָצְאָה בְּמָחוֹל לְפָנֵינוּ נַעֲרָה שֶׁפָּנֶיהָ מְכוּסּוֹת בְּצָעִיף. פָּנֶיהָ הָיוּ מְכוּסּוֹת בְּצָעִיף שֶׁל מַלְמָלָה, אַךְ כַּפּוֹת רַגְלֶיהָ הָיוּ עֵירוּמּוֹת. עֵירוּמּוֹת הָיוּ כַּפּוֹת רַגְלֶיהָ, וְהֵן נָעוּ עַל פְּנֵי הַמַּרְבָד כְּזוּג יוֹנִים לִבְנוֹת. מֵעוֹלָם לֹא רָאִיתִי דָּבָר כָּל כָּךְ נִפְלָא, וְהָעִיר בָּהּ הִיא רוֹקֶדֶת, נִמְצֵאת מַהֲלָךְ שֶׁל יוֹם אֶחָד בִּלְבַד מִכָּאן.
"כַּאֲשֶׁר שָׁמַע הַדַּיָּיג הַצָּעִיר אֶת דִּבְרֵי הַצֵּל, זֵכֶר כִּי לְבַת הַגַּלִּים הַקְּטַנָּה אֵין רַגְלַיִים וְלֹא יָכְלָה לִרְקוֹד. וּתְשׁוּקָה גְּדוֹלָה בָּאָה עָלָיו, וְהוּא אָמַר לְעַצְמוֹ, "מַהֲלָךְ שֶׁל יוֹם אֶחָד בִּלְבַד הוּא, וְאוֹכֵל לָשׁוּב אֶל אַהֲבָתִי;" הוּא צָחַק וְקָם עַל רַגְלָיו בַּמַּיִם הָרְדוּדִים, וְצָעַד לְעֵבֶר הַחוֹף.
וְכַאֲשֶׁר הִגִּיעַ אֶל הַחוֹף הַיָּבֵשׁ, צָחַק שֵׁנִית, וְהוֹשִׁיט אֶת יָדָיו אֶל צִלּוֹ. וְהַצֵּל קָרָא בְּקוֹל גָּדוֹל שֶׁל שִׂמְחָה, וְרָץ לִקְרָאתוֹ וּבָא אֶל קִרְבּוֹ, וְהַדַּיָּיג הַצָּעִיר רָאָה מִשְׂתָּרֵעַ לְפָנָיו עַל הַחוֹל אֶת צֵל גּוּפוֹ, שֶׁהוּא גּוּפָהּ שֶׁל נִשְׁמָתוֹ. וְהַנְּשָׁמָה אָמְרָה אֵלָיו, "אַל נָא נִתְמַהְמֵהַּ, אֶלָּא נֵלֵךְ מִכָּאן, כִּי קַנָּאִים הֵם אֵלַי הַיָּם, וְלָהֶם מִפְלָצוֹת לַעֲשׂוֹת אֶת שְׁלִיחוּתָם."
כָּךְ מִיהֲרוּ, וְנָעוּ כָּל הַלַּיְלָה בְּאוֹר הַיָּרֵחַ, וְכָל הַיּוֹם לְמָחֳרָת נָסְעוּ לְאוֹר הַשֶּׁמֶשׁ, וּבְעָרוּב הַיּוֹם, הִגִּיעוּ לָעִיר.
וְהַדַּיָּיג הַצָּעִיר אָמַר אֶל נִשְׁמָתוֹ, "הַאִם זוֹ הָעִיר בָּהּ תְּחוֹלֵל זוֹ אֲשֶׁר דִּיבַּרְתָּ אֵלַיי עַל אוֹדוֹתֶיהָ?"
וְהַנְּשָׁמָה עָנְתָה לוֹ, "לֹא זוֹ הָעִיר, אֶלָּא אַחֶרֶת: אַךְ הָבָה נִיכָּנֵס בָּהּ."
הֵם נִכְנְסוּ וְעָבְרוּ בִּרְחוֹבוֹת, וּבַעֲבָרָם בִּרְחוֹב הַצּוֹרְפִים, רָאָה הַדַּיָּיג הַצָּעִיר בַּסּוּכָּה סֵפֶל נָאֶה מִכֶּסֶף. וְנִשְׁמָתוֹ אָמְרָה אֵלָיו, "קַח אֶת סֵפֶל הַכֶּסֶף וְהַחְבֵּא אוֹתוֹ."
וְהוּא לָקַח אֶת הַסֵּפֶל וְהֶחְבִּיא אוֹתוֹ בְּקִפְלֵי מָתְנִיָּיתוֹ, וְהֵם מִיהֲרוּ וְיָצְאוּ אֶת הָעִיר.
לְאַחַר שֶׁהָלְכוּ מַהֲלַךְ פַּרְסָה מִן הָעִיר, הִקְדִּיר הַדַּיָּיג הַצָּעִיר אֶת פָּנָיו, הִשְׁלִיךְ מֵעָלָיו אֶת הַסֵּפֶל וְאָמַר לְנִשְׁמָתוֹ, "מַדּוּעַ אָמַרְתָּ לִי לָקַחַת אֶת הַסֵּפֶל וּלְהַחְבִּיא אוֹתוֹ, כִּי דָּבָר רַע הוּא זֶה?"
אֲבָל נִשְׁמָתוֹ הֵשִׁיבָה לוֹ, "הָיָה שֶׁלּוֹ, הָיָה שֶׁלּוֹ."
בְּעֶרֶב יוֹם הַמָּחֳרָת בָּאוּ אֶל עִיר, וְהַדַּיָּיג הַצָּעִיר אָמַר אֶל נִשְׁמָתוֹ, "הַאִם זוֹהִי הָעִיר בָּהּ תְּחוֹלֵל זוֹ אֲשֶׁר דִּיבַּרְתָּ אֵלַיי עַל אוֹדוֹתֶיהָ?"
וְנִשְׁמָתוֹ עָנְתָה לוֹ, "לֹא זוֹ הָעִיר, אֶלָּא אַחֶרֶת; אַךְ הָבָה נִיכָּנֵס בָּהּ." הֵם נִכְנְסוּ וְעָבְרוּ בָּרְחוֹבוֹת, וּבַעֲבָרָם בִּרְחוֹב מוֹכְרֵי הַסַּנְדָּלִים, רָאָה הַדַּיָּיג הַצָּעִיר יֶלֶד קָטָן עוֹמֵד לְיַד כַּד מַיִם. אָמְרָה אֵלָיו נִשְׁמָתוֹ, "הִכָּה אֶת הַיֶּלֶד." וְהוּא הִכָּה אֶת הַיֶּלֶד עַד שֶׁבְּכָה, וְאַחַר כָּךְ מִיהֲרוּ לָצֵאת אֶת הָעִיר. לְאַחַר שֶׁהָלְכוּ מַהֲלַךְ פַּרְסָה מִן הָעִיר, נִזְעָם הַדַּיָּיג הַצָּעִיר וְאָמַר אֶל נִשְׁמָתוֹ, "מַדּוּעַ אָמַרְתָּ לִי לְהַכּוֹת אֶת הַיֶּלֶד, כִּי דָּבָר רַע הוּא לַעֲשׂוֹת?"
אֲבָל נִשְׁמָתוֹ אָמְרָה אֵלָיו, "הָיָה שֶׁלּוֹ, הָיָה שֶׁלּוֹ."
בְּעֶרֶב הַיּוֹם הַשְּׁלִישִׁי בָּאוּ אֶל עִיר, וְהַדַּיָּיג הַצָּעִיר אָמַר אֶל נִשְׁמָתוֹ, "הַאִם זוֹהִי הָעִיר בָּהּ תְּחוֹלֵל זוֹ אֲשֶׁר דִּיבַּרְתָּ אֵלַיי עַל אוֹדוֹתֶיהָ?"
וְנִשְׁמָתוֹ עָנְתָה לוֹ, "אוּלַי זוֹהִי הָעִיר. הָבָה נִיכָּנֵס בָּהּ."
הֵם נִכְנְסוּ וְעָבְרוּ בִּרְחוֹבוֹת, אֲבָל הַדַּיָּיג הַצָּעִיר לֹא רָאָה בְּשׁוּם מָקוֹם אֶת הַנָּהָר, אוֹ אֶת הָאַכְסַנְיָה שֶׁלְּצִדּוֹ. אַנְשֵׁי הָעִיר הִבִּיטוּ אֵלָיו בְּסַקְרָנוּת, וְהוּא הִתְיָירֵא וְאָמַר אֶל נִשְׁמָתוֹ, "הָבָה נֵלֵךְ מִזֶּה, כִּי זוֹ הַמְּחוֹלֶלֶת בָּרַגְלַיִים לִבְנוֹת אֵינֶנָּה כָּאן."
אֲבָל הַנְּשָׁמָה הַשִּׁיבָה, "לֹא, כָּאן נִישָּׁאֵר, כִּי הַלַּיְלָה אַפֶּל, וְשׁוֹדְדִים יִהְיוּ בְּדֶרֶךְ."
הוּא הִתְיַישֵּׁב אָז בְּכִיכַּר הַשּׁוּק וְנֹחַ, וּלְאַחַר זְמַן מָה, עָבַר שָׁם סוֹחֵר, עוֹטֶה בַּרְדָּס וּגְלִימָה מִבַּד שֶׁל אֶרֶץ הַטְּטָארִים, וְנוֹשֵׂא בְּיָדוֹ מְנוֹרָה מִקֶּרֶן חֲרוּרָה, תְּלוּיָה בַּקָּצֶה שֶׁל קָנֶה מְפוֹרָק. וְהַסּוֹחֵר אָמַר אֵלָיו, "לָמָּה תֵּשֵׁב בְּכִיכַּר הַשּׁוּק, וְכָל הַסּוּכּוֹת סְגוּרוֹת וְהַסְּחוֹרוֹת צְרוֹרוֹת?"
עָנָה לוֹ הַדַּיָּיג הַצָּעִיר, "לֹא מָצָאתִי אַכְסַנְיָה בָּעִיר, וְאֵין לִי קָרוֹב שֶׁיִּיתֵּן לִי מַחֲסֶה."
"הַאִם אֵינֶנּוּ כּוּלָּנוּ קְרוֹבִים?" אָמַר הַסּוֹחֵר, "הַאִם לֹא אֵל אֶחָד עָשָׂה אוֹתָנוּ? לָכֵן בּוֹא אִתִּי, כִּי יֵשׁ לִי חֲדַר אוֹרְחִים."
קָם הַדַּיָּיג הַצָּעִיר עַל רַגְלָיו וְהָלַךְ בְּעִקְבוֹת הַסּוֹחֵר אֶל בֵּיתוֹ. וּלְאַחַר שֶׁעָבַר בְּתוֹךְ גַּן רִימּוֹנִים וְנִכְנַס אֶל הַבַּיִת, הֵבִיא לוֹ הַסּוֹחֵר מֵי וְרָדִים בִּצְלוֹחִית שֶׁל נְחוֹשֶׁת לִרְחוֹץ אֶת יָדָיו, וּמְלוֹנִים בְּשֵׁלִים לְהַרְווֹת בָּהֶם אֶת צִימְאוֹנוֹ, וּקְעָרָה שֶׁל אוֹחַ וְנֵתַח בְּשַׂר גָּדִי הִנִּיחַ לְפָנָיו.
לְאַחַר שֶׁסִּייֵּם, הוֹבִיל אוֹתוֹ הַסּוֹחֵר אֶל חֲדַר הָאוֹרְחִים וּבֵירְכוּ בְּלֵיל מְנוּחָה. נָתַן לוֹ הַדַּיָּיג הַצָּעִיר אֶת תּוֹדָתוֹ, וְנֶשֶׁק אֶת הַטַּבַּעַת שֶׁעַל יָדוֹ; הִשְׁלִיךְ אֶת עַצְמוֹ עַל מַרְבַדֵּי שַׁעַר הָעַזִּים הַצָּבוּעַ, הִתְכַּסָּה בִּשְׂמִיכָה שֶׁל צֶמֶר טְלָאִים שָׁחוֹר וְנִרְדַּם.
שָׁלוֹשׁ שָׁעוֹת טֶרֶם שַׁחַר, בְּעוֹד לַיְלָה, הֵעִירָה אוֹתוֹ נִשְׁמָתוֹ וְאָמְרָה אֵלָיו, "קוּם וּלְךָ אֶל חֲדַר הַסּוֹחֵר, אֲשֶׁר בּוֹ הוּא יָשֵׁן, וְהָרוּג אוֹתוֹ וְקַח אֶת זְהָבוֹ, כִּי יֵשׁ לָנוּ צוֹרֶךְ בּוֹ."
וְהַדַּיָּיג קָם וְהִזְדַּחֵל אֶל חֲדַר הַסּוֹחֵר; עַל רַגְלַי הַסּוֹחֵר נָחָה חֶרֶב מְעוּקֶּמֶת, וְעַל הַמַּגָּשׁ לְצִדּוֹ הָיוּ תִּשְׁעָה אַרְנְקֵי זָהָב. הוּא הוֹשִׁיט אֶת יָדוֹ וְנָגַע בְּחֶרֶב, וְכַאֲשֶׁר נָגַע בָּהּ, נִבְהַל הַסּוֹחֵר וְהִתְעוֹרֵר, קָפַץ עַל רַגְלָיו וְתָפַס בְּחֶרֶב, וְקָרָא אֶל הַדַּיָּיג, "הַאִם תָּשִׁיב רָעָה תַּחַת טוֹבָה, וַעֲבוּר חֶסֶד, תִּשְׁפּוֹךְ דָּם?"
וְהַנְּשָׁמָה אָמְרָה אֶל הַדַּיָּיג הַצָּעִיר, "הִכָּה בּוֹ," וְהוּא הִכָּה בּוֹ עַד שֶׁהִתְעַלֵּף, וְתָפַס אֶת תִּשְׁעַת אַרְנְקֵי הַזָּהָב, וְנִמְלַט מַהֵר דֶּרֶךְ גַּן הָרִימּוֹנִים, וְשָׁם אֶת פָּנָיו לְעֵבֶר הַכּוֹכָב שֶׁהוּא כּוֹכַב הַבּוֹקֶר.
לְאַחַר שֶׁהָלְכוּ מַהֲלַךְ פַּרְסָה מִן הָעִיר, הִכָּה הַדַּיָּיג הַצָּעִיר עַל חָזֵהוּ וְאָמַר אֶל נִשְׁמָתוֹ, "מַדּוּעַ אָמַרְתָּ לִי לַהֲרוֹג אֶת הַסּוֹחֵר וְלָקַחַת אֶת זְהָבוֹ? אָכֵן, נִפְשַׁעַת אַתְּ."
אֲבָל נִשְׁמָתוֹ הֵשִׁיבָה לוֹ, "הָיָה שֶׁלּוֹ, הָיָה שֶׁלּוֹ."
"לֹא," קָרָא הַדַּיָּיג הַצָּעִיר, "לֹא אוֹכֶל לִהְיוֹת שֶׁלּוֹ, כִּי שָׂנֵאתִי אֶת כָּל אֲשֶׁר אָמַרְתָּ לִי לַעֲשׂוֹת. גַּם אוֹתְךָ שָׂנֵאתִי, וַאֲבַקֶּשְׁךָ לוֹמַר לִי מַדּוּעַ גָּרַמְתָּ לִי לַעֲשׂוֹת אֶת כָּל אֵלֶּה."
אָמְרָה לוֹ נִשְׁמָתוֹ, "כַּאֲשֶׁר שִׁילַּחְתָּ אוֹתִי אֶל הָעוֹלָם הַגָּדוֹל, לֹא נָתַתָּ לִי לֵב, וְלָכֵן לָמַדְתִּי לַעֲשׂוֹת אֶת כָּל הַדְּבָרִים הָאֵלֶּה, וּלְאַהֲבָם."
"מָה זֶה תֹּאמְרִי?" מִלְמֵל הַדַּיָּיג הַצָּעִיר.
"אַתָּה יָדַעְתָּ," הֵשִׁיבָה הַנְּשָׁמָה, "אַתָּה יָדַעְתָּ הֵיטֵב. הַאִם שָׁכַחְתָּ כִּי לֹא נָתַתָּ לִי לֵב? לֹא כָּךְ דַּעְתִּי. אִם כֵּן, אַל תַּטְרִיד אַתְּ עַצְמְךָ אוֹ אוֹתִי, כִּי בְּכָךְ לֹא תַּחֲסוֹךְ כְּאֵב מֵאֲחֵרִים, וְכָל טוֹבָה לֹא תִּצְמַח לְךָ מִזֶּה."
כַּאֲשֶׁר שָׁמַע הַדַּיָּיג הַצָּעִיר אֶת הַדְּבָרִים הָאֵלֶּה, נִרְעַד, וְאָמַר אֶל נִשְׁמָתוֹ, "לֹא, רָעָה אַתְּ, וְגָרַמְתָּ לִי לִשְׁכּוֹחַ אֶת אַהֲבָתִי, וּפִיתִּיתָ אוֹתִי בְּכָל מִינֵי פִּיתּוּיִים, וְשֻׂמַת אֶת רַגְלַיי בְּדֶרֶךְ הַחֵטְא."
הֵשִׁיבָה לוֹ נִשְׁמָתוֹ, "לֹא שָׁכַחְתָּ כִּי שִׁילַּחְתָּ אוֹתִי אֶל הָעוֹלָם הַגָּדוֹל וְלֹא נָתַתָּ לִי לֵב. בּוֹא נֵלֵךְ אֶל עִיר אַחֶרֶת וְנַעֲלוֹז, כִּי בְּיָדֵינוּ תִּשְׁעָה אַרְנָקִים שֶׁל זָהָב."
אֲבָל הַדַּיָּיג הַצָּעִיר לָקַח אֶת תִּשְׁעַת אַרְנְקֵי הַזָּהָב, וְהִשְׁלִיךְ אוֹתָם אַרְצָה וְרָמַס אוֹתָם בְּרַגְלָיו.
"לֹא," קָרָא, "לֹא יִהְיֶה לִי דָּבָר אִתְּךָ וְלֹא אֶסַּע אִתְּךָ לְשׁוּם מָקוֹם, אֶלָּא כְּשֵׁם שֶׁשִּׁילַּחְתִּי אוֹתְךָ בָּרִאשׁוֹנָה, כָּךְ אֶשְׁלַח אוֹתְךָ עַכְשָׁיו, כִּי לֹא הֲבָאַת לִי טוֹבָה," וְהוּא הִפְנָה אֶת גַּבּוֹ אֶל הַלְּבָנָה, וּבַסַּכִּין הַקְּטַנָּה בַּעֲלַת הַיָּדִית מֵעוֹר אֶפְעֶה יָרוֹק, נִיסָּה לַחְתּוֹךְ מִסָּבִיב לְרַגְלָיו אֶת צֵל גּוּפוֹ, שֶׁהוּא גּוּפָהּ שֶׁל נִשְׁמָתוֹ. אֲבָל הַנְּשָׁמָה לֹא זָזָה מֵעָלָיו וְלֹא שְׁמָהּ אֶת לִבָּהּ לִפְקוּדּוֹתָיו, אֶלָּא אָמְרָה אֵלָיו, "לֹא יוֹעִיל לָךְ עוֹד דָּבָר הַכִּישּׁוּף שֶׁאָמְרָה לְךָ הַמְּכַשֵּׁפָה, כִּי לֹא אוּכַל לַעֲזוֹב אוֹתְךָ, וְאַתָּה לֹא תּוּכַל לְשַׁלֵּחַ אוֹתִי מֵעַל פָּנֶיךָ. רַק פַּעַם אַחַת בְּחַיָּיו יָכוֹל אָדָם לְשַׁלֵּחַ מֵעָלָיו אֶת נִשְׁמָתוֹ, אַךְ זֶה אֲשֶׁר יְקַבֵּל אֶת נִשְׁמָתוֹ חָזְרָה, יֵיאָלֵץ לְהַשְׁאִירָהּ אֶצְלוֹ, וְזֶהוּ עוֹנְשׁוֹ וּגְמוּלוֹ."
הֶחֱוִויר הַדַּיָּיג הַצָּעִיר, וְקָפַץ אֶת יָדָיו וְקָרָא, "מְכַשֵּׁפָה מְזוּיֶּפֶת הָיְיתָה, כִּי לֹא אָמְרָה לִי זֹאת."
"לֹא" הֵשִׁיבָה נִשְׁמָתוֹ, "הִיא הָיְיתָה נֶאֱמָנָה לָזֶה שֶׁאוֹתוֹ עָבְדָה, וַאֲשֶׁר שִׁפְחָתוֹ הִיא לְנַצֵּחַ."
כַּאֲשֶׁר רָאָה הַדַּיָּיג הַצָּעִיר כִּי לֹא יוּכַל עוֹד לְהִיפָּטֵר מִנִּשְׁמָתוֹ, וְכִי נְשָׁמָה רָעָה הִיא זוֹ אֲשֶׁר תִּשְׁכּוֹן עִמּוֹ תָּמִיד, נָפַל עַל פָּנָיו עַל הָאָרֶץ וּבָכָה מָרָה.
עִם עֲלוּת הַיּוֹם, קָם הַדַּיָּיג הַצָּעִיר וְאָמַר אֶל נִשְׁמָתוֹ, "אֶת יָדַיי אֶקְשׁוֹר לְבַל אֶעֱשֶׂה אֶת אֲשֶׁר תֹּאמְרִי לִי, וְאֶת שְׂפָתַיי אֶקְמוֹץ לְבַל אֲדַבֵּר אֶת דְּבָרַיִיךְ, וְאָשׁוּב אֶל הַמָּקוֹם בּוֹ תִּשְׁכּוֹן זוֹ אֲשֶׁר אָהַבְתִּי. אֶחֱזוֹר אֶל הַיָּם, וְאֶל הַמִּפְרָץ אֲשֶׁר בּוֹ הָיְיתָה שָׂרָה, וְאֶקְרָא לָהּ וַאֲסַפֵּר לָהּ אֵת כָּל הָרָעָה אֲשֶׁר עָשִׂיתִי, וְאֶת הָרָעָה שֶׁגָּרַמְתָּ לִי לַעֲשׂוֹת."
נִיסְּתָה הַנְּשָׁמָה לְפַתּוֹת אוֹתוֹ וְאָמְרָה, "מִי הִיא אַהֲבָתְךָ שֶׁתָּשׁוּב אֵלֶיהָ? רַבּוֹת יָפוֹת בָּעוֹלָם מִמֶּנָּה. הִנֵּה הַנְּעָרוֹת הַמְּחוֹלְלוֹת מַסְמְרָהּ, הַמְּחוֹלְלוֹת בְּכָל דַּרְכֵי הָעוֹפוֹת וְהַחַיּוֹת. רַגְלֵיהֶן צְבוּעוֹת כּוֹפֵר אָדוֹם, וּבִידֵיהֶן פַּעֲמוֹנֵי נְחוֹשֶׁת קְטַנִּים. הֵן צוֹחֲקוֹת בְּרַקְדָן, וּצְחוֹקָן צָלוּל כִּצְחוֹק הַמַּיִם. בּוֹא עַמִּי וְאַרְאֶה אוֹתָן לְךָ. כִּי מַדּוּעַ יַטְרִיד אוֹתְךָ הַחֵטְא? הַאִם לֹא יוֹעַד זֶה אֲשֶׁר טוֹב לַאֲכִילָה, לְמַעַן הָאוֹכֶל? הַאִם רַעַל בִּדְבַר הַמָּתוֹק לִשְׁתִיָּיה? אַל תַּטְרִיד אֶת עַצְמְךָ, אֶלָּא בּוֹא אִתִּי אֶל עִיר אַחֶרֶת. עִיר לֹא רְחוֹקָה מִכָּאן יֵשׁ, וּבָהּ גַּן שֶׁל עֲצֵי שׁוֹשַׁנִּים. בַּגַּן הֲנָאָה הַזֶּה שׁוֹכְנִים טַוּוֹסִים לְבָנִים, וְטַוּוֹסִים שֶׁחֲזוֹתֵיהֶם כְּחוּלִּים; כַּאֲשֶׁר יִפְרְשׁוּ אֶת זַנְבוֹתֵיהֶם לָאוֹר הַשֶּׁמֶשׁ, יִהְיוּ כַּלּוּחוֹת שֶׁנְהָב וּכְלוּחוֹת מוּזְהָבִים. וְזוֹ אֲשֶׁר תַּאֲכִיל אוֹתָם, רוֹקֶדֶת לַהֲנָאָתָם, וְלִפְעָמִים תְּחוֹלֵל עַל יָדֶיהָ, וְלִפְעָמִים תְּחוֹלֵל בְּרַגְלֶיהָ. עֵינֶיהָ צְבוּעוֹת בַּכָּחוֹל, וּנְחִירֶיהָ כְּכַנְפֵי הַסְּנוּנִית. בִּקְצֵה אֶחָד מִנְּחִירֶיהָ תָּלוּי פֶּרַח מְעוּצָּב מִפְּנִינָה. הִיא צוֹחֶקֶת בִּמְחוּלָה, וְעַכְּסִי הַכֶּסֶף שֶׁעַל קַרְסוּלֶּיהָ מְצַלְצְלִים בְּפַעֲמוֹנֵי כֶּסֶף. וְלָכֵן, אַל תַּטְרִיד עוֹד אַתְּ עַצְמְךָ, אֶלָּא בּוֹא אִתִּי אֶל הָעִיר הַזֹּאת."
אַךְ הַדַּיָּיג הַצָּעִיר לֹא עָנָה לְנִשְׁמָתוֹ, אֶלָּא חָתַם אֶת שְׂפָתָיו בְּחוֹתַם הַשְּׁתִיקָה, וְקָשַׁר אֶת יָדָיו קָשׁוּר וְהַדַּק בְּחֶבֶל, וְנָסַע אֶל הַמָּקוֹם אֲשֶׁר מִמֶּנּוּ בָּא, אֶל הַמִּפְרָץ הַקָּטָן, שָׁם הָיְיתָה אַהֲבָתוֹ שָׂרָה. וּבְדַרְכּוֹ, כָּל הַזְּמַן נִיסְּתָה נִשְׁמָתוֹ לְפַתּוֹת אוֹתוֹ, אֲבָל הוּא לֹא עָנָה, וְלֹא עָשָׂה דָּבָר מִדִּבְרֵי הָרָשָׁע אֲשֶׁר רָצְתָה כִּי יַעֲשֶׂה – כֹּה גָּדוֹל הָיָה כּוֹחַ הָאַהֲבָה אֲשֶׁר בְּלִבּוֹ.
וְכַאֲשֶׁר הִגִּיעַ אֶל שְׂפַת הַיָּם, הִתִּיר אֶת הַחֶבֶל מִיָּדָיו וְהֵסִיר אֶת חוֹתֵם הַשְּׁתִיקָה מִשְּׂפָתָיו, וְקָרָא אֶל בַּת הַגַּלִּים הַקְּטַנָּה. אַךְ הִיא לֹא בָּאָה לִקְרִיאָתוֹ, אַף כִּי קָרָא לָהּ כָּל אוֹתוֹ הַיּוֹם וְהִתְחַנֵּן אֵלֶיהָ.
לִגְלְגָה עָלָיו נִשְׁמָתוֹ וְאָמְרָה, "אָכֵן, לֹא רַבָּה הִיא שֶׁמְּחַתֵּךְ מֵאַהֲבָתְךָ. כְּאִישׁ הָיִיתָ, אֲשֶׁר בְּעֵת מַחְסוֹר יִשְׁפּוֹךְ מַיִם אֶל תּוֹךְ כְּלִי שָׁבוּר. אֶת זֶה אֲשֶׁר לְךָ תִּיתֵּן, וְדָבָר לֹא תְּקַבֵּל תְּמוּרָתוֹ. טוֹב הָיָה לְךָ אִילּוּ בָּאתָ אִתִּי, כִּי יָדַעְתִּי אֶת מְקוֹמוֹ שֶׁל עֵמֶק הָעוֹנֶג, וְאֶת הַדְּבָרִים אֲשֶׁר יֵיעָשׂוּ שָׁם."
אֲבָל הַדַּיָּיג הַצָּעִיר לֹא עָנָה לְנִשְׁמָתוֹ; בְּחַגָּיו הַסֶּלַע בָּנָה לְעַצְמוֹ סוּכַּת זְרָדִים, וְשָׁם חַי שָׁנָה אַחַת. כָּל בּוֹקֶר, קָרָא לְבַת הַגַּלִּים, וּבַצָּהֳרַיִים קָרָא לָהּ שֵׁנִית, וְעִם רֶדֶת הַלַּיְלָה, בִּיטֵּא אֶת שְׁמָהּ. אַךְ הִיא לֹא עָלְתָה מִן הַיָּם לִקְרָאתוֹ, וְהוּא לֹא מָצָא אוֹתָהּ בְּכָל מָקוֹם בַּיָּם, אַף כִּי חִיפֵּשׂ אוֹתָהּ בִּמְעָרוֹת וּבַמַּיִם הַיְּרוּקִּים, בְּבִרְכוֹת הַגֵּאוּת וּבַבְּאֵרוֹת אֲשֶׁר בְּקַרְקָעִית הַתְּהוֹם.
וְתָמִיד נִיסְּתָה נִשְׁמָתוֹ לְפַתּוֹת אוֹתוֹ לַעֲשׂוֹת רַע, וּדְבָרִים נוֹרָאִים לָחֲשָׁה לוֹ. אַךְ לֹא הִצְלִיחָה לַעֲמוֹד נֶגְדּוֹ, כֹּה גָּדוֹל הָיָה כּוֹחָהּ שֶׁל אַהֲבָתוֹ. לְאַחַר עֲבוּר שָׁנָה, הִרְהֲרָה הַנְּשָׁמָה בְּקִרְבּוֹ, "פִּיתִּיתִי אַתְּ אֲדוֹנִי בְּכָל דָּבָר רַע, וְאַהֲבָתוֹ גָּבְרָה עָלַיי. אָפְתָה אוֹתוֹ עַכְשָׁיו בְּדָבָר טוֹב, וְאוּלַי יַחֲזוֹר אֵלַיי."
וְהִיא דִּיבְּרָה אֶל הַדַּיָּיג הַצָּעִיר וְאָמְרָה, "סִיפַּרְתִּי לָךְ עַל שִׂמְחוֹת הָעוֹלָם, וְהִפְנֵיתָ אֵלַיי אוֹזֶן אֲטוּמָה. הַנַּח לִי עַתָּה לְסַפֵּר לְךָ עַל כְּאֵב הָעוֹלָם, אוּלַי תִּשְׁמַע לִי. כִּי אָכֵן, הַכְּאֵב הוּא אֲדוֹן הָעוֹלָם, וְלֹא יִימָּלֵט אָדָם מַרְשָׁתוֹ. יֵשׁ הַחֲסֵרִים לְבוּשׁ, וַאֲחֵרִים הַחֲסֵרִים לֶחֶם. יֵשׁ אַלְמָנוֹת בְּאַרְגָּמָן, וְיֵשׁ אַלְמָנוֹת בִּבְלוֹאִים. הַמְּצוֹרָעִים יְשׁוֹטְטוּ עַל פְּנֵי הַבִּיצּוֹת, וְהֵם אַכְזָרִיִּים אִישׁ לְרֵעֵהוּ. הַקַּבְּצָנִים יְהַלְּכוּ בְּדַרְכֵי הַמֶּלֶךְ וְכִיסֵיהֶם רֵיקִים. בִּרְחוֹבוֹת הֶעָרִים יְהַלֵּךְ הָרָעָב, וְהַדָּבָר יָשַׁב בְּשַׁעֲרֵיהֶן. בּוֹא, נֵצֵא לָשִׂים תַּקָּנָה לְאֵלֶּה, וְלֹא יִהְיוּ עוֹד. לָמָּה זֶה, אִם כֵּן, תִּתְמַהְמֵהַּ פֹּה וְתִקָּרֵא לְאַהֲבָתְךָ, וְהִיא לֹא בָּאָה לִקְרִיאָתְךָ? וּמַהִי הָאַהֲבָה, אוֹתָהּ תַּעֲרִיךְ גְּבוֹהָה כָּל כָּךְ?"
אֲבָל הַדַּיָּיג הַצָּעִיר לֹא עָנָה לָהּ דָּבָר, כֹּה גָּדוֹל הָיָה כּוֹחָהּ שֶׁל אַהֲבָתוֹ. כָּל בּוֹקֶר קָרָא לְבַת הַגַּלִּים, בְּעֵת הַצָּהֳרַיִים קָרָא לָהּ שֵׁנִית, וְעִם רֶדֶת הַלַּיְלָה, בִּיטֵּא אֶת שְׁמָהּ. אַךְ הִיא לֹא עָלְתָה מִן הַיָּם לִקְרָאתוֹ, וְהוּא לֹא מָצָא אוֹתָהּ בְּכָל מָקוֹם בַּיָּם, אַף כִּי חִיפֵּשׂ אוֹתָהּ בִּנְהָרוֹת הַיָּם, וּבָעֲמָקִים אֲשֶׁר מִתַּחַת לַגַּלִּים, בַּיָּם הַמַּאְדִּים אַרְגָּמָן בַּלַּיְלָה, וּבַיָּם הַמַּאֲפִיר עִם שַׁחַר.
וּלְאַחַר עֲבוּר הַשָּׁנָה הַשְּׁנִיָּיה, אָמְרָה הַנְּשָׁמָה לַדַּיָּיג הַצָּעִיר עִם לַיְלָה, כַּאֲשֶׁר יָשַׁב לְבַדּוֹ בְּסוּכַּת הַזְּרָדִים, "רָאָה! הִנֵּה פִּיתִּיתִי אוֹתְךָ בַּדָּבָר רַע, וּפִיתִּיתִי אוֹתְךָ בַּדָּבָר טוֹב, וְאַהֲבָתְךָ חֲזָקָה מִמֶּנִּי. לָכֵן לֹא אָפְתָה אוֹתְךָ עוֹד; אַךְ, אָנָּא הַנַּח לִי לְהִיכָּנֵס אֶל לִבְּךָ, וְאֶהְיֶה לַאֲחָדִים עִמְּךָ כַּאֲשֶׁר הָיִיתִי קוֹדֶם לָכֵן."
"אָכֵן, תּוּכְלִי לְהִיכָּנֵס," אָמַר הַדַּיָּיג הַצָּעִיר, "כִּי וַדַּאי סָבַלְתָּ הַרְבֵּה בְּיָמִים בָּהֶם הַלֶּכֶת בָּעוֹלָם בְּלִי לֵב."
"אֲהָהּ!" קָרְאָה הַנְּשָׁמָה, "לֹא אֶמְצָא מָקוֹם לְהִיכָּנֵס בּוֹ, כֹּה מָלֵא לִבְּךָ אֶת אַהֲבָתְךָ."
"הַלְּוַואי וְיָכוֹלְתִּי לַעֲזוֹר לְךָ," אָמַר הַדַּיָּיג הַצָּעִיר. וְכַאֲשֶׁר דִּיבֵּר, עָלָה מִן הַיָּם קוֹל גָּדוֹל שֶׁל קִינַת אֲבֵלִים, כְּקוֹל אוֹתוֹ שׁוֹמְעִים בְּנֵי הָאָדָם כַּאֲשֶׁר יְמוֹת אֶחָד מִבְּנֵי הַיָּם. קָפַץ הַדַּיָּיג הַצָּעִיר עַל רַגְלָיו וְיָצָא מִסּוֹכַת הַזְּרָדִים, וְרָץ אֶל שְׂפַת הַיָּם. הַגַּלִּים הַשְּׁחוֹרִים עָלוּ שָׁטְפוּ עַל הַחוֹף, נוֹשְׂאִים מַשָּׂא לָבָן מִכֶּסֶף. לָבָן מִקֶּצֶף הַגַּלִּים הָיָה, וּכְמוֹ פֶּרַח, שִׂיחֲקוּ בּוֹ הַגַּלִּים. וּמִשְׁבְּרֵי הַיָּם לָקְחוּ אוֹתוֹ מִן הַגַּלִּים, וְהַקֶּצֶף לָקַח אוֹתוֹ מִן הַמַּשְׁבְּרִים, וְהַחוֹף קִיבֵּל אוֹתוֹ; מוּנָּח לְרַגְלָיו רָאָה הַדַּיָּיג הַצָּעִיר אֶת גּוּפָהּ שֶׁל בַּת הַגַּלִּים הַקְּטַנָּה. מֵת הָיָה מוּנָּח לְרַגְלָיו.
כְּאָדָם מוּכֶּה כְּאֵב, הִשְׁלִיךְ אֶת עַצְמוֹ בּוֹכֶה עַל הָאָרֶץ לְצִדּוֹ; נֶשֶׁק לְאָדוֹם הַצּוֹנֵן שֶׁל הַשְּׂפָתַיִים, וְהִשְׁתַּעֲשֵׁעַ בְּעִנְבָּר הָרָטוֹב שֶׁל הַשַּׁעַר. עַל הַחוֹל לְצִדּוֹ הִשְׁלִיךְ אֶת עַצְמוֹ, בּוֹכֶה כְּאָדָם הָרוֹעֵד מִגִּיל, וּבִזְרוֹעוֹתָיו הַשְּׁחוּמוֹת אִימֵּץ אוֹתוֹ אֶל חָזֵהוּ. קָרוֹת הָיוּ הַשְּׂפָתַיִים, אֲבָל הוּא נָשַׁק לָהֶן. מֶלַח הָיָה דְּבַשׁ הַשַּׁעַר, אֲבָל הוּא טָעַם אוֹתוֹ בְּגִילוֹ הַמַּר. אֶת הָעַפְעַפַּיִים הָעֲצוּמִים נֶשֶׁק, וְהַנְּתָזִים הַפְּזוּרִים עַל פְּנֵיהֶם, הָיוּ פָּחוֹת מְלוּחִים מִדִּמְעוֹתָיו.
וְהוּא הִתְוַודָּה בִּפְנֵי הַגּוּף הַמֵּת. אֶל תּוֹךְ צִדְפֵי אוֹזְנָיו שָׁפַךְ אֶת הַיַּיִן הַצּוֹרֵם שֶׁל סִיפּוּרוֹ. אֶת הַיָּדַיִים הַקְּטַנּוֹת שָׁם מִסָּבִיב לְצַוּוֹארוֹ, וּבְאֶצְבְּעוֹתָיו נָגַע בִּקְנֵה הַדַּק שֶׁל הַגָּרוֹן. מָרָה, מָרָה הָיְיתָה שִׂמְחָתוֹ, וּמָלֵא גִּיל מוּזָר הָיָה כְּאֵבוֹ.
הַיָּם הַשָּׁחוֹר הִתְקָרֵב, וְהַקֶּצֶף הַלָּבָן הִתְאַנֵּחַ כִּמְצוֹרָע. בְּטוֹפְרֵי קֶצֶף לְבָנִים אָחַז הַיָּם בְּחוֹף. מֵאַרְמוֹנוֹ שֶׁל מֶלֶךְ הַיָּם עָלָה שׁוֹר קוֹל הַקִּינָה, וְהַרְחֵק, הַרְחֵק בְּלֵב הַיָּם תָּקְעוּ הַטְּרִיטוֹנִים הַגְּדוֹלִים בְּשׁוֹפָרוֹת צְרוּדִים. "בָּרַח עַל נַפְשְׁךָ," קָרְאָה הַנְּשָׁמָה, "כִּי הַיָּם הוֹלֵךְ וּקְרַב, וְאִם תִּתְמַהְמֵהַּ, יַהַרְגֵךְ. בָּרַח עַל נַפְשְׁךָ, כִּי יָרֵאתִי, כִּי לִבְּךָ סָגוּר בְּפָנַיי מֵרוֹב גּוֹדְלָהּ שֶׁל אַהֲבָתְךָ. בָּרַח עַל נַפְשְׁךָ אֶל מְקוֹם מִפְלָט. וַדַּאי לֹא תִּשְׁלַח אוֹתִי עַכְשָׁיו בְּלֹא לֵב אֶל עוֹלָם אַחֵר?"
אֲבָל הַדַּיָּיג הַצָּעִיר לֹא הִקְשִׁיב לְדִבְרֵי נִשְׁמָתוֹ, אֶלָּא קָרָא אֶל בַּת הַגַּלִּים הַקְּטַנָּה וְאָמַר, "הָאַהֲבָה טוֹבָה מִן הַחָכְמָה, וִיקָרָה מִן הָעוֹשֶׁר, וּנְאַוֶּוה מֵרַגְלֵיהֶן שֶׁל בְּנוֹת הָאָדָם. הָאֵשׁ לֹא תְּשָׂרֵפְנָה, וְלֹא הַמַּיִם יְכַבּוּהָ. קָרָאתִי לְךָ עִם שַׁחַר, וְלֹא בָּאתָ לִקְרִיאָתִי. הַלְּבָנָה שָׁמְעָה אֶת שִׁמְךָ, וְאֶת לֹא שֶׁמֵּת אֶת לִבְּךָ אֵלַיי. לְהוֹוָתִי, עָזַבְתִּי אוֹתְךָ, וְלִפְצָעַי, נָדַדְתִּי מִמְּךָ. תָּמִיד שָׁכְנָה אַהֲבָתְךָ עַמִּי, וְתָמִיד הָיְיתָה עַזָּה, וְדָבָר לֹא עָמַד נֶגְדָּהּ, אַף כִּי רָעָה רַבָּה רָאִיתִי וְטוֹבָה רַבָּה רָאִיתִי. עַכְשָׁיו, כַּאֲשֶׁר מֵתָה אַתְּ, אַמּוֹת עַמְּךָ."
נִשְׁמָתוֹ בִּיקְּשָׁה מִמֶּנּוּ לָלֶכֶת, אַךְ הוּא לֹא שָׁמַע לָהּ. כֹּה גְּדוֹלָה הָיְיתָה אַהֲבָתוֹ. וְהַיָּם הָלַךְ וּקְרַב, הָלַךְ וּקְרַב, וּבִיקֵּשׁ לְכַסּוֹת אוֹתוֹ בְּגַלָּיו; וְכַאֲשֶׁר רָאָה כִּי בָּא הַקֵּץ, נֶשֶׁק בִּשְׂפָתִי טֵירוּף לִשְׂפָתֶיהָ הַקָּרוֹת שֶׁל בַּת הַגַּלִּים, וְלִבּוֹ נִשְׁבַּר בְּקִרְבּוֹ. וְכַאֲשֶׁר נִשְׁבַּר לִבּוֹ בְּקִרְבּוֹ מֵרוֹב מְלוֹא אַהֲבָתוֹ, מָצְאָה בּוֹ הַנְּשָׁמָה פָּתַח וְנִכְנְסָה, וְהָיְיתָה עִמּוֹ לַאֲחָדִים כִּמְקוּדָּם. וְהַיָּם כִּיסָּה אֶת הַדַּיָּיג הַצָּעִיר בְּגַלָּיו.
בַּבּוֹקֶר יָצָא הַכּוֹמֶר לְבָרֵךְ אֶת הַיָּם שֶׁסַּעַר. עִמּוֹ בָּאוּ הַנְּזִירִים וְהַמְּנַגְּנִים וְנוֹשְׂאֵי הַנֵּרוֹת וּמְפִיצֵי הַקְּטוֹרֶת וַחֲבוּרָה גְּדוֹלָה.
כַּאֲשֶׁר הִגִּיעַ הַכּוֹמֶר אֶל הַחוֹף, רָאָה אֶת הַדַּיָּיג הַצָּעִיר שׁוֹכֵב טָבוּעַ בְּתוֹךְ הַמַּשְׁבְּרִים, וְאָחוּז בִּזְרוֹעוֹתָיו גּוּפָהּ שֶׁל בַּת הַגַּלִּים הַקְּטַנָּה. הוּא נִרְתַּע לְאָחוֹר בְּזַעַף, וּלְאַחַר שֶׁעָשָׂה אֶת סִימַן הַצְּלָב, קָרָא בְּקוֹל וְאָמַר, "לֹא אַבְרֵךְ אֶת הַיָּם וְלֹא דָּבָר אֲשֶׁר בְּתוֹכוֹ. אֲרוּרִים יִהְיוּ בְּנֵי הַיָּם, וַאֲרוּרִים כָּל אֵלֶּה אֲשֶׁר לָהֶם שִׂיחַ וָשִׂיג אִתָּם. וַאֲשֶׁר לוֹ, אֲשֶׁר זָנַח אֶת אֱלוֹהָיו לְמַעַן אַהֲבָתוֹ, וְהוּא שׁוֹכֵב כָּאן עִם אֲהוּבָתוֹ, מֵת בְּמִשְׁפַּט אֱלוֹהִים – קְחוּ אֶת גּוּפוֹ וְאֶת גּוּף אֲהוּבָתוֹ, וְקָבְרוּ אוֹתָם בְּפִינַּת שְׂדֵה הַכּוֹבְסִים; וְצִיּוּן לֹא תָּשִׂימוּ לָהֶם, וְלֹא כָּל סִימָן, וְלֹא יָדַע אִישׁ אֶת מְקוֹם מְנוּחָתָם. כִּי אֲרוּרִים הָיוּ בְּחַיֵּיהֶם, וַאֲרוּרִים יִהְיוּ בְּמוֹתָם."
עָשׂוּ הָאֲנָשִׁים כַּאֲשֶׁר צִיוּוֹה אוֹתָם, וּבְיוֹם אֶחָד קָדוֹשׁ, עָלָה הַכּוֹמֶר אֶל הַכְּנֵסִיָּיה לְהַרְאוֹת לַאֲנָשִׁים אֶת פִּצְעֵי הָאָדוֹן וּלְדַבֵּר אֲלֵיהֶם עַל זַעַם הָאֱלוֹהִים.
וְכַאֲשֶׁר לָבַשׁ אֶת שֶׁלְּמוֹתָיו וְנִכְנַס וְהִשְׁתַּחֲווֹה בִּפְנֵי הַמִּזְבֵּחַ, רָאָה אֶת הַמִּזְבֵּחַ מְכוּסֶּה פְּרָחִים מוּזָרִים שֶׁמֵּעוֹלָם לֹא רָאָה לִפְנֵי כֵן. מוּזָרִים הָיוּ לְמַרְאֶה, וּמְשׁוּנִּים בְּיוֹפְיָים, וְיוֹפְיָים הִטְרִיד אוֹתוֹ, וְרֵיחַ נִיחוֹחָם הָיָה מָתוֹק לִנְחִירָיו. וְהוּא חָשׁ שִׂמְחָה בְּלִבּוֹ, וְלֹא הֵבִין מַדּוּעַ יָחוּשׁ שִׂמְחָה.
לְאַחַר מִכֵּן, פָּתַח אֶת אֲרוֹן כְּלֵי הַקּוֹדֶשׁ, וְהִקְטִיר אֶת הַכֵּלִים אֲשֶׁר בּוֹ, וְהֶרְאָה אֶת הַלֶּחֶם לְעַם, וְחָזַר וְהִסְתִּיר אוֹתוֹ מֵעֵבֶר לִצְעִיף הַצְּעִיפִים, וְהֵחֵל לְדַבֵּר אֶל הָעָם; רָצָה לְדַבֵּר אֲלֵיהֶם עַל זַעַם הָאֱלוֹהִים, אֲבָל יוֹפְיָים שֶׁל הַפְּרָחִים הַלְּבָנִים הִטְרִידוּ, וְנִיחוֹחָם הַמָּתוֹק עָלָה בִּנְחִירָיו, וּמִילִּים אֲחֵרוֹת עָלוּ עַל שְׂפָתָיו. וְהוּא דִּיבֵּר לֹא עַל זַעַם הָאֱלוֹהִים, אֶלָּא עַל הָאֱלוֹהִים אֲשֶׁר שְׁמוֹ אַהֲבָה. וְלֹא יָדַע מַדּוּעַ דִּיבֵּר כָּךְ.
וְכַאֲשֶׁר סִייֵּם לָשֵׂאת אֶת דְּבָרָיו, בָּכוּ הָאֲנָשִׁים, וְהַכּוֹמֶר חָזַר אֶל חֲדַר הַתַּשְׁמִישׁ, וְעֵינָיו מָלְאוּ דְּמָעוֹת. בָּאוּ פִּרְחֵי הַכְּמוּרָה וְהֵחֵלּוּ לְהַפְשִׁיטוֹ, וְהֵסִירוּ מִמֶּנּוּ אֶת הַגְּלִימָה וְאֶת הַחֲגוֹרָה וְאֶת הַמִּטְפַּחַת וְאֶת הַסְּוֵודֶר; וְהוּא עָמַד כְּבַחֲלוֹם. וּלְאַחַר שֶׁהִפְשִׁיטוּ אוֹתוֹ, הִבִּיט בָּהֶם וְאָמַר, "מֵהֶם הַפְּרָחִים הָעוֹמְדִים עַל הַמִּזְבֵּחַ, וּמֵאֵין בָּאוּ?"
וְהֵם הֵשִׁיבוּ לוֹ, "לֹא נֵדַע מֵהֶם הַפְּרָחִים, אֲבָל הֵם בָּאוּ מִפִּינַּת שְׂדֵה הַכּוֹבְסִים." וְהַכּוֹמֶר חָזַר אֶל בֵּיתוֹ וְהִתְפַּלֵּל.
בַּבּוֹקֶר, עִם שַׁחַר, יָצָא עִם הַנְּזִירִים וְעִם הַמְּנַגְּנִים וְעִם נוֹשְׂאֵי הַנֵּרוֹת וְעִם מְפִיצֵי הַקְּטוֹרֶת, וּבֵירֵךְ אֶת הַיָּם, וְאֶת כָּל הַדְּבָרִים הַפִּרְאִיִּים אֲשֶׁר בְּתוֹכוֹ. וְהוּא בֵּירֵךְ גַּם אֶת הַשְּׂעִירִים, וְאֶת הַיְּצוּרִים הַזְּעִירִים הַמְּחוֹלְלִים בַּיְּעָרוֹת, וְאֶת הַיְּצוּרִים בְּהִירֵי הָעֵינַיִים הַמְּצִיצִים מֵבִין הֶעָלִים. אֶת כָּל יְצִירֵי אֱלוֹהִים בֵּירֵךְ, וְהָעָם נִמְלָא שִׂמְחָה וּפְלִיאָה. אַךְ לֹא עוֹד צָמְחוּ פְּרָחִים כָּלְשֶׁהֵם בְּפִינַּת שְׂדֵה הַכּוֹבְסִים, וְהַשָּׂדֶה הָיָה שׁוֹמֵם כְּבַתְּחִילָּה. וּבְנֵי הַיָּם לֹא בָּאוּ עוֹד אֶל הַמִּפְרָץ כַּאֲשֶׁר הָיוּ בָּאִים לִפְנֵי כֵן, כִּי הָלְכוּ אֶל מָקוֹם אַחֵר אֲשֶׁר בַּיָּם.

*מִתּוֹךְ: "סִיפּוּרִים", הוֹצָאַת אוֹר עַם, 2010. 

 תַּזְגִּיג – אֵמַיְיל. הַצֵּל – הַנְּשָׁמָה בְּנִפְרָד מֵהַגּוּף מוֹפִיעָה כְּבַת דְּמוּתוֹ שֶׁל בְּעָלֶיהָ – כְּלוֹמַר, מִמִּין זֵכֶר.  

https://www.shortstoryproject.com/he/story/%d7%94%d7%93%d7%99%d7%99%d7%92-%d7%95%d7%a0%d7%a9%d7%9e%d7%aa%d7%95/
#אַגָּדוֹת#אַהֲבָה#דָּת#קְלָאסִיקָה