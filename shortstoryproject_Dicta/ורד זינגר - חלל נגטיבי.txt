אֵין פֶּלֶא שֶׁאַף עַל פִּי שֶׁהַטִּיסָה עִם הָרוֹפֵא נִמְשְׁכָה שָׁעָה שְׁלֹמֹה, כָּל מָה שֶׁזָּכַרְתִּי הָיָה גַּבּוֹ הָרָחָב; מֵאָז וּמִתָּמִיד הָיְיתָה לִי נְטִיָּיה לְהִתְרַכֵּז בְּשׁוּלֵי, וְזֶה גַּם מָה שֶׁדָּפַק לִי אֶת הַחַיִּים: בְּבֵית הַסֵּפֶר רָאִיתִי צִיפּוֹרִים עַל תַּיִל, בַּצָּבָא רָאִיתִי דּוֹרְבָנִים וַחֲתוּלִים (וּפַעַם אַחַת חֲזִיר בַּר), בָּאוּנִיבֶרְסִיטָה רָאִיתִי אֶת הַמֵּתִים, וְרַק בַּנִּישּׂוּאִים לֹא רָאִיתִי שׁוּם דָּבָר, אֲפִילּוּ לֹא דִּירָה, שֶׁלֹּא לְדַבֵּר עַל עוֹד יֶלֶד אֶחָד לְפָחוֹת. הַטִּיסָה אָרְכָה שָׁעָה בְּדִיּוּק – בְּשֶׁבַע בַּבּוֹקֶר הִתְחִילָה, בִּשְׁמוֹנֶה נִגְמְרָה, וּמָה אֲנִי זוֹכֶרֶת מִמֶּנָּה? שׁוּם כְּלוּם. אֲבָל הַגַּב, הַגַּב – כָּל חַיַּי חִיפַּשְׂתִּי גַּב כָּזֶה, וַעֲדַיִין.
הִגַּעְתִּי אֶל הָרוֹפֵא בְּעִקְבוֹת שְׂרִיטָה בַּקַּרְנִית. הִיא נִגְרְמָה מֵעָנָף שֶׁל הַמִּכְנָף הֲנָאָה, שֶׁצַּמַּרְתּוֹ מְגָרֶדֶת כְּבָר שָׁנִים אֶת חוּטֵי הַחַשְׁמַל, וַעֲנָפָיו הַתַּחְתּוֹנִים –  אֶת חַלּוֹן חֲדַר הָעֲבוֹדָה. לָקַחְתִּי הַפְסָקָה מֵהַמַּחְשֵׁב וְיָצָאתִי לַגִּינָּה; הִתְכּוֹפַפְתִּי כְּדֵי לִשְׁבּוֹר עָנָף שֶׁהִסְתִּיר לִי אֶת הָאוֹר, וַעֲנַף סוֹרֵר אַחֵר, נַשְׁכָנִי, נִיתָּר אֶל הָעַיִן הַיְּמָנִית שֶׁלִּי. הַכְּאֵב הָיָה מִיָּידִי וּמַצְמִית – כְּמוֹ נִנְעֲצוּ חֲמִישָּׁה שִׁיפּוּדִים בִּבְשַׂר גַּלְגַּל הָעַיִן. הִתְחַשֵּׁק לִי לַעֲקוֹר אֶת הָעַיִן מִמְּאוּרָתָהּ, הָעִיקָּר שֶׁהַזְּוָועָה תַּפְסִיק. בְּתוֹךְ שְׁנִיּוֹת הֵחֵלָּה לִדְמוֹעַ, וְאָז לְהַאְדִּים. הָאוֹר הַקָּלוּשׁ בַּבַּיִת הֵאִיר כְּמוֹ עֶשְׂרוֹת פְּרוֹזֶ'קְטוֹרִים וְסִנְוֵור עַד סְחַרְחוֹרֶת. כִּיסִּיתִי אֶת הָעַיִן בְּכַף יָדִי, לָחַצְתִּי וָשׁוּב הִרְפֵּיתִי, הִנַּחְתִּי עָלֶיהָ מַגֶּבֶת סְפוּגָה בְּמַיִם חַמִּים וְאַחַר כָּךְ קָרִים – דָּבָר לֹא הַקַּל עַל הָעִינּוּי. הַדְּקִירוֹת הָלְכוּ וְתָכְפוּ וְהָעַיִן הֶאֱדִימָה וְהָלְכָה, וּבְמַרְאֶה בַּחֲדַר הָאַמְבַּטְיָה נִרְאֲתָה שֵׁדוֹנִית וּזְדוֹנִית, קְטַנְטַנָּה בְּהַרְבֵּה מֵהַשְּׂמָאלִית.
הַבֶּהָלָה חָנְקָה אֶת הַכְּאֵב וְהָיְיתָה אַכְזָרִית בְּהַרְבֵּה; כְּשֶׁהָיִיתִי יַלְדָּה הָיְיתָה לִי בַּת דּוֹדָה רְחוֹקָה שֶׁנִּרְאֲתָה נוֹרְמָלִית, עַד שֶׁיּוֹם אֶחָד, כְּשֶׁפָּגַשְׁתִּי בָּהּ בְּבִיקּוּר עִם הוֹרַיי, הִבְחַנְתִּי שֶׁהָעַיִן הַיְּמָנִית שֶׁלָּהּ הִתְכַּוְּוצָה לִכְדֵי כַּדּוֹרוֹן זָעִיר, חָרוּז אֲדַמְדַּם, קָטָן בְּהַרְבֵּה מֵהַשְּׂמָאלִית. לָטַשְׁתִּי בָּהּ אֶת עֵינַיי וְלֹא אָמַרְתִּי מִילָּה עַל הָעַיִן, אֲבָל בַּדֶּרֶךְ שָׁאַלְתִּי אֶת אִמִּי לָמָּה עַיִן אַחַת שֶׁל בַּתְיָה נִהְיְיתָה קְטַנָּה, וְאִמָּא עָנְתָה שֶׁיֵּשׁ לָהּ מַחֲלָה. "זֶה בִּגְלַל שֶׁהִיא רָאֲתָה יוֹתֵר מִדַּי סְרָטִים מְצוּיָּרִים", הוֹסִיפָה. "קְחִי אֶת זֶה לִתְשׂוּמֶת לִבְּךָ". מֵאָז אוֹתוֹ יוֹם לֹא רָאִיתִי עוֹד סְרָטִים מְצוּיָּרִים, אֲבָל אֶת "מִנְהֶרֶת הַזְּמַן" כֵּן רָאִיתִי, וְגַם אֶת "סְטִיב אוֹסְטִין" וְאֶת "הָאִיִּים הָאֲבוּדִים". הָעַיִן שֶׁל בַּתְיָה נִשְׁאֲרָה קְטַנָּה עַד הַתִּיכוֹן, אֲבָל גַּם כְּשֶׁחָזְרָה לִמְמַדֶּיהָ הָרְגִילִים הִמְשַׁכְתִּי לִקְרוֹא לָהּ מֵאֲחוֹרֵי גַּבָּהּ "בַּתְיָה עִם הָעַיִן", אַף עַל פִּי שֶׁהִתְאִים יוֹתֵר שֶׁתְּקַבֵּל אֶת הַכִּינּוּי "בָּתֶּיהָ בְּלִי הָעַיִן". רַק בְּבַגְרוּתִי הֵבַנְתִּי שֶׁהָאַיִן שׁוֹקֵל יוֹתֵר מֵהַיֵּשׁ, וְשִׁכְמוֹ בְּצִיּוּר שֶׁל חָלָל נֵגָטִיבִי הוּא עָשׂוּי לִתְפּוֹס הַרְבֵּה יוֹתֵר שֶׁטַח.
קוֹלִי נִיקֵּב אֶת הַדְּמָמָה כְּשֶׁחִייַּגְתִּי לְמוֹקֵד "מַכַּבִּי" וְהִזְמַנְתִּי תּוֹר לְרוֹפֵא עֵינַיִים; הָרוֹפֵא הַפָּנוּי הַיָּחִיד בְּאוֹתוֹ יוֹם הָיָה דּוֹקְטוֹר גָּבִישׁ מֵחוֹלוֹן. נָהַגְתִּי לְחוֹלוֹן עִם רְטִיָּיה מְאוּלְתֶּרֶת מִנְּיַיר טוּאָלֵט, שֶׁשְּׁלוֹשָׁה פְּלַסְטֵרִים הִדְבִּיקוּ אוֹתָהּ בְּרִישּׁוּל לְגַבָּהּ, לְלֶחִי וּלְאַף. הָעַיִן בָּעֲרָה בָּהּ בְּשָׁעָה שֶׁשָּׁתְתָה דְּמָעוֹת, וְהַכִּיסּוּי נָפַל שׁוּב וָשׁוּב עַל בִּרְכַּיי. הָיָה אוֹגוּסְט, הָאוֹר הָאַכְזָר גָּזַר לִי אֶת הָעֲצַבִּים וְסִלְסֵל אֶת הַקְּצוֹוֹת שֶׁלָּהֶם כְּמוֹ הָיוּ סֶרֶט בַּאֲרִיזַת מַתָּנָה מֵהַגֵּיהִינּוֹם. שׁוּב וָשׁוּב נִזְכַּרְתִּי בְּבָתֶּיהָ עִם הָעַיִן – הַאִם אֶרְאֶה כָּמוֹהָ מֵעַכְשָׁיו? חֲלָקִים נִיכָּרִים מֵהַדֶּרֶךְ צָרַחְתִּי, הָיוּ אֵלֶּה נַהֲמוֹת חַסְרוֹת פֵּשֶׁר שֶׁאִפְשְׁרוּ הַחַלּוֹנוֹת הַמּוּגָפִים, אֲבָל דַּוְוקָא כְּשַׂקֶּיהָ פִיקֶנְטוֹ אֲפוֹרָה חָתְכָה אוֹתִי בָּרַמְזוֹר – הַחֲרָשְׁתִּי.
בַּקּוֹמָה הַשְּׁתֵּים-עֶשְׂרֵה יָשַׁב הָרוֹפֵא. מַבָּטוֹ הָיָה חֲמוּר סֵבֶר כְּשֶׁסִּיפַּרְתִּי לוֹ עַל הָעֵץ. לְאַחַר שֶׁהֵזִין אֶת שְׁמִי בַּמַּחְשֵׁב, בִּיקֵּשׁ שֶׁאָנִיחַ אֶת פָּנַיי בְּמַכְשִׁיר הַבְּדִיקָה. רֵיחוֹ הָיָה עָדִין וְנָעִים כְּשֶׁבָּחַן אֶת עֵינֵי הַמְּסוּנְוֶורֶת. לְלֹא אוֹמֶר וּמִילִּים שָׁלַף אֵי-מִשָּׁם רְטִיָּיה לְבָנָה וַחֲמִימָה וְהִנִּיחָה עַל הָעַיִן הַשְּׂרוּטָה שֶׁלִּי. "זֶה לְבֵינְתַיִים", אָמַר וְשָׁב לִמְקוֹמוֹ.
הוּא הִמְשִׁיךְ לְתַקְתֵּק בַּמִּקְלֶדֶת. "אֲבָל מָה יֵשׁ לִי?" שָׁאַלְתִּי. הַדְּקִירוֹת הִגִּיעוּ בְּמַחֲזוֹרִיּוּת, כְּמוֹ צִירֵי לֵידָה.
"שְׂרִיטָה בַּקַּרְנִית", הֵשִׁיב בְּיוֹבֶשׁ.
"זֶה חָמוּר? אֲנִי אֶתְעַוֵּור? תִּישָּׁאֵר לִי עַיִן קְטַנָּה?" יָרִיתִי אֶת הַשְּׁאֵלוֹת. הָעַיִן שָׂרְפָה בְּאוֹפֶן רַצְחָנִי. יַתּוּשִׁים קְטַנִּים וּצְהוּבִּים חַגּוֹ בִּשְׂדֵה הָרְאִייָּה שֶׁלִּי, שֶׁהוּגְבַּל לְמֶטֶר בְּעֵרֶךְ, וְהִתְנַפְּצוּ שׁוּב וָשׁוּב.
"לֹא", פָּסַק בְּלִי חִיּוּךְ.
"זֶה כּוֹאֵב נוֹרָא", קוֹנַנְתִּי.
"אֲנִי יוֹדֵעַ", אָמַר.
"לָמָּה זֶה כָּל כָּךְ כּוֹאֵב? הַשְּׂרִיטָה עֲמוּקָּה מְאוֹד?" בָּלַעְתִּי אֶת הַמִּילִּים. הַדִּיבּוּר הַקַּמְצָן שֶׁלּוֹ הִלְחִיץ אוֹתִי. לֹא הָיָה בָּרוּר אִם בְּשׂוֹרָה רָעָה מִסְתַּתֶּרֶת מֵאֲחוֹרָיו, אוֹ שֶׁמָּא בִּיטּוּל שֶׁל מָה בְּכָךְ.
תְּחִילָּה הֵנִיד בְּרֹאשׁוֹ, כְּחוֹכֵךְ אִם לְדַבֵּר אוֹ לִשְׁתּוֹק, וְאָז אָמַר: "הַשְּׂרִיטָה הַפְּרֵידָה אֶת שִׁכְבַת הָאֶפִּיתָל, הַשִּׁכְבָה הַחִיצוֹנִית שֶׁל הַקַּרְנִית, מִקְּרוּם הַבָּסִיס שֶׁלָּהּ. זֶה כּוֹאֵב כִּי אִיבּוּד תָּאֵי הָאֶפִּיתֶל חוֹשֵׂף אֶת קְצוֹת הָעֲצַבִּים בַּקַּרְנִית".
"זֶה הָיָה רַק עָנָף קָטָן", צִייַּצְתִּי לְאַחַר שֶׁעִיכַּלְתִּי מִקְּצָת מִן הַמֵּידָע. "הוּא רַק נָגַע לִי בְּעַיִן".
"אֵיזֶה עֵץ זֶה הָיָה?" שָׁאַל בְּמַפְתִּיעַ, וְהֵרִים אֵלַיי אֶת עֵינָיו מִן הַצָּג.
"מִכְּנַף נָאֶה", עָנִיתִי בְּלֵב הוֹלֵם. "זֶה מְשַׁנֶּה?"
"יֵשׁ לִי כָּבוֹד אֶל הָעֵץ הַזֶּה", אָמַר. "אֲנִי טַיָּיס, יֵשׁ לִי מִכְּנַף רָכוּב. זֶה טְרַקְטוֹרוֹן מְעוֹפֵף, מַצְנֵחַ מְמוּנָּע גַּלְגַּלֵּי. כּוּלָּם קוֹרְאִים לוֹ בְּקַאי, זֶה הַשֵּׁם שֶׁל הַחֶבְרָה הָרִאשׁוֹנָה שֶׁמָּכְרָה אוֹתוֹ בָּאָרֶץ, אֲבָל אֲנִי קוֹרֵא לוֹ 'מִכְּנַף רָכוּב'. פָּנִיתִי לָאָקָדֶמְיָה לְלָשׁוֹן שֶׁיְּאַשְּׁרוּ אֶת הַשֵּׁם הַזֶּה, הוּא רָאוּי לְשֵׁם יִשְׂרְאֵלִי טָהוֹר, אֲבָל הֵם עֲדַיִין לֹא עָנוּ לִי".
הַחְרָשָׁתִי. דָּבָר לֹא רָמַז עַל הַהַרְחָבָה הַזֹּאת. הַכְּאֵב נִשְׁכַּח, אוֹ שֶׁמָּא פָּסַק לְכַמָּה רְגָעִים.
"טַיָּיס?" שָׁאַלְתִּי לְבַסּוֹף. הוּא לֹא נִרְאֶה כְּמוֹ טַיָּיס, הוּא נִרְאֶה כְּמוֹ רוֹפֵא עֵינַיִים מֵחוֹלוֹן: רְצִינִי, שֶׁקֶט, קַר רוּחַ; וּבְעֶצֶם, חָשַׁבְתִּי, הַאִם לֹא כָּךְ אָמוּר לְהֵירָאוֹת טַיָּיס?
"הָיִיתִי טַיָּיס בַּצָּבָא", אָמַר בִּזְמַן שֶׁהִקְלִיד אֶת הַמִּרְשָׁם, "אַחֵר כָּךְ לָמַדְתִּי רְפוּאָה בְּהוּנְגַּרְיָה וְהִגַּעְתִּי לְכָאן, אֲבָל לִפְנֵי כַּמָּה שָׁנִים קָנִיתִי מִכְּנַף רָכוּב, וַאֲנִי טָס בּוֹ בְּכָל סוֹף שָׁבוּעַ. אַתְּ צְרִיכָה לְטַפְטֵף טִיפּוֹת עֵינַיִים שָׁלוֹשׁ פְּעָמִים בְּיוֹם, לָשִׂים מִשְׁחָה פַּעֲמַיִים בַּיּוֹם וּלְהַחֲלִיף רְטִיָּיה. אַל תְּאַמְּצִי אֶת הָעַיִן לְפָחוֹת שָׁבוּעַ-שְׁבוּעַיִים". הוּא הוֹשִׁיט לִי אֶת הַנְּיָיר וְהֵנִיד בְּרֹאשׁוֹ לְכִיוּוּן הַדֶּלֶת, בִּרְמִיזָה שֶׁזְּמַנֵּנוּ תַּם.
"אֲנִי לֹא יְכוֹלָה לֹא לְאַמֵּץ אֶת הָעַיִן", אָמַרְתִּי בַּחֲרָדָה מְהוּלָה בְּעֶצֶב.
"לָמָּה? אַתְּ טֶכְנָאִית מַחְשְׁבִים?" שָׁאַל בְּיוֹבֶשׁ.
"יוֹתֵר גָּרוּעַ, אֲנִי כּוֹתֶבֶת גֵּבִים", עָנִיתִי חֶרֶשׁ וְהִידַּקְתִּי אֶת הָרְטִיָּיה לְעֵינֵי. הַצִּירִים הִתְחַדְּשׁוּ.
אוּלַי כְּדֵי לְהִתְגַּבֵּר עֲלֵיהֶם הִמְשַׁכְתִּי, אַף שֶׁלֹּא הִבִּיעַ עִנְיָין: "אֲנִי כּוֹתֶבֶת טֶקְסְטִים עַל כְּרִיכוֹת אֲחוֹרִיּוֹת שֶׁל סְפָרִים. מְשַׁלְּמִים לִי פַּר סֵפֶר. פַּעַם כָּתַבְתִּי סֵפֶר בְּהוֹצָאָה גְּדוֹלָה, בְּמִימּוּנָהּ הַמָּלֵא. הָיָה לוֹ פּוֹטֶנְצְיָאל, הוּא הָיָה נוֹעָז וּבוֹעֵט, אֲבָל הַטֵּקְסְט עַל הַגַּב שֶׁלּוֹ הָיָה מֵחוּרְבָּן, אוּלַי בִּגְלַל זֶה אַף אֶחָד לֹא שָׁם עָלָיו. מֵאָז אֲנִי כּוֹתֶבֶת רַק גֵּבִים. אֲפִילּוּ לֹא סִיפּוּרִים קְצָרִים אוֹ פּוֹסְטִים – רַק גֵּבִים אֲנִי כּוֹתֶבֶת. זֶה הַתִּיקּוּן שֶׁלִּי כַּנִּרְאֶה".
"מָה הָיָה כָּתוּב בַּגַּב שֶׁל הַסֵּפֶר שֶׁלְּךָ?" הָרִים אֵלַיי הָרוֹפֵא שְׁתֵּי עֵינַיִים חוֹמוֹת וַעֲיֵיפוּת.
"'בִּלְשׁוֹנָהּ הַיִּיחוּדִית טוֹוָה הַסּוֹפֶרֶת עֲלִילָה מַמָּשׁ מְעַנְיֶינֶת'", צִיטַּטְתִּי בְּקוֹל חָלוּל. הַלֵּב כְּבָר לֹא הֶחֱסִיר פְּעִימָה לְנוֹכַח הַמִּילִּים, אֲבָל דְּקִירָה עַזָּה פִּילְּחָה שׁוּב אֶת הַקַּרְנִית.
הָרוֹפֵא פָּרַץ בִּצְחוֹק. "'מַמָּשׁ מְעַנְיֶינֶת?" חִרְחֵר, "אֵיפֹה הוּא יָצָא? בְּהוֹצָאַת 'עֲנָנִים'?"
"מַמָּשׁ לֹא", עָנִיתִי בְּעֶלְבּוֹן בְּעוֹדִי לוֹחֶצֶת עַל הָרְטִיָּיה, "הוּא יָצָא בְּהוֹצָאַת 'שַׁלְהֶבֶת אֲרָזִים" בַּסִּדְרָה 'שֶׁלַּכַּת'", סִינַּנְתִּי.
"יוֹפִי", הִפְטִיר, "תִּקְרְאִי לְהַבָּא בַּתּוֹר".
***
בְּכָל יוֹם טִפְטַפְתִּי אֶת הַטִּיפּוֹת וּמֵרַחְתִּי אֶת הַמִּשְׂחֶה, אֲבָל לֹא הִנַּחְתִּי עַל הָעַיִן רְטִיָּיה,  וְהִמְשַׁכְתִּי לְאַמֵּץ אוֹתָהּ כְּמוֹ בַּיָּמִים שֶׁקָּדְמוּ לִפְצִיעָה, וְאוּלַי אַף יוֹתֵר. כְּבָר בַּיּוֹם הַשְּׁלִישִׁי לַטִּיפּוּל חַשְׁתִּי הֲקַלַּת מָה, יִיתָּכֵן שֶׁתָּרְמָה לְכָךְ הַיְּדִיעָה שֶׁשְּׂרִיטָה בַּקַּרְנִית אֵינָהּ נֶחֱשֶׁבֶת לִפְצִיעָה חֲמוּרָה וּמְסַכֶּנֶת רְאִיָּיה. אַף עַל פִּי שֶׁנֶּחְרַדְתִּי בַּתְּחִילָּה מֵהַטִּפְטוּף וּמֵהַמְּרִיחָה הַפּוֹלְשָׁנִיִּים, הַהֲקָלָה שֶׁהֶעֱנִיקוּ הֶחוֹמָרִים הָיְיתָה מִיָּידִית. טִיפּוֹת הָעֵינַיִים הָיוּ סְמִיכוּת וַחֲמִימוֹת, וְהַמִּשְׁחָה נָסְכָה עָלַיי רוֹגַע מוּזָר. הִתְרַגַּלְתִּי לְנוֹכְחוּתָן שֶׁל הַדְּקִירוֹת, וּבַהִבְהוּבִים הַצְּהוּבִּים בִּקְצֵה שְׂדֵה הָרְאִייָּה הַמּוּגְבָּל שֶׁלִּי מָצָאתִי לְעִתִּים יוֹפִי.
כְּדֵי לִכְתּוֹב גַּב כְּרִיכָה מוּטָּל עָלַיי לִקְרוֹא אֶת כָּל הַסֵּפֶר, וְאַף שֶׁאֲנִי מְרַפְרֶפֶת עַל נְתָחִים מֵהָאֶמְצַע וּמִתְרַכֶּזֶת בְּעִיקָּר בְּפִרְקֵי הַפְּתִיחָה וְהַסִּיּוּם, נִדְרָשִׁים לִי יוֹמַיִים לְפָחוֹת כְּדֵי לְגַבֵּשׁ טֵקְסְט גַּב כְּרִיכָה לְסַפֵּר בְּהֶיקֵּף שֶׁל חֲמִישִּׁים אֶלֶף מִילָּה, מֵאָה וְאַרְבָּעִים עַמּוּדִים בְּעֵרֶךְ. הַסֵּפֶר שֶׁרִיצֵּד לְפָנַיי הָיָה אָמוּר לִרְאוֹת אוֹר בְּהוֹצָאַת "גַּחְלִילִית". גִּיבּוֹרַת הָרוֹמָן אִיבְּדָה בְּכָל שָׁבוּעַ שָׁלוֹשׁ מִילִּים, וּבָהּ בָּעֵת הֶעֶלְתָה בְּמִשְׁקָלָהּ שְׁלוֹשָׁה קִילוֹגְרָם. הַמִּשְׁפָּטִים הָיוּ מְסוּרְבָּלִים, עֲמוּסִים לַעֲיֵיפָה בְּמִילִּים זֵהוֹת בְּמִשְׁקָלָן, כְּמוֹ עֵץ עָבוֹת וְקָמֵל שֶׁבְּעָלָיו הִתְעַצֵּל לִגְזוֹם, וּבְכָל פֶּרֶק הָיוּ פָּחוֹת מִילּוֹת עֶצֶם אַךְ יוֹתֵר מִילּוֹת קִישּׁוּר, כְּמוֹ הֶחְלִיט הָעֵץ לְהֵיאָבֵק עַל חַיָּיו וְיהִי מָה, עַד שֶׁוִּויתֵּר עַל הַפֵּירוֹת וְהִצְמִיחַ בִּמְקוֹמָם עָלִים, עַלְוָוה צְפוּפָה לְהַחֲרִיד.
בְּסוֹפוֹ שֶׁל דָּבָר יָכְלָה הַגִּיבּוֹרָה לוֹמַר רַק מִילָּה אַחַת: "אֲנִי", וְאֶת הַשְּׁאָר הִדְגִּימָה בִּתְנוּעוֹת יָדַיִים. מַפְּלֵי הַשּׁוּמָּן רָטְטוּ בִּזְרוֹעוֹתֶיהָ, וּתְשׂוּמֶת לֵב הַמַּאֲזִינִים נָטְתָה אֲלֵיהֶם. אִישׁ לֹא רָאָה אוֹתָהּ, דַּוְוקָא מִכֵּיוָון שֶׁרָאָה יוֹתֵר מִדַּי. בְּפִסְקַת הַסִּיּוּם לֹא יָכְלָה עוֹד לִצְעוֹד, וּכְשֶׁלָּהּ עַד רְחוֹב גְּאוּלָּה. הִיא הִתְכַּוְּונָה לָשִׂים פְּעָמֶיהָ אֶל הַיָּם, אַךְ כּוֹחָהּ לֹא עָמַד לָהּ וְהִיא הִתְמוֹטְטָה עַל הַמִּדְרָכָה. צָעִיר עַרְבִי חָשׁ לְעֶזְרָתָהּ. "כּוּלּוֹ תַמַאם?" שָׁאַל בַּזְּמַן שֶׁאָחַז בִּשְׁתֵּי יָדֶיהָ. בָּרֶגַע הַזֶּה הִבְחִין בָּלָק הַכָּחוֹל שֶׁמַּשְׁחֶה בּוֹ אֶת צִיפּוֹרְנֶיהָ וְאָמַר "יָפֶה" בִּלְשׁוֹן נְקֵבָה, אַף שֶׁהִתְכַּוֵּון לַלֵּק וְלֹא אֶל הַבַּחוּרָה. עֵינֶיהָ אוֹרוֹ. אַט-אַט הִתְרוֹמְמָה וְאָמְרָה: "הַכּוֹל בְּסֵדֶר". הַשָּׂפָה שֶׁבָּהּ אֵלֶיהָ, וְהַקּוֹרֵא יָכוֹל הָיָה לְהַנִּיחַ שֶׁאוֹצַר הַמִּילִּים בְּפִיהָ יָשׁוּב וְיִתְרַחֵב, כְּכָל שֶׁגּוּפָהּ יְאַבֵּד מִמִּשְׁקָלוֹ.
נִדְרַכְתִּי. זֹאת הָיְיתָה הִזְדַּמְּנוּת יוֹצֵאת דּוֹפֶן לְהִשְׁתַּמֵּשׁ בְּצֶמֶד הַמִּילִּים הָאֵלֵגַנְטִי "פּוֹלִיטִיקַת זֶהוּיוֹת". פָּתַחְתִּי אֶת קוֹבֶץ הָאַקְסֵל, שֶׁבּוֹ נִיהַלְתִּי מַעֲקָב בַּאֲשֶׁר לִתְדִירוּת הַמִּילִּים שֶׁהִשְׁתַּמַּשְׁתִּי בָּהֶן בַּגַּבִּים. תֵּיאוּרִים כְּגוֹן "סוֹחֵף", "עוֹצֵר נְשִׁימָה", "מְסַחְרֵר", "מְהַפְּנֵט", "מְדוּיָּק רִגְשִׁית", "כּוֹבֵשׁ" וְ"טוֹרֵד מְנוּחָה" נָעַצְתִּי לְסֵירוּגִין, לֹא בְּאוֹפֶן תָּכוּף וְעוֹקֵב מִדַּי. לָחַצְתִּי עַל "פּוֹלִיטִיקַת זֶהוּיוֹת" וְנִמְלֵאתִי שִׂמְחָה כְּשֶׁנּוֹכַחְתִּי שֶׁבַּפַּעַם הָאַחֲרוֹנָה הִשְׁתַּמַּשְׁתִּי בַּבִּיטּוּי הַזֶּה לִפְנֵי שִׁבְעָה סְפָרִים. הִתְעַלַּמְתִּי מֵהַדְּקִירוֹת בְּעַיִן וְהִתְחַלְתִּי לִכְתּוֹב אֶת טֵקְסְט הַגַּב.
***
כַּעֲבוֹר עֲשָׂרָה יָמִים שֶׁבָּהּ הָעַיִן לְצִבְעָהּ וְלִמְמַדֶּיהָ הָרְגִילִים וְלֹא דָּקְרָה עוֹד. סֵפֶר רָדַף סֵפֶר וְגַב רָדַף גַּב, וְהָעַיִן הַקְּטַנָּה שֶׁבָּהּ לִהְיוֹת זִיכָּרוֹן עָמוּם; וְאַף עַל פִּי כֵּן נִזְהַרְתִּי מְאוֹד מֵעֲנָפָיו שֶׁל הַמִּכְנָף הֲנָאָה, וְאֶת מְלֶאכֶת שְׁבִירַת הָעֲנָפִים בִּיצַּעְתִּי בְּאִטִּיּוּת וּבִתְשׂוּמֶת לֵב יְתֵרָה. אַךְ לַמְרוֹת זֹאת לֹא הִכַּרְתִּי טוֹבָה עַל כָּךְ שֶׁיַּתּוּשִׁים צְהוּבִּים לֹא חָרְכוּ עוֹד אֶת שְׂדֵה הָרְאִייָּה הַמּוּגְבָּל שֶׁלִּי, וְגַם לֹא עַל שְׁתֵּי עֵינַיי שֶׁשָּׁבוּ לִהְיוֹת שׁוֹוֹת בְּגוֹדְלָן. הַדְּקִירוֹת נִשְׁכְּחוּ כְּלֹא הָיוּ וּכְמוֹהֶן צִירֵי הַכְּאֵב. לְקוֹבֶץ הָאַקְסֵל הוֹסַפְתִּי אֶת הַמִּילִּים "וִירְטוּאוֹזִי", "מֵחַשְׁמַל", "גְּבִישִׁי" וּ"מְרוּבָּד", וּדְמוּתוֹ שֶׁל ד"ר גָּבִישׁ הִתְעַרְפְּלָה וְנִדְחֲקָה מִזִּיכְרוֹנִי.
אֲבָל בּוֹקֶר אֶחָד בְּרֵאשִׁית הַסְּתָיו, כְּשֶׁהַמִּכְנָפִים הַנָּאִים כְּבָר הִסְתַּחְרְרוּ וְנָחֲתוּ עַל הַקַּרְקַע, אֲפוֹרִים וּמְנוּקָּבִים, הֵעִירָה אוֹתִי בָּעֲרָה נוֹשָׁנָה. הָעַיִן דִּמְעָה, הַדְּקִירוֹת הָלְכוּ וְתָכְפוּ, הָאוֹר בַּחַלּוֹן צָרַב כְּמוֹ כְּוִויָּיה. נִיסִּיתִי לְהִיזָּכֵר בְּחֵפֶץ זָר שֶׁהָיָה בְּמַגָּע עִם הָעַיִן  – לֹא, לֹא הָיָה כָּזֶה. מִבַּעַד לְמַרְאֵה בָּאַמְבַּטְיָה נִרְאֲתָה הָעַיִן הַיְּמָנִית קְטַנְטַנָּה וַאֲדוּמָּה כְּמוֹ אָז, בְּאוֹגוּסְט. הָאוֹר הַבּוֹהַק כְּאֵב; הָיָה לוֹ חוֹם וְנֶפַח וּצְלִיל וְהוּא הִתְנַפֵּל עָלַיי בְּכָל הַכֵּלִים הַלָּלוּ שֶׁעָמְדוּ לִרְשׁוּתוֹ. הַכּוֹל אָבוּד, הֵעִיד הָאוֹר הָאַכְזָר, זֶה הַסּוֹף שֶׁלְּךָ, זֶה הַמְּחִיר שֶׁעָלַיִיךְ לְשַׁלֵּם עַל כָּל הַטָּעוּיוֹת, עַל כָּל הַפְּעָמִים שֶׁבָּהֶן לֹא רָאִיתָ קָדִימָה, לֹא הַכָּרַת טוֹבָה, זֶהוּ עוֹנְשְׁךָ עַל כָּךְ שֶׁפַּסֶּלֶת בְּמוּמְךָ, שֶׁלֹּא סִפְרַתְּ עַד עֶשֶׂר לִפְנֵי שֶׁפָּעַלְתָּ, שֶׁלֹּא פָּעַלְתָּ כְּשֶׁנִּדְרֶשֶׁת לִפְעוּלָּה. עָמַדְתִּי מוּל הָאוֹר הַנּוֹרָא חַסְרַת הֲגַנָּה מִלְּבַד כַּף יָדִי הַיְּמָנִית, שֶׁרָעֲדָה בְּשָׁעָה שֶׁכִּיסְּתָה אֶת הָעַיִן הַדּוֹמַעַת.
וּבְכָל זֹאת הִזְמַנְתִּי תּוֹר לד"ר גָּבִישׁ – כְּמוֹ בַּפַּעַם הַקּוֹדֶמֶת כָּל הַשָּׁבוּעַ הָיָה פָּנוּי, רַק שֶׁאֶנְקוֹב בְּשָׁעָה. קָבַעְתִּי תּוֹר לְאוֹתוֹ הַיּוֹם, לְשָׁעָה שֵׁשׁ בָּעֶרֶב. "אַתְּ תִּהְיִי הָאַחֲרוֹנָה לְהַיּוֹם", אָמְרָה הַטַּלְפָּנִית, "נָא לֹא לְאַחַר".
***
הַפַּעַם מָצָאתִי חֲנָיָה בְּקַלּוּת. הָרוֹפֵא הָיָה רָכוּן עַל צגו. כְּשֶׁנִּכְנַסְתִּי לְחַדְרוֹ בִּצְעָדִים רְחָבִים הֵנִיד אֶת רֹאשׁוֹ לְעֶבְרִי. עֵינָיו נִרְאוּ דְּהוּיוֹת וַעֲיֵיפוּת. עֵינַי הַבּוֹעֶרֶת הָיְיתָה חַפָּה מֵרְטִיָּיה, אֲפִילּוּ מְאוּלְתֶּרֶת.
"שׁוּב נִשְׂרַטְתִּי", נָקַבְתִּי בִּטְרוּנְיָה כְּשֶׁהוֹשַׁטְתִּי לוֹ אֶת כַּרְטִיס הֶחָבֵר הַמַּגְנֵטִי. "אֲבָל לֹא פָּגַע בְּעַיִן שׁוּם עָנָף וְלֹא שׁוּם חֵפֶץ אַחֵר".
"גַּם לֹא מַגֶּבֶת?" שָׁאַל בְּלִי לְהַפְנוֹת אֵלַיי אֶת עֵינָיו.
"שׁוּם דָּבָר לֹא פָּגַע בְּעַיִן", חָזַרְתִּי וְאָמַרְתִּי. הַיַּתּוּשִׁים שִׁינּוּ אֶת צִבְעָם מִצָּהוֹב לַסֶּגוֹל וְהִשְׁתּוֹלְלוּ בְּכָל הַמֶּרְחָב הַמּוּגְבָּל. "זֶה קָרָה בַּבּוֹקֶר, בַּמִּיטָּה, לְבַד, כָּכָה קַמְתִּי, עִם עַיִן פְּצוּעָה".
"גְּשִׁי לְשֵׁם", הוֹרָה עַל הַכִּיסֵּא שֶׁנִּיצָּב מוּל מַכְשִׁיר הַבְּדִיקָה. הוּא הִתְקָרֵב אֵלַיי, רֵיחוֹ הָיָה עֲדַיִין נָעִים וְרַעֲנָן, אַף שֶׁהָיָה זֶה סוֹף הַיּוֹם. שְׂעָרוֹ הַדָּלִיל הָיָה פָּרוּעַ וּמַכְמִיר לֵב. כִּתְמֵי זְקֵנָה בְּהִירִים כִּיסּוּ אֶת לְחַיָּיו וְנִרְאוּ בְּמַבָּט רִאשׁוֹן כְּמוֹ נְמָשִׁים, אוֹ שֶׁמָּא הָיוּ אֵלּוּ הַיַּתּוּשִׁים הַסֶּגוֹלִים שֶׁנִּיקְבּוֹ בְּכָל אוֹתָהּ עֵת אֶת שְׂדֵה הָרְאִייָּה הַמּוּגְבָּל שֶׁלִּי. "הָאֵרוֹזְיָה שֶׁבָּהּ", קָבַע לְבַסּוֹף.
"אֵרוֹזְיָה?" לָחַשְׁתִּי בַּחֲרָדָה. לַמִּילָּה הָיָה טַעַם שֶׁל חַיָּה קַדְמוֹנִית אוֹ שֶׁל מַחֲלָה מַמְאֶרֶת.
"זֶהוּ שְׁמָהּ הָרְפוּאִי שֶׁל הַשְּׂרִיטָה בַּקַּרְנִית", אָמַר. "הִיא חָזְרָה, וְזֶה קָרָה כְּתוֹצָאָה מֵהִידָּבְקוּת לֹא תַּקִּינָה שֶׁל שִׁכְבַת הָאֶפִּיתֶל שֶׁגָּרְמָה לִפְתִיחָה חוֹזֶרֶת שֶׁל הָאֵרוֹזְיָה. זֶה קוֹרֶה בִּמְיוּחָד בִּזְמַן הַשֵּׁינָה, כְּשֶׁהָעַיִן יְבֵשָׁה יוֹתֵר. תִּצְטָרְכִי לְטַפְטֵף אֶת הַטִּיפּוֹת לְפָחוֹת חוֹדְשַׁיִים, כְּדֵי שֶׁלֹּא תַּחֲזוֹר שׁוּב".
שָׁתַקְתִּי בְּתַדְהֵמָה. "מָה דָּפוּק בָּעַיִן שֶׁלִּי?" סִינַּנְתִּי לְבַסּוֹף, כִּמְעַט בְּעֶלְבּוֹן. הָעַיִן פָּעֲמָה בְּזַעַם.
"כַּנִּרְאֶה בָּכִיתָ מְעַט הַחוֹדֶשׁ", גִּיחֵךְ, "הָאֵרוֹזְיָה אוֹהֶבֶת יוֹבֶשׁ".
הִתְבּוֹנַנְתִּי בּוֹ מִשְׁתּוֹמֶמֶת. בַּבִּיקּוּר הַקּוֹדֵם הָיָה יָבֵשׁ וּמְנוּכָּר, כָּעֵת הָיָה כִּמְעַט שׁוֹבָב.
"אַתְּ עֲדַיִין כּוֹתֶבֶת גֵּבִים?" הֵיטִיב אֶת חִיּוּכוֹ הַמְּאוּלָּץ.
"יָפֶה שֶׁאַתָּה זוֹכֵר", הֶחֱזַרְתִּי חִיּוּךְ עָקוֹם.
"אֲנִי מֵבִין שֶׁהַמְשָׁכַת לְאַמֵּץ אֶת הָעַיִן", אָמַר בִּזְמַן שֶׁהִקְלִיד אֶת הַמִּרְשָׁם הַמּוּכָּר.
"אֲנִי חַיֶּיבֶת לְהִתְפַּרְנֵס", הִתַּזְתִּי בְּשֶׁמֶץ שֶׁל גַּאֲוָוה. נָשַׁמְתִּי בִּזְמַן הַדְּקִירָה.
"אֲנִי חוֹשֵׁב שֶׁהָאֵרוֹזְיָה הַחוֹזֶרֶת מְאוֹתֶתֶת לָךְ שֶׁאַתְּ צְרִיכָה לָנוּחַ", אָמַר. הוּפְתַּעְתִּי לְגַלּוֹת בְּקוֹלוֹ שֶׁמֶץ חֶמְלָה.
"תּוֹדָה", עָנִיתִי בְּקוֹל מְרוּכָּךְ. בָּחַנְתִּי אוֹתוֹ. גַּבּוֹ הָיָה זָקוּף וְאֶצְבְּעוֹתָיו חִיוְּורוֹת. שְׂפָתָיו הָיוּ מְשׂוּרְטָטוֹת יָפֶה, עֵינָיו הָיוּ טוֹבוֹת. לְפֶתַע נִזְכַּרְתִּי שֶׁלֹּא הָיָה רַק רוֹפֵא עֵינַיִים.
"אַתָּה עֲדַיִין טָס בַּמִּכְנָף הָרָכוּב שֶׁלְּךָ?" שָׁאַלְתִּי.
"זָכַרְתָּ אֶת הַשֵּׁם", צִייֵּן. "בְּכָל יוֹם שִׁישִּׁי. כְּשֶׁהָעַיִן שֶׁלְּךָ תַּחֲלִים אַזְמִין אוֹתְךָ לְטִיסָה אִם תִּרְצִי".
"בֶּטַח שֶׁאֶרְצֶה"! קָרָאתִי וְלָחַצְתִּי עַל הָעַיִן שֶׁנִּתְקָפָהּ צְרוֹר דְּקִירוֹת. וּמָה עִם הָאֵתִיקָה הָרְפוּאִית? חָשַׁבְתִּי בְּחַשְׁדָנוּת. מָה עַל יַחֲסֵי רוֹפֵא-מְטוּפֶּלֶת? מָה לוֹ וְלִי? וְדַוְוקָא עַכְשָׁיו, בַּמַּצָּב הַמְּעֻוּוֹת הַזֶּה, עִם עַיִן שְׂרוּטָה?
"שָׁלוֹשׁ פְּעָמִים בַּיּוֹם אֶת הַטִּיפּוֹת, פַּעֲמַיִים בְּיוֹם אֶת הַמִּשְׂחֶה. וְאַל תְּאַמְּצִי אֶת הָעַיִן", אָמַר וְהוֹשִׁיט לִי אֶת הַנְּיָיר שֶׁפָּלְטָה הַמַּדְפֶּסֶת. "וְתִקְנֵי רְטִיּוֹת".
"וּמָה בְּקֶשֶׁר לַטִּיסָה?" שָׁאַלְתִּי בְּחַמְדָנוּת.
"כְּשֶׁהָעַיִן תַּחֲלִים תִּתְקַשְּׁרִי לַמִּסְפָּר הַיָּשִׁיר שֶׁלִּי", אָמַר בְּיוֹבֶשׁ. "בִּמְקוֹם שֶׁבַע בְּסוֹף חַיְּיגִי חָמֵשׁ וְתַגִּיעִי אֵלַיי".
"תָּו... תּוֹדָה", מִלְמַלְתִּי וְהוֹשַׁטְתִּי לוֹ יָד לִלְחִיצָה. הוּא הִתְבּוֹנֵן בָּהּ רֶגַע קָט, כְּשׁוֹקֵל מָה לַעֲשׂוֹת אִיתָּהּ, וְאָז לָחַץ אוֹתָהּ רָפוֹת.
***
הֶחְלַטְתִּי לָקַחַת הֲפוּגָה מֵהַמַּחְשֵׁב, אַף שֶׁשְּׁלוֹשָׁה סְפָרִים הִמְתִּינוּ לַגַּב; כְּדֵי לְהִתְפַּרְנֵס הִצְטָרַכְתִּי לְנַסֵּחַ שְׁמוֹנָה גֵּבִים בְּחוֹדֶשׁ. שׁוּב וָשׁוּב נִזְכַּרְתִּי בָּרוֹפֵא; נִיסִּיתִי לְפַעְנֵחַ אֶת פֵּשֶׁר הַהַזְמָנָה, שֶׁמִּשָּׁעָה לַשָּׁעָה הָפְכָה נֶחְשֶׁקֶת יוֹתֵר – גַּם רוֹפֵא וְגַם טַיָּיס בַּשֵּׁירוּת הַצְּבָאִי, תַּמְצִית הַגַּבְרִיּוּת, הָאוֹמֶץ, הַהַתְמָדָה. וְאִם רָכַשׁ לוֹ כְּלֵי טַיִס מִשֶּׁלּוֹ הֲרֵי שֶׁהוּא גַּם אָמִיד, וְאִם הוּא טָס בּוֹ בִּשְׁעוֹתָיו הַחוֹפְשִׁיּוֹת הֲרֵי שֶׁהוּא גַּם הַרְפַּתְקָן. הָעַיִן צָרְבָה וְדִמְעָה, אֲבָל כְּבָר הִתְרַגַּלְתִּי לִכְאֵב, וְלֹא רַק בְּעַיִן.
בַּצָּהֳרַיִים לֹא עָמַדְתִּי עוֹד בִּמְנוּחָה הַכְּפוּיָה; נִכְנַסְתִּי לְגוּגֶל כְּדֵי לִבְדּוֹק עַל הַמִּכְנָף הָרָכוּב שֶׁל ד"ר גָּבִישׁ, וְגִילִּיתִי שֶׁמְּדוּבָּר אָכֵן בִּטְרַקְטוֹרוֹן מְעוֹפֵף הַיָּדוּעַ בְּשֵׁם בְּקַאי, עֶגְלַת מַתֶּכֶת מְמוּנַּעַת הַמַּזְכִּירָה בְּצוּרָתָהּ חֶרֶק וּמְחוּפֶּה בְּמִצְנָח הַמְּשַׁמֵּשׁ לָהּ כָּנָף. בְּמֶרְכַּז הָעֲגָלָה שְׁנֵי כִּיסְאוֹת – הָרִאשׁוֹן שֶׁל הַטַּיָּיס, הַשֵּׁנִי שֶׁל הָאוֹרַחַת. הִמְשַׁכְתִּי לְגַגֵּל עַל ד"ר גָּבִישׁ וְלֹא מָצָאתִי דָּבָר לְמַעֵט שְׁעוֹת קַבָּלָה. הַאִם הוּא נָשׂוּי? גָּרוּשׁ? אַלְמָן? נִיסִּיתִי לְהִיזָּכֵר אִם עָנַד טַבַּעַת נִישּׂוּאִים וְנִזְכַּרְתִּי שֶׁאֶצְבְּעוֹתָיו הָיוּ חַפּוֹת מִטַּבַּעַת.
וַעֲדַיִין לֹא מָצָאתִי הִיגָּיוֹן בַּהַצָּעָה הַתְּמוּהָה שֶׁלּוֹ. וְאוּלַי הִתְלוֹצֵץ? הָעֶרֶב פָּנָה, הַבַּיִת הָיָה שֶׁקֶט וְנִמְלֵאתִי עַצְבוּת. נִזְכַּרְתִּי בְּרוֹמָן הַבִּיכּוּרִים שֶׁכָּתַבְתִּי, שֶׁרָאָה אוֹר בְּהוֹצָאַת הַסְּפָרִים הַגְּדוֹלָה בָּאָרֶץ, אֲבָל לֹא הִכָּה גַּלִּים יוֹתֵר מִסְפָּר שֶׁרָאָה אוֹר בְּהוֹצָאָה עַצְמִית; לְמַעֲשֶׂה הוּא בְּקוֹשִׁי חוֹלֵל אַדְוָוה. וְנִזְכַּרְתִּי בְּרֹאשַׁת אִרְגּוּן "נל"ן – נָשִׁים לְמַעַן נָשִׁים", שֶׁחָסְמָה אוֹתִי בְּפֶיְיסְבּוּק כִּי לַיְיקָתִי תַּצְלוּמֵי טֶבַע, בְּעִיקָּר שֶׁל עֵצִים וְצִמְחֵי מַיִם, שֶׁפִּרְסֵם גֶּבֶר שֶׁלְּטַעֲנָתָהּ אַנָּס נָשִׁים. בְּטֶרֶם עָשְׂתָה זֹאת הֶעֱמִידָה בְּפָנַיי שְׁתֵּי בְּרֵירוֹת: לַחֲסוֹם אוֹתוֹ אוֹ לַחֲסוֹם אוֹתָהּ, וּמוּטָב שֶׁזֶּה יִקְרֶה שָׁעָה אַחַת קוֹדֶם, הוֹסִיפָה. טָעַנְתִּי שֶׁזֶּה לֹא לְעִנְיַין, הָאוּלְטִימָטוּם הַתָּמוּהַּ הַזֶּה, וְשֶׁמֵּחִיפּוּשׂ שֶׁעָרַכְתִּי בְּגוּגֶל עוֹלֶה שֶׁהַצַּלָּם הַזֶּה מֵעוֹלָם לֹא נֶעֱצַר, נֶחְקַר אוֹ נִשְׁפַּט, וְשֶׁאֲנַחְנוּ רַק חַבְרֵי פֶיְיסְבּוּק, וְשֶׁאֵינֶנִּי מַכִּירָה לֹא אוֹתוֹ וְלֹא אוֹתָהּ, וְחָתַמְתִּי בְּכָךְ שֶׁהִיא שֶׁאוֹנֶסֶת אוֹתִי לַחֲסוֹם אוֹתָהּ. הִיא הָיְיתָה הָרִאשׁוֹנָה לַחֲסוֹם, מִיָּד לְאַחַר שֶׁהִבִּיעָה זַעֲזוּעַ מֵהַשִּׁימּוּשׁ שֶׁלִּי בַּמִּילָּה הַזֹּאת, אוֹנֶסֶת. רַק אַחַר כָּךְ, בְּדִיעֲבַד, נוֹדַע לִי שֶׁהָעוֹרֶכֶת הָרָאשִׁית שֶׁל מוּסַף הַסִּפְרוּת מוֹבִיל הַדַּעַת, "מִילִּים", הִיא הסמב"צית בָּאִרְגּוּן. יִיתָּכֵן שֶׁמִּשּׁוּם כָּךְ לֹא נִכְתְּבָה שָׁם עַל סִפְרֵי וְלוֹ מִילָּה אַחַת, אַךְ מֵאָז הוּבְלַט שָׁם שֶׁמִּי בָּרִיבּוּעַ שָׁחוֹר וּמְיוּחָד, שֶׁהוּקְדַּשׁ לְכוֹתֵב טֵקְסְט הַגַּב, וְהוּא הוּצַּב בְּשׁוּלֵי רְשִׁימוֹת שֶׁרִיסְּסוּ, טִאְטְאוּ וְהִדְבִּירוּ סְפָרִים שֶׁכָּתַבְתִּי אֶת טֵקְסְט גַּב הַכְּרִיכָה שֶׁלָּהֶם. נֶאֱנַחְתִּי וְהַפְלָגָתִי אֲחוֹרָה, לְבָתֵּי הַיְּחִידָה שֶׁבָּגְרָה וְהָלְכָה לִלְמוֹד וְלִחְיוֹת בָּעִיר מְרוּחֶקֶת וּגְבוֹהָה, וְהִמְשַׁכְתִּי לְהִתְוַוכֵּחַ עִם הַמְּצִיאוּת, רָצִיתִי לוֹמַר לָהּ אֶת הַמִּילָּה הָאַחֲרוֹנָה – אֵיזֶה טַעַם יֵשׁ לַחַגִּים וּלְעוֹנוֹת הַשָּׁנָה כְּשֶׁאֵין יַלְדָּה בְּבֵית, פָּתַחְתִּי, וּבִשְׁבִיל מָה אֲנַחְנוּ חַיִּים אִם לֹא כְּדֵי לֶאֱהוֹב וְלִשְׂמוֹחַ, וְאֵיךְ אֶפְשָׁר לֶאֱהוֹב וְלִשְׂמוֹחַ בְּבַיִת רֵיק כָּל כָּךְ; וְאַחַר שַׁבְתִּי אֲחוֹרָה-אֲחוֹרָה וְנִזְכַּרְתִּי שֶׁפַּעַם הָיִיתִי נְשׂוּאָה וּצְעִירָה וְהָיוּ לָנוּ זוּגוֹת חֲבֵרִים שֶׁטִּיַּילְנוּ אִיתָּם לְפֹה וּלְשֵׁם, וְחָזַרְתִּי עוֹד אֲחוֹרָה, עַד הַיַּלְדוּת, שֶׁפִּתְאוֹם נִרְאֲתָה יָפָה יוֹתֵר מֵהַבַּגְרוּת, לְפָחוֹת הַכּוֹל שָׁם הָיָה פָּתוּחַ, וְגַם הָיוּ אֲנָשִׁים וּקְרוֹבֵי מִשְׁפָּחָה וּמְרִיבוֹת וּכְלָבִים וְיוֹנִים וַעֲצֵי פְּרִי, וְהִתְחַלְתִּי לִבְכּוֹת, הָעַיִן הַקְּטַנָּה דִּמְעָה וְדָקְרָה, חֲדַר הַשֵּׁינָה הָיָה חָשׁוּךְ וְהַכָּרִית רְטוּבָּה, וְנִזְכַּרְתִּי שֶׁהָרוֹפֵא אָמַר שֶׁהָאֵרוֹזְיָה מִתְפַּתַּחַת בִּתְנָאֵי יוֹבֶשׁ וְחָשַׁבְתִּי, זֶה הַדָּבָר הַחִיּוּבִי הַיְּחִידִי כָּרֶגַע.
לְמָחֳרָת הִתְעוֹרַרְתִּי בְּלִי לָחוּשׁ בִּדְקִירוֹת. הָעַיִן לֹא דִּמְעָה. הָאוֹר הָיָה רַךְ. קַמְתִּי בְּשִׂמְחָה מֵהַמִּיטָּה; לְפֶתַע פִּתְאוֹם יָכוֹלְתִּי לְהַעֲרִיךְ דְּבָרִים פְּשׁוּטִים כְּמוֹ רְאִיָּיה צְלוּלָה, אִי-כְּאֵב, אוֹר נָעִים, שְׁתֵּי עֵינַיִים שׁוֹוֹת בְּגוֹדְלָן.
בְּטֶרֶם הִרְתַּחְתִּי מַיִם לַקָּפֶה, חִייַּגְתִּי לַמִּסְפָּר הַיָּשִׁיר שֶׁל הָרוֹפֵא.
"כֵּן", עָנָה כַּעֲבוֹר שְׁנֵי צִלְצוּלִים.
"זֹאת נוּרִית", נִיסִּיתִי לְדַבֵּר בְּקוֹל חַלָּשׁ, נָשִׁי וְרַךְ.
"נוּרִית עִם הָאֵרוֹזְיָה הַחוֹזֶרֶת?"
"כֵּן, הָעַיִן כְּבָר בְּסֵדֶר", צִחְקַקְתִּי.
"עֲדַיִין מְטַפְטֶפֶת אֶת הַטִּיפּוֹת?" שָׁאַל בְּיוֹבֶשׁ, אֲבָל לֹא הָיָה צוֹרֶךְ בְּיוֹתֵר מִזֶּה כְּדֵי שְׁלַבֵּי יִתְרַחֵב.
"כֵּן", שִׁיקַּרְתִּי.
"רֶגַע אֶחָד", שָׁמַעְתִּי אֶת הָרוֹפֵא פּוֹנֶה לְמִישֶׁהוּ, אוּלַי לַפַּצְיֵינְט. הִזְדָּרַזְתִּי: "בְּקֶשֶׁר לְטִיסָה, אֲנִי מוּכָנָה".
"בְּיוֹם שִׁישִּׁי תַּגִּיעִי בְּחָמֵשׁ בַּבּוֹקֶר לַמִּנְחָת עֵין וֶרֶד", אָמַר בְּהֶיסֵּחַ הַדַּעַת, כְּמוֹ הָיָה מְדוּבָּר בִּבְדִיקָה שִׁגְרָתִית. "וְתָבוֹאִי לְבוּשָׁה חַם", הוֹסִיף קְצָרוֹת לִפְנֵי שֶׁנִּיתֵּק אֶת הַשִּׂיחָה.
***
כָּל הַלַּיְלָה גִּיגַלְתִּי עַל מִנְחַת עֵין וֶרֶד. הִתְבָּרֵר שֶׁהוּא מְמוּקָּם בְּגוּשׁ תֵּל מוֹנְד, לֹא רָחוֹק מְאוֹד מִתֵּל אָבִיב, עֶשְׂרִים וְחָמֵשׁ דַּקּוֹת נְסִיעָה בְּלִי פְּקָקִים. אַחֵר כָּךְ חָקַרְתִּי כָּל מָה שֶׁאֶפְשָׁר עַל הַמִּכְנָף שֶׁל הַדּוֹקְטוֹר, הֲבַקַּאי, וּמָצָאתִי שֶׁמְּדוּבָּר בְּמִצְנָח מְמוּנָּע גַּלְגַּלֵּי, הַמְּאַפְשֵׁר טִיסָה בְּגוֹבַהּ נָמוּךְ בִּפְתִיחוּת מַקְסִימָלִית שֶׁל 360 מַעֲלוֹת לַסְּבִיבָה. וְעוֹד קָרָאתִי כִּי זֶהוּ כְּלִי טַיִס בְּטִיחוּתִי בִּמְיוּחָד; מִבְנֵהוּ הַיִּיחוּדִי, כָּךְ צוּיַּן, עוֹשֶׂה אוֹתוֹ יַצִּיב בִּמְיוּחָד, וִיכוֹלוֹתָיו לִגְלוֹשׁ לַקַּרְקַע בְּמִקְרֶה שֶׁל עֲצִירַת מָנוֹעַ וְלִנְחוֹת בַּשֶּׁטַח עַל מַסְלוּל קְצַרְצַר מַבְטִיחוֹת הִתְמוֹדְדוּת מוּצְלַחַת עִם תַּקָּלוֹת שֶׁעֲלוּלוֹת לִקְרוֹת. וְהֵבַנְתִּי שֶׁטִּיסָה בַּת שָׁעָה בְּבַקַּאי הִיא הַמַּתָּנָה הַמּוּשְׁלֶמֶת לְבַעַל, לְרַעְיָה, לְמִתְגַּיֵּיס וְלַמִּשְׁתַּחְרֵר, לְכָל בֶּן מִשְׁפָּחָה וְחָבֵר – בְּתֵיאוּם אוֹ בְּהַפְתָּעָה. הִצְלַחְתִּי לְהֵירָדֵם רַק בְּשָׁלוֹשׁ לִפְנוֹת בּוֹקֶר וְהִתְעוֹרַרְתִּי בְּאַרְבַּע וָחֵצִי, חָמֵשׁ דַּקּוֹת לִפְנֵי שֶׁהַשָּׁעוֹן הַמְּעוֹרֵר צִלְצֵל.
הִתְקַלַּחְתִּי, הִתְלַבַּשְׁתִּי וְלָקַחְתִּי אִיתִּי מְעִיל. בַּחוּץ הַשֶּׁמֶשׁ עֲדַיִין לֹא זָרְחָה, וְהַמַּמְטֵרוֹת עַל אִי הַתְּנוּעָה הִסְתּוֹבְבוּ וְהִרְטִיבוּ אֶת הַזְּגוּגִית. הִפְעַלְתִּי אֶת הַוַּויְיז וְיָצָאתִי בְּלֵב הוֹלֵם צָפוֹנָה. בָּרַדְיוֹ הָיוּ שִׁירִים נוּגִים, מִיקְס שֶׁל בּוֹבּ דִּילָּן וְהַחַלּוֹנוֹת הַגְּבוֹהִים, נִיל יַאנְג וּבֵרִי סָחָרוֹף, וּבֵינֵיהֶם נִיסִּיתִי לְהִיזָּכֵר בִּדְמוּתוֹ שֶׁל הָרוֹפֵא, בְּכָל פַּעַם לְלֹא הַצְלָחָה, אַף שֶׁבְּכָל נִיסָּיוֹן הֶחֱסַרְתִּי פְּעִימָה. אוֹר אֲדַמְדַּם נִרְאֶה בָּאוֹפֶק כְּשֶׁהַקּוֹל הַנָּשִׁי שֶׁל הַוַּויְיז הוֹרָה לִפְנוֹת שְׂמֹאלָה. נִכְנַסְתִּי בְּאִטִּיּוּת לְדֶרֶךְ עָפָר שֶׁהִסְתַּיְּימָה בְּמִגְרָשׁ עָצוּם מְמַדִּים, מְנוּקָּד בְּמַחְסְנֵי פַּח. עָצַרְתִּי בְּאֶמְצַע הַמִּגְרָשׁ וְהִתְבּוֹנַנְתִּי בַּמַּחְסָנִים, שֶׁהִנַּחְתִּי שֶׁבָּהֶם מְאוּפְסָנִים כְּלֵי הַטַּיִס. יָצָאתִי מֵהַמְּכוֹנִית וְהִזְדַּקַּפְתִּי. הַשֶּׁמֶשׁ הָיְיתָה רַכָּה וְשָׂדוֹת צְהַבְהַבִּים זָהֲרוּ בָּאוֹפֶק. הָיִיתִי לְבַד בְּכָל הַשֶּׁטַח הֶעָצוּם, אֲבָל לֹא הִרְגַּשְׁתִּי בְּדִידוּת כְּלָל. הָיִיתִי מְרוּכֶּזֶת בְּשֶׁקֶט, בַּשָּׁמַיִם הַחֲלָקִים; לֹא הָיָה חַם וְלֹא קַר, הָעַיִן לֹא צָרְבָה, לֹא הָיִיתִי רְעֵבָה וְלֹא צְמֵאָה, הָעוֹלָם הָיָה יָפֶה, אַף שֶׁלֹּא הָיָה בִּסְבִיבָה רוֹפֵא. אֲנִי צְרִיכָה לַהֲפוֹךְ אֶת הֵקִימָה מוּקְדָּם בַּבּוֹקֶר לְהֶרְגֵּל, חָשַׁבְתִּי, הֲרֵי אִם לֹא הָיִיתִי מַגִּיעָה לְכָאן הָיִיתִי מִתְעוֹרֶרֶת בְּעוֹד אַרְבַּע שָׁעוֹת וּמִתְהַפֶּכֶת עוֹד וְעוֹד כְּדֵי לֹא לְהַתְחִיל אֶת הַיּוֹם; יוֹם תָּפֵל שֶׁל כְּתִיבַת גַּב מַשְׁמִימָה, יוֹם שֶׁלֹּא הָיָה דּוֹמֶה בִּמְאוּמָה לַיּוֹם הַזֶּה, הָרַעֲנָן, הַצָּלוּל, הַמַּבְטִיחַ. הִנֵּה שָׁלוֹשׁ מִילִּים שֶׁלֹּא הוֹפִיעוּ בַּגַּבִּים הָאַחֲרוֹנִים, נִטְרַדְתִּי  –  רַעֲנָן, צָלוּל, מַבְטִיחַ.
לְפֶתַע פִּתְאוֹם הֵגִיחָה מִשְּׁבִיל הַגִּישָׁה אַלְפָא רוֹמֵיאוֹ שְׁחוֹרָה, וּכְשֶׁנֶּעֱצָרָה לִידֵי הֵבַנְתִּי שֶׁהָרוֹפֵא נוֹהֵג בָּהּ. הוּא נִרְאֶה שׁוֹנֶה, מְבוּגָּר בְּהַרְבֵּה מִדְּמוּתוֹ שֶׁבַּקְּלִינִיקָה – פָּנָיו הָיוּ מְרוּשָּׁתוֹת קְמָטִים, אַךְ מַבָּטוֹ הָיָה חִיּוּנִי וְעֵרָנִי.
"בּוֹקֶר טוֹב", אָמַר קְצָרוֹת. עֵינָיו חַיְּיכוּ בִּזְמַן שֶׁשְּׂפָתָיו נוֹתְרוּ יְשָׁרוֹת. "בּוֹאִי אַחֲרַיי".
נָעַלְתִּי אֶת הָרֶכֶב וְהִשְׂתָּרַכְתִּי אַחֲרָיו. אָהַבְתִּי אֶת הַהַרְגָּשָׁה הַזֹּאת –  הָיְיתָה מַטָּרָה בְּסוֹף הַהִשְׂתָּרְכוּת – הַמְרָאָה וּנְחִיתָה, וְכָל זֹאת בִּשְׁעַת בּוֹקֶר שֶׁלֹּא חָוִויתִי מֵאָז שַׁבְּתַי סִייְּמָה אֶת הַתִּיכוֹן וְלֹא נִזְקְקָה עוֹד לַסֶּנְדְּוִויץ' אָרוּז בַּבּוֹקֶר.
הָרוֹפֵא נִיגַּשׁ אֶל אֶחָד הַמַּחְסָנִים וּפָתַח אוֹתוֹ – הַכְּלִי הַמּוּזָר אָכֵן שָׁכַן שָׁם וְנִרְאֶה כְּמוֹ שֶׁלֶד שֶׁל חֶרֶק פָּרָה-הִיסְטוֹרִי בְּצֶבַע כָּחוֹל מִטָּאלֵי, עִם שְׁלוֹשָׁה גַּלְגַּלִּים קְטַנִּים בִּגְחוֹנוֹ וּפְרוֹפְלוֹר בְּגַבּוֹ.
הָאוֹר כְּבָר הָיָה בָּהִיר, וְאַרְבַּע מְכוֹנִיּוֹת נוֹסָפוֹת הִתְקָרְבוּ לַמִּגְרָשׁ. כְּשֶׁהַנְּהָגִים יָצְאוּ מֵהֶן הֵם צָעֲדוּ אִישׁ-אִישׁ לְמַחְסֵנוּ, וְכָל אֶחָד מֵהֶם פָּתַח אֶת הַדֶּלֶת, וּבִלְחִיצַת כַּפְתּוֹר שִׁחְרֵר אֶת הַחֶרֶק שֶׁלּוֹ –  אֶחָד יָרוֹק, הַשֵּׁנִי אָדוֹם, הַשְּׁלִישִׁי לָבָן וְהָרְבִיעִי שָׁחוֹר.
הָרוֹפֵא לַחַץ עַל כַּפְתּוֹר, וּמַסּוֹעַ חַשְׁמַלִּי שָׁלַף אֶת כְּלֵי הַטַּיִס הַמְּשׁוּנֶּה וְהוֹרִידוּ לְמַרְגְּלוֹתֵינוּ.
בְּעוֹדוֹ עוֹמֵד, סוֹבֵב אֶת הַמַּפְתֵּחַ בַּסְּוִויץ', וָשׁוּב וָשׁוּב, אַךְ הַמִּכְנָף הִשְׁתַּעֵל חֲרִישִׁית וְלֹא הִצְלִיחַ לְהַתְנִיעַ. פָּנָיו שֶׁל הָרוֹפֵא נָפְלוּ.
"מָה קָרָה?" שָׁאַלְתִּי.
"בְּטָעוּת רוֹקַנְתִּי אֶת הַמַּצְבֵּר שֶׁלּוֹ", אָמַר, וּבְאוֹתָהּ נְשִׁימָה הִמְשִׁיךְ: "אַטְעִין אוֹתוֹ עִם הַכְּבָלִים".
מִשְׁתּוֹמֶמֶת הִבַּטְתִּי בּוֹ מְקָרֵב אֶת הָאַלְפָא רוֹמֵיאוֹ, מִרְיָם אֶת מְכַסָּה הַמָּנוֹעַ, מְחַבֵּר בַּקְּלִיפְּסִים אֶת הַכְּבָלִים לְמַצְבֵּר הָרֶכֶב, וּמִמֶּנּוּ לַמַּצְבֵּר הַזַּעֲרוּרִי שֶׁל הַטְּרַקְטוֹרוֹן הַמְּעוֹפֵף. הוּא הִתְיַישֵּׁב בַּמּוֹשָׁב הַקִּדְמִי שֶׁל שֶׁלֶד הַמַּתֶּכֶת הַכָּחוֹל וְהִתְחִיל לְפַמְפֵּם אֶת דַּוְושַׁת הַגַּז.
הִתְבּוֹנַנְתִּי בַּמִּתְרַחֵשׁ וּלְרֶגַע חָלַף בִּי סָפֵק – הַאִם הַכְּלִי הַזֶּה בְּטִיחוּתִי? וְאִם הַמַּצְבֵּר יִידּוֹם וְהַמִּצְנָח יִיקָּרַע וְאֶתְרַסֵּק?
"אִם לָמוּת – אָז בְּטִיסָה כָּזֹאת", חָשַׁבְתִּי בְּקוֹל רָם, "זֹאת לְלֹא סָפֵק דֶּרֶךְ נֶהְדֶּרֶת לָמוּת", הוֹסַפְתִּי בְּעַלִּיזוּת.
"מָה שֶׁנָּכוֹן – נָכוֹן", הִסְכִּים.  
הַהִתְרַחֲשׁוּת הַבָּאָה הִתְגַּלְגְּלָה בִּמְהִירוּת מְסַחְרֶרֶת: הַטְּרַקְטוֹרוֹן הַמְּעוֹפֵף זִינֵּק קָדִימָה – הַכְּבָלִים הִתְנַתְּקוּ מֵהָאַלְפָא רוֹמֵיאוֹ וְהִתְנוֹפְפוּ מֵאֲחוֹרָיו כְּמוֹ זְנַב עֲפִיפוֹן –  וּבְהֶרֶף עַיִן נִתְקַע בְּחוֹמַת אֶבֶן יְשֵׁנָה וּנְמוּכָה, שֶׁחָצְצָה בֵּין שֶׁטַח הַמַּחְסָנִים לְבֵין מִגְרַשׁ הַחֲנָיָה.
בְּטֶרֶם הִסְפַּקְתִּי לִשְׁאוֹל שְׁאֵלוֹת סָרוֹת טַעַם כְּגוֹן "מָה קָרָה? אַתָּה בְּסֵדֶר?" זִינֵּק הָרוֹפֵא מֵהַשֶּׁלֶד הַכָּחוֹל. סָרַקְתִּי אֶת הַשֶּׁטַח בְּחִיפּוּשׂ אַחַר אַרְבַּעַת הַטַּיָּיסִים הָאֲחֵרִים; הֵם הָיוּ רְחוֹקִים מִדַּי וְלֹא הִבְחִינוּ בַּדָּבָר.
"וּוָאו", קָרָאתִי בְּהִתְפַּעֲלוּת. "כָּל הַכָּבוֹד עַל קוֹר הָרוּחַ, כָּל הַכָּבוֹד!"
הַיְּצִיאָה שֶׁלּוֹ מִמַּצָּב הֹבִישׁ עוֹרְרָה בִּי הַעֲרָכָה עֲצוּמָה. בִּזְרִיזוּת אָץ לְמַחְסָן שֶׁלּוֹ, נִכְנַס וּפָתַח תִּיק כֵּלִים, הוֹצִיא מִמֶּנּוּ מַבְרֵג, חִיזֵּק אֶת מֵרְאֹת הַצַּד שֶׁהִתְעַקְּמָה וְסִימֵּן לִי לָבוֹא אַחֲרָיו.
הָיִיתִי מְהוּפְּנֶטֶת: הַהַכְלָאָה בֵּין רוֹפֵא לַטַּיָּיס הָפְכָה אוֹתוֹ לְסוּפֶּרְמֶן, סְפַּיְידֶּרְמֶן, אַיְּירוּן מִן וּבַטֶּמֶן גַּם יַחַד. תְּחוּשַׁת הַבִּיטָּחוֹן שֶׁחַשְׁתִּי הָיְיתָה אַבְּסוֹלוּטִית, חַפָּה מִכָּל סָפֵק. הִשְׁתּוֹקַקְתִּי לִגְזוֹר אֶת הַהַרְגָּשָׁה הַזֹּאת וְלִכְרוֹךְ אוֹתָהּ סְבִיבִי לָעַד.
אָחַזְתִּי בַּנַּיָּיד. לָחַצְתִּי עָלָיו וְגִילִּיתִי שֶׁהַשָּׁעָה כְּבָר שֵׁשׁ וָרֶבַע. חוֹם נָעִים הָיָה תָּלוּי בָּאֲוִויר וְרֵיחַ מְתַקְתֵּק אָפַף אוֹתָנוּ.
"הֲבָאַת מְעִיל?" שָׁאַל. הִנְהַנְתִּי לְחִיּוּב.
כְּשֶׁשַּׁבְתִּי מֵהֶרְכֵּב רְכוּסָה בַּמְּעִיל הַשָּׁחוֹר מֵהַחוֹרֶף שֶׁעָבַר, לֹא זִיהִיתִי אֶת הָרוֹפֵא. הוּא הָיָה לְבוּשׁ בְּסַרְבַּל טַיָּיסִים אָפוֹר שֶׁדָּגַל יִשְׂרָאֵל קָטָן נִתְפַּר מֵעַל זְרוֹעוֹ הַשְּׂמָאלִית, וְחָבוּשׁ בְּמִשְׁקְפֵי שֶׁמֶשׁ כֵּהִים. הוּא נִרְאֶה גָּבוֹהַּ בִּשְׁנֵי רָאשִׁים, נִדְמֶה שֶׁעוֹרוֹ הָיָה שָׁזוּף יוֹתֵר, וּשְׂפָתָיו נִפְשְׂקוֹ לְחִיּוּךְ מוּשְׁלָם שֶׁחָשַׂף שִׁינַּיִים צְחוֹרוֹת. הִתְבּוֹנַנְתִּי בּוֹ וּמִצְמַצְתִּי. בְּאוֹתוֹ רֶגַע רָצִיתִי לָמוּת וְלִחְיוֹת בְּעֵת וּבְעוֹנָה אַחַת. דָּם חָדָשׁ זֶרֶם בְּעוֹרְקַיי.
שָׁתַקְתִּי כְּשֶׁהִזְמִין אוֹתִי לַעֲלוֹת עַל הַטְּרַקְטוֹרוֹן הַמְּעוֹפֵף. הִתְיַישַּׁבְתִּי אַחֲרָיו. כְּשֶׁהֵבַנְתִּי שֶׁהַנַּיָּיד עֲדַיִין בִּידֵי כִּחְכַּחְתִּי: "הַנַּיָּיד שֶׁלִּי עֲדַיִין בַּיָּד".
"נִטְפַּל בְּזֶה עוֹד מְעַט", אָמַר.
שֶׁלֶד הַמַּתֶּכֶת הִתְחִיל לְטַרְטֵר בְּשָׁאוֹן גָּדוֹל, כְּמוֹ מֵאָה מְכַסְּחוֹת דֶּשֶׁא, וְהִתְקַדֵּם עַד לַשֶּׁטַח שֶׁהָיָה מְסוּמָּן בָּאִיקְס לָבָן – שָׁם נֶעֱצַר בְּתוֹךְ עַנְנַת אָבָק.
הָרוֹפֵא יָרַד מִכִּיסְּאוֹ. "עַכְשָׁיו לָרֶדֶת", אָמַר. "תַּעַזְרִי לִי לִפְרוֹשׁ אֶת הַמַּצְנֵחַ וּלְהַתִּיר אֶת הַקְּשָׁרִים בְּמֵיתָרִים, זֶה חֵלֶק מֵהַחֲוָויָה".
תָּקַעְתִּי אֶת הַנַּיָּיד בַּכִּיס הָאֲחוֹרִי שֶׁל הַגִּ'ינְס וְיָרַדְתִּי מֵהַשֶּׁלֶד הַכָּחוֹל. מִתִּיק בַּד יָרוֹק, שֶׁהִידַּלְדֵּל מִגּוּפוֹ שֶׁל חֶרֶק הַמַּתֶּכֶת, הוֹצִיא מַצְנֵחַ עָצוּם מְמַדִּים בְּצִבְעִי כָּחוֹל-לָבָן וּפָרַשׁ אוֹתוֹ עַל הַקַּרְקַע. אָז נֶעֱמַד מוּלִי וְהוֹרָה לִי אִילּוּ מֵיתָרִים לְהַצְמִיד וּלְאָן. בִּיצַּעְתִּי הַכּוֹל בְּאוֹפֶן אִטִּי וּמְרוּשָּׁל.
"לֹא הָיִיתִי מַצִּיעָה לְךָ לִסְמוֹךְ עָלַיי", אָמַרְתִּי לְבַסּוֹף בִּמְבוּכָה.
בְּטֶרֶם אָמַרְתִּי אֶת הַמִּילָּה הָאַחֲרוֹנָה נִיתֵּר לַמָּקוֹם שֶׁבּוֹ עָמַדְתִּי, וּבְהֶרֶף עַיִן הִצְמִיד אֶת הַמֵּיתָרִים הַהֵם לְשֵׁם וְאֶת הַהֵם לְשֵׁם. בָּהִיתִי בּוֹ מְעוּרְפֶּלֶת. בַּמֶּרְחָק נִיצְּבוּ עוֹד שְׁנֵי שִׁלְדֵי חֶרֶק, וְטַיָּיסֵיהֶם פָּרְשׁוּ אֶת הַמִּצְנָחִים שֶׁלָּהֶם עַל הַקַּרְקַע.
"תִּיכָּנְסִי בַּחֲזָרָה", אָמַר כְּשֶׁסִּייֵּם.
הִתְיַישַּׁבְתִּי בַּמּוֹשָׁב הָאֲחוֹרִי, וְהוּא הוֹשִׁיט לִי קַסְדָּה, שֶׁצָּצָה אֵי מִשָּׁם.
"עַכְשָׁיו תָּבִיאִי אֶת הַסְּמַרְטְפוֹן שֶׁלְּךָ", אָמַר.
הוֹשַׁטְתִּי לוֹ אֶת הַנַּיָּיד, וְהוּא חִיבֵּר אֶת הַכִּיסּוּי שֶׁלּוֹ לְחוּט נַיְילוֹן עָבֶה שֶׁנִּקְשַׁר לַשֶּׁלֶד הַמָּטוֹס הַזָּעִיר, וְהֵשִׁיב אוֹתוֹ לְיָדִי. "עַכְשָׁיו אִם הוּא יִישָּׁמֵט לְךָ מֵהַיָּד הוּא יִהְיֶה מוּגָן", הִסְבִּיר.
הוֹדֵיתִי לוֹ, וְהוּא נִיגַּשׁ לְחַזֵּק אֶת רְצוּעוֹת הַקַּסְדָּה שֶׁלִּי, וְאַחַר סָגַר אֶת מָגֵן הַפְּלַסְטִיק הַקָּשִׁיחַ נֶגֶד הָרוּחַ. אֶצְבְּעוֹתָיו הָיוּ קְרִירוּת. צְמַרְמוֹרֶת חָלְפָה בְּעוֹרְפִי. הוּא סָגַר אֶת חֲגוֹרַת הַבְּטִיחוּת שֶׁלִּי עַד שֶׁנִּשְׁמַע קְלִיק. כָּבַשְׁתִּי אֶת מַבָּטִי בִּנְעָלַיי וְהַחֲרָשְׁתִּי.
"עַכְשָׁיו נְדַבֵּר דֶּרֶךְ הַמִּיקְרוֹפוֹנִים", נִשְׁמַע קוֹל טַיָּיס רַדְיוֹפוֹנִי בְּאוֹזְנַיי, מִשֶּׁשָּׁב אֶל מְקוֹמוֹ וְחָבַשׁ אֶת קַסְדָּתוֹ שֶׁלּוֹ. קוֹלוֹ הָיָה מְקוּטָּע לִרְגָעִים, מִמּוּסָךְ בְּרַעֲשֵׁי רֶקַע שֶׁהֶעֱנִיקוּ תְּחוּשָׁה שֶׁל מִבְצָע נוֹשָׁן, כָּזֶה שֶׁמְּשׁוּדָּר שׁוּב וָשׁוּב בְּעַרְבֵי יוֹם הַזִּיכָּרוֹן. "מוּכָנָה?"
"טוּס, טוּס מִפֹּה", אָמַרְתִּי בְּקוֹל צָרוּד.
***
הַמִּכְנָף הָרָכוּב רַעַם וְטִרְטֵר וְהֵחֵל לִנְסוֹעַ וּלְהָאִיץ יוֹתֵר וְיוֹתֵר. הָרוּחַ הִכְּתָה בְּבִטְנִי. הֶחֱזַקְתִּי בְּיַד יָמִין אֶת הַנַּיָּיד וּבַיָּד שְׂמֹאל אֶת מוֹט הַשֶּׁלֶד הַכָּחוֹל, כַּאֲשֶׁר הֵחֵל לְהִתְרוֹמֵם עוֹד וְעוֹד, עַד שֶׁנִּיתַּק מֵהַקַּרְקַע וְהֶעְפִּיל מֵעַל הַשָּׂדוֹת הַצִּבְעוֹנִיִּים וְהַבָּתִּים הַפְּרָטִיִּים וּבְרֵיכוֹת הַשְּׂחִייָּה וְהַכְּבִישִׁים הַמְּפוּתָּלִים וְהַמְּכוֹנִיּוֹת הַזְּעִירוֹת, כְּשֶׁמִּצְנָח עֲנָק בְּצִבְעֵי הַדֶּגֶל מְשַׁמֵּשׁ לוֹ כָּנָף.
רָצִיתִי לִצְעוֹק "אֵיזֶה כֵּיף!" אֲבָל בִּמְקוֹם זֶה הִתְחַלְתִּי לְצַלֵּם צִילּוּמִים זֵהִים שֶׁל רִיבּוּעֵי שָׂדֶה יְרוּקִּים וּצְהוּבִּים, מַלְבְּנִיִּים וּמְרוּבָּעִים; כֹּה מְדוּיָּקִים הָיוּ, כֹּה מוּשְׁלָמִים, עַד הַסֶּנְטִימֵטֶר הָאַחֲרוֹן. וְאָז עָבַרְתִּי לְצִילּוּמִים קִדְמִיִּים – גַּבּוֹ שֶׁל הַטַּיָּיס וַעֲנָנִים, גַּבּוֹ וְרִיבּוּעִי שָׂדֶה, גַּבּוֹ וּפִיסַּת יָם, גַּבּוֹ וִירִיעַת מַצְנֵחַ.
חָלַפְנוּ עַל פְּנֵי קָדִימָה, צוּרָן, טִירָה, אוּדִים וְגָעַשׁ, וּמֵעַל כָּל יִישּׁוּב צִייֵּן הַטַּיָּיס בַּמִּיקְרוֹפוֹן אֶת שְׁמוֹ. כְּשֶׁרִיחַפְנוּ מֵעַל גַּעַשׁ סָטָה לְכִיוּוּן הַיָּם וְהִנְמִיךְ טוּס; קֶצֶף לָבָן לַחֵךְ אֶת הַסְּלָעִים. הַמַּרְאֶה לְמַטָּה הָיָה מַרְהִיב, הָרוּחַ הָיְיתָה נְעִימָה, טִרְטוּר הַפְּרוֹפְלוֹר לֹא הִפְרִיעַ כְּהוּא זֶה. שָׁמַעְתִּי בָּאוֹזְנִיּוֹת אֶת קוֹלוֹ הַיַּצִּיב, הַבּוֹטֵחַ, שֶׁהִסְבִּיר עַל גְּבָהִים וְעַל כִּיוּוּנֵי רוּחַ, עַל מִמְצָאִים אַרְכֵיאוֹלוֹגִיִּים וְעַל חוּקֵּי תְּעוּפָה, עַל נְקִיקִים סוֹדִיִּים וְעַל מִנְחָתִים עֲלוּמִים, עַל שָׁנִים שֶׁבָּהֶן נֶחֱשַׂף הַתֵּל הַזֶּה וְהוּקַם הַיִּישּׁוּב הַהוּא – אֲבָל עֵינַיי עָיְיפוּ זֶה כְּבָר מִכָּל הַמַּרְאוֹת וְהִתְקַבְּעוּ בְּגַבּוֹ. זָכַרְתִּי אֶת הַדְּקִירוֹת הָאֲיוּמּוֹת כְּשִׁיפּוּדִים, אֶת הַיַּתּוּשִׁים הַצְּהוּבִּים בִּקְצֵה שְׂדֵה הָרְאִייָּה הַמּוּגְבָּל שֶׁלִּי, אֶת הַדֶּמַע וְאֶת הַצְּרִיבָה, וְהִנַּחְתִּי לְעֵינַיי לָנוּחַ מַעֲדַנּוֹת עַל גַּבּוֹ הָרָחָב.
"מַקְסִים!" צָעַקְתִּי לְבַסּוֹף לַמִּיקְרוֹפוֹן, וּלְרֶגַע לֹא הֵסַרְתִּי אֶת עֵינַיי מִגַּבּוֹ, "עוֹצֵר נְשִׁימָה! תַּמְצִית שֶׁל יִשְׂרָאֵל הַיָּפָה – כּוֹבֶשֶׁת וּמְרַתֶּקֶת, מְחַשְׁמֶלֶת וּמְסַחְרֶרֶת, מְהַפְּנֶטֶת וְרַבַּת רְבָדִים, אִינְטִימִית וּמְרוּחֶקֶת בּוֹ זְמַנִּית!"
 



https://www.shortstoryproject.com/he/story/%d7%97%d7%9c%d7%9c-%d7%a0%d7%92%d7%98%d7%99%d7%91%d7%99/
#אַהֲבָה#אִירוֹנְיָה#בְּדִידוּת#יִשְׂרְאֵלִי#כְּתִיבָה#נָשִׁים#שָׁנוּן