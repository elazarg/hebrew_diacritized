הֶחֱזַקְתִּי בִּידֵי קָנֶה-סוֹף אָרוֹךְ וְטָבַלְתִּי אוֹתוֹ עָמוֹק בַּנָּהָר. הוּא נָפַל וְנֶעֱלַם מֵעֵינַי. אָסַפְתִּי אֶת רַגְלַי וּנְסוּגוֹתִי מְעַט לְאָחוֹר. חַשְׁתִּי פַּחַד גָּדוֹל, הוּא נִיכָּר בִּידֵי הָרוֹעֲדוֹת. הַפַּחַד שֶׁהַנָּהָר יִבְלַע אוֹתִי לֹא הִנִּיחַ לִי מִיּוֹם שֶׁשָּׁמַעְתִּי אֶת הַסִּיפּוּר שֶׁל דּוֹדָה פְּנִידָה. הִיא הָיְתָה מְסַפֶּרֶת שׁוּב וָשׁוּב אֶת הַסִּיפּוּר עַל הַנַּעֲרָה הַיָּפָה שֶׁרָצְתָה לִישׁוֹן קְצָת בַּנָּהָר, וְטָבְעָה. בְּכָל פַּעַם שֶׁרָאִיתִי אֶת הַנָּהָר שֶׁקֶט וְרוֹגֵעַ, הָיִיתִי נִזְכֶּרֶת בַּאֲמִירָתָהּ  שֶׁל הַדּוֹדָה, שֶׁהַנָּהָר מַפְחִיד יוֹתֵר כַּאֲשֶׁר הוּא מְפַתֶּה לִישׁוֹן בְּחֵיקוֹ.
לֹא יָכוֹלְתִּי לְשַׂחֵק עִם יַלְדֵי הַכְּפָר מִשּׁוּם שֶׁהֵם הָיוּ מִתְנַפְּלִים עַל חֶבְרָתִי הַיָּפָה בְּכָל פַּעַם שֶׁרָאוּ אוֹתָהּ. יוֹם קָשֶׁה הָיָה הַיּוֹם שֶׁבּוֹ רָאִיתִי אוֹתָם מִתְגּוֹשְׁשִׁים כְּדֵי לִזְכּוֹת בַּחִיפּוּשִׁית, שֶׁהִתְקַפְּלָה וְהִתְכַּדְּרָה קְצָת עַד שֶׁלֹּא הָיָה אֶפְשָׁר עוֹד לִרְאוֹת לֹא רֹאשׁ וְלֹא רַגְלַיִים. מִיהַרְתִּי אֲלֵיהֶם וּבִיקַּשְׁתִּי שֶׁיָּנִיחוּ לָהּ לָלֶכֶת לְדַרְכָּהּ בְּשָׁלוֹם, אֲבָל הֵם סֵירְבוּ. מֵאָז אוֹתוֹ יוֹם סוֹרֵר הָיִיתִי הוֹלֶכֶת אֶל הַיַּעַר שֶׁלְּיַד בֵּיתֵנוּ, שֶׁעֵצָיו כִּיסּוּ שְׁטָחִים נִרְחָבִים, וַעֲנָפִים כְּחוּשִׁים, שֶׁעוֹד לֹא רָאִיתִי כְּמוֹתָם, הִסְתַּעֲפוּ מֵהֶם, וְהִרְגַּשְׁתִּי שֶׁאֲנִי מְחַפֶּשֶׂת אֶת הַחִיפּוּשִׁית כְּדֵי לִמְנוֹעַ מֵהֶם לְגַלְגֵּל אוֹתָהּ כָּל יוֹם, שֶׁכֵּן אָהַבְתִּי מְאוֹד אֶת הַחֶרֶק הַקָּטָן הַזֶּה. אָסַפְתִּי מִסְפָּר רַב שֶׁל בְּנֵי מִינָה בְּתוֹךְ כְּלִי זְכוּכִית רָחָב וְשַׂמְתִּי אוֹתָם בַּמִּרְפֶּסֶת חַדְרֵי וְהֵבֵאתִי לָהֶם עוֹד חֲרָקִים,
כָּךְ שֶׁהָיוּ לִי חֲבֵרִים חֲדָשִׁים בְּכָל הַצְּבָעִים: אָדוֹם, צָהוֹב, וּכְתוֹם. אָהַבְתִּי מְאוֹד אֶת הַצֶּבַע הַכָּתוֹם. הָיִיתִי מִתְבּוֹדֶדֶת אִיתָּם וְשׁוֹאֶבֶת מֵהֶם בִּיטָּחוֹן בְּשָׁעוֹת שֶׁל שִׁגְרַת הָעֶרֶב, שֶׁעוֹבְרוֹת לְאַט. אָבִי הָיָה רָגִיל  לְהַרְכִּיב בְּכָל עֶרֶב אֶת מִשְׁקְפֵי הָרְאִיָּיה שֶׁלּוֹ, הוּא הָיָה מַקְפִּיד לְקַבֵּעַ אוֹתָם עַל גֶּשֶׁר אַפּוֹ, וְאָז הָיָה מַעְיָין לְאִטּוֹ בָּעִיתּוֹנִים שֶׁהִגִּיעוּ אֶל הַכְּפָר בְּאִיחוּר, וּמְקַלֵּל וּמְגַדֵּף וְזוֹרֵק לֶחָלָל הָאֲוִויר הַאֲשָׁמוֹת קִיצוֹנִיּוֹת בִּשְׁאָגוֹת שֶׁאִמִּי קִיבְּלָה בְּשַׁלְוַות הַנֶּפֶשׁ הָרְגִילָה שֶׁלָּהּ בְּעוֹדָהּ רוֹקֶמֶת מִטְפָּחוֹת. כְּבָר זְמַן רַב הִיא רוֹקֶמֶת מִטְפָּחוֹת וְעוֹרֶמֶת אוֹתָן בַּחֶדֶר הַסָּמוּךְ – שְׁכָבוֹת שֶׁל מִטְפָּחוֹת זֵהוֹת בְּצִבְעָן אַךְ שׁוֹנוֹת בְּצוּרָתָן. הִיא רָצְתָה לְשַׁנּוֹת אֶת הַצְּבָעִים אֲבָל לֹא יָכְלָה לָלֶכֶת אֶל מֶרְכַּז הַכְּפָר כְּדֵי לַעֲשׂוֹת זֹאת.  שָׁמַעְתִּי אֶת הַשָּׁעוֹן מְצַלְצֵל שְׁמוֹנָה פְּעָמִים, יָדַעְתִּי שֶׁאַחֲרֵיהֶן  אִמִּי  תִּקְרָא לְדוֹדָה פְּנִידָה וַאֲנִי אֵלֵךְ לַמִּיטָּה אַחֲרֵי שֶׁבְּאַרְבַּע דַּקּוֹת לִשְׁמוֹנָה צִחְצַחְתִּי אֶת שִׁינֵּי וְגַרְגַּרְתִּי צְרוֹר שֶׁל מִשְׁפָּטִים שֶׁהַדּוֹדָה הָיְתָה חוֹזֶרֶת עֲלֵיהֶם בְּכָל יוֹם, בְּאוֹתָן דַּקּוֹת עַצְמָן שֶׁקָּדְמוּ לִשְׁמוֹנַת הַצִּלְצוּלִים, שֶׁהָיוּ מְצַלְצְלִים בְּחָזִי כָּל יוֹם. בְּאוֹתוֹ יוֹם הֶחְבֵּאתִי מַחְבָּרוֹת רֵיקוֹת מִתַּחַת לַשְּׂמִיכָה, מִשּׁוּם שֶׁשָּׂנֵאתִי אֶת הַשָּׁעָה שְׁמוֹנָה, וְשָׂנֵאתִי לָלֶכֶת לִישׁוֹן בְּאוֹתָהּ שָׁעָה רִשְׁמִית הַמְּבַשֶּׂרֶת שֶׁעוֹלְמֵי הַיַּלְדִּי בַּבַּיִת הִסְתַּיֵּים. הִדְלַקְתִּי אֶת הָאוֹר וְחִיכִּיתִי מְעַט עַד שֶׁלֹּא יִישָּׁמַע שׁוּם רַחַשׁ, וְאָז הֵבֵאתִי אֶת הָעֶפְרוֹנוֹת הַצִּבְעוֹנִיִּים שֶׁלִּי וְהִתְחַלְתִּי לְצַיֵּיר אֶת חֶבְרָתִי בְּמַחְבֶּרֶת הַיָּפָה. אֲבָל דּוֹדָה פְּנִידָה בָּאָה מִיָּד וְאָמְרָה לִי שֶׁאִם לֹא אִישַׁן יְפַטְּרוּ אוֹתָהּ. הִיא הֶחֱזִירָה אוֹתִי לְמִיטָּתִי בִּשְׁמוֹנֶה וְחָמֵשׁ דַּקּוֹת. זוֹ הָיְתָה הַפַּעַם הַיְּחִידָה שֶׁבָּהּ הָיָה חַדְרֵי מוּאָר חָמֵשׁ דַּקּוֹת, אוֹ קְצָת יוֹתֵר, אַחֲרֵי הַשָּׁעָה שְׁמוֹנֶה.
כַּמָּה יָמִים לְאַחַר מִכֵּן לָבַשְׁתִּי חֲלִיפָה כְּתוּמָּה עִם נְקוּדּוֹת שְׁחוֹרוֹת שֶׁקָּנִיתִי עִם הַדּוֹדָה בְּמֶרְכַּז הָעִיר. אָהַבְתִּי מְאוֹד אֶת הַצְּבָעִים הָאֵלֶּה, וְאָהַבְתִּי מְאוֹד שֶׁחֲבֵרַיי לָבְשׁוּ אֶת הַחֲלִיפָה הַזֹּאת. חֲבֵרַיי הַחֲדָשִׁים הִרְגִּישׁוּ בְּנוֹחַ בַּמִּרְפֶּסֶת שֶׁלִּי, וְלָכֵן הֵחֵלּוּ לָבוֹא וְלָלֶכֶת כְּאִילּוּ הָפְכוּ אוֹתָהּ לְמַשְׁכְּנָם, וַאֲנִי הָיִיתִי מוֹשִׁיטָה לָהֶם אֶת אֶצְבָּעִי כְּדֵי שֶׁיְּטַפְּסוּ עָלֶיהָ בְּשָׁעָה שֶׁהֵם מַמְרִיאִים בְּעֶזְרַת כַּנְפֵיהֶם הַמְּסַיְּיעוֹת לָהֶם לַעֲלוֹת וְלָעוּף הַרְחֵק לְמַעְלָה, וְהֵחֵלּוּ לְהִתְקָרֵב יוֹתֵר כְּשֶׁהִתְחַלְתִּי לְדַמּוֹת לָהֶם גַּם בִּלְבוּשֵׁי וְגַם בַּטְּקָסִים שֶׁלִּי וְהָיִיתִי מְדַקְלֶמֶת לָהֶם בְּנוֹעַם רַב:    
Petite coccinelle 
Laisse-moi compter tes vies sur tes ailes 
Toi qui n'as jamais vu ta colère dis-moi 
 Dis-moi comment faire comme toi
חִיפּוּשִׁית קְטַנָּה, אֶת חַיֶּיךָ
תְּנִי נָא לִי לִסְפּוֹר עַל כְּנָפַיִיךְ
אַתְּ שֶׁמֵּעוֹלָם לֹא רָאִיתָ אֶת צַבָּעֲךָ
אִמְרִי נָא לִי אֵיךְ נַעֲשִׂים כְּמוֹתְךָ
אֲבָל לֹא הִצְלַחְתִּי לִישׁוֹן בְּאוֹתוֹ לַיְלָה לַמְרוֹת הַחֲשֵׁכָה וְצִלְצוּלֵי הַשָּׁעוֹן הָרְצוּפִים. הוֹסַפְתִּי לִשְׁמוֹעַ אֶת הַיְּלָדִים מְדַקְלְמִים בְּקוֹל רָם וּמְצַחְקְקִים כְּשֶׁהֵם רוֹאִים אוֹתִי בַּחֲלִיפָה הַכְּתוּמָה:
"חִיפּוּשִׁית... חִיפּוּשִׁית... חִיפּוּשִׁית..."
אִמִּי לֹא שְׁמָהּ לֵב אֵלַי. הִיא הוֹסִיפָה לְהַגְנִיב מַבָּטִים אֶל אָבִי וְלִרְקוֹם אֶת הַמִּטְפָּחוֹת שֶׁלָּהּ, מִטְפָּחוֹת שֶׁכְּבָר לֹא יָכוֹלְתִּי לִסְפּוֹר, וְאֵינֶנִּי חוֹשֶׁבֶת שֶׁאִמִּי עַצְמָהּ יָכְלָה.
הַשָּׁעָה הָיְתָה שְׁמוֹנָה כְּשֶׁבַּעֲלֵי קָרָא לִי בִּמְלוֹא גְּרוֹנוֹ. לֹא רָצִיתִי לַעֲנוֹת לוֹ בְּאוֹתוֹ רֶגַע. הוֹצֵאתִי אֶת רַגְלַי מֵהַשְּׂמִיכָה כְּדֵי לְהִילָּחֵם בְּהֶתְקֵפֵי הַתְּנוּמָה שֶׁפָּקְדוּ אוֹתִי בְּכָל פַּעַם שֶׁנִּשְׁמְעוּ שְׁמוֹנַת הַצִּלְצוּלִים, וְקִיוִּויתִי שֶׁלֹּא לִרְאוֹת אוֹתוֹ עַד שֶׁיִּיפָּסְקוּ הַצִּלְצוּלִים וְכָל הַטְּקָסִים הַבָּאִים אַחֲרֵיהֶם. הָיִיתִי רְגִילָה לִטְקָסִים סוֹדִיִּים, עַד כְּדֵי כָּךְ שֶׁאֲנִי חוֹזֶרֶת עֲלֵיהֶם מִבְּלִי דַּעַת.... לִפְעָמִים מוֹפִיעָה לְנֶגֶד עֵינֵי דּוֹדָה פְּנִידָה, עוֹמֶדֶת עִם הַמַּגֶּבֶת הַוְּורוּדָּה שֶׁלָּהּ כְּדֵי לַנֶּגֶב אוֹתִי, וּמְעַסָּה אוֹתִי, וְאוֹמֶרֶת לִי בְּקוֹלָהּ הַחֲרִישִׁי: "הַתְחָלַת לִגְדּוֹל וְנִהְיֵית נַעֲרָה יָפָה..." אֲבָל אָבִי רָאָה אֶת הַחֲרָקִים הֶעָפִים מִן הַמִּרְפֶּסֶת וְזֶה הָיָה הָרֶגַע שֶׁבּוֹ הִפְסִיק לָשֶׁבֶת כָּל עֶרֶב כְּהֶרְגֵּלוֹ. הוּא עָלָה לְחַדְרֵי וְגִילָּה אֶת הַכְּלִי שֶׁבְּתוֹכוֹ הִשְׁתּוֹלְלוּ הַחֲרָקִים הַיָּפִים. הוּא צָעַק בְּפַרְצוּפָהּ שֶׁל הַדּוֹדָה:
"הַבַּת שֶׁל הָאָדָם הַנִּכְבָּד בְּיוֹתֵר בִּכְפָר מַגְדֶּלֶת חֲרָקִים טִיפְּשִׁיִּים..."
הַדּוֹדָה בָּלְעָה אֶת קוֹלָהּ הַחֲרִישִׁי, וְנִדְמֶה לִי שֶׁהִיא לֹא תְּדַבֵּר עוֹד. הוּא קָרָא לְגַנָּן וְצִיוּוֹה עָלָיו לִשְׂרוֹף אֶת הַחֲרָקִים הָאֵלּוּ כְּדֵי שֶׁלֹּא יָשׁוּבוּ אֶל הַבַּיִת לְעוֹלָם. הוּא הֵשִׁיב אֶת מִשְׁקְפֵי הָרְאִיָּיה שֶׁלּוֹ לִמְקוֹמָם הָרָגִיל וְשָׁקַע בְּעִיתּוֹנָיו. אֲבָל הַגַּנָּן לֹא שָׂרַף אֶת חֲבֵרַי, אֶלָּא הֶחֱזִיר אוֹתָם לַשָּׂדוֹת, וְאָמַר לִי:
"הֵם חֲבֵרִים שֶׁלָּנוּ, כּוּלָּם, כִּי הֵם אוֹכְלִים אֶת הַחֲרָקִים שֶׁזּוֹלְלִים אֶת הַיְּבוּל. הֶחֱזַרְתִּי אוֹתָם לַשָּׂדוֹת.
יָמִים אֲחָדִים אַחֵר כָּךְ, כַּאֲשֶׁר קָרָאתִי לְדוֹדָתִי וְהִפְתַּעְתִּי אוֹתָהּ בַּחִיפּוּשִׁיּוֹת שֶׁצִּייַּרְתִּי, הִיא כִּמְעַט נָפְלָה מֵרוֹב תַּדְהֵמָה. צִייַּרְתִּי חִיפּוּשִׁיּוֹת בְּצוּרוֹת רַבּוֹת, וְהַגְּוָונִים הַכְּתוּמִים שֶׁלָּהֶן הֵחֵלּוּ לִנְצוֹץ בַּלַּיְלָה וְהִנְעִימוּ לִי אֶת רִגְעֵי הַפַּחַד מֵהַחוֹשֶׁךְ הַגָּדוֹל. דּוֹדָה פנידה הֵחֵלָּה לְאַט לְאַט לְהַבְרִיק אֶת הַצְּבָעִים כְּדֵי שֶׁלֹּא יִנְבְּלוּ, וְנִיסְּתָה לְהַמְצִיא סִיבּוֹת שֶׁיָּנִיאוּ אֶת אִמִּי מִלַּעֲלוֹת אֶל חַדְרִי.
בַּעֲלִי הִבִּיט בִּי, וְחָשׁ שֶׁאֲנִי לֹא נוֹכַחַת. הוּא הִנִּיחַ אֶת הַכְּפָפוֹת הַשְּׁחוֹרוֹת שֶׁלּוֹ עַל הַשִּׁידָּה. הוּא שָׁב מִן הַצַּיִד, שֶׁהָיָה תַּחְבִּיב שֶׁדָּבַק בּוֹ זֶה שָׁנִים רַבּוֹת, בְּאוֹתָהּ שְׁעַת אַחֵר-הַצָּהֳרַיִים וּבְאוֹתָם בְּגָדִים וְעִם אוֹתָם יְדִידִים, שֶׁהָיוּ מְסַפְּרִים לִי עַל הָעוֹשֶׁר שֶׁהוֹרֵיהֶם הִצְלִיחוּ לִצְבּוֹר בַּמַּאֲמַצִּים וּבְשַׁקְדָנוּת, בְּהַתְמָדָה גְּדוֹלָה, בְּעָמָל רַב וּבַחֲרִיצוּת. הֵם הָיוּ מְעַשְּׁנִים סִיגָרִים שְׁחוֹרִים וְחוֹבְשִׁים כּוֹבָעִים שְׁחוֹרִים וְאֶת עֵינֵיהֶם כִּיסּוּ מִשְׁקָפַיִים שְׁחוֹרִים שֶׁהָיוּ מְגִנִּים עֲלֵיהֶם מִפְּנֵי הַשֶּׁמֶשׁ בְּשָׁעָה שֶׁצָּדוּ חַיּוֹת יָפוֹת שֶׁהֵם לֹא נִזְקְקוּ לָהֶן לַאֲכִילָה, וְלֹא פַּעַם הָיוּ צָדִים אוֹתָן וּמַשְׁלִיכִים אוֹתָן בַּשָּׂדֶה, אֲבָל הָיוּ מִתְגָּאִים זֶה בְּאוֹזְנֵי זֶה בְּדִיבּוּר מָתוּן וּבַחִיּוּכִים מְשׂוּרְטָטִים בִּקְפִידָה רַבָּה.
בַּעֲלֵי לִיטֵּף אֶת בִּטְנִי בְּשַׁלְוָוה גְּמוּרָה, וְהִסְתַּכֵּל בִּי כְּשֶׁשְּׂפָמוֹ הַגָּזוֹז לְמִשְׁעִי רוֹטֵט. זֶה הָיָה הַפַּעֲמוֹן שֶׁגָּרַם לִי לָחוּשׁ שֶׁהוּא רוֹצֶה מַשֶּׁהוּ. הָיָה לוֹ טֶקֶס שֶׁקֶט נְטוּל הִתְרַגְּשׁוּת, וַאֲנִי יִיחַלְתִּי שֶׁאוּכַל לִצְעוֹק אוֹ לְצַחְקֵק בְּקוֹל רָם, עַד שֶׁיִּשְׁמְעוּ אוֹתִי בַּבָּתִּים הַסְּמוּכִים. אֲבָל בַּעֲלִי הָיָה מְדוּיָּק כְּמוֹ הַשָּׁעוֹן הָאָמֵרִיקָנִי שֶׁלּוֹ, שֶׁהוּא מְדַבֵּר עָלָיו מֵאָז בִּיקּוּרוֹ בְּאָמֵרִיקָה, כְּדֵי לְהַשְׁמִיעַ לִי בְּכָל עֶרֶב קַר שׁוּב וָשׁוּב אֶת אוֹתָם סִיפּוּרִים שֶׁגִּילּוּ לוֹ אֶת עוֹלָם הַזֶּה הָרָחוֹק מֵעֵינֵינוּ, בְּתוֹר הַקְדָּמָה לִטְקָסִים אִינְטִימִיִּים.
הָיִיתִי מִתְכַּדֶּרֶת... מֵעַי הִתְקוֹטְטוּ בְּתוֹךְ בִּטְנִי. הָיִיתִי רוֹצֶה לְהָבִיא אִיתִּי אֶת הַחֲרָקִים הַיָּפִים שֶׁלִּי מֵחַדְרֵי הַקָּטָן – הֵם עֲדַיִין שָׁם. אָבִי הִשְׁאִיר אוֹתָם עַל הַקִּיר, לְאַחַר שֶׁהִפְצַרְתִּי בּוֹ מְאוֹד שֶׁיַּנִּיחַ לָהֶם לְהִישָּׁאֵר בַּחֶדֶר. הוּא צָחַק צְחוֹק חַדְגּוֹנִי וְאָמַר:
"כֵּן, אֲנִי אַשְׁאִיר אוֹתָם. הֲרֵי אַתְּ הַבַּת הַיְּחִידָה שֶׁהִתְבָּרַכְנוּ בָּהּ, וְעֶרֶב אֶחָד אֲנַחְנוּ נִיזְכָּר בַּשְּׁטוּיוֹת שֶׁלְּךָ וְנִצְחַק.
אַחֵר כָּךְ צָחַק צְחוֹק מְאוּפָּק וְאִמִּי צָחֲקָה בְּעִקְבוֹתָיו בִּמְיוּמָּנוּת נִרְכֶּשֶׁת, וְעִיגְּלָה מְעַט אֶת שְׂפָתֶיהָ, וְאָבִי שִׁיבֵּחַ אוֹתָהּ וְאֶת הַחִינּוּךְ שֶׁהֶעֱנִיקָה לִי.
לֹא יָכוֹלְתִּי לִגְרוֹעַ אֶת מַבָּטִי מֵאִמּוֹת יָדָיו הַחֲזָקוֹת. הוּא הִסְתִּיר אֶת עֵינָיו הַיָּפוֹת, מִשּׁוּם שֶׁאֵינֶנּוּ מְסוּגָּל לְהַבִּיט בִּפְנֵי אִישָּׁה. הִתְעַקַּשְׁתִּי שֶׁהוּא יִסְתַּכֵּל לִי יָשָׁר בַּפָּנִים כְּשֶׁהוּא מְדַבֵּר אִיתִּי. הָיוּ לוֹ עֵינַיִים מַקְסִימוֹת וְנִפְלָאוֹת. הָיִיתִי רוֹצֶה שֶׁהֵן לֹא יוּסְּרוּ מִמֶּנִּי לְעוֹלָם. בְּאוֹתוֹ רֶגַע חַשְׁתִּי מְבוּכָה בְּכָל דָּבָר. הָעוֹלָם הִסְתּוֹבֵב. נִכְנַסְתִּי לְחַדְרֵי וְהִתְנַפַּלְתִּי עַל הַנְּיָיר כְּדֵי לְצַיֵּיר אֶת הָעֵינַיִים. הוּא הָיָה קָרוֹב מְאוֹד לַחֲבֵרַי. הוּא דָּמָה לִי לַמְרוֹת שֶׁאֲנִי רְחוֹקָה מִמֶּנּוּ. לֹא יָכוֹלְתִּי לְהֵירָדֵם בְּאוֹתוֹ לַיְלָה. בַּעֲלִי הִתְבּוֹנֵן בַּמְּתִיחוּת שֶׁלִּי וְנִיסָּה בְּשַׁלְוָותוֹ הַמּוּכֶּרֶת לִסְפּוֹג אֶת כָּל הַהִתְרַגְּשׁוּת שֶׁאָצַרְתִּי בְּתוֹכִי. רָאִיתִי שֶׁהוּא אִיתִּי וָשׁוּב שִׁיוִּויתִי לְנֶגְדִּי אֶת מַפַּת זְרוֹעוֹתָיו הַמּוּצָקוֹת, עַד שֶׁנִּרְאֶה לִי שֶׁאֲנִי הִיא הַמַּחֲזִיקָה בּוֹ. בְּאוֹתוֹ יוֹם עָקַבְתִּי אַחֲרָיו כְּשֶׁרָץ בֵּין הָעֵצִים. כְּשֶׁרָאָה אוֹתִי, חָשׁ מְבוּכָה וְאָמַר לִי: "מָה תְּצַוֶּוה גְּבִירְתִּי?" הִבַּטְתִּי בּוֹ בִּתְשׁוּקָה וְהוּא הִשְׁפִּיל  אֶת מַבָּטוֹ בְּבַיְישָׁנוּת. אָחַזְתִּי בִּזְרוֹעוֹתָיו, הִנַּחְתִּי אֶת יָדִי עַל שְׂפָתָיו, חַשְׁתִּי בָּעוֹצְמָה הַחֲבוּיָה בּוֹ וּבְמַשֶּׁהוּ הָעוֹמֵד לְהִתְפָּרֵץ בְּתוֹכוֹ  וְהִתְחַלְתִּי לְהַעֲבִיר אֶת שְׂפָתִי עַל שְׂפָתָיו. הוּא לֹא הִתְנַגֵּד. הוּא אָחַז בִּי בְּכָל הָעוֹצְמָה שֶׁהִתְאַוֵּויתִי לָהּ וְחִיבֵּק אוֹתִי בִּזְרוֹעוֹתָיו הַחֲזָקוֹת עַד שֶׁנְּמַסָּתִי בְּחֵיקוֹ.  זֶה הָיָה הָרֶגַע הַיָּחִיד שֶׁבּוֹ הִרְגַּשְׁתִּי שֶׁאֲנִי נִמְצֵאת עַל פְּנֵי הָאֲדָמָה הַקְּטַנָּה הַזֹּאת. הַחִיבּוּק הַזֶּה הָיָה מוּזָר, וְלֹא חַשְׁתִּי בּוֹ אוֹ חָוִויתִי כְּמוֹתוֹ לִפְנֵי כֵן, אֶלָּא רַק חָלַמְתִּי עָלָיו. אָמַרְתִּי: הָעִיקָּר שֶׁחָוִויתִי אֶת הַהִתְרַגְּשׁוּת הַזֹּאת. וְלוּ לְדַקָּה אַחַת. אַחַר כָּךְ הוּא הִבִּיט בִּי בַּחֲשָׁשׁ, כְּאִילּוּ נִישֵּׁק אוֹתִי מִבְּלִי דַּעַת. אֲבָל אֲנִי שַׂמְתִּי אֶת יָדִי עַל שְׂפָתָיו וְסִימַּנְתִּי  לוֹ שֶׁלֹּא יְדַבֵּר. נְמַסָּתִי אִתּוֹ רַק לְכַמָּה דַּקּוֹת, אֲבָל הֵן לֹא יֵיעָלְמוּ לְנַצֵּחַ.
אֲנִי מוֹשֶׁכֶת אֶת רַגְלַיי הַקָּרוֹת מִמַּעֲמַקֵּי הַנָּהָר וּמְצַחְקֶקֶת וְאַחַר כָּךְ צוֹוַחַת... אֲנִי שֶׁבָּהּ כָּל יוֹם לְבֵיתִי כְּדֵי לְהִתְכַּדֵּר קְצָת  בְּתוֹךְ עַצְמִי, כְּשֶׁהַשֵּׁינָה מַתְחִילָה לְרַפְרֵף עַל עַפְעַפֵּי בַּעֲלֵי.



https://www.shortstoryproject.com/he/story/%d7%94%d7%97%d7%99%d7%a4%d7%95%d7%a9%d7%99%d7%aa/
#דִּיכוֹיְנְשִׁים#יְחָסִים#כתיבהנשׁית#נִישּׂוּאִין#תְּשׁוּקָה