אֶת יַחֲסֵי הָאַהֲבָה–דְּחִיָּיה לָמַדְתִּי מִשְּׁרִיקִי.
כָּל פַּעַם שֶׁהִצִּיבוּ אוֹתָנוּ יַחַד בַּמַּחְסוֹם מוּל הַקַּסְבָּה בְּחֶבְרוֹן עָבַר בִּי, בּוֹ זְמַנִּית, גַּל מָהִיר שֶׁל הִתְרַגְּשׁוּת וְאָז גַּל מָהִיר שֶׁל בֶּהָלָה.
כְּשֶׁעָמַדְנוּ שָׁם, בַּזְּמַן שֶׁפָּנָסִים הִצִּיתוּ חוּלְדּוֹת שֶׁזִּינְּקוּ בָּאֲוִויר וּפֵירוֹת תָּסְסוּ מִתַּחַת לַדּוּכָנִים מִכִּתְמֵי פִּיחַ הוּא סִיפֵּר לִי עַל מָקוֹם שֶׁנִּקְרָא "דִּינָמוֹ דְּבַשׁ", כּוּלָּם שָׁם הָיוּ עֵירוּמִּים, לְפָחוֹת בְּרֹאשׁ שֶׁלִּי, מַזִּיעִים, חֲלָקִים, נִכְנָסִים הָאֶחָד לְתוֹךְ הַשֵּׁנִי שׁוּב וָשׁוּב, בּוֹהֲקִים מִשֶּׁמֶן מְבוּשָּׂם.
בַּיַּבֶּשֶׁת הַהִיא דִּיבְּרוּ בְּקוֹלוֹת גְּבוֹהִים, מָחֲצוּ אֶת פֵּירוֹת הָעוֹלָם וְלִיקְּקוּ אֶת הָאֶצְבָּעוֹת.
לִפְעָמִים עָמַד לִי, כָּכָה, מוּל הַסִּמְטָאוֹת הָרֵיקוֹת, מוּל כְּתוֹבוֹת הַגְרָפִיטֵי שֶׁאִיחֲלוּ מָוֶות לָעַרְבִים אוֹ מָוֶות לִיהוּדִים, בְּקִיצּוּר, כּוּלָּם רָצְחוּ הָאֶחָד אֶת הַשֵּׁנִי כְּשֶׁאֲנִי עָמַדְתִּי מוּל אַחַת הַדְּמוּיוֹת שֶׁיָּצְאוּ מִ"דִּינָמוֹ דְּבַשׁ", בַּחוּרָה בְּשֵׂיעָר אָדוֹם, גּוּפִיַּית רֶשֶׁת, עָגִיל שָׁחוֹר בְּגַבָּהּ, מִכְנְסוֹנֵי עוֹר, הִיא הִתְקָרְבָה אֵלַי וְלִיטְּפָה אֶת הַפָּנִים הַחִיוְּורוֹת, אֶת הַבָּשָׂר הַבְּתוּלִי שֶׁלִּי, הַדָּם הִתְעַבָּה בְּתוֹכִי, כְּבֵדוֹת שֶׁלֹּא יָדַעְתִּי קוֹדֶם לָכֵן הִצְמִידָה אוֹתִי לָאֲדָמָה, יָדַעְתִּי לְפֶתַע שֶׁיֵּשׁ עוֹלָם אַחֵר, וְשֶׁאֲנִי חַיָּיב לְהַגִּיעַ אֵלָיו.
שָׁמַרְנוּ שָׁם שְׁמוֹנָה-שְׁמוֹנָה, בְּשָׁלָב כָּלְשֶׁהוּ כְּבָר לֹא יָדַעְנוּ מָה הַיּוֹם בַּשָּׁבוּעַ, מָתַי יָרַד הַלַּיְלָה אוֹ יַעֲלֶה הַבּוֹקֶר, מְטוֹרָפִים מֵחוֹסֶר שֵׁינָה הִסְתּוֹבַבְנוּ בְּרַחֲבֵי הַמּוּצָּב, לוֹחֲצִים כַּדּוּרִי עוֹפֶרֶת לְמַחְסָנִית, זוֹרְקִים בָּאֲוִויר רִימּוֹנֵי רֶסֶס וְתוֹפְסִים אוֹתָם בַּשְּׁנִיָּיה הָאַחֲרוֹנָה, עוֹצְמִים אֶת הָעֵינַיִים וּמְדַמְיְינִים נְעָרוֹת רְחוֹקוֹת, הֵן הִמְתִּינוּ לָנוּ שֶׁנָּשׁוּב מִשְּׂדֵה הַקְּרָב, מְבַקְּשׁוֹת לְנַחֵם אֶת הָאֵיבָרִים שֶׁנִּהְיוּ דּוֹמִים לְמַתֶּכֶת שֶׁפָּרַקְנוּ אֶל הַשָּׁמַיִים הָרֵיקִים שֶׁל חֶבְרוֹן וְאָז בְּחַדְרֵי שֵׁירוּתִים מַדְּפֵי רֵיחַ כְּלוֹר וַעֲמוּסִים בִּכְתוֹבוֹת זִימָּה.
בְּאוֹתוֹ לַיְלָה שָׁמַרְנוּ שׁוּב יַחַד.
נִרְאֶה לִי שֶׁשְּׁרִיקִי אָהַב אֶת הַצִּיוּוּת הַזֶּה, נֶהֱנֶה לִרְאוֹת נַעַר דָּתִי שֶׁעוֹלֶה בּוֹ אַדְמוּמִיּוּת, שֶׁמַּתְחִיל לְגַמְגֵּם, שֶׁהָעֵינַיִים שֶׁלּוֹ נִפְעָרוֹת וְאֶפְשָׁר לִרְאוֹת בָּהֶן אוֹקְיָינוֹס בִּשְׁעַת סְעָרָה, עוֹלָם פִּרְאִי שֶׁפָּרַץ לְפֶתַע, וּבְעוֹצְמָה.
יָרַדְנוּ בַּדֶּרֶךְ לְעֶמְדָּה בִּרְחוֹב השׁוהדה, שְׁכוּנַת אַבּוּ סַנֵּנָּה עָמְדָה עַל הַגִּבְעָה שֶׁמּוּלֵנוּ וְהַבְּעִירָה אַלְפֵי עֵינֵי חַשְׁמַל זוֹמְמוֹת, הָיָה אַחֲרֵי חֲצוֹת וּמוּלֵנוּ צָעַד בָּרְחוֹב הָרֵיק בָּחוּר עָטוּף בְּטַלִּית, בַּעַל זָקֵן אָרוֹךְ וּמוּכְתָּם נִיקוֹטִין, אוֹחֵז גִּיטָרָה וְשַׂר, הוּא הִגִּיעַ מִמְּעָרַת הַמַּכְפֵּלָה. אֶחָד הָאָבוֹת שֶׁקָּם מִקִּבְרוֹ וְיָצָא לְמַסָּע לְעֵבֶר כְּנַעַן.
כּוֹל הַיִּשּׁוּב הַיְּהוּדִי שֶׁסְּבִיבֵנוּ שִׂיחֵק בִּמְיוּמָּנוּת בַּסֵּפֶר שֶׁל סְטִיבֶנְסוֹן שֶׁקָּרָאתִי בַּתִּיכוֹן, בַּבּוֹקֶר הִגִּיעוּ אֵלֵינוּ חֲבוּרוֹת יְלָדִים בְּחוּלְצוֹת עִם חוֹרִים וּפֵאוֹת וְהִגִּישׁוּ לָנוּ קָפֶה חַם, עוּגִיּוֹת וְסֶנְדְּוִויצִ'ים. הַמְּבוּגָּרִים, נָשִׁים בְּכִיסּוּיֵי רֹאשׁ צִבְעוֹנִיִּים וְרָזוֹן מַדְאִיג שֶׁהִנְהִיגוּ כְּנוּפְיוֹת אֵין סוֹפִיּוֹת שֶׁל יְלָדִים, וּגְבָרִים חֲסוֹנִים וּמִמַּעֲטֵי דִּיבּוּר הִגִּיעוּ בַּלֵּילוֹת עִם הַקָּפֶה וְהָעוּגוֹת, אֲבָל הַפָּנִים הָרַכּוֹת שֶׁלָּהֶם נִשְׁבְּרוּ בְּחַגִּים, בְּפוּרִים, בִּימֵי שִׁישִּׁי, לְפֶתַע הֶאֱדִימוּ, קִילְּלוּ וְהִנְחִיתוּ אֶגְרוֹפִים עַל כָּל מָה שֶׁסְּבִיבָם, עִיוְּותוּ אֶת פְּנֵיהֶם כְּשֶׁקִּילְּלוּ אֶת הַפָלַסְטִינִים, הַבָּנוֹת הַצְּעִירוֹת מָשְׁכוּ בְּבִגְדֵי הַנָּשִׁים הַפָלַסְטִינִיּוֹת וְאֵלּוּ הֶחֱזִירוּ לָהֶן, הַבָּנִים יָרְקוּ זֶה עַל זֶה. חֲגִיגָה שְׁלֵמָה.
שְׁנֵינוּ נִשְׁעֲנוּ עַל קוּבִּיּוֹת הַבֵּטוֹן, נוֹתְנִים לַמִּשְׁקָל הַאִם-16 לָנוּחַ עַל הַמַּחְסוֹם.
"נוּ, יָצָאתָ בְּיוֹם שִׁישִּׁי?" שָׁאַלְתִּי אוֹתוֹ בְּרַעַד גָּלוּי, הַדָּם הִתְחִיל לִזְרוֹם לִלְחַיִּים, וְאָז יָרַד לְקַרְקָעִית הַבֶּטֶן, בְּלִי לָשִׂים לֵב לִיטַּפְתִּי אֶת הַבֵּטוֹן הַמְּחוּסְפָּס.
"מָה נִרְאֶה לְךָ, נַעַר גְּבָעוֹת? לֹא יָשַׁבְתִּי לַעֲשׂוֹת קִידּוּשׁ, זֶה בָּטוּחַ".
וְאָז הוּא הִשְׁתַּתֵּק, זֶה מָה שֶׁתָּמִיד עָשָׂה, הָאִינְקְוִויזִיטוֹר הַקָּטָן מִשְּׁכוּנַת הַתִּקְוָוה.
"וּמֶה הָיָה?" הַשְּׁאֵלָה הִדְהֲדָה כְּמוֹ תְּחִינָּה, הָיִיתִי עַל בִּירְכַּיי מְצַפֶּה לָאוֹר שֶׁיַּגִּיעַ מֵהַמִּילִּים שֶׁלּוֹ אֲבָל מִי שֶׁנֶּהֱנָה לַעֲנוֹת פַּעַם אַחַת יֵיהָנֶה מִזֶּה גַּם לַיְלָה שָׁלֵם, וּשְׁרִיקִי שָׁתַק.
כְּנוּפְיַית יְלָדִים פָּשְׁטָה עָלֵינוּ, אַחֲרֵי שֶׁהִנִּיחוּ אֶת הַקָּפֶה הִתְחִילוּ הָאֶצְבָּעוֹת שֶׁלָּהֶם לִזְחוֹל בְּעִקְבוֹת הַנֶּשֶׁק: מִגְרַשׁ הַמִּשְׂחָקִים הַגָּדוֹל בְּיוֹתֵר בִּשְׁכוּנַת אַבְרָהָם אָבִינוּ הָיָה מוּרְכָּב מְרוּבֵּי אֵם-16, מְטוֹלֵי רִימּוֹנִים וְרוֹבֵי צַלָּפִים.
מִידֵּי פַּעַם מָצְאוּ הַיְּלָדִים לוֹחֵם מְבוּלְבָּל מֵעֲיֵיפוּת וְהִנִּיחוּ אֶת יְדֵיהֶם עַל הַנֶּשֶׁק שֶׁלּוֹ, הָעֵינַיִים שֶׁלָּהֶם בָּעֲרוּ מְאוּשָּׁר, אוּלַי כָּכָה הִרְגִּישׁוּ בְּטוּחִים לְרֶגַע, מִי יוֹדֵעַ, בֵּין הַצַּלָּפִים מֵאַבּוּ סְנִינָה לִקְרָבוֹת הָרְחוֹב בְּבֵית הַקְּבָרוֹת הַמּוּסְלְמִי וּרְחוֹב השׁוהדה, לְהַפְגָּנוֹת עַל שְׁלֵמוּת הָאָרֶץ וְלַמַּאֲבָק הַתְּמִידִי עִם סוֹחֲרֵי הַקַּסְבָּה, אוּלַי הַמַּגָּע עִם מַחְסָנִית כַּדּוּרִים הִרְגִּיעַ אֶת הַלֵּב הַקָּטָן וְהַמְּפוּחָד שֶׁלָּהֶם.
כְּשֶׁהַיְּלָדִים הָלְכוּ הִתְחִילוּ תָּמִיד הַשָּׁעוֹת הָאֲרוּכּוֹת וְהָרֵיקוֹת שֶׁלָּנוּ.
אַחֲרֵי אַרְבַּע שָׁעוֹת סִייַּמְתָּ לְהַפְשִׁיט כָּל נַעֲרָה שֶׁאֵי פַּעַם רָאִיתָ בִּסְנִיף הַתְּנוּעָה, אַחֲרֵי חָמֵשׁ שָׁעוֹת כִּבְשַׂת שַׁעַר בְּמוֹנְדִּיָּאל, בִּיקַּרְתָּ בַּיַּבָּשׁוֹת שֶׁבָּהֶן גְּבָרִים בְּמַסֵּכוֹת רָקְדוּ מִסָּבִיב לַדָּם. וְאָז, אַחֲרֵי שֵׁשׁ שָׁעוֹת, הִתְחִיל לִהְיוֹת מְסוּכָּן.
הַפַּחַד מִשְׁתַּחֵל בְּקַלּוּת אֶל הַמְּקוֹמוֹת שֶׁהַדִּמְיוֹן מַפְסִיק לְהָגֵן עֲלֵיהֶם. יוֹרִים עָלֶיךָ, יָד מִתְרוֹמֶמֶת עִם סַכִּין, חָמוּר זָקֵן נוֹשֵׂא עַל גַּבּוֹ הַשָּׁבוּר מִטְעַן נֶפֶץ. אָז גַּם מַתְחִילָה הַהִתְעַלְּלוּת, הַהִידַּרְדְּרוּת הַמּוּסָרִית, חוֹסֶר הָאִכְפַּתִּיּוּת הַמּוּחְלָט. הֲכִי גְּרוּעִים, לְהַפְתָּעָתִי, הָיוּ דַּוְוקָא הַקִּיבּוּצְנִיקִים. לֹא הָיוּ לָהֶם גְּבוּלוֹת, אוּלַי לֹא בַּקִּיבּוּץ וּבָטוּחַ לֹא בַּעֲמָדוֹת. "לְךָ תָּבִיא לִי פָלָאפֶל", הָיָה מְחִיר מָצוּי לְמַעֲבָר, אֲבָל גַּם הִתְפַּשְּׁטוּת, עֲמִידָה בַּשֶּׁמֶשׁ אוֹ רֶמֶז שֶׁתַּחֲנוּנִים מוּגְזָמִים וּנְטוּלֵי כָּבוֹד יוֹעִילוּ לְהֶמְשֵׁךְ הַתְּנוּעָה.
נוֹתַרְנוּ לְבַדֵּנוּ וּשְׁרִיקִי הִתְחִיל לְדַבֵּר, שִׁיעֲמֵם לוֹ וְהַמִּילִּים בָּאֲוִויר לְבַדָּן נוֹתְרוּ סִימָן לְחַיִּים, אֶפְשָׁרוּת שֶׁל תְּנוּעָה, הִתְגַּבְּרוּת עַל בְּטוֹנְדוֹת וְעַכְבְּרוֹשִׁים וְחוּלְדּוֹת עִיוְּורוֹת שֶׁפָּגְעוּ הָאַחַת בַּשְּׁנִיָּיה וְזִינְּקוּ עַד לְגוֹבַהּ הָעֵינַיִים. הוּא דִּיבֵּר בְּלִי הַפְסָקָה, כִּמְעַט כְּאִילּוּ לֹא הָיִיתִי שָׁם כְּלָל, מְדַבֵּר לְעַצְמוֹ, מַצִּיל אֶת עַצְמוֹ מֵהַשְּׁמִירָה בַּכְּנִיסָה לַקַּסְבָּה שֶׁל חֶבְרוֹן בְּעֶזְרַת הַעֲלָאָה שֶׁל מַחֲזֶה מַרְהִיב מִן הַדִּימְיוֹן.
הוּא וּשְׁנֵי חֲבֵרִים שֶׁלּוֹ יָצְאוּ יַחַד מִשְּׁכוּנַת הַתִּקְוָוה, שָׁם גָּרוּ, בַּהַתְחָלָה נָסְעוּ לַיָּם.
הַנּוֹף שֶׁל הַיָּם מַעֲנִיק לְכָל מַעֲשֵׂה תַּפְאוּרָה דְּרָמָתִית, גַּם לְוָודְקָה שֶׁשָּׁתוּ עַל הַסְּלָעִים, לְג'וֹיְנְט שֶׁהֶעֱבִירוּ שָׁם, לְסִיפּוּרֵי הַגְּבוּרָה שֶׁלָּהֶם מֵהַשֵּׁירוּת. עַל הַסְּלָעִים עָצַר שְׁרִיקִי מְחַבֵּל מֵהַגִּ'יהַאד שֶׁעָמַד לָצֵאת לְפִיגּוּעַ הִתְאַבְּדוּת בִּירוּשָׁלַיִם. הַסִּיפּוּר הַזֶּה הֶעֱנִיק לוֹ בִּיטָּחוֹן גַּם בְּמוֹעֲדוֹן, מוּזִיקַת טֶכְנוֹ הִרְעִידָה אֶת הֶחָלָל הֶחָשׁוּךְ וְהַלּוֹחֵם הָאַמִּיץ נִיגַּשׁ לְכָל בַּחוּרָה בִּטְוַוח הָרְאִיָּיה, אַכְזָבוֹת בָּזוֹ אַחַר זוֹ נִמְהֲלוּ בְּאַלְכּוֹהוֹל, שְׁרִיקִי הָיָה מְסוּחְרָר מֵהַהִתְרַגְּשׁוּת שֶׁבַּנִּיסָּיוֹן וְהִצְנִיחָה שֶׁבְּכִישָּׁלוֹן וְהִסְתּוֹבֵב לְבַד, כּוֹשֵׁל מִידֵּי פַּעַם עַל רַחֲבַת הָרִיקּוּדִים, מֵנִיף אֶת יָדָיו לְאוֹת נִיצָּחוֹן וְקוֹפֵץ בַּמָּקוֹם.
שָׁם, כְּשֶׁהַגּוּף הִסְתַּחְרֵר, עָלוּ בּוֹ מַרְאוֹת מֵהַמַּחְסוֹם, הַיְּלָדִים שֶׁמְּלַטְּפִים רוּבִּי אִם-16, הַפָלַסְטִינִים שֶׁהִבִּיטוּ בּוֹ בְּזַעַם, הַמִּתְפַּלְּלִים שֶׁנִּכְנָסִים לִמְעָרָה, הַשְּׁטִיחִים בַּמִּסְגָּד וְהַפָּרוֹכֶת בַּאֲרוֹן הַקּוֹדֶשׁ בְּבֵית הַכְּנֶסֶת, הַמִּסְדָּרִים בְּמוּצַּב, עֲלִיַּית הַמִּשְׁמָר, הַחֲלוֹמוֹת בַּלַּיְלָה.
הוּא צָעַק בְּעוֹדוֹ רוֹקֵד, אֲבָל הַחֲבֵרִים שֶׁלּוֹ חָשְׁבוּ שֶׁהוּא נִכְנַס לַקֶּצֶב וְקָפְצוּ סְבִיבוֹ בְּהִתְרַגְּשׁוּת, "יַאלְלָה אָחִי," צָעַק לוֹ עֲמוּסֵי, "יַאלְלָה אָחִי, בַּלָּאגֶן," צָעַק לוֹ גַּם בְּנֵי.
זֶה, כַּמּוּבָן, לֹא מָה שֶׁהוּא סִיפֵּר לִי, לֹא, לֹא, עַל כִּישְׁלוֹנוֹת אַף אֶחָד לֹא חוֹזֵר, לְסַפֵּר אֲנַחְנוּ יוֹדְעִים רַק אֵיךְ הָעוֹלָם לִיטֵּף אוֹתָנוּ. וְהָעוֹלָם לִיטֵּף אוֹתוֹ בְּסִיפּוּר – הַבַּחוּרָה שֶׁהִתְחִיל אִתָּהּ לָקְחָה אוֹתוֹ לַדִּירָה שֶׁלָּהּ בְּדִיזֶנְגוֹף, סְטוּדֶנְטִית לְתֵיאַטְרוֹן, מֵאֵלּוּ שֶׁעוֹצְרוֹת אֶת הַסֵּקְס כְּדֵי לְעַשֵּׁן מַשֶּׁהוּ.  
שְׁרִיקִי תֵּיאֵר אֶת הַגּוּף שֶׁלָּהּ, אֶת הֶחָזֶה הַקָּטָן וְהָאַגָּן הָרָזֶה, אֶת הָרַגְלַיִים הָאֲרוּכּוֹת וְאֶת הַשֵּׂיעָר הַבְּלוֹנְדִּינִי הַקָּצָר, תֵּיאֵר, וְהִמְשִׁיךְ לְתָאֵר כְּשֶׁרָאָה אֵיךְ אֲנִי מַתְחִיל לִפְתּוֹחַ אֶת הַפֶּה, אֵיךְ אֲנִי בּוֹלֵעַ רוֹק, אֵיךְ הַגּוּף שֶׁלִּי מַפְסִיק לָזוּז וְנִשְׁתַּל בַּמָּקוֹם. דִּיבֵּר לְאַט יוֹתֵר וְיוֹתֵר, מְתָאֵר אֵיךְ הוּא מְלַקֵּק לָהּ אֶת הֶחָזֶה וְיוֹרֵד לַבֶּטֶן, אֵיךְ הוּא מוֹצֵא בְּלָשׁוֹן אֶת אֵיבַר הַמִּין שֶׁלָּהּ וְאֵיךְ הִיא פּוֹלֶטֶת לָאֲוִויר גְּנִיחוֹת קְטַנּוֹת שֶׁהוֹלְכוֹת וְגוֹבְרוֹת עַד שֶׁהֵן נִהְיוֹת לְצַעֲקוֹת.
כַּמָּה אֲבָנִים נֶחְבְּטוּ עַל רִצְפַּת הַשּׁוּק וְהֵעִירוּ אוֹתִי, מָה זֶה הֶחָרָא הַזֶּה עַכְשָׁיו לָחַשְׁתִּי, מַבִּיט בִּשְׁרִיקִי בְּעֵינַיִים קְרוּעוֹת.
עָמַד לִי, פְּעִימוֹת קְטַנּוֹת עָלוּ מֵהַחֲלָצַיִים שֶׁלִּי, מְתִיקוּת מְשׁוּנֶּה סִיבְּכָה לִי אֶת הָאֶצְבָּעוֹת שֶׁהִתְהַדְּקוּ עַל הַהֶדֶק.
כַּמָּה דַּקּוֹת לֹא נִשְׁמַע שׁוּם קוֹל נוֹסָף. הִתְחַנַּנְתִּי שֶׁיַּמְשִׁיךְ, מְבַקֵּשׁ לַחֲזוֹר לְאוֹתָהּ כְּבֵדוֹת שֶׁמַּעֲלִימָה בָּרֶגַע אֶת הַתַּפְאוּרָה שֶׁעָמַדְנוּ בָּהּ, אֲבָל שְׁרִיקִי כְּבָר יָשַׁב עַל הבטונדה, מוּבָס לְגַמְרֵי, חֲסַר כּוֹחַ, מְפַשְׁפֵּשׁ בְּיָדוֹ בֶּחָמַגְשִׁית שֶׁהֵבִיאוּ לָנוּ לִפְנֵי שָׁלוֹשׁ שָׁעוֹת – חֲבִיתָה קָרָה, יְרָקוֹת חֲתוּכִים וְקוֹטֵג'. הוּא לֹא אָכַל, הוּא הֶעֱבִיר אֶת הַזְּמַן.
הִתְקָרַבְתִּי אֵלָיו וּבִיקַּשְׁתִּי שׁוּב, "בִּחְיָיאת, בֶּן אָדָם, מָה בְּסוֹף קָרָה אִיתָּהּ?"
"מָה אַתָּה חוֹשֵׁב?" הוּא זִינֵּק מֵהַבָּטוֹנְדָה, "מָה כְּבָר קוֹרֵא לְךָ עִם כּוֹסִית כָּזֹאת? מָה כְּבָר יָכוֹל לִקְרוֹת? אַתָּה מְטוּמְטָם אוֹ מָה, אֵין לְךָ כְּלוּם בַּמּוֹחַ?"
שְׁרִיקִי הִתְקַדֵּם בַּקַּסְבָּה וְכֵיוָון אֶת הַנֶּשֶׁק שֶׁלּוֹ קָדִימָה, מְשַׂחֵק אֶת אוֹתָהּ תְּמוּנָה נִצְחִית שֶׁשַּׁבְנוּ וְרָאִינוּ בְּמֵאָה אֶלֶף סְרָטִים, הַגִּיבּוֹר בַּדֶּרֶךְ לְעִימּוּת, עָיֵיף וּמְלוּכְלָךְ, אֲבָל צוֹדֵק.
שׁוּב נִשְׁמָע רַעַשׁ, וְאָז קוֹל בָּרוּר שֶׁל צְעָדִים. הִבַּטְנוּ אֶחָד עַל הַשֵּׁנִי בְּהַפְתָּעָה, וְאָז הִיא הִתְחַלְּפָה בַּחֲרָדָה. מָה פִּתְאוֹם צְעָדִים בַּקַּסְבָּה בְּשָׁלוֹשׁ לִפְנוֹת בּוֹקֶר? כָּל דָּבָר שֶׁהִתְרַחֵשׁ בַּלַּיְלָה בָּעִיר הַזּוֹ הָיָה הָזוּי וּמְסוּכָּן.
הַצְּעָדִים הָלְכוּ וְהִתְקָרְבוּ. הַנֶּשֶׁק, שֶׁהָיָה עַל הַצַּוּוֹאר שֶׁלָּנוּ כָּל הַזְּמַן, שֵׁירֵינוּ בּוֹ וְשֶׁשִּׁימַּנּוּ אוֹתוֹ כָּל יוֹם וְשֶׁיֶּשְׁנוֹ אִתּוֹ מִתַּחַת לַכָּרִית וְשֶׁקַּמְנוּ אִתּוֹ לַמִּסְדָּר, הַנֶּשֶׁק שֶׁקִּיבַּלְנוּ בַּטֶּקֶס שֶׁבּוֹ צָעַקְנוּ שְׁבוּעָה מוּל אַבְנֵי הַכּוֹתֶל הַמּוּאָרוֹת בְּאוֹר נוֹצֵץ וּבָהִיר, הַנֶּשֶׁק הַזֶּה, מֵעוֹלָם לֹא הִשְׁתַּמַּשְׁנוּ בּוֹ עַד אָז בַּשֶּׁטַח, לֹא יָרִינוּ עַל אַף אֶחָד עֲדַיִין, וּבְתוֹכְנוֹ קִיוּוֹנוּ שֶׁזֶּה גַּם לֹא יִקְרֶה, לַמְרוֹת שֶׁבַּשִּׂיחוֹת בִּפְלוּגָּה כּוּלָּם רָצוּ לָאֵשׁ בְּהִתְלַהֲבוּת.
הוּא הִפְחִיד אוֹתָנוּ, זוֹ הָאֱמֶת, הַכּוֹחַ שֶׁאָצוּר בּוֹ. לֹא הָיָה אֶחָד שֶׁלֹּא הִצְמִיד אוֹתוֹ בְּדִמְיוֹן לָרַקָּה בִּזְמַן שֶׁעָמַד שְׁמוֹנֶה שָׁעוֹת בִּשְׁמִירָה, לֹא דִּיכָּאוֹן, לֹא טְרָאוּמָה, לִפְעָמִים רַק שַׁעֲשׁוּעַ בְּכוֹחַ הַזֶּה שֶׁנָּח בַּיָּדַיִים שֶׁלָּנוּ, הַיּוֹפִי הָאָצוּר בַּהִתְפּוֹצְצוּת, בַּזִּינּוּק הָאֵשׁ, הַבֶּקַע הֶעָצוּם בְּשַׁעֲמוּם שֶׁאָחַז בְּנוֹ, הָיִינוּ זְקוּקִים לְמַשֶּׁהוּ שֶׁיִּמָּלֵט אוֹתָנוּ מֵהַבֵּטוֹן, וְהַנֶּשֶׁק, נֶשֶׁר הַמַּתֶּכֶת שֶׁבְּיָדֵינוּ, נָצַץ מְאַפְשְׁרוֹת.
הַצְּעָדִים הִתְקָרְבוּ עוֹד, שְׁרִיקִי הִתְקָרֵב אֵלַי, יָכוֹלְתִּי לִשְׁמוֹעַ אֶת הַנְּשִׁימוֹת שֶׁלּוֹ, כִּמְעַט כְּאִילּוּ הָיוּ הֶמְשֵׁךְ הַנְּשִׁימוֹת שֶׁל הַסְּטוּדֶנְטִית לַתֵּיאַטְרוֹן, חוֹם גּוּפוֹ הָיָה חוֹם גּוּפָהּ, לְרֶגַע לֹא יָדַעְתִּי אֵיפֹה אֲנִי, אֲבָל אָז נִשְׁמְעוּ הַצְּעָדִים שׁוּב וְהוּא הוֹפִיעַ מִקְּצֵה הַסִּמְטָה, מִתְקָרֵב לְעֶבְרֵנוּ.
חֶבְרוֹן הָיְיתָה חֲמָמָה לְמִטּוֹרְפִים, הָאֲוִויר שֶׁנִּפְלַט מִמְּעָרַת הַמַּכְפֵּלָה כִּיסָּה כְּמוֹ עָנָן מְפוּיָּח אֶת כָּל הָעִיר. רִיקּוּדִים בָּרְחוֹב, צְעָקוֹת, אִישׁוֹנִים מוּגְדָּלִים, דָּם שֶׁשָּׁטַף אֶת הָאִישׁוֹנִים הַלָּלוּ, הַמַּאֲבָק הָיָה בַּחוּץ בָּעִיר הַזּוֹ וְעַל מַסְלוּל הַדּוּגְמָנוּת שֶׁל רְחוֹב הַשּׁוֹהֲדֶה צָעֲדוּ דּוּגְמָנִים קְשֵׁי שְׁרִירִים וּנְעוּלֵי מַבָּט. בְּאֶמְצַע הַלַּיְלָה הָיָה עוֹצֵר בָּעֶמְדָּה שֶׁלָּנוּ חֲסִיד בְּרֶסְלָב וּמְנַגֵּן נִיגּוּנִים חֲסִידִיִּים, מְדַבֵּר אִתָּנוּ עַל גְּאוּלָּה בַּיָּדַיִים מִתְנוֹפְפוֹת בְּהִתְלַהֲבוּת, נְעָרִים פָלַסְטִינִים הָיוּ מִתְגָּרִים בְּנוֹ, מַצְמִידִים אֶת פְּנֵיהֶם לְפָנֵינוּ, מְשׁוּעֲמָמִים כָּמוֹנוּ, הֵם הָיוּ סְגוּרִים מִכָּל עֵבֶר בְּאַלִּימוּת וְחִיפְּשׂוּ מוֹצֵא, וְהַמּוֹצָא מֵאַלִּימוּת הוּא תָּמִיד אַלִּימוּת קָשֶׁה יוֹתֵר.
גַּם הַבָּחוּר שֶׁמּוּלֵנוּ הָיָה מֵהַמִּפְלָגָה הַזּוֹ.
פֹּה קְצָת פָּתוּחַ, טִיפַּת רִיר זָלְגָה לוֹ עַל הַלֶּסֶת, הוּא גָּרַר אֶת הַגּוּף שֶׁלּוֹ בְּמִין הִילּוּךְ קוֹפְצָנִי, כְּאִילּוּ הָלַךְ עַל גֶּחָלִים, הִילּוּךְ שֶׁל מִי שֶׁהָעוֹלָם כָּל הַזְּמַן בּוֹעֵר תַּחְתָּיו, חֲסַר הֲפוּגָה. הָעֵינַיִים שֶׁלּוֹ הָיוּ מְזוּגָּגוֹת, מַבִּיטוֹת הַרְחֵק מֵהַשּׁוּק, הַרְחֵק מֵעֵבֶר לְעֶמְדָּה וּלְבֵטוֹן, לִשְׁכוּנַת אַבּוּ סַנֵּנָּה וְלִשְׁכוּנַת אַבְרָהָם אָבִינוּ, הַרְחֵק מִגִּדְרוֹת הַמַּתֶּכֶת בַּכְּנִיסָה לַמְּעָרָה, הַרְחֵק מֵעַל הָעִיר כּוּלָּהּ, קִרְיַית אַרְבַּע, מַבִּיטוֹת לְעֵבֶר אוֹתוֹ מָקוֹם שֶׁהַטֵּירוּף מַעֲנִיק לָנוּ: מַמְלָכָה רְחוֹקָה וְצִבְעוֹנִית שֶׁל אֵירוּעִים שֶׁעוֹלִים בַּדִּמְיוֹן, הֲפוּגָה מְמוּשֶּׁכֶת מִסִּיפּוּרֵי הָאֶבֶן שֶׁעַל הָאֲדָמָה.
שְׁרִיקִי כֵּיוָון אֶת הַנֶּשֶׁק לְעֶבְרוֹ וְצָעַק לוֹ לַעֲצוֹר.
"וַוקְף וַוקְף, וָואלָה אָנָּא בְּטוֹחֵק, וַוקְף וַוקְף וָואלָה אָנָּא בַּטּוֹחֵק!" חָזַר פַּעֲמַיִים עַל הַמִּשְׁפָּט שֶׁלָּמַדְנוּ בְּמִסְגֶּרֶת הוֹרָאוֹת הַפְּתִיחָה בְּאֵשׁ, מִשְׁפָּט שֶׁנִּשְׁמַע לִי בִּכְלָל כְּמוֹ הַצְהָרַת אַהֲבָה, "אָנָּא בַּטּוֹחַק, אָנָּא בְּטוֹחֵק," הַקְּרִיאָה הִדְהֲדָה בְּסִמְטָאוֹת הָאֶבֶן כְּמוֹ כְּנָפַיִים שֶׁל לַהֲקַת צִיפּוֹרִים מְבוֹהֶלֶת, לְרֶגַע זֶה מַמָּשׁ נִשְׁמָע לִי כְּמוֹ "אֲנִי אוֹהֵב אוֹתְךָ, אֲנִי אוֹהֵב אוֹתְךָ," כְּאִילּוּ שְׁרִיקִי וְהַבָּחוּר שֶׁמּוּלוֹ אֲחוּזִים בְּאֵיזֶה רִיקּוּד מְשׁוּתָּף וּמְגָרֶה.
הַבָּחוּר לֹא עָצַר, הָעֵינַיִים שֶׁלּוֹ הִמְשִׁיכוּ לְהַבִּיט הָלְאָה, אָמַרְתִּי לִשְׁרִיקִי לְהוֹרִיד אֶת הַנֶּשֶׁק.
"בִּחְיָיאת רַבָּאק, אַתָּה לֹא רוֹאֶה שֶׁזֶּה מְסוֹבֵב עַל כָּל הָרֹאשׁ, הוּא גָּנוּב לְגַמְרֵי, מָה הוּא יָכוֹל לַעֲשׂוֹת? לִירוֹק עָלֵינוּ בַּזְּמַן שֶׁהוּא מְדַבֵּר, זֶה הֲכִי מְסוּכָּן שֶׁלּוֹ, תִּרְאֶה אֵיךְ הֲבֶן אָדָם נִרְאֶה."
אֲבָל שְׁרִיקִי שָׁקַע לְתוֹךְ הַכּוֹחַ שֶׁהָיָה לוֹ בְּיָד, רָאִיתִי אֶת זֶה בָּעֵינַיִים שֶׁלּוֹ, אֵיךְ הַנֶּשֶׁר מַעֲצִים אוֹתוֹ, מַגְדִּיל אוֹתוֹ, גּוֹרֵם לוֹ כִּמְעַט לְרַחֵף, נוֹתֵן לוֹ כְּנָפַיִים. אֵיךְ הַקּוֹר שֶׁל הַמַּתֶּכֶת הוֹפֵךְ לְחַשְׁמַל נָעִים שֶׁל שְׁלִיטָה, אֵיךְ עָצְמַת הָעוֹפֶרֶת נוֹגַעַת בַּשְּׁרִירִים, מֵרַכֶּכֶת וּמַקְשֶׁה אוֹתָם בּוֹ זְמַנִּית. הוּא הָיָה יָפֶה יוֹתֵר, נָחוּשׁ, מְגוּיָּס כּוּלּוֹ, בַּעַל מַטָּרָה.
הָיָה לוֹ סִיפּוּר בַּיָּד, אֵירוּעַ, הָיָה לוֹ בְּיָד אֶת מָה שֶׁכָּל הַזְּמַן שִׁיקֵּר לְגַבָּיו עַל הַסְּלָעִים שֶׁמּוּל הַיָּם, בְּמוֹעֲדוֹנִים, בְּשׁוּלְחָן שִׁישִּׁי שֶׁל הַמִּשְׁפָּחָה, כְּשֶׁפָּגַשׁ חֲבֵרִים מֵהַתִּיכוֹן הָעִירוֹנִי .
"תַּעֲצוֹר כְּבָר מְטוּמְטָם", הַפַּעַם הוּא צָעַק בְּעִבְרִית, "תַּעֲצוֹר אוֹ שֶׁאֲנִי יוֹרֶה, בֶּאֱלוֹהִים אֲנִי יוֹרֶה."
הִתְקָרַבְתִּי אֵלָיו וְנָגַעְתִּי לוֹ בַּיָּד, מְנַסָּה לְהַרְגִּיעַ אוֹתוֹ.
"עֲזוֹב אוֹתְךָ אָחִי, זֶה הָזוּי אֶחָד בְּתוֹךְ אֶלֶף הֲזוּיִים."
שְׁרִיקִי הִסְתּוֹבֵב וְהִבִּיט בִּי בְּמַבָּט קָשֶׁה, הָיְיתָה שָׁם בֶּהָלָה, אֲבָל גַּם חֶדְוָוה מְשׁוּנָּה, הִתְרַגְּשׁוּת מֵהָרֶגַע, מֵהַמּוֹפָע הַזֶּה שֶׁרִיסֵּק אֶת שְׁעוֹת הַשְּׁמִירָה בְּאַחַת. אִגְרוּף הַמְּצִיאוּת שֶׁהָלַם עַל הַזְּכוּכִית שֶׁמֵּאֲחוֹרֶיהָ הִבַּטְנוּ עַל הָעוֹלָם הָאָטוֹם.
הַבָּחוּר נֶעֱצַר סוֹף סוֹף, וְסוֹף סוֹף הִבִּיט עָלֵינוּ. נִרְאֶה הָיָה שְׁמָהּ שֶׁרָאָה קוֹדֶם, אוֹתָהּ מַמְלָכָה צִבְעוֹנִית, מַעֲשִׂים מוּפְלָאִים שֶׁל הַדִּמְיוֹן, נִמְהָל לְרֶגַע בְּצֶמֶד הַלּוֹחֲמִים הָרָזִים, אֲדוּמֵּי הָעֵינַיִים שֶׁהִבִּיטוּ בּוֹ, בְּקוּבִּיּוֹת הַבֵּטוֹן שֶׁהִקִּיפוּ אוֹתָם וְנִרְאוּ כְּמוֹ לְבָנִים שֶׁלָּקְחוּ סְטֵרוֹאִידִים.
אַחֲרֵי מַבָּט אָרוֹךְ הוּא חִייֵּךְ אֵלֵינוּ וְאָז, כְּאִילּוּ עָמַדְנוּ מִשְּׁנֵי צִדֵּי מַעֲבַר חֲצִייָּה בָּעִיר אֵירוֹפִּית צוֹנֶנֶת, נוֹפֵף לָנוּ לְשָׁלוֹם בְּהִתְלַהֲבוּת, וּבְאוֹתָהּ תְּנוּעָה הֵזִיז קְצָת אֶת הַזָּ'קֵט שֶׁלָּבַשׁ.
שְׁרִיקִי הִשְׁתַּגֵּעַ.
"תָּעִיף אֶת הַיָּד שֶׁלְּךָ מִשָּׁם, תָּרִים אֶת הַיָּדַיִים בָּאֲוִויר!"
שְׁרִיקִי צָעַק וְקוֹלוֹ הָלַךְ וְנִהְיֶה חָרֵד יוֹתֵר וְיוֹתֵר. הוּא בֶּאֱמֶת בָּטוּחַ שֶׁיֵּשׁ לוֹ פְּצָצָה מִתַּחַת לְזָ'קֵט, לְרֶגַע זֶה כָּבַשׁ גַּם אוֹתִי, הַתְּמוּנָה וּבָהּ הָאֶצְבַּע שֶׁלּוֹחֶצֶת עַל הַמַּרְעוֹם, הַגּוּף הַנִּקְרָע וְהֵהָדֵף שֶׁמְּקַמֵּט אֶת הָאֲוִויר עַד אֵלֵינוּ, מֵנִיף בָּאֲוִויר זִיקּוּקֵי בֵּטוֹן. אֲבָל אָז הִבַּטְתִּי בּוֹ, בַּבְּגָדִים הַמְּלוּכְלָכִים, בַּנַּעֲלַיִים הַקְּרוּעוֹת, בָּעֵינַיִים שֶׁלּוֹ, הַכֹּל מַתְחִיל וְנִגְמָר בִּשְׁנֵי חוּרִי הַהֲצָצָה הָאֵלֶּה, הַפּוֹלִיגְרָף הַטִּבְעִי שֶׁלְּעוֹלָם לֹא טוֹעֶה. תְּמִימוּת, צִמְחִיָּה מוּפְרַעַת וּנְטוּלַת בְּנֵי אָדָם הוֹפִיעוּ שָׁם.
לֹא הָיָה לוֹ שׁוּם קֶשֶׁר לָעִיר הַזּוֹ וְלִמְנוֹעַ הַקְּבָרִים שֶׁבָּעַר בְּתוֹכָהּ.
"שְׁרִיקִי!" עַכְשָׁיו גַּם אֲנִי צָעַקְתִּי, "עֲזוֹב אֶת הֲבֶן-אָדָם, תֵּן לוֹ לָלֶכֶת כְּבָר."
אוּלַי הַבָּחוּר הֵבִין קְצָת עִבְרִית, אוּלַי יָדַע מֵאֵין סְפוֹר הַמַּחְסוֹמִים שֶׁעָמַד בָּהֶם, שֶׁעָמַד מוּלָם, שֶׁעָבַר אוֹ שֶׁנֶּהֱדַף מֵהֶם חֲזָרָה, מָה זֶה אוֹמֵר לָלֶכֶת, וְלָכֵן הִתְחִיל לָלֶכֶת.
אַחֲרֵי שְׁנֵי צְעָדִים עָצַר שׁוּב כִּי שְׁרִיקִי הֵנִיף אֶת הַקָּנֶה לְעֵבֶר הָרָקִיעַ.
"וַוקְף וָואלָה אָנָּא בַּטּוֹחֵק," צָעַק שׁוּב אֶת מִילּוֹת הָאַהֲבָה שֶׁלּוֹ, אֶת סִיסְמַת הַקִּרְבָה. וְאָז יָרָה בָּאֲוִויר פַּעַם אַחַת.
קוֹל הַנֶּפֶץ פִּילֵּחַ אֶת הָעִיר הַדּוֹמֶמֶת וְהַצְּפוּפָה, קָרַע אֶת הַשְּׁמָמָה הָאֲרוּכָּה שֶׁל הַלַּיְלָה, נָע כְּמוֹ כּוֹכַב שָׁבִיט כְּלַפֵּי מַעְלָה. הַגּוּף שֶׁל שְׁרִיקִי רָעַד וְנִרְתַּע לְאָחוֹר, הַנֶּשֶׁק שֶׁבְּיָדָיו פָּרַשׁ אֶת הַכְּנָפַיִים שֶׁלּוֹ וְהַכֵּה בָּהֶן.
הַבָּחוּר שֶׁמּוּלֵנוּ, מֵהַבֶּהָלָה, מִקּוֹל הַנֶּפֶץ שֶׁעוֹרֵר בּוֹ שֵׁדִים שֶׁמִּלְמְלוּ כָּל הָעֵת וְכָעֵת צָעֲקוּ, לֹא רַק שֶׁלֹּא עָצַר, אֶלָּא הִגְבִּיר אֶת הַצְּעָדִים שֶׁלּוֹ, בִּיקֵּשׁ לְהִימָּלֵט מִכָּל הָאֵירוּעַ.
"בֶּן זוֹנָה," צָעַק שְׁרִיקִי, "מָה הוּא חֵירֵשׁ אוֹ מָה? חֲתִיכַת מְטוּמְטָם! וַוקְף, וַוקְף, וַוקְף! "
הַצְּעָקָה שֶׁלּוֹ הָיְיתָה קוֹרַעַת לֵב, מְיוֹאֶשֶׁת, אֲבָל הַבָּחוּר הִמְשִׁיךְ לָלֶכֶת בִּמְהִירוּת, מְבוּלְבָּל, מַבִּיט לְרֶגַע עַל הַמֶּרְחָק, עַל הַמַּמְלָכָה הָרְחוֹקָה, הַצִּבְעוֹנִית, שֶׁל הַטֵּירוּף , וְאָז אֶל הַנְּעָרִים שֶׁעָמְדוּ צְמוּדִים זֶה לָזֶה לַמְרוֹת הַנְּהָלִים, הִבִּיט לְמַעְלָה וּלְמַטָּה שׁוּב וָשׁוּב, וְאָז שְׁרִיקִי יָרָה עוֹד פַּעַם.
אֶת הָרֶגֶל הַתְּלוּיָה בָּאֲוִויר לֹא אֶשְׁכַּח בַּחַיִּים. הָרֶגֶל שֶׁנִּקְרְעָה מֵהַגּוּף, מִיטַּלְטֶלֶת לְבַדָּהּ בָּרְחוֹב הָרֵיק, אֶת הַמַּבָּט עַל פָּנָיו כְּשֶׁהִבִּיט בָּרֶגֶל הַמְּשׁוּחְרֶרֶת שֶׁלּוֹ, הָרֶגֶל שֶׁנִּגְאֲלָה מִסִּרְבּוּל הַגּוּף, הָרֶגֶל שֶׁהִתְמַלְּאָה דָּם.
"מָה אַתָּה מְטוּמְטָם?" דָּחַפְתִּי אֶת שְׁרִיקִי, אֲבָל הוּא הֶחֱזִיק אֶת הַחוּלְצָה שֶׁלִּי כְּשֶׁנִּיסִּיתִי לְהִתְקָרֵב לִבְחוֹר שֶׁשָּׁכַב עַל הָרִצְפָּה מוּלֵנוּ, אוֹחֵז אֶת הָרֶגֶל שֶׁלּוֹ, מַבִּיט בָּהּ בְּאֵימָה.
הַצִּמְחִיָּיה הַצִּבְעוֹנִית שֶׁבָּאִישׁוֹנִים שֶׁלּוֹ נִשְׁטְפָה בְּפִיחַ, הַמַּיִם שֶׁזָּרְמוּ לוֹ בְּעַיִן נֶעֶלְמוּ וְצֶבַע כֵּהֶה וְעָכוּר עָלָה שָׁם.
"אַתָּה לֹא מִתְקָרֵב אֶל הַבֵּן- זוֹנָה הַזֶּה," שְׁרִיקִי הִצְמִיד אֶת פָּנָיו לְפָנַיי. "מִבְּחִינָתִי יֵשׁ לוֹ מִטְעָן עַל הַגּוּף." נִיסִּיתִי לְהִשְׁתַּחְרֵר מֵהַלְּפִיתָה שֶׁלּוֹ, אֲבָל הוּא הָיָה חָזָק מִמֶּנִּי.
קוֹלוֹת הַיֶּרִי הֵעִירוּ אֶת הַשְּׁכוּנָה הַיְּהוּדִית שֶׁבִּקְצֵה שֶׁלָּהּ עָמַדְנוּ, אוֹרוֹת עָלוּ בַּחַלּוֹנוֹת, בְּתוֹךְ דַּקּוֹת עָמְדוּ בָּעֶמְדָּה שֶׁלָּנוּ כִּיתַּת הַכּוֹנְנוּת שֶׁל הַיִּשּׁוּב הַיְּהוּדִי, הַפֶּטְרוֹל שֶׁל הַפְּלוּגָּה עִם בֶּן-נָעִים, הַקָּצִין שֶׁלָּנוּ, וּמִיָּד אַחַר כָּךְ גַּם הַחַפָּ"ק שֶׁל הַחֲטִיבָה. כּוּלָּם חֲמוּשִׁים מִכַּף רֶגֶל עַד רֹאשׁ, עֵץ רִימּוֹנִים שָׁלֵם, מְהוּמָה שֶׁל קוֹלוֹת קֶשֶׁר, צְעָקוֹת, הִתְלַהֲבוּת שֶׁבְּמֶרְכָּזָהּ עָמַדְנוּ אֲנַחְנוּ, שְׁנֵינוּ, נִשְׁטָפִים בְּאוֹר הַנָּעִים שֶׁל הַפְּעִילוּת הַמִּבְצָעִית, הַטְּפִיחוֹת עַל הַשְׁכֵּם, הַסְּעָרָה שֶׁהִסְתַּחְרְרָה וְגֵירְשָׁה אֶת הַפְּחָדִים, אֶת הַדִּמְיוֹן הַשָּׁחוֹר, אֶת הַשִּׁעֲמוּם הַשָּׁקוּף וְהָרֵיק.
בְּמִילִּים רְגוּעוֹת הִצְלִיחַ בֶּן-נָעִים לִגְרוֹם לִבְחוֹר, תּוֹךְ שֶׁהוּא מַדְגִּים עַל עַצְמוֹ, לְהוֹרִיד אֶת הַזָּ'קֵט וּלְהָרִים אֶת הַחוּלְצָה, וּבִגְלַל אוֹתוֹ הָרֶגַע הִתְחַרְבֵּן לִי כָּל הָעֵסֶק בְּגוֹאָה.
עַד שֶׁהִגַּעְתִּי לְמָקוֹם כָּזֶה, דִּינָמוֹ דְּבַשׁ אָרוֹךְ עַל הַיָּם, מִסְעָדוֹת וּבָרִים עִם מוּזִיקַת טְרַאנְס שֶׁשִּׁיבְּשָׁה אֶת תְּפִיסַת הַזְּמַן וְהַמֶּרְחָב, וּבוֹ פְּלִיטֵי שְׁנוֹת הַשִּׁישִּׁים הִמְשִׁיכוּ לַחֲלוֹם עַל הָאָרֶץ הָאֲבוּדָה, נְטוּלַת הַשִּׁלְטוֹן, אֶרֶץ הַיַּלְדוּת שֶׁאֵינָהּ פּוֹגֶשֶׁת אֶת הַיַּבֶּשֶׁת הָעֲצוּמָה שֶׁל הַפַּרְנָסָה וְהַיְּלוּדָה, הַמָּקוֹם שֶׁבּוֹ כּוּלָּם נָעוּ אֶחָד כְּלַפֵּי הַשֵּׁנִי בִּזְרוֹעוֹת פְּתוּחוֹת, מִסְפָּרִים זֶה לְזֶה כַּמָּה הֵם יָפִים, כַּמָּה אוֹר עוֹלֶה כְּמוֹ אֵד מֵהַנֶּפֶשׁ הַפּוֹרְצְלָנִית שֶׁלָּהֶם, לֹא יָכוֹלְתִּי לָרֶדֶת לְחוֹף.
לֹא יָכוֹלְתִּי לָצֵאת לְקַו הַמַּיִם שֶׁבּוֹ הִתְרַחֵשׁ הַמִּשְׁתֶּה הַיְּוָונִי, שֶׁבּוֹ לִיקְּקוּ הָאֶחָד אֶת הַהִילָּה שֶׁל הַשֵּׁנִי וְאָז אֶת הַפְּטָמוֹת. לֹא יָכוֹלְתִּי. הָרָזוֹן שֶׁלּוֹ, הַצְּלָעוֹת שֶׁדָּקְרוּ אֶת הָעוֹר וּמָתְחוּ אוֹתוֹ כְּמוֹ בַּד מְשׁוּמָּשׁ, הָעוֹר שֶׁהוּכְתַּם בְּסִימָנֵי כָּרִיּוֹת אֶצְבַּע אֲדוּמּוֹת, עוֹר שָׁזוּף וּמוֹכָהּ שֶׁמֶשׁ. הַיָּד שֶׁלּוֹ אוֹחֶזֶת בְּבַד הַחוּלְצָה, חוּלְצָה צְהוּבָּה זַרְחָנִית שֶׁל נִבְחֶרֶת בְּרָזִיל. כְּמוֹ נַעַר מוּלְאֲטֵי בְּחוֹף קָארִיבִּי הוּא שָׁכַב עַל הָרִצְפָּה שֶׁל הַקַּסְבָּה בְּחֶבְרוֹן וְהִתְחִיל לִצְחוֹק אֵלֵינוּ צְחוֹק חֲסַר שְׁלִיטָה, צְחוֹק שֶׁהֵגִיחַ מֵאֲחוֹרֵי הֶהָרִים הַגְּבוֹהִים שֶׁל הַכְּאֵב, מֵאֲחוֹרֵי הַהַכָּרָה וְהַגּוּף, מֵאוֹתוֹ עֵמֶק הַהוֹלֵךְ וְיוֹרֵד, חֲסַר שְׁלִיטָה, לְמַטָּה.



https://www.shortstoryproject.com/he/story/%d7%9e%d7%94-%d7%90%d7%aa%d7%94-%d7%94%d7%99%d7%99%d7%aa-%d7%a2%d7%95%d7%a9%d7%94/
#יִשְׂרְאֵלִי#יִשְׂרְאֵלִי-פָלַסְטִינִי#מִלְחָמָה#עַרְבִי-יִשְׂרְאֵלִי