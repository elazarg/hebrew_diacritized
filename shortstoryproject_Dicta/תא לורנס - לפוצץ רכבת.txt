פיצוץ רכבות היה מדע מדוייק כאשר נעשה במחשבה תחילה, באמצעות כוח מספיק ובסיוע מכונות-ירייה שהוצבו בעמדות מתאימות. בהיעשותו בצורה מרושלת ובאי-סדר עלול היה להפוך מסוכן. הקושי, בפעם זו, נבע מכך שצוותי מכונות-הירייה שעמדו לרשותנו היו הודיים, והללו, חיילים טובים ככל שהיו על בטן מלאה, תיפקדו רק כחיילים-למחצה בתנאי קור ורעב. לא היה בדעתי לגוררם עמדי בלי מזון להרפתקה, שהיתה עשויה להתמשך שבוע ימים. לא כן לגבי ערבים, שבהרעבתם אין משום התאכזרות כלשהי; הם לא ימותו אם יצומו כמה ימים, וייטיבו ללחום כתמיד גם כשבטנם ריקה. עם זאת, בהגיע מים עד נפש, עדיין יכולים הם לשחוט גמל-רכיבה ולאכול מבשרו. ההודים, לעומתם, אף שהיו מוסלמים, סירבו עקרונית לאכול בשר גמל.
הסברתי סוגיה עדינה זו של עניין המזון. עלי אמר מיד, כי די יהיה אם אפוצץ את הרכבת, ואניח לו ולערבים אשר עמו לעשות ככל שיוכלו כדי להשתלט על הריסותיה בלי סיוע של מכונות-ירייה. ומאחר שבמחוז שליו זה האפשרות שניתקל ברכבת-אספקה, ועליה אזרחים או רק משמר קטן של חיילי מילואים, היתה סבירה, הסכמתי ליטול עלי את הסיכון. לאחר שההחלטה זכתה לתשבחות ולקילוסין, ישבנו ארצה במעגל של עוטי עביות, כדי לחסל את שארית האוכל שבידינו בסעודה מאוחרת מאוד וקרה (הגשם הרטיב לחלוטין את הזרדים, כך שמן הנמנע היה להבעיר מדורה), כשרוחנו מאוששת קמעה מן הסיכוי לפעולה נוספת.
עם שחר, בלוקחם עמם את אלה מבין הערבים שלא היו כשירים, יצאו ההודים בנפש מדוכדכת לשוב אל אזרק. הם באו אתי, במסע זה אל פנים הארץ, בתקווה ליטול חלק במעפל צבאי של ממש, ותחילה היו הדים לאנדרלמוסיה ולכשלון שנחלנו בהתקפה על הגשר, וכעת מחמיצים היו רכבת מיוחלת זו. הדבר פגע בהם; ובמטרה לרכך את המכה בדרך מכובדת, ביקשתי מווד שיתלווה אליהם. הוא הסכים, אחרי ויכוח, לעשות זאת למענם, אף שבדיעבד התברר כי זה היה צעד נבון גם למענו הוא, שכן מחלה שהציקה לו עוד לפני כן, החלה מגלה כעת סימנים ראשונים של דלקת-ריאות.
יתרנו, כשישים איש, פנינו בחזרה לעבר מסילת-הברזל, איש מהם לא הכיר את השטח, ולכן הובלתי אותם למיניפיר, מקום שם, ביחד עם זעל, עשינו שמות באויב באביב האחרון. ראש הגבעה המשתפע כלפי העורף היה מקום מצויין כמוצב-תצפית, כחניון, כשטח מרעה לגמלים, וכדרך נסיגה; ושם, במקום הישן שלנו, ישבנו עד לשקיעת השמש, מרעידים ולוטשים את עינינו במישור העצום, שהשתרע לפנינו כמו מפה עד לפסגות הלוטות בעננים של גב'ל-דרוז, כשאום אל-ג'מאל ושאר הכפרים שבסביבתו מסתמנים ככתמי דיו מבעד לגשם.
עם דמדומים ראשונים ירדנו ברגל להטמין את המוקש. הגשרון של מעביר-המים בקילומטר 172, שנבנה מחדש, עדיין נראה כמקום המתאים ביותר. עוד אנו עומדים לידו עלתה המולה רועמת, ומתוך החשיכה היורדת והערפל הגיחה לפתע רכבת מעבר לעיקול הצפוני, מאתיים יארד מאתנו בלבד. חפזנו אל מתחת לקשתו הארוכה של הגשרון, ושמענוה מתגלגלת ועוברת מעלינו. זה היה מרגיז; ואולם משנתפנתה המסילה שוב, ניגשנו במרץ להטמין את המיטען. הלילה היה קר מאוד, עם מטחי גשם שהצליפו על פני הבקעה.
הקשת היתה מבנה מוצק של אבן, עם ממתח באורך ארבעה מטרים, אשר גישר את שני קצותיו של ערוץ מכוסה חצץ, שמוצאו היה בראש הגבעה שלנו. גשמי החורף חתרו בו תעלה בעומק ארבע רגליים, צרה ועקלתונית, שסיפקה גישה מצויינת למסילת-הברזל עד למרחק שלוש מאות יארד ממנה. בנקודה ההיא נפתח הערוץ לרווחה והישיר דרכו אל הגשרון, חשוף לעיני כל מי שנמצא על סוללת המסילה.
בזהירות טמנו את חומר הנפץ מעל מרכזה של הקשת ומתחת לאחד האדנים, והפעם עמוק מכרגיל, כדי שמשמרות-הסיור לא יחושו את רכותו הקרישותית מתחת לכפות רגליהם. את התילים משכנו מעל סוללת המסילה אל תחתיתו המחוצצת של הערוץ, מקום שהוסתרו חיש מהר, ומשם הלאה, במעלה הערוץ, עד למלוא אורכם. אלא שזה היה, לרוע המזל, שישים יארד בלבד, שכן במצרים קשה היה להשיג חבל חשמלי מבודד, וזאת היתה כל הכמות שהצלחנו למצוא קודם שיצאה משלחתנו לדרכה. שישים יארד היו די והותר בשביל גשרון, אבל מעט מדי בשביל רכבת. ברם, קצות התיילים הגיעו בדרך מקרה עד לשיח קטן בגובה כעשרה אינצ'ים, שצמח על שפת הערוץ, ואנו היטמנו אותם אצל נקודת-ציון נוחה מאוד זו. מן הנמנע היה להשאירם מחוברים כיאות לתיבת-הפצץ, מאחר שאותו שיח בודד הזדקר בבירור לעיני משמרות-הסיור בסיבוביהם השגרתיים.
בגלל הבוץ נתמשכה המלאכה יותר מן הרגיל, והשעה כבר היתה קרובה מאוד לשחר כאשר גמרנוה. המתנתי מתחת לקשת הפרוצה לרוח עד שהאיר היום, גשום וקודר ועגמומי, ואז עברתי שוב על כל השטח שבו עבדנו, בבלותי חצי שעה נוספת בטישטוש כל העקבות לנוכחותנו, כשאני מפזר מעליהם עלים ועשב יבש, ויוצק מים, שלקחתי משלולית סמוכה של מי גשם, על כל רגבי הבוץ שנעקרו ממקומם. אחרי כן אותתו לי בתנועות ידיים כי הסיור הראשון מתקרב, ואזי מיהרתי לעלות בערוץ כדי להצטרף אל יתר האנשים.
עוד בטרם הספקתי להגיע למעלה, באו אלה בחפזון ותפסו את עמדותיהם הקבועות מראש, בהתייצבם משני עברי הערוץ וקפל הקרקע. רכבת התקרבה מן הצפון. חאמוד, עבדו ארך הקומה של פייצל, נשא את תיבת-הפצץ, אך לפני שהגיע אלי, עברה על פנינו במהירות רכבת קצרה של קרונות-משא סגורים. סופות הגשם במרחבי המישור והבוקר הערפילי הסתירוה מעיני הצופה שלנו, עד שהיה מאוחר מדי. כשלון שני זה העציב את לבנו עוד יותר, ועלי אמר כי שום דבר לא יתנהל עוד למישרין במסע הזה. היתה סכנה שהצהרה מעין זו תפתח פתח לגילוי עין רעה בתוכנו, ולכן, כדי להסיח את דעתם, הצעתי שנציב תצפיות רחוק יותר, האחת ליד החורבה שבצפון, והשניה למרגלות הגלעד הגדול שעל הרכס הדרומי.
הנותרים, שלא סעדו פת-שחרית, היו אמורים להעמיד פנים שאינם רעבים. הכל נהנו לעשות כן, וזמן-מה ישבנו שמחים ועליזים בגשם, מצופפים זה לזה למען יחם לנו מאחורי גבם של גמלינו הנוטפים מים, ששימשו לנו מחסה מפני הרוח. עקב הלחות נסתלסל שערם כמו צמר הכבשה, ושיווה להם מראית פרועה משונה. כשהיתה חלה הפוגה בגשם, והדבר אירע תכופות, היתה רוח קרה ומתאנחת תרה ביסודיות יתירה אחרי כל חלק בגופנו שלא היה מוגן. כעבור שעה לא ארוכה הפכו חולצותינו הרטובות דביקות ולא נוחות. לא היה לנו מזון כלשהו לאכול, דבר כלשהו לעשות, ומקום כלשהו לשבת, לבד מאשר על סלעים רטובים, דשא רטוב, או בוץ. ברם, מזג-אוויר זה שהתעקש להתמיד, חזר והזכיר לי כי יעכב בעד התקדמותו של אלנבי לירושלים וישלול ממנו את הזדמנותו הגדולה. פורענות אשר כזאת לאריה שלנו, היתה חצי נחמה לעכברים. המשך נמשיך, אם כן, להיות שותפים גם לכשתיכנס השנה הבאה.
המתנה לפעולה, גם בנסיבות הנוחות ביותר, היא עניין קשה. היום היתה מעוררת גועל ממש. אפילו משמרות-הסיור של האויב גררו את עצמם בכבדות ובלא אכפתיות מול הגשם המצליף בפניהם, כמו לא ביקשו אלא לצאת ידי חובתם. לבסוף, סמוך לצהריים, בהפוגה קלה של מזג-אוויר נאה, ראינו את הצופים שעל הרכס הדרומי מנופפים בהתרגשות בעביות שלהם לאות שרכבת מתקרבת אלינו. בתוך רגע הגענו לעמדותינו, שכן בשעות האחרונות שפפנו על עקבינו בתעלה שזרמו בה מים, וזאת לבל נחמיץ עוד הזדמנות. הערבים תפסו מחסה כיאות; מעמדת ההפעלה שלי השקפתי לאחור על מקום המארב שלהם, ולא ראיתי בלתי אם את צלעותיהן האפורות של הגבעות.
לא שמעתי את הרכבת המתקרבת, אך בנותני אמון באנשי, כרעתי על ברכי בכוננות משך כמחצית השעה, עד שהציפיה המתוחה החריפה לבלתי נושא, והתחלתי לאותת כדי לדעת מה קורה. הם שלחו להודיעני כי זו, בהיותה רכבת ענקית, מתקרבת לאט מאוד. תיאבוננו התעצם. ככל שתהיה ארוכה יותר כן ירבה השלל. אחר-כך דיווחו שעצרה, ושוב התחילה לנסוע.
סוף-כל-סוף, קרוב לשעה אחת, שמעתיה מתנשמת ומתנשפת. היה ברור כי הקטר פגום (כל הרכבות הללו, שדודי קטריהן הוסקו בגזרי עץ, היו גרועות) וכי גרירת המיטען הכבד במעלה שיפוע המסילה היתה למעלה מכוחו. רבצתי מאחורי השיח שלי בעוד הוא זוחל אט-אט ומופיע מאחורי המבתר הדרומי ומתקדם לאורך הסוללה הגבוהה ממני לעבר הגשרון. עשרת קרונות-המשא הראשונים היו פתוחים וגדושים בחיילים. אלא ששוב היה מאוחר מכדי לבחור, כך שבהימצא הקטר בדיוק מעל למוקש, דחפתי כלפי מטה את ידית ההפעלה של תיבת-הפצץ. מאום לא קרה. העליתי והורדתי את הידית עוד ארבע פעמים.
ועדיין לא אירע ולא כלום. או אז תפשתי כי אירעה תקלה במנגנון, וכי אני כורע ברך על שפתו הגלויה לעין של ערוץ מים, כשרכבת חיילים טורקית זוחלת ועוברת לפני במרחק חמישים יארד ממני. השיח, שקודם לכן נראה גבוה כדי רגל אחת, הצטמק ונעשה קטן מעלה תאנה; ואני הרגשתי כאילו הייתי העצם הבולט ביותר בסביבה. מאחורי היו כמאתיים יארד של שטח פתוח, עד למחסה שמעבר לו היו הערבים שלי ממתינים, ומן הסתם כבר תוהים מה קורה לי. מן הנמנע היה לקום ולברוח, שאז היו הטורקים יורדים מעל הרכבת ומחסלים אותנו. לעומת זאת, כך חשבתי, אם אשב בשקט, אולי יהיה סיכוי כלשהו שהם יתעלמו מנוכחותי, בראותם בי רק בדואי עובר-אורח.
הנה כי כן ישבתי שם בשימי את נפשי בכפי, בעוד שמונה-עשר קרונות-משא פתוחים, שלושה קרונות-ארגז ושלושה קרונות-נוסעים של קצינים מזדחלים לפני. נשימתו הכבדה של הקטר נעשתה איטית יותר ויותר, ואני חשבתי בכל רגע כי הנה-הנה תיקטע לגמרי. החיילים לא שתו אלי את לבם, אבל הקצינים גילו עניין, אף יצאו לאכסדרות הקטנות שבשני קצות הקרונות שלהם, בהצביעם עלי ובלוטשם בי עיניים. נופפתי אליהם בידי בחזרה, כשאני מגחך בעצבנות ומרגיש כרועה לא-משכנע בלבושי המכאי, עם העקל הקלוע המוהב שעל ראשי. אפשר שכתמי הבוץ, הגשם והבורות שלהם עשאוני מקובל בעיניהם. גבה של קרונית-הבלמים שבזנב הרכבת נעלם לאיטו בין קירות המבתר הצפוני.
ברגע שנעלם, קפצתי ועמדתי על רגלי, טמנתי בקרקע את קצות התילים שלי, חטפתי את תיבת-הפצץ הבזויה ורצתי כשפן במעלה הגבעה לעבר המחסה הבטוח שלנו. שם נשמתי לרווחה, ובהשקיפי אחורה ראיתי שהרכבת עצרה לבסוף. היא חיכתה כחמש מאות יארד הלאה מן המוקש, קרוב לשעה עם שדוד הקטר ישוב ויתמלא בקיטור, בעוד משמר-סיור שמנה מספר קצינים חוזר לאחור ובודק בתשומת-לב מרובה את השטח בו נראיתי יושב. ואולם התילים הוסתרו כהלכה; הטורקים לא גילו דבר. הקטר התאושש, והרכבת המשיכה בדרכה.
מיפלח היה כה מאוכזב, שאפילו לבכות לא יכול היה, שכן חשב כי במתכוון הניחותי לרכבת לעבור. וכאשר הוסברה לסראחינים הסיבה האמיתית, אמרו "המזל הרע רודף אותנו." באשר לעבר, אכן צדקו; אבל הם אמרו את שאמרו על דרך הנבואה לעתיד, ושעל כן הזכרתי להם בנימה עוקצנית את "אומץ לבם" כאשר תקפנו את הגשר בשבוע הקודם, ברומזי כי אפשר שהשבט שלהם מעדיף לעסוק בשמירה על גמלים. מיד קמה מהומה גדולה, כשהסראחינים מותחים עלי ביקורת זועמת ואנשי בני-סאכר נחלצים להגנתי. עלי שמע את הרעש ובא במרוצה.
מששבנו והתפייסנו, כמעט ששכחו כולם את הדכדוך הכללי ששרר לפני כן. עלי תמך בי באצילות רוח, אף שהבחור המסכן היה כחול מקור ומרעיד כולו מחמת התקף של קדחת. בשיניים נוקשות, ובנושמו בכבדות, פלט כי אבי משפחתם, הנביא, העניק ל"שריפים" את הסגולה לראות את הנולד, וכי על כן יודע הוא שמזלנו עומד להשתנות לטובה. דבריו עודדו אותם; ומנת חלקי הראשונה מאותו מזל טוב באה כאשר, בעוד הגשם ממשיך לרדת ובידי אין מכשיר אחר לבד מפגיוני, הצלחתי לפתוח את תיבת-הפצץ ולשדל את מנגנונה החשמלי לשוב ולפעול בצורה תקינה.
חזרנו למשמרתנו ליד כבל המוקש, אלא שדבר לא אירע, והערב ירד ועמו עוד פרצי רוח ומטחי גשם וגועל-נפש, כשהכל רוטנים ונרגנים. שום רכבת לא באה; היה רטוב מכדי להעלות אש לבישול; והמזון היחיד שלנו היה בשר גמל. ואולם בשר נא לא עורר את תיאבונו של אף אחד אותו לילה; וכך שרדו כל בהמותינו בחיים עד לבוקר הבא.
עלי שכב על בטנו, תנוחה ששיככה את מדקרות הרעב, בנסותו להירדם ולהיפטר מהתקף הקדחת בשנתו. חאזן, משרתו של עלי, השאיל לו את העביה שלו לכיסוי נוסף. נתתי לחאזן מחסה מתחת לעביה שלי, אך עד מהרה נוכחתי כי המקום צר מדי לשנינו. השארתי לו אותה וירדתי לחבר את תילי הכבל אל תֵּיבַת-הַפַּצָּץ. לְאַחַר מִכֵּן בִּילִּיתִי שָׁם אֶת הַלַּיְלָה לְבַדִּי, קָרוֹב לְחוּטֵי הַטֵּלֶגְרָף הַהוֹמִים, וְכִמְעַט בְּלִי שֶׁאֶרְצֶה לִישׁוֹן, עַד כְּדֵי כָּךְ הִכְאִיב לִי הַקּוֹר. מְאוּם לֹא עָבַר עַל הַמְּסִילָּה בְּמֶשֶׁךְ כָּל הַשָּׁעוֹת הָאֲרוּכּוֹת וְהַשַּׁחַר, בְּהַפְצִיעוֹ, נִרְאֶה קוֹדֵר אַף יוֹתֵר מִכָּרָגִיל. נַפְשֵׁנוּ כְּבָר עֲיֵיפָה עַד מָוֶות מִמִּינִיפִיר, מִמְּסִילּוֹת-בַּרְזֶל, מִצִּיפִּיָּיה לְרַכָּבוֹת וּמֵהַשְׁמָדַת רַכָּבוֹת. טִיפַּסְתִּי בַּחֲזָרָה לְחַנְיוֹן הַכּוֹחַ הָעִיקָּרִי שֶׁלָּנוּ, בְּעוֹד מִשְׁמַר-הַסִּיּוּר הַמּוּקְדָּם בּוֹדֵק אֶת הַמְּסִילָּה. לְאַחַר מִכֵּן נִתְבַּהֵר קִמְעָה. עֲלֵי הַקַּיִץ מִשְׁנָתוֹ מְאוּשָּׁשׁ בְּמִידָּה רַבָּה, וְהַשִּׁיפּוּר בְּמַצַּב-רוּחוֹ שִׂימֵּחַ אֶת כּוּלָּנוּ. חָאמוּד, הָעֶבֶד, שָׁלַף מִתַּחַת לִבְגָדָיו כַּמָּה זְרָדִים, אוֹתָם הֶחֱזִיק עַל עוֹר גּוּפוֹ כָּל הַלַּיְלָה. הַזְּרָדִים הָיוּ כִּמְעַט יְבֵשִׁים. פֵּרַסְנוּ כַּמָּה שְׁבָבִים דַּקִּיקִים מִמְּקֻפֵּית חוֹמֶר הַנֶּפֶץ, וּבְעֶזְרַת הַלֶּהָבָה הַלּוֹהֶטֶת שֶׁלָּהֶם הִבְעַרְנוּ מְדוּרָה, בְּעוֹד הַסּוֹכּוּרִים מְמַהֲרִים לִטְבּוֹחַ גָּמָל נָמוּשׁ, עָלָיו קַל הָיָה לְוַותֵּר יוֹתֵר מֵאֲשֶׁר עַל בְּהֵמוֹת הָרְכִיבָה הָאֲחֵרוֹת שֶׁלָּנוּ, וּבִכְלֵי הַהִתְחַפְּרוּת שֶׁלָּהֶם הִתְחִילוּ לְבִתְרוֹ לִנְתָחִים נוֹחִים לְמַאֲכָל.
בּוֹ בָּרֶגַע, וְהַצּוֹפֶה שֶׁלְּפַאֲתֵי צָפוֹן קָרָא רַכֶּבֶת. נָטַשְׁנוּ אֶת הַמְּדוּרָה וּבְרִיצָה מְטוֹרֶפֶת עָבַרְנוּ בְּמוֹרַד הַגִּבְעָה אֶת שֵׁשׁ-מֵאוֹת הַיַּארְד עַד לְעֶמְדָּתֵנוּ הַיְּשָׁנָה. מֵעֵבֶר לָעִיקּוּל, שׁוֹרֶקֶת בִּמְלוֹא גְּרוֹנָהּ, הֵגִיחָה הָרַכֶּבֶת, מַחְרוֹזֶת מְפוֹאֶרֶת שֶׁשְּׁנֵי קַטָּרִים בְּרֹאשָׁהּ וְאַחֲרֵיהֶם שְׁנֵים-עָשָׂר קְרוֹנוֹת נוֹסְעִים, דּוֹהֶרֶת בִּמְהִירוּתָהּ הַמֵּירַבִּית בַּשִּׁיפּוּעַ הַיּוֹרֵד שֶׁל הַמְּסִילָּה. הִפְעַלְתִּי אֶת מַנְגְּנוֹן הַפִּיצוּץ בָּרֶגַע בּוֹ נִמְצְאוּ שְׁנֵי אוֹפְנֵי-הַהֲנָעָה שֶׁל הַקַּטָּר הָרִאשׁוֹן מֵעַל לַמּוּקָּשׁ, וְהַהִתְפּוֹצְצוּת הָיְתָה אַדִּירָה. הַקַּרְקַע חֲבָטָה בִּפְנֵי בְּגַל שָׁחוֹר וְגִילְגְּלָה אוֹתִי מִמְּקוֹמִי, עַד שֶׁמָּצָאתִי עַצְמִי יוֹשֵׁב בְּחוּלְצָה קְרוּעָה עַד לִכְתֵפִי, כְּשֶׁדָּם מְטַפְטֵף מִשְּׂרִיטוֹת אֲרוּכּוֹת בִּזְרוֹעִי הַשְּׂמָאלִית. בֵּין בִּרְכֵּי הָיְתָה מוּנַּחַת תֵּיבַת-הַפַּצָּץ, מִחוּצָה מִתַּחַת לְלוּחִית בַּרְזֶל מְפוּיַּיחַת. לִפְנֵי הָיְתָה מוּטֶּלֶת הַמַּחֲצִית הָעֶלְיוֹנָה שֶׁל גּוּף אָדָם, כְּוִויָּה בְּרוֹתְחִין וּמַעֲלֵה עָשָׁן. וְכַאֲשֶׁר אִימַּצְתִּי אֶת עֵינַי לִרְאוֹת מִבַּעַד לְעַנְנֵי הָאָבָק וְהַקִּיטּוּר שֶׁהֶעֶלְתָה הַהִתְפּוֹצְצוּת, נִדְמֶה לִי כִּי דָּוִד הַקַּטָּר הָרִאשׁוֹן נֶעֱלַם כּוּלּוֹ.
בִּמְטוּשְׁטָשׁ יָדַעְתִּי כִּי זֶה הָרֶגַע לְהִסְתַּלֵּק מִשָּׁם וּלְהַגִּיעַ אֶל הַכּוֹחַ הַמְּסַיֵּיעַ, וְאוּלָם אַךְ זַזְתִּי מִמְּקוֹמִי, חַשְׁתִּי כְּאֵב חַד בְּכַף רַגְלַי הַיְּמָנִית, וּבִגְלָלוֹ הָיִיתִי מְסוּגָּל רַק לִצְלוֹעַ לְאִיטִּי, כְּשֶׁרָאשֵׁי סְחַרְחַר עָלַי מִן הַהֶלֶם. אֲבָל עִם הַתְּנוּעָה הִתְחִילָה דַּעְתִּי לְהִצְטַלֵּל, וַאֲנִי צָלַעְתִּי לְעֵבֶר חֶלְקָהּ הָעֶלְיוֹן שֶׁל הַבִּקְעָה, מִשָּׁם הָיוּ הָעַרְבִים מַמְטִירִים כָּעֵת אֵשׁ מְהִירָה עַל קְרוֹנוֹת-הַנּוֹסְעִים הַגְּדוּשִׁים. מְבוּלְבָּל, עוֹדַדְתִּי אֶת עַצְמִי בְּאוֹמְרִי חֲזוֹר וְאָמוּר בְּקוֹל רָם, בְּאַנְגְּלִית, "הוֹ, הַלְּוַואי שֶׁזֶּה לֹא הָיָה קוֹרֶה."
מִשֶּׁהִתְחִיל הָאוֹיֵב לְהָשִׁיב לָנוּ אֵשׁ, מָצָאתִי אֶת עַצְמִי בֵּין שְׁנֵי הַמַּחֲנוֹת. עָלַי רָאָה אוֹתִי נוֹפֵל, וּבְחוֹשְׁבוֹ כִּי נִפְגַּעְתִּי קָשׁוֹת יָצָא מֵאֲחוֹרֵי הַמַּחֲסֶה שֶׁלּוֹ וּבְיַחַד עִם טארכי וּכְעֶשְׂרִים אִישׁ מֵבִין מְשָׁרְתָיו וְאַנְשֵׁי בְּנֵי-סָאכֵר, יָרַד בִּמְרוּצָה כְּדֵי לַעֲזוֹר לִי. הַטּוּרְקִים מָצְאוּ אֶת הַטְּוָוח הַנָּכוֹן, וּבְתוֹךְ שְׁנִיּוֹת מְעַטּוֹת פָּגְעוּ בְּשִׁבְעָה מֵהֶם. יִתְרָם הִקִּיפוּנִי בִּן-רֶגַע בִּסְעָרָה – דּוּגְמָנִים שֶׁהָיוּ רְאוּיִים לַעֲמוֹד לִפְנֵי כָּל פֶּסֶל. מִכְנְסֵי הַכּוֹתָן הַלְּבָנִים הָרְחָבִים, שֶׁהָיוּ מְכוּנָּסִים כְּפַעֲמוֹן סְבִיב מוֹתְנֵיהֶם הַצָּרִים וְקַרְסוּלֵּיהֶם; גּוּפָם הַשָּׁחוּם נְטוּל הַשְׁעָרוֹת וּפְאוֹתֵיהֶם הַקְּלוּעוֹת בִּמְהוּדָּק סְבִיב כָּל רַקָּה, עִם צִיצִיּוֹת הַשֵּׂיעָר הָאֲרוּכּוֹת בִּקְצוֹתֵיהֶם – כָּל אֵלֶּה שִׁיוּוּ לָהֶם דְּמוּת שֶׁל רַקְדָנִים רוּסִיִּים.
יַחְדָּיו נֶחְפַּזְנוּ לְטַפֵּס אֶל הַמַּחֲסֶה שֶׁלָּנוּ וְשָׁם, בַּחֲשַׁאי, מִישַּׁשְׁתִּי אֶת כָּל גּוּפִי וְנוֹכַחְתִּי כִּי לֹא נִפְגַּעְתִּי פְּגִיעָה רְצִינִית כָּלְשֶׁהִי; אַף כִּי מִלְּבַד הַחֲבוּרוֹת וְהַשְּׂרִיטוֹת שֶׁגָּרְמָה לִי לוּחִית הַדּוֹד שֶׁל הַקַּטָּר, וְאֶצְבַּע רֶגֶל שְׁבוּרָה, מָצָאתִי גַּם חָמֵשׁ שְׂרִיטוֹת שׁוֹנוֹת שֶׁל כַּדּוּרִים (אֲחָדוֹת מֵהֵן עֲמוּקּוֹת עַד לְהַטְרִיד), וְכָל בִּגְדֵי נִקְרְעוּ לִגְזָרִים.
מִמְּרוֹמֵי הֶעָרוּץ יָכוֹלְנוּ לְהַשְׁקִיף סְבִיבֵנוּ. הַהִתְפּוֹצְצוּת הָרְסָה אֶת רֹאשׁ הַקֶּשֶׁת שֶׁל הַגִּשְׁרוֹן, וְגוּפוֹ שֶׁל הַקַּטָּר הָרִאשׁוֹן הָיָה מוּטָּל בְּעֶבְרוֹ הַשֵּׁנִי שֶׁל הַגִּשְׁרוֹן, לְמַרְגְּלוֹת שִׁיפּוּעַ הַסּוֹלְלָה הַפּוֹנָה אֵלֵינוּ, שְׁמָהּ הִתְגַּלְגֵּל. הַקַּטָּר הַשֵּׁנִי הִתְהַפֵּךְ לְתוֹךְ הֶחָלָל שֶׁנִּפְעַר, וְהָיָה מוּטָּל עַל קְרוֹנִית-הַפֶּחָם הַמְּרוּסֶּקֶת שֶׁל הַקַּטָּר הָרִאשׁוֹן. שֶׁלְּדָתוֹ הָיְתָה מְעוּקֶּמֶת. לְדַעְתִּי, שְׁנֵי הַקַּטָּרִים הָיוּ לְלֹא תַּקָּנָה. קְרוֹנִית-הַפֶּחָם הַשְּׁנִיָּיה נֶעֶלְמָה בְּצִדָּהּ הַמְּרוּחָק שֶׁל סוֹלְלַת הַמְּסִילָּה; וּשְׁלוֹשֶׁת הַקְּרוֹנוֹת הָרִאשׁוֹנִים נִמְחֲצוּ זֶה לְתוֹכוֹ שֶׁל זֶה וְנֶהֶרְסוּ כָּלִיל.
שְׁאֵרִית הָרַכֶּבֶת יָרְדָה לְגַמְרֵי מֵעַל הַפַּסִּים, וְהַקְּרוֹנוֹת הַנּוֹטִים לְצַד זֶה אוֹ אַחֵר עָמְדוּ נְגוּחִים קְצֵה-אֶל-קָצֶה בְּכָל זָוִוית אֶפְשָׁרִית, בְּצַיָּירָם זִיגְזַג לְאוֹרְכָּהּ שֶׁל הַמְּסִילָּה. אֶחָד מֵהֶם הָיָה קָרוֹן פְּאֵר מִרְוָוח, שֶׁקּוּשַּׁט בִּדְגָלִים. בְּתוֹכוֹ נִמְצָא מֵהַמָּט גָּ'מָאל בְּאִשָּׁה, מְפַקֵּד הַגַּיִס הַשְּׁמִינִי, אֲשֶׁר חָשׁ דָּרוֹמָה לְהָגֵן עַל יְרוּשָׁלַיִם בִּפְנֵי אָלֶנְבִּי. סוּסֵי-הַמִּלְחָמָה שֶׁלּוֹ הוּחְזְקוּ בַּקָּרוֹן הָרִאשׁוֹן; מְכוֹנִיתוֹ הוּסְּעָה בְּקָרוֹן פָּתוּחַ בִּקְצֵה הָרַכֶּבֶת, וְאָנוּ יָרִינוּ אֵלֶיהָ וַעֲשִׂינוּהָ כִּכְבָרָה. מֵבִין הַפָּמַלְיָה שֶׁלּוֹ הִשְׁגַּחְנוּ בְּאִישׁ-דָּת שֶׁמֶן שֶׁנִּרְאֶה לָנוּ כְּאַסְעַד שׁוֹכַיֶּיר, הָאִימָאם שֶׁל מֵהַמַּט גָּ'מָאל בְּאִשָּׁה וְסַרְסוּר לִדְבַר עֲבֵירָה פְּרוֹ-טוּרְקִי, שֶׁהָיָה יָדוּעַ לְשִׁימְצָה. שֶׁעַל כֵּן הִזְדָּרַזְנוּ לְהַמְטִיר עָלָיו אֵשׁ, עַד שֶׁצָּנַח אַרְצָה.
בְּרַם, כָּל אֵלֶּה לֹא הָיוּ אֶלָּא יְרִיּוֹת בְּעָלְמָא. רָאִינוּ כִּי הַסִּיכּוּי שֶׁלָּנוּ לְהִשְׁתַּלֵּט עַל הֲרִיסוֹת הָרַכֶּבֶת הָיָה קָלוּשׁ. הָיוּ עָלֶיהָ כְּאַרְבַּע מֵאוֹת אִישׁ, וְאֵלֶּה שֶׁשָּׂרְדוּ מֵהֶם, וְשֶׁעַכְשָׁיו כְּבָר הִתְאוֹשְׁשׁוּ מִן הַהֶלֶם, תָּפְסוּ מַחֲסֶה וְהָיוּ מַנְחִיתִים עָלֵינוּ אֵשׁ כְּבֵדָה. בָּרֶגַע הָרִאשׁוֹן, אֲנָשֵׁינוּ שֶׁהָיוּ מוּצָּבִים עַל הַשְּׁלוּחָה הַצְּפוֹנִית שֶׁל הַגִּבְעָה סָגְרוּ אֶת הָאוֹיֵב, וְכִמְעַט שֶׁהִכְרִיעוּ אֶת הַכַּף. מִיפְלָח, רָכוּב עַל סוּסָתוֹ, הֵנִיס אֶת הַקְּצִינִים מִקָּרוֹן הַפְּאֵר שֶׁלָּהֶם אֶל הַתְּעָלָה שֶׁלְּמַרְגְּלוֹת הַמְּסִילָּה. אַךְ הוּא הָיָה נִלְהָב מִכְּדֵי לַעֲצוֹר וְלִפְתּוֹחַ בְּאֵשׁ, וְכָךְ הִתְחַמְּקוּ מִמֶּנּוּ מִבְּלִי לְהִיפָּגַע. הָעַרְבִים הֶחֱרוּ הֶחֱזִיקוּ אַחֲרָיו, וְנִפְנוּ לְלַקֵּט כַּמָּה מִן הָרוֹבִים וְאוֹתוֹת-הַכָּבוֹד שֶׁהָיוּ פְּזוּרִים עַל הָאָרֶץ, וְאַחַר-כָּךְ לִגְרוֹר תַּרְמִילִים וְאַרְגָּזִים מִתּוֹךְ קְרוֹנוֹת הָרַכֶּבֶת. נִסְיוֹנִי בִּמְלֶאכֶת הַמִּיקּוּשׁ לִימְּדַנִי, כִּי אִילּוּ יָכוֹלְנוּ לְהַצִּיב מְכוֹנַת-יְרִייָּה שֶׁתְּכַסֶּה אֶת צִדָּהּ הַשֵּׁנִי, הַמְּרוּחָק, שֶׁל סוֹלְלַת הַמְּסִילָּה, כִּי אָז גַּם טוּרְקִי אֶחָד לֹא הָיָה יוֹצֵא מִשָּׁם חַי.
מִיפְלָח וְעָד'וֹב הִצְטָרְפוּ אֵלֵינוּ עַל הַגִּבְעָה וְשָׁאֲלוּ הֵיכָן פָאהֶד. אֶחָד הַסָּרָאחִינִים סִיפֵּר כֵּיצַד הוּא, פָאהֶד, עָמַד בְּרֹאשׁ הַהִסְתַּעֲרוּת הָרִאשׁוֹנָה, בְּעוֹד אֲנִי מוּטָּל הָמוּם בְּצַד תֵּיבַת-הַפַּצָּץ, וְכֵיצַד נֶהֱרַג בְּקִרְבַת מָקוֹם אֵלֶיהָ. הֵם הִצִּיגוּ אֶת חֲגוֹרָתוֹ וְרוֹבֵהוּ כְּהוֹכָחָה לְכָךְ כִּי אָכֵן מֵת וְכִי הֵם נִיסּוּ לְהַצִּילוֹ. עד'וב לֹא אָמַר מִלָּה, רַק יָצָא בִּקְפִיצָה מִתּוֹךְ הֶעָרוּץ וְרָץ בְּמוֹרַד הַגִּבְעָה. כָּלָאנוּ אֶת נְשִׁימָתֵנוּ עַד שֶׁרֵיאוֹתֵינוּ כָּאֲבוּ, בְּעוֹקְבֵנוּ אַחֲרָיו בְּמַבָּטֵינוּ: אֲבָל הַטּוּרְקִים לֹא הִשְׁגִּיחוּ בּוֹ, כַּנִּרְאֶה. כַּעֲבוֹר דַּקָּה כְּבָר גּוֹרֵר הָיָה גּוּף אָדָם מֵאֲחוֹרֵי שְׂפָתוֹ הַשְּׂמָאלִית שֶׁל הֶעָרוּץ.
מִיפְלָח חָזַר אֶל סוּסָתוֹ, עָלָה עָלֶיהָ וְהוֹלִיכָה לְמַטָּה, לְעוֹרְפָּהּ שֶׁל שְׁלוּחָה קְטַנָּה. בְּיַחַד הֵרִימוּ אֶת הַדְּמוּת חָדַלְתְּ-הַתְּנוּעָה עַל הָאוּכָּף, וְשָׁבוּ אֵלֵינוּ. כַּדּוּר פִּילֵּחַ אֶת פָּנָיו שֶׁל פָאהֶד, רִיסֵּק אַרְבַּע שִׁינַּיִים וְשָׂרַט אֶת הַלָּשׁוֹן. הוּא נָפַל בְּלֹא הַכָּרָה, אַךְ הִתְאוֹשֵׁשׁ קוֹדֶם שֶׁעָד'וּב הִגִּיעַ אֵלָיו, וּמִבְּלִי לִרְאוֹת בִּגְלַל הַדָּם שֶׁסִּימֵּא אֶת עֵינָיו, הָיָה מְנַסֶּה לִזְחוֹל מִשָּׁם עַל יָדָיו וְרַגְלָיו. עַתָּה שָׁב אֵלָיו שִׁוְויוֹן-מִשְׁקָלוֹ בְּמִידָּה שֶׁאִיפְשְׁרָה לוֹ לְהִיצָּמֵד לָאוּכָּף. לָכֵן הֶעֱבִירוּ אוֹתוֹ לְגָמָל הָרִאשׁוֹן שֶׁמָּצְאוּ, וּמִיָּד הִסִּיעוּהוּ מִשָּׁם.
הַטּוּרְקִים, בִּרְאוֹתָם אוֹתָנוּ כֹּה שְׁקֵטִים, הִתְחִילוּ לְהִתְקַדֵּם בְּמַעֲלֵה הַגִּבְעָה. הִנַּחְנוּ לָהֶם לְהִתְקָרֵב כְּדֵי מַחֲצִית הַמֶּרְחָק, וְאָז הִמְטַרְנוּ עֲלֵיהֶם מַטְּחֵי אֵשׁ, שֶׁקָּטְלוּ כְּעֶשְׂרִים מִבֵּינֵיהֶם וְהָדְפוּ אֶת יִתְרָם לְאָחוֹר. הַשֶּׁטַח שֶׁמִּסָּבִיב לָרַכֶּבֶת הָיָה מְכוּסֶּה בַּהֲרוּגִים, שֶׁכֵּן הַקְּרוֹנוֹת הַהֲרוּסִים הָיוּ מְלֵאִים אֲנָשִׁים קוֹדֶם לְפִיצוּץ; וְאוּלָם הֵם נִלְחֲמוּ לְעֵינֵי מְפַקֵּד הַגַּיִס שֶׁלָּהֶם, וּבְלֹא חֵת הִתְחִילוּ לְהִתְקַדֵּם סְבִיב שְׁלוּחוֹת הַגִּבְעָה בִּמְגַמָּה לֶאֱגוֹף אוֹתָנוּ.
נוֹתַרְנוּ כְּאַרְבָּעִים אִישׁ בִּלְבַד, וְהָיָה בָּרוּר כִּי לֹא נוּכַל לַעֲמוֹד בִּפְנֵיהֶם. עַל כֵּן הִתְחַלְנוּ לָרוּץ קְבוּצוֹת-קְבוּצוֹת בְּמַעֲלֵה עֲרוּץ הַמַּיִם הַקָּטָן, כְּשֶׁאָנוּ עוֹצְרִים בְּכָל עִיקּוּל וּמִסְתּוֹבְבִים אֲחוֹרָה כְּדֵי לְעַכֵּב בַּעֲדָם בִּירִיּוֹת חֲפוּזוֹת. טֶאָרְכִי הַקָּטָן הִצְטַיֵּין מְאוֹד בְּקוֹר-רוּחוֹ, אַף שֶׁקָּרַבִּין הַפָּרָשִׁים הַטּוּרְקִי שֶׁלּוֹ, בַּעַל הַקַּת הַיְּשָׁרָה, אִילֵּץ אוֹתוֹ לַחֲשׂוֹף אֶת רֹאשׁוֹ בְּמִידָּה כָּזֹאת, שֶׁאַרְבָּעָה כַּדּוּרִים חָלְפוּ בְּעַד הַצָּנִיף שֶׁלּוֹ. עָלַי כָּעַס עָלַי בִּגְלַל אִיטִּיּוֹת נְסִיגָתִי. לַאֲמִיתּוֹ שֶׁל דָּבָר, הַפְּגִיעוֹת שֶׁסָּפַגְתִּי זֶה מִקָּרוֹב הִכְבִּידוּ עַל כּוֹשֶׁר הַתְּנוּעָה שֶׁלִּי, אֲבָל כְּדֵי לְהַסְתִּיר מִמֶּנּוּ אֶת הַסִּיבָּה הָאֲמִיתִּית, הֶעֱמַדְתִּי פָּנִים שֶׁל אֶחָד שֶׁשְּׁעָתוֹ אֵינָהּ דּוֹחֶקֶת, שֶׁמִּתְעַנְיֵין בַּטּוּרְקִים וְלוֹמֵד אֶת שִׁיטוֹת הַפְּעוּלָּה שֶׁלָּהֶם. הִשְׁתַּהוּיוֹת רַבּוֹת אֵלּוּ, אֲשֶׁר עָשִׂיתִי בְּעוֹדֶנִּי חוֹזֵר וְאוּזַּר אוֹמֶץ לַעֲבוֹר בְּרִיצָה עוֹד קֶטַע דֶּרֶךְ אֶחָד וְעוֹד אֶחָד, הִשְׁהוּ גַּם אוֹתוֹ וְאֶת טֶאָרְכִי, וְהִשְׁאִירוּם הַרְחֵק מֵאֲחוֹרֵי שְׁאָר אֲנָשֵׁינוּ.
לְבַסּוֹף הִגַּעְנוּ לְרֹאשׁ הַגִּבְעָה. כָּל מִי שֶׁהָיָה שָׁם קָפַץ עַל הַגָּמָל הַקָּרוֹב בְּיוֹתֵר שֶׁנִּקְרֶה לוֹ, וְנֶחְפַּז לִדְהוֹר מִזְרָחָה, לְעִמְקֵי הַמִּדְבָּר. דָּהֲרָה זוֹ, בִּמְלוֹא הַמְּהִירוּת שֶׁגְּמַלֵּינוּ הָיוּ מְסוּגָּלִים לְפַתֵּחַ, נִמְשְׁכָה שָׁעָה שְׁלֹמֹה. לְאַחַר מִכֵּן, כַּאֲשֶׁר הִרְגַּשְׁנוּ עַצְמֵנוּ בְּטוּחִים, עָצַרְנוּ, מִייְּנוּ אֶת בְּהֵמוֹתֵינוּ, וְכָל אֶחָד לָקַח אֶת גָּמְלוּ שֶׁלּוֹ. רַחֲאִיל, אוֹתוֹ אִישׁ מְצוּיָּין, לֹא שָׁכַח, לַמְרוֹת כָּל הַהִתְרַגְּשׁוּת וְהָאַנְדְּרָלָמוּסְיָה, לְהַצִּיל וּלְהָבִיא עִמּוֹ, קְשׁוּרָה לְחַבֵּק אוּכָּפוֹ, יָרֵךְ עֲנָקִית מְבַשֵּׂר הַגָּמָל שֶׁנִּשְׁחַט וּבוּתַּר לְמַאֲכָל בְּדִיּוּק כְּשֶׁהִגִּיעָה הָרַכֶּבֶת. בְּכָךְ סִיפֵּק לָנוּ אֶת הָעִילָּה לַחֲנִיָּיה שֶׁל מַמָּשׁ, דָּבָר שֶׁעָשִׂינוּ חֲמִישָּׁה מִילִין הָלְאָה מִשָּׁם, מָקוֹם שֶׁאוֹרְחָה קְטַנָּה, אֲשֶׁר מָנְתָה אַרְבָּעָה גְּמַלִּים, הוֹפִיעָה לְעֵינֵינוּ כְּשֶׁהִיא מַפְסִיעָה בְּאוֹתוֹ הַכִּיוּוּן. זֶה הָיָה מָאטָאר, בֶּן לִוְויָתֵנוּ, שֶׁהָיָה עוֹשֶׂה אֶת דַּרְכּוֹ בַּחֲזָרָה מִכְּפַר מוֹלַדְתּוֹ אֶל אֲזָרֵק, וְעִמּוֹ מִטְעַן צִימּוּקִים וּמִינֵי תִּרְגֵּימָא כַּפְרִיִּים אֲחֵרִים.
מִיָּד עָצַרְנוּ מִתַּחַת לַצּוּק סֶלַע גָּדוֹל בְּוָואדִי דּוּלֵּיל, מָקוֹם שָׁם צָמְחָה תְּאֵנַת סְרָק גְּדוֹלָה, וּבִישַּׁלְנוּ אֶת אֲרוּחָתֵנוּ הָרִאשׁוֹנָה זֶה שְׁלוֹשָׁה יָמִים. שָׁם גַּם חָבַשְׁנוּ אֶת פָאהֶד, שֶׁשָּׁכַב בָּנִים-וְלֹא-נִים, תָּשׁוּשׁ מֵחֲמַת פְּצִיעָתוֹ הַקָּשָׁה. עָד'וּב, בִּרְאוֹתוֹ זֹאת, לֶקַח אֶחָד מִשְּׁטִיחָיו הַחֲדָשִׁים שֶׁל מָאטָאר, וּבְקַפְּלוֹ אוֹתוֹ לִשְׁנַיִים, הִנִּיחוּ עַל אוּכָּף הַגָּמָל וְתָפַר אֶת קְצוֹתָיו, כָּךְ שֶׁנּוֹצְרוּ שְׁנֵי כִּיסִים גְּדוֹלִים. בְּאֶחָד הִשְׁכִּיבוּ אֶת פָאהֶד, וְאִילּוּ עָד'וֹב זָחַל לְתוֹךְ הַשֵּׁנִי כְּדֵי לְשַׁמֵּשׁ מִשְׁקָל-שֶׁכְּנֶגֶד; וַאֲזַי הוֹבֵל הַגָּמָל דָּרוֹמָה, לְעֵבֶר הַמַּאֲהָל הַשִּׁבְטִי שֶׁלָּהֶם.
בּוֹ בַּזְּמַן טִיפַּלְנוּ גַּם בַּפְּצוּעִים הָאֲחֵרִים. מִיפְלָח אָסַף אֶת הַבַּחוּרִים הַצְּעִירִים בְּיוֹתֵר שֶׁבֵּינֵינוּ וְהוֹרָה לָהֶם לְהַתִּיז מִן הַשֶּׁתֶן שֶׁלָּהֶם עַל הַפְּצָעִים, כְּאֶמְצָעִי דָּחוּק שֶׁל חִיטּוּי. בְּתוֹךְ כָּךְ אָנוּ, הַשְּׁלֵמִים בְּגוּפֵנוּ, סָעַדְנוּ אֶת נַפְשֵׁנוּ וְהֶחְלַפְנוּ כּוֹחַ. קָנִיתִי עוֹד גָּמָל נָמוּשׁ אֶחָד לְתוֹסֶפֶת בָּשָׂר, שִׁילַּמְתִּי תַּגְמוּלִים, פִּיצִּיתִי אֶת קְרוֹבֵי הַהֲרוּגִים, וְחִילַּקְתִּי דְּמֵי-שָׁלָל בִּתְמוּרָה לְשִׁישִּׁים אוֹ שִׁבְעִים הָרוֹבִים שֶׁתָּפַסְנוּ. הַשָּׁלָל אָמְנָם הָיָה דַּל, אַךְ עֲדַיִין שְׁלַל שֶׁאֵין לְזַלְזֵל בּוֹ. אֲחָדִים מֵבִין הַסְּרָאחִינִים, שֶׁיָּצְאוּ לִפְעוּלָּה בְּלִי רוֹבִים וְשֶׁכָּל אֲשֶׁר יָכְלוּ לַעֲשׂוֹת הָיָה לְיַידּוֹת אֲבָנִים לָרִיק, הָיוּ חֲמוּשִׁים עַתָּה בְּזוּג רוֹבִים לָאִישׁ. לְמָחֳרָת הַיּוֹם נִכְנַסְנוּ לְאַזְרָק, זָכִינוּ לְקַבָּלַת פָּנִים גְּדוֹלָה, וְהִתְפָּאַרְנוּ – אֱלוֹהִים יִסְלַח לָנוּ – כִּי נָחַלְנוּ נִיצָּחוֹן.








https://www.shortstoryproject.com/he/story/%d7%9c%d7%a4%d7%95%d7%a6%d7%a5-%d7%a8%d7%9b%d7%91%d7%aa/
#הִיסְטוֹרְיָה#חַיָּילִים#מִלְחָמָה#קוֹלְיוֹנוֹלִיזְם#קְלָאסִיקָה