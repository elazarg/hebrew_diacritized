זֶה הִתְחִיל בְּסוּפַת בָּרָד בְּ-1975, כְּשֶׁבֵּנִיטוֹ פִּיקוֹנָה חָצָה בְּרִיצָה אֶת רְחוֹב מַרְקֶט וָתִיק הַמִּסְמָכִים שֶׁלּוֹ מֵעַל רֹאשׁוֹ, מְסוּכָּךְ עָלָיו מֵהַשָּׁמַיִם הַנּוֹפְלִים וְאַגַּב כָּךְ גַּם מֵהַבִּיּוֹאִיק הַמִּתְקָרֶבֶת. רַגְלָיו הִתְקַפְּלוּ עַל מְכַסָּה הַמָּנוֹעַ, כְּתֵפוֹ שִׁילְּחָה רֶשֶׁת עַכְּבִישִׁית שֶׁל סְדָקִים בַּשִּׁמְשָׁה הַקִּדְמִית וּזְרוֹעוֹתָיו הִתְנוֹפְפוּ כְּשַׁבְשֶׁבֶת כְּשֶׁכָּל 135 הַקִּילוֹגְרָמִים שֶׁלּוֹ הוּעֲפוּ מִגַּג הַמְּכוֹנִית. הוּא נֶאֱחָז בָּאֲוִויר. הַתִּיק שֶׁלּוֹ הִתְפַּקֵּעַ בִּמְעוֹף נְיָירוֹת כְּמוֹ בְּסֶרֶט מְצוּיָּר. אַבְנֵי בָּרָד גְּדוֹלוֹת וְלִבְנוֹת כְּקוּבִּיּוֹת מִשְׂחָק הָפְכוּ אֶת רְחוֹב מַרְקֶט לְשׁוּלְחַן הִימּוּרִים בְּאוֹרֶךְ שְׁנֵי קִילוֹמֶטְרִים. מְעִיל הַגֶּשֶׁם, זָ'קֵט הַחֲלִיפָה, הַוֵּוסְט וְהַמִּכְנָסַיִים הִצְלִיפוּ בִּתְנוּפָה שֶׁל מֵאָה מֶלְצָרִים פּוֹרְשֵׁי מַפּוֹת שׁוּלְחָן, וּבַזִּיקּוּקִים שֶׁפָּרְחוּ בִּשְׁמִי תּוֹדַעְתּוֹ הַשְּׁחוֹרִים, הוּא לֹא חָשַׁב וְלוּ פַּעַם אַחַת עַל כּוֹבֶד גּוּפוֹ הַמֵּבִישׁ. בֵּנִיטוֹ פִּיקוֹנֶה הִסְתַּחְרֵר בְּקֶשֶׁת מַחֲרִידָה שֶׁל יוֹפִי, חֲסַר מִשְׁקָל לָרִאשׁוֹנָה בְּחַיָּיו, וְנָחַת בָּאֲפֵלָה.
כְּשֶׁבֵּנִיטוֹ הִתְעוֹרֵר הִתְנַגֵּן בָּרַדְיוֹ "הַדְּבָרִים שֶׁעָלַי אֲהוּבִים" מִתּוֹךְ צְלִילֵי הַמּוּזִיקָה – "סֵפֶל קָפֶה וְעָלָיו הַר קַצֶּפֶת; פַּת בְּחֶמְאָה וְעָלִים בַּשַּׁלֶּכֶת" – וְהוּא הֵבִין שֶׁהַגֵּיהִינּוֹם הַפְּרָטִי שֶׁאֵלָיו נִקְלְעָה נִשְׁמָתוֹ בַּת הָאַלְמָוֶות נִשְׁמַע מַמָּשׁ דּוֹמָה לְאוֹסְטְרִיָּה. אֲבָל הוּא לֹא מֵת, לֹא בְּדִיּוּק. חָלוּק הֶחֱלִיף אֶת חֲלִיפַת שְׁלוֹשֶׁת הַחֲלָקִים הַמְּפוּסְפֶּסֶת שֶׁהִמְשִׁיךְ לִלְבּוֹשׁ בִּימֵי חוֹל, אַף עַל פִּי שֶׁחוֹדְשַׁיִים לִפְנֵי כֵן הִפְסִיד בְּהַגְרָלַת הַלּוֹטוֹ בַּמִּשְׂרָד וְאִיבֵּד בְּרֶצֶף מָהִיר אֶת שַׁלְוַות רוּחוֹ וְאֶת מִשְׂרָתוֹ. עַל צְמִיד הַפְּלַסְטִיק שֶׁעָנְדוּ לוֹ עַל  הַיָּד הָיָה כָּתוּב "בֵּית חוֹלִים סֵנָט פְרַנְסִיס". הַקַּלָּה הֵצִיפָה אֶת הָעֲרוּצִים הַכְּחוּלִּים בְּמַעֲרֶכֶת מַחֲזוֹר הַדָּם שֶׁלּוֹ. יֵשׁ זְמַן. הוּא עוֹד יָכוֹל לוֹמַר אֶת מִילּוֹתָיו הָאַחֲרוֹנוֹת.
כָּל הַשָּׁנִים הִקְדִּישׁ בֵּנִיטוֹ מַחְשָׁבָה רַבָּה לְמוֹתוֹ. הוּא הָיָה פִילוֹסוֹף בְּעֵינֵי עַצְמוֹ; בְּעֵינֵי אֲחֵרִים הוּא הָיָה דָּפוּק. כְּשֶׁמָּלְאוּ לוֹ שְׁלוֹשִׁים הִתְחִיל לְהַנְצִיחַ מִדֵּי לַיְלָה אֶת מִילּוֹתָיו הָאַחֲרוֹנוֹת עַל דַּפְדֶּפֶת, לְמִקְרֶה שֶׁיָּמוּת בִּשְׁנָתוֹ: "הַסּוֹף הוּא בָּלַט בְּלִי מוּסִיקָה וּבְלִי מָחוֹל"; "הַסּוֹף הוּא הַקַּלָּה". לְבֵנִיטוֹ הָיָה מַשֶּׁהוּ, וּבְעֶצֶם הַרְבֵּה מְאוֹד דְּבָרִים, לוֹמַר עַל אַהֲבָה וְעַל צַעַר, וְעַל גַּאֲוָוה וְעַל בְּגִידָה וְעַל סְלִיחָה וְעַל יוֹפִי. אֶלָּא שֶׁאַף אֶחָד לֹא הָיָה מְעוּנְיָין לִשְׁמוֹעַ. הַמִּילִּים שֶׁיַּגִּיד עַל עֶרֶשׂ דְּוַוי הָיוּ אֵפוֹא הַסִּיכּוּי אַחֲרוֹן לַהֲפוֹךְ אֶת כִּישְׁלוֹנוֹתָיו לַלְּקָחִים, הִזְדַּמְּנוּת אַחֲרוֹנָה לְהַצִּיל אֶת עַצְמוֹ מִמִּי שֶׁהוּא. מִי לֹא יִרְצֶה לְהַאֲזִין לְמִבְזָק אַחֲרוֹן מִפִּיו שֶׁל אָדָם הָעוֹבֵר אֶת הַסַּף? מִי לֹא יִזְקוֹר אֶת אוֹזְנָיו לְשֵׁמַע תְּשׁוּבָתָהּ שֶׁל נֶפֶשׁ אַחַת עַל סִימַן הַשְּׁאֵלָה הַמִּתְנוֹסֵס בְּחַיָּיו שֶׁל כָּל אָדָם? אֲנָשִׁים שֶׁלֹּא הִקְדִּישׁוּ לוֹ מֵעוֹלָם רֶגַע שֶׁל מַחְשָׁבָה יִתְקָרְבוּ כְּדֵי לִשְׁמוֹעַ מָה יֵשׁ לוֹ לוֹמַר, כְּשֶׁיַּעֲבוֹר לְעוֹלָם הַבָּא. בִּידִיעָה זֹאת, בִּידִיעָה שֶׁסּוֹף טוֹב יָכוֹל לְהַצִּיל סִיפּוּר רַע, הִתְאַמֵּץ בֵּנִיטוֹ לִדְחוֹס אֶת סַךְ כָּל הַיְּדִיעָה הָעַצְמִית שֶׁל שְׁלוֹשִׁים וְתֵשַׁע שְׁנוֹתָיו לְתַמְצִית-תְּבוּנָה בְּאוֹרֶךְ מִשְׁפָּט שֶׁתּוֹכִיחַ אַחַת וּלְתָמִיד, לְכָל הַמַּלְעִיזִים, שֶׁבֵּנִיטוֹ פִּיקוֹנָה לֹא חַי לַשָּׁוְוא.
"הַסּוֹף הוּא עֶרֶב סַגְרִיר וְאֵינֶנִּי יָכוֹל לָקַחַת אִיתִּי אֶת הַמִּטְרִיָּיה," אָמַר בְּאִיטַלְקִית לַאֲרִיחֵי הַתִּקְרָה הַמְּרוּשָּׁתִים. לֹא מִילִּים אַחֲרוֹנוֹת עֲמוּקּוֹת בְּיוֹתֵר, אֲבָל הַרְבֵּה יוֹתֵר טוֹב מִמִּילּוֹתֵיהֶם שֶׁל אִישִׁים דְּגוּלִים אֲחֵרִים (קוֹנְרָד הִילְטוֹן: "תַּשְׁאִירִי אֶת הַוִּוילוֹן בְּתוֹךְ הָאַמְבַּטְיָה").
"סְפָרַדִּית כָּזֹאת עוֹד לֹא שָׁמַעְתִּי." הַמִּשְׁפָּט הִסְתַּנֵּן הַחוּצָה מִבַּעַד לְמָבוֹךְ עַקְמוּמִי שֶׁל מְבַטֵּא מֵהַחוֹף הַמִּזְרָחִי. הוּא בָּקַע מֵהַמִּיטָּה הַסְּמוּכָה, שֶׁמִּמֶּנָּה אִישָּׁה צִיפּוֹרִית, נִסְמֶכֶת עַל חֲצִי תְּרֵיסַר כָּרִים דַּקִּים כַּלְּבִיבוֹת, צָפְתָה בּוֹ בְּרֹאשׁ מִתְלַכְסֵן בְּזָוִוית חַקְרָנִית. הִיא הָיְתָה חִיוֶּורֶת, חִיוְורוֹן הָמוּם שֶׁל שׁוֹכֵן מְעָרוֹת שֶׁנִּגְרָר אֶל אוֹר הַיּוֹם. אִלְמָלֵא הָגָה בֵּנִיטוֹ זֶה עַתָּה אֶת מִילּוֹתָיו הָאַחֲרוֹנוֹת, אוּלַי הָיָה מַסְבִּיר שֶׁאִיטַלְקִית וּסְפָרַדִּית הֵן שְׁתֵּי שָׂפוֹת שׁוֹנוֹת, אֲבָל אִם מַתְחִילִים לְתַקֵּן לָאָמֵרִיקָאִים שְׁגִיאוֹת זֶה יָכוֹל לָקַחַת חַיִּים שְׁלֵמִים. וְלוּ נוֹתְרוּ רַק דַּקּוֹת.
צִינּוֹרוֹת שְׁקוּפִים שָׁאֲבוּ דָּם מִזְּרוֹעַ אַחַת וְהִזְרִימוּ נוֹזֵל אָפוֹר לְאַחֶרֶת. הִתְגַּלּוּת עֲגוּמָה: בְּסוֹף, הוּא לֹא יוֹתֵר מִתַּחֲנַת מַעֲבָר לְנוֹזְלִים עֲכוּרִים מְפוּקְפָּקִים. מִתַּחַת לַחֲלוֹק הִתְנַשְּׂאוּ עַל פֶּלֶג גּוּפוֹ הָעֶלְיוֹן יַבָּשׁוֹת חֲבוּלוֹת. רַגְלוֹ הַשְּׂמָאלִית הוּשְׁמָה בְּסַד וְלוּלְאַת תַּלְיָין עֲשׂוּיָה קֶצֶף עָבֶה חָנְקָה אוֹתוֹ בְּחוֹסֶר הִתְלַהֲבוּת. קְרָבָיו הָיוּ רְגִישִׁים כִּירָקוֹת מַרְקִיבִים. מָה קָרָה? הוּא הִצְלִיחַ לִזְכּוֹר רַק חֲלוֹם עַל אֲוָוזִים מִתְעוֹפְפִים. וְאַחַר כָּךְ בְּיוּאִיק כַּסּוּפָה, אַבְנֵי בָּרָד, נִשְׁמָתוֹ נִשְׁאֶבֶת לְתוֹךְ הַשָּׁמַיִם.
נִכְנְסָה אָחוֹת. בֵּנִיטוֹ נִפְנֶה עַד כַּמָּה שֶׁאִפְשְׁרָה לוֹ לְפִיתַת הַקֶּצֶף הַחֲסוֹנָה. "יֵשׁ לְךָ מַזָּל שֶׁאַתָּה חַי," אָמְרָה, בַּקּוֹל שֶׁהִשְׁתַּמֵּעַ מִמֶּנּוּ שֶׁזֶּה לֹא הַמַּזָּל שֶׁלָּהּ.
"אֲבָל אֲנִי הוֹלֵךְ לָמוּת," הִבְהִיר בֵּנִיטוֹ.
הוּא לֹא תִּכְנֵן לָמוּת הַיּוֹם, אֲבָל הֱיוֹת שֶׁכָּךְ קָרָה, קִיבֵּל זֹאת כְּמוֹ שֶׁמְּקַבְּלִים פְּנֵי דָּוִד אָבוּד, אָהוּב וּמַפְחִיד גַּם יַחַד. לֹא הָיָה לוֹ אָדָם בְּצַד זֶה שֶׁל הָעוֹלָם לְהִיפָּרֵד מִמֶּנּוּ, לֹא מִי שֶׁיִּכְתּוֹב לוֹ הֶסְפֵּד, לֹא מִי שֶׁיָּבוֹא לְהַלְוָויָיתוֹ, חוּץ מִבַּעַל בֵּית עִם סֶנְטֶר רוֹפֵס שֶׁבְּוַודַּאי יִשְׁלַח יָד לָאָרוֹן הַפָּתוּחַ לְחַפֵּשׂ בְּכִיסָיו כֶּסֶף קָטָן. עַכְשָׁיו שֶׁעָמַד עַל הַסַּף, הִסְתַּכֵּל לְאָחוֹר וְרָאָה שֶׁהַחַיִּים שֶׁהוּא עוֹזֵב בְּעֶצֶם דּוֹמִים מְאוֹד לַדִּירָה שֶׁלּוֹ, קוּבִּיַּית יֵיאוּשׁ חַסְרַת חַלּוֹנוֹת הַמִּצְטַיֶּינֶת רַק בְּצַחֲנַת אַרְגַּז הַחוֹל הַמְּתַפְקֵד כִּמְאַפְּרָהּ מֵאָז שֶׁעָזַב הֶחָתוּל. הַנִּיסּוּחַ הַמּוּזָר שֶׁל הוֹרָאוֹת הַחֵירוּם בְּאַנְגְּלִית הִצְטַוֵּוחַ בְּקִרְבּוֹ: "יֵשׁ לְהִתְקַדֵּם בְּכִיוּוּן הַיְּצִיאָה בַּמְּהִירוּת הָאֶפְשָׁרִית".
"בְּבַקָּשָׁה, קְחִי עֵט וּנְיָיר," הִפְצִיר בֵּנִיטוֹ. "אַתְּ מוּכְרָחָה לְהַנְצִיחַ אֶת הַמִּילִּים הָאַחֲרוֹנוֹת שֶׁלִּי."
הָאָחוֹת לֹא זֵעָה. הִיא הִתְהַדְּרָה בְּפַרְצוּף קָפוּא שֶׁבִּמְרוּצַת הַזְּמַן הַקְהוּ אוֹתוֹ דִּבְרֵי הַהֶבֶל שֶׁל חוֹלִים כְּמוֹ בֵּנִיטוֹ. תְּשִׁישׁוּת שֶׁל מִשְׁמֶרֶת כְּפוּלָה הִצְטַיְּירָה בְּצִבְעֵי מִלְחָמָה סְגוּלִּים מִתַּחַת לְעֵינֶיהָ.
"הַחַיִּים אוֹזְלִים מִמֶּנִּי!" הִתְעַקֵּשׁ בֵּנִיטוֹ. "אֲנִי רוֹאֶה אוֹר לָבָן בָּהִיר. אֲנִי צָרִיךְ לָלֶכֶת אֵלָיו, לֹא?"
הָאָחוֹת לָחֲצָה עַל מִפְּסַק שֶׁבַּקִּיר וּמְנוֹרַת הַתִּקְרָה כָּבְתָה.
"יוֹתֵר טוֹב?" שָׁאֲלָה.
לֹא, לֹא יוֹתֵר טוֹב.
"יָכוֹל מְאוֹד לִהְיוֹת שֶׁהָאוֹר בִּקְצֵה הַמִּנְהָרָה הוּא נוּרָה שֶׁל שִׁישִּׁים וְאַט," אָמְרָה הָאָחוֹת, "אֲבָל לֹא זֹאת שֶׁתְּלוּיָה לְךָ מֵעַל לְרֹאשׁ."
"אֲבָל אֲנִי גּוֹסֵס," אָמַר, יוֹתֵר כְּמִשְׁאָלָהּ מֵאֲשֶׁר כְּקוּבְלָנָה.
"הַדָּבָר הֲכִי גָּרוּעַ שֶׁיֵּשׁ לְךָ זֶה רֶגֶל שְׁבוּרָה, וְזֶה בְּדֶרֶךְ כְּלָל לֹא מַצָּב סוֹפָנִי, אֶלָּא אִם כֵּן אַתָּה סוּס," אָמְרָה.
"אֲבָל נִדְרַסְתִּי," מָחָה. "הָיְתָה לִי תְּאוּנָה חֲמוּרָה. אֲנִי לֹא אָמוּר לִהְיוֹת חַי, בַּחֶדֶר הַזֶּה, בְּבֵית חוֹלִים. אֲנִי לֹא אָמוּר לִהְיוֹת חַי."
הָאָחוֹת, שֶׁלֹּא הָיָה לָהּ צוֹרֶךְ בְּשִׁכְנוּעִים נוֹסָפִים, הִדְלִיקָה אֶת הָאוֹר בַּדֶּרֶךְ הַחוּצָה. הָאִישָּׁה בַּמִּיטָּה הַסְּמוּכָה הִגְבִּירָה אֶת הָרַדְיוֹ. זֶה הָיָה סוֹנִי בּוֹנוֹ. הוּא יִיחֵל לְמוֹתוֹ.
לְמָחֳרָת בַּבּוֹקֶר הִתְעוֹרֵר בֵּנִיטוֹ, לְאַכְזָבָתוֹ. הָאִישָּׁה בַּמִּיטָּה הַסְּמוּכָה בָּהֲתָה בּוֹ.
"הִסְתַּכַּלְתָּ עָלַי כְּשֶׁיָּשַׁנְתִּי?" שָׁאַל.
"הַטֵּלֵוִויזְיָה מְקוּלְקֶלֶת," אָמְרָה. הִיא הִצִּיגָה אֶת עַצְמָהּ בְּשֵׁם מָארִי.
אֶת הַיּוֹמִיִּים הַבָּאִים בִּילּוּ בְּשִׂיחוֹת שְׁקֵטוֹת. מָארִי כְּבָר הָיְתָה יְתוֹמָה בַּת אַחַת עֶשְׂרֵה, אַלְמָנָה בַּת תְּשַׁע עֶשְׂרֵה, וְעַכְשָׁיו הִיא אַלְכּוֹהוֹלִיסְטִית וּמְכוּרָה לְסַמִּים בַּת שְׁלוֹשִׁים. יְלָדִים לֹא הָיוּ לָהּ וְהִיא לֹא רָצְתָה בָּהֶם. אַחֲרֵי יַלְדוּת בְּמֵרִילֵנְד וּנְעוּרִים בִּנְיוּ-גֶ'רְזִי, הַדְּקָלִים הַצּוֹמְחִים לְאוֹרֶךְ הָאַמְבֶּרְקַדְרוֹ מַדְהִימִים אוֹתָהּ בְּכָל פַּעַם מֵחָדָשׁ. בָּעֶרֶב הַקּוֹדֵם אָסְפוּ אוֹתָהּ בָּרְחוֹב עִם הַרְעָלַת אַלְכּוֹהוֹל וְהָרוֹפְאִים נִיצְּלוּ אֶת הַהִזְדַּמְּנוּת וּמָצְאוּ אֶצְלָהּ בְּעָיַית לֵב. כֵּנוּתָהּ עִרְעֲרָה אֶת בֵּנִיטוֹ, שֶׁחָשַׁד שֶׁשְּׁלֵוַות נֶפֶשׁ תְּלוּיָה בִּיכוֹלֶת לְסִינּוּן מְצִיאוּת. בְּשָׁלָב מְסוּיָּם הִיא שָׁאֲלָה אוֹתוֹ אֵיזוֹ מִין הַרְגָּשָׁה זֹאת, לָעוּף מִכֵּן שִׁיגּוּר שֶׁל שִׁמְשָׁה קִדְמִית.
בֵּנִיטוֹ נִיסָּה לְהִיזָּכֵר בִּכְאֵב, בְּהֶלֶם, בִּבְעָתָה הַבְּתוּלִית שֶׁל אוֹתוֹ הָרֶגַע, אֲבָל הִצְלִיחַ לִזְכּוֹר רַק תְּחוּשָׁה מוּזָרָה שֶׁל חוֹסֶר מִשְׁקָל. "כְּמוֹ שְׂחִיָּיה, אוּלַי."
"שְׂחִיָּיה?"
"כְּמוֹ שֶׁאֲנִי מְדַמְיֵין לִי שֶׁמַּרְגִּישִׁים כְּשֶׁשּׁוֹחִים. אֲנִי לֹא לָמַדְתִּי לִשְׂחוֹת."
"רֶגַע אֶחָד," אָמְרָה לוֹ. "גָּדַלְתָּ בָּאִי וְלֹא לָמַדְתָּ לִשְׂחוֹת?"
בֵּנִיטוֹ כְּבָר סִיפֵּר לָהּ שֶׁבְּיַלְדוּתוֹ הִיגֵּר מִלִּיפָארִי, אִי וָולְקָנִי צָחִיחַ מֶרְחָק שָׁלוֹשׁ שְׁעוֹת נְסִיעָה בְּמַעְבּוֹרֶת מִצָּפוֹן לְסִיצִילְיָה.
 "אִמָּא שֶׁלִּי הָיְתָה קַלְבֶּרְיָאנִית מֵהַדּוֹר הַיָּשָׁן," אָמַר. "בְּעֵינֶיהָ אֱמוּנוֹת תְּפֵלוֹת הָיוּ הַהִיגָּיוֹן הַיָּחִיד בְּעוֹלָם לֹא רַצְיוֹנָלִי, וּמִי שֶׁלּוֹמֵד לִשְׂחוֹת מַזְמִין טְבִיעָה, בְּדִיּוּק כְּמוֹ שֶׁמִּי שֶׁהוֹלֵךְ לְרוֹפֵא מַזְמִין מַחֲלָה. תְּפִיסַת הָעוֹלָם שֶׁלָּהּ הָיְתָה שֶׁאָדָם צָרִיךְ לְהַפְקִיר אֶת עַצְמוֹ בִּידֵי הַגּוֹרָל וְלֹא לְהִתְכּוֹנֵן לְשׁוּם אָסוֹן אוֹ צָרָה, וְשֶׁאִם תִּתְמַסְּרִי לְאַלּוֹת הַגּוֹרָל בַּעֲנָוָוה וּבְחוֹסֶר אוֹנִים, הֵן יִשְׁמְרוּ עָלַיִיךְ."
"אֲבָל בְּכָל זֹאת דָּרְסָה אוֹתְךָ מְכוֹנִית," צִייְּנָה מָארִי.
"בְּאָמֵרִיקָה, אַלּוֹת הַגּוֹרָל מִתְרַשְּׁמוֹת יוֹתֵר מֵאַחְרָיוּת אִישִׁית."
"אִמָּא שֶׁלְּךָ בְּסַן פְרַנְסִיסְקוֹ?"
"הִיא מֵתָה," אָמַר. הוּא הָיָה לְיָדָהּ כְּשַׁמָּתָהּ. הַמִּילָּה הָאַחֲרוֹנָה שֶׁלָּהּ הָיְתָה שְׁמוֹ-שֶׁלּוֹ. "מֵהִצְטַנְּנוּת שֶׁהִסְתַּבְּכָה וְנֶהֶפְכָה לְדַלֶּקֶת רֵיאוֹת. הִיא לֹא הָלְכָה לָרוֹפְאִים."
"זֶה שֶׁאַתָּה שָׁם קוֹנְדּוֹם לֹא אוֹמֵר שֶׁלֹּא מְזַיְּינִים אוֹתְךָ."
הָיָה מַשֶּׁהוּ דְּבָרֶיהָ, אֲבָל בֵּנִיטוֹ לֹא יָדַע בְּדִיּוּק מָה. הוּא סִידֵּר אֶת רַגְלוֹ הַמְּגוּבֶּסֶת בִּתְנוּחָה אַחֶרֶת אֲבָל לֹא הִצְלִיחַ לְהִתְנַעֵר מִזִּיכְרוֹן שֶׁל אֲוִויר, שֶׁל חוֹסֶר מִשְׁקָל. תָּמִיד רָצָה לִלְמוֹד לִשְׂחוֹת. פַּעֲמַיִים נִרְשַׁם לְשִׁיעוּרִים בְּיִמְקָ"א פַּרְזִידוֹ וּפַעַם אַחַת אֲפִילּוּ הִגִּיעַ עַד לַמֶּלְתָּחוֹת. אֲבָל כְּשֶׁהֶחֱלִיף לְבֶגֶד-יָם וְהִסְתַּכֵּל עַל עַצְמוֹ בַּמַּרְאֶה בְּיוֹשֶׁר, הִזְדָּרֵז לִלְבּוֹשׁ שׁוּב אֶת הַחוּלְצָה.
"אַתְּ שׂוֹחֶה?" שָׁאַל.
"בְּנוֹזֵל זֶה אוֹ אַחֵר," אָמְרָה.
בַּיּוֹם הַשְּׁלִישִׁי כְּבָר הַפְּנִים בֵּנִיטוֹ שֶׁרַגְלוֹ הַשְּׁבוּרָה תָּבִיא לְמוֹתוֹ רַק אִם יִרְדּוֹף אַחֲרָיו טוֹרֵף גָּדוֹל. הָאָחוֹת הוֹדִיעָה לִשְׁנֵי הַמְּטוּפָּלִים שֶׁעוֹד מְעַט יְשַׁחְרְרוּ אוֹתָם. לְאַף אֶחָד מִשְּׁנֵיהֶם לֹא הָיָה בִּיטּוּחַ רְפוּאִי וְהֵם הִתְבַּקְּשׁוּ לְהִתְיַיצֵּב בְּדֶלְפֵּק הַתַּשְׁלוּם לִפְנֵי הָעֲזִיבָה.
כְּשֶׁהָאָחוֹת יָצְאָה תָּלְשָׁה מָארִי אֶת הָעֵירוּי מִזְּרוֹעָהּ. הִיא פָּשְׁטָה אֶת הֶחָלוּק בְּלִי לְהַפְנוֹת לוֹ אֶת הַגַּב. הִיא הָיְתָה מַסּוֹתתת בְּסִגְנוֹן אַנְדְּרוֹגָנִי, פֶּסֶל בַּרְזֶל שֶׁל זָוִויּוֹת וּבְלִיטוֹת, גֵ'קוֹמֵטִי עִם עוֹר מְשׁוּפָּר. כָּל גּוּפָהּ הָיָה תָּלוּי עַל עַצְמוֹת הָאַגָּן שֶׁלָּהּ. הַהֶלֶם שֶׁל בֵּנִיטוֹ (מָתַי בַּפַּעַם הָאַחֲרוֹנָה רָאָה אִישָּׁה עֵירוּמָּה?) תָּסַס וְהָיָה לְהִתְרַגְּשׁוּת (מָתַי בַּפַּעַם הָאַחֲרוֹנָה רָאָה אִישָּׁה עֵירוּמָּה!) שֶׁהִתְמוֹסְסָה מִיָּד עִם הַהֲבָנָה שֶׁהוּא יְצוּר מִינֵי כָּל כָּךְ זָנִיחַ עַד שֶׁמָּארִי אֲפִילּוּ לֹא חָשְׁבָה לִסְגּוֹר אֶת הַוִּוילוֹן הַמַּפְרִיד בֵּינֵיהֶם לִפְנֵי שֶׁהִתְפַּשְּׁטָה. הִיא לָבְשָׁה מִכְנְסֵי גִ'ינְס וְחוּלְצַת טְרִיקוֹ עֲנָקִית שֶׁכְּבִיסוֹת חַסְרוֹת אַחְרָיוּת דִּיקְּקוּ אוֹתָהּ כְּמַלְמָלָה. לֹא הָיָה כָּל רֶמֶז שֶׁהִיא חוֹשֶׁבֶת לְהָסִיר אַף אֶחָד מִשְּׁנֵי הַפְּרִיטִים בַּזְּמַן הַקָּרוֹב.
"בּוֹא נָעוּף," אָמְרָה.
בֵּנִיטוֹ לֹא הָיָה רָגִיל לְהָפֵר הוֹרָאוֹת שֶׁל דְּמוּיוֹת סַמְכוּתִיּוֹת בְּמַדִּים, אֲפִילּוּ מִדַּי אֲחָיוֹת. הוּא הָיָה רָגִיל עוֹד פָּחוֹת לְקַבֵּל הַזְמָנוֹת לִתְעוּפָה מְשׁוּתֶּפֶת. הוּא פָּרַח בְּעִקְבוֹתֶיהָ.
"בּוֹא מַהֵר." הִיא הֶחֱזִיקָה לוֹ אֶת דֶּלֶת יְצִיאַת הַחֵרוּם.
נִדְמֶה שֶׁרֶגֶל שְׁבוּרָה הִיא תֵּירוּץ מִתְקַבֵּל עַל הַדַּעַת לִצְלוֹעַ, אֲבָל יַלְדוּת שְׁלֵמָה שֶׁל חִינּוּךְ קָתוֹלִי בַּבַּיִת וְחִינּוּךְ פָשִׁיסְטִי בְּבֵית הַסֵּפֶר הִכְשִׁירָה אוֹתוֹ לְצַיֵּית לְלָשׁוֹן צִיוּוּי. הַמַּדְרֵגוֹת נִמְשְׁכוּ אַרְבַּע קוֹמוֹת. בֵּנִיטוֹ לְפַת אֶת הַמַּעֲקֶה, הֶחֱזִיק אֶת הָרֶגֶל הַשְּׁבוּרָה בָּאֲוִויר וְיָרַד בִּקְפִיצָה עַל רַגְלוֹ הַבְּרִיאָה. שְׁתֵּי רַגְלַיִים בְּקוֹשִׁי הִסְפִּיקוּ לִתְמוֹךְ בְּבֵנִיטוֹ כּוּלּוֹ גַּם בְּמֵיטָבוֹ, וְהוּא לֹא הָיָה בְּמֵיטָבוֹ מֵאָז 1954. הָרֶגֶל הָאַחַת הַבְּרִיאָה הָיְתָה, כְּמוֹ שֶׁאָמַר אָבִיו לֹא פַּעַם עַל בֵּנִיטוֹ עַצְמוֹ, "מַסְפִּיק בְּקוֹשִׁי". מָארִי כָּרְכָה אֶת זְרוֹעַ שְׂמֹאל שֶׁלָּהּ עַל כְּתֵפוֹ. אֵיזֶה חִילּוּל קוֹדֶשׁ לְהַשְׁחִיל אֶת צַוּוֹארָהּ הֶעָנוֹג אֶל סַד בֵּית הַשֶּׁחִי הַלֹּא-רָחוּץ שֶׁלּוֹ.
בְּתַחְתִּית הַמַּדְרֵגוֹת גָּזְרָה מָארִי לִשְׁנֵיהֶם אֶת צְמִידֵי בֵּית הַחוֹלִים בְּמִסְפָּרַיִים שֶׁהֵרִימָה מֵעֶמְדַּת הָאֲחָיוֹת. בֵּנִיטוֹ הִשְׁתַּמֵּשׁ בְּכָל 45 הַקִּילוֹגְרָמִים שֶׁל גּוּפָהּ בְּתוֹר קַב כְּשֶׁחָצוּ אֶת הַמְּבוֹאָה. הַשּׁוֹמֵר הַשָּׁקוּעַ כּוּלּוֹ בְּעַמּוּדֵי הַקּוֹמִיקְס שֶׁבָּעִיתּוֹן לֹא הָרִים אֶת רֹאשׁוֹ כְּשֶׁעָבְרוּ.
"נֵלֵךְ?" שְׁאֵלָה מָארִי, וּפָתְחָה אֶת הַדֶּלֶת אֶל חַנְיוֹן מְרוּבָּב בִּשְׁלוּלִיּוֹת אֲפוֹרוֹת. הֵם נֶעֶצְרוּ תַּחַת עֵץ. הֶעָלִים רָעֲדוּ בְּרוּחַ הַקַּלָּה וּפִיזְּרוּ עֲלֵיהֶם טִיפּוֹת. "כְּשֶׁעוֹמְדִים מִתַּחַת לָעֵץ בַּגֶּשֶׁם נִשְׁאָרִים יְבֵשִׁים. כְּשֶׁעוֹמְדִים מִתַּחַת לָעֵץ כְּשֶׁהַגֶּשֶׁם נִפְסַק, נִרְטָבִים," אָמַר בֵּנִיטוֹ.
"עָמוֹק." מָארִי חִיטְּטָה בְּכִיסֶיהָ, חִיפְּשָׂה דְּמֵי נְסִיעָה לְאוֹטוֹבּוּס. "יֵשׁ לְךָ כֶּסֶף קָטָן לַדֶּרֶךְ?" שָׁאֲלָה.
"לְאָן אֲנַחְנוּ נוֹסְעִים?" שָׁאַל. בִּמְקוֹם "אֲנַחְנוּ" כִּמְעַט אָמַר "אַתְּ". הֵם חָלְקוּ בַּחֲדַר בֵּית-חוֹלִים, אֲבָל הוּא לֹא הָיָה בָּטוּחַ שֶׁהֵם כְּבָר מוּכָנִים לְאִינְטִימִיּוּת שֶׁל כִּינּוּי גּוּף מְשׁוּתָּף.
"יֵשׁ לְךָ כֶּסֶף קָטָן לַדֶּרֶךְ?" שָׁאֲלָה שׁוּב, מִתְעַלֶּמֶת מִשְׁאַלְתּוֹ.
כִּיסָיו הָיוּ רֵיקִים, לְהוֹצִיא מַפְתְּחוֹת הַדִּירָה וְגוּשׁ נוּקְשֶׁה שֶׁל מִמְחֲטוֹת נְיָיר מְשׁוּמָּשׁוֹת לְמֶחֱצָה, וּבְכָל זֹאת טָפַח עֲלֵיהֶם. לֹא הָיָה לָהֶם כֶּסֶף לָאוֹטוֹבּוּס וְלָכֵן הֵם לָקְחוּ מוֹנִית, בְּתִקְוָוה שֶׁהַשָּׁכֵן הַמִּתְבּוֹדֵד שֶׁל מָארִי יְלַוֶּוה לָהֶם אֶת דְּמֵי הַנְּסִיעָה. כְּשֶׁהַמּוֹנִית פָּנְתָה לִרְחוֹב פַיְין, הַמִּילָּה הָאַחֲרוֹנָה שֶׁל מָארִי הִצְטַלְצְלָה בְּרֹאשׁוֹ: לַדֶּרֶךְ, לַדֶּרֶךְ, לַדֶּרֶךְ.
רְבִיעִיַּית דְּפִיקוֹת חֲזָקוֹת עוֹרְרָה אֶת יוֹזֶף לִברוֹב מִתְּנוּמָה. מָארִי – כִּמְעַט בְּוַודָּאוּת. הִיא הַיְּחִידָה שֶׁמְּבַקֶּרֶת אֶצְלוֹ. הוּא לֹא אָהַב מְבַקְּרִים. הַקֶּשֶׁר הַסִּיבָּתִי בֵּין שְׁתֵּי הָעוּבְדּוֹת הָאֵלֶּה הִתְבַּלֵּט בָּאוֹפֶק שֶׁלּוֹ לֹא פָּחוֹת מְגַשֵּׁר הַגּוּלְדֵּן גַּייְט.
"הֵבֵאתִי אוֹרַח," הוֹדִיעָה מָארִי כְּשֶׁהוֹרִיד אֶת הַשַּׁרְשֶׁרֶת וּפָתַח אֶת הַדֶּלֶת. הַמִּסְכֵּן שֶׁלְּצִדָּהּ הָיָה מֶרְחַק קוֹמָה אַחַת בַּמַּדְרֵגוֹת מִדּוֹם-לֵב. רַגְלוֹ הָיְתָה מְגוּבֶּסֶת וִירֵכוֹ הָעֲצוּמָה גָּלְשָׁה מֵעַל שׁוּלֵי הַגֶּבֶס כְּמוֹ סוּפְלֶה.
מָארִי עָרְכָה בֵּינֵיהֶם הֶיכֵּרוּת וְאָז לֻוְּותָה כַּמָּה דּוֹלָרִים כְּדֵי לְשַׁלֵּם לַמּוֹנִית.
"הָרֶגֶל שֶׁלִּי," אָמַר בֵּנִיטוֹ. "אֲנִי מוּכְרָח לָשֶׁבֶת."
הַשֶּׁמֶן תָּקַע אֶת עֵינָיו בִּרְכוּשׁוֹ הַיָּקָר בְּיוֹתֵר שֶׁל יוֹזֶף, כִּיסֵּא חֲדַר-אוֹכֶל בְּסִגְנוֹן רוֹקוֹקוֹ מִתְּקוּפַת הָאִימְפֶּרְיָה הַשְּׁנִיָּיה. יוֹזֶף מָצָא אוֹתוֹ בְּחַלּוֹן הָרַאֲוָוה שֶׁל חֲנוּת מַשְׁכּוֹן בִּרְחוֹב הֲיֵיט, שְׁלוֹשָׁה חוֹדָשִׁים אַחֲרֵי שֶׁהִתְקַבְּלָה בַּקָּשָׁתוֹ לְמִקְלָט מְדִינִי. גּוֹן הָעֵץ הַכֵּהֶה הֵעִיד עַל חִיסּוּל יְעָרוֹת בָּעוֹלָם הַשְּׁלִישִׁי; הַמּוֹשָׁב הָיָה מוֹךְ אֲוָוזִים מוּטְפָּח בִּקְטִיפַת אַרְגָּמָן קֵיסָרִית; הָעִיצּוּב קָלִיגְרָפִי. הוּא הִצְמִיד אֶת חוֹטְמוֹ לְחַלּוֹן הַחֲנוּת בִּרְחוֹב הֲיֵיט, מְמָאֵן לְהַאֲמִין שֶׁכִּיסֵּא שֶׁנִּבְנָה לִבְנֵי מְלוּכָה נִמְכַּר כָּאן, בִּרְחוֹב, וְכָל אֶחָד יָכוֹל לִקְנוֹת. דָּבָר לֹא הִמְחִישׁ יוֹתֵר מִזֶּה אֶת הַמֶּרְחָק שֶׁעָבַר מֵהָרִיהוּט חֲסַר הָאוֹפִי שֶׁל מוֹלַדְתּוֹ. הוּא חַי לְמַעַן הַכִּיסֵּא הַזֶּה בַּשָּׁנָה הָרִאשׁוֹנָה לִשְׁהוּתוֹ בְּאָמֵרִיקָה, חָסַךְ אֶחָד מִכָּל אַרְבָּעָה-דּוֹלָרִים-לְשָׁעָה שֶׁהִשְׂתַּכֵּר בְּקִיפּוּל עֲתִידוֹת לְתוֹךְ עוּגִיּוֹת מַזָּל אֲפוּיוֹת. פַּס קָמוּר, אוֹזֶן, קֶשֶׁת אִזְמֵל, רְפָפָה נְקוּבָה, זָקַף, עַלְעַלִּים, אַרְכּוּבָּה, רֶגֶל מְעוּקֶּלֶת, כַּדּוּר-וְטוֹפֶר: הוּא לָמַד אֶת שְׁמוֹ שֶׁל כָּל חֵלֶק וְחֵלֶק בַּכִּיסֵּא הַזֶּה בְּאַנְגְּלִית לִפְנֵי שֶׁהִסְפִּיק לִרְכּוֹשׁ אוֹצַר מִלִּים שֶׁיַּקִּיף מַחֲצִית מֵהַדְּבָרִים הַמְּצוּיִים עַל מַדְּפֵי מַחְלֶקֶת הַיְּרָקוֹת בַּמַּכּוֹלֶת. בְּיוֹם הַשָּׁנָה הָרִאשׁוֹן לַעֲרִיקָתוֹ מִבְּרִית-הַמּוֹעָצוֹת הָלַךְ יוֹזֶף לַחֲנוּת הַמַּשְׁכּוֹן וְקָנָה אֶת הַכִּיסֵּא בִּשְׁטָרוֹת שֶׁל דּוֹלָר וְשֶׁל חֲמִישָּׁה דּוֹלָר.
עַכְשָׁיו צָנַח עַל מַחְמַל נַפְשׁוֹ זֶה יָשַׁבְנוּ הָרָחָב שֶׁל בֵּנִיטוֹ. יוֹזֶף עָצַם אֶת עֵינָיו בְּרֶגַע הַהִתְנַגְּשׁוּת. הַכִּיסֵּא בְּקוֹשִׁי חָרַק –  יְצִירַת מוֹפֵת שֶׁל מַמָּשׁ, כְּפִי שֶׁאָמַר הַזַּבָּן בַּחֲנוּת הַמַּשְׁכּוֹן.
"אֵיזֶה יוֹפִי שֶׁל רָהִיט עַתִּיק יֵשׁ לָךְ פֹּה," אָמַר בֵּנִיטוֹ בְּמִבְטָא מִתְנַגֵּן קַלּוֹת שֶׁיּוֹזֶף לֹא זִיהָה.
"בֵּנִיטוֹ. אֵיזֶה שָׁם זֶה? סְפָרַדִּי?"
"לָמָּה כּוּלָּם חוֹשְׁבִים שֶׁאֲנִי סְפָרַדִּי? אִיטַלְקִי. מֵאִיטַלְיָה."
"אָה כֵּן," אָמַר יוֹזֶף וְהִקִּישׁ בְּאֶצְבְּעוֹתָיו. "בָּרוּר, בָּרוּר. עִם הַפִּיצָה וְהָאַפִּיפְיוֹר. בֵּנִיטוֹ, כְּמוֹ מוּסוּלִינִי."
בֵּנִיטוֹ נִרְאֶה כְּאִילּוּ נִתְפַּס בִּנְפִיחָה בַּמַּעֲלִית מְלֵאָה. יוֹזֶף הִתְמוֹגֵג. "צָחַקְתִּי, צָחַקְתִּי," אָמַר. "אֲבָל תַּגִּיד אֶת הָאֱמֶת, אַבָּא שֶׁלְּךָ קוֹרֵא לְךָ עַל שָׁם דִּיקְטָטוֹר, לֹא? הוּא רוֹצֶה שֶׁאַתָּה תִּגְדַּל וְתִהְיֶה מַנְהִיג חָזָק, גֶּבֶר אַמִּיץ, עִם 'יְאַיְיצִי' גָּדוֹל כְּמוֹ תַּפּוּזִים. תַּגִּיד אֶת הָאֱמֶת, אֲנִי צוֹדֵק, לֹא?"
"נוֹלַדְתִּי בְּ-1935," אָמַר בֵּנִיטוֹ חֶרֶשׁ. "בֵּנִיטוֹ הָיָה אָז שָׁם פּוֹפּוּלָרִי מְאוֹד."
יוֹזֶף סָפֵק אֶת כַּפּוֹתָיו, מִתְאַפֵּק בְּקוֹשִׁי.
"טוֹב, טוֹב. קוֹרְאִים לְךָ עַל שָׁם מוּסוֹלִינִי. בְּאִיטַלְיָה, זֶה אוּלַי טוֹב מְאוֹד. אֲבָל בְּאָמֵרִיקָה לֹא כָּל כָּךְ טוֹב. לָמָּה אַתָּה לֹא קוֹרֵא לְעַצְמְךָ עַל שָׁם בֶּנְגָ'מִין אוֹ בְּנֵי?"
"שָׁקַלְתִּי אֶת זֶה," אָמַר בֵּנִיטוֹ. "אֲבָל שָׁם הוּא שָׁם. אָמֵרִיקָאִים שֶׁבָּאוּ לְאִיטַלְיָה בִּשְׁנוֹת הַשְּׁלוֹשִׁים הָיוּ חַיָּיבִים לְשַׁנּוֹת אֶת שְׁמוֹתֵיהֶם. בְּנֵי גּוּדְמָן נַעֲשָׂה בֵּנִיטוֹ בּוֹאוֹנָאוּמוֹ. לוּאִי ארמסטרונג נִהְיֶה לוּאִיגִ'י בראצ'ופורטה. לֹא נִרְאֶה לִי שֶׁהַהֵיפֶךְ יִהְיֶה יוֹתֵר טוֹב."
"לִי קוֹרְאִים יוֹזֶף כִּי אַבָּא שֶׁלִּי, הָיָה לוֹ כָּבוֹד גָּדוֹל לְיוֹזֶף סְטָלִין," הִתְוַודָּה יוֹזֶף. עַל פִּי רוֹב לֹא נָהַג לְהוֹדוֹת בְּכָךְ, אֲבָל הוּא חָשׁ זִיקָּה מִיָּידִית לָזָר הַזֶּה, הַמֵּבִין אֵיזֶה מִשְׁקָל יֵשׁ לְשֵׁם שֶׁל עָרִיץ.
בֵּנִיטוֹ נִרְכָּן קָדִימָה בְּעֵרָנוּת. "טוֹב, אַתָּה יוֹדֵעַ, סְטָלִין הָרַג הַרְבֵּה יוֹתֵר אֲנָשִׁים מִמּוּסוֹלִינִי."
"צַד הַלֹּא נָכוֹן שֶׁל הִיסְטוֹרְיָה, צַד נָכוֹן שֶׁל מִלְחֶמֶת עוֹלָם שְׁנִיָּיה," הֵשִׁיב לוֹ יוֹזֶף. "סְטָלִין הָיָה לֹא טוֹב, אֲנִי יוֹדֵעַ, אֲבָל מוּסוֹלִינִי – הוּא הָיָה חָבֵר שֶׁל הִיטְלֵר."
"וּבְכָל זֹאת נִרְאֶה לִי שֶׁרוֹב הָאֲנָשִׁים יַסְכִּימוּ שֶׁמּוּסוֹלִינִי הָיָה רָשָׁע פָּחוֹת מַסְטְלִין."
"סְטָלִין נִיצֵּחַ אֶת הַפָשִׁיזְם וְהִצִּיל אֶת הָעוֹלָם הַנָּאוֹר. מוּסוּלִינִי וְהִיטְלֵר הָיוּ בְּאוֹתָהּ קְבוּצָה בְּ'רִיסְק'. אֵין מָה לְהַשְׁוָות."
"תָּמִיד רָצִיתִי לִפְגּוֹשׁ אֵיזֶה אָדוֹלְף," אָמַר בֵּנִיטוֹ, וּמָתַח אֶת זְרוֹעוֹתָיו בְּצוּרַת חִישּׁוּק מֵעַל רֹאשׁוֹ. "תָּאֵר לְךָ, לְהִסְתּוֹבֵב עִם הַשֵּׁם הַזֶּה? חֲתִיכַת תַּסְבִּיךְ אִמָּא."
"אָדוֹלְף זֶה בְּוַודַּאי מַרְשִׁים מְאוֹד," הִסְכִּים יוֹזֶף. "אֲנִי בְּעַצְמִי לֹא רָאִיתִי אַף פַּעַם אָדוֹלְף בַּטֶּבַע. אָמֵרִיקָה הִיא לֹא סְבִיבַת מֵחַיֶּיהָ שֶׁלָּהֶם."
דַּקּוֹת אֲחָדוֹת דָּנוּ שְׁנֵיהֶם בַּיִּתְרוֹנוֹת וּבַחֶסְרוֹנוֹת שֶׁל בְּנֵי שְׁמוֹתֵיהֶם. יוֹזֶף הֵצִיץ בִּשְׁעוֹן הַיָּד שֶׁלּוֹ בְּהֵיחָבֵא.
"עוֹשֶׂה רוֹשֶׁם שֶׁמָּארִי הָלְכָה לְאִיבּוּד בַּדֶּרֶךְ חֲזָרָה," אָמַר בֵּנִיטוֹ.
יוֹזֶף חָשַׁד שֶׁמָּארִי לָקְחָה אֶת הָעוֹדֶף שֶׁנִּשְׁאַר מֵהַמּוֹנִית, אִם בִּכְלָל שִׁילְּמָה לַנַּהָג, וְהִפְקִידָה אוֹתוֹ בַּחֲנוּת הַמַּשְׁקָאוֹת שֶׁבְּפִינָּה. אֲבָל הוּא סֵירֵב לְהַשְׁמִיץ אֶת הַשְּׁכֵנָה בְּאוֹזְנֵי אָדָם הַקָּרוּי עַל שֵׁם מוּסוּלִינִי.
"אָז אֵיךְ הִגַּעְתָּ לְאָמֵרִיקָה?" שָׁאַל בֵּנִיטוֹ.
"אֲנִי עָרִיק," אָמַר יוֹזֶף. בֵּנִיטוֹ קִימֵּט אֶת מִצְחוֹ וְהִבִּיט בְּעִיּוּן בְּשׁוּלֵי נַעֲלוֹ הַשְּׁחוּקִים. אוּלַי לֹא פָּגַשׁ אַף פַּעַם אָדָם שֶׁעָרַק. יוֹזֶף נִיסָּה לְהַרְגִּיעַ אוֹתוֹ. "אַל תִּדְאַג. זֶה לֹא כָּל כָּךְ מַסְעִיר וְגַם לֹא כָּל כָּךְ מְסוּכָּן."
"לֹא," אָמַר בֵּנִיטוֹ. "מִן הַסְּתָם."
יוֹזֶף הִמְשִׁיךְ. "שָׁמַעְתָּ עַל וִיבוֹרַג? לֹא? מְפוּרְסֶמֶת בַּשּׁוֹרָשִׁים שֶׁלָּהּ. זֶה כָּל מָה שֶׁאַתָּה צָרִיךְ לָדַעַת עַל וִיבוֹרַג. וְגַם שֶׁהִיא עַל גְּבוּל שֶׁל פִינְלַנְד. אָז אֲנִי הָיִיתִי נַהַג אוֹטוֹבּוּס בְּוִויבּורְג. כָּל יוֹם אֲנִי מַסִּיעַ אוֹטוֹבּוּס. אֲנִי נָהַג אוֹטוֹבּוּס טוֹב מְאוֹד, כּוּלָּם יוֹדְעִים. אָז יוֹם אֶחָד מְנַהֵל תַּחְבּוּרָה בָּעִיר אוֹמֵר, 'יוֹזֶף, מָחָר מַגִּיעִים  כַּמָּה חַנְפָנִים מִמִּשְׂרַד הַמַּתָּכוֹת וְהַבַּרְזֶל. אַתָּה צָרִיךְ לְהַסִּיעַ אוֹתָם.' אֲנִי לֹא רוֹצֶה לַעֲשׂוֹת אֶת זֶה. מְאוֹד לֹא נָעִים לִי לְהַסִּיעַ חַנְפָנִים. אֲבָל אֲנִי אוֹמֵר כֵּן. בַּלַּיְלָה הַזֶּה אֲנִי מְפַחֵד כְּמוֹ צִיפּוֹר בַּמִּזְוָודָה. מָה אִם פְּגִישׁוֹת לֹא יֵלְכוּ טוֹב וְיַאֲשִׁימוּ אֶת הַנַּהָג? אֲנִי לֹא יָשֵׁן בִּכְלָל. בַּבּוֹקֶר, אֲנִי שׁוֹתֶה כּוֹס שֶׁל בְּרֶנְדִּי בִּשְׁבִיל לְהִתְחַדֵּד. זֶה לֹא עוֹזֵר. אֲנִי נִרְדָּם וַאֲנִי מִתְעוֹרֵר בְּהִתְנַגְּשׁוּת גְּדוֹלָה מְאוֹד. וִיקִינְגִּים בְּלוֹנְדִּינִים גְּדוֹלִים מִסָּבִיב. שְׁלוֹשָׁה מַחְסוֹמִים שְׁבוּרִים. בָּלָגָן."
"רֶגַע. נָסַעְתָּ לְתוֹךְ פִינְלַנְד?" שָׁאַל בֵּנִיטוֹ.
"קוֹדֶם לְתוֹךְ פִינְלַנְד וְאַחַר כָּךְ לְתוֹךְ בֵּית מֶכֶס. מֵבִיךְ מְאוֹד. אָז יֵשׁ לִי שְׁתֵּי אֶפְשָׁרוּיוֹת. לְהוֹדוֹת שֶׁנִּרְדַּמְתִּי בִּזְמַן שֶׁהַסָּעָתִי חַנְפָנִים חֲשׁוּבִים. יִזְרְקוּ אוֹתִי מֵהָעֲבוֹדָה. אוּלַי לַכֶּלֶא. תַּקְרִית בֵּינְלְאוּמִּית רְצִינִית. אוֹ, לְהַגִּיד שֶׁאֲנִי עוֹרֵק. יוּגִי בְּרֶה שֶׁלָּכֶם, הוּא מַמְלִיץ: 'כְּשֶׁאַתָּה מַגִּיעַ לְפָרָשַׁת דְּרָכִים, תִּיסַּע'. אָז אֲנִי נוֹסֵעַ. וְהִנֵּה אֲנִי כָּאן."
נִרְאֶה שֶׁבֵּנִיטוֹ מִתְרַשֵּׁם בֶּאֱמֶת. "אִמָּא שֶׁלִּי וַאֲנִי פָּשׁוּט עָלֵינוּ עַל אוֹנִיָּיה לִנְיוּ יוֹרְק."
הָאֱמֶת הִיא שֶׁיּוֹזֶף לֹא הֶעֱרִיךְ נְכוֹנָה אֶת עֶרְכּוֹ שֶׁל נָהַג אוֹטוֹבּוּס עִירוֹנִי בְּעֵינֵי הַמּוֹדִיעִין הַצְּבָאִי וְאֶת סִגְנוֹן הַחַיִּים שֶׁיּוּכַל לְצַפּוֹת לוֹ בַּמַּעֲרָב. הוּא תֵּיאֵר לְעַצְמוֹ שֶׁאָמֵרִיקָה מְלֵאָה אֲחוּזּוֹת וּמְכוֹנִיּוֹת סְפּוֹרְט וְעוֹשֶׁר אַגָּדִי. זֶה כַּמּוּבָן הָיָה נָכוֹן, אֶלָּא שֶׁהֵם לֹא נוֹעֲדוּ לוֹ, וְגַם לֹא לְשׁוּם אָדָם שֶׁהִכִּיר. הָרְכוּשׁ הַיָּחִיד בַּעַל עֵרֶךְ שֶׁל מַמָּשׁ שֶׁצָּבַר הָיָה כִּיסֵּא יָשֵׁן שֶׁאִישׁ שֶׁמֶן מִתְרַוֵּוחַ בּוֹ עַכְשָׁיו.
כַּעֲבוֹר דַּקּוֹת אֲחָדוֹת חָזְרָה מָארִי וּבְיָדָהּ שַׂקִּית נְיָיר חוֹמָה. לִבּוֹ שֶׁל יוֹזֶף שָׁקַע כַּמָּה סֶנְטִימֶטְרִים. זֶה הָיָה אַחֵר צָהֳרַיִים נֶהֱדָר, הָעֲנָנִים הִתְפַּזְּרוּ, לֹא זֶה הָרֶגַע לִשְׁתּוֹת אֶת עַצְמְךָ לְמָוֶות. אֲבָל כְּשֶׁמָּארֵי פָּתְחָה אֶת הַשַּׂקִּית, הִיא הוֹצִיאָה מִמֶּנָּה רַק קוּפְסַת מַאֲפִים לְבָנָה שֶׁל מַאֲפִיָּיה, קְשׁוּרָה בְּחוּט מְפוּסְפָּס.
"לִשְׁנֵינוּ קוֹרְאִים עַל שָׁם עָרִיצִים מֵתִים," אָמַר בֵּנִיטוֹ, וּבְקוֹלוֹ שֶׁמֶץ פְּלִיאָה.
"חָשׁוּב לִמְצוֹא אֲנָשִׁים קְרוֹבִים," אָמְרָה מָארִי, וְהִתְחִילָה לְחַלֵּק מַפִּיּוֹת.
הַשְּׁלוֹשָׁה נִפְגְּשׁוּ שׁוּב לְמַאֲפִים בְּיוֹם רְבִיעִי הַבָּא. וּבָזֶה שֶׁבָּא אַחֲרָיו, וּבָזֶה שֶׁבָּא אַחֲרָיו. בַּחֲלוֹף הַזְּמַן הָיוּ יְמֵי רְבִיעִי אַחֵר הַצָּהֳרַיִים לְטֶקֶס קָטָן וּמְרוֹמַם-רוּחַ שֶׁכָּל יְמֵי הַשָּׁבוּעַ עָלוּ לִקְרָאתוֹ וְיָרְדוּ מִמֶּנּוּ. בְּ-1977, אִיתֵּר יוֹזֶף אֶת הָאִישָּׁה שֶׁקָּנְתָה אֶת שְׁאָר חֲמֵשֶׁת כִּיסְאוֹת פִּינַּת הָאוֹכֶל מַחֲנוֹת הַמַּשְׁכּוֹן בִּרְחוֹב הֲיֵיט. הִיא קָנְתָה אוֹתָם כְּמַתְּנַת יוֹם הוּלֶּדֶת לְבַעֲלָהּ. מֵאָז שֶׁהִכְנִיסָה אֶת הַכִּיסְאוֹת לְבֵיתָהּ, בַּעֲלָהּ אִיבֵּד אֶת מִשְׂרָתוֹ, אֶת הַפֶּנְסִיָּה שֶׁלּוֹ וְאֶת בְּרִיאוּתוֹ – הוּא אִיבֵּד כִּמְעַט הַכּוֹל, לְהוֹצִיא רַעֲמַת שֵׂיעָר שׁוֹפֵעַ וְיָפֶה כָּל כָּךְ עַד שֶׁגַּם הַשָּׂטָן עַצְמוֹ לֹא יָכוֹל לִתְלוֹשׁ אֶת כּוּלּוֹ. יוֹזֶף קָנָה מִמֶּנָּה שְׁנֵי כִּיסְאוֹת. הִיא הִצִּיעָה לוֹ אֶת שְׁלוֹשֶׁת הָאֲחֵרִים בְּחִינָּם, אֲבָל יוֹזֶף יָדַע שֶׁאָסוּר לְהִתְגָּרוֹת בַּגּוֹרָל וְלָקַחַת כִּיסְאוֹת שֶׁאֵין לוֹ שִׁימּוּשׁ בִּשְׁבִילָם. הֵם יָשְׁבוּ עַל הַכִּיסְאוֹת הָאֵלֶּה בַּשָּׁבוּעַ שֶׁבֵּנִיטוֹ הוֹדִיעַ שֶׁמָּצָא עֲבוֹדָה וּבַשָּׁבוּעַ שֶׁהוֹדִיעַ שֶׁפּוּטַּר. הֵם יָשְׁבוּ עֲלֵיהֶם כְּשֶׁיּוֹזֶף הוֹדִיעַ שֶׁיֵּשׁ לוֹ סַרְטַן הָעוֹר וְהֵם יָשְׁבוּ בַּחֲדַר הַהַמְתָּנָה כְּשֶׁהֵסִירוּ מִמֶּנּוּ אֶת אַבְנֵי הַבָּרָד הַכֵּהוֹת שֶׁל רִקְמָה מַמְאִירָה. בִּסְתָיו 1978 מָארִי חָשְׁבָה שֶׁהִגִּיעָה לַשֵּׁפֶל הַמַּדְרֵגָה כְּשֶׁמִּשְׁכְּנָה אֶת שְׁעוֹן הַכִּיס הַמּוּכְסָף שֶׁל אָבִיהָ שֶׁבְּלוּחַ הַזְּכוּכִית שֶׁלּוֹ מְשׁוּבֶּצֶת הַתְּמוּנָה הַיְּחִידָה שֶׁל אִמָּהּ שֶׁרָאֲתָה אֵי פַּעַם. "אַתְּ חוֹשֶׁבֶת שֶׁאַתְּ פְּתִית שֶׁלֶג יָקָר," אָמַר לָהּ יוֹזֶף, וּבְקוֹלוֹ כּוֹבֶד שֶׁלֹּא הָלַם אֶת שְׂפָתוֹ הַשְּׁנִיָּיה. "אֲבָל אַתְּ בְּסַךְ הַכּוֹל קְצָת מַיִם." נִדְרְשׁוּ לְמָארִי כָּל 1979, 1980 וְ-1981 כְּדֵי לִצְבּוֹר חוֹדֶשׁ שֶׁל פִּיכָּחוֹן. הִיא קָנְתָה עֵץ חַג מוֹלָד בְּגוֹבַהּ שְׁנֵי מֶטְרִים וְקִישְּׁטָה אוֹתוֹ בְּכָל הָאֲסִימוֹנִים שֶׁצָּבְרָה עַל יְמָמָה בְּלִי שְׁתִיָּיה. בְּ-13 בְּדֵצֶמְבֶּר 1982, יוֹם הַשָּׁנָה הָרִאשׁוֹן לְפִיכְחוֹנָהּ, הֶעֱנִיקוּ לָהּ בֵּנִיטוֹ וְיוֹזֶף אֶת שְׁעוֹן הַכִּיס שָׁפְדוּ בְּכַסְפָּם מַחֲנוֹת הַמַּשְׁכּוֹן. מָארִי פָּתְחָה אוֹתוֹ. תְּמוּנַת אִמָּהּ הַמְּעוּרְפֶּלֶת הֵשִׁיבָה לָהּ מַבָּט, אֲבָל לֹא אֶת אַהֲבַת אִמָּהּ הִרְגִּישָׁה בַּחֶדֶר הַהוּא. "לֹא הֶאֱמַנְתִּי שֶׁזֶּה מַגִּיעַ לִי," אָמְרָה, וְהִשְׁפִּילָה אֶת מַבָּטָהּ. "זֶה רַק שָׁעוֹן," אָמַר בֵּנִיטוֹ. הִיא הִבִּיטָה אֶל שְׁנֵי הַגְּבָרִים הַיִּשּׁוּבִים עַל כִּיסְאוֹת רְאוּיִים לְאָרִיסְטוֹקְרָטִים צָרְפָתִים שֶׁעָרְפוּ אֶת רֹאשָׁם. לְאֶחָד הָיָה רֵיחַ שֶׁל עוֹבֶשׁ וְהוּא עֲדַיִין צֶלַע בִּגְלַל הַתְּאוּנָה. הָאַחֵר הִתְיַיחֵס לְהֵ"א הַיָּדוּעַ כְּאֶל הָאֶתְגָּר הָאִינְטֵלֶקְטוּאָלִי הַגָּדוֹל שֶׁל חַיָּיו. "לֹא הִתְכַּוַּונְתִּי לַשָּׁעוֹן," אָמְרָה. יַחַד הָלְכוּ לִסְרָטִים, לְדַיְּינָרִים שֶׁפְּתוּחִים כָּל הַלַּיְלָה, וּפַעַם אַחַת, בָּרוּחַ הַקְּלִילָה שֶׁל מַאי 1988, לְרִינוֹ, שֶׁבָּהּ שִׂיחֲקוּ בִּמְכוֹנוֹת הַמַּזָּל וְשָׁתוּ קוֹלָהּ חִינָּם בְּכוֹסוֹת פְּלַסְטִיק. בְּ-1990 לִימְּדָה מָארִי אֶת בֵּנִיטוֹ, בְּגִיל חֲמִישִּׁים וְחָמֵשׁ, לִשְׂחוֹת, בְּעוֹד יוֹזֶף קוֹרֵא קְרִיאוֹת בּוּז מֵהַסַּפְסָלִים.
הַסַּרְטָן שֶׁהוּסַר מִזְּרוֹעוֹתָיו שֶׁל יוֹזֶף חָזַר בְּ-1999 וְהִסְפִּיק לְהִתְנַחֵל בַּעֲצָמוֹת, בַּדָּם וּבַמּוֹחַ לִפְנֵי שֶׁהִתְגַּלָּה. הוּא מֵת בַּמַּחְלָקָה הָאוֹנְקוֹלוֹגִית שֶׁל "סֵנָט פְרַנְסִיס" כַּעֲבוֹר חוֹדְשַׁיִים. בֵּנִיטוֹ וּמָארִי הִגִּיעוּ בְּדִיּוּק כְּשֶׁהִסְתַּלֵּק. הַמִּילָּה הָאַחֲרוֹנָה שֶׁלּוֹ הָיְתָה "שָׁלוֹם". תְּמוּרַת תּוֹסֶפֶת שֶׁל 800 דּוֹלָר קָבַר אוֹתוֹ הַקַּבְרָן בִּמְאוּנָּךְ, לְלֹא אָרוֹן, עַל כֵּס הַמַּלְכוּת הָאָהוּב עָלָיו. בֵּנִיטוֹ הֶעֱבִיר אֶת הַבְּקָרִים בְּשִׁיטוּטִים חַסְרֵי מַטָּרָה בִּשְׁכוּנוֹת שֶׁכְּמוֹ נַעֲשׂוּ צְעִירוֹת יוֹתֵר, עֲשִׁירוֹת יוֹתֵר וְלִבְנוֹת יוֹתֵר מִדֵּי שָׁנָה. הַנְּעוּרִים, כָּךְ סָבַר, הֵם מַחֲלָה שֶׁנִּרְפֵּאת בְּדֶרֶךְ כְּלָל עִם הַזְּמַן; בַּאֲשֶׁר לִשְׁנֵי הַמַּצָּבִים הָאֲחֵרִים, הוּא הָיָה פָּתוּחַ לְהַצָּעוֹת. הַשָּׁנָה, הֶעָשׂוֹר, הַמֵּאָה וְהָאֶלֶף הִתְחַלְּפוּ כּוּלָּם בִּמְחִי מָחוֹג שְׁנִיּוֹת. הוּא הָיָה בֶּן שִׁישִּׁים וְחָמֵשׁ וּמֵימָיו לֹא הִשְׁתַּמֵּשׁ בַּמַּחְשֵׁב. הוּא הָיָה בֶּן שִׁישִּׁים וְשֵׁשׁ, שִׁישִּׁים וְשֶׁבַע, שִׁישִּׁים וּשְׁמוֹנֶה, שִׁישִּׁים וְתֵשַׁע, שִׁבְעִים, וַעֲדַיִין לֹא הִשְׁתַּמֵּשׁ מִיָּמָיו בַּמַּחְשֵׁב. לֹא אֲמוּרָה לִהְיוֹת אֵיזוֹ הִתְקַדְּמוּת בַּחַיִּים, הִצְטַבְּרוּת לִקְרַאת מַשֶּׁהוּ? אֵין אֵיזֶה אוּמְדַּן מֵעֵבֶר לַשָּׁנִים שֶׁיְּתָרֵץ אֶת פֶּרֶק הַזְּמַן שֶׁלּוֹ עַל פְּנֵי הָאֲדָמָה? הוּא לֹא יָדַע, וְהִרְגִּישׁ שֶׁאִי הַיְּדִיעָה הַזֹּאת שְׁקוּעָה בּוֹ כְּמוֹ טְבִיעַת רֶגֶל שֶׁל מַשֶּׁהוּ וַדַּאי שֶׁפָּרַח וְנֶעֱלַם מִזְּמַן.
בַּבּוֹקֶר אַפְּרִיל בְּ-2015 בֵּנִיטוֹ וּמָארִי הָלְכוּ לַפִּיר 39 וְהִסְתַּכְּלוּ עַל אֲרָיוֹת הַיָּם שֶׁגָּלְשׁוּ בַּעֲצַלְתַּיִים אֶל הַמַּיִם, רָאשֵׁיהֶם הַחֲלַקְלַקִּים עֲטוּרֵי אוֹר שֶׁמֶשׁ. "מָה הַשָּׁעָה?" שָׁאֲלָה מָארִי. בֵּנִיטוֹ הֵצִיץ בִּשְׁעוֹנוֹ, אַךְ לֹא הִצְלִיחַ לְדַבֵּר. סְלָעִים לֹא נִרְאִים לָחֲצוּ עַל צַלְעוֹתָיו. הוּא הֵרִים יָד, הָאֲדָמָה הִתְקַלְּפָה מִמֶּנּוּ, הָיוּ רַק שָׁמַיִם כְּחוּלִּים. עַכְשָׁיו הוּא שָׁכַב עַל הַגַּב. מָארִי גָּהֲרָה עָלָיו. הִיא הָלְמָה לוֹ עַל הֶחָזֶה. הוּא לֹא יָכוֹל לִנְשׁוֹם. הוּא חַיָּיב לְדַבֵּר. הוּא חַיָּיב לוֹמַר אֶת מִילּוֹתָיו הָאַחֲרוֹנוֹת. כָּל חַיָּיו חִיכָּה לַהִזְדַּמְּנוּת הַזֹּאת. כְּשֶׁנִּיסָּה לְדַבֵּר, הִתְבָּרֵר לוֹ שֶׁשְּׂפָתֶיהָ חָתְמוּ אֶת שְׂפָתָיו. הִיא מְפִיחָה אֲוִויר אֶל רֵיאוֹתָיו. הִיא מְנַסָּה לִנְשׁוֹם בִּמְקוֹמוֹ. זֹאת הָיְתָה תְּחוּשָׁה כָּל כָּךְ מוּזָרָה וְלֹא צְפוּיָה עַד שֶׁשָּׁכַח אֶת כָּל הַמִּילִּים שֶׁאוּלַי הָיָה יָכוֹל לוֹמַר. הִיא כִּמְעַט הֶחֱזִירָה אוֹתוֹ. "אַל תֵּלֵךְ, אַל תֵּלֵךְ, אַל תֵּלֵךְ," הִתְחַנְּנָה. בְּכָל שְׁנוֹתָיו לֹא שִׁיעֵר שֶׁאֶת הַמִּילִּים הָאַחֲרוֹנוֹת בְּחַיָּיו יֹאמַר אָדָם אַחֵר. הוּא לֹא שֵׂיעָר שֶׁיָּמוּת נֶאֱהָב כָּל כָּךְ. מִכָּל עֵבֶר הִבְזִיקוּ מַצְלֵמוֹתֵיהֶם שֶׁל תַּיָּירִים יַפָּנִים, שֶׁצִּילְּמוּ אֶת הָאִישָּׁה לִבְנַת הַשֵּׂיעָר אוֹחֶזֶת בְּאִישׁ הַמֵּת בְּאוֹתוֹ יוֹם שֶׁל אַפְּרִיל, שֶׁהָיָה יוֹם יָפֶה מִכָּל שְׁאָר הַבְּחִינוֹת.



*הַסִּיפּוּר מִתְפַּרְסֵם בְּשִׁיתּוּף פְּעוּלָּה עִם פֶסְטִיבַל הַסּוֹפְרִים הַבֵּינְלְאוּמִּי בִּירוּשָׁלַיִם, 2016, שֶׁאַנְתוֹנִי מָארֶה מִתְאָרֵחַ בּוֹ. 




https://www.shortstoryproject.com/he/story/%d7%9e%d7%99%d7%9c%d7%95%d7%aa%d7%99%d7%95-%d7%94%d7%90%d7%97%d7%a8%d7%95%d7%a0%d7%95%d7%aa-%d7%a9%d7%9c-%d7%91%d6%bc%d6%b5%d7%a0%d6%b4%d7%99%d7%98%d7%95%d6%b9-%d7%a4%d6%bc%d6%b4%d7%99%d7%a7%d7%95/
#הוּמוֹרִיסְטִי#חֲבֵרוֹת#שָׁנוּן