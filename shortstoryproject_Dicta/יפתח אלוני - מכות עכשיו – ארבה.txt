הַלַּיְלָה זֶה שׁוּב קָרָה. צִיפּוֹרָה, שֶׁטּוֹעֶנֶת שֶׁהִיא יְכוֹלָה לְהֵירָדֵם בְּאוֹר, בְּרַעַשׁ, לְקוֹל צְחוֹקָהּ שֶׁלָּהּ, כְּשֶׁאָבִיהָ נִכְנַס אֵלֶיהָ לַחֶדֶר בִּימֵי שִׁישִּׁי, נִשְׁכַּב לְצִדָּהּ אוֹמֵר לָהּ "קְדוּשָּׁה שֶׁלִּי", לֹא מַצְלִיחָה לְהֵירָדֵם. הִיא רוֹצָה לִישׁוֹן וְהִיא פַּעֲמוֹן נוֹרָאִי שֶׁמְּצַלְצֵל, הִיא גַּל, הִיא הַשַּׁרְשֶׁרֶת שֶׁסְּפַיְיק גּוֹרֵר כָּל הַלַּיְלָה מוּל גֶּדֶר הָעֵץ, שִׁינָּיו חַדּוֹת וְלוֹהֲטוֹת כְּמוֹ סַכִּינִים כְּשֶׁהוּא מְסוֹבֵב אֶת אֶחָד הָרָאשִׁים שֶׁלּוֹ, נוֹשֵׁךְ אֶת הַשַּׁרְשֶׁרֶת. הִיא עָשְׂתָה כַּמָּה דְּבָרִים רָעִים. וְעַכְשָׁיו, כָּךְ נִרְאֶה, הִיא מְקַבֶּלֶת אֶת מָה שֶׁמַּגִּיעַ לָהּ.
הִיא עוֹצֶרֶת אֶת נְשִׁימָתָהּ, מְנַסָּה לִשְׁמוֹעַ אֶת קוֹלָהּ — זֶה הַצָּלוּל וְהֶחָף מֵאַשְׁמָה. זֶה הַמְּעַרְעֵר עַל הַסְּטֵרֵיאוֹטִיפִּים שֶׁיֵּשׁ לָהּ עַל מָה שֶׁהִיא עָשְׂתָה.
רֹאשׁוֹ שֶׁל צֵ'שַׁיְיר מוּנָּח עַל בִּטְנָהּ, חִיּוּכוֹ נוֹדֵד אֶל מוּל פָּנֶיהָ; לָמָּה אָבִיהָ מְאַיֵּים שֶׁיִּכְרוֹת אֶת רֹאשׁוֹ כְּאִילּוּ הוּא מַלְכַּת הַלְּבָבוֹת? הַאִם הַחִיּוּךְ יִישָּׁאֵר?
צָ'שַׁיְיר מַבְחִין בְּהִרְהוּרֶיהָ, שׁוֹלֵחַ לְעֶבְרָהּ: "אֵלּוּ רַק גְּחָמוֹת, הוּא אַף פַּעַם לֹא מוֹצִיא אַף אֶחָד לַהוֹרֵג, אַתְּ יוֹדַעַת."
"כֵּן, אֲבָל הוּא אוֹמֵר שֶׁאַתָּה חַטְטָן, שֶׁאֵינְךָ מַאֲמִין שֶׁאֲנִי הַקְּדוֹשָׁה שֶׁלּוֹ."
חִיּוּכוֹ שֶׁל צָ'שִׁייר מֵרְצִין: "אַבָּא שֶׁלְּךָ, הוּא מוּכָן לְדַבֵּר עַל זֶה?"
"בֶּטַח, הוּא מַסְבִּיר לִי אֶת הַהֶבְדֵּל בֵּין גּוּף רִאשׁוֹן לְגוּף שְׁלִישִׁי."
"זֶה נוֹרָא."
"כֵּן".
"וְהַקְּדוֹשָׁה?"
"הִיא גּוּף שְׁלִישִׁי. הוּא לֹא מוּכָן לְהַפְסִיק אֶת מָה שֶׁהוּא עוֹשֶׂה אִיתָּהּ."
"אוֹי לֹא. אוֹי לֹא."
"כֵּן."
"הִיא אוֹהֶבֶת אוֹתוֹ?"
"אֲנִי לֹא יוֹדַעַת אִם הִיא אוֹהֶבֶת אוֹתוֹ, אֲבָל הִיא נוֹתֶנֶת לוֹ לְהִיכָּנֵס לַחֶדֶר שֶׁלָּהּ, וְזֶה קוֹרֶה שׁוּב וָשׁוּב, אָז..."
"אַל תִּיתְּנִי לָהּ לְשַׁקֵּר לְךָ."
"אֲנִי צְרִיכָה לְהִתְאַמֵּן עַל הַהֶבְדֵּל הַזֶּה, בֵּין גּוּף רִאשׁוֹן לִשְׁלִישִׁי, כְּדֵי שֶׁאוּכַל לִחְיוֹת אִיתָּהּ."
צִיפּוֹרָה פּוֹקַחַת עֵינַיִים, צֶ'שַׁיָּיר נֶעֱלַם. הִיא מִתְכּוֹפֶפֶת בְּבֶהָלָה וּמִסְתַּכֶּלֶת מִתַּחַת לַמִּיטָּה. צְ'שַׁיֶּיר שָׁם, הוּא שׁוֹכֵב לוֹ קָטָן וְתָמִים. הִיא שׁוֹלַחַת יָד לָגַעַת בּוֹ, אֲבָל מַשֶּׁהוּ קוֹרֶה. הוּא מִתְפַּתֵּל וּפוֹעֵר אֶת פִּיו. הוּא יוֹצֵא, מַשְׁאִיר שָׁם אֶת כָּל הַפַּרְווֹה שֶׁלּוֹ, וְצִיפּוֹרָה רוֹאָה עָלֶיהָ אֶת הַפַּרְעוֹשִׁים הָרוֹחֲשִׁים בֵּין הַשְׁעָרוֹת, אֶת הַמַּקָּקִים מִתְקוֹטְטִים עִם הָעַקְרַבִּים וְחוֹשֶׁבֶת: נְחִילֵי הַחַיּוֹת הָאֵלֶּה נוֹשְׁרִים מֵהַסְּדָקִים בַּגּוּף הַשְּׁלִישִׁי שֶׁלָּהּ בִּגְלַל הַדְּבָרִים הָרָעִים שֶׁהַקְּדוּשָּׁה עוֹשֶׂה, וּצְ'שַׁיָּיר אוֹסֶף אוֹתָם עַל גּוּפוֹ, מֵגֵן עָלֶיהָ.
צִיפּוֹרָה קוֹרֵאת בְּקוֹל: "נָכוֹן שֶׁתּוֹפִיעַ שׁוּב?"

הַלַּיְלָה מֵעִיק, כּוֹרֵעַ תַּחַת עוֹל הַשֶּׁקֶט שֶׁבּוֹ אָבִיהָ מְלַטֵּף אֶת שַׂעֲרוֹתֶיהָ, אֶת כַּפְתּוֹרֵי שָׁדֶיהָ הַמַּבְטִיחִים לִהְיוֹת מְחוּדָּדִים וּגְבוֹהִים.
"כֵּן," הוּא אוֹמֵר, "אֶת תִּרְתְּקִי אֶת הָעֵינַיִים שֶׁל כָּל מִי שֶׁיִּרְאֶה אוֹתְךָ. תְּסַיְּימִי רַע... קְדוֹשָׁה שֶׁלִּי."
צִיפּוֹרָה קוֹרֵאת אֶל תּוֹךְ הָרֶחֶם שֶׁלָּהּ עַצְמָהּ, כְּאִילּוּ הַקְּדוֹשָׁה נִמְצֵאת בְּתוֹכוֹ כְּמוֹ בֵּיצָה. הַקְּדוֹשָׁה תִּשְׁמַע אוֹתָהּ וְתִתְבַּקֵּעַ לִהְיוֹת גּוּף שְׁלִישִׁי נוֹכֵחַ. אָבִיהָ מַתְחִיל לְהִתְנַשֵּׁם בִּכְבֵדוּת. יוֹצְאוֹת מִפִּיו נַהֲמוֹת שֶׁמַּפְחִידוֹת מְאוֹד אֶת צֶ'שַׁיֶּיר. טִיפּוֹת שֶׁל מַיִם מַסְרִיחִים מִזֵּיעָתוֹ נִיתָּזִים עַל פָּנֶיהָ וּלְתוֹךְ עֵינֶיהָ.
"קְדוֹשָׁה שֶׁלִּי," אָבִיהָ מִתְנַשֵּׁף.
הַגּוּף הַשְּׁלִישִׁי שֶׁלָּהּ בּוֹקֵעַ, נִפְעַר לִסְדָקִים. חֲגָבִים צְהַבְהַבִּים מְנוּקָּדִים שָׁחוֹר מִשְׁתַּחְרְרִים, מְרַחֲפִים וְתוֹקְפִים אֶת גַּבּוֹ הָעֵירוֹם שֶׁל אָבִיהָ. זֶה נִשְׁמָע כְּמוֹ תּוֹף שֶׁגֶּשֶׁם מְטַפְטֵף עָלָיו, תְּחִילָּה בִּמְתִינוּת וְאַחַר כָּךְ חָזָק יוֹתֵר וְיוֹתֵר.
הֵם מִתְנַפְּחִים, זֹאת אוֹמֶרֶת, מְקַבְּלִים אֶת הַצּוּרָה שֶׁל מָה שֶׁהֵם מִסְתַּכְּלִים עָלָיו, חֲפָצִים, אֲנָשִׁים בַּתְּמוּנוֹת, הִיא, אָבִיהָ.
אָבִיהָ פּוֹתֵחַ אֶת דֶּלֶת הַחֶדֶר: "תִּסְתַּלְּקוּ." פּוֹתֵחַ אֶת הַחַלּוֹן, צוֹרֵחַ: "גוועעעעלט, גוועעעעלט," שֶׁיִּיבָּהֲלוּ.
דְּבָרִים מוּזָרִים קוֹרִים, אֶחָד תּוֹפֵס פִּתְאוֹם אֶת הַצּוּרָה שֶׁל הַחַלּוֹן, אַחֵר נִהְיֶה לַכָּרִית, וְאָז אֶחָד נִהְיֶה מַלְבֵּן הַדֶּלֶת. הִיא וְאָבִיהָ כְּלוּאִים. "אֲנַחְנוּ כְּלוּאִים!" אָבִיהָ צוֹעֵק, רָץ לַסָּלוֹן, שַׁיָּירָה שֶׁל צְהַבְהַבִּים בִּדְמוּתוֹ רָצָה אַחֲרָיו, כִּמְעַט מַשִּׂיגָה אוֹתוֹ. בַּסָּלוֹן עֶשְׂרוֹת כּוּרְסָאוֹת צְהַבְהַבּוֹת, שׁוּלְחָנוֹת צְהַבְהַבִּים, סַפּוֹת צְהַבְהַבּוֹת. הַסָּלוֹן מִתְמַלֵּא וּמִתְמַלֵּא, עוֹלֶה עַל גְּדוֹתָיו בַּחֲפָצִים צְהַבְהַבִּים מְנוּקָּדִים שָׁחוֹר.
אָבִיהָ מַשְׁלִיךְ הַחוּצָה. מַשְׁלִיךְ הַכּוֹל לָרְחוֹב. הַשְּׁכֵנִים צוֹרְחִים: "שֶׁקֶט כְּבָר! שֶׁקֶט!" רַעֲשֵׁי הַהִתְנַפְּצוּת שֶׁל הַדְּבָרִים עַל הַמִּדְרָכָה מַחֲרִידִים.
הַבַּיִת רֵיק. רֵיק לְגַמְרֵי. אָבִיהָ הִתְבַּלְבֵּל וְהִשְׁלִיךְ בְּטָעוּת גַּם אֶת עַצְמוֹ.
צִיפּוֹרָה חוֹשֶׁבֶת בְּגוּף שְׁלִישִׁי: "הוּא נֶעֱנַשׁ."
צִיפּוֹרָה צוֹעֶקֶת בְּגוּף רִאשׁוֹן: "אָבִי, אָבִי!"
רֹאשׁוֹ שֶׁל צֵ'שַׁיְיר מִתְחַכֵּךְ בֵּין שׁוֹקֶיהָ, לְשׁוֹנוֹ מְלַקֶּקֶת אֶת כַּפּוֹת רַגְלֶיהָ, חִיּוּכוֹ מְטַפֵּס לְאוֹרֶךְ גּוּפָהּ, נִשְׁכָּב עַל הַכֵּר צָמוּד לְרֹאשָׁהּ.
צִיפּוֹרָה אוֹמֶרֶת: "מַזָּל שֶׁאַתָּה לֹא נִהְיֵית אַרְבֶּה."




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%90%d7%a8%d7%91%d7%94/
#