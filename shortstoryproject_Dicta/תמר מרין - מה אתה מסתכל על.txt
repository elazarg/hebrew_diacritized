הָאוֹר הַיָּרוֹק כְּבָר נִדְלַק וּבְנֵי אֵינוֹ מַרְאֶה שׁוּם סִימָן שֶׁבְּכַוּוֹנָתוֹ לַחֲצוֹת אֶת הַכְּבִישׁ. הוּא מוֹסִיף לַעֲמוֹד עַל אִי הַתְּנוּעָה, עֵינָיו מִצְטַמְצְמוֹת כְּנֶגֶד קַרְנֵי הַשֶּׁמֶשׁ הִנִּיטָּחוֹת בְּנוֹ, יָדָיו מוּנָחוֹת עַל מוֹתְנָיו כְּאוֹמֵר, מִי יָזִיז אוֹתִי מִפֹּה. אֲנִי מוֹשֶׁכֶת אוֹתוֹ בְּכוֹחַ וִיבָבָה שֶׁל עֶלְבּוֹן נִמְלֶטֶת מִשְּׂפָתָיו. הוּא מְסַנֵּן בְּאַנְגְּלִית:
"דּוֹנְט פּוֹל מִי לַיְיק א דּוֹנְקִי."
גַּם אֲנִי עוֹנֶה בְּאַנְגְּלִית, "סוּ דּוֹנְט אַקְט לַיְיק וָואן."
אֲנָשִׁים נִפְנִים לְעֶבְרֵנוּ. עֵינֵיהֶם הַבּוֹלָשׁוֹת נִנְעֲצוֹת בָּנוּ וְהַיֶּלֶד עוֹבֵר לְעִבְרִית מִיָּד. כָּךְ עָשָׂה גַּם בְּאָמֵרִיקָה, אָסַר עָלַיי לִפְנוֹת אֵלָיו בְּעִבְרִית כְּשֶׁבָּאתִי לֶאֱסוֹף אוֹתוֹ מִמִּגְרַשׁ הַמִּשְׂחָקִים שֶׁל חֲצַר בֵּית הַסֵּפֶר, עֲיֵיפָה מִשִּׂיחוֹת הַחוּלִּין הַהוֹלְכוֹת וְנִמְשָׁכוֹת עִם הָאִמָּהוֹת בְּמִשְׂרָה מְלֵאָה, הַסָּטַיי הוֹם מַאמָּס: גֵ'יְין אוֹ קִינְדְּרָה אוֹ פַיְישַׁנְס, בְּעֵינֵיהֶן הַפְּעוּרוֹת, הַמּוֹהֲלוֹת הִשְׁתָּאוּת בְּהַעֲרָצָה – כַּמָּה אִמָּהוֹת כָּמוֹנִי כְּבָר יָצָא לָהֶן לְהַכִּיר, כָּאֵלֶּה שֶׁגּוֹרְרוֹת מִשְׁפָּחָה שְׁלֵמָה לַקָּצֶה הַשֵּׁנִי שֶׁל הָעוֹלָם רַק בִּשְׁבִיל הַקַּרְיֵירָה, וּמָה נִשְׁאַר מֵהַקַּרְיֵירָה הַזּוֹ עַכְשָׁיו, כְּשֶׁאֲנַחְנוּ נִשְׂרָכִים בְּמַעֲלֵה רְחוֹב קִינְג ג'וֹרְג' בְּאֶמְצַע אוֹגוּסְט, וּבְנֵי עוֹמֵד עַל אִי הַתְּנוּעָה וּמְסָרֵב לָזוּז מִמְּקוֹמוֹ. הָאַנְגְּלִית הַפַּעֲמוֹנִית שֶׁבְּפִיו מִתְחַלֶּפֶת בְּעִבְרִית רְצוּצָה כְּשֶׁהוּא מֵטִיחַ בִּי: "מָה אַתְּ מִסְתַּכֶּלֶת עַל."
כְּשֶׁהוּא נֶעְתַּר לְבַסּוֹף, מַנִּיחַ כַּף יָד רָפֶה בְּתוֹךְ יְדֵי, הָאוֹר בָּרַמְזוֹר כְּבָר מִתְחַלֵּף לְאָדוֹם בַּחֲזָרָה וַאֲנִי מְסַנֶּנֶת, "פָאק."
"יוּ סַד דֶּה אֵף וָורְד!" הוּא מִצְטַוֵּוחַ וּמִתְעַשֵּׁת מִיָּד. גַּבּוֹתָיו מִתְכַּוְּוצוֹת בַּחֲשִׁיבוּת עַצְמִית כְּשֶׁהוּא מוֹסִיף בְּקוֹל מָדוּד: אָמַרְתָּ אֶת הַמִּילָּה הָאַף.
"וְאַתָּה הֶחְלַטְתָּ לְעַצְבֵּן אוֹתִי הַיּוֹם," אֲנִי נוֹהֶמֶת, מִסִּיבָּה אֶת עֵינַיי מִפָּנָיו, הַמַּאְדִּימִים כְּבָר מֵהַשֶּׁמֶשׁ, שׁוּב לֹא מָרַחְתִּי אוֹתוֹ בִּקְרֵם הֲגַנָּה, כַּמָּה מַהֵר שָׁכַחְתִּי אֶת הַשֶּׁמֶשׁ הַתֵּל-אֲבִיבִית הַיּוֹקֶדֶת, כַּמָּה מַהֵר שָׁכַחְתִּי אֵיךְ לְבַלּוֹת יוֹם שָׁלֵם עִם יֶלֶד, בְּלִי עֲבוֹדָה בַּבּוֹקֶר אוֹ פְּלֵיי דֵּיְיט לִשְׁעוֹת אַחַר הַצָּהֳרַיִים, בְּלִי גֵ'יְין אוֹ קִינְדְּרָה אוֹ פַיְישַׁנְס, זְהוּבּוֹת שֵׂיעָר וּשְׁרִירִיּוֹת מֵרוֹב וָורְק אָאוּט שֶׁתַּעֲבֵרְנָה יָד רַכָּה, מְרַפְרֶפֶת עַל מִצְחִי: "אַוּוּ, פוֹר תִ'ינְג, יוּ לוּק אַגְסוֹסְטְד, יוּ אָר וָורְקִינְג טו הָאָרָד."
אֲבָל, הִנֵּה, גַּם אִם אִישׁ אֵינוֹ מַנִּיחַ יָד עַל מִצְחִי, נֶחֱצָה בְּכָל זֹאת אֶת הַכְּבִישׁ, בְּנֵי וַאֲנִי, וְיַחַד נַמְשִׁיךְ לִצְעוֹד בְּחוֹם הַיּוֹם. הַיֶּלֶד כְּבָר שָׁכַח אֶת עֶלְבּוֹנוֹ וְעַכְשָׁיו הוּא מַמְטִיר עָלַיי שְׁאֵלוֹת: "מָתַי נַגִּיעַ לְאַייְס קָרִים פְּלֵיְיס? וּמִי יִהְיֶה הַבִּי-אַף-אַף, הֶחָבֵר הֲכִי טוֹב שֶׁלִּי עַכְשָׁיו?" אֲנִי לֹא נִכְנַעַת. הַמִּילִּים יוֹצְאוֹת מִפִּי קָרוֹת וְעִקְּשׁוּת, "לֹא יוֹדַעַת מָתַי נַגִּיעַ, אֲנִי אֲפִילּוּ לֹא בְּטוּחָה שֶׁנִּמְצָא בִּכְלָל אֶת הַחֲנוּת הַיְּשָׁנָה, אוּלַי סָגְרוּ אוֹתָהּ בֵּינְתַיִים, וּבִי.אַף.אַף, זֶה מַשֶּׁהוּ שֶׁתִּצְטָרֵךְ כְּבָר לִמְצוֹא בְּעַצְמְךָ." בְּנֵי שׁוּב עוֹצֵר מֵהֲלִיכָתוֹ וּמֵלִיט אֶת פָּנָיו בְּיָדָיו, "סְטוֹפּ אֵיט!" הוּא צוֹרֵחַ, "תַּפְסִיקִי לְדַבֵּר דְּבָרִים כָּאֵלֶּה!" אֲבָל אֵיךְ אֶפְשָׁר לְהַפְסִיק כְּשֶׁשּׁוּם בִּי-אַף-אַף אֵינוֹ נִרְאֶה לָעַיִן, רַק הָעוֹבְרִים וְהַשָּׁבִים הַצּוֹעֲדִים הָלְאָה וָהָלְאָה בְּקַדַּחְתָּנוּת וְעֵינֵיהֶם מִתְרוֹצְצוֹת לַצְּדָדִים לִבְחוֹן אוֹתִי וְאֶת בְּנֵי, הַמַּדָּדִים אַחֲרֵיהֶם כְּמוֹ קְפִיץ שֶׁלֹּא נִמְתָּח כַּיָּאוּת, אִילּוּ מַטָּלוֹת חֲשׁוּבוֹת מַמְתִּינוֹת לָהֶם בְּסוֹפָהּ שֶׁל צַעֲדָתָם הַבְּהוּלָה שֶׁאֵינָם עוֹצְרִים אֲפִילּוּ לֹא לְרֶגַע, וְרַק נַרְקוֹמָנִית צְעִירָה שֶׁהָיְתָה פַּעַם זַמֶּרֶת בַּלַּהֲקָה נִיגֶּשֶׁת עַכְשָׁיו לְעֶבְרֵנוּ בִּצְעָדִים מְהוּסָּסִים.
אֲנִי מַבִּיטָה בִּבְגָדֶיהָ הַמְּזוֹהָמִים הַתְּלוּיִים עַל גּוּפָהּ הַשִּׁלְדִּי וּבְפָנֶיהָ הַמְּחוֹרְרוֹת הַמְּאִירוֹת בְּנוֹעַם כְּשֶׁהִיא אוֹמֶרֶת: "צָהֳרַיִים טוֹבִים, גְּבֶרֶת, יֵשׁ לָךְ אוּלַי כַּמָּה שְׁקָלִים בִּשְׁבִילִי?" קוֹלָהּ אָדִיב, כִּמְעַט אָסֶרְטִיבִי, כְּאִילּוּ הִצִּיעָה לִי עַכְשָׁיו אֵיזוֹ הַצָּעָה עִסְקִית מִשְׁתַּלֶּמֶת בִּמְיוּחָד, אֲבָל הַיֶּלֶד מוֹשֵׁךְ לִי בְּחוֹזְקָה בַּשַּׁרְווּל, וּכְשֶׁאֲנִי נִפְנִיתָ אֵלָיו פָּנָיו חִיוְּורוֹת מֵאִימָּה הוּא אוֹמֵר: "הוֹ אִיז דִּיס וָומֵן, מֵאִמִּי, שַׁי לוּקְס לַיְיק א זוֹמְבִּי." הַנַּרְקוֹמָנִית שֶׁהָיְתָה פַּעַם זַמֶּרֶת מַבִּיטָה בִּבְנֵי, שְׂפָתֶיהָ מִשְׁתַּפְּלוֹת כְּלַפֵּי מַטָּה בְּעֶלְבּוֹן. לְהֶרֶף עַיִן הִיא נִרְאֵית בְּדִיּוּק כָּמוֹהוּ בְּשֶׁיַּעֲרָהּ הַסָּתוּר, בְּיָדֶיהָ הַשְּׁמוּטוֹת בְּמֶרִי לְצַד גּוּפָהּ הַקָּטָן. עוֹד רֶגַע וְאוֹצִיא מַגְּבוֹן מֵהַתִּיק כְּדֵי לִמְחוֹת אֶת פָּנֶיהָ הַמְּחוֹרְרוֹת, כְּשֶׁנְּקַיֵּים אָז מַרְגִּישִׁים יוֹתֵר טוֹב, אֲנִי תָּמִיד אוֹמֶרֶת לִבְנִי כְּשֶׁהוּא נוֹפֵל אוֹ מְקַבֵּל מַכָּה, וּבֶאֱמֶת, הוּא עַצְמוֹ נִרְאֶה עַכְשָׁיו כְּמִי שֶׁמְּבַקֵּשׁ לְהִתְנַקּוֹת מֵחֲטָאָיו כְּשֶׁהוּא טוֹמֵן אֶת פָּנָיו הַמְּיוּזָּעוֹת בְּשׁוּלֵי חוּלְצָתִי וְנִשְׁאַר לַעֲמוֹד שָׁם בְּרֹאשׁ מוּרְכָּן.
לְאַחַר כַּמָּה שְׁנִיּוֹת הוּא שׁוּב מֵרִים אֶת רֹאשׁוֹ וּפָנָיו מְצִיצוֹת אֶל הַנַּרְקוֹמָנִית שֶׁהָיְתָה פַּעַם זַמֶּרֶת בְּמַבָּט מִתְחַטֵּא, אֲבָל פָּנֶיהָ שֶׁל הַנַּרְקוֹמָנִית נֶאֱטָמוֹת בְּבַת אַחַת, עֵינֶיהָ הוֹפְכוֹת מְזוּגָּגוֹת וְהִיא מְסוֹבֶבֶת אֵלֵינוּ אֶת גַּבָּהּ וּמִתְרַחֶקֶת בִּמְהִירוּת. גַּם הִיא, כְּמוֹ שְׁאַר הָעוֹבְרִים וְשָׁבִים, צוֹעֶדֶת עַכְשָׁיו בְּקַדַּחְתָּנוּת, גּוּפָהּ הַזָּעִיר בּוֹלֵעַ אֶת הָרְחוֹב בְּתוֹךְ שְׁנִיּוֹת סְפוּרוֹת עַד שֶׁהִיא פּוֹנָה לְעוֹבֵר אוֹרַח אַחֵר, כְּפִי הַנִּרְאֶה בְּאוֹתָהּ בַּקָּשָׁה שֶׁבָּהּ פָּנְתָה אֵלֵינוּ, וְהַיֶּלֶד שׁוּב מוֹשֵׁךְ אוֹתִי בַּחוּלְצָה, קוֹלוֹ מְצַפְצֵף מֵרוֹב יֵיאוּשׁ כְּשֶׁהוּא שׁוֹאֵל: "אֵיפֹה הָאַיְיס קָרִים פְּלֵיְיס נִמְצָא ב?", אֲנִי מִתְפָּרֶצֶת, "לֹא יוֹדַעַת, לֹא יוֹדַעַת אֵיפֹה הָאַיְיס קָרִים פְּלֵיְיס, אוּלַי בִּכְלָל הָרְסוּ אוֹתוֹ אַחֲרֵי שֶׁנָּסַעְנוּ, בּוֹא נַחֲזוֹר הַבַּיְתָה כְּבָר." בְּתוֹךְ רָאשֵׁי אֲנִי שׁוֹמַעַת שׁוּב אֶת יִבְבַת הָעֶלְבּוֹן הָרָמָה וְאֶת הַצְּרָחוֹת שֶׁיָּבוֹאוּ אַחֲרֶיהָ, אֲבָל שֶׁקֶט מַפְתִּיעַ מִשְׂתָּרֵר, וַאֲנִי מִבְּחִינָה שֶׁבְּנֵי עָצַר עַל עוֹמְדוֹ וְעַכְשָׁיו הוּא מִתְבּוֹנֵן הַיְישֵׁר הָכֵן לְפָנָיו וְאוֹמֵר: "הִנֵּה, אִמָּא, זֶה כָּאן."
הַגְּלִידֵרִיָּה הַקְּטַנָּה הַנִּיצֶּבֶת מוּלֵנוּ צְבוּעָה בְּצִבְעֵי פַּסְטֵל בְּהִירִים הַמִּזְדַּהֲרִים מֵעַל הַמִּדְרָכָה הַמְּטוּנֶּפֶת. הִיא נִרְאֵית כְּמוֹ קַצֶּפֶת שֶׁנִּשְׁפְּכָה מֵעַל עוּגָה יְשֵׁנָה, לְנַסּוֹת לְהַצִּיל אֶת טַעְמָהּ. אֲנִי מִתְקַדֶּמֶת בְּעִקְבוֹת בְּנֵי הַצּוֹעֵד פְּנִימָה בִּנְחִישׁוּת, כּוּלּוֹ אָחוּז הִתְרַגְּשׁוּת, כְּאִילּוּ נִכְנָס לַאֲרוֹן הַבְּגָדִים הַמּוֹלִיךְ אֶל מַמְלֶכֶת נַרְנִיָּה. וּבֶאֱמֶת, מַמְלֶכֶת חוֹרֶף-עַד מִתְגַּלֶּה בִּפְנִים, עִם הַקּוֹר הָעַז הַנּוֹשֵׁב מֵהַמַּזְגָן וַאֲרוֹנוֹת הַזְּכוּכִית הַמְּלֵאִים בְּעוּגוֹת קְטַנּוֹת וּמַמְתַּקִּים, וְהַדְּלָיִים הָעוֹלִים עַל גְּדוֹתֵיהֶם בָּעֲרִימוּת גְּלִידָה צִבְעוֹנִית. הַיֶּלֶד פּוֹלֵט אַנְחַת הִתְפַּעֲלוּת וּמְסוֹבֵב אֶת רֹאשׁוֹ לְאָחוֹר, לְקַבֵּל אֶת אִישּׁוּרֵי לְהַמְשִׁיךְ וּלְהִתְקַדֵּם, כִּי הַמַּמְלָכָה רֵיקָה מֵאָדָם, וַאֲנִי מְהַנְהֶנֶת בִּשְׁתִיקָה וּמוֹסִיפָה לִצְעוֹד אַחֲרָיו, שׁוֹאֶלֶת בְּקוֹל רָם: "יֵשׁ כָּאן מִישֶׁהוּ?" וְגַם בְּנֵי עוֹנָה כְּהֵד אַחֲרֵי: "יָשֵׁשׁ כָּאן מִישֶׁאוו?" וּמִיָּד אַחֵר כָּךְ אָנוּ מַבְחִינִים בִּזְרוֹעַ קְטַנָּה וְאַחֲרֶיהָ מוֹפִיעָה בַּחוּרָה עֲגוּמַת פָּנִים וְשׁוֹאֶלֶת בְּקוֹל מְפוּחָד: "מָה תִּרְצוּ?" וַאֲנִי נוֹתֶנֶת שְׁטַר כֶּסֶף בְּיָדוֹ שֶׁל הַיֶּלֶד וּמְסַמֶּנֶת לוֹ לָגֶשֶׁת אֵלֶיהָ. "תַּזְמִין מָה שֶׁאַתָּה רוֹצֶה," אֲנִי אוֹמֶרֶת וּמִתְרַחֶקֶת לְיַרְכָּתִי הַגְּלִידֵרִיָּה. אוּלַי אוֹכֶל לָנוּחַ קְצָת עַל אֶחָד מִכִּיסְאוֹת הַפַּסְטֵל הַקְּטַנִּים הַנִּיצָּבִים שָׁם בַּפִּינָּה, לָשֶׁבֶת שָׁם בְּשֶׁקֶט וּלְהַאֲזִין לְרַחַשׁ הַמַּזְגָן. אֲנִי נוֹטֶלֶת מוּכְנִית אֶת אַחַד הָעִיתּוֹנִים הַמּוּטָּלִים כָּאן עַל הַשּׁוּלְחָן הַוְּורַדְרַד, לְאַפְשֵׁר לַהוֹרִים לְהַעֲבִיר אֶת הַזְּמַן בֵּין נִיגּוּב כִּתְמֵי הַגְּלִידָה מִפִּיהֶם וּבִגְדֵיהֶם שֶׁל יַלְדֵיהֶם. הַמִּשְׂרוֹת הָרְשׁוּמוֹת בְּלוּחַ הַדְּרוּשִׁים קוֹפְצוֹת בָּזוֹ אַחַר זוֹ מוּל עֵינַיי, דָּרוּשׁ מְנַהֵל מַשְׁאַבֵּי אֱנוֹשׁ, אִישׁ כּוֹחַ אָדָם, מַזְכִּירָה רְפוּאִית, מַזְכִּירָה לְמִשְׂרַד עוֹרְכֵי דִּין, סַיַּיעַת לְגַן יְלָדִים, מְנַהֶלֶת מָזוֹן וּמַשְׁקֶה. אוּלַי אֶמְצָא לִי מִשְׂרָה כָּאן, בַּגְּלִידֵרִיָּה הַזּוֹ מַמָּשׁ, וְכָךְ אֶחֱסוֹךְ זְמַן וַאֲנַגֵּב אֶת הַגְּלִידָה הַמְּטַפְטֶפֶת מִפִּיו שֶׁל בְּנֵי עַל חֶשְׁבּוֹן שְׁעוֹת הָעֲבוֹדָה. שׁוּרָה שֶׁל מוּדָעוּת כְּתוּבוֹת בְּאוֹתִיּוֹת קְטַנּוֹת עוֹד מְחַכּוֹת לִקְרִיאָתִי אֲבָל אֲנִי כְּבָר מְרִימָה אֶת הָעֵינַיִים בִּדְרִיכוּת, נְכוֹנָה לָרֶגַע שֶׁבּוֹ יִזְדַּקֵּק לִי שׁוּב, אוּלַי לֹא יַצְלִיחַ לְבַטֵּא אֶת מְבוּקָּשׁוֹ אוֹ שֶׁלֹּא יָבִין מָה לַעֲשׂוֹת עִם הָעוֹדֶף. אֲבָל בְּנֵי דַּוְוקָא שׁוֹלֵט בַּמַּצָּב: הוּא נֶעֱמָד עַל דַּרְגָּשׁ קָטָן וּבוֹחֵן אֶת מִכְּלֵי הַגְּלִידָה בִּקְפִידָה, עֵינָיו נוֹסְעוֹת מֵאֶחָד לְאַחַר, לִבְחוֹר אֶת הַטְּעָמִים הָרְצוּיִים לוֹ. אַחֵר כָּךְ שְׂפָתָיו זָזוֹת בְּהִיסּוּס וְהַמּוּכֶּרֶת מַעֲמִיסָה עַל הַגָּבִיעַ שֶׁלּוֹ הֲרָרִים שֶׁל גְּלִידָה צִבְעוֹנִית. כְּשֶׁהוּא שָׁב אֵלַיי עִם הַגָּבִיעַ הָעֲנָקִי הוּא נִרְאֶה מְעַט נָבוֹךְ, כְּכָל הַנִּרְאֶה לֹא תָּאֲמָה הַכַּמּוּת שֶׁקִּיבֵּל אֶת מָה שֶׁבִּיקֵּשׁ וּבְמַבָּט אָשֵׁם הוּא שׁוֹאֵל: "אַתְּ רוֹצֶה לֶאֱכוֹל אִיתִּי מֵאִמִּי, דּוֹ יוּ וַונְט טו שַׂר?" "לָמָּה לֹא," אֲנִי עוֹנֶה, "כַּאֲשֶׁר אָבַדְתִּי אָבָדְתִּי," וּפָנָיו מִתְרוֹנְנִים, "יוּ אָר דֶּה בְּסֵט מֵאִמָּהּ," הוּא מֵטִיחַ בִּי, כַּמָּה קַל לְרַצּוֹת אֶת הַיֶּלֶד, לִפְעָמִים נִדְמֶה שֶׁצָּרִיךְ לְהַשְׁקִיעַ מַאֲמָץ כְּדֵי לְאַכְזֵב אוֹתוֹ.
כְּאִילּוּ בָּרַחְנוּ שְׁנֵינוּ מִבֵּית הַסֵּפֶר אֲנַחְנוּ יוֹשְׁבִים בְּיַחַד, מְלַקְּקִים אֶת הֲרָרִי הַגְּלִידָה בִּיסוֹדִיּוּת. זוֹ לֹא מְלָאכָה קָשָׁה בִּמְיוּחָד, הַגְּלִידָה טְעִימָה, קַלָּה וְאַוְורִירִית מִזּוֹ שֶׁנָּהַגְנוּ לֶאֱכוֹל בַּשָּׁנִים הָאַחֲרוֹנוֹת, וּבְכָל זֹאת, לְאַחַר שֶׁבְּנֵי מֵעִיף מַבָּט אֶל סְבִיבוֹתָיו, לְוַודֵּא שֶׁאֵין בַּחֲנוּת אִישׁ מִלְּבַדֵּנוּ, הוּא אוֹמֵר: "בּוֹאִי נְדַמְיֵין שֶׁאֲנַחְנוּ בְּאָמֵרִיקָה." עֵינָיו נוֹצְצוֹת כְּשֶׁהוּא מַתְחִיל לְמַנּוֹת אֶת שְׁמוֹת הָרְחוֹבוֹת בְּאֵזוֹר מְגוּרֵינוּ לְשֶׁעָבַר, וְגַם אֲנִי מִצְטָרֶפֶת לְטִיּוּל הָרַגְלִי, הִנֵּה – אֲנַחְנוּ חוֹצִים אֶת שְׂרִידָן רוֹאֵד, וְעַכְשָׁיו פּוֹנִים שְׂמֹאלָה לְדֶיְיוִויס וָשׁוּב יָמִינָה לִקְלַארְק, וְהִנֵּה אֲנַחְנוּ בַּ"אַנְדִּי'ס אַיִּיסְקָרִים", "בּוֹאִי נַזְמִין שָׁם וְנִילָהּ אַייְסְקָרִים!" הוּא מִצְטַוֵּוחַ בְּעוֹד הַגְּלִידָה הַצִּבְעוֹנִית, מוּרְכֶּבֶת-הַטְּעָמִים שֶׁהִזְמִין כָּאן עֲדַיִין מִתְלַעֲלַעַת בְּפִיו, וְעַכְשָׁיו שִׂיחַת חוּלִּין עִם הַמּוּכָּר בְּ"אַנְדִי'ס", "הָאוֹ אָר יוּ טוּדֵיי, אִיטְס א נַיְיס דֵּיי טוּדֵיי, אַיְזַנְט אֵיט?" הוּא מְעַוֶּוה אֶת פָּנָיו וּמְאַנְפֵּף בְּנִימוּס מְעוּשֶּׂה, וַאֲנַחְנוּ צוֹחֲקִים אֲבָל בְּבַת אַחַת הוּא מִשְׁתַּתֵּק וְהַחִיּוּךְ קוֹפֵא עַל פָּנָיו כַּאֲשֶׁר לְתוֹךְ הַגְּלִידֵרִיָּה פּוֹסֵעַ יֶלֶד בֶּן גִּילוֹ, מְלַוֶּוה בְּאִמּוֹ, אוֹ שֶׁאוּלַי הִיא סָבָתוֹ; אִשָּׁה כִּבְדַת גּוּף שֶׁשּׁוֹרְשֵׁי שִׁיעֲרָה הַצָּבוּעַ מַאֲפִירִים וְסִיגַרְיָה תְּלוּיָה לָהּ בְּזָוִויּוֹת הַפֶּה, כּוּלָּהּ אוֹמֶרֶת צִיפִּיָּיה לָרֶגַע שֶׁבּוֹ יַעַזְבוּ אֶת הַגְּלִידֵרִיָּה וְהִיא תּוּכַל לְהַדְלִיק אוֹתָהּ.
בָּנָה, לְעוּמַּת זֹאת, דַּוְוקָא אֵינוֹ נִרְאֶה כְּמִי שֶׁשֵּׁשׁ לְהִסְתַּלֵּק בִּמְהִירוּת מֵהַמָּקוֹם. גּוּפוֹ, הַנָּתוּן בְּתוֹךְ חֲלִיפַת כַּדּוּרֶגֶל הַגְּדוֹלָה מִמִּידּוֹתָיו, נִמְתָּח כּוּלּוֹ כְּמוֹ נָמֵר שֶׁזִּיהָה אֶת טַרְפּוֹ, עֵינָיו נִתְלוֹת בִּבְנֵי בַּהִתְגָּרוּת וְהוּא צוֹעֵק, "הַיי יֶלֶד, אֵיזֶה טְעָמִים יֵשׁ לְךָ בַּגְּלִידָה?" עֵינָיו שֶׁל בְּנֵי מִתְמַגְנְטוֹת אֶל הַיֶּלֶד בְּסַקְרָנוּת, כְּבָר שָׁבוּעוֹת שֶׁלֹּא בָּא בְּחֶבְרַת יְלָדִים אֲחֵרִים, וְעַכְשָׁיו הוּא מְגַלְגֵּל אֶת עֵינָיו כְּלַפֵּי מַעְלָה בְּרִיכּוּז, מְנַסֶּה לְחַשֵּׁב כֵּיצַד לַעֲנוֹת עַל הַשְּׁאֵלָה בְּעִבְרִית. אֲנִי מְבַקֶּשֶׁת לִלְחוֹשׁ עַל אוֹזְנוֹ אֶת הַתְּשׁוּבָה אֲבָל הוּא מֵסֵב אֶת פָּנָיו מִמֶּנִּי, וּבְבַת אַחַת פּוֹרֵץ בְּרִיצָה אֶל עָבַר הַיֶּלֶד הַזָּר, יָדוֹ הָאַחַת מַחֲזִיקָה בַּגָּבִיעַ וְהָאַחֶרֶת מוֹרֶה עַל הַגְּלִידָה הַנְּמַסָּה. שְׂפָתָיו מַתְחִילוֹת לָנוּעַ כְּדֵי לוֹמַר מַשֶּׁהוּ אֲבָל הַמִּילִּים אֵינָן מִשְׁתַּחְרְרוֹת, וְהַיֶּלֶד בַּחֲלִיפַת הַכַּדּוּרֶגֶל מְשַׁרְבֵּב אֶת שְׂפָתָיו לְמוּלוֹ, "מָה, יֶלֶד, אַתָּה אִילֵּם?" וְהָאִמָּא-הַסָּבְתָא שׁוֹלֶפֶת מִפִּיהָ אֶת הַסִּיגַרְיָה וְאוֹמֶרֶת, "זֶה לֹא יָפֶה לְדַבֵּר כָּכָה, עוֹפֶר," אֲבָל גַּם הִיא בּוֹהָה בִּבְנֵי בְּסַקְרָנוּת, אֶצְבְּעוֹתֶיהָ מְמוּלָּלוֹת אֶת הַסִּיגַרְיָה וְהִיא מוֹסִיפָה, "אַתָּה לֹא מַכִּיר אֶת הַיֶּלֶד," עֵינֶיהָ הַחַשְׁדָנִיּוֹת נוֹסְעוֹת עַכְשָׁיו מִמֶּנּוּ אֵלַיי, הַשְּׂרוּעָה כָּאן עַל הַכִּיסֵּא הַוּוֹרוֹד כִּכְלִי אֵין חֵפֶץ בּוֹ.
עֲיֵיפוּת מְמַלֵּאת אֶת אֲבָרַיי וַאֲנִי נוֹטָה וְנוֹפֶלֶת, נוֹטָה וְנוֹפֶלֶת לְתוֹךְ הַכִּיסֵּא. אֲנִי לֹא כָּאן, אֲנִי בְּמִטְבָּחָהּ הַלָּבָן שֶׁל קִינְדֵּרָה ג'וֹנְסוֹן, הַיְּלָדִים מְשַׂחֲקִים בַּחֶדֶר הַשֵּׁנִי, רֵיחַ זֵיעָתָם הַמְּתוּקָה עוֹד נִישָּׂא מֵהַמִּסְדְּרוֹן וְקוֹלוֹתֵיהֶם הָעֲמוּמִים, הָרַכִּים כְּמוֹ צִבְעֵי פַּסְטֵל, מְהַדְהֲדִים בְּאוֹזְנֵינוּ. קִינְדְּרָה מוֹזֶגֶת קָפֶה לַסְּפָלִים וּמְנִיחָה בְּצַלָּחוֹת עוּגִיּוֹת לִילָדִים, עֵינֶיהָ הַכְּחוּלּוֹת עוֹטְפוֹת אוֹתִי בַּהֲבָנָה מְלֵאָה, הֲבָנָה שֶׁאֵינִי צְרִיכָה לַעֲשׂוֹת שׁוּם דָּבָר וְגַם אֵינִי צְרִיכָה לַחֲשׁוֹב עַל שׁוּם דָּבָר, לֹא עָלֶיהָ וְלֹא עָלַיי וְלֹא עַל בְּנִי וְעַל פָּנָיו הַקְּטַנִּים, הַמִּתְאַדְּמִים מוּל פָּנָיו שֶׁל הַיֶּלֶד בַּחֲלִיפַת הַכַּדּוּרֶגֶל, הַיֶּלֶד עִם הַחִיּוּךְ הַמִּתְגָּרֶה עַל שְׂפָתָיו, הַמַּמְתִּין שֶׁבְּנֵי יִיפּוֹל גַּם הוּא יַחַד אִיתִּי אֶל תּוֹךְ הַכִּיסֵּא וְאֶל הַנָּהָר הַגָּדוֹל הַמְּצַפֶּה לָנוּ מִתַּחְתָּיו לִשְׁטוֹף אֶת הַכּוֹל.
אֲבָל בְּנֵי אֵינוֹ נוֹפֵל עַכְשָׁיו. הַיְישֵׁר הָכֵן הוּא עוֹמֵד מוּל הַיֶּלֶד בַּחֲלִיפַת הַכַּדּוּרֶגֶל. זְרוֹעוֹ הָאוֹחֶזֶת בִּגְבִיעַ הַגְּלִידָה נִמְתַּחַת קָדִימָה, לוֹפֶתֶת אֶת הַגָּבִיעַ כְּאִילּוּ הָיָה אֶקְדָּח. עֵינָיו מִצְטַמְצְמוֹת בְּרִיכּוּז לִפְנִים. הַגְּלִידָה נְמַסָּה וּמִטַּפְטֶפֶת עַל כַּף יָדוֹ אֲבָל הוּא אֵינוֹ חָדֵל מֵעֲמִידָתוֹ. כְּמוֹ הַבָּחוּר בַּסֶּרֶט שֶׁלִּפְנֵי שָׁנָה צָפִינוּ בּוֹ יַחַד בְּאֶחָד הַלֵּילוֹת שֶׁבָּהֶם שׁוּדַּר שׁוּב וָשׁוּב בַּעֲרוּצֵי הַכְּבָלִים, כְּשֶׁבְּנֵי לֹא הִצְלִיחַ לְהֵירָדֵם בִּגְלַל הַשֶּׁלֶג הַנֶּעֱרָם בַּחוּץ וַאֲנִי שָׁכַחְתִּי לוֹמַר בִּזְמַן שֶׁזֶּה לֹא סֶרֶט לִילָדִים: הַבָּחוּר הַחִיוֵּור וְהַדַּק, שֶׁשְּׁרִירָיו מִשְׂתָּרְגִים מֵעַל צַלְעוֹתָיו הַבּוֹלְטוֹת כְּשֶׁהוּא מְכַוֵּון אֶקְדָּח אֶל מוּל דְּיוֹקָנוֹ הַנִּשְׁקָף לוֹ בַּמַּרְאָה, עוֹצֵם עַיִן אַחַת וּפוֹנָה בִּשְׁאֵלָה הַחוֹזֶרֶת וְנִשְׁנֵית אֶל הַיָּרִיב הַקָּם עָלָיו, כָּךְ בְּנֵי עוֹמֵד עַכְשָׁיו מוּל הַיֶּלֶד בַּחֲלִיפַת הַכַּדּוּרֶגֶל. עֵינוֹ הָאַחַת עֲצוּמָה כְּאִילּוּ הִצְמִיד אוֹתָהּ אֶל עֵינִית הָאֶקְדָּח, עוֹרוֹ מִזְדַּהֵר כּוּלּוֹ וְגוּפוֹ דַּק וְתָמִיר, תָּמִיר כְּאִילּוּ גָּבַהּ בִּן לַיְלָה בַּעֲשָׂרָה סֶנְטִימֶטְרִים הוּא נִרְאֶה כְּשֶׁהוּא מְכַוֵּון אֶת גְּבִיעַ הַגְּלִידָה הַמְּנַטֵּף אֶל הַיֶּלֶד בַּחֲלִיפַת הַכַּדּוּרֶגֶל, הַשְּׁאֵלָה מִתְגַּלְגֶּלֶת עַכְשָׁיו גַּם בְּפִיו, "מָה אַתָּה מִסְתַּכֵּל עַל? הָא? אַתָּה מִסְתַּכֵּל עַל אֲנִי? כִּי אֲנִי לֹא רוֹאֶה אַף אֶחָד חוּץ מָאֲנִי כָּאן."
 
מִתּוֹךְ "אָרַזְנוּ לְבַד", אֲסוּפַּת סִיפּוּרִים עַל הֲגִירָה וַחֲזָרָה בַּעֲרִיכַת שַׁי צוּר. הוֹצָאַת אִינְדִּיבוּק, 2014.