לִפְנֵי שֶׁנִּרְדַּם קָרָא אֶת "הַגִּלְגּוּל", הַסִּיפּוּר הַמְּפוּרְסָם שֶׁל פְרַנְץ קַפְקָא, וּכְשֶׁהִתְעוֹרֵר לְמָחֳרָת בַּבּוֹקֶר מָצָא שֶׁגּוּפוֹ הִתְעַוֵּות. לֹא, הוּא לֹא נֶהֱפַךְ לְשֶׁרֶץ עֲנָקִי כְּמוֹ גִּרְגּוּר סַמְּסָהּ כִּי אִם נִהְיֶה גִּרְסָה מְשׁוּבֶּשֶׁת מַסְרִיחָה שֶׁל עַצְמוֹ. וְאוּלָם בְּאוֹפֶן כָּלְשֶׁהוּ הוּא הֵבִין שֶׁסּוֹפוֹ לֹא יִהְיֶה שׁוֹנֶה מִסּוֹפוֹ שֶׁל סַמְּסָהּ הַצָּעִיר וְשֶׁהוּא עוֹמֵד לָמוּת בְּעוֹד שְׁלוֹשָׁה חוֹדָשִׁים מָוֶות מוּחְלָט וְשָׁלֵם, לִפְנֵי שֶׁיְּמַלְּאוּ לוֹ עֶשְׂרִים וְשֶׁבַע.    

עַכְשָׁיו שֶׁלָּכַדְתִּי אֶת תְּשׂוּמֶת לִבְּכֶם בּוֹאוּ נַחֲזוֹר קְצָת לַהַתְחָלָה וְנַתְחִיל צַעַד צַעַד.

אַתֶּם שׁוֹאֲלִים אוֹתִי מִי אֲנִי? אוֹי לָהּ לְסַקְרָנוּת שֶׁל תְּפִישַׂתְכֶם הָאֱנוֹשִׁית הַמּוּגְבֶּלֶת שֶׁאֵינָהּ יְכוֹלָה לְהָכִיל אֶת מְלוֹא יֵשׁוּתִי הַרְחָבָה. דֵּי שֶׁתֵּדְעוּ שֶׁלְּאוֹרֶךְ הַהִיסְטוֹרְיָה הָאֱנוֹשִׁית שֶׁלָּכֶם הָיוּ לִי שֵׁמוֹת רַבִּים. בָּהֶם הַמְּשׁוֹרֵר הָעִיוֵּור, שֶׁיְיקְסְפִּיר, אֶל-חַכְווֹאתִי... וְאוּלַי הַיְּדוּעָה לָכֶם יוֹתֵר מִכּוּלָּם הִיא שֶׁהָרָזָאד. אַתֶּם שׁוֹאֲלִים עַכְשָׁיו הֵיכָן מִתְרַחֲשִׁים הָאֵירוּעִים הָאֵלֶּה. אוֹי לָהּ לְסַקְרָנוּתְכֶם שֶׁאֵינָהּ יוֹדַעַת גְּבוּל. הַאִם זֶה בֶּאֱמֶת חָשׁוּב? נַגִּיד שֶׁהַמָּקוֹם הוּא הָעִיר טַנְגִ'יר. אֲבָל אֵין זוֹ כַּמּוּבָן הָעִיר טַנְגִ'יר שֶׁאַתֶּם מַכִּירִים. זוֹ טַנְגִ'יר אַחֶרֶת, שֶׁדּוֹמָה לָהּ. טַנְגִ'יר שֶׁמַּקְבִּילָה לְמָה שֶׁנֶּחֱשַׁב בְּעֵינֵיכֶם הָעוֹלָם שֶׁבִּמְצִיאוּת. וְאוּלָם הַהַקְבָּלָה הַזֹּאת אֵין מַשְׁמָעוּתָהּ שֶׁהָעִיר דִּמְיוֹנִית. בּוֹאוּ נַסְכִּים לְמִן הַהַתְחָלָה שֶׁהַשְּׁנִיּוּת שֶׁל הַמְּצִיאוּת וְהַדִּמְיוֹן הִיא עִנְיָין יַחֲסִי לַחֲלוּטִין.

 הַאִם אֲנִי יָכוֹל לַחֲזוֹר עַכְשָׁיו אֶל הַסִּיפּוּר? טוֹב.

הַהַתְחָלָה הָיְיתָה בִּתְעָלוֹת הַבִּיּוּב. הוּא רָץ וְעִם כָּל צַעַד נִפְנֶה לְאָחוֹר: הוּא בָּרַח מִשֶּׁרֶץ עֲנָקִי שֶׁבַּתְּאוּרָה הַקְּלוּשָׁה נִרְאֶה לוֹ כְּמוֹ מַקָּק בְּגוֹדֶל שֶׁל דִּינוֹזָאוּר. הוּא חוֹלֵם כַּמּוּבָן. אֲנִי יוֹדֵעַ שֶׁאַתֶּם נְבוֹנִים דַּיְיכֶם לִתְפּוֹס זֹאת וְגַם לְהָבִין שֶׁהַחֲלוֹם הַזֶּה הוּא תּוֹלָדָה טִבְעִית שֶׁל הַסִּיפּוּר, אוֹ הַנּוֹבֵלָה שֶׁקָּרָא לִפְנֵי שֶׁנִּרְדַּם.

לִפְנֵי שֶׁחָזַר הַבַּיְתָה בַּיּוֹם שֶׁקָּדַם לַשִּׁינּוּי שֶׁחָל בּוֹ – זֶה הָיָה יוֹם רִאשׁוֹן – נָתַן לְרַגְלָיו לְהוֹלִיךְ אוֹתוֹ לִפְנוֹת עֶרֶב אֶל חוֹף מאלאבאטה שֶׁכְּבָר חָמֵשׁ שָׁנִים לֹא הָיָה שָׁם. הוּא הִתְפַּעֵל מֵהַקּוֹרְנִישׁ הֶחָדָשׁ וּמֵהַרְחָבָה הַגְּדוֹלָה שֶׁהָעִירִיָּיה רָצְתָה לְחַקּוֹת בָּהּ אֶת הַרְחָבָה שֶׁל מִסְגַּד חָסָאן בְּרַבָּאט. אֲבָל אַחֲרֵי צְעָדִים אֲחָדִים מָצָא אֶת עַצְמוֹ לִפְנֵי תְּעָלַת בִּיּוּב פְּתוּחָה שֶׁהִזְרִימָה שְׁפָכִים מֵהָעִיר יָשָׁר אֶל הַחוֹף. מִשְּׂמֹאלוֹ רָאָה יְלָדִים שׂוֹחִים בַּהֲנָאָה בְּמֵי הַשְּׁפָכִים הַמְּעוּרְבָּבִים בְּמֵי הַיָּם, וּמִיְּמִינוֹ רָאָה אֶת הַגֶּשֶׁר שֶׁנָּטוּי מֵעַל חֵלֶק שֶׁל הַוּוֹאדִי הַמְּנַקֵּז אֶת הַשְּׁפָכִים וְהַמְּכוֹנִיּוֹת נוֹסְעוֹת עָלָיו בִּמְהִירוּת שֶׁאֵינָהּ מַנִּיחָה לְהוֹלְכֵי הָרֶגֶל לַעֲבוֹר. הוּא הִשְׁקִיף עַל הַתְּעָלָה וְשָׁעָה קַלָּה נָעַץ אֶת עֵינָיו בְּמַיִם הַמִּתְנַדְנְדִים מִצַּד אֶל צַד מְכוּבָּד הַהַפְרָשׁוֹת הָאֱנוֹשִׁיּוֹת. כְּשֶׁהֵרִים אֶת מַבָּטוֹ רָאָה בְּצִדּוֹ הָאַחֵר שֶׁל הַגֶּשֶׁר אִישׁ שֶׁסּוֹקֵר אוֹתוֹ בְּעִיּוּן. אִישׁ מוּזָר לְבוּשׁ שְׁחוֹרִים מִכַּף רֶגֶל עַד רֹאשׁ. נַעֲלַיִים שְׁחוֹרוֹת מַבְרִיקוֹת וַחֲלִיפָה שְׁחוֹרָה הֲדוּרָה גַּלִּית. שֵׂיעָר קָצָר פָּרוּעַ, עֵינַיִים בּוֹלְטוֹת וְאוֹזְנַיִים גְּדוֹלוֹת קַשּׁוּבוֹת לִקְלוֹט אֶת הַסּוֹדוֹת הַכְּמוּסִים שֶׁל הָעוֹלָם. כּוּלּוֹ שָׁחוֹר מִלְּבַד עוֹרוֹ הַחִיוֵּור הַלָּבָן וּפִנְקָס אָדוֹם קָטָן בְּיָדוֹ הַשְּׂמָאלִית. הָעֵינַיִים הַחַדּוֹת אֵינָן מַסְתִּירוֹת כְּלָל אֶת הַפִּיקְּחוֹת הַיּוֹקֶדֶת שֶׁל בַּעֲלֵיהֶן אֲבָל הֵן מְגַלּוֹת גַּם עֶצֶב כָּמוּס שֶׁקָּנָה לוֹ שְׁלִיטָה עַל כָּל הַפָּנִים. הָאִישׁ נִרְאֶה לוֹ מוּכָּר. מוּכָּר מְאוֹד. אוּלַי הוּא אִישִׁיּוּת מְפוּרְסֶמֶת. לֹא הָיָה לוֹ סָפֵק שֶׁלֹּא מִזְּמַן רָאָה תְּמוּנָה שֶׁל הַפָּנִים הָאֵלֶּה.

הוּא הֵסִיט אֶת מַבָּטוֹ מֵהָאִישׁ וְהוֹצִיא מִכִּיסוֹ מַעֲטָפָה שֶׁבְּפִינָּתָהּ הָיָה מוּטְבָּעִים סֵמֶל יָרוֹק שֶׁל נָחָשׁ שֶׁטּוֹרֵף אֶת זְנָבוֹ וְהַכְּתוֹבֶת: "מַעְבָּדָה לְמֶחְקָרִים רְפוּאִיִּים וְלִרְבִיָּיה בִּיּוֹלוֹגִית". הוּא הִתְבּוֹנֵן בּוֹ שָׁעָה אֲרוּכָּה עַד שֶׁעֵינָיו דָּמְעוּ. חָשַׁק אֶת שְׂפָתָיו. קִימֵּט אֶת מִצְחוֹ. אַחֵר כָּךְ רִיפָּה אֶת תָּוֵוי פָּנָיו. הוּא נֶאֱנַח וְהִנִּיחַ לְצַעַר לְהַטְבִּיעַ אֶת חוֹתָמוֹ עַל לוֹבֶן פַּרְצוּפוֹ. הַמַּעֲטָפָה הֶחֱלִיקָה וְנִשְׁמְטָה מִיָּדוֹ וְהוּא רָאָה אֶת הָרוּחַ הַקַּלָּה מִשְׁתַּעֲשַׁעַת בָּהּ קְצָת כְּאִילּוּ הִיא מְעַרְסֶלֶת נוֹצָה לִישָׁנָה לִפְנֵי שֶׁתַּנִּיחַ אוֹתָהּ עַל פְּנֵי הַמַּיִם. הוּא רָאָה אוֹתָהּ צָפָה קְצָת וְנָעָה עִם הַזֶּרֶם עַד שֶׁהִיא נִסְפֶּגֶת בְּמֵי הַשְּׁפָכִים וְשׁוֹקַעַת בַּמַּעֲמַקִּים מְכוּבָּד הַפְּסוֹלֶת.

הַגֶּשֶׁר הַזֶּה וַעֲמוּדֵי הַבֵּטוֹן שֶׁלּוֹ שֶׁעוֹמְדִים עַל תְּעָלַת הַשְּׁפָכִים הוּא הַמָּקוֹם שֶׁהַחֲלוֹם הַזֶּה מִתְרַחֵשׁ בּוֹ, הַחֵלֶק הַתַּחְתּוֹן שֶׁל הַגֶּשֶׁר, לְמַעַן הַדִּיּוּק.

כְּכָל שֶׁהֶעֱמִיק לַחְדּוֹר אֶל תְּעָלַת הַבִּיּוּב נֶחְלְשׁוּ הָאוֹרוֹת וְהִתְרַבּוּ רֵיחוֹת הַסֵּירָחוֹן שֶׁבָּלַע בִּמְלוֹא פִּיו הַמִּתְנַשֵּׁף כְּדֵי לְסַפֵּק אֲוִויר לְרֵיאוֹתָיו.

הוּא מָעַד וְנָפַל וּמָצָא אֶת עַצְמוֹ מִתַּחַת לַמַּיִם הַסְּמִיכִים וְהַדְּבִיקִים. וְקָם מַהֵר וְיָרַק אֶת מָה שֶׁחִלְחֵל אֶל פִּיו וּמָחָה מִפָּנָיו אֶת מָה שֶׁדָּבַק בָּהֶם מֵהָרֶפֶשׁ שֶׁל תּוֹשָׁבֵי הָעִיר. הוּא הִמְשִׁיךְ לָרוּץ בִּמְהִירוּת לֹא רְגִילָה בְּעוֹלָם הַסִּיּוּטִים. אֲבָל כְּאֶחָד שֶׁהִתְקַנֵּא בְּעַצְמוֹ וּפָגַע בְּעַצְמוֹ בְּאֶמְצָעוּת הַכִּישּׁוּף שֶׁל עֵינָיו הוּא חָשׁ כְּאֵב נוֹרָא שֶׁל עֲקִיצָה בְּעַכּוּזוֹ הַיְּמָנִי וְנָפַל שׁוּב וְהַשֶּׁרֶץ הַדּוֹמֶה לַדִּינוֹזָאוּר הַטּוֹרֵף הַקַּטְלָנִי הַמּוּכָּר בְּשֵׁם טִי-רַקְס נָחַת עָלָיו וְהִתְחִיל לְהִתְקָרֵב עִם לַסְּתָו אֶל צַוּוֹארוֹ.

לִבּוֹ הֵחִישׁ אֶת פְּעִימוֹתָיו וְהֵן הִדְהֲדוּ תַּחַת קַשְׁתוֹת הַגֶּשֶׁר כְּתוּפֵּי מִלְחָמָה. הוּא שָׁם לֵב עַכְשָׁיו שֶׁשּׂוֹרֵר שֶׁקֶט מוּחְלָט וַאֲפִילּוּ אֶת קוֹל הַמַּיִם הֶזֵּזִים וּמִתְפַּצְּלִים תַּחַת צְעָדָיו הַכְּבֵדִים אֵין הוּא שׁוֹמֵעַ. אֲבָל עַכְשָׁיו הוּא שׁוֹמֵעַ אֶת פְּעִימוֹת לִבּוֹ כְּאִילּוּ הֵם תּוּפִּים שֶׁמְּבַשְּׂרִים עַל מִלְחָמָה בֵּין שְׁנֵי שְׁבָטִים בַּחֲבָלִים הַנִּידָּחִים שֶׁל אַפְרִיקָה. הוּא רָצָה לְהָרִים אֶת יָדָיו מִתּוֹךְ הַמַּיִם כְּדֵי לַהֲדוֹף אֶת הַשֶּׁרֶץ, שֶׁעַכְשָׁיו נִרְאֶה לוֹ כְּכֶלֶב שָׁחוֹר עֲנָקִי שֶׁדּוֹמֶה לוֹ, לֹא, לֹא דּוֹמֶה, זֶה הוּא עַצְמוֹ, כַּלְבָּם שֶׁל בְּנֵי בְּסַקְרְוִויל, אֲבָל הַיָּדַיִים לֹא הֵגִיבוּ לְאוֹתוֹת שֶׁשָּׁלְחוּ לָהֶם הָעֲצַבִּים מִמּוֹחוֹ. הוּא רָצָה לִצְעוֹק, מַעֲשֶׂה נוֹאָשׁ אֲבָל הוּא לֹא יָדַע לוֹ תַּחֲלִיף, וְאוּלָם לְשׁוֹנוֹ דָּבְקָה לְחִכּוֹ וְהוּא הִתְחִיל לָחוּשׁ שֶׁהוּא נֶחֱנָק. צְמַרְמוֹרֶת עָבְרָה בְּגוּפוֹ וְהוּא רַעַד. הוּא חָשׁ שֶׁנּוֹזֵל חַמִּים זוֹרֵם בֵּין יְרֵכָיו וְאָז פָּקַח אֶת עֵינָיו.

הַדָּבָר הָרִאשׁוֹן שֶׁחָשׁ אַחֲרֵי שֶׁהִתְעוֹרֵר הוּא שֶׁהֵרִיחַ הַמְּעוּפָּשׁ נִשְׁאַר תָּלוּי בְּאַפּוֹ וְעָבַר מֵהַחֲלוֹם אֶל הַמְּצִיאוּת. כַּעֲבוֹר זְמַן קָצָר יִהְיֶה לוֹ בָּרוּר שֶׁהַהֵיפֶךְ הוּא הַנָּכוֹן. הָרֵיחַ שֶׁלּוֹ, רֵיחַ מַסְרִיחַ, עָבַר אֶל הַחֲלוֹם, לֹא, לֹא עָבַר, הוּא הָיָה הַחֲלוֹם כּוּלּוֹ רְגָעִים אֲחָדִים לִפְנֵי שֶׁהַמּוֹחַ הִשְׁלִים אֶת שְׁלַבֵּי הַהִתְעוֹרְרוּת.   

הַדָּבָר הַשֵּׁנִי שֶׁחָשׁ הוּא קֵהוּת שֶׁמִּתְפַּשֶּׁטֶת עַל כָּל הַחֵצִי הַיְּמָנִי שֶׁל גּוּפוֹ. קֵהוּת מְעַקְצֶצֶת. תְּחוּשׁוֹת דּוֹמוֹת לְנִימּוֹל. לֹא, לֹא דּוֹמוֹת, זֶה הָיָה נִימּוֹל, אֲבָל חָזָק פִּי עֶשֶׂר מִנִּימּוֹל רָגִיל. מָה שֶׁהָיָה מוּזָר הוּא שֶׁהוּא יָשֵׁן עַל צַד שְׂמֹאל שֶׁלּוֹ. מַחֲשָׁבָה. סָבִיר שֶׁהַנִּימּוֹל יִהְיֶה בַּצַּד שֶׁעָלָיו הוּא יָשֵׁן וְלֹא בַּצַּד שֶׁלֹּא הָיָה עָלָיו שׁוּם לַחַץ.  

הַדָּבָר הַשְּׁלִישִׁי שֶׁהוּא חָשׁ הוּא הָרְטִיבוּת בֵּין יְרֵכָיו שֶׁיָּרְדָה אֶל הַשּׁוֹקַיִים. כֵּן, אַתֶּם בְּוַודַּאי יוֹדְעִים מָה מַשְׁמָעוּת הַדָּבָר.

הוּא לֹא הֶאֱמִין. הוּא חָשַׁב שֶׁעוֹדֶנּוּ חוֹלֵם. הוּא מִצְמֵץ בְּעֵינָיו פְּעָמִים אֲחָדוֹת אֲבָל שׁוּם דָּבָר לֹא הִשְׁתַּנָּה. אוֹתוֹ סֵירָחוֹן, אוֹתוֹ נִימּוֹל בְּכָל הַחֵלֶק הַיְּמָנִי שֶׁל גּוּפוֹ, וְאוֹתָהּ רְטִיבוּת לְמַטָּה. אִם כָּךְ, הוּא לֹא חוֹלֵם. הוּא הַשַּׁיִט אֶת מַבָּטוֹ עַל פְּנֵי הַחֶדֶר. אֵין סָפֵק: זֶה הַחֶדֶר שֶׁלּוֹ. אִשְׁתּוֹ יְשֵׁנָה בַּצַּד הַשֵּׁנִי שֶׁל הַמִּיטָּה. עַל יָדָהּ הָעֲרִיסָה שֶׁל הַתִּינוֹקֶת שֶׁלָּהּ. שְׁעוֹן הַקִּיר הָעַתִּיק, שֶׁאִמּוֹ קָנְתָה לָהּ בֵּין שְׁאָר כְּלֵי הַבַּיִת לִקְרַאת נִישּׂוּאֶיהָ, מוֹרֶה עַל הַשָּׁעָה שֵׁשׁ בַּבּוֹקֶר. עַל הַקִּיר שֶׁמּוּלוֹ שְׁלוֹשָׁה רִישּׁוּמִים קָלִיגְרָפִיִּים שֶׁל כְּתַב עַרְבִי שֶׁהוּא אָהַב לְצַיֵּיר לִפְנֵי שֶׁהַחַיִּים לָכְדוּ אוֹתוֹ בַּמֶּלְחָצַיִים שֶׁלָּהֶם וְרוֹצְצוּ אֶת גַּבּוֹ. אֵין סָפֵק: זֶה הַחֶדֶר שֶׁלּוֹ. אֵין זֶה חֲלוֹם שֶׁהוּא חַי עַכְשָׁיו.

https://www.shortstoryproject.com/he/story/%d7%94%d7%92%d7%99%d7%91%d7%95%d7%a8-%d7%91%d7%a2%d7%9c-%d7%90%d7%9c%d7%a3-%d7%94%d7%a4%d7%a8%d7%a6%d7%95%d7%a4%d7%99%d7%9d-%d7%a4%d7%a8%d7%a7-%d7%9e%d7%aa%d7%95%d7%9a-%d7%a7%d7%a4%d7%a7%d7%90/
#אַבְּסוּרְד#אַפֶּל#אֶקְזֶסְטַנְצְיָאלִיסְטִי#מִלִּנְכוּלֶיהָ#ספרותערבית#עַכְשָׁוִוי