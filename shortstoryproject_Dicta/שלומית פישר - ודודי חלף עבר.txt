הָרָצוֹן לְהַתִּיז גַּלּוֹנִים שֶׁל דֵּאוֹדוֹרַנְט בְּרַחֲבֵי הָאוֹטוֹבּוּס אוֹ לָרֶדֶת מִמֶּנּוּ בַּתַּחֲנָה הַקְּרוֹבָה וּלְהָקִיא אֶת נִשְׁמָתָהּ, לֹא הִירְפָּה מָרוּתָם בְּמֶשֶׁךְ כָּל הַנְּסִיעָה. אִם לֹא יְאַתְּרוּ מָה הַבְּעָיָה בָּרֶכֶב שֶׁלָּהּ עַד מָחָר, הִיא תִּהְיֶה חַיֶּיבֶת לִשְׂכּוֹר אוֹ לִקְנוֹת אַחֵר. מַפְתִּיעַ אֵיךְ שְׁנָתַיִים עִם רֶכֶב צָמוּד מַשְׁכִּיחוֹת לְגַמְרֵי עֶשְׂרִים שָׁנָה לְפָחוֹת שֶׁל הִיסָּחֲבוּת בִּדְרָכִים בְּתַחְבּוּרָה צִיבּוּרִית. רוֹתֶם הִצְלִיחָה לְהַחֲזִיק מַעֲמָד עַד לַתַּחֲנָה הַקְּרוֹבָה לַמִּרְפָּאָה וּכְשֶׁיָּרְדָה, רִיחְרְחָה אֶת עַצְמָהּ בְּעַצְבָּנוּת, בְּטוּחָה שֶׁרֵיחַ הַזֵּיעָה הַחֲמוּצָה שֶׁל הָאִישָּׁה הַמְּבוּגֶּרֶת בְּחוּלְצַת הַפַּסִּים הַרְחָבָה שֶׁיָּשְׁבָה לֵידָה, דָּבַק גַּם בָּהּ. הַקְּרִירוֹת וְהַשֶּׁקֶט מֵעֵבֶר לְדֶלֶת הַמִּרְפָּאָה וְהַתְּמוּנוֹת הַמּוּכָּרוֹת שֶׁל הַתִּינוֹקוֹת הַמְּחַיְּיכִים עַל קִיר הַכְּנִיסָה הִרְגִּיעוּ אוֹתָהּ קְצָת. בַּמִּסְדְּרוֹן, בְּדַרְכָּהּ לַחֲדַר הַבְּדִיקוֹת, חָלְפָה עַל פָּנֶיהָ דָּסִי וְעִידְכְּנָה שֶׁתּוֹצְאוֹת הַבְּדִיקוֹת שֶׁלָּהּ צְפוּיוֹת לְהִתְקַבֵּל מָחָר. רוֹתֶם הִבְטִיחָה לְהִיכָּנֵס אֵלֶיהָ בַּבּוֹקֶר. תָּהֲתָה אִם לִדְאוֹג אוֹ לִשְׂמוֹחַ לִקְרַאת הַשִּׂיחָה הַצְּפוּיָה בֵּינֵיהֶן.
אַף אַחַת מֵהַטֶּכְנָאִיּוֹת לֹא אָהֲבָה אֶת מִשְׁמְרוֹת אַחַר הַצָּהֳרַיִם הָעֲמוּסוֹת וְאֵיכְשֶׁהוּ יָצָא שֶׁרוֹתֶם תָּמִיד עָשְׂתָה לְפָחוֹת שָׁלוֹשׁ מֵהֵן בַּשָּׁבוּעַ. לָרוֹב, אַחֲרֵי מִשְׁמֶרֶת בּוֹקֶר בַּמִּרְפָּאָה שֶׁבְּמִזְרַח הָעִיר. חֲנִי קִיבְּלָה אֶת פָּנֶיהָ בַּכְּנִיסָה לַחֲדַר הַבְּדִיקוֹת מוּכָנָה לִיצִיאָה, הַתִּיק עַל כְּתֵפֶיהָ וְהַמַּבָּט הַמְּבוֹהָל בְּעֵינֶיהָ. "הִשְׁאַרְתִּי לָךְ הַכּוֹל דָּלוּק. יֵשׁ כְּבָר תּוֹר רְצִינִי. עוֹד לֹא שָׁלוֹשׁ אֲבָל אֲנִי חַיֶּיבֶת לָרוּץ לְמָעוֹן, בְּסֵדֶר?" בַּשָּׁבוּעַ הָרִאשׁוֹן שֶׁבּוֹ עָבְדוּ יַחַד, רוֹתֶם דְּאָגָה שֶׁמַּשֶּׁהוּ קָרָה לָבָן אוֹ לְבַת שֶׁל חֲנִי. אַחֵר כָּךְ הֵבִינָה שֶׁזֶּה הַמַּבָּט הָרָגִיל שֶׁלָּהּ וְשֶׁהִיא תָּמִיד מְמַהֶרֶת לָצֵאת. כְּשֶׁפָּגְשָׁה פַּעַם אֶת בַּעֲלָהּ שֶׁל חֲנִי, חָשְׁבָה שֶׁאוּלַי גַּם הִיא הָיְיתָה מְסַגֶּלֶת לְעַצְמָהּ אֶת מַבָּט הָעַכְבָּר הַמְּבוֹהָל, לוֹ הָיְיתָה חַיָּה לְצִידּוֹ.
רוֹתֶם הֵחֵלָּה בְּשִׁגְרַת הַתְחָלַת הַמִּשְׁמֶרֶת. בְּדַקָּה שֶׁיֵּשׁ נְיָיר בְּמַדְפֶּסֶת, גַּ'ל בְּבַקְבּוּק וּנְיָיר פָּרוּשׁ עַל הַמִּיטָּה, הִדְלִיקָה אֶת הַמַּכְשִׁיר וְעָמְדָה בְּגַבָּהּ אֶל הַדֶּלֶת וּפָנֶיהָ אֶל צָג מַכְשִׁיר הָאוּלְטְרָסָאוּנְד כְּשֶׁשָּׁמְעָה אֶת הַקּוֹל הַדַּק הַמּוּכָּר שֶׁשָּׁאַל "אֲנִי 204. אֶפְשָׁר לְהִיכָּנֵס?" לֹא יֵאָמֵן. עוֹד לֹא עָבְרוּ חֲמִישָּׁה חוֹדָשִׁים מֵהַפַּעַם הַקּוֹדֶמֶת. הַכַּרְטִיס הַמַּגְנֵטִי שֶׁהוּנַּח עַל הַשּׁוּלְחָן אִישֵּׁר אֶת חָשְׁשָׁה. כַּשְׁרוּתָם הִסְתּוֹבְבָה, בַּחוּרָה מִסְפַּר 204 כְּבָר שָׁכְבָה עַל מִיטַּת הַבְּדִיקָה, הַשִּׂמְלָה הַקֵּיצִית הַקְּצָרָה שֶׁלָּהּ מוּפְשֶׁלֶת כְּלַפֵּי מַעְלָה וְחוֹשֶׂפֶת בֶּטֶן צְעִירָה, שְׁזוּפָה וּשְׁטוּחָה שֶׁל תִּיכוֹנִיסְטִית. בַּת  שְׁבַע עֶשְׂרֵה וּשְׁלוֹשָׁה חוֹדָשִׁים, עַל פִּי הַנְּתוּנִים שֶׁמַּצִּיג הַמַּחְשֵׁב, וְאַחֲרֵי שְׁתֵּי הַפָּלוֹת בַּשְּׁלִישׁ הָרִאשׁוֹן בְּשֶׁל הֶרְיוֹנוֹת לֹא רְצוּיִים. "מָה שְׁלוֹמֵךְ נוֹפָר? מָה אֲנַחְנוּ בּוֹדְקוֹת הַפַּעַם?". "מֵאַחַר לִי הַמַּחֲזוֹר. כְּבָר חוֹדְשַׁיִים. הָרוֹפְאָה אָמְרָה שֶׁנִּבְדּוֹק אִם יֵשׁ הֵרָיוֹן." רוֹתֶם נִיסְּתָה לְהִתְמַהְמֵהַּ. לִדְחוֹת אֶת רוֹעַ הַגְּזֵירָה לְפָחוֹת בְּכַמָּה דַּקּוֹת. אֲבָל הַדּוֹפֶק הוֹפִיעַ מִיָּד. בָּרוּר לְגַמְרֵי. עוֹבֵר בָּרִיא בֶּן שְׁמוֹנָה שָׁבוּעוֹת לְפָחוֹת. וְזוֹ הִיא שֶׁמַּדְפִּיסָה עַכְשָׁיו אֶת גְּזַר דִּינוֹ, הַיְישֵׁר לְוַועֲדַת הַהַפָּלוֹת שֶׁתִּפְסוֹק לוֹ מִיתָה. "הָרוֹפְאָה צוֹדֶקֶת. יֵשׁ הֵרָיוֹן. אֲנִי רוֹאֶה שֶׁזּוֹ כְּבָר הַפַּעַם הַשְּׁלִישִׁית שֶׁלְּךָ אֶצְלֵנוּ הַשָּׁנָה וְשֶׁאֶת כְּבָר אַחֲרֵי שְׁתֵּי הַפָּלוֹת. דִּיבְּרוּ אִיתְּךָ עַל אֶמְצְעֵי מְנִיעָה?"                                                                                
"כֵּן, אֲבָל אֲנִי לֹא רוֹצֶה לִשְׁתּוֹת כַּדּוּרִים. אוֹמְרִים שֶׁזֶּה לֹא בָּרִיא. חָשַׁבְתִּי שֶׁאֲנִי בְּיָמִים בְּטוּחִים וְשֶׁהוּא לֹא... אֵיךְ זֶה יָכוֹל לִהְיוֹת בִּכְלָל? עוֹד פַּעַם?" רוֹתֶם הִבִּיטָה בְּנַעֲרָה בִּזְמַן שֶׁתְּמוּנוֹת הָעוֹבֵר הֵחֵלּוּ לָצֵאת מִן הַמַּדְפֶּסֶת. מִתַּחַת לַשִּׁיזּוּף הַקַּיְּיצִי נִרְאֶה הָיָה שֶׁנּוֹפָר מַחֲוִוירָה קְצָת. תְּנוּעוֹתֶיהָ כְּשֶׁסִּידְּרָה אֶת הַשִּׂמְלָה, הִתְיַישְּׁבָה וְדָחֲפָה כַּפּוֹת רַגְלַיִים צָרוֹת שֶׁצִּיפּוֹרְנֵיהֶן צְבוּעוֹת לֵק כָּתוֹם לְתוֹךְ הַכַּפְכַּפִּים, הָיוּ אִיטִּיּוֹת וּכְבֵדוֹת. "חֲמוּדָה, לַעֲשׂוֹת שָׁלוֹשׁ הַפָּלוֹת בְּשָׁנָה זֶה הַרְבֵּה פָּחוֹת בָּרִיא מִגְּלוּלוֹת. אַתְּ מְבִינָה? בַּקֶּצֶב הַזֶּה אוּלַי לֹא תַּצְלִיחִי לָלֶדֶת כְּשֶׁתִּרְצִי." הָעֵינַיִים הַיְּרוּקּוֹת, הַמְּאוּפָּרוֹת, שֶׁנִּתְלוּ בְּרוֹתֶם הָיוּ רֵיקוֹת וַחֲלוּלוֹת. לְפָחוֹת שֶׁתִּבְכֶּה. מָה נִסְגַּר עִם הַבַּחוּרָה הַזּוֹ? וְלָמָּה הִיא תָּמִיד מִתְגַּלְגֶּלֶת לַמִּשְׁמָרוֹת שֶׁלִּי? "הִנֵּה. קְחִי אֶת זֶה לד"ר לֵוִין, הָרוֹפְאָה הַתּוֹרָנִית, וַאֲנִי מִתְקַשֶּׁרֶת אֵלֶיהָ שֶׁתַּכְנִיס אוֹתְךָ מִיָּד. רַק תַּעַמְדִי לְיַד הַדֶּלֶת וְהִיא תִּקְרָא לְךָ." נוֹפָר הִינְהֲנָה, לָקְחָה בְּיָדָהּ אֶת הַמַּעֲטָפָה וּבָהּ תְּמוּנוֹת הָאוּלְטְרָסָאוּנְד וְיָצְאָה מֵהַחֶדֶר בִּנְקִישׁוֹת כַּפְכַּפִּים. מָה אַתְּ מַבְהִילָה אוֹתָהּ? נָזְפָה רוֹתֶם בְּעַצְמָהּ כְּשֶׁהַדֶּלֶת נִסְגְּרָה. מִי אָמַר שֶׁאַתְּ תּוּכְלִי לָלֶדֶת כְּשֶׁתַּרְצִי?  כְּשֶׁבַּמִּסְפָּר שֶׁל חֲדַר הַתּוֹרָנִים לֹא הָיְיתָה תְּשׁוּבָה, נַעֲלֶה רוֹתֶם אֶת חֲדַר הַבְּדִיקוֹת וְעָבְרָה אֵלָיו דֶּרֶךְ הָאֲגַף הָאֲחוֹרִי. ד"ר לֵוִין נִשְׁמְעָה מֵעֵבֶר לַוִּוילוֹן, מַבְטִיחָה לַהֶרְיוֹנִית מְבוֹהֶלֶת שֶׁיֵּשׁ דּוֹפֵק וּתְנוּעוֹת וְהַכֹּל בְּסֵדֶר, אֵין שׁוּם סִיבָּה לִדְאָגָה וְהִיא יְכוֹלָה כְּבָר לְהִתְלַבֵּשׁ וְלָצֵאת.
"דּוֹקְטוֹר. יֵשׁ אֶצְלִי מִקְרֶה דָּחוּף. תּוּכְלִי לָצֵאת רֶגַע?" רוֹתֶם כְּבָר יָדְעָה לְזַהוֹת אֶת קֶמֶט הַדְּאָגָה הַקָּטָן בַּמֵּצַח וְהָרִיכּוּז הַמּוּחְלָט בְּעֵינֶיהָ שֶׁל ד"ר אוֹרְנָה לֵוִין, כְּשֶׁהָיְיתָה מַזְעִיקָה אוֹתָהּ לַחֲדַר הַבְּדִיקוֹת לְאִבְחוּן מִמְצָאִים בְּעָיָיתִים. "זוֹ הַגְּבֶרֶת עִם הַטְּרִיזוֹמְיָה שֶׁשָּׁלַחְתִּי? לָבוֹא לִרְאוֹת?" "לֹא. זֶה מַשֶּׁהוּ אַחֵר לְגַמְרֵי. הָעוֹבֵר דַּוְוקָא תַּקִּין הַבְּעָיָה זוֹ הָאִימָּא. בַּת שְׁבַע עֶשְׂרֵה, לֹא נְשׂוּאָה, בְּהֵרָיוֹן שְׁלִישִׁי אַחֲרֵי שְׁתֵּי הַפָּלוֹת יְזוּמוֹת. תִּרְאִי מָה אֶפְשָׁר לַעֲשׂוֹת אִיתָּהּ וְשֶׁתַּעֲבוֹר גַּם אֵצֶל חַיָּה הָעוֹבֶדֶת הַסּוֹצְיָאלִית. בְּסֵדֶר? אֲנִי חַיֶּיבֶת לָרוּץ. יֵשׁ תּוֹר מְטוֹרָף. הִיא כָּאן מֵעֵבֶר לַדֶּלֶת. מְחַכֶּה לְךָ. רַק רָצִיתִי שֶׁתִּקְרְאִי לָהּ שֶׁלֹּא תִּבְרַח לָנוּ." הַקֶּמֶט הַמּוּדְאָג בְּמִצְחָה שֶׁל ד"ר לֵוִין הֶעֱמִיק. נִרְאֶה שֶׁבִּטְרִיזוּמִיּוֹת הִיא מְבִינָה קְצָת יוֹתֵר. אֲבָל רוֹתֶם מִיהֲרָה לַחֲזוֹר אֶל חֲדַר הַבְּדִיקוֹת, פָּתְחָה אֶת הַדֶּלֶת וְלָחֲצָה עַל כַּפְתּוֹר הַעֲבָרַת הַתּוֹרוֹת. מִסְפַּר 205 נִכְנְסָה. מְלַוֶּוה בָּאִישׁ שֶׁלָּהּ שֶׁנִּרְאֶה נִרְגָּשׁ מְאוֹד וּמָתוּחַ. וֶרֶד יִשַׁי. בַּת 30. הֵרָיוֹן רִאשׁוֹן. "הִנֵּה הָרֹאשׁ. הִנֵּה רֶגֶל יָמִין וְיַד, בֶּטֶן. אֲנִי אֲפִילּוּ מְזַהֶה שֶׁזּוֹ בַּת. הַכֹּל נִרְאֶה תַּקִּין אֲבָל תִּיגְּשׁוּ לְהַרְאוֹת אֶת הַתּוֹצָאָה לְרוֹפְאָה. וְשֶׁיִּהְיֶה בְּהַצְלָחָה. בַּת בְּכוֹרָה זֶה מְעוּלֶּה! 206 בְּבַקָּשָׁה. "
זִיכְרוֹן הַיָּמִים שֶׁבָּהֶם אִימָּא שֶׁלָּהּ הִתְגָּאֲתָה בָּהּ, הִיטַּשְׁטֵשׁ עִם הַשָּׁנִים. כָּל תְּקוּפַת הַתִּיכוֹן וְהַשֵּׁירוּת הָיְיתָה אִימָּא מַצְמִידָה אוֹתָהּ אֵלֶיהָ בְּאֵירוּעִים מִשְׁפַּחְתִּיִּים וּמִתְעַקֶּשֶׁת לְהַצִּיג אוֹתָהּ בִּפְנֵי קְרוֹבִים רְחוֹקִים וַחֲבֵרִים וָתִיקִים. "אַתֶּם מַכִּירִים אֶת רוֹתֶם? כֵּן. הִיא הַבְּכוֹרָה שֶׁלָּנוּ." כְּשֶׁהָיְיתָה מִסְתַּלֶּקֶת מִשָּׁם בִּמְבוּכָה שָׁמְעָה אֶת אֵימָה מַרְעִימָה בִּלְחִישָׁה אֶל הַקְּרוֹבָה אוֹ הַחֶבְרָה שֶׁרוֹתֶם שֶׁלָּהּ לֹא רַק יָפֶה אֶלָּא גַּם תַּלְמִידָה מִצְטַיֶּינֶת וּמַדְרִיכָה בִּבְנֵי עֲקִיבָא וּמִתְנַדֶּבֶת בְּ"שַׁלְווֹה" וּבֶטַח שֶׁהִיא לֹא אוֹהֶבֶת כְּשֶׁמְּדַבְּרִים עָלֶיהָ כָּכָה, אֲבָל לְאִימָּא מוּתָּר קְצָת לְהַשְׁוִויץ לֹא?
"אוּלַי יֵשׁ לָכֶם מִישֶׁהוּ בִּשְׁבִיל רוֹתֶם, הַבְּכוֹרָה שֶׁלִּי? הִיא כָּזוֹ בַּחוּרָה מְצוּיֶּנֶת. בֶּאֱמֶת, גַּם אֲנִי לֹא מְבִינָה אֵיךְ הִגִּיעָה לְגִיל כָּזֶה בְּלִי חָתָן!" –  עִם חֲלוֹף הַשָּׁנִים, וְהַבַּחוּרִים, נִהְיֶה זֶה מִשְׁפַּט הַפְּתִיחָה הַקָּבוּעַ שֶׁל אִימָּא שֶׁלָּהּ. "מָה פִּתְאוֹם בַּרְרָנִית? הִיא פָּשׁוּט בַּחוּרָה אֵיכוּתִית. גַּם אַתְּ בִּמְקוֹמָהּ לֹא הָיִיתָ יוֹצֵאת עִם כָּל אֶחָד שֶׁמַּצִּיעִים לָךְ אִם הָיִיתָ יָפָה, חֲכָמָה וִיכוֹלָה לִבְחוֹר לְעַצְמְךָ אֶת הַטּוֹפּ." שָׁמְעָה אוֹתָהּ פַּעַם רוֹתֶם נוֹזֶפֶת בְּאַחַת הַחֲבֵרוֹת שֶׁלָּהּ, בַּמִּילִּים שֶׁאַתְּ הִיפּוּכָן הַמּוּחְלָט הִשְׁמִיעָה לְרוֹתֶם עַצְמָהּ מְאוּחָר יוֹתֵר בְּאוֹתוֹ עֶרֶב.
"אִימָּא שֶׁלָּךְ לֹא צְרִיכָה לִהְיוֹת שִׁיקּוּל בַּהַחְלָטָה שֶׁלְּךָ," הִכְרִיזָה קֶרֶן, גִּיסָתָהּ שֶׁל רוֹתֶם, בְּשִׂיחָתָן אֶמֶשׁ. "אַתְּ מַכִּירָה אוֹתָהּ. בְּקַלּוּת רַבָּה הִיא תִּתְרַגֵּל לְסַפֵּר לְכוּלָּם עַל רוֹתֶם הַבְּכוֹרָה שֶׁלָּהּ, שֶׁהִיא אִימָּא יְחִידָנִית וְתַדְגִּישׁ שֶׁבֶּטַח שֶׁהֵם גֵּאִים בְּךָ וְעוֹזְרִים לָךְ וְכַמָּה שֶׁאַתְּ אַמִּיצָה! וְאֵיזוֹ אִימָּא נֶהְדֶּרֶת שֶׁאַתְּ! אוֹתָהּ אַתְּ מַמָּשׁ לֹא צְרִיכָה לְהַכְנִיס לַשִּׁיקּוּלִים שֶׁל כֵּן אוֹ לֹא. רַק אַתְּ עַצְמְךָ!". וְרוֹתֶם יָכְלָה לִשְׁמוֹעַ אֶת אִימָּא שֶׁלָּהּ בּוֹכָה לְאַבָּא עַל הַיַּלְדָּה הַמִּסְכֵּנָה שֶׁל רוֹתֶם שֶׁצְּרִיכָה לִגְדּוֹל כָּכָה כְּמוֹ יְתוֹמָה וְאוֹמֶרֶת שׁוּב, כְּמוֹ תָּמִיד, שֶׁהִיא לֹא מְבִינָה אֵיךְ זֶה שֶׁמִּכָּל הַבַּחוּרִים הַמְּצוּיָּנִים שֶׁהִצִּיעוּ לָהּ, רוֹתֶם לֹא הִצְלִיחָה לְהַחֲזִיק קֶשֶׁר מַשְׁמָעוּתִי עִם אַף אֶחָד.        
חָמֵשׁ וָחֵצִי שָׁעוֹת לְאַחַר מִכֵּן, כְּשֶׁמִּסְפַּר 290 יָצְאָה וְרוֹתֶם מִילְּאָה מֵחָדָשׁ אֶת הַמַּדְפֶּסֶת לְמִשְׁמֶרֶת שֶׁל שְׁמוֹנָה בַּבּוֹקֶר, הֵצִיצָה דָּסִי לַחֲדַר הַבְּדִיקוֹת. הִיא הִתְעַנֶּינָה בְּשָׁלוֹם הָרֶכֶב שֶׁל רוֹתֶם וְהִצִּיעָה לָקַחַת אוֹתָהּ טְרֵמְפּ הַבַּיְתָה. בִּירִידָה לַחַנְיוֹן הִכְרִיזָה רוֹתֶם שֶׁאִם לֹא הָיְיתָה גְּמוּרָה מֵעֲיֵיפוּת אַחֲרֵי שְׁתֵּי מִשְׁמָרוֹת רְצוּפוֹת לֹא הָיְיתָה נִרְדֶּמֶת הַלַּיְלָה כִּי כָּזוֹ מִשְׁמֶרֶת מֵהַגֵּיהִנּוֹם לֹא הָיְיתָה מִזְּמַן. סִיפְּרָה שֶׁאַחֲרֵי נוֹפָר, עִם הַכַּפְכַּפִּים וְהַלֵּק הַכָּתוֹם, נִכְנְסוּ אֵלֶיהָ עוֹד שָׁלוֹשׁ נָשִׁים בַּדֶּרֶךְ לְהַפְסָקוֹת הֵרָיוֹן: טְרִיזוֹמְיָה 13, תִּסְמוֹנֶת דָּאוּן וְעוֹד רַוּוֹקָה, דַּוְוקָא לֹא כָּזוֹ צְעִירָה, שֶׁבָּכְתָה לְאוֹרֶךְ כָּל הַבְּדִיקָה וּכְשֶׁיָּצְאָה דִּיבְּרָה בַּטֵּלֵפוֹן עִם מִישֶׁהִי עַל הָאֶפֶס הַזֶּה שֶׁחָשַׁב שֶׁהִיא תִּשְׁמוֹר אֶת הַהֵרָיוֹן וְתִתְחַתֵּן אִיתּוֹ. דָּסִי נִזְכְּרָה בַּבּוֹקֶר הַהוּא, מַמָּשׁ בִּתְחִילַּת הַהִתְמַחוּת שֶׁלָּהּ, כְּשֶׁלִּמְרַפֵּאת הַפּוֹרִיּוּת נִכְנְסָה פּוּנְדְּקָאִית עִם תְּאוֹמִים בַּשָּׁבוּעַ עֶשְׂרִים שֶׁהִפְסִיקָה לְהַרְגִּישׁ תְּנוּעוֹת. זַעֲקוֹת הַשֶּׁבֶר שֶׁל הַהוֹרִים הַבִּיּוֹלוֹגִיִּים וְהַמַּבָּט הַמּוּזָר, סַפַּק צַעַר סָפֵק הַקַּלָּה, בְּעֵינֶיהָ שֶׁל הַפּוּנְדְּקָאִית, כְּשֶׁנֶּאֶלְצוּ לְבַשֵּׂר לָהֶם שֶׁלִּשְׁנֵי הָעוֹבְרִים אֵין דּוֹפֵק, לִיוּוּ אוֹתָהּ עוֹד יָמִים רַבִּים לְאַחַר מִכֵּן. דָּסִי הִתְיַישְּׁבָה לְיַד הַהֶגֶה, דָּחֲפָה אֶת הַמּוֹשָׁב אֲחוֹרַנִּית וְסִידְּרָה אֶת הַמִּטְפַּחַת שֶׁלָּהּ מוּל מֵרְאֹת הָרֶכֶב. "לְהֵרָיוֹן שֶׁלְּךָ בֶּטַח לֹא עוֹזֵר לִרְאוֹת וְלִשְׁמוֹעַ סִיפּוּרִים כָּאֵלֶּה כָּל הַיּוֹם." צִייְּנָה רוֹתֶם , וְיָדֶיהָ שֶׁל דָּסִי עָבְרוּ מֵהַמִּטְפַּחַת אֶל בִּטְנָהּ הַתַּחְתּוֹנָה הַתּוֹפַחַת. הִיא שִׁיפְשְׁפָה אוֹתָהּ לְאַט בְּצִידֶּיהָ וְאָמְרָה בְּשֶׁקֶט שֶׁיֵּשׁ נָשִׁים שֶׁיּוֹשְׁבוֹת אֶצְלָהּ בַּמִּרְפָּאָה וְהִיא בֶּאֱמֶת לֹא מֵעַזָּה לָקוּם מוּלָן מֵהַכִּיסֵּא.
בַּחֲמֵשׁ עֶשְׂרֵה דַּקּוֹת הַנְּסִיעָה עַד לַדִּירָה שֶׁל רוֹתֶם שִׁידְּרוּ בְּגַלְגַּלָּ"צ מִצְעַד שִׁירִים מִשְּׁנוֹת הַשְּׁמוֹנִים וְרוֹתֶם הִצְטָרְפָה לְשִׁירָה כְּדֵי לֹא לְהַמְשִׁיךְ לְדַבֵּר עַל מִשְׁמֶרֶת אַחֵר הַצָּהֳרַיִים שֶׁהִסְתַּיְּימָה אוֹ עַל הַפְּגִישָׁה שֶׁקָּבְעוּ לְעַצְמָן לְמָחָר. בַּכְּנִיסָה לַבִּנְיָין שֶׁלָּהּ פָּגְשָׁה אֶת בְּנֵי הַזּוּג מֵהַקּוֹמָה הָרִאשׁוֹנָה, שֶׁחַלּוֹן חֲדַר הַשֵּׁינָה שֶׁלָּהֶם מִתַּחַת לְחַלּוֹן חֲדֵרָה. הֵם הָיוּ לְבוּשִׁים בְּהִידּוּר. רֵיחַ שַׁמְפּוּ עָדִין וּבוֹשֶׂם נִשְׁאַר בֶּחָלָל הַכְּנִיסָה לַבִּנְיָין כְּשֶׁיָּצְאוּ מִמֶּנּוּ לַחֲנָיָה. בְּדַרְכָּהּ לְדִירָתָהּ שֶׁבַּקּוֹמָה הַשְּׁנִיָּיה שָׁמְעָה מֵעֵבֶר לְדֶלֶת הַדִּירָה שֶׁלָּהֶם בְּכִי תִּינוֹק וְקוֹל נַעֲרָה צְעִירָה שֶׁנִּיסְּתָה לְהַרְגִּיעַ אוֹתוֹ.  
כְּמִדֵּי עֶרֶב בַּחוֹדְשַׁיִים הָאַחֲרוֹנִים, נִזְקְקָה לְדַקָּה בַּכְּנִיסָה לְדִירָתָהּ כְּדֵי לְהִיזָּכֵר שֶׁדּוֹלְצִ'ינָה שֶׁלָּהּ אֵינֶנָּה וְהִיא לֹא תֵּרֵד מִמָּקוֹם רָבְצָה עַל הַסַּפָּה וְתַשְׁמִיעַ יִבְבַת יוֹפִי-שֶׁבָּאתָ-בֶּאֱמֶת-מְלַאי-אֶת-קַעֲרַת-הָאוֹכֶל-שֶׁלִּי! בַּמַּרְאָה הַגְּדוֹלָה שֶׁבְּסָלוֹן סָקְרָה רוֹתֶם אֶת פָּנֶיהָ. הַקַּמְטוּטִים שֶׁבְּצִידֵּי הָעֵינַיִים וּמֵעַל הַשָּׂפָה הָעֶלְיוֹנָה נִרְאוּ רַק כְּשֶׁחֲיָיכָה, אוֹ בִּתְמוּנוֹת לֹא מוּצְלָחוֹת. קְצָת אִיפּוּר בְּסִיסִי הִסְפִּיק כְּדֵי לְטַשְׁטֵשׁ אוֹתָם. שְׁתֵּי קְווּצּוֹת הַתַּלְתַּלִּים הַמַּאֲפִירוֹת הִזְכִּירוּ לָהּ לִקְבּוֹעַ תּוֹר לַצְּבִיעָה בַּיָּמִים הַקְּרוֹבִים. מָה יִהְיֶה אִיתִּי? מוּלִי יִהְיֶה לְדָסִי אוֹמֶץ לָקוּם מָחָר כְּשֶׁתְּעַדְכֵּן אוֹתִי בְּמִמְצָאֶיהָ לְגַבֵּי הַבֵּיצִיּוֹת הַמִּזְדַּקְּנוֹת שֶׁלִּי? הִיא עִיסְּתָה אֶת עַצְמוֹת הַצַּוּוֹאר וְהַשְּׁכָמוֹת שֶׁלָּהּ מִבַּעַד לַמַּפְתֵּחַ הַחוּלְצָה הַסְּגוּלָּה וְאֶת בִּטְנָהּ הַמּוּצָקָה בְּרֶוַוח שֶׁבֵּין גּוּפָהּ לְמִכְנְסֵי הַגִּ'ינְס. אָז כָּכָה זֶה יִקְרֶה בְּסוֹף? בְּדִיקוֹת, מַבְחֵנוֹת, רוֹפְאִים, יָדַיִים זָרוֹת וְקָרוֹת. 
כְּמִדֵּי עֶרֶב, מוּל מָסַךְ הַמַּחְשֵׁב הַפָּתוּחַ בַּאֲתַר הַהֶיכֵּרוּיוֹת, הוּפְתְּעָה רוֹתֶם מֵהַיְּכוֹלֶת שֶׁלָּהּ לְקַוּוֹת, לְפַתֵּחַ צִיפִּיּוֹת, אֲפִילּוּ לְהִתְאַהֵב לִפְעָמִים, עֲדַיִין. וְאָז שׁוּב לְכַבּוֹת, לִדְעוֹךְ, לְהִתְאַכְזֵב. כָּל הַמְּטַפְּלִים, הַמְּאַמְּנוֹת וְהַיּוֹעֲצוֹת תָּהוּ גַּם הֵם אֵיךְ סָטוּ הַחַיִּים שֶׁלָּהּ לִמְחוֹזוֹת שֶׁבְּחוֹרוֹת כְּמוֹתָהּ לֹא אֲמוּרוֹת לְהִימָּצֵא בָּהֶם בִּכְלָל.
הַרְבֵּה שָׁנִים הֶאֱשִׁימָה אֶת אוּרִיאֵל.                                               
 בְּאוֹתוֹ בּוֹקֶר שִׁישִּׁי שֶׁבּוֹ הִתְרַחֲשָׁה הַתְּאוּנָה הֶחֱלִיטָה שֶׁהָעֶרֶב, סוֹף סוֹף זֶה יִקְרֶה. הִיא תַּגִּיד לוֹ שֶׁהֵם הָיוּ יְדִידִים מַסְפִּיק זְמַן וְאִם הוּא בָּעִנְיָין הִיא תִּשְׂמַח לָצֵאת אִיתּוֹ לְדֵיְיט שֶׁל מַמָּשׁ, כְּבָר בְּמוֹצַ"שׁ הַקָּרוֹב. הוּא הָיָה מַסְמִיק כּוּלּוֹ, אֲבָל אוֹמֵר שֶׁגַּם הוּא חוֹשֵׁב עַל זֶה הַרְבֵּה זְמַן רַק שֶׁלֹּא הָיָה לוֹ אוֹמֶץ וְכָל הַכָּבוֹד לָהּ שֶׁסּוֹף סוֹף הִיא יָזְמָה וְלֹא חִיכְּתָה לוֹ כִּי אִם זֶה הָיָה תָּלוּי בּוֹ מִי יוֹדֵעַ מָתַי. שְׁנֵיהֶם הָיוּ צוֹחֲקִים וְיוֹצְאִים בְּמוֹצָאֵי שַׁבָּת לִגְלִידָה אוֹ לְטַיֶּילֶת אַרְמוֹן הַנְּצִיב אוֹ לַסֶּרֶט אִם הָיָה מַשֶּׁהוּ מְצוּיָּר אוֹ מַמָּשׁ נָקִי, שֶׁאֲפִילּוּ זוּג דּוֹסִים כְּמוֹתָם יָכוֹל לִרְאוֹת. הֲפָקוֹת גְּרַנְדְּיוֹזִיּוֹת לְהַצָּעוֹת נִישּׂוּאִין עוֹד לֹא הָיוּ בָּאוֹפְנָה, אָז אַחֲרֵי כַּמָּה חוֹדָשִׁים הֵם הָיוּ נוֹסְעִים עִם עֶרְכַּת קָפֶה וּמַחְצֶלֶת לְמַעֲיָין בַּסְּבִיבָה וּמְדַבְּרִים עַל חֲתוּנָּה. בְּאוֹתוֹ קַיִץ, חֲמִישָּׁה שִׁישָּׁה חוֹדָשִׁים מְאוּחָר יוֹתֵר הֵם הָיוּ מִתְחַתְּנִים. בְּגִיל 21 אוֹ 22 הִיא כְּבָר הָיְיתָה הוֹפֶכֶת לְאִימָּא וּמַסְפִּיקָה עַד גִּיל 40 שִׁישָּׁה אוֹ שִׁבְעָה אוֹ שְׁמוֹנָה יְלָדִים בְּהֶפְרֵשִׁים נוֹחִים. אוּרִיאֵל הָיָה נִשְׁאַר עוֹד שְׁנָתַיִים שָׁלוֹשׁ בִּישִׁיבָה וְאָז לוֹמֵד מִשְׁפָּטִים אוֹ מִנְהַל עֲסָקִים וְהִיא הָיְיתָה נַעֲשֵׂית רוֹפְאָה אוֹ בִּיּוֹלוֹגִית אוֹ מִרְפָּאָה בְּעִיסּוּק אֲבָל הֵם הָיוּ מַמְשִׁיכִים לִלְמוֹד יַחַד גְּמָרָא בְּלֵילוֹת שַׁבָּת. בְּיוֹם הַנִּישּׂוּאִין הָעֶשְׂרִים שֶׁלָּהֶם, עַל מְנַת קָנֵלוֹנִי בְּמִסְעָדָה בָּרוֹבַע הַיְּהוּדִי בְּרוֹמָא, הָיוּ נִזְכָּרִים בְּאוֹתוֹ לֵיל שַׁבָּת בַּדֶּרֶךְ חֲזָרָה מֵהַסְּנִיף. תּוֹהִים לְעַצְמָם כַּמָּה זְמַן עוֹד הָיוּ מַצְלִיחִים לְהִישָּׁאֵר רַק חֲבֵרִים טוֹבִים עִם כָּל הַמֶּתַח שֶׁמִּילֵּא אֶת מֶרְחַב אִי הַנְּגִיעָה שֶׁבֵּינֵיהֶם.
בְּהַלְווֹיָה, מִתַּחַת לֶעָפָר שֶׁכִּיסָּה אֶת הָאָרוֹן הַצְּבָאִי שֶׁבּוֹ נִטְמַן אוּרִיאֵל, נִקְבְּרוּ גַּם כָּל הַתִּכְנוּנִים שֶׁל רוֹתֶם לְעֶשְׂרִים הַשָּׁנִים הַבָּאוֹת. אַף אֶחָד מֵהָאֲנָשִׁים שֶׁהִכִּירוּ אוֹתָהּ לְאַחַר מִכֵּן אוֹ מֵעַשְׂרוֹת הַבַּחוּרִים שֶׁיָּצְאוּ אִיתָּהּ, לֹא שָׁמַע עָלָיו. כִּי לְסַפֵּר עַל אוּרִיאֵל הָיָה גַּם לְהִיזָּכֵר בְּכָל הַפְּעָמִים שֶׁהָלְכוּ יַחַד הַבַּיְתָה אַחֲרֵי יְשִׁיבַת צֶוֶות וְהִיא קִיוְּותָה שֶׁהוּא יַעֲשֶׂה אֶת הַסִּיבּוּב כְּדֵי לְלַוּוֹת אוֹתָהּ מַמָּשׁ עַד הַכְּנִיסָה לַבִּנְיָין אֲבָל תָּמִיד בַּצּוֹמֶת, הָיָה אוֹמֵר לָהּ בְּגַסּוּת בייניש"ית שֶׁהִיא לֹא נִרְאֵית לוֹ פַּחְדָנִית אָז בֶּטַח לֹא אִכְפַּת לָהּ לָלֶכֶת מִכָּאן לְבַד.
לְסַפֵּר עָלָיו הָיָה לַחֲזוֹר לְאוֹתָהּ צוֹמֶת וּלְאוֹתוֹ לֵיל שַׁבָּת וּלְהָבִין שֶׁלּוּלֵא הַתְּאוּנָה, יֵשׁ סִיכּוּי גָּדוֹל שֶׁהוּא הָיָה אוֹמֵר לָהּ שֶׁלֹּא מַתְאִים לוֹ קֶשֶׁר עַכְשָׁיו כִּי הוּא רַק בְּשִׁיעוּר ב'. הִיא הָיְיתָה מַאֲמִינָה לוֹ וּמְחַכָּה וְאָז שׁוֹמַעַת אַחֲרֵי כַּמָּה חוֹדָשִׁים שֶׁהוּא הִתְאָרֵס לְמִישֶׁהִי מֵהַיִּישּׁוּב שֶׁבּוֹ נִמְצֵאת הַיְּשִׁיבָה שֶׁלּוֹ וְהַלֵּב שֶׁלָּהּ הָיָה נִשְׁבַּר.
חוֹדֶשׁ אַחֲרֵי הַתְּאוּנָה בִּיטְּלָה אֶת הַהַרְשָׁמָה שֶׁלָּהּ לְמִדְרָשָׁה. רָצְתָה לִלְמוֹד מַשֶּׁהוּ כַּמָּה שֶׁיּוֹתֵר פְּרַקְטִי וְשׁוֹשׁ הַשְּׁכֵנָה הִמְלִיצָה עַל טֶכְנָאוּת רְפוּאִית. הַרְבֵּה גַּבּוֹת הוּרְמוּ וּתְהִיּוֹת נִתְהוֹ עַל הַבַּגְרוּת הַגְּבוֹהָה שֶׁלָּהּ שֶׁכָּכָה מִתְבַּזְבֶּזֶת. שָׁלוֹשׁ שָׁנִים לְאַחַר מִכֵּן הִתְחִילָה לַעֲבוֹד בְּמֶרְכַּז בְּרִיאוּת הָאִישָּׁה וְגַם בַּמִּרְפָּאָה שֶׁבְּמִזְרַח הָעִיר. מִשְׁמָרוֹת כְּפוּלוֹת בְּדֶרֶךְ כְּלָל. עֶשֶׂר שָׁנִים וַהֲמוֹן מִשְׁמָרוֹת לְאַחַר מִכֵּן, הִצְלִיחָה לִקְנוֹת בְּכוֹחוֹת עַצְמָהּ דִּירָה קְטַנָּה בַּשְּׁכוּנָה לֹא יִקְרֶה וּלְשַׁפֵּץ אוֹתָהּ. הַדִּירָה הַמְּעוּצֶּבֶת הָיְיתָה מְלֵאָה בְּרוּחוֹת הָרְפָאִים שֶׁל הַחַיִּים שֶׁרוֹתֶם תִּיכְנְנָה לְעַצְמָהּ. סְבִיב הַשּׁוּלְחָן, בַּמָּקוֹם כִּסְאוֹת הַבַּר הַצִּבְעוֹנִיִּים, רָאֲתָה כִּיסְאוֹת פִּינַּת אוֹכֶל חוּמִים יְשָׁנִים וּבֵינֵיהֶם גַּם כִּיסֵּא תִּינוֹק גָּבוֹהַּ עִם מַגַּשׁ אוֹכֶל מְלוּכְלָךְ בִּשְׁאֵרִיּוֹת מָחִית גֶּזֶר. בַּכִּיּוֹר הָרֵיק וְהַמְּצוּחְצָח הוֹפִיעוּ מוּלָהּ מִדֵּי בּוֹקֶר צַלְּחוֹת קוֹרְנְפְלֵקְס מְלֵאוֹת עַד מַחֲצִיתָן וּשְׁלוּלִיּוֹת חָלָב. בְּפִינַּת הַסָּלוֹן, בִּמְקוֹם סַל הַמָּגָזִינִים שֶׁנִּשְׁאַר מְסוּדָּר מֵאָז שַׁבָּת, הִצְלִיחָה לִרְאוֹת לִפְעָמִים שִׁידַּת מִשְׂחָקִים עוֹלֶה עַל גְּדוֹתֶיהָ וְכַדּוּרֶגֶל אוֹ כַּדּוּרְסַל מְשׁוּמָּשׁ מִתְגַּלְגֵּל אוֹ מְקַפֵּץ מִתּוֹכָהּ. מַפְרִיעַ לִמְנוּחַת הַשְּׁכֵנִים.
בַּשָּׁנִים הָרִאשׁוֹנוֹת הִגִּיעָה מִדַּי חוֹרֶף לְאַזְכָּרָה לְאוּרִיאֵל. עִם הַזְּמַן, הַפוֹרוּם הַזּוֹכֵר נִהְיֶה מִשְׁפַּחְתִּי וּמְצוּמְצָם מִדַּי. הִתְלַחֲשׁוּיוֹת מֵאֲחוֹרֵי גַּבָּהּ שֶׁל הָרַוּוֹקָה הַמִּזְדַּקֶּנֶת שֶׁהָיְיתָה כָּעֵת רוֹתֶם, הָיוּ לָהּ מַסְפִּיק גַּם בִּמְקוֹמוֹת אֲחֵרִים וְהִיא הִפְסִיקָה לָבוֹא. כְּשֶׁדָּסִי סִייְּמָה אֶת הַהִתְמַחוּת וְהִתְחִילָה לַעֲבוֹד לְצִידָּהּ בְּמִרְפְּאַת הַנָּשִׁים, לָקַח לָהֶן כַּמָּה יָמִים לְהָבִין שֶׁהֵן מַכִּירוֹת מִשָּׁם. הַתְּאוּנָה הִתְרַחֲשָׁה חוֹדֶשׁ לִפְנֵי בַּת הַמִּצְווֹה שֶׁל דָּסִי, אֲחוֹתוֹ הַקְּטַנָּה שֶׁל אוּרִיאֵל. לְדָסִי לֹא הָיוּ הַרְבֵּה זִכְרוֹנוֹת מֵאוֹתָהּ תְּקוּפָה וְאֶת אֵלּוּ שֶׁהָיוּ הֶעֱדִיפָה לִמְחוֹק. רוֹתֶם, כְּמוֹ שְׁאָר חַבְרֵי הַשֵּׁבֶט שֶׁל אוּרִיאֵל, נִרְאוּ לָהּ אָז גְּדוֹלִים וּמְרוּחָקִים. שָׁנִים אַחַר כָּךְ, כְּשֶׁשְּׁמוֹ שֶׁל אוּרִיאֵל עָלָה בֵּינֵיהֶן, בְּאַחַת הַשִּׂיחוֹת בַּמִּרְפָּאָה, דָּסִי נָעֲצָה פִּתְאוֹם מַבָּט בְּרוֹתֶם וְשָׁאֲלָה אִם הָיָה בֵּינֵיהֶם מַשֶּׁהוּ. רוֹתֶם מִיהֲרָה לְהַכְחִישׁ. "נִרְאֶה לְךָ שֶׁהָיִיתִי מִסְתַּדֶּרֶת עִם דּוֹס כָּמוֹהוּ? לַמְרוֹת שֶׁאִם הוּא הָיָה חַי הַיּוֹם וַעֲדַיִין רַוּוֹק אֲנִי בְּטוּחָה שֶׁהָיוּ מְנַסִּים לְשַׁכְנֵעַ אוֹתִי לָצֵאת אִיתּוֹ. בִּתְקוּפָה יְבֵשָׁה בִּמְיוּחָד, אוּלַי אֲפִילּוּ הָיִיתִי מַסְכִּימָה."   
בְּמַעֲמַקֵּי אֲרוֹן הַבְּגָדִים בַּחֲדַר הַשֵּׁינָה שֶׁל רוֹתֶם, הוּטְמְנוּ תִּיק טַלִּית רָקוּם וּבְתוֹכוֹ טַלִּית מְעוּטֶּרֶת פַּסִּים לְבָנִים וּפָתִיל תְּכֵלֶת קָשׁוּר בְּקָצוֹתֶיהָ. רִינָּה, הַחֶבְרָה שֶׁל אִמָּא, שִׁיכְנְעָה אוֹתָן לִקְנוֹת אֶת הַטַּלִּית כְּשֶׁמָּלְאוּ לְרוֹתֶם  עֶשְׂרִים וּשְׁמוֹנֶה. שֶׁתֵּדְעִי, הִבְטִיחָה רִינָּה, שֶׁזּוֹ סְגוּלָּה בְּדוּקָה לִמְצִיאַת חָתָן. בַּמִּיטָּה הַזּוּגִית שֶׁבְּמֶרְכַּז הַחֶדֶר, שָׁכַב, רוֹב הַלֵּילוֹת, גַּם חֲתַן הָרְפָאִים הַמְּיוֹעָד לָהּ. לִפְעָמִים רָאֲתָה לְרֶגַע אֶת פָּנָיו, מֵעַל סִפְלֵי קָפֶה אוֹ תֶּה בַּלּוֹבִּי שֶׁל מָלוֹן, מֵעֵבֶר לִפְרוּסַת עוּגַת גְּבִינָה בְּמִסְעָדָה חֲלָבִית בְּמֶרְכַּז הָעִיר. פַּעַם הוּא הָיָה גִ'ינְגִי אָדוֹם פָּנִים עִם עֵינַיִים טוֹבוֹת. הִיא דִּמְיְינָה אוֹתוֹ מְטַפֵּל בִּמְסִירוּת בְּתִינוֹקוֹת הָאַדְמוֹנִיִּים שֶׁיִּוּוֹלְדוּ לָהֶם, אֲבָל הִתְחַלְחֲלָה מֵהַמַּחֲשָׁבָה עַל הַזְּרוֹעוֹת הָרַכּוֹת וְהַמְּנוּמָּשׁוֹת שֶׁלּוֹ נִכְרָכוֹת סְבִיב כְּתֵפֶיהָ וְעַל אֶצְבְּעוֹתָיו הַלְּבָנוֹת הַשְּׁמַנְמַנּוֹת מְלַטְּפוֹת אֶת שְׂעָרָהּ. בְּעֶרֶב אַחֵר, הָיוּ לוֹ פָּנִים נְעִימוֹת, שְׁזוּפוֹת, וּכְתֵפַיִים רְחָבוֹת, שֶׁהִיא דִּמְיְינָה אֶת עַצְמָהּ בְּקַלּוּת מַשְׁעִינָה עֲלֵיהֶן אֶת רֹאשָׁהּ וְנִרְדֶּמֶת לְצִידָּן. אֲבָל בָּעֵינַיִים הַכֵּהוֹת שֶׁלּוֹ, הַמּוּצְלוֹת בְּרִיסִים אֲרוּכִּים חָלַף כַּעַס אוֹ קִנְאָה אוֹ חוֹסֶר סַבְלָנוּת כְּשֶׁתֵּיאֲרָה לוֹ אֶת סֵדֶר יוֹמָהּ הֶעָמוּס וְסִיפְּרָה כִּבְדֶרֶךְ אַגַּב אֵיךְ קָנְתָה אֶת הַדִּירָה שֶׁלָּהּ לִפְנֵי שֶׁהַמְּחִירִים בָּאֵיזוֹר הַזֶּה שֶׁל הָעִיר עָלוּ. וְהָיָה גַּם הַבָּחוּר עָגוֹל הַפָּנִים, עִם הַשֵּׂיעָר הַמַּקְלִישׁ וְהַכָּרֵס הַקְּטַנָּה. "אַתְּ יוֹדַעַת שֶׁזֶּה בְּדִיּוּק מָה שֶׁמַּפְרִיעַ לִי בַּגְּבָרִים, לָמָּה הַצָּעַת לִי אוֹתוֹ בִּכְלָל ?" כָּעֲסָה אַחַר כָּךְ עַל אֲחוֹתָהּ. אֲבָל מַשֶּׁהוּ בַּדֶּרֶךְ שֶׁבָּהּ סִידֵּר אֶת מִשְׁקָפָיו וְהַטּוֹן הָרַךְ שֶׁל דִּיבּוּרוֹ כְּשֶׁסִּיפֵּר עַל סֵפֶר הַפִילוֹסוֹפְיָה שֶׁהוּא עוֹרֵךְ, הִזְכִּירוּ לָהּ פִּתְאוֹם אֶת מַבָּטוֹ וְאֶת טוֹן דִּיבּוּרוֹ שֶׁל אוּרִיאֵל.
הַבָּזָק הַמַּחֲשָׁבָה שֶׁכָּכָה אוּלַי הָיָה אוּרִיאֵל נִרְאֶה הַיּוֹם נִדְלַק בְּתוֹכָהּ לְרֶגַע וְנֶעֱלַם מִיָּד כְּשֶׁלְּגַם הַבָּחוּר בְּקוֹלָנִיּוּת מִכּוֹס הַתֶּה הַמִּתְקָרֵר, שֶׁאֶת הַיָּדִית הַדַּקָּה שֶׁלָּהּ אָחַז בֵּין אֶצְבְּעוֹתָיו.      
לָאַחֲרוֹנָה, אַחֲרֵי תְּקוּפָה אֲרוּכָּה, שׁוּב חָלְמָה עַל תִּינוֹקוֹת. בַּחֲלוֹמָהּ שִׁכְבָה עַל מִיטַּת הַבְּדִיקוֹת שֶׁלָּהּ בַּמִּרְפָּאָה וְעָרְכָה לְעַצְמָהּ בְּדִיקַת אוּלְטְרָסָאוּנְד, וְתוֹךְ כְּדֵי הַבְּדִיקָה חָשָׁה רְטִיבוּת חֲמִימָה בֵּין רַגְלֶיהָ וְגוּף חֲלַקְלַק שֶׁל תִּינוֹק בָּקַע מִתּוֹכָהּ, כָּחוֹל וּבוֹכָה. הַבֶּכִי הִמְשִׁיךְ לְהִישָּׁמַע בְּאוֹזְנֶיהָ חָזָק וּמַטְרִיד, גַּם כַּאֲשֶׁר הִתְיַישְּׁבָה בְּבֶהָלָה בַּמִּיטָּה, עֵרָה לְגַמְרֵי. רַק כְּשֶׁזִּיהֲתָה אֶת הַקּוֹל הַמּוּכָּר שֶׁל הַשְּׁכֵנָה מִן הַקּוֹמָה הָרִאשׁוֹנָה לוֹחֶשֶׁת לְתִינוֹקָהּ מִילּוֹת הַרְגָּעָה, הִצְלִיחָה לְהֵירָדֵם בַּחֲזָרָה. 
לְמָחֳרָת נִיצְּלָה רוֹתֶם חֲצִי שָׁעָה שֶׁהִתְפַּנְּתָה לָהּ כְּדֵי לְהִיכָּנֵס אֶל מִשְׂרָדָהּ שֶׁל דָּסִי בְּמִרְפְּאַת הַפּוֹרִיּוּת. דָּסִי קָמָה לִקְרָאתָהּ בְּשִׂמְחָה, שׁוּב מְשַׁפְשֶׁפֶת בְּאִיטִּיּוּת אֶת צִידֵּי בִּטְנָהּ. "זֶה כְּלוּם. קְצָת כְּאֵבֵי שְׁרִירִים בַּצַּד. לֹא מַשֶּׁהוּ מְיוּחָד." מִיהֲרָה לְהַרְגִּיעַ. מִטְפַּחַת טוּרְקִיז כִּיסְּתָה הַבּוֹקֶר אֶת שִׁיעֲרָה, מַשְׁאִירָה שְׁנֵי מְשׁוּלְּשֵׁי שֵׂיעָר בָּהִיר גְּלוּיִים מֵעַל מִצְחָהּ. שִׂמְלָתָהּ הַמּוּדְפֶּסֶת בְּדוּגְמָה גֵּיאוֹמֶטְרִית טִישְׁטְשָׁה בֶּטֶן בֵּינוֹנִית שֶׁל שָׁבוּעַ עֶשְׂרִים וּשְׁמוֹנֶה. לִפְנֵי שְׁבוּעַיִים, כִּשְׁרוֹנִי, אֲחוֹתָהּ הַצְּעִירָה שֶׁל רוֹתֶם, בָּאָה לִבְדִיקָה בַּמִּרְפָּאָה, הִיא הִתְרַגְּשָׁה לִפְגּוֹשׁ שָׁם אֶת דָּסִי, שֶׁלָּמְדָה אִיתָּהּ בִּיסוֹדִי. אַחֵר כָּךְ הִתְפַּעֲלָה אוֹ הִתְקַנְּאָה בְּאוֹזְנֵי רוֹתֶם, אֵיךְ דָּסִי הַזּוֹ נִרְאֵית כָּל כָּךְ טוֹב אַחֲרֵי שְׁתֵּי לֵידוֹת וְעוֹד כְּשֶׁהִיא עוֹבֶדֶת כָּל כָּךְ קָשָׁה.
"נָכוֹן לְעַכְשָׁיו, יֵשׁ לְךָ מַסְפִּיק בֵּיצִיּוֹת וַאֲפִילּוּ בְּמַצָּב טוֹב יַחֲסִית," הִסְבִּירָה דָּסִי בְּסַבְלָנוּת, "אֲבָל אִם נְחַכֶּה עוֹד כַּמָּה חוֹדָשִׁים הַבֵּיצִיּוֹת יִזְדַּקְּנוּ, הַסִּיכּוּנִים יִגְדְּלוּ וְהַסִּיכּוּיִים יִפְחֲתוּ, אַתְּ יוֹדַעַת." וְאָז, בְּצַעַד לֹא הֲכִי מִקְצוֹעִי, הִנִּיחָה אֶת כַּף יָדָהּ עַל כַּף יָדָהּ שֶׁל רוֹתֶם, שֶׁהָיְיתָה מוּנַּחַת עַל הַשּׁוּלְחָן בֵּינֵיהֶן, אוֹחֶזֶת בְּדַף תּוֹצְאוֹת הַבְּדִיקוֹת. "יִהְיֶה בְּסֵדֶר רוֹתֶם. לֹא תַּעַבְרִי אֶת זֶה לְבַד. אֲנִי אִיתְּךָ כָּאן. תִּיכָּנְסִי לְדַפְנָה שֶׁתַּסְבִּיר לְךָ אֵיךְ בּוֹחֲרִים תּוֹרֵם. אוּלַי נַצְלִיחַ כְּבָר בְּהַזְרָעָה. אִם לֹא יֵלֵךְ אַחֲרֵי שְׁנֵי נִיסְיוֹנוֹת תִּקְבְּעִי תּוֹר לִשְׁאִיבָה. אֲבָל תִּצְטָרְכִי לְהִזְדָּרֵז אַתְּ יוֹדַעַת. אַחֶרֶת נַמְשִׁיךְ רַק אַחֲרֵי שֶׁאֶחֱזוֹר מֵחוּפְשַׁת הַלֵּידָה אוֹ שֶׁתֵּלְכִי לְבֶרְנְשְׁטֵייְן."    דָּסִי חִיקְּתָה אֶת הַמִּבְטָא הָרוּסִי שֶׁל הַקּוֹלֵגָה שֶׁלָּהּ, שֶׁקּוֹלוֹ נִשְׁמָע מֵעֵבֶר לַקִּיר נוֹזֵף בְּאַחַת הָאֲחָיוֹת, עַל שֶׁלֹּא הֵבִיאָה לוֹ אֶת הַבְּדִיקוֹת הַנְּכוֹנוֹת. רוֹתֶם שָׁלְפָה טִישׁוּ מִתּוֹךְ הַקּוּפְסָה הַמְּהוּדֶּרֶת שֶׁנִּיצְּבָה עַל הַשּׁוּלְחָן, נִיגְּבָה אֶת עֵינֶיהָ וְצָחֲקָה.
אַחֲרֵי הַהַפְסָקָה, הַמְּטוּפֶּלֶת הַבָּאָה שֶׁלָּהּ הָיְיתָה רָחֵל הַלְפֵּרִין. בַּת 44, מִבֵּיתָר. אַחַד עָשָׂר יְלָדִים בַּבַּיִת וַאֲפִילּוּ נֶכֶד וְגַם שְׁתֵּי הַפָּלוֹת בָּרֶקַע. הִיא בָּאָה כִּי הַמַּחֲזוֹר לֹא מַגִּיעַ כְּבָר כַּמָּה חוֹדָשִׁים וְהִיא חָשְׁבָה שֶׁזֶּהוּ, נִגְמַר, הִיא זְקֵנָה מִדַּי, אֲבָל שְׂמֵחָה לְגַלּוֹת אוֹ אוּלַי הִתְאַכְזְבָה, רוֹתֶם לֹא הִצְלִיחָה לְהַכְרִיעַ, שֶׁזֶּה הַהֵרָיוֹן הַשְּׁנֵים עָשָׂר שֶׁלָּהּ. אַחֲרֶיהָ נִכְנְסָה גַּלִּית שִׁטְרִית, בַּת 37, בְּהֵרָיוֹן רְבִיעִי תַּקִּין. אַחֲרֶיהָ, נִכְנְסָה אַיֶּילֶת אוֹרְגָּד, בַּת 26, שֶׁגִּילְּתָה שֶׁהִיא בַּשָּׁבוּעַ הָעֲשִׂירִי שֶׁל הֵרָיוֹן תַּקִּין לְגַמְרֵי חֲצִי שָׁנָה אַחֲרֵי הַחֲתוּנָּה וְשָׁבוּעַ אַחֲרֵי שֶׁקִּיבְּלָה גֵּט. אַחֲרֵיהֶן, הוּבְהֲלָה עַל כִּיסֵּא גַּלְגַּלִּים מֵחֲדַר הַמִּיּוּן נוֹפָר.
רוֹתֶם זִיהֲתָה מִיָּד אֶת הַלֵּק הַכָּתוֹם עַל הַבְּהוֹנוֹת. נוֹפָר עֲדַיִין הָיְיתָה מְטוּשְׁטֶשֶׁת וְחַלָּשָׁה מִכַּמּוּת גְּדוֹלָה מִדַּי שֶׁל כַּדּוּרִי אָקָמוֹל שֶׁבָּלְעָה וּמִשֶּׁטִּיפַּת הַקֵּיבָה שֶׁעָבְרָה. מִיָּד כְּשֶׁהוּפְעַל מַכְשִׁיר הָאוֹטֶלְרְסֵאוּנְד, נֶאֶלְצָה רוֹתֶם לְבַשֵּׂר לָהּ וּלְחַיָּה הָעוֹבֶדֶת הַסּוֹצְיָאלִית שֶׁהוּזְעֲקָה לְלַוּוֹת אוֹתָהּ, שֶׁהָעוּבָּר שָׂרַד גַּם אֶת הַנִּיסָּיוֹן הָאוֹבְדָנִי.
לֹא רַק גָּלִיל הַבְּדִיקָה וּבַקְבּוּק הַגַּ'ל נִגְמְרוּ לָהּ בְּסוֹף אוֹתָהּ מִשְׁמֶרֶת, אֶלָּא גַּם שְׁתֵּי חֲבִילוֹת טִישׁוּ.         
כְּשֶׁהַטֵּלֵפוֹן צִילְצֵל רוֹתֶם הָיְיתָה בְּטוּחָה שֶׁדָּסִי מְתַקְשֶׁרֶת בָּעִנְיָין שֶׁלִּשְׁמוֹ הִתְכַּנְּסוּ שְׁתֵּיהֶן הַבּוֹקֶר וְהִתְעַלְּמָה. לֹא מָצְאָה בְּעַצְמָהּ כּוֹחוֹת נֶפֶשׁ אַחֲרֵי הַבּוֹקֶר הַקָּשֶׁה שֶׁסּוֹף סוֹף הִסְתַּיֵּים.
בְּדַרְכָּהּ הַחוּצָה, מְמַהֶרֶת לְמִשְׁמֶרֶת הַבָּאָה בַּמִּרְפָּאָה שֶׁבְּמִזְרַח הָעִיר, הִזְעִיקָה אוֹתָהּ יָעֵל הַמַּזְכִּירָה לַמִּשְׂרָד שֶׁל דָּסִי. דֶּלֶת הַמִּשְׂרָד הָיְיתָה פְּתוּחָה וְדָסִי שִׁכְבָה עַל הָרִצְפָּה מֵאֲחוֹרֶיהָ, כְּאִילּוּ נִיסְּתָה לְהַגִּיעַ לַדֶּלֶת וְלֹא הִסְפִּיקָה. דּוֹקְטוֹר בֶּרְנְשְׁטֵייְן נִכְנַס בְּרִיצָה מִמִּשְׂרָדוֹ הַסָּמוּךְ וְצָעַק לַאֲחָיוֹת לְהַזְעִיק צֶוֶות לְנִיתּוּחַ חֵירוּם כִּי דָּסִי חַסְרַת הַכָּרָה, הַבֶּטֶן שֶׁלָּהּ קָשֶׁה וְהוּא לֹא מוֹצֵא דּוֹפֵק. אַחֲרֵי שֶׁהִשְׁכִּיבוּ אֶת דָּסִי עַל הָאֲלוּנְקָה וְדָהֲרוּ אִיתָּהּ לַחֲדַר נִיתּוּחַ, צִלְצֵל הַטֵּלֵפוֹן הַנַּיָּיד מִתּוֹךְ הַתִּיק הַסָּגוֹל שֶׁלָּהּ שֶׁהָיָה תָּלוּי בַּכְּנִיסָה. שְׁמוֹ שֶׁל שַׁחַר הִבְהֵב עַל הַצָּג. הַשָּׁעָה כְּבָר הָיְיתָה שָׁלוֹשׁ וָחֵצִי וְרוֹתֶם נִזְכְּרָה שֶׁבִּימֵי שֵׁנִי דָּסִי יוֹצֵאת מוּקְדָּם. "שַׁחַר זוֹ רוֹתֶם, הַטֶּכְנָאִית מֵהַמִּרְפָּאָה שֶׁל דָּסִי. אַתָּה בִּנְהִיגָה נָכוֹן? כִּי דָּסִי לֹא נִמְצֵאת כָּאן עַכְשָׁיו. הִזְעִיקוּ אוֹתָהּ לְנִיתּוּחַ. הִיא בְּדִיּוּק בִּיקְּשָׁה מִמֶּנִּי לְהִתְקַשֵּׁר אֵלֶיךָ שֶׁתּוֹצִיא אֶת הַיְּלָדִים כִּי הִיא לֹא תַּסְפִּיק. בְּסֵדֶר? וְתִתְקַשֵּׁר כְּשֶׁתַּגִּיעַ הַבַּיְתָה. הַטֵּלֵפוֹן שֶׁלָּהּ אֶצְלִי בֵּינְתַיִים. כֵּן." כְּשֶׁנִּיתְּקָה אֶת הַשִּׂיחָה דִּימְּתָה לִשְׁמוֹעַ נְשִׁיפַת כַּעַס בְּקוֹלוֹ וְקִיוְּותָה שֶׁהוּא לֹא הִבְחִין בְּרַעַד שֶׁבְּקוֹלָהּ וְשֶׁהַבְּשׂוֹרָה תִּיוּוֹדַע לוֹ רַק אַחֲרֵי שֶׁיַּגִּיעַ הַבַּיְתָה בְּשָׁלוֹם. 
בְּאוֹתוֹ עֶרֶב, עִם תּוֹם הַמִּשְׁמֶרֶת הַשְּׁנִיָּיה, עָלְתָה רוֹתֶם לְבַקֵּר אֶת דָּסִי בְּמַחְלֶקֶת נָשִׁים. יָעֵל הַמַּזְכִּירָה עִידְכְּנָה אוֹתָהּ שֶׁדָּסִי עָבְרָה הִיפָּרְדוּת שְׁלִיָּה פִּתְאוֹמִית. הָעוֹבֵר שֶׁלָּהּ לֹא שָׂרַד אֲבָל הִיא יָצְאָה מִכְּלַל סַכָּנָה.  בַּכְּנִיסָה לַחֲדַר הִבְחִינָה בְּגֶבֶר צָעִיר יוֹשֵׁב לְצַד הַמִּיטָּה בְּגַבּוֹ אֵלֶיהָ וְהִתְלַבְּטָה אִם לְהִיכָּנֵס. דָּסִי לֹא הִירְבְּתָה לְסַפֵּר עַל שַׁחַר אוֹ לְהַרְאוֹת תְּמוּנוֹת שֶׁלּוֹ וְשֶׁל שְׁנֵי יַלְדֵיהֶם. כְּמוֹ רַבִּים אֲחֵרִים גַּם הִיא הָלְכָה עַל קְצוֹת אֶצְבְּעוֹתֶיהָ לְיַד רוֹתֶם בְּכָל מָה שֶׁקָּשׁוּר לְסִיפּוּרֵי זוּגִיּוּת, הֶרְיוֹנוֹת וִילָדִים. רוֹתֶם רַק יָדְעָה שֶׁהוּא מוֹרֶה לְגִיטָרָה וּמְטַפֵּל בְּמוּסִיקָה וְשֶׁהֵם הִכִּירוּ עוֹד בַּתִּיכוֹן, בַּמַּחֲנֶה שֶׁל אַחִים שַׁכּוּלִים. הוּא לָבַשׁ מִכְנְסֵי גִ'ינְס וְחוּלְצַת טְרִיקוֹ אֲדוּמָּה, כְּשֶׁהִתְקָרְבָה הַבְּחִינָה בַּצְּדוּדִית פָּנָיו הַחַדָּה וּבְרַעֲמַת שֵׂיעָר שְׁחוֹרָה וּסְמִיכָה שֶׁכִּיפָּה קְטַנָּה נִבְלַעַת בְּתוֹכָהּ.  נַרְתִּיק הַגִּיטָרָה שֶׁלּוֹ נִשְׁעָן עַל הַקִּיר בַּכְּנִיסָה לַחֶדֶר. הוּא נִרְאֶה צָעִיר כָּל כָּךְ. אֵיכְשֶׁהוּ חָשְׁבָה שֶׁבֶּן הַזּוּג שֶׁל ד"ר דָּסִי אַדֶּרֶת יִרְאֶה אַחֶרֶת. צִינּוֹר שָׁקוּף הַזָּרִים בְּאִיטִּיּוּת נוֹזֵל לְתוֹךְ זְרוֹעָהּ הַדַּקָּה שֶׁל דָּסִי. רוֹתֶם שָׁמְעָה אוֹתָהּ לוֹחֶשֶׁת בְּהַכָּרָה מְעוּרְפֶּלֶת: "הָיוּ לִי אֶת כָּל הַסִּימָנִים וְלֹא הִתְיַיחַסְתִּי. אַשְׁמָתִי. אֵיפֹה הַיְּלָדִים." כַּף יָדוֹ אֲרוּכַּת הָאֶצְבָּעוֹת שֶׁל שַׁחַר לִיטְּפָה אֶת זְרוֹעָהּ וְאֶת פָּנֶיהָ. הִיא שָׁמְעָה אוֹתוֹ לוֹחֵשׁ: "דַּי ד"ר דָּסִי. אַתְּ לֹא בַּעֲבוֹדָה עַכְשָׁיו. אַתְּ תִּהְיִי בְּסֵדֶר, הַיְּלָדִים עִם אִימָּא שֶׁלִּי, אֵין לָךְ מָה לִדְאוֹג."
רוֹתֶם יָצְאָה בְּשֶׁקֶט מִן הַחֶדֶר. אוּלַי מָחָר דָּסִי תַּרְגִּישׁ טוֹב יוֹתֵר. עָדִיף לָבוֹא מָחָר. בַּמַּדְרֵגוֹת הַנָּעוֹת חָלַף עַל פָּנֶיהָ גֶּבֶר מוּכָּר. גָּבוֹהַּ, מְמוּשְׁקָף, עִם סֶנְטֶר חַד. אִישָּׁה הָרָה נִשְׁעֲנָה עַל זְרוֹעוֹ. כְּשֶׁהֵם הִתְרַחֲקוּ נִזְכְּרָה שֶׁיָּצְאָה אִיתּוֹ כַּמָּה פְּעָמִים. הָיָה נִדְמֶה לָהּ שֶׁשְּׁמוֹ אַבְנֵר אֲבָל הִיא לֹא הִצְלִיחָה לְהִיזָּכֵר לָמָּה וְאֵיךְ זֶה נִגְמַר. אוֹמְרִים שֶׁהַרְבֵּה מִתּוֹרְמֵי הַזֶּרַע הֵם סְטוּדֶנְטִים לִרְפוּאָה אוֹ רוֹפְאִים צְעִירִים, נִזְכְּרָה. עַכְשָׁיו פָּסְעָה לְאַט בְּמִסְדְּרוֹנוֹת בֵּית הַחוֹלִים וּבָחֲנָה גְּבָרִים בַּחֲלוּקִים לְבָנִים שֶׁחָלְפוּ עַל פָּנֶיהָ. נִיסְּתָה לִזְכּוֹר גּוֹבַהּ, מִשְׁקָל, מִבְנֵה גּוּף, צֶבַע שֵׂיעָר וְצֶבַע עֵינַיִים. תָּהֲתָה אִם הוֹפִיעוּ שָׁם בַּמַּאֲגָר שֶׁל בַּנְק הַזֶּרַע גַּם תַּחְבִּיבִים, מַגַּע הָעוֹר וְאוֹרֶךְ הָאֶצְבָּעוֹת.



https://www.shortstoryproject.com/he/story/%d7%95%d7%93%d7%95%d7%93%d7%99-%d7%97%d7%9c%d7%a3-%d7%a2%d7%91%d7%a8/
#הוֹרוּת#יְחָסִים#יְלָדִים#כְּתִיבְהַנְשִׁיתְ#נָשִׁיּוֹת