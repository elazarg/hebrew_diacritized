בַּפַּעַם הָרִאשׁוֹנָה הוּא הָלַךְ לָדוּג עִם דָּנִי. דַּיָּיג הָיָה פּוּלְחָן וְעַל כֵּן, אַחֲרֵי הַמַּכָּה, כְּשֶׁמּוֹחוֹ הִתְבַּהֵר, נוֹתַר טַעַם הַלְּוַואי הַמְּטוּשְׁטָשׁ שֶׁל טֶקֶס: הֲטָלַת הַחַכָּה שׁוּב וָשׁוּב בַּעֲצַלְתַּיִים, רַחַשׁ הַחוּט הַמִּתְגַּלְגֵּל לְאִטּוֹ, קוֹל נְקִישַׁת סְלִיל הַגִּלְגּוּל, הַפִּיתָּיוֹן בְּקֶרֶס הַנָּקִי, וְהַשִּׁיטוּט הַקּוֹסְמִי, לְפִי חוּשׁ פְּנִימִי, בְּעִקְבוֹת בְּרֵיכוֹת עֲמוּקּוֹת שֶׁל מַיִם קָרִים בְּבוֹהַק אַחֵר צָהֳרַיִים נֶגֶד כִּיוּוּן הָרוּחַ. נִדְמֶה שֶׁכָּל דָּג מַגִּיעַ כְּמוֹ פֶּלֶא מִתּוֹךְ הַדְּמָמָה – דָּג בָּס עִם פֶּה גָּדוֹל, נִשְׁנַק לָאֲוִויר, בּוֹלֵעַ אֶת הַשָּׁמַיִים, חַג, מִתְפַּתֵּל, פּוֹנֶה נֶגֶד כּוֹחוֹ שֶׁל הַחוּט. אֲבָל אָז הִיכָּה בּוֹ הַבָּרָק וּלְאַחַר מִכֵּן הוּא הִרְגִּישׁ כְּמוֹ דָּג בַּקָּצֶה שֶׁל חַכֵּה. חָל שִׁינּוּי עָמוֹק בַּתְּפִיסָה: הוּא הִזְדַּהָה לַחֲלוּטִין – לְפָחוֹת חוֹדָשִׁים אֲחָדִים – עִם הַדָּג; מִתְנוֹדֵד, חַג, מוּחְזָק בְּחוּט בִּלְתִּי נִרְאֶה שֶׁהוּשְׁלַךְ מֵהַשָּׁמַיִים.

***

לְלוּסִי הָיוּ זְרוֹעוֹת נִרְפּוֹת וְעוֹר בְּגָוֶון פְּנִינָה – חֵלֶק כְּמוֹ תּוֹךְ שֶׁל צִדְפָּה, אָהַב לוֹמַר – וְהוּא הָרֵיחַ, עִם שׁוּבוֹ אֶל הַבַּיִת בְּחַוּוֹת מוֹרִיסוֹן בְּאֶחָד הַלֵּילוֹת, אֶת הַלַּחוּת הַסְּמִיכָה שֶׁלָּהּ עַל אֶצְבְּעוֹתָיו. הוּא נָגַע בָּהּ – רַק הֶחְדִּיר אֶת אֶצְבְּעוֹתָיו לְתוֹךְ לַחוּת – וְעַכְשָׁיו לֹא הָיָה מְסוּגָּל לִישׁוֹן וְיָצָא אֶל הַנַּדְנֵדָה בַּמִּרְפֶּסֶת לָתֵת לְאַדְרֵנָלִין לְהֵירָגַע. הוּא קִיוּוֹה לְהַשְׁכִּיב אוֹתָהּ לִפְנֵי שֶׁיֵּיצֵא לַטִּירוֹנוּת. סְעָרָה הִתְקָרְבָה. יְרִיעוֹת שֶׁל חוֹם וּבְרָקִים הִתְקַפְּלוּ בְּתוֹךְ הָעֲנָנִים בְּפַאֲתֵי מַעֲרָב. מִלְמוּלִים גְּרוֹנִיִּים עֲמוּקִּים שֶׁל רַעַם הִבְלִיעוּ אֶת רַעַשׁ הַצִּרְצָרִים. הַבָּרָק שֶׁהִיכָּה בּוֹ נוֹרָה חֲזָרָה מִגֶּדֶר בְּמֶרְחַק עֶשְׂרִים מֶטְרִים. אַחַר כָּךְ הוּא יִזְכּוֹר שֶׁבַּחֲצִי צְחוֹק דִּיבֵּר אֶל הַסְּעָרָה, וַאֲפִילּוּ לֶאֱלוֹהִים, בְּפֶרֶץ שֶׁל עוֹנֶג טִסְטוֹסְטְרוֹנִי. קָדִימָה, יא בְּנֵי זוֹנוֹת, נִרְאֶה אֶתְכֶם – אוֹתָם נִיסּוּחִים שֶׁבַּחוּרִים בְּגִילוֹ יִנְקְטוּ כְּלַפֵּי הַמַּרְגֵּמוֹת בִּשְׂדוֹת הַקְּרָב שֶׁל מִזְרַח אַסְיָה. קָדִימָה, יא בֶּן זוֹנָה, נַסֵּה עוֹד פַּעַם, הוּא צָרַח מַמָּשׁ לִפְנֵי שֶׁבָּרָק מְפוּצָּל לִשְׁתֵּי זְרוֹעוֹת תְּאוֹמוֹת בְּצֶבַע סָגוֹל-אַרְגָּמָן הַזְדַּגְזֶג מַטָּה מִקַּו הַסְּעָרָה הַקִּדְמִי וְקָרַע אֶת הַגָּדֵר, בְּמָה שֶׁנִּרְאֶה – בַּזִּיכָּרוֹן פָּגוּם – זָוִוית יְשָׁרָה. הוּא פָּגַע בְּדִיּוּק בְּמֶרְכַּז עֶצֶם הֶחָזֶה שֶׁלּוֹ, לְמֵיטַב הֲבָנָתָם שֶׁל הָרוֹפְאִים, וְהוֹתִיר פֶּצַע בְּצוּרַת מַכְתֵּשׁ יַרְחִי שֶׁמֵּעוֹלָם לֹא נִרְפָּא לַחֲלוּטִין. אָבִיו יָצָא הַחוּצָה לְרֶגַע, לִנְעוֹל אֶת הָאָסָם לִפְנֵי פְּרוֹץ הַסּוּפָה (מְאוּחָר מִדַּי), סִיגָר תָּלוּי בֵּין שִׁינָּיו, וּמָצָא אֶת בְּנוֹ עַל הַגַּב, מַעֲלֵה עָשָׁן. בִּשְׁבוּעַיִים שֶׁבָּהֶם הָיָה בְּהַשְׁגָּחָה בְּבֵית הַחוֹלִים, שִׁינָּיו כָּאֲבוּ וְשָׁרוּ, אִם כִּי הוּא לֹא הִצְלִיחַ לִקְלוֹט אֶת שִׁידּוּרֵי הָרַדְיוֹ הַמְּפוּקְפָּקִים שֶׁל תַּחֲנוֹת הַמְּגַאֲוואט שֶׁמֵּעֵבֶר לַגְּבוּל הַמֶּקְסִיקָנִי. עִם שׁוּבוֹ הַבַּיְתָה בָּאָה אֵלָיו לוּסִי, וְאָז – בִּדְמָמָה שֶׁל אַחֵר צָהֳרַיִים קַיְּיצִי – הִשְׁחִילָה לוֹ אֶת יָדָהּ מִתַּחַת לְגוּמִי שֶׁל הַתַּחְתּוֹנִים.

***

מַמָּשׁ לִפְנֵי הַמַּכָּה הַשְּׁלִישִׁית, כַּמָּה שָׁנִים אַחַר כָּךְ, הוּא רָאָה גֶּדֶם יָתוֹם שֶׁל בָּרָק, זְנַב נִיצוֹץ שֶׁכִּשְׁכֵּשׁ לְעֶבְרוֹ מִן הַגָּדֵר. (הַמֶּחְקָר יְאַשֵּׁר כַּעֲבוֹר זְמַן כִּי בְּרָקִים זְעִירִים אֵלֶּה אָכֵן קַיָּימִים). כַּאֲשֶׁר פִּירְסֵם הַמָּגָזִין "לָיֵיף" תְּמוּנַת פוֹטוֹמוֹנְטָז' עַל עַמּוּד שָׁלֵם בַּכּוֹתֶרֶת "אִישׁ הַבָּרָק", נֶאֱמַר בַּכַּתָּבָה: "נִיק קָלִי טוֹעֵן כִּי הָיָה לוֹ חִיזָּיוֹן מוּזָר מַמָּשׁ לִפְנֵי שֶׁפָּגַע בּוֹ הַבָּרָק. הוּא הָיָה עִם שְׁנֵי חֲבֵרִים בַּשָּׂדֶה, כַּמָּה שָׁעוֹת דְּרוֹמִית מִשִּׁיקָגוֹ, וְהֶרְאָה לָהֶם נֶכֶס כָּלְשֶׁהוּ שֶׁהִתְכַּוֵּון לְפַתֵּחַ. זָנָב בָּרָק זָעִיר נִרְאֶה עַל גֶּדֶר מַמָּשׁ לִפְנֵי שֶׁהוּא הוּכָּה. עַל חֶזְיוֹנוֹת כָּאֵלֶּה, אוּלַי הֲזָיוֹת, דִּיוְּוחוּ גַּם עֵדֵי רְאִייָּה נוֹסָפִים."

בְּפוֹטוֹמוֹנְטָז' רוֹאִים אוֹתוֹ בֶּחָצֵר הָאֲחוֹרִית, אוֹחֵז בְּיָדוֹ מַזְלֵג בַּרְבִּיקְיוּ וּמַצְבִּיעַ בּוֹ לְעֵבֶר הַשָּׁמַיִים הַמְּעוּנָּנִים בִּכְבֵדוּת. הַכַּתָּבָה לֹא הִזְכִּירָה אֶת הַפֶּצַע לְאוֹרֶךְ הַלֶּחִי וּמִסְפַּר שִׁינּוּיִים נוֹיְרוֹלוֹגִיִּים שֶׁיִּתְגַּלּוּ בְּמֶשֶׁךְ הַזְּמַן. אַהֲבָתוֹ אֶל לוּסִי נִמְחֲתָה אַחֲרֵי הַמַּכָּה הַשְּׁנִיָּיה. בְּמַכָּה הַשְּׁלִישִׁית, הִתְאַיְּידָה יְדִידוּתוֹ עִם דָּנִי. וּבֵין שְׁתֵּי אֵלֶּה, הוּא אִיבֵּד זְמַנִּית כָּל חֵשֶׁק לָדוּג.

***

הָרְבִיעִי הָיָה מְיוֹעָד אֵלָיו אִישִׁית וְהוּא הָיָה מַבְעִיר אֲסָמִים, מֵהַסּוּג שֶׁנִּרְאֶה מְשַׁלֵּב קַרְנַיִים עִם מִגְדַּל הַאֶמְפַּיְיר סְטֵיְיט. הוּא דִּיבֵּר אֵלָיו כְּשֶׁיָּרַד וְהוֹשִׁיט אֶת זְרוֹעוֹתָיו אֵלָיו מַעֲלֶה לְחִיבּוּק. גַּם הַפַּעַם הוּא הָיָה עַל סִירָה, בְּלֵב אֲגַם מִישִׁיגֶן, דָּג סַלְמוֹן וּסְטִילְהָד. (הוּא אָהַב אֶת הַפַּשְׁטוּת הַמְּטוּפֶּשֶׁת שֶׁל דַּיָּיג מֵהַסּוּג הַזֶּה, עַיִן אַחַת עַל הַסּוֹנָר, רֶשֶׁת נִגְרֶרֶת בְּמַעֲמַקֵּי הָאֲגַם, וְהוּא נִשְׁעָן בְּכִיסְּאוֹ וּמְחַכֶּה.) קַבַּרְנִיט הֵסִירָה, פִּיט, סָפַג אֶת קְצֵה הַבָּרָק וְהִתְפַּחֵם לַחֲלוּטִין. נִיק נִיהֵל שִׂיחָה עִם הַבָּרָק הַגָּדוֹל וְאָז סָפַג אֶת הַכְּוִויָּה הַמְּלֵאָה. זֶה הָיָה בְּעֵרֶךְ כָּךְ: לֹא מְשַׁנֶּה מָה, אֲנִי אַרְאֶה לְךָ מָה זֶה, חֲתִיכַת אֶפֶס, הַסִּיפּוּר הַזֶּה, הַסִּיפּוּר שֶׁלִּי, סְתָם אֶחָד מִמֶּרְכַּז אִילִינוֹי, פַּעַם אַחַת, פַּעֲמַיִים לְמַזָּל, שָׁלוֹשׁ פְּעָמִים לַפְּרָס הַגָּדוֹל, וְעַכְשָׁיו הוֹ אֱלוֹהִים! יוּפִּיטֶר, זֵאוּס! מָה שֶׁלֹּא יִהְיֶה, הוֹ, סַעֲרַת נָרָטִיב וְאָסוֹן. הוֹ, תּוֹכְנִית נֶאֱצָלָה שֶׁל הַטֶּבַע, סַעֲרִי דַּרְכִּי. הַעֲנִיקִי לְלִבִּי אֶת הָאוֹמֶץ לְהִתְנַגֵּד, אֲבָל לֹא יוֹתֵר מִדַּי. הוֹ, אֲדוֹנִי, עָשָׂה אוֹתִי מוֹלִיךְ טוֹב, אֲנִי אֶסְבּוֹל בְּדֶרֶךְ הַיִּיסּוּרִים שֶׁל הָאֵל, אֲנִי נוֹטֵל עַל עַצְמִי אֶת מַשָּׂא הַזֶּרֶם וְנִשְׁבַּע לִחְיוֹת שׁוּב.

***

זְמַן קָצָר לְאַחַר שֶׁשּׁוּחְרַר מִבֵּית הַחוֹלִים בְּשִׁיקָגוֹ הוּא הִתְחִיל לְבַקֵּר מִדֵּי שָׁבוּעַ בִּכְנֵסִיַּית הָאֵל הַשְּׁנִיָּיה (וְאוּלַי הָיְיתָה זֹאת הַשְּׁלִישִׁית?) שָׁם פָּגַשׁ אֶת אִשְׁתּוֹ הָרִאשׁוֹנָה, אַגְנֵס, שֶׁדָּמְתָה דִּמְיוֹן מַטְרִיד לְלוֹסִי (אוֹתוֹ עוֹר קְרֵם אֲפַרְסְקִי). בְּכָל  הַנּוֹגֵעַ לְעֶבְרוֹ וְלַהִיסְטוֹרְיָה שֶׁלּוֹ עִם בְּרָקִים, מִלְּבַד הַצַּלָּקוֹת, הוּא שָׁמַר עַל שְׁתִיקָה כְּמוֹ מְרַגֵּל מֵהַמִּלְחָמָה הַקָּרָה: אַף מִילָּה, לֹא "בָּרָק מֵעָנָן לַקַּרְקַע", לֹא כִּישּׁוּף, וְלֹא הֶהָמוֹן הַמִּיסְטִי. (הִצִּיעוּ לוֹ לִמְכּוֹר כַּלִּיא בָּרָק. בְּרָקִים הֵם הַסִּיבָּה הָעִיקָּרִית לִשְׂרֵיפַת אֲסָמִים!!! צִלְצֵל לְ-1-800-בָּרָק וְהַבֶּטַח אֶת עֲתִידְךָ.) אַף מִילָּה, גַּם לֹא לָרַאֲיוֹנוֹת בַּתִּקְשׁוֹרֶת עַל עִימּוּתִים יְשִׁירִים עִם מַכּוֹת בָּרָק גְּדוֹלוֹת. (סוּגִים קְטַנִּים יוֹתֵר שֶׁל בְּרָקִים לֹא עִנְיְינוּ אוֹתוֹ בִּכְלָל – אוֹתָם שָׂדוֹת חַשְׁמַלִּיִּים תּוֹעִים שֶׁרוֹדְפִים אֶת רוֹב הַבָּתִּים, פִּרְצֵי הַחַשְׁמַל הַמּוּזָרִים שֶׁמִּמִּיסִּים חוּטֵי טֵלֵפוֹן וּמְפוּצָּצִים טֵלֵפוֹנִים, אוֹתָם בְּרָקִים שֶׁל אֵנֶרְגִּיָּה שֶׁצָּפִים לָהֶם לְתוֹךְ חַלּוֹנוֹת שֶׁל בָּתֵּי חַוּוֹה). כַּעֲבוֹר זְמַן יַתְחִיל לַחֲשׁוֹב שֶׁבְּכַוּוֹנָה הִתְעַלֵּם מֵהַצּוּרוֹת הָאֵלֶּה, וְעַל כֵּן הֵן הִכְרִיזוּ עָלָיו מִלְחָמָה. פַּעַם אִיתֵּר אוֹתוֹ צֶוֶות צִילּוּם מִצָּרְפַת וְנִיסָּה לְהָבִיא אוֹתוֹ לְסַפֵּר עַל הֶעָבָר, אֲבָל רוֹב הַזְּמַן הוּא הִכְרִיחַ אֶת עַצְמוֹ לִחְיוֹת חַיִּים רְגִילִים, לְלֹא שׁוּם מִטְעָן, עוֹבֵד בְּחֶבְרַת יַחֲסֵי צִיבּוּר, מְיַיצֵּג כַּמָּה חֶבְרוֹת הַשְׁקָעוֹת, כָּךְ שֶׁכַּאֲשֶׁר יַכֶּה הַבָּרָק הַבָּא זֶה מַמָּשׁ יִיפּוֹל עָלָיו מֵהַשָּׁמַיִם – שָׁמַיִם כְּחוּלִּים אִי שָׁם, פֶּרֶץ זְדוֹנִי שֶׁל חַשְׁמַל סְטָטִי, בָּרָק שֶׁל יוֹם קַיִץ. אֲבָל הַפַּעַם הוּא וְאַגְנֶס הָיוּ צְפוּנִים בְּבִטְחָה בְּבֵית הַקַּיִץ שֶׁשָּׂכְרוּ בְּאֵזוֹר מִישִׁיגֶן, צָפוּ בַּמִּשְׂחָק שֶׁל הַ"קַאבְס" בַּטֵּלֵוִויזְיָה. אָגַנְס שָׁכְבָה עַל בִּטְנָהּ עַל הַסַּפָּה, לוֹבֶשֶׁת רַק תַּחְתּוֹנִים וְחָזִיָּיה, חוֹשֶׂפֶת אֶת רַגְלֶיהָ הָאֲרוּכּוֹת, אֶת בֶּטֶן תַּלְמִידַת הַתִּיכוֹן וְאֶת גּוּמּוֹת הַשְּׁרִיר בֵּירֵךְ. הַבָּרָק הָעַכְּבִישִׁי שָׁלַח קֶרֶן כְּחוּלָּה דֶּרֶךְ זְגוּגִית הַחַלּוֹן, צִייֵּר כִּיסּוּי כָּחוֹל עַל פְּנֵי הַסַּפָּה, הִתְכַּנֵּס, יָצָא הַחוּצָה, וְאָז נִדְמֶה שֶׁהוּא מִתְפַּתֵּל סְבִיבָהּ כָּךְ שֶׁבְּאוֹתוֹ רֶגַע קָצָר, לִפְנֵי שֶׁנֶּהֶרְגָה, לִפְנֵי שֶׁהַפְסָקַת הַחַשְׁמַל הִטְבִּיעָה אֶת הַחֶדֶר בַּחֲשֵׁכָה, הוּא זָכָה לִרְאוֹת תַּשְׁלִיל שֶׁל צוּרָתָהּ הַמְּפוֹאֶרֶת.

***

כְּדֵי לְהִתְרַחֵק מִשִּׁיקָגוֹ הוּא קָנָה אֶת בֵּית הַחַוּוֹה הַמִּשְׁפַּחְתִּי הַיָּשָׁן, שִׁיפֵּץ אֶת הָאָסָם הַגָּדוֹל וְהִתְקִין עַל גַּגּוֹ שִׁישָּׁה כְּלֵיאֵי בָּרָק עִם נוּרוֹת כְּחוּלּוֹת וַאֲדוּמּוֹת, מְחוּבָּרוֹת לְחוּטֵי אָלוּמִינְיוּם עָבִים שֶׁנִּתְלוּ לְצִדִּי הָאָסָם. הָאוֹפֶק בַּמְּקוֹמוֹת הָאֵלֶּה נוֹתֵן לְרָקִיעַ לְנַצֵּחַ. נִדְמֶה שֶׁאֲפִילּוּ הַתִּירָס מַרְכִּין אֶת רֹאשׁוֹ בְּצִיפִּיָּיה לַמַּכָּה הַבָּאָה. בַּעֲרָבִים הוּא קָרָא אֶת קַאנְט וְהִתְחִיל לָצֵאת עִם אִישָּׁה בְּשֵׁם סְטֶיְיסִי, אַלְמָנָה כַּפְרִית רְחָבָה, שֶׁאָהֲבָה שֶׁיָּרָה וְצִיטְּטָה אֶת ט"ס אֵלִיּוֹט, אֶת כָּל הַחֵלֶק הָרִאשׁוֹן שֶׁל "יוֹם רְבִיעִי שֶׁל הָאֵפֶר" לְמָשָׁל, אוֹ תְּמוּנוֹת שְׁלֵמוֹת מִתּוֹךְ "מְסִיבַּת קוֹקְטֵיְיל". נִיק הָיָה בֶּן חֲמִישִּׁים עַכְשָׁיו, רָזֶה בִּזְכוּת הָעֲבוֹדָה בַּשָּׂדֶה, עִם כְּאֵב גַּב כְּרוֹנִי מַנְהִיגָהּ בַּקּוֹמְבַּיְין. אֲבָל הוּא אָהַב אֶת הָעֲבוֹדָה. הוּא אָהַב אֶת הַשָּׁעוֹת הָאֲרוּכּוֹת שֶׁבָּהֶן הָיָה לְבַד בְּתָא הַטְּרַקְטוֹר, מַאֲזִין לַסּוֹנָטוֹת שֶׁל מוֹצַרְט בְּעוֹד גִּבְעוֹלֵי הַתִּירָס מִתְקַדְּמִים אֶל קֶשֶׁת הָאוֹרוֹת, לְהוּטִים לְהִיתָּפֵס אֶל תּוֹךְ בֵּית הַבְּלִיעָה שֶׁל הַמְּכוּנֶּה. מֵאֲחוֹרֵי הַתָּא – בַּחוֹשֶׁךְ הַמְּכוּכָּב – הֵגִיחַ הַנּוֹף הַקֵּירֵחַ שֶׁל הָאֲלוּמּוֹת הַקְּצוּרוֹת.

***

מַסְפִּיק עִם הַשְּׁטוּיוֹת. יְמֵי הָאֶתְגָּרִים שֶׁלּוֹ כְּבָר מֵאֲחוֹרָיו, חָשַׁב נִיק, וְהִתְעַלֵּם מֵהָאוֹפִי הַגָּמִישׁ וְהַנּוֹחַ שֶׁל הַבָּרָק עַצְמוֹ, מֵהָאוֹפֶן הַקָּטוּעַ וְהַתֵּיאַטְרָלִי שֶׁבּוֹ הוֹפִיעַ בָּאֲוִויר, מֵהַמִּפְרָקִים הַגְּמִישִׁים וְהַמַּתְרִיסִים שֶׁלּוֹ. הַקַּרְקָעוֹת שֶׁל חַוַּות מוֹרִיסוֹן הָיוּ מְחוּסָּלוֹת פָּחוֹת אוֹ יוֹתֵר. הוּא עָבַד יוֹם וָלַיְלָה כְּדֵי לִקְצוֹר אֶת פּוֹלֵי הַסּוֹיָה, מְנַסֶּה לְהִתְחָרוֹת בְּחַוַּות הָעֲנָק הַתַּעֲשִׂיָּיתִיּוֹת שֶׁל אָיוֹוָה. עָיֵיף מִכְּדֵי שֶׁיִּהְיֶה לוֹ אִכְפַּת. עוֹנַת הַסּוּפוֹת כִּמְעַט נִגְמְרָה. סַעֲרוֹת הַסְּתָיו שֶׁהֵחֵלּוּ לִפְעָמִים נִרְאוּ מוּתָּשׁוֹת וּמְשׁוּעֲמָמוֹת מִן הָאֲדָמָה, וְהִצִּיעוּ רַק גֶּשֶׁם מְעוֹרֵר רַחֲמִים, אִם בִּכְלָל.

***

הַבָּרָק שֶׁהִיכָּה בּוֹ בַּפַּעַם הַשִּׁישִּׁית בָּא מִתַּחַת לִצְעִיף הָרָקִיעַ – כְּפִי שֶׁרָאָה עוֹבֵד הַחַוּוֹה שֶׁלּוֹ, אֵרְל, שֶׁסִּידֵּר צִיּוּד וּבְמִקְרֶה הֵעִיף מַבָּט אֶל נִיק שֶׁנָּתַן מְנוּחָה לְגַבּוֹ בְּכִיסֵּא הַגַּן הַצָּהוֹב. הַבָּרָק הַכַּבִּיר הִיכָּה בְּמֶרְחַק אַרְבָּעָה מֶטְרִים מֵנִיק, הִתְכַּדְרֵר, הִתְגַּלְגֵּל לְרַגְלָיו וְהִתְפּוֹצֵץ. נִיק עָף, הִתְגַּלְגֵּל בָּאֲוִויר וְהוּטַח בְּקִיר הָאָסָם. בְּבֵית הַחוֹלִים הוּא נִזְכַּר בְּתַרְגִּילֵי הַהִתְעַמְּלוּת בִּיסוֹדִי, מַעֲבִירִים זֶה לָזֶה כַּדּוּר כּוֹחַ, נֶהֱנִים מֵהַמִּשְׂחָק הַמּוּפְרָךְ: מְנַסִּים כְּמוֹ מְשׁוּגָּעִים לְהַפִּיל אֶת הָאַחֵר, לִגְבּוֹר עָלָיו בְּכוֹחַ הַהֶתְמֵד שֶׁל הַחֵפֶץ. כְּדֵי לִתְפּוֹס כְּמוֹ שֶׁצָּרִיךְ כַּדּוּר כּוֹחַ עָלֶיךָ לִסְפּוֹג אֶת הָעוֹצְמָה וְלִיפּוֹל אֲחוֹרָה אִיתּוֹ כָּךְ שֶׁבִּנְקוּדָּה מְסוּיֶּמֶת הַתְּנוּפָה שֶׁלְּךָ מִשְׁתַּוּוֹה לְזוֹ שֶׁל הַכַּדּוּר. זֶה הָיָה רִיקּוּד עָדִין. הוּא הָיָה דֵּי טוֹב בָּזֶה.

***

נִיק סָבַל מִנֶּזֶק נוֹיְרוֹלוֹגי נוֹסָף, חֶזְיוֹנוֹת מוּזָרִים, זַהֲרוּרֵי זִיקּוּקִים מִתַּחַת לִשְׁמוּרוֹת עֵינָיו. הוּא הִתְחִיל לְהִיזָּכֵר. זֶה נַעֲשָׂה בָּרוּר. הוּא הִתְפַּצֵּל מֵעַצְמוֹ בְּעֵת הַמַּכָּה. כָּפִיל כָּלְשֶׁהוּ הוֹפִיעַ מִגּוּפוֹ: אִישׁ כָּפוּף קְצָת, רָזֶה וְשָׁבִיר, מְגַשֵּׁשׁ קַלּוֹת בְּמַקְלוֹ כְּכָל שֶׁהוּא מִתְקָרֵב. "מֵרִיחַ אֲדָמָה" מֵהַדּוֹר הַיָּשָׁן. אָדָם שֶׁיָּכוֹל לְהָרִים חוֹפֶן עָפָר, לְקִרְבּוֹ אוֹתוֹ לְאַף – וְלָתֵת לְךָ דִּין וְחֶשְׁבּוֹן עַל אֵיכוּתוֹ – לַחוּת וּמִידַּת חוּמְצִיּוּת, כַּמּוּת הַסִּידָן; הוּא הָיָה הָאִיכָּר-הַצָּמוּד-לָאֲדָמָה שֶׁל פַּעַם, שֶׁהִכִּיר יָפֶה אֶת שִׁיטוֹת הָעֲבוֹדָה בְּאַדְמַת הַבַּעַל שֶׁלּוֹ וְרָקַד רִיקּוּדִים מוּרְכָּבִים לְעֵבֶר הָרָקִיעַ, מַפְצִיר בְּבַצּוֹרֶת הַמִּפְלַצְתִּית לָבוֹא אֶל סוֹפָהּ. אִישׁ זֶה הִשְׁתּוֹקֵק יוֹתֵר מִכּוֹל לְכָךְ שֶׁאֲרוּבוֹת הַשָּׁמַיִים יִיפָּתְחוּ כְּדֵי לְהָקֵל עַל הַמֶּתַח בָּאֲוִויר, כִּי הָאֲדָמָה הָיְיתָה רְאוּיָה גַּם לְגֶשֶׁם, לֹא רַק לִבְרָקִים וְלִרְעָמִים. הוּא הָיָה שָׂרִיד שֶׁל אוֹתָם אִיכָּרֵי בַּעַל שֶׁעָבְרוּ מִן הָעוֹלָם: שְׁבוּרִים וּמְאוּכְזָבִים מֵהָאֲדָמָה, מְנַסִּים כְּכָל יְכוֹלְתָּם לִמְצוֹא אֶת הַפִּתְרוֹן, רִיקּוּד גֶּשֶׁם מָסוֹרְתִּי, אוֹ אָדָם שֶׁבָּא עִם תּוֹתָח לִירוֹת חוֹרִים בַּשָּׁמַיִים. מִתַּחַת לַנְּקוּדָּה שֶׁבָּהּ פָּגַע כַּדּוּר הַבָּרָק בָּאֲדָמָה נֶהְפַּךְ הֶעָפָר לַזְּכוּכִית, וּמִתַּחַת לְזֶה – אֵרְל לָקַח אֶת וְחֵפֶר שָׁם – הִתְפַּשְּׁטָה הַזְּכוּכִית לְאוֹרֶךְ שְׁנֵי מֶטְרִים בְּעֵרֶךְ, מִסְתַּעֶפֶת אֶל הַכֶּבֶל הַתַּת קַרְקָעִי שֶׁהוֹבִיל חַשְׁמַל מֵהַמַּחְסָן הַיָּשָׁן אֶל סְכָכַת הַכֵּלִים. נָצִיג שֶׁל חֶבְרַת הַחַשְׁמַל הִסְבִּיר כִּי הַכְּבָלִים הַתַּת קַרְקָעִיִּים הָאֵלֶּה חֲשׂוּפִים לְמַכַּת בָּרָק בְּדִיּוּק כְּמוֹ חוּטֵי הַחַשְׁמַל הָעִילִּיִּים. אֱלוֹהִים יוֹדֵעַ לָמָּה, הוּא הוֹסִיף.

***

סְטֶיְיסִי יָשְׁבָה לְיַד מִיטָּתוֹ בְּבֵית הַחוֹלִים שְׁלוֹשָׁה שָׁבוּעוֹת, מְלַוֶּוה אֶת סִבְלוֹ בְּשִׁירַת אוֹדוֹת וְשִׁירֵי עַם וְשִׁירִים שֶׁשָּׁמְעָה בְּיַלְדוּתָהּ בְּאָלָבָּמָה, בְּנוֹסָף לָזֶה שֶׁעָבְרָה אִיתּוֹ עַל כָּל קוֹבֶץ הַשִּׁירִים שֶׁל אֵלִיּוֹט. הָיָה לָהּ קוֹל טָהוֹר, קָשֶׁה, שֶׁכְּמוֹ נֶחְצַב מִן הָאֲדָמָה הָאָמֵרִיקָאִית. בַּחֲנִיטַת הַתַּחְבּוֹשׁוֹת, בֵּין הֶתְקֵפֵי גֵּירוּד וְטִפְטוּף הַזֵּיעָה לְאוֹרֶךְ רַגְלָיו – בִּמְקוֹמוֹת שֶׁכּוּלָּם בִּלְתִּי נְגִישִׁים – הָיוּ לוֹ חֶזְיוֹנוֹת חַדִּים עַל הַמִּלְחָמָה בְּקוֹרֵיאָה, כַּאֲשֶׁר דִּיוִויזְיַית הַפָּרָשִׁים הָרִאשׁוֹנָה חָטְפָה הַפְגָּזָה יְשִׁירָה שֶׁל מַטַּח טִילֵי קַטְיוּשָׁה – עַד שֶׁבָּרָק מִסְפַּר 8 (כְּפִי שֶׁרָאָה בְּעֵינֵי רוּחוֹ) הִתְעָרֵב בְּחִיבּוּקוֹ הַמְּגוּשָּׁם, הַחִיבּוּק הֶעָצוּם עַד בְּחִילָה שֶׁל הָאוֹפֶק, וְעָטַף אוֹתוֹ כְּשֶׁיָּרַד מַטָּה בִּשְׁקִיקָה. זֶה הָיָה הַבָּרָק הַגָּדוֹל, הַשִּׁילּוּב שֶׁל מִסְפַּר פִּיצּוּלִים מִתְכַּנְּסִים לְתוֹךְ זַעַם אֶחָד, שֶׁאֵין כְּמוֹתוֹ.

***

אַחֲרֵי שֶׁסְּטֶיְיסִי עָזְבָה אוֹתוֹ הוּא מָכַר אֶת הַחַוּוֹה וְעָבַר לְמָקוֹם אַחֵר, כַּעֲשָׂרָה קִילוֹמֶטְרִים צְפוֹנִית מִשָּׁם. הוּא יִחְיֶה כְּרַוּוֹק בַּעֲיָירָה קְטַנָּה בְּאִילִינוֹי. אוֹרַח חַיִּים שֶׁל מָצוֹר הִשְׁתַּכֵּן לְאִטּוֹ. הוּא יִתְחַפֵּר, הוּא יַחֲמוֹק מִן הַגּוֹרָל בְּכָךְ שֶׁיַּשְׁקִיעַ אֶת עַצְמוֹ בְּזֶרֶם חֲסַר הַבָּרָק שֶׁל הַנּוֹף, הַנּוֹף מֵחַדְרוֹ הַנִּשְׁקָף אֶל "חֲנוּת הַזְּרָעִים וְהַמִּסְפּוֹא שֶׁל אֱלִיסוֹן", מַחֲזֶה מִשָּׁמַיִם כָּל כָּךְ עַד שֶׁהוּא מְעוֹרֵר בְּךָ רָצוֹן לִירוֹק (וְהוּא יָרָק). בַּחֲדָרִים סְבִיבוֹ גָּרוּ עוֹבְדֵי חַוּוֹה גּוֹלִים שֶׁהִסְנִיפוּ דֶּבֶק מִשְׁקִיּוֹת נְיָיר חוֹמוֹת, הַאֲזִינוּ לַמּוּסִיקָה וְהֶעֱבִירוּ אֶת הַזְּמַן בִּכְתִיבָה בְּטוּשִׁים עַל הַקִּירוֹת. אֵין מִישֶׁהוּ סוֹטֶה וְאָבוּד יוֹתֵר מְעוּבָּד חַוּוֹה לְשֶׁעָבַר, אֶת זֶה הוּא יִלְמַד לְהָבִין. הֵם הָיוּ מְדוּכָּאִים מִכָּךְ שֶׁכָּל הַתְּפִיסָה שֶׁל חַוּוֹה – הַמִּיתוֹס הָאַגְרָרִי שֶׁל יַחֲסֵי אַהֲבָה בֵּין אָדָם לָאֲדָמָה, לֹא כָּל שֶׁכֵּן הֶעָמָל וּמְצוּקוֹת אֲחֵרוֹת שֶׁל קְרוֹבֵי מִשְׁפַּחְתָּם, שֶׁסָּבְלוּ מִקַּעֲרַת הָאָבָק בִּשְׁנוֹת הַ-30, מִבַּצּוֹרֶת וּמֵהִתְעַפְּשׁוּת הַזְּרָעִים – הִצְטַמְצְמוּ עַכְשָׁיו לִכְדֵי בְּדִיחָה הִיסְטוֹרִית. חַוַּות תַּעֲשִׂיָּיתִיּוֹת שָׁלְטוּ בְּכִיפָּה. הֵם, שֶׁנּוֹתְרוּ חַסְרֵי כֹּל וְאוֹבְדֵי עֵצוֹת, הָיוּ מַאֲזִינִים לְהַיְפּ הוֹפּ, מְנַסִּים לְאַמֵּץ מַרְאֶה יוֹתֵר אוּרְבָּנִי (לְרַבִּים מֵהֶם חָסְרוּ אֵיבָרִים), מְעַשְּׁנִים קְרָאק וְדָטוּרָה, אוֹרְבִים כָּל הַלַּיְלָה חֲצִי עֵירוּמִּים בַּסַּרְבָּלִים שֶׁלָּהֶם, וּמִקַּעֲקָעִים אֶת זְרוֹעוֹתֵיהֶם בְּעַצְמָם. נִיק הִרְגִּישׁ שֶׁהוּא אֶחָד מֵהֶם. בְּדֶרֶךְ מְסוּיֶּמֶת גַּם בָּהֶם הִיכָּה הַבָּרָק.

***

מוּבָן שֶׁהַמַּכָּה הַבָּאָה (מָס' 7) אָכֵן הִגִּיעָה. הִיא בָּאָה בְּצוּרָה מְחוּצֶּפֶת וְגַסָּה, בְּצוּרָה כָּל כָּךְ קְלִישָׁאתִית, עַד שֶׁאֲפִילּוּ נִיק נֶאֱלַץ לִצְחוֹק עַל זֶה כְּשֶׁהוּא הָיָה מְסוּגָּל לִצְחוֹק, שָׁבוּעוֹת אֲחָדִים לְאַחַר מִכֵּן, אַחֲרֵי הָרְעִידוֹת, הַהֲזָיוֹת, וּמוֹפְעֵי הַלְּוַואי שֶׁל הַנִּיצוֹצוֹת. הוּא יָדַע שֶׁהַמַּכָּה הַבָּאָה תִּהְיֶה הָאַחֲרוֹנָה. הַבָּאָה תִּהְיֶה רַצְחָנִית. הַסּוֹף. שׁוּם דָּבָר כְּבָר לֹא יִהְיֶה אַחֲרֵי זֶה. הוּא הִרְגִּישׁ אֶת מִסְפַּר 8 בְּזָוִוית עֵינוֹ, כְּשֶׁבָּהָה מֵהַחַלּוֹן אֶל הָעֲיָירָה הַמֵּתָה, כֹּה יְבֵשָׁה – בְּבַצּוֹרֶת שֶׁל אֶמְצַע הַקַּיִץ – עַד שִׁגְרוֹנוֹ עִקְצֵץ. בִּשְׂדֵה הָרְאִיָּה שֶׁלּוֹ הוֹפִיעַ כָּעֵת כֶּתֶם רֵיק, מְשׁוּלָּל וְעָמוֹק וְאָפֵל. הַחֶדֶר נִסְדַּק בְּחוֹם אֶמְצַע הַקַּיִץ. הַחַלּוֹן נִשְׁקָף אֶל עֲיָירַת חַוַּות מֵתָה, בְּעֵרֶךְ 1920, בַּעֲלַת חֲזִיתוֹת מְזוּיָּפוֹת בְּסִגְנוֹן הַמַּעֲרָב הַפָּרוּעַ, בִּנְיָינִים מוּפְגָּזִים וּנְקִיִּים מִכָּל סִימַן חַיִּים. הַקִּירוֹת הַמְּצוּפִּים עֵץ הִצְחִינוּ וּפָלְטוּ רֵיחַ חַרְדָּל יָבֵשׁ. בְּצִלְלֵי אַחֵר הַצָּהֳרַיִים הָאֲרוּכִּים, יָשְׁבוּ יַחַד נַעֲרֵי הַחַוּוֹה, שַׂקִּיּוֹת הַנְּיָיר צְמוּדוֹת לִפְנֵיהֶם – נוֹשְׁמִים אֶת הַדֶּבֶק כְּפִי שֶׁחַיָּילִים פְּצוּעִים שָׁאֲפוּ מִבְּלוֹנֵי חַמְצָן. כְּאִילּוּ זֶה הָיָה מְשַׁנֶּה. כְּשֶׁיָּרַד לְמַטָּה הוּא הָלַךְ בִּצְלִיעָה, מַקְפִּיד לְהָסִיט אֶת הַמִּשְׁקָל מֵהָעֲקָבִים, שֶׁהָיוּ נְפוּחִים וְכוֹאֲבִים. עַכְשָׁיו אֶפְשָׁר לִקְרוֹא לִי בְּשֶׁקֶט חַלַּשְׁלוּשׁ, הוּא אָמַר לְבַחוּרִים. הֵם הִקִּיפוּ אוֹתוֹ, נָגְעוּ בְּצַלָּקוֹת שֶׁלּוֹ, מַרְאִים בִּתְמוּרָה אֶת הַקַּעֲקוּעִים שֶׁלָּהֶם וְאֶת הַפְּצִיעוֹת, גְּדָמִים שֶׁהִבְלִיחוּ לְרֶגַע, פִּיתּוּלִים חֲלַקְלַקִּים שֶׁעָקְבוּ אַחֵר נְתִיבֵי חֲתָכִים שֶׁל סַכִּין יַפָּנִית וּקְרָבוֹת שְׁפַּכְטֵל. הֵם הִצִּיעוּ לוֹ שַׂקִּיּוֹת נְיָיר מְקוּמָּטוֹת. הוּא סֵירֵב. הֵם הִצִּיעוּ לוֹ לְהַסְנִיף דֶּלֶק, חֲשִׁישׁ, וַאלְיוּם. הֵם בִּיקְּשׁוּ מִמֶּנּוּ שֶׁיְּסַפֵּר אֶת סִיפּוּרָיו, וְהוּא נַעֲנָה, סִיפֵּר לָהֶם סִיפּוּרִים אֲרוּכִּים, מְקַשֵּׁט בַּפְּרָטִים כְּיַד הַדִּמְיוֹן הַטּוֹבָה, רוֹאָה אֵיךְ הֵם מְהַנְהֲנִים לְאַט בְּהַעֲרָכָה. הִנֵּה מַשֶּׁהוּ שֶׁהֵם יְכוֹלִים לְהָבִין. הַטֶּבַע מְשַׂחֵק לְךָ עִם הָרֹאשׁ. הַטֶּבַע הַמְּזוּיָּין מִתְעַסֵּק אִיתְּךָ. הוּא הִרְחִיב עַל מַהוּת הַבְּרָקִים. הוּא עָשָׂה מֵעַצְמוֹ גִּיבּוֹר. הוּא הָרִים אֶת אֶגְרוֹפוֹ כְּמוֹ זֵאוּס, לוֹכֵד בְּרָקִים מִן הָאֲוִויר. הוּא הֵעִיף חֲזָרָה כַּדּוּרִי בְּרָקִים וְכִידְרֵר אוֹתָם לְרֶגַע קָצָר. זֶה הַמְּעַט שֶׁהוּא יָכוֹל לַעֲשׂוֹת לְמַעֲנָם. הוּא רִיחֵם עֲלֵיהֶם בְּשֶׁל עֵינֵיהֶם הַחֲלוּלוֹת וְחָתַךְ הַדִּיבּוּר הַנִּמְרָח וְהַמֵּת.

***

בַּחֶדֶר הָאָפֵל חָלְפוּ הַיָּמִים וְהַשֶּׁמֶשׁ קָפְחָה מֵעַל הָרְחוֹבוֹת הַסְּדוּקִים לְמַטָּה, עֲשָׂבִים בְּגוֹדֶל שִׂיחִים פָּרְצוּ מֵהָאַסְפַלְט הֶהָרוּס, וְנִיק נָתָן לְחַיֵּי הַמָּצוֹר לְהִתְפַּתֵּחַ. הוּא יִמְנַע אֶת הַמַּכָּה הַבָּאָה. מַס' 7 הִגִּיעַ אַחֲרֵי הַהַחְלָמָה הַמּוּשְׁלֶמֶת שֶׁלּוֹ, כְּשֶׁנִּקְרָא לָבוֹא לְשִׁיקָגוֹ לְהָעִיד בִּתְבִיעָה מִשְׁפָּטִית עַל קֶרֶן אוֹפְּצִיּוֹת. הוּא הָלַךְ לְקַאנְטְרִי קְלָאבּ "אוֹק רִידְג"' עִם אַלְבֵּרְט פוֹרְסְטֶר. הַמּוֹעֲדוֹן יַתְקִין בְּקָרוֹב צִיּוּד לְזִיהוּי בְּרָקִים – הָרִאשׁוֹן בַּתְּחוּם בְּאֵזוֹר שִׁיקָגוֹ – כְּדֵי לְהַתְרִיעַ בְּדִיּוּק מִפְּנֵי סוּג הַתְּנָאִים שֶׁהוֹבִילוּ לְבָרָק מַס' 7. גַּל שֶׁל אֲוִויר קַר הִגִּיעַ מִקָּנָדָה, הִתְחַפֵּר בִּמְקוֹרוֹת הַמַּיִם שֶׁל הַמִּישׁוֹרִים הַגְּדוֹלִים, צָבַר תְּנוּפָה וְיָצַר חֲזִית סְעָרָה שֶׁכְּבָר הוֹלִידָה בֶּעָבָר סוּפַת טוֹרְנָדוֹ בְּדַרְגָּה F4, שֶׁהָפְכָה מִתְחַם קָרָוָואנִים לְסָלָט שֶׁל חוֹמֶר בִּידוּד צַמְרִירִי וְרַדְרַד, שִׁבְרֵי פִיבֶּרְגְּלָס וְגוּשֵׁי גֶּבֶס. הוּא הִתְקַדֵּם לְעֵבֶר הַתְּלוּלִית הַשְּׁנִיָּיה, מְכוֹפֵף אֶת כְּתֵפָיו בְּאוֹפֶן שֶׁחָזָה אֶת מַסְלוּל הַכַּדּוּר, וְאָז רָאָה אֶת הַחֲזִית שׁוֹלַחַת אֶת לְשׁוֹנָהּ אֶל אֲוִויר הַקַּיִץ הִדְבִּיק שֶׁמֵּעַל. בְּסוֹפוֹ שֶׁל דָּבָר, זֶה הָיָה רַק עוֹד בָּרָק. פָּשׁוּט עַד כְּדֵי כָּךְ. הוּא הוֹפִיעַ בְּהַפְתָּעָה. שְׁנֵי רְעָמִים הִדְהֲדוּ וּבָלְעוּ אֶת מִגְרַשׁ הַגּוֹלְף, תְּנוּעָה חֲטוּפָה בְּעִקְבוֹתֵיהֶם, וְאָז, בְּדִיּוּק כַּאֲשֶׁר תָּחַב נִיק אֶת מַקְלוֹ לְתִיק הַגַּב, יִישֵּׁר אֶת כְּתֵפָיו, זָקַף אֶת רֹאשׁוֹ וְנָעַץ אֶת עֵינָיו בַּשָּׁמַיִים, נוֹרָה מַס' 7 לְמַטָּה, הִתְפַּצֵּל לְחָמֵשׁ זְרוֹעוֹת סַרְטָנִיּוֹת שֶׁל מֶתַח חַשְׁמַלִּי חַי, וְשִׁיפֵּד אֶת מִצְחוֹ כְּפִי שֶׁדּוֹקְרִים חֲסִילוֹן בְּמַזְלֵג קָטָן.

***

בַּחֶדֶר הוּא הֶאֱזִין לַקִּירוֹת הַנִּסְדָּקִים, יוֹשֵׁב מוּל מְאַוְורֵר מַתֶּכֶת מִסְתּוֹבֵב וְלֹא זָע בְּמֶשֶׁךְ שָׁעוֹת. בְּמוֹרַד הָרְחוֹב סִיפֵּר הַסֵּפֶר הַזָּקֵן רָאלְף סִיפּוּרֵי בְּרָקִים מִשֶּׁל עַצְמוֹ עַל הַקְּרָב עַל הַבְּלִיטָה. אִם הַמְּאַוְורֵר לֹא מַצְלִיחַ לְאָרֵחַ לוֹ חֶבְרָה, הוּא הוֹלֵךְ לְמִסְפָּרָה לְהִסְתַּכֵּל אֵיךְ רָאלְף מִסְפַּר אֲנָשִׁים. מִחוּץ לַמּוֹסָד שֶׁל רָאלְף נִיצָּב לוּחַ עֵץ מַרְקִיב. בִּפְנִים הַמַּרְאוֹת נְקִיּוּת וּכְיוֹרֵי הַכְּרוּם-לָבָן בּוֹהֲקִים כְּתָמִיד. הַמִּשְׁתַּנִּים הַנּוּגִים שֶׁל חַיָּיו מִתְבָּרְרִים יָפֶה אֵצֶל רָאלְף. הִנֵּה אָדָם שֶׁמּוּגְדָּר עַל יְדֵי בָּרָק, אוֹמֶרֶת הַמִּסְפָּרָה. הִנֵּה אָדָם שֶׁלֹּא יַזִּיק לוֹ גִּילּוּחַ. לְהוֹרִיד קְצָת בִּצְדָדִים, דֵּירוּג מֵאָחוֹר. בַּמִּסְפָּרָה הַסִּיפּוּר שֶׁלּוֹ הוּא אַגָּדָה, הוּא מִיתוֹס, הוּא נוֹשֵׂא טוֹב לְשִׂיחָה. הַדְּבָרִים בְּרוּרִים בְּקֶרֶב הַקִּירוֹת הַצְּנוּעִים הַלָּלוּ, בְּקֶרֶב גְּזִיזַת מַחְלְפוֹת וְטָבְעָה הַמְּרוּכָּז וְהַבִּלְתִּי הָפִיךְ שֶׁל גְּזֵירַת שֵׂיעָר (אֲנָשִׁים פָּשׁוּט לֹא מְבִינִים כַּמָּה שֶׁקָּשֶׁה לְסַפֵּר שֵׂיעָר אָדָם, אָמַר רָאלְף). בְּקֶרֶב הַתִּסְפּוֹרוֹת – תִּסְפּוֹרֶת צְבָאִית, בְּלוֹרִית, מְדוֹרָג, יָבֵשׁ וְרָטוֹב – נִיק לֹא יָכוֹל אֶלָּא לְהָשִׁיב לַשְּׁאֵלוֹת שֶׁמַּפְנָה אֵלָיו רָאלְף. הוּא מְיַיפֶּה אֶת הַסִּיפּוּר כְּמֵיטַב יְכוֹלְתּוֹ. אֲבָל לֹא מְשַׁקֵּר. בַּמִּסְפָּרָה הַמִּילִּים כְּבֵדוֹת וּמְדוּדוֹת. הוּא מְמַלֵּא אֶת הַזְּמַן בִּשְׁתִיקָה כְּמֵיטַב יְכוֹלְתּוֹ, וּכְשֶׁזֶּה לֹא עוֹבֵד, הוּא סָב סְבִיב הַנּוֹשֵׂא. אֲבָל נִדְמֶה שֶׁאֵצֶל רָאלְף הַשְּׁתִיקָה חִיּוּנִית. מָה שֶׁלֹּא נֶאֱמַר מִתְמַלֵּא בִּנְהִימוֹת וּבַהִנְהוּנִים שֶׁל רָאלְף, וּבִתְשׂוּמֶת הַלֵּב שֶׁהוּא מַעֲנִיק לְזֶה שֶׁמִּסְתַּפֵּר; אִם הוּא בֵּין תִּסְפּוֹרוֹת, הוּא יָכוֹל לְנַקּוֹת אֶת הַכִּיּוֹר אוֹ לְסַדֵּר אֶת הַמִּסְפָּרַיִים אוֹ לְחַדֵּד אֶת הַתַּעַר בִּתְנוּעוֹת זַן נְטוּלוֹת מַחֲשָׁבָה. אֱלוֹהִים, נִיק, זֶה סִיפּוּר טוֹב, הוּא אָמַר לְאַחַר שֶׁשָּׁמַע מָה קָרָה בַּמָּס' 7. פָּנָיו שֶׁל רָאלְף אֲרוּכִּים, חִיוְּורִים – פָּנָיו שֶׁל אָדָם שֶׁרַק לְעִיתִּים רְחוֹקוֹת נֶחֱשַׂף לְשַׁמֵּשׁ – וְעֵינָיו שְׁקוּעוֹת בַּאֲרוּבּוֹת שְׁקוּעוֹת. רָאלְף יוֹשֵׁב עַל גֶּדֶר שֶׁבֵּין סָפֵק וֶאֱמוּנָה. הוּא לְעוֹלָם לֹא יַאֲמִין לְגַמְרֵי לָאִישׁ הַמּוּזָר הַזֶּה שֶׁהוֹפִיעַ פִּתְאוֹם מַאי שָׁם וְטָעַן שֶׁפַּעַם הָיָה הַבְּעָלִים שֶׁל חַוַּות מוֹרִיסוֹן, הַחַוּוֹה הַמְּפוּרְסֶמֶת בַּמָּחוֹז הַסָּמוּךְ, חַוּוֹה שֶׁהָיְיתָה פַּעַם הַשֶּׁטַח הַחַקְלָאִי שֶׁנּוֹהַל הֲכִי טוֹב בַּצַּד הַזֶּה שֶׁל מְחוֹז לִינְקוֹלְן. הוּא יַאֲמִין רַק לְמֶחֱצָה לָאִישׁ הַזֶּה, שֶׁנִּרְאֶה כָּל כָּךְ סְחוּף וּמוּזָר. אֲנָשִׁים כָּמוֹהוּ הִגִּיעוּ לְעִיתִּים קְרוֹבוֹת מֵהַמִּישׁוֹרִים הַגְּדוֹלִים, גַּם עַכְשָׁיו אַחֲרֵי הַנְּדִידָה הַגְּדוֹלָה שֶׁל הַנַּוּוֹדִים וְהַקַּבְּצָנִים, וְהֵם דִּיבְּרוּ לְעִיתִּים קְרוֹבוֹת בְּיִרְאַת כָּבוֹד עַל אֵירוּעִים מְגוּחָכִים וּנְבוּאִיִּים, אֵירוּעִים שֶׁבְּרוּבָּם הָיוּ שִׁקְרִיִּים, אֲבָל אֵיכְשֶׁהוּ הָיָה בָּהֶם צְלִיל שֶׁל אֱמֶת.

רָאלְף הִכִּיר בַּחֲשִׁיבוּת שֶׁל נְשָׁמוֹת כָּאֵלֶּה. הֵן חָיוּ עַל הַקַּו שֶׁבֵּין עוּבְדָּה וּבַדִּיּוּן וּבְכָךְ הֵקֵלּוּ אֶת מַשָּׂא הָאֱמֶת. הֵם הֵבִיאוּ אוֹתְךָ לַחֲשׁוֹב עַל הַמֶּרְחָב הַשּׁוֹמֵם הֶעָצוּם שֶׁל מֶרְכַּז אַרְצוֹת הַבְּרִית, עַל הֶחָלָל הָרֵיק שֶׁעֲדַיִין שׁוֹלֵט בַּמְּדִינוֹת הַהֵן. הוּא גָּזַר בִּזְהִירוּת מֵאֲחוֹרֵי הָאוֹזְנַיִים וְאָז הִתִּיר אֶת הַכַּפְתּוֹרִים וְנִיקָּה אֶת הַצַּוּוֹאר, עוֹמֵל לִיצוֹר קַו יָשָׁר. הוּא יַקְשִׁיב שׁוּב לְסִיפּוּרֵי אִישׁ הַבָּרָק, וְעַד שֶׁכָּל  רֶפֶּרְטוּאָר הַסִּיפּוּרִים שֶׁל הָאִישׁ זֶה יֶאֱזַל, כְּבָר תַּחֲלוֹף עוֹד שָׁנָה כִּמְעַט, וְאָז הוּא יִהְיֶה מוּכָן לִשְׁמוֹעַ אוֹתָם שׁוּב, מַסְפִּיק פְּרָטִים יִפְרְחוּ מִזִּכְרוֹנוֹ כָּךְ שֶׁהֵם שׁוּב יִהְיוּ מְעַנְיְינִים.

אִישׁ הַבָּרָק יִהְיֶה לִדְמוּת קְבוּעָה בַּמִּסְפָּרָה. יִהְיֶה לוֹ כִּיסֵּא וּמַאֲפֵרָה מִשֶּׁלּוֹ. מִילּוֹתָיו יִזְרְמוּ אֶל תּוֹךְ שְׁעוֹת אַחַר הַצָּהֳרַיִים הָאֲרוּכּוֹת. מָקוֹם יִימָּצֵא לָאִישׁ הַזֶּה. מִינֵי מַטָּלוֹת יוּצְּעוּ כָּךְ שֶׁיּוּכַל לְהַרְוִויחַ אֶת מְחִיָּיתוֹ, כַּמָּה דּוֹלָרִים פֹּה וָשָׁם. הִנֵּה כָּךְ תּוּכַל עוֹד נֶפֶשׁ אַחַת לְהַשְׁלִים אֶת יָמֶיהָ עַל פְּנֵי הָאֲדָמָה – מִכָּל מָקוֹם, עַד שֶׁהַנְּבוּאוֹת הַמּוּזָרוֹת יִתְגַּשְּׁמוּ וְהָאֲוִויר יִהְיֶה דּוֹמֵם עַד אַבְּסוּרְד וּמֵעַל הַמִּסְפָּרָה יִתְחַשְּׁרוּ הָעֲנָנִים לְהִתְכַּנְּסוּתָם הָרוֹתַחַת, וְרֶמֶז קָלוּשׁ לַטַּעַם אוֹזוֹן יִתְגַּנֵּב אֶל הָאֲוִויר. אָז הַכּוֹל יִשְׁתַּנֶּה, וְשׁוּם דָּבָר לֹא יִהְיֶה עוֹד כְּשֶׁהָיָה.

https://www.shortstoryproject.com/he/story/%d7%90%d7%99%d7%a9-%d7%94%d7%91%d7%a8%d7%a7/
#אָמֵרִיקָה#הַסֵּפֶר#הִרְהוּרִים#סַפְרוֹתָאמֵרִיקָאִית