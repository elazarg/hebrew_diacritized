הִיא שׁוֹמַעַת אֶת לִיבִּי נוֹבַחַת וְקוֹלוֹת מְהוּסִּים שֶׁל נָשִׁים מִתְקָרְבוֹת עַל הַשְּׁבִיל. אֵירוּעַ נָדִיר שֶׁיֵּשׁ לָהּ מְבַקְּרוֹת. הִיא מְקִימָה אֶת עַצְמָהּ בַּמַּאֲמָץ מֵהַסַּפָּה שֶׁהָפְכָה לִמְקוֹם הַמִּרְבָּץ שֶׁלָּהּ,  וּמֵהַחַלּוֹן הַקָּטָן שֶׁבַּסָּלוֹן רוֹאֶה שָׁלוֹשׁ מְכַשְּׁפוֹת. אַחַת מֵהֶן מִתְכּוֹפֶפֶת, תֶּכֶף הֵן יַעַמְדוּ בַּכְּנִיסָה לַבַּיִת שֶׁלָּהּ וְיִבְחֲשׁוּ בִּקְדֵרָה רוֹתַחַת בְּיָדַיִים חֲשׂוּפוֹת. מֵרוֹב שְׁכִיבָה וּבְהִיָּיהּ, הַפָּנִים וְהַחוּץ כְּבָר מִתְעַרְבְּבִים אֶצְלָהּ הִיא חוֹשֶׁבֶת בִּזְמַן שֶׁגּוֹרֶרֶת אֶת גּוּפָהּ לַכְּנִיסָה.
אֲבָל כְּשֶׁהִיא פּוֹתַחַת אֶת הַדֶּלֶת – בְּדִיּוּק בָּרֶגַע בּוֹ נִשְׁמָע צִלְצוּל הַפַּעֲמוֹן – הֵן בֶּאֱמֶת עוֹמְדוֹת שָׁם. אֵירֵיס אוֹ עֲדִינָה – הִיא מְנַסָּה לְגָרֵד מֵהָאַרְכִיּוֹן הַמְּשׁוּבָּשׁ שֶׁלָּהּ אֶת הַשֵּׁם שֶׁל הַמַּנְהִיגָה הָרוּחָנִית שֶׁל נְשׁוֹת הַגַּרְעִין הַתּוֹרָנִי שֶׁהִגִּיעָה אֲלֵיהֶם מֵהַשּׁוֹמְרוֹן וְהָפְכָה לִמְנַהֶלֶת הַמַּתְנָ"ס. הַפָּנִים שֶׁלָּהּ צָחִים וַעֲגוּלִּים כְּמוֹ חָלָה לְרֹאשׁ הַשָּׁנָה לִפְנֵי שֶׁנֶּאֶפְתָה, וְגַם הָאַף הַדָּבוּק בְּמֶרְכָּזָם עֲגַלְגַּל וּבִצְקִי לְמַרְאֵה. מִיְּמִינָהּ וּקְצָת מֵאֲחוֹרֶיהָ – כְּאִילּוּ מְנַסֶּה לְהִסְתַּתֵּר, יָעֵל, אִמָּא שֶׁל גּוֹנִי, שֶׁפַּעַם בִּיסוֹדֵי הָיְיתָה חֶבְרָה שֶׁל כַּרְמֶל, וְגַם הֵן עַצְמָן הָיוּ מְיוּדָּדוֹת. לָקַח לָהּ רֶגַע לְזַהוֹת אוֹתָהּ בַּשִּׂמְלָה הָאֲרוּכָּה וְהַשֵּׂיעָר הַמְּכוּסֶּה שֶׁחוֹשֵׂף אֶת הַפָּנִים הַצָּרוֹת עִם הַשַּׂקִּיּוֹת הַשְּׁחוֹרוֹת תַּחַת הָעֵינַיִים. אַתְּ הַשְּׁלִישִׁית – רָזָה וּמְנוּמֶּשֶׁת, שֶׁהַלְּבוּשׁ הַצָּנוּעַ שֶׁלָּהּ נִרְאֶה מוּקְפָּד וְאֵלֵגַנְטִי יוֹתֵר – תְּזַהֶה בִּמְעוּרְפָּל רַק אַחֲרֵי שֶׁתִּיכָּנֵס פְּנִימָה. נִדְמֶה לָהּ שֶׁהִיא הָיְיתָה מְנַהֶלֶת חֲנוּת לְבִגְדֵי יְלָדִים בְּסוֹקוֹלוֹב, אֲבָל אוּלַי עָבְדָה בַּמַּעֲדַנִּיָּיה הָאִיטַלְקִית שֶׁמִּמּוּל. מַטְרִיד אוֹתָהּ שֶׁאֵינָהּ מַצְלִיחָה לְהִיזָּכֵר בְּוַודָּאוּת. הַמַּרְאֶה שֶׁל שְׁלוֹשְׁתָּן יַחַד מְעוֹרֵר בָּהּ גִּיחוּךְ וּפַחַד. בָּטוּחַ שֶׁזֶּה קָשׁוּר לְאֵירוּעֵי הַבּוֹקֶר. הִיא עוֹמֶדֶת מוּלָן.
שְׁתִיקָה. חֲתוּלִים מְיוּחָמִים מְיַילְּלִים בִּפְרָאוּת בַּחֲצַר הַשְּׁכֵנִים.
"אֵיזוֹ הַפְתָּעָה," הִיא אוֹמֶרֶת לְבַסּוֹף בְּקוֹל שָׁטוּחַ, וְנִשְׁאֶרֶת בִּמְקוֹמָהּ.
"אֶפְשָׁר לְהִיכָּנֵס?" שׁוֹאֶלֶת מְנַהֶלֶת הַמַּתְנָ"ס בְּחִיּוּךְ רָחָב. אֲבִיבָה, הִיא נִזְכֶּרֶת. כָּךְ קוֹרְאִים לָהּ.
בְּלִי לַעֲנוֹת הִיא מוֹבִילָה אוֹתָן אֶל הַסָּלוֹן שֶׁלֹּא הוּכַן לְבִיקּוּר, אוֹסֶפֶת נַעֲלַיִים, גַּרְבַּיִים, וּסְפָרִים וְדוֹחֶפֶת הַכּוֹל לַאֲרוֹנִית בַּכְּנִיסָה. בְּקֶשֶׁר לְהוֹפָעָה הַמְּרוּשֶּׁלֶת שֶׁלָּהּ אֵין מָה לַעֲשׂוֹת כָּרֶגַע.
"הַרְבֵּה יוֹתֵר מְסוּדָּר אֶצְלְךָ מֵאֲשֶׁר אֶצְלִי," יָעֵל מְנַסָּה לְהִתְנַחְמֵד. קוֹלוֹת שֶׁל מְטוֹסֵי מִלְחָמָה שֶׁנִּשְׁמָעִים בַּתְּקוּפָה הָאַחֲרוֹנָה יוֹתֵר וְיוֹתֵר, מְזַעְזְעִים אֶת כּוּלָּן. וָשׁוּב יִלְלוֹת הַחֲתוּלִים. וְגַם הַשֶּׁקֶט. כַּלְבָּה אֲמוּרָה לְהָרִיחַ אֶת הָאוֹפֶל, הִיא חוֹשֶׁבֶת, אֲבָל לִיבִּי הַטִּיפְּשָׁה הַזֹּאת לֹא מְבִינָה שָׁאֲלוּ מְכַשְּׁפוֹת וְתוֹבַעַת תְּשׂוּמֶת לֵב. יָעֵל נַעֲנֵית, מְלַטֶּפֶת אוֹתָהּ וְאוֹמֶרֶת לָהּ, "כַּלְבָּה טוֹבָה, כַּלְבָּה טוֹבָה", עַד שֶׁהִיא נוֹזֶפֶת בָּהּ בְּקוֹל תַּקִּיף, "לִיבִּי, דַּי כְּבָר, אַתְּ מְצִיקָה."
כּוּלָּן מִסְתַּכְּלוֹת עַל מְנַהֶלֶת הַמַּתְנָ"ס שֶׁהִתְיַישְּׁבָה עַל הַכּוּרְסָא הַצְּהוּבָּה הַשְּׂנוּאָה, וּפוֹתַחַת בִּישִׁירוּת, "בֶּטַח כְּבָר שָׁמַעְתָּ שֶׁהַיּוֹם אַחַר הַצָּהֳרַיִים אֲנַחְנוּ עוֹרְכוֹת עֲצֶרֶת הִתְעוֹרְרוּת לְנָשִׁים עַל הַבָּמָה הַמֶּרְכָּזִית שֶׁבִּקְצֵה הַפַּארְק."
"לְכוּ מִכָּאן, זֶה הַבַּיִת שֶׁלִּי!" הִיא רוֹצָה לִצְעוֹק עֲלֵיהֶן, לִסְגּוֹר אֶת הַדֶּלֶת, לְהִיכָּנֵס לַמִּיטָּה וְלַחֲזוֹר אֲחוֹרָה חָמֵשׁ דַּקּוֹת בַּזְּמַן.
בִּמְקוֹם זֶה הִיא אוֹמֶרֶת, "שָׁמַעְתִּי מַשֶּׁהוּ בַּמַּכּוֹלֶת," בְּנִיסָּיוֹן לְהִתְחַמֵּק, עַל אַף שֶׁבָּרוּר לָהּ שֶׁזֶּה אָבוּד. שֶׁכְּבָר אֵין אֵיךְ.
"הַיּוֹם י' בְּנִיסָן, יוֹם פְּטִירָתָהּ שֶׁל מִרְיָם הַנְּבִיאָה," פּוֹסֶקֶת אֲבִיבָה כְּאִילּוּ פִּיסַּת הַמֵּידָע הַזֹּאת מַסְבִּירָה אֶת קִיּוּם הָעֲצֶרֶת וְאֶת הַבִּיקּוּר גַּם יַחַד.
בִּנְסִיבּוֹת אֲחֵרוֹת הִיא הָיְיתָה מְגַחֶכֶת, אֲבָל עַכְשָׁיו הִיא יוֹשֶׁבֶת בִּפְנִים חֲתוּמוֹת, וַאֲבִיבָה – אוֹ שֶׁאוּלַי זֹאת בְּכָל זֹאת עֲדִינָה? – נֶאֱלֶצֶת לְהַמְשִׁיךְ לְדַבֵּר בְּלִי שׁוּם מִילַּת עִנְיָין אוֹ שְׁאֵלָה לְהִיתָּלוֹת בָּהּ.
"כְּשֶׁדִּיבַּרְנוּ הַבּוֹקֶר עַל הָעֲצֶרֶת, הִרְגַּשְׁנוּ שֶׁחֲסֵרָה לָנוּ מִישֶׁהִי. מִישֶׁהִי מֵהַמָּקוֹם, מִישֶׁהִי שֶׁאֲנָשִׁים מַכִּירִים, אֲבָל לֹא מְזוֹהֶה דַּוְוקָא אִתָּנוּ. לֹא מִנְּשׁוֹת שְׁלוֹמֵנוּ." מִישֶׁהִי שֶׁהַשְּׁמוּעוֹת מְסַפְּרוֹת שֶׁהַבַּת שֶׁלָּהּ מִשְׁתַּיֶּיכֶת לְמַחְתֶּרֶת, אַחַת שֶׁנּוּכַל לִקְטוֹף כְּמוֹ פְּרִי בָּשֵׁל. זֶה מְרַחֵף בָּאֲוִויר גַּם בְּלִי לְהֵיאָמֵר. "וְאָז, כְּשֶׁרָאִינוּ אֶת הַפּוֹסְט בְּפֶיְיסְבּוּק וְאֶת הַסְּעָרָה שֶׁהוּא יָצַר, חָשַׁבְנוּ עָלַיִיךְ, שֶׁבְּעֶצֶם אֶת הָאִישָּׁה שֶׁאֲנַחְנוּ מְחַפְּשׂוֹת."
"אֲנִי?"
"אֲנַחְנוּ מְאוֹד מַעֲרִיכוֹת אוֹתְךָ," הִיא מַדְגִּישָׁה אֶת הַמִּילִּים הַחִיּוּבִיּוֹת, כְּמוֹ מוֹרָה בְּיוֹם הוֹרִים שֶׁצְּרִיכָה לְהַגִּיד מַשֶּׁהוּ טוֹב לִפְנֵי דִּיוּוּחַ עַל צִיּוֹנִי מַחֲצִית גְּרוּעִים. "גַּם אִם אֲנַחְנוּ לֹא תָּמִיד מַסְכִּימוֹת עִם הַדֵּעוֹת שֶׁלְּךָ," מוֹסִיפָה וּמְחַיֶּיכֶת לְעֶבְרָהּ.
"וְאֶת כִּישְׁרוֹן הַכְּתִיבָה שֶׁלְּךָ, כַּמּוּבָן," יָעֵל מְמַהֶרֶת לְהוֹסִיף, מְנַסֶּה לִלְכּוֹד אֶת מַבָּטָהּ. "אַתְּ תָּמִיד מִתְנַסַּחַת בְּצוּרָה כָּל כָּךְ מְעַנְיֶינֶת וּמְקוֹרִית."
גַּם לִפְנֵי שָׁנִים, כְּשֶׁעָבְדָה כְּעִיתּוֹנָאִית בִּשְׁנֵי עִיתּוֹנִים שֶׁנִּסְגְּרוּ אֶחָד אַחֲרֵי הַשֵּׁנִי, כְּבָר אָז לֹא גִּילְּתָה כִּישְׁרוֹן כְּתִיבָה מְיוּחָד. הָעוֹרְכִים שֶׁלָּהּ יָדְעוּ אֶת זֶה, וְגַם הִיא. הִיא מַשְׁפִּילָה מַבָּט, מְפַחֶדֶת שֶׁהַצְּחוֹק יִבְרַח לָהּ, כְּמוֹ שֶׁתָּמִיד פָּחֲדָה בִּטְקָסִים שֶׁבָּהֶם הָיְיתָה צְרִיכָה לַעֲטוֹת אֲבֵלוּת עַל פִּי פְּקוּדָּה.
"תּוֹדָה," הִיא עוֹנָה. "נָעִים לִשְׁמוֹעַ." וּמוֹדֶה בְּלִבָּהּ לְלִיבִּי שֶׁדּוֹחֶפֶת אֶת הַפָּנִים שֶׁלָּהּ בִּתְבִיעָה לְלִיטּוּפִים, כִּי הַמּוֹחַ שֶׁלָּהּ הִתְרוֹקֵן וּלְפָחוֹת הַיָּד מוֹצֵאת תַּכְלִית בְּלִיטּוּף מֵהָאוֹזֶן הָרַכָּה הַקְּטִיפָתִית וְעַד לְאַף הַלַּח, וּבַחֲזָרָה.
אֲבִיבָה חוֹזֶרֶת לְהוֹבִיל אֶת הַשִּׂיחָה; אַחֲרֵי הַכּוֹל, הָעֲצֶרֶת מַתְחִילָה עוֹד כַּמָּה שָׁעוֹת.
"נִשְׂמַח מְאוֹד אִם תַּסְכִּימִי לְהִשְׁתַּתֵּף." בַּמִּילָּה הָאַחֲרוֹנָה קוֹלָהּ נֶחֱלָשׁ מְעַט וְרוֹמֵז עַל בְּדַל מְבוּכָה. "לְהִשְׁתַּתֵּף..." הִיא מְנַסָּה לְהַרְוִויחַ זְמַן. לְהִשְׁתַּתֵּף. כְּמוֹ בְּמַשְׁתַּ"פּ. "בְּאֵיזֶה אוֹפֶן לְהִשְׁתַּתֵּף?"
"לְדַבֵּר, לְהַסְבִּיר שֶׁאֲנַחְנוּ פּוֹעֲלוֹת בָּעִיר לְמַעַן כּוּלָּנוּ, שֶׁאֲנַחְנוּ אוֹהֲבוֹת כָּל אַחַת וְאַחַת.  גַּם אֶת מִי שֶׁפַּעַם הִשְׁמִיצָה אוֹתָנוּ. חוֹדֶשׁ נִיסָן הוּא זְמַן שֶׁל גְּאוּלָּה, שֶׁל חֶסֶד, שֶׁל לֵידָה. זֹאת הִזְדַּמְּנוּת עֲבוּר כּוּלָּנוּ לִפְתּוֹחַ כָּאן בָּעִיר דַּף חָדָשׁ."
וְיָעֵל מוֹסִיפָה, "הַמִּלְחָמָה בַּצָּפוֹן כְּבָר בִּלְתִּי נִמְנַעַת. זֶה לֹא הַזְּמַן לְמַאֲבָקִים פְּנִימִיִּים."
יָכוֹל לִהְיוֹת שֶׁהִיא צוֹדֶקֶת. זֶה לֹא רַק הַצָּפוֹן. כָּל הַגְּבוּלוֹת בּוֹעֲרִים. הֲמוֹנֵי גְּבָרִים מְגוּיָּסִים. קְבוּצוֹת שֶׁמּוּרְכָּבוֹת מֵאַנְשֵׁי גַּרְעִינִים תּוֹרָנִיִּים שׁוֹלְטוֹת כְּבָר בְּרוֹב הַיִּישּׁוּבִים, נִיזּוֹנוֹת מֵהַפַּחַד הַגּוֹבֵר וּמִתְבַּסְּסוֹת עַל כּוֹחַ פּוֹלִיטִי שֶׁנִּצְבַּר בְּמֶשֶׁךְ שָׁנִים וּבְרֶגַע מְסוּיָּם הִכְרִיעַ אֶת הַכַּף. סַיָּירוֹת צְנִיעוּת מְפַטְרְלוֹת בָּרְחוֹבוֹת, זְרוֹעוֹת אוֹ רַגְלַיִים חֲשׂוּפוֹת כְּבָר לֹא נִרְאוֹת, וְהַגְּבָרִים לֹא יוֹצְאִים הַחוּצָה גְּלוּיֵי רֹאשׁ. בָּתֵּי הַסֵּפֶר הוּפְרְדוּ, הַמִּסְעָדוֹת הוּכְשְׁרוּ, בָּתֵּי הַקּוֹלְנוֹעַ נִסְגְּרוּ וְאֶמְצְעֵי הַתִּקְשׁוֹרֶת יִישְּׁרוּ קַו.
כְּשֶׁכַּרְמֶל עֲדַיִין גָּרָה בַּבַּיִת הִיא נֶעֶצְרָה יוֹם אֶחָד עַל יְדֵי מַשְׁגִּיחָה מִנְּשׁוֹת הַגַּרְעִין הַתּוֹרָנִי, שֶׁבָּרוּחַ טוֹבָה הִצִּיעָה לָהּ לְכַבֵּד אֶת עַצְמָהּ וּלְכַסּוֹת אֶת כְּתֵפֶיהָ הָעֲרוּמוֹת.
לִפְנֵי שֶׁעָזְבָה אֶת הַבַּיִת, כַּרְמֶל הֲלָכָה לְהַפְגָּנוֹת וּלְמִפְגָּשִׁים טְעוּנִים וּפִעְפְּעָה מִכַּעַס. אֲבָל מֵאָז שֶׁהִצְטָרְפָה לַמַּחְתֶּרֶת כִּמְעַט וְנֶאֱלָמָה. הִיא מַגִּיעָה הַבַּיְתָה לְעִתִּים רְחוֹקוֹת, לֹא מוֹדִיעָה מֵרֹאשׁ וְלֹא מְסַפֶּרֶת עַל עַצְמָהּ; נִזְהֶרֶת לֹא לַחֲשׂוֹף מֵידָע.
הִיא עֲדַיִין לֹא עוֹנָה לַאֲבִיבָה, וּבִמְקוֹם לַחֲשׁוֹב עַל תְּשׁוּבָה הִיא נִזְכֶּרֶת אֵיךְ בְּמִפְגָּשִׁים מִשְׁפַּחְתִּיִּים נָהֲגָה לוֹמַר לִפְעָמִים, "עוֹד תִּהְיֶה כָּאן הֲפִיכָה. גַּם אִירָאן הָיְיתָה פַּעַם אֶרֶץ חִילּוֹנִית מַעֲרָבִית. זֶה יָכוֹל לִקְרוֹת." אֲפִילּוּ שֶׁהִבְטִיחָה לְעַצְמָהּ שׁוּב וָשׁוּב לְהַפְסִיק. בְּעִיקָּר לְהַפְסִיק לְהַרְעִיל אֶת הַבַּת שֶׁלָּהּ שֶׁעֲדַיִין הָלְכָה לְבֵית סֵפֶר וְנֶאֶלְצָה לִשְׂחוֹת בַּבִּיצָּה הַחוּמְצִית הַזֹּאת, וְאָמְרָה לָהּ שֶׁהִיא כְּבָר לֹא מְסוּגֶּלֶת לִשְׁמוֹעַ אֶת זֶה יוֹתֵר. אֲבָל בְּסוֹף זֶה חִלְחֵל. הִיא עַצְמָהּ הָיְיתָה עֵרָה לַמֶּרְחָק בֵּין הַדִּיבּוּרִים הַמְּיוֹאָשִׁים לַבָּתִּים הַיָּפִים וְהַמִּרְווֹחִים. בֵּין נְבוּאוֹת הַזַּעַם לַכּוּרְסָאוֹת הַנּוֹחוֹת, הַכֵּלִים הַיָּפִים, הַתּוּתִים, הַבִּרְאוּנִיז, הַקָּפֶה הַטּוֹב. מָה רַע לָהּ? צָרִיךְ לַחֲשׁוֹב חִיּוּבִי כְּדֵי שֶׁיִּהְיֶה חִיּוּבִי. לִכְתּוֹב שְׁלוֹשָׁה דְּבָרִים טוֹבִים כָּל עֶרֶב בַּפִּנְקָס לִפְנֵי הַשֵּׁינָה. לְחַיֵּיךְ אֶל הָעוֹלָם כָּךְ שֶׁיְּחַיֵּיךְ אֵלַיִיךְ בַּחֲזָרָה. לָרוּץ, לִנְשׁוֹם, לֶאֱכוֹל נָכוֹן. כָּל מָה שֶׁלֹּא רָצְתָה אוֹ לֹא הִצְלִיחָה.
כָּל מִי שֶׁהָיָה לוֹ דַּרְכּוֹן זָר כְּבָר עָזַב. הִיא נִדְהֲמָה לְגַלּוֹת כַּמָּה מֵהַחֲבֵרִים שֶׁלָּהּ כְּבָר דָּאֲגוּ לְיוֹם סַגְרִיר.
"הַדְּבָרִים הָאֵלֶּה לֹא קוֹרִים בְּמַהְפֵּכוֹת," אָחִיהָ הָאָהוּב נָהַג לוֹמַר לָהּ, "לָרוֹב זֹאת תְּנוּעָה אִיטִּית, עִיקֶּשֶׁת, כִּמְעַט לֹא מוּרְגֶּשֶׁת." אֲבָל הִיא הִרְגִּישָׁה אֶת הַשִּׁינּוּיִים וְלֹא הֵבִינָה אֵיךְ הָאֲחֵרִים לֹא. שְׁלַל הָעֲמוּתּוֹת, הַאוּלְפָּנוֹת וְהַמִּדְרָשׁוֹת שֶׁצָּצוּ בָּעִיר שֶׁלָּהּ כְּמוֹ חֶלְזוֹנוֹת אַחֲרֵי הַגֶּשֶׁם. הַתָּכְנִיּוֹת וְהַפַּרְסִים לְשִׁירָה יְהוּדִית, סִפְרוּת יְלָדִים יְהוּדִית, מָחוֹל יְהוּדִי, תֵּיאַטְרוֹן יְהוּדִי, אָמָּנוּת יְהוּדִית. יְהוּדִי יְהוּדִי יְהוּדִי. הִיא חָשְׁבָה שֶׁעוֹד מְעַט הֵם יַתְחִילוּ לִתְפּוֹר לְעַצְמָם טְלַאי צָהוֹב עַל הַחוּלְצוֹת. הִיא נִהְיְיתָה כְּמוֹ כַּלְבָּה שֶׁמִּשְׁתַּגַּעַת וְנוֹבַחַת מִקּוֹל שֶׁל אַזְעָקָה רְחוֹקָה שֶׁהָאֲנָשִׁים סְבִיבָה לֹא קוֹלְטִים, וּמַשְׁתִּיקִים דַּוְוקָא אֶת הַנְּבִיחוֹת שֶׁלָּהּ בַּמָּקוֹם אֶת מְקוֹר הָרַעַשׁ. 
לִיבִּי מַמְשִׁיכָה לְהָצִיק, וְהַלִּיטּוּף אָמְנָם מַרְגִּיעַ אוֹתָהּ אֲבָל אָז הִיא שׁוֹמַעַת מֵהָרְחוֹב אוֹפַנּוֹעַ שֶׁטָּס מֵעַל הַמְּהִירוּת הַמּוּתֶּרֶת וְצוֹעֵק לָהּ, "תִּיזָּהֲרִי!"
הִיא חוֹשֶׁבֶת עַל כַּרְמֶל וּמַתְחִילָה לִבְכּוֹת.
רַק שֶׁמִּישֶׁהִי כָּאן לֹא תַּנִּיחַ עָלֶיהָ יָד כִּי אָז אֵין לָדַעַת מָה יִקְרֶה. שְׁלוֹשֶׁת הַנָּשִׁים פּוֹתְחוֹת אֶת הַתִּיקִים שֶׁלָּהֶן וּמַתְחִילוֹת לְפַשְׁפֵּשׁ. חוֹשֶׁבֶת עַל אַלּוֹת הַגּוֹרָל הַזְּקֵנוֹת הָרָעוֹת. מִישֶׁהִי מֵהֶן הוֹלֶכֶת לְהוֹצִיא מִתִּיק הַזָּארָה הָאוּמְלָל שֶׁלָּהּ מִסְפָּרַיִים עֲנָקִיּוֹת, וּסְוִוישׁ, תְּקַפֵּד אֶת פְּתִיל חַיֵּי, אוֹ אֶת הַחַיִּים שֶׁל כַּרְמֶל. הִיא לֹא יוֹדַעַת. אֲבָל בַּמָּקוֹם סְלִיל שֶׁל חוּט יָעֵל מוֹצִיאָה מֵהַתִּיק טִישׁוּ, וּמַעֲבִירָה אוֹתוֹ אֵלֶיהָ, מְנִידָה אֶת הָרֹאשׁ מִצַּד לְצַד בִּפְנִים כְּלַבִּיּוֹת עֲצוּבוֹת וְלֹא אוֹמֶרֶת כְּלוּם. 
שְׁנוֹת הַקְּרִיאָה הָאֲרוּכּוֹת, הַדְּמוּיוֹת שֶׁמִּילְּאוּ אֶת עוֹלָמָהּ, חָשְׁבָה שֶׁיַּצִּילוּ אוֹתָהּ מֵהַקְדָּרָה הַמַּהְבִּילָה שֶׁל הַמְּצִיאוּת, שֶׁהִיא עַל מוֹשָׁב נוֹחַ בַּיָּצִיעַ, אֲבָל שׁוּם דָּבָר לֹא הֵגֵן עָלֶיהָ. עָדִיף הָיָה לְנַהֵל חֲנוּת לְבִגְדֵי יְלָדִים, אוֹ מֵעֲדָנֶיהָ.
אֵיפֹה כַּרְמֶל? אוּלַי הֵן יוֹדְעוֹת מַשֶּׁהוּ. הִיא סוֹקֶרֶת אֶת הַפָּנִים שֶׁלָּהֶן, וְכָל אַחַת בְּתוֹרָה מַשְׁפִּילָה מַבָּט. אַף אַחַת לֹא רוֹצֶה לְהִשְׁתַּתֵּף בָּזֶה. זֶה בָּרוּר לָהּ. אַף אַחַת מֵהֶן לֹא רוֹצֶה לִהְיוֹת כָּאן, בַּבַּיִת שֶׁלָּהּ, לִלְחוֹץ עָלֶיהָ לְהִשְׁתַּתֵּף הַיּוֹם בַּעֲצֶרֶת בְּנִיגּוּד לִרְצוֹנָהּ. אֲפִילּוּ אֲבִיבָה. בַּזֶּה הִיא בְּטוּחָה. אֲבָל זֶה כְּבָר יוֹתֵר גָּדוֹל מֵהֶן, וּמִכּוּלָּם. עַכְשָׁיו כּוּלָּם כְּבָר פִּיּוֹנִים עַל לוּחַ, וְהַשַּׂחְקָן הַיָּחִיד הוּא הַגּוֹרָל.
אֲבִיבָה מַחֲלִיקָה עַל הַחֲצָאִית הַנּוּקְשָׁה שֶׁלָּהּ בְּיָדַיִים פְּרוּשׂוֹת, אוּלַי הֵן הֵחֵלּוּ לְהַזִּיעַ. הִיא לֹא מֵעַזָּה לִשְׁאוֹל אֶת הַחֲצָאִית אוֹ אֶת הַיָּדַיִים הַפְּרוּשׂוֹת עַל כַּרְמֶל. אַף אַחַת לֹא מַעְלָה אֶת הָאֶפְשָׁרוּת שֶׁהִיא לֹא תַּסְכִּים לְדַבֵּר בַּעֲצֶרֶת. אֵין לָהּ קְלָפִים, הִיא מְשַׂחֶקֶת בְּיָדַיִים רֵיקוֹת, וְכוּלָּן מְבִינוֹת אֶת זֶה. "מָה אֲנִי צְרִיכָה לְהַגִּיד? בַּעֲצֶרֶת, הַכַּוּוֹנָה." הַמַּרְצֵעַ יָצָא מֵהַשֶּׁק, הִיא חוֹשֶׁבֶת מִיָּד, וּבִכְלָל לֹא בְּטוּחָה מָה זֶה מַרְצֵעַ, וַאֲבִיבָה עוֹנָה בְּעִנְיָינִיּוּת, "הֵכַנּוּ דַּף מְסָרִים, פְּשׁוּטִים, בְּרוּרִים, אֲנִי בֶּאֱמֶת חוֹשֶׁבֶת שֶׁאִם תְּעַיְּינִי בּוֹ תִּרְאִי בְּעַצְמֵךְ שֶׁיֵּשׁ בּוֹ הַרְבֵּה הִיגָּיוֹן, שֶׁאַתְּ מִזְדַּהֶה עִם לֹא מְעַט מֵהַתְּכָנִים. אֲנַחְנוּ כַּמּוּבָן מַזְמִינוֹת אוֹתְךָ לְדַבֵּר בַּשָּׂפָה שֶׁלְּךָ וּבַדֶּרֶךְ שֶׁלְּךָ. יוֹתֵר מֵהַמְּסָרִים עַצְמָם, חָשׁוּב לָנוּ שֶׁיִּרְאוּ אוֹתְךָ, שֶׁיָּבִינוּ שֶׁגַּם אַתְּ אִתָּנוּ."
שֶׁיָּבִינוּ שֶׁגַּם אֲנִי אֶתֵּן. הִיא שׁוֹמַעַת אֶת הַמִּילִּים בְּרֹאשׁ שֶׁלָּהּ מִתְפּוֹרְרוֹת. הַשְּׁלִישִׁית, הַמּוּכֶּרֶת לְשֶׁעָבַר, עֲדַיִין לֹא אָמְרָה מִילָּה. אוּלַי הִיא מִין שִׁיבּוּט.
הִיא מַבְטִיחָה שֶׁתְּעַיֵּין בְּדַף וּתְדַבֵּר בַּעֲצֶרֶת. שֶׁיֵּלְכוּ כְּבָר.
מִשֶּׁהִשִּׂיגוּ אֶת שֶׁרָצוּ, הַמּוּיָּרוֹת קָמוֹת, וְיוֹצְאוֹת בְּשׁוּרָה קְצָרָה – הַפַּעַם אֲבִיבָה בִּמְאַסֵּף. מַמָּשׁ בַּיְּצִיאָה אֲבִיבָה מוֹצִיאָה מֵהַתִּיק חֲתִיכַת בַּד מְקוּפֶּלֶת, וְנוֹתֶנֶת לָהּ אֶת הַשָּׁבִיס בְּלִי הֶסְבֵּרִים.
כְּשֶׁהַדֶּלֶת נִסְגֶּרֶת הִיא חוֹזֶרֶת לַסָּלוֹן, נִשְׁכֶּבֶת עַל הַסַּפָּה וְעוֹצְמַת עֵינַיִים. הִיא רוֹצָה לִישׁוֹן. לְהִתְעוֹרֵר מִישֶׁהִי אַחֶרֶת. בְּמָקוֹם אַחֵר. רָחוֹק מִכָּאן. מֵאָז שֶׁכַּרְמֶל עָזְבָה אֶת הַבַּיִת הִיא בְּמַצָּב תְּמִידִי שֶׁל חֲרָדָה, אֲבָל מֵאָז הַבּוֹקֶר הַכּוֹל מוּאָץ. כְּאִילּוּ מִישֶׁהוּ מַגְבִּיר אֶת הַמְּהִירוּת שֶׁל הַהֲלִיכוֹן בִּזְמַן שֶׁהִיא עָלָיו וְהִיא חַיֶּיבֶת לָרוּץ יוֹתֵר וְיוֹתֵר מַהֵר.
הַבּוֹקֶר הִיא יָצְאָה עִם לִיבִּי. הָאֲוִויר הָיָה רָחוּץ וְרַעֲנָן אַחֲרֵי הַגֶּשֶׁם שֶׁל הַלַּיְלָה, וְטִיפּוֹת שְׁקוּפוֹת נִתְלוּ עַל הֶעָלִים הַיְּרוּקִּים, זוֹהֲרוֹת בַּשֶּׁמֶשׁ. הִיא הִרְגִּישָׁה אֶת הַנּוֹעַם עַל עוֹר הַפָּנִים, אֶת הַהֲנָאָה שֶׁבַּהֲלִיכָה, אֶת הַשִּׂמְחָה שֶׁל לִיבִּי. וְאָז שָׁמְעָה צְרוֹרוֹת שֶׁל יְרִיּוֹת. בֶּטַח זִיקּוּקִים. אֲבָל אָז הִבְחִינָה בַּהִתְקַהֲלוּת. כְּשֶׁהִתְקָרְבָה רָאֲתָה מִסְפַּר בַּחוּרִים בְּפֵאוֹת מְסוּלְסָלוֹת וְכִיפּוֹת לִבְנוֹת גְּדוֹלוֹת עוֹרְכִים מִטְּווֹח מְאוּלְתָּר בְּמִגְרַשׁ הַכַּדּוּרֶגֶל הַקָּטָן. מַטְּרוֹת דְּמוּת לִבְנוֹת. אֶקְדָּחִים. מִטְּווֹח – עַל הַדֶּשֶׁא הַסִּינְטֵטִי בֵּין בְּרֵיכַת הַדָּגִים לַקָּרוּסֵלָה. וַאֲנָשִׁים סְבִיבָם צוֹפִים, כְּאִילּוּ מְדוּבָּר בִּקְבוּצַת הָאִימָּהוֹת עִם הָעֲגָלוֹת שֶׁיּוֹרְדוֹת לִסְקַוְּוטִים סְבִיב הַמְּאַמֶּנֶת שֶׁלָּהֶן בְּבִגְדֵי הַסְּפּוֹרְט הַזַּרְחָנִיִּים.
הִיא צִילְּמָה אֶת הָאֵירוּעַ בַּטֵּלֵפוֹן שֶׁלָּהּ וְהִתְחִילָה לְנַסֵּחַ בְּרֹאשׁ אֶת הַפּוֹסְט בְּפֶיְיסְבּוּק, כְּשֶׁאֶחָד הַבַּחוּרִים הִתְקַדֵּם לְעֶבְרָהּ בַּחֲצִי רִיצָה כְּשֶׁהָאֶקְדָּח עֲדַיִין בְּיָדוֹ. "אֶפְשָׁר לָדַעַת מָה אַתְּ עוֹשָׂה?" "צִילַּמְתִּי," עָנְתָה, מְשַׁקְשֶׁקֶת מִפַּחַד אֲבָל בּוֹנֶה עַל הָאֲנָשִׁים שֶׁסְּבִיבָהּ. "אָסוּר לִי?" שְׁאֵלָה כְּמוֹ יַלְדָּה שֶׁמִּתְחַצֶּפֶת לַמּוֹרֶה, עַל אַף שֶׁהָאוֹחֵז בָּאֶקְדָּח הָיָה צָעִיר מִמֶּנָּה בְּכִשְׁלוֹשִׁים שָׁנָה. "אֲנִי מְבַקֵּשׁ לְפַזֵּר אֶת הַהִתְקַהֲלוּת," הוּא פָּנָה אֶל הַצִּיבּוּר בְּקוֹל נָמוּךְ וְסַמְכוּתִי, וְהַקָּהָל הַקָּטָן צִייֵּת וְלֹא מָחָה. "תִּמְחֲקִי אֶת כָּל מָה שֶׁצִּילַּמְתָּ," אָמַר לָהּ. הִיא מְחַקָּה בְּיָדַיִים רוֹעֲדוֹת. אֲבָל לִפְנֵי שֶׁמְּחַקָּה שָׁלְחָה אֶת הַתְּמוּנָה בַּוֶּוטְסָאפּ הַמִּשְׁפַּחְתִּי וְהַשְּׁכוּנָתִי. כְּשֶׁחָזְרָה הַבַּיְתָה, הֶעֶלְתָה פּוֹסְט נִסְעָר. אָמְנָם לֹא הִצְלִיחָה לַחֲשׁוֹב עַל כּוֹתֶרֶת שְׁנוּנָה, וּבְכָל זֹאת הַתְּמוּנוֹת שֶׁל הַבַּחוּרִים עִם הָאֶקְדָּחִים בְּלֵב הַפַּארְק גָּרְרוּ עֶשְׂרוֹת תְּגוּבוֹת וְשִׁיתּוּפִים. הִיא נֶהֶנְתָה מֵהַסְּעָרָה שֶׁחוֹלְלָה. מֵהַתְּגוּבוֹת הַזּוֹעֲמוֹת וְהַמְּזוּעְזָעוֹת. מֵהַסִּפְרוּת הָעוֹלוֹת בְּקֶצֶב מָהִיר עַל עִיגּוּל הַהַתְרָאוֹת עַל הַמָּסָךְ שֶׁלָּהּ. לִפְנֵי שֶׁהִסְפִּיקָה לִקְרוֹא תְּגוּבָה אַחַת הִצְטַבְּרוּ כַּמָּה נוֹסָפוֹת. אֲבָל לֹא עָבְרָה שָׁעָה עַד שֶׁאָחִיהָ, שֶׁבִּזְכוּת הַדַּרְכּוֹן הָאָמֵרִיקָאִי שֶׁל אִשְׁתּוֹ עָבַר עִם הַמִּשְׁפָּחָה לְבוֹסְטוֹן, הִתְקַשֵּׁר אֵלֶיהָ. כַּנִּרְאֶה הוּא עוֹקֵב אַחֲרֶיהָ גַּם בַּלֵּילוֹת. הוּא דָּרַשׁ שֶׁתִּמְחוֹק אֶת הַפּוֹסְט הָאִידְיוֹטִי הַזֶּה וְתִתְרַחֵק מִצָּרוֹת. "אַתְּ פָּשׁוּט לֹא מְבִינָה אֵיפֹה אַתְּ חַיָּה, עִם מִי אַתְּ מִתְעַסֶּקֶת," חָזַר וְאָמַר. "זֶה נִהְיֶה מְסוּכָּן מִדַּי. תִּמְחֲקִי אֶת הַתְּמוּנוֹת הָאֵלֶּה וּפָשׁוּט תִּתְרַחֲקִי מֵהַטֵּלֵפוֹן וְהַמַּחְשֵׁב." שׁוּב הוּא בִּיקֵּשׁ שֶׁתָּבוֹא אֲלֵיהֶם עִם כַּרְמֶל. "בָּדַקְתָּ אֶת הַדַּרְכּוֹנִים?" שָׁאַל בְּפַעַם הַמֵּאָה, וְהִיא אִישְּׁרָה שֶׁהַדַּרְכּוֹנִים בְּתוֹקֶף וְגַם הַוִּויזָה מֵהַטִּיּוּל אַחֲרֵי הַבַּגְרוּיוֹת שֶׁתּוּכְנַן אַךְ לֹא יָצָא אֶל הַפּוֹעַל. יֵשׁ לָהֶם הָמוֹן מָקוֹם, הוּא אָמַר, וְהַיְּלָדִים מְחַכִּים לְבַת דּוֹדָה שֶׁלָּהֶם. "בּוֹאוּ כְּבָר, לָמָּה אֶתֵּן מְחַכּוֹת?"
 הִיא מְחַקָּה אֶת הַפּוֹסְט הַמַּפְלִיל וְכִיבְּתָה אֶת הַמַּחְשֵׁב. הָעֵצִים שֶׁבַּחַלּוֹן הִתְחִילוּ לִפְרוֹחַ וּלְלַבְלַב. הַזְּמַן הַזֶּה בֵּין פּוּרִים לְפֶסַח הוּא הַזְּמַן שֶׁהִיא הֲכִי אוֹהֶבֶת בְּשָׁנָה. הִתְקַשְּׁרָה לַכַּרְמֶל, וְלֹא הָיְתָה תְּשׁוּבָה. נִיסְּתָה שׁוּב לְהַשְׁאִיר לָהּ הוֹדָעוֹת, אֲבָל הֵן לֹא נִקְרְאוּ. כַּרְמֶל לֹא עוֹנָה לְטֵלֵפוֹנִים וְגַם לֹא לְהוֹדָעוֹת. אֵיפֹה הִיא? אֵיפֹה כַּרְמֶל?
הִיא יוֹדַעַת שֶׁהַמַּחֲשָׁבָה עַל כַּרְמֶל רַק מַחֲלִישָׁה וּמְעַרְעֶרֶת אוֹתָהּ אֲבָל הִיא לֹא יְכוֹלָה לַעֲצוֹר בְּעַצְמָהּ. כְּמוֹ חוֹר כּוֹאֵב בַּשֵּׁן שֶׁהַלָּשׁוֹן נִמְשֶׁכֶת אֵלָיו שׁוּב וָשׁוּב.
הִיא רוֹאָה אוֹתָהּ בְּבֵירוּר מוּלָהּ כְּפִי שֶׁנִּכְנְסָה הַבַּיְתָה בַּפַּעַם הָאַחֲרוֹנָה שֶׁנִּפְגְּשׁוּ; הָעֵינַיִים הַחוֹמוֹת עִם הַזַּהֲרוּרִים הַיְּרַקְרַקִּים, הַשַּׁעַר שֶׁהִתְאָרֵךְ וְנִצְרַב בַּשֶּׁמֶשׁ, הַנְּמָשִׁים שֶׁהָלְכוּ וְהִתְרַבּוּ מֵאָז שֶׁהִיא חַיָּה לָהּ אֵיפֹה שֶׁהִיא חַיָּה, כְּאִילּוּ מִישֶׁהוּ פִּיזֵּר בִּנְדִיבוּת שׂוּמְשׂוּם עַל הַלַּחְמָנִיָּיה הֲכִי מְתוּקָה. הִיא לֹא הוֹדִיעָה עַל בּוֹאָהּ, וְהִגִּיעָה לִפְנוֹת עֶרֶב עִם שְׁתֵּי חֲבֵרוֹת – אַחַת מֵהַגַּל הֶחָדָשׁ שֶׁל סוֹף הַתִּיכוֹן, וְהַשְּׁנִיָּיה שֶׁלֹּא הִכִּירָה. לִיבִּי הָיְתָה הָרִאשׁוֹנָה שֶׁהֵבִינָה, הִתְחִילָה לִשְׂרוֹט אֶת הַדֶּלֶת וְלַנָּבוּחַ בְּהִתְרַגְּשׁוּת. הָיָה לָהּ סִיר עִם מַרְק יְרָקוֹת שֶׁגָּמַר לְהִתְבַּשֵּׁל וְהֵפִיץ רֵיחַ טוֹב, מַזָּל שֶׁהֵכִינָה. הִיא סָרְקָה בְּרֹאשָׁהּ אֶת הַמְּצַאי בְּבֵית: יֵשׁ לֶחֶם, טְחִינָה, כְּרוּב. הִיא יְכוֹלָה לְהָכִין סָלָט בִּן רֶגַע. מָצְאָה קוּפְסָה שֶׁל מְלָפְפוֹנִים חֲמוּצִים בְּמֶלַח, יֵשׁ תַּפּוּזִים וְתַפּוּחִים. הַכּוֹל בְּסֵדֶר, לֹא חֲסַר אוֹכֶל. הַחֶבְרָה הַחֲדָשָׁה שֶׁרָאֲתָה אוֹתָהּ מוּטְרֶדֶת בַּמִּטְבָּח הִצִּיעָה לְהָכִין אֶת הַסָּלָט, וְחָתְכָה רְצוּעוֹת דַּקּוֹת וְהַרְבֵּה יוֹתֵר מְדוּיָּקוֹת מִמֶּנָּה.
כְּשֶׁנִּיסְּתָה לְפַתֵּחַ שִׂיחָה עִם הַחֲבֵרוֹת נִזְהֲרָה מְאוֹד. יָדְעָה שֶׁמַּסְפִּיקָה מִילָּה אַחַת שֶׁתַּחֲצֶה אֶת הַגְּבוּל הַבִּלְתִּי נִרְאֶה שֶׁסִּימְּנָה כַּרְמֶל, וְיַגִּיעַ הַנִּיתּוּק הַמּוּחְלָט.
הֵן אָכְלוּ בִּיסוֹדִיּוּת וּבָעִנְיָינִיּוּת, וְכִמְעַט שֶׁלֹּא דִּיבְּרוּ. הִיא הִגִּישָׁה לַשּׁוּלְחָן וְהֵבִיאָה מֶלַח, מִילְּאָה שׁוּב קַנְקַן עִם מַיִם, הֵכִינָה טוֹסְטִים מֵהַלֶּחֶם שֶׁבִּפְרִיזֵר כְּשֶׁהַלֶּחֶם עַל הַשּׁוּלְחָן נִגְמַר. חָשָׁה סִיפּוּק כְּשֶׁרָאֲתָה אֶת הַבַּת וְהַחֲבֵרוֹת אוֹכְלוֹת בְּתֵיאָבוֹן. וְכָל הַזְּמַן חָשְׁבָה: אֲנִי עוֹד חַיֶּיבֶת לְדַבֵּר עִם כַּרְמֶל בִּיחִידוֹת, לְשַׁכְנֵעַ שֶׁצָּרִיךְ לַעֲזוֹב הַכּוֹל וּלְהִסְתַּלֵּק. הִיא צְרִיכָה לְהִתְעַקֵּשׁ, אֲבָל בִּשְׁבִיל לְהִתְעַקֵּשׁ הִיא צְרִיכָה לְדַבֵּר אִתָּהּ. קוֹדֶם כֹּל שֶׁתִּישָּׁאֵר לִישׁוֹן בְּבֵית.
עוֹד וְעוֹד צְעִירִים מִצְטָרְפִים לַקְּבוּצוֹת הָאֵלֶּה שֶׁלֹּא בָּרוּר מָה הַקֶּשֶׁר בֵּינֵיהֶן. מִדֵּי פַּעַם עוֹלֶה לְרֶשֶׁת אוֹ מוּדְבָּק עַל לוּחוֹת מוֹדָעוֹת מָנִיפֶסְט כּוֹעֵס וּמְבוּלְבָּל שֶׁל אַחַת הַמַּחְתָּרוֹת. עִיקַּר הַזַּעַם מוּפְנֶה כְּלַפֵּי הַמִּשְׁטָר הַצְּבָאִי הַדָּתִי הַהוֹלֵךְ וּמִתְהַדֵּק, אֲבָל לֹא רַק. הֵם אַחְרָאִים לִגְרָפִיטֵי זוֹעֲמִים, הַשְׁחָתַת שִׁלְטֵי חוּצוֹת, הִתְפָּרְעוּיוֹת וְשִׁיבּוּשׁ עַצְרוֹת הִתְחַזְּקוּת במתנ"סים וּבְבָתֵּי כְּנֶסֶת, וְגַם הַטְמָנַת חוֹמְרֵי נֶפֶץ בִּרְכָבִים וּבִכְנָסִים, מְיוּחָסִים לָהֶם גַּם מִקְרִים שֶׁל הַצָּתוֹת. אֶמְצְעֵי הַתִּקְשׁוֹרֶת לֹא מְסַקְּרִים אֶת פְּעוּלּוֹת חַבְרֵי הַמַּחְתֶּרֶת וְגַם לֹא אֶת הַחִיפּוּשִׁים אַחֲרֵיהֶם בִּמְעָרוֹת וּבְמִבְנִים נְטוּשִׁים, אֲבָל הַשְּׁמוּעוֹת עוֹבְרוֹת בָּרְשָׁתוֹת הַחֶבְרָתִיּוֹת.
לִפְנוֹת בּוֹקֶר שָׁמְעָה קוֹלוֹת הִתְאַרְגְּנוּת בַּבַּיִת וְאֶת לִיבִּי נוֹבַחַת. הַשָּׁעָה הָיְיתָה חָמֵשׁ וְאַרְבָּעִים. הִתְלַבְּשָׁה בִּמְהִירוּת כְּדֵי לְהַסְפִּיק לָתֵת לְכַרְמֶל נְשִׁיקָה, כֶּסֶף וְאוֹכֵל, אֲבָל פִסְפְסָה אוֹתָהּ. אוֹתָהּ – שֶׁכָּל בּוֹקֶר, בְּמֶשֶׁךְ שָׁנִים, אִי אֶפְשָׁר הָיָה לְהָעִיר. פֶּתֶק עִם לֵב וּסְמַיְילִי שֶׁכַּרְמֶל הִשְׁאִירָה בָּאַרְנָק שֶׁלָּהּ בַּמָּקוֹם הַכֶּסֶף שֶׁהָיָה בּוֹ יִהְיוּ הַקֶּשֶׁר הָאַחֲרוֹן אִתָּהּ.
אֵיזֶה מִין אִמָּא הִיא שֶׁלֹּא מַצְלִיחָה לִשְׁמוֹר עַל הַבַּת שֶׁלָּהּ.
עַכְשָׁיו הִיא חַיֶּיבֶת לָקוּם מֵהַסַּפָּה הַזֹּאת. לִפְעוֹל. הִיא צְרִיכָה לְהִתְאַפֵּק כְּדֵי לֹא לִשְׁפּוֹךְ אֶת הַמַּיִם הָרוֹתְחִים מֵהַקּוּמְקוּם עַל הַיָּד שֶׁלָּהּ אֲבָל לֹא עוֹשֶׂה אֶת זֶה. מְכִינָה לְעַצְמָהּ כּוֹס תֶּה וּמִתְיַישֶּׁבֶת מוּל דַּף הַמְּסָרִים שֶׁמְּחַכָּה לָהּ עַל הַשּׁוּלְחָן. מְגַיֶּיסֶת אֶת הַכּוֹחוֹת הַדְּרוּשִׁים כְּדֵי לֹא לִזְרוֹק אוֹתוֹ לַפַּח, אֲבָל לֹא מַצְלִיחָה לְגַיֵּיס מַסְפִּיק כּוֹחַ רָצוֹן כְּדֵי לִקְרוֹא אֶת כּוּלּוֹ. אַחֲרֵי רִפְרוּף עַל הַסְּעִיפִים הָרִאשׁוֹנִים, הִיא מַנִּיחָה עָלָיו אֶת מַחֲזִיק הַמַּפִּיּוֹת. צְנִיעוּת, עֲקֶרֶת הַבַּיִת, עִיקַּר הַבַּיִת, חָמֵץ, בִּיעוּר הֶחָמֵץ, מִרְיָם, נָשִׁים צִדְקָנִיּוֹת... הִיא מִצָּרְפַת אֶת הַדַּף לַעֲרֵמַת הַנַּיֶּירֶת; מִכְתָּבִים, טְפָסִים וּמִסְמָכִים שֶׁכְּבָר שָׁנִים מְחַכִּים שֶׁתִּתְיַיחֵס אֲלֵיהֶם אֲבָל הִיא מְסָרֶבֶת, אוֹ לֹא מַצְלִיחָה, נֶאֱטַמְתָּ מוּל כָּל תְּבִיעָה שֶׁל הָעוֹלָם הַחִיצוֹן כְּלַפֵּי הַזְּמַן שֶׁלָּהּ.
כְּבָר צָרִיךְ לְהַתְחִיל לְהִתְאַרְגֵּן. הִיא מוֹצֵאת שִׂמְלַת כְּתֵפִיּוֹת קֵיצִית אֲרוּכָּה וְלוֹבֶשֶׁת אוֹתָהּ מֵעַל חוּלְצַת טְרִיקוֹ לְבָנָה אֲרוּכַּת שַׁרְווּלִים. לְלוּק הַקֵּיבוֹצֵנִיקִי-מִתְנַחֲלֵי הַזֶּה הִיא מוֹסִיפָה נַעֲלֵי הִתְעַמְּלוּת. סְפּוֹרְט אַלְגֶּנְט, הִיא מְחַיֶּיכֶת בְּבוּז לְעַצְמָהּ.
מוּל הָרְאִי בַּחֲדַר הָאַמְבַּטְיָה הִיא מְסַדֶּרֶת אֶת הַמִּטְפַּחַת הַכֵּהָה שֶׁמְּנַהֶלֶת הַמַּתְנָ"ס נָתְנָה לָהּ. הִיא יוֹדַעַת: צָרִיךְ שֶׁכָּל הַשְׁעָרוֹת יִכָּנְסוּ פְּנִימָה. מָה שֶׁנִּשְׁאַר מֵהֶן, לְפָחוֹת, הִיא מְגַחֶכֶת. מַצְמִידָה אֶת כַּפּוֹת הַיָּדַיִים לְצִידֵּי הָרֹאשׁ וּמוֹשֶׁכֶת אֶת הַבַּד אֶל הַפְּנִים, וְאָז דּוֹחֶסֶת חֲזָרָה אֶת הַשְׁעָרוֹת שֶׁנִּמְשְׁכוּ הַחוּצָה מֵעַל הָאוֹזְנַיִים. כְּבָר שָׁבוּעוֹת שֶׁלֹּא בָּחֲנָה אֶת עַצְמָהּ מוּל הָרְאִי. הִתְרַגְּלָה לְהִתְעַלֵּם מִמֶּנּוּ, לָצֵאת עִם מִבְרֶשֶׁת הַשִּׁינַּיִים לַסִּיבּוּב שֶׁל הַבּוֹקֶר, לָתֵת אוֹכֶל לְלִיבִּי וּלְמַלֵּא אֶת הַקּוּמְקוּם לַקָּפֶה. עַכְשָׁיו הִיא מִתְקָרֶבֶת, וְהַמַּבָּט נִשְׁאָב אֶל הַבָּבוּאָה הַמּוּכֶּרֶת. אִישָּׁה מְבוּגֶּרֶת. פָּנִים רְחָבִים וּבְהִירִים עַל רֶקַע הַבַּד הַכֵּהֶה. וְרַדְרַדּוֹת בְּצִידֵּי הָאַף מַשְׁוֶוה לִפְנִים גּוֹן תִּינוֹקִי, אֶלָּא שֶׁהִתְקָרְבוּת נוֹסֶפֶת אֶל הָרְאִי מְגַלֶּה שֶׁמְּדוּבָּר בְּנִימֵי דָּם פְּקוּעִים. עֲגַלְגַּלּוּת לְשֶׁעָבַר שֶׁקּוֹרֶסֶת, כְּמוֹ בָּלוֹן שֶׁמִּתְרוֹקֵן מֵאֲוִויר. מִתַּחַת לַסַּנְטֵר צוֹנֵחַ סֶנְטֶר נוֹסָף, שְׂעָרוֹת בּוֹדְדוֹת מְבַצְבְּצוֹת בַּאֲזוֹרִים לֹא צְפוּיִים. הִיא מְרִימָה אֶת הַסַּנְטֵר וּבוֹחֶנֶת אֶת הַצַּוּוֹאר שֶׁנִּרְאֶה כְּמוֹ בַּד שֶׁקּוּפַּל לִזְמַן מְמוּשָּׁךְ, וּפַסֵּי רוֹחַב עֲמוּקִּים מְחַלְּקִים אוֹתוֹ וּלְאוֹרְכָּם בְּקָעִים וַעֲמָקִים. הִיא נִזְכֶּרֶת בְּשֵׁם שֶׁל סֵפֶר: "אֲנִי שׂוֹנֵאת אֶת הַצַּוּוֹאר שֶׁלִּי" שֶׁל זֹאת שֶׁכָּתְבָה אֶת "צָרֶבֶת" וְאֶת הַתַּסְרִיט שֶׁל "כְּשֶׁהָאֲרִי פָּגַשׁ אֶת סָאלִי"; מְנַסָּה לְהִיזָּכֵר אִם קָרְאָה אוֹתוֹ בִּכְלָל. אֶת תַּקְרִיבֵי הָעֲנָק שֶׁל פְּנֵי הַנָּשִׁים הַצְּעִירוֹת בִּצְמָתִים וְעַל מְגַדְּלִים לְאוֹרֶךְ הַכְּבִישׁ הַמָּהִיר הִיא זוֹכֶרֶת, וְגַם אֶת אֵין סְפוֹר הַכַּתָּבוֹת, הַפִּרְסוֹמוֹת וְהַפּוֹסְטִים עַל הֲזָנָה וַהֲגָנָה, מִיצּוּק וּמִילּוּי, מְתִיחָה וּפִיסּוּל. פִּתְאוֹם הִיא מְחַיֶּיכֶת וְאוֹמֶרֶת לִדְמוּת שֶׁבִּרְאִי, "נָשִׁים טִיפְּשׁוֹת". לְרֶגַע הִיא מוּפְתַּעַת מֵהַקּוֹל שֶׁל עַצְמָהּ וּמִשְׁתַּתֶּקֶת, וָשׁוּב הִיא מְחַיֶּיכֶת אֶת הַחִיּוּךְ הֶעָקוֹם וְהַמַּר, "וַאֲנִי הַטִּיפְּשָׁה הָרָאשִׁית". 
הִיא מְרוֹפֶפֶת אֶת הַקֶּשֶׁר שֶׁל הַמִּטְפַּחַת הַהֲדוּקָה מִדַּי שֶׁמּוֹתַחַת אֶת הַשְׁעָרוֹת, וְנִזְכֶּרֶת אֵיךְ אַחֲרֵי הַתִּיכוֹן הִיא הָלְכָה לִלְמוֹד בְּ"מִכְלֶלֶת בְּרוּרְיָה" בִּירוּשָׁלַיִם, וְיוֹם אֶחָד כָּל הַבָּנוֹת לָבְשׁוּ אֶת הַבְּגָדִים הֲכִי דּוֹסִיִּים שֶׁלָּהֶן, הוֹסִיפוּ מִטְפָּחוֹת וְגַרְבִּיּוֹנִים, וְעַל הַלּוּחַ מֵאֲחוֹרֵיהֶן כָּתְבוּ בְּיִידִישׁ: "אָוִיס אִיז גֵּיט טָזִין א יֹיד – טוֹב לִהְיוֹת יְהוּדִי". הֵן הִצְטַלְּמוּ וְשָׁלְחוּ אֶת הַתְּמוּנוֹת לְהוֹרִים בִּנְיוּ גֶ'רְזִי כְּדֵי שֶׁיִּיבָּהֲלוּ קְצָת. הַהוֹרִים שֶׁלָּהּ לֹא מַמָּשׁ הִתְעַנְיְינוּ, וְאֶת הַתְּמוּנָה שֶׁלָּהּ הִיא שָׁמְרָה; מִדֵּי פַּעַם עוֹד נִתְקְלָה בָּהּ בְּאַחַת הַקּוּפְסָאוֹת. בְּכָל אוֹפֶן, הִיא חוֹשֶׁבֶת עַכְשָׁיו, מִטְפַּחַת כֵּהָה עַל פְּנֵי בַּת שְׁמוֹנֶה-עֶשְׂרֵה רַעֲנַנִּים זֶה מַשֶּׁהוּ אַחֵר לְגַמְרֵי, וְגַם חוֹשֶׁבֶת אֵיךְ אַחֲרֵי הַכּוֹל גַּם הַחֲזָרָה בִּתְשׁוּבָה שֶׁלָּהּ לֹא הֶחֱזִיקָה מַעֲמָד. גַּם זֶה גּוֹרֵם לָהּ לְחַיֵּיךְ. הִיא נִשְׁאֲרָה בַּמִּשְׁבֶּצֶת שֶׁלָּהּ, לֹא הִגִּיעָה רָחוֹק. אֶפְשָׁר יִהְיֶה לִכְתּוֹב אֶת זֶה עַל הַמַּצֵּבָה שֶׁלָּהּ.
הִיא יוֹצֵאת מֵהַבַּיִת, וַאֲפִילּוּ שֶׁמְּדוּבָּר בְּסַךְ הַכּוֹל בְּשִׁינּוּי קַל בְּבַדִּים שֶׁמּוּנָּחִים עָלֶיהָ, בְּכָל זֹאת הִיא חָשָׁה מְבוּכָה וְזָרוּת. יֵשׁ כְּבָר תְּנוּעָה שֶׁל נָשִׁים אֶל עֵבֶר הַבָּמָה הַמֶּרְכָּזִית שֶׁבִּקְצֵה הַפַּארְק, אֲבָל הִיא מִשְׁתַּדֶּלֶת לְהִתְמַקֵּד בְּנַעֲלַיִים וּבְקַרְקַע, רַק לֹא לְהִיתָּקֵל בִּפְנִים מוּכָּרוֹת. הַבּוֹקֶר הַפַּארְק נִרְאֶה לָהּ כָּל כָּךְ מַזְמִין וְרַעֲנָן, וְעַכְשָׁיו כָּל הַשְּׁרִירִים קְפוּצִים וְהַהֲלִיכָה מְקוּטַּעַת. הַשְּׁבִיל רַק עוֹלֶה וְעוֹלֶה. כָּל תְּנוּעָה הִיא תּוֹלָדָה שֶׁל מַחֲשָׁבָה, וְצָרִיךְ לְהִתְאַמֵּץ לְהָרִים אֶת הָרֶגֶל, לִשְׁלוֹחַ אוֹתָהּ קָדִימָה, לְהָרִים עוֹד רֶגֶל; אִם לֹא תִּתְרַכֵּז – תִּיפּוֹל אוֹ תֵּיעָצֵר. הִיא מִשְׁתַּדֶּלֶת לֹא לְהָרִים אֶת הָרֹאשׁ אֲבָל הִיא מִבְּחִינָה לְפָנֶיהָ בְּגוֹ מוּכָּר: מַשֶּׁהוּ בַּכְּתֵפַיִים, הַצַּוּוֹאר הַדַּק, הַהֲלִיכָה הַנִּמְרֶצֶת וְהַנִּגְרֶרֶת בּוֹ זְמַנִּית. זֶה לֹא יָכוֹל לִהְיוֹת, הִיא חוֹשֶׁבֶת, אֵלּוּ שׁוּב הַהֲזָיוֹת שֶׁלָּהּ; הִיא כְּבָר לֹא יוֹדַעַת מָה הִיא רוֹאָה וּמָה הִיא שׁוֹמַעַת. הֲרֵי כַּרְמֶל לֹא יְכוֹלָה לִהְיוֹת כָּאן, מֶטֶר וָחֵצִי לְפָנֶיהָ, בְּשִׂמְלַת סָרָפָן שְׁחוֹרָה אֲרוּכָּה, חוּלְצַת גּוֹלְף יְרוּקָּה כֵּהֶה, וְשָׁבִיס שָׁחוֹר מְלוּפָּף סְבִיב הָרֹאשׁ כְּמוֹ טוּרְבָּן הוֹדִּי תַּפּוּחַ. אֲבָל הִיא מְזַהָה אֶת הַחוּלְצָה, הַכְּתֵפַיִים, הַהֲלִיכָה. אֵיךְ הִיא הִגִּיעָה לְכָאן? לָמָּה? יָכוֹל לִהְיוֹת שֶׁהִיא בַּצַּד שֶׁלָּהֶם?
הִיא שׁוֹקֶלֶת לְהִתְקָרֵב אֵלֶיהָ. תַּחְשְׁבִי. תַּחְשְׁבִי. תַּחְשְׁבִי. שׁוּב הִיא שׁוֹמַעַת אֶת הַמִּסְפָּרַיִים שֶׁל הַמּוּיָּרוֹת – סְוִוישׁ, סְוִוישׁ, סְוִוישׁ – אֲבָל זֹאת רַק הַחֲצָאִית. לֹא, הִיא מַכִּירָה אֶת הַבַּת שֶׁלָּהּ, הִיא לֹא חֲזָרָה בִּתְשׁוּבָה. קָשֶׁה מְאוֹד לְשַׁכְנֵעַ אוֹתָהּ בְּמַשֶּׁהוּ. כְּבָר כְּיַלְדָּה הָיְתָה לָהּ רְתִיעָה מִכָּל מָה שֶׁנָּדְפָה מִמֶּנּוּ נֶחָמָה מְזוּיֶּפֶת. לֹא הָיְתָה מוּכָנָה לִשְׁמוֹעַ סִיפּוּר אִם הוּא לֹא קָרָה בֶּאֱמֶת.
וּפִתְאוֹם הִיא מְבִינָה: כַּרְמֶל בָּאָה לְחַבֵּל בַּעֲצֶרֶת. לְפוֹצֵץ. הִיא שָׁמְעָה כְּבָר עַל מִקְרִים כָּאֵלֶּה, עַל מוֹרְדִים שֶׁגָּרְמוּ מְהוּמוֹת וְלִפְעָמִים אֲפִילּוּ פָּתְחוּ בְּאֵשׁ. אֲבָל כַּרְמֶל? הַשַּׁבְרִירִית? הִיא לֹא תִּפְעַל בָּאַלִּימוּת. וְאוּלַי כֵּן? כָּל הַכַּעַס הָאָצוּר, הַשְּׁתִיקוֹת הָעַקְשָׁנִיּוֹת, הָעוֹיְנוֹת. כְּבָר מִזְּמַן אִי אֶפְשָׁר לָדַעַת מָה הִיא בֶּאֱמֶת חוֹשֶׁבֶת.  מָה יִקְרֶה כְּשֶׁכַּרְמֶל תִּרְאֶה אוֹתָהּ עַל הַבָּמָה, עִם אַנְשֵׁי הַגַּרְעִין, בּוֹגֶדֶת בְּכָל מָה שֶׁהֵן מַאֲמִינוֹת בּוֹ? 
הִיא חַיֶּיבֶת לַעֲצוֹר אוֹתָהּ. אִילּוּ רַק הָיְיתָה מְשַׁכְנַעַת אוֹתָהּ לִנְסוֹעַ מִפֹּה... עַכְשָׁיו זֶה לֹא חָשׁוּב. עַכְשָׁיו זֶה לֹא חָשׁוּב. עַכְשָׁיו לְהִתְמַקֵּד, לֹא לְהִישָּׁאֵב לָאִם הָיִיתִי. מֵאֲחוֹרֵי הַקְּלָעִים הִיא מִתְקַבֶּלֶת בִּלְבָבִיּוּת עַל יְדֵי אֲבִיבָה וּשְׁאָר יְדִידוֹתֶיהָ הַחֲדָשׁוֹת.
כְּשֶׁהִיא מִתְיַישֶּׁבֶת בְּעוֹמֶק הַבָּמָה הִיא מְזַהָה אֶת כַּרְמֶל. לְרֶגַע הָעֵינַיִים שֶׁלָּהֶן נִפְגָּשׁוֹת. מֵרוֹב בֶּהָלָה הִיא מְסִיטָה אֶת הַמַּבָּט.
רִאשׁוֹנָה מְדַבֶּרֶת רֹאשַׁת מִדְרֶשֶׁת "אוֹרָה", כּוֹכֶבֶת שֶׁהִגִּיעָה אֶל הָעִיר מִיְּרוּשָׁלַיִם. אִישָּׁה כֵּהָה וּשְׁפִּיצִית, לְבוּשָׁה חֲלִיפָה וְנַעֲלֵי עָקֵב גְּבוֹהוֹת. הִיא מְדַבֶּרֶת בְּקוֹל עוֹלֶה וְיוֹרֵד, מְפַתֶּה וְרוֹמֵז, מְלַוֶּוה בְּסִימָנֵי קְרִיאָה וּשְׁאֵלָה וּתְנוּעוֹת יָדַיִים שֶׁגַּם בַּיְּשִׁיבָה מֵאָחוֹר נִיכָּר שֶׁהֵן מוּגְזָמוֹת. הִיא מַמְתִּיקָה סוֹד, כְּאִילּוּ יוֹדַעַת מָה קוֹרֶה בַּחַיִּים הָאִינְטִימִיִּים שֶׁל כָּל אַחַת מֵהַנּוֹכְחוּת, וּמְצַטֶּטֶת מֵהַתָּנָ"ךְ, מֵהַהַגָּדָה, פַּרְשָׁנִים וּפוֹסְקִים. הִיא עוֹבֶרֶת בִּמְהִירוּת מְעַנְיֵין לָעִנְיָין, מִמָּקוֹר לְסִיפּוּר, שְׁאֵלָה אוֹ הַבְטָחָה. הַכּוֹל תָּלוּי בְּנוֹ: אֲנַחְנוּ עַקְרוֹת הַבַּיִת, עִיקַּר הַבַּיִת; רַק אֲנַחְנוּ יְכוֹלוֹת לְנַקּוֹת וּלְהָכִין אֶת הַבַּיִת לְפֶסַח, כִּי רַק יוֹדְעוֹת לִבְדּוֹק וּלְחַפֵּשׂ מָה מִסְתַּתֵּר בַּחוֹרִים וּבַסְּדָקִים. מִנִּיקְיוֹן הַבַּיִת הִיא עוֹבֶרֶת לְמַיִם וּמֵהַמַּיִם לְמִרְיָם שֶׁכְּבָר בַּמִּדְרָשׁ מְסוּפָּר שֶׁבִּזְכוּתָהּ הָיוּ מַיִם בַּמִּדְבָּר לִבְנֵי יִשְׂרָאֵל וְזֹאת הַמַּתָּנָה הַטּוֹבָה שֶׁל מִרְיָם. מִרְיָם מַזְכִּירָה לָנוּ עַד כַּמָּה חֲשׁוּבָה הַיְּלוּדָה בָּעָם יִשְׂרָאֵל וַאֲנַחְנוּ "וַתֵּצֶאנָה כָל הַנָּשִׁים אַחֲרֶיהָ" כָּל נָשִׁי יִשְׂרָאֵל עַד סוֹף כָּל הַדּוֹרוֹת הוֹלְכוֹת אַחֲרֶיהָ בִּזְכוּת נָשִׁים צִדְקָנִיּוֹת נִגְאֲלוּ אֲבוֹתֵינוּ מִמִּצְרַיִם וּבִזְכוּתֵנוּ הָעוֹמְדוֹת כָּאן הַיּוֹם – עֲתִידִים יִשְׂרָאֵל לְהִיגָּאֵל. הִיא כְּבָר לֹא עוֹקֶבֶת, וּמְנַסָּה לִבְחוֹן אֶת כַּרְמֶל מִמְּקוֹם מוֹשָׁבָה, אֲבָל הִיא נֶעֶלְמָה, וְעַל אַף שֶׁהָיְיתָה רוֹצָה לָרוּץ לְחַפֵּשׂ אוֹתָהּ, אוֹ לִתְפּוֹס אֶת הַמִּיקְרוֹפוֹן וְלִקְרוֹא "כַּרְמֶל, כַּרְמֶל אִמָּא מְחַכָּה לָךְ עַל הַבָּמָה הַמֶּרְכָּזִית", הִיא יוֹשֶׁבֶת וּמְנַסָּה לַחֲשׁוֹב מָה תֹּאמַר, כִּי כָּל מָה שֶׁתִּכְנְנָה לְהַגִּיד לִנְשׁוֹת הָעִיר לֹא חָשׁוּב עַכְשָׁיו. עַכְשָׁיו כַּרְמֶל כָּאן בַּקָּהָל, אוּלַי הִיא עוֹמֶדֶת לַעֲשׂוֹת מַשֶּׁהוּ שֶׁלֹּא תִּהְיֶה מִמֶּנּוּ חֲזָרָה. עַכְשָׁיו עֲלִיָּיה לַחֲשׁוֹב מָה לוֹמַר שֶׁיִּהְיֶה בָּרוּר, נֶחֱרָץ, שֶׁיְּשַׁכְנֵעַ אֶת כַּרְמֶל לְהִתְרַחֵק מֵהַסַּכָּנוֹת שֶׁהִיא נִמְשֶׁכֶת אֲלֵיהֶן, לְהִיזָּהֵר, לְהִישָּׁמֵר לְנַפְשָׁהּ, וּבְאוֹתוֹ זְמַן הִיא צְרִיכָה לְהַקְשִׁיב לִדְבָרָיו שֶׁל רַב קְהִילַּת "נִשְׁמַת", קְהִילַּת הַגַּרְעִין הַתּוֹרָנִי בַּיִּשּׁוּב. הוּא מְסַפֵּר עַל חוֹדֶשׁ נִיסָן שֶׁבּוֹ נִבְרָא הָעוֹלָם, וְהוּא חוֹדֶשׁ הַגְּאוּלָּה. מְדַבֵּר עַל הַחוֹשֶׁךְ שֶׁבָּא לִפְנֵי הָאוֹר, וְשֶׁכָּל יִשְׂרָאֵל עַרְבִים זֶה לָזֶה וְרַק יַחַד נוּכַל לְהָבִיא אֶת הַגְּאוּלָּה; גַּם הוּא עוֹבֵר מִנּוֹשֵׂא לַנּוֹשֵׂא, וּמִשִּׂיא קוֹלִי אֶחָד לִשְׁנֵי מַעְבְּדוֹת מִצְרַיִם לֹא יוֹצְאִים לְחֵירוּת, הוּא מַגְבִּיר אֶת קוֹלוֹ –  מַעְבְּדוֹת מִצְרַיִם יוֹצְאִים לְעַבְדוּת לַקָּדוֹשׁ בָּרוּךְ הוּא, לַתּוֹרָה וּמִצְווֹת לָעָם יִשְׂרָאֵל. כְּבָר מִיַּלְדוּתָהּ מֵרִים דּוֹאֶגֶת לִכְלַל עַם יִשְׂרָאֵל! כְּבָר שֶׁהָיְתָה בַּת שָׁלוֹשׁ סִייְּעָה לְאִמָּהּ כִּמְיַילֶּדֶת עוֹזֶרֶת וּמְסַיַּיעַת. בִּזְכוּת נָשִׁים צִדְקָנִיּוֹת נִגְאֲלוּ בְּנֵי יִשְׂרָאֵל מִמִּצְרַיִם וּמָה הָיְתָה גְּדוּלָּתָן שֶׁל אוֹתָן נָשִׁים צִדְקָנִיּוֹת? שֶׁאֲפִילּוּ לַמִּדְבָּר נָשְׂאוּ אֵיתָן תּוּפִּים, בִּתְקוּפַת הָעַבְדוּת, בִּתְקוּפַת הַגְּזָרוֹת, בִּתְקוּפַת הַשֵּׁפֶל מִרְיָם לֹא אִיבְּדָה אֶת הָאֱמוּנָה בַּקָּדוֹשׁ בָּרוּךְ הוּא הִיא לָקְחָה אִתָּהּ אֶת הַתּוֹף לַמִּדְבָּר, הֶאֱמִינָה בִּגְאוּלָּה הַשְּׁלֵמָה וְסָחֲפָה אֶת הַנָּשִׁים אַחֲרֶיהָ בֶּאֱמוּנָתָהּ. אֲנַחְנוּ עַקְרוֹת הַבַּיִת, אֲנַחְנוּ עִיקַּר הַבַּיִת, אֲנַחְנוּ מִצְווֹת עַל הָאוֹפְּטִימִיּוּת וְהָאֱמוּנָה הַשְּׁלֵמָה. בַּזְּמַנִּים הַקָּשִׁים בְּיוֹתֵר עָלֵינוּ לִרְאוֹת לְמֵרָחוֹק, לָדַעַת שֶׁבְּקָרוֹב יַגִּיעוּ גַּם הַתּוּפִּים וְהַמְּחוּלּוֹת. גַּם הוּא זוֹכֶה לִמְחִיאוֹת כַּפַּיִים נִלְהָבוֹת.
זֶהוּ עַכְשָׁיו תּוֹרָה. אֵין בְּרֵירָה. הִיא קָמָה בִּכְבֵדוּת, רוֹאָה אֶת מֵאוֹת הַנָּשִׁים שֶׁלְּרַגְלֶיהָ וְחָשָׁה גַּל שֶׁל בְּחִילָה. הִיא לֹא מַצְלִיחָה לְאַתֵּר אֶת כַּרְמֶל בֵּין הַפָּנִים הַמּוּכָּרוֹת שֶׁבַּקָּהָל. אֲבָל גַּם בְּלִי לִרְאוֹת אוֹתָהּ הִיא יוֹדַעַת שֶׁהִיא שָׁם וּמַקְשִׁיבָה.
"נָשִׁים יְקָרוֹת.
חֲבֵרוֹת, מִכְרוֹת, שְׁכֵנוֹת.
בִּיקְּשׁוּ מִמֶּנִּי לְהוֹסִיף לוֹמַר אֶת הַדְּבָרִים שֶׁלִּי, וַאֲנִי שְׂמֵחָה לַעֲשׂוֹת אֶת זֶה. גַּם אִם זֶה לֹא קַל לִי. שָׁמַעְנוּ הַיּוֹם עַל פֶּסַח, עַל חוֹדֶשׁ נִיסָן, עַל הַנָּשִׁים הַצַּדִּיקוֹת מִיּמֵי קֶדֶם, עַל סְגוּלּוֹתֶיהָ הָרוּחָנִיּוֹת שֶׁל מִרְיָם הַנְּבִיאָה. בְּכֵנוּת, הֵבַנְתִּי רַק חֵלֶק מֵהַדְּבָרִים. רַק לִפְנֵי מִסְפַּר שָׁעוֹת נוֹדַע לִי שֶׁעַל פִּי הַמָּסוֹרֶת הַיּוֹם, י' בְּנִיסָן, הוּא יוֹם פְּטִירָתָהּ שֶׁל מִרְיָם הַנְּבִיאָה." הִנֵּה, הִיא מְזַהָה פִּתְאוֹם אֶת כַּרְמֶל, אֲבָל כַּרְמֶל לֹא מִסְתַּכֶּלֶת עָלֶיהָ.
"מִרְיָם  שׁוֹמֶרֶת עַל אָחִיהָ, מַצִּילָה אוֹתוֹ. עוֹמֶדֶת מֵרָחוֹק בֵּין קְנֵי הַסּוֹף, לֹא נֶאֱבֶקֶת, לֹא מוֹחָה – עוֹשָׂה אֶת מָה שֶׁצָּרִיךְ. הִיא וְאִמָּא שֶׁלָּהּ וְהַשּׁוּתָּפוּת שֶׁלָּהּ. הֵן לֹא פּוֹתְחוֹת חֲזִית, לֹא נֶאֱבָקוֹת בְּאַף אֶחָד, לֹא מְנַצְּחוֹת. הֵן לֹא צוֹדְקוֹת אוֹ לֹא צוֹדְקוֹת. רַק שׁוֹמְרוֹת עַל הַיְּלָדִים, עַל הַחַיִּים.
נָשִׁים יְקָרוֹת, אֲנַחְנוּ נוֹתְנוֹת חַיִּים אֲבָל כָּל כָּךְ הַרְבֵּה פְּעָמִים נִכְשָׁלוֹת בְּלִשְׁמוֹר עֲלֵיהֶם. בְּבַקָּשָׁה, אֶל תִּכְשְׁלוּ. אַל תִּהְיוּ גִּיבּוֹרוֹת גְּדוֹלוֹת. תִּשְׁמְרוּ עַל הַחַיִּים. עַל הַחַיִּים שֶׁלָּכֶן, וְעַל כָּל מִי שֶׁקָּרוֹב אֲלֵיכֶן.
כַּרְמֶל מְרִימָה אֶת הָרֹאשׁ, וְנִרְאֶה לָהּ שֶׁהַצַּד הַשְּׂמָאלִי שֶׁל הַפֶּה מִתְעַקֵּל מַטֵּה בְּסַפְקָנוּת, כְּמוֹ אוֹמֵר עַל מָה אַתְּ מְדַבֶּרֶת? אַתְּ בִּכְלָל יוֹדַעַת מַשֶּׁהוּ עַל לִשְׁמוֹר? וּכְמוֹ בְּמַצָּגוֹת בַּמַּחְשֵׁב, הִיא רוֹאָה אֶת הַפָּנִים שֶׁל כַּרְמֶל מִתְמַזְּגִים בַּפָּנִים שֶׁלָּהּ בָּרֶגַע שֶׁנּוֹלְדָה; בְּסוֹף הַהֵירָיוֹן הָאָרוֹךְ מִדַּי וְהַלֵּידָה שֶׁהִתְמַשְּׁכָה וְהִתְמַשְּׁכָה וּפִתְאוֹם הִסְתַּבְּכָה, וְהַחֶדֶר הִתְמַלֵּא רוֹפְאִים וַאֲחָיוֹת, וּכְשֶׁנִּשְׁלְפָה הַחוּצָה גַּיְיזֶר שֶׁל מַיִם יָצָא מִגּוּפָהּ וְשֶׁטֶף אֶת הַחֶדֶר, וְחֶבֶל הַטַּבּוּר הָיָה כָּרוּךְ סְבִיב הַצַּוּוֹאר שֶׁל הַתִּינוֹקֶת הַסְּגוּלָּה, וְהָרוֹפֵא – בִּתְנוּעָה סִיבּוּבִית – שִׁיחְרֵר אוֹתָהּ מִמֶּנּוּ וְנָתַן לָהּ אֶת הַתִּינוֹקֶת שֶׁלָּהּ, וְהַפָּנִים שֶׁלָּהּ עֲגוּלּוֹת וּמוּשְׁלָמוֹת בְּצֶבַע סָגוֹל לֹא טִבְעִי, מְכוּסּוֹת מִין מִשְׁחָה לְבָנָה, וּלְרֶגַע הִיא לֹא בְּטוּחָה שֶׁהַתִּינוֹקֶת בַּחַיִּים, אֲבָל כְּשֶׁהִיא מוּנַּחַת עָלֶיהָ בְּתוֹךְ הַחֶדֶר הַפְלוֹרוֹסֶנְטִי הֶעָמוּס תְּכוּנָה וְצֶוֶות הֵן מַבִּיטוֹת אַחַת בִּשְׁנִיָּיה, וְרַק אָז חֶבֶל הַטַּבּוּר נֶחְתַּךְ. הִיא חוֹשֶׁבֶת עַל הַמִּסְפָּרַיִים. הַמִּסְפָּרַיִים הֵם בִּכְלָל שֶׁל הַחַיִּים, אֵיךְ הִיא לֹא הֵבִינָה אֶת זֶה? וְהִיא מַרְגִּישָׁה סְחַרְחוֹרֶת, וְרוֹצֶה לִצְעוֹק אוֹ שֶׁאוּלַי הִיא בֶּאֱמֶת צוֹעֶקֶת, כַּרְמֶלִּי, תִּיזָּהֲרִי, תִּשְׁמְרִי עַל עַצְמֵךְ, בּוֹאִי הַבַּיְתָה. אֲבִיבָה עוֹמֶדֶת לְיָדָהּ, מְחַבֶּקֶת אֶת כְּתֵפָהּ וּמְחַיֶּיכֶת אֵלֶיהָ חִיּוּךְ שֶׁהִיא לֹא מַצְלִיחָה לְפַעְנֵחַ. מֵהַצַּד הַפָּנִים שֶׁלָּהּ כִּמְעַט שְׁטוּחִים, אֲבָל הַמַּגָּע מַזְכִּיר לָהּ אֵיפֹה הִיא נִמְצֵאת, וְהִיא חוֹשֶׁבֶת לְעַצְמָהּ: מָה אָמַרְתִּי עַכְשָׁיו? הַפָּנִים שֶׁל כַּרְמֶל מִסְתַּכְּלִים עָלֶיהָ, דּוֹאֲגִים. רַק לִגְמוֹר עִם זֶה.
אֲנִי מְבַקֶּשֶׁת מִכָּל אַחַת כָּאן, מִתְחַנֶּנֶת, תִּשְׁמְרִי עַל עַצְמְךָ. וְהַלְוַואי שֶׁיִּהְיֶה לָנוּ חַג שָׂמֵחַ." בְּיָד לֹא יַצִּיבָה הִיא מַחֲזִירָה אֶת הַמִּיקְרוֹפוֹן לְקַן, נִזְהֶרֶת שֶׁלֹּא לִנְעוֹץ עֵינַיִים בְּבַת שֶׁלָּהּ, חוֹזֶרֶת אֲחוֹרָה לַמָּקוֹם בּוֹ יָשְׁבָה, נִפְרֶדֶת בְּחִיפָּזוֹן וְיוֹרֶדֶת בַּמַּדְרֵגוֹת לִפְנֵי שֶׁהָעֲצֶרֶת מִסְתַּיֶּימֶת.
זֶהוּ. הִיא חוֹזֶרֶת הַבַּיְתָה. הִיא שׁוֹמַעַת אֶת אֲבִיבָה מוֹדָה לָהּ, וּמְבָרֶכֶת אֶת הַמִּשְׁתַּתְּפוֹת, עַכְשָׁיו הַדֶּרֶךְ יוֹרֶדֶת וְהִיא מִתְקַדֶּמֶת מַהֵר. הִיא כְּבָר כִּמְעַט עוֹבֶרֶת אֶת מִתְקְנֵי הַכּוֹשֶׁר, אֶת בִּרְכַּת הַדָּגִים, מְחַפֶּשֶׂת זֵכֶר לְמִטְוַוח שֶׁל הַבּוֹקֶר וְלֹא מוֹצֵאת, הִיא מַמְשִׁיכָה לָלֶכֶת וּבְרֹאשׁ שֶׁלָּהּ חוֹזֵר מִשְׁפָּט אֶחָד: זֶה מֵאֲחוֹרֵי. זֶה מֵאֲחוֹרֵי.
הִיא שׁוֹמַעַת אֶת הַקּוֹל מֵאֲחוֹרֶיהָ כְּאִילּוּ הוּא מַגִּיעַ מִמָּקוֹם רָחוֹק. מִזְּמַן רָחוֹק. "אִמָּא, חַכִּי רֶגַע." הִיא מְאִטָּה, לֹא בְּטוּחָה אִם לִסְמוֹךְ עַל הַדִּיוּוּחַ שֶׁל הַחוּשִׁים שֶׁלָּהּ, אֲבָל זֹאת בֶּאֱמֶת כַּרְמֶל; לְצִידָּהּ, קְרוֹבָה אֵלֶיהָ. הִיא מַרְגִּישָׁה אֶת הַגּוּף שֶׁלָּהּ, מְרִיחָה אוֹתָהּ, וְרַק אָז מַפְנָה אֶת הַמַּבָּט. כַּרְמֶל מְסִירָה אֶת כִּיסּוּי הָרֹאשׁ הַכֵּהֶה וְהַנָּפוּחַ וּמְפַזֶּרֶת אֶת הַשֵּׂיעָר עִם הַיָּד בִּתְנוּעָה מְיוּמֶּנֶת. הִיא מַבִּיטָה בְּבַת הַיָּפָה שֶׁלָּהּ בִּכְאֵב. בְּגַאֲווֹה.
"אִמָּא," כַּרְמֶל אוֹמֶרֶת, וְרַק שֶׁלֹּא תַּתְחִיל לִבְכּוֹת עַכְשָׁיו, רַק לֹא לָתֵת לְשִׁיטָּפוֹן הַזֶּה לְהֵיחָשֵׂף, לֹא לְהַעֲמִיס עָלֶיהָ אֶת הַפְּחָדִים שֶׁלָּהּ, אֶת חֶרְדָתָהּ לִשְׁלוֹמָהּ.
"מָה?" הִיא מַצְלִיחָה לוֹמַר.
"אֲנִי בָּאָה הַבַּיְתָה לַאֲרוּחַת עֶרֶב, בְּסֵדֶר?" לֹא לִבְכּוֹת. לֹא לְהַבְהִיל אוֹתָהּ.
קוֹלוֹת הַנָּשִׁים שֶׁהִתְפַּזְּרוּ מִתְגַּבְּרִים וּמַתְחִילִים לְהִתְקָרֵב. הִיא לֹא רוֹצָה לִפְגּוֹשׁ אֶת כָּל הַפַּרְצוּפִים הַמּוּכָּרִים עִם הַשִּׂיחוֹת הַמְּיוּתָּרוֹת שֶׁיּוֹצְאוֹת מֵהֶם. הִיא מַגְבִּירָה אֶת הַקֶּצֶב וְכַרְמֶל אִתָּהּ. הֵן הוֹלְכוֹת יַחַד וְהִיא מַקְשִׁיבָה לַצְּעָדִים הַמְּהִירִים שֶׁל שְׁתֵּיהֶן. סְוִוישׁ, סְוִוישׁ, סְוִוישׁ. לְרֶגַע הִיא נִבְהֶלֶת. אֲבָל זֶה רַק הַקּוֹל שֶׁל הַשְּׂמָלוֹת. הִיא נֶאֱנַחַת לְעַצְמָהּ.
כַּרְמֶל עוֹצֶרֶת רֶגַע וּמִסְתַּכֶּלֶת עָלֶיהָ. "וְאַחַר כָּךְ נִרְאֶה."




https://www.shortstoryproject.com/he/story/%d7%92%d7%99%d7%91%d7%95%d7%a8%d7%95%d7%aa-%d7%92%d7%93%d7%95%d7%9c%d7%95%d7%aa/
#יַהֲדוּת#יִשְׂרְאֵלִי#נָשִׁיּוֹת#סְפֵּקוּלָטִיבִי