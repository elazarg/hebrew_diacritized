כְּשֶׁאֲנִי מְנַסֶּה לְהִיזָּכֵר אֵיךְ קָרָה שֶׁהִגַּעְתִּי לְסָמַרְקַנְד וְנִשְׁאַרְתִּי שָׁם בְּסוֹפוֹ שֶׁל דָּבָר קַיִץ שָׁלֵם, עוֹלֶה בְּדַעְתִּי מַעֲשֶׂיהָ עַל הַגִּיבּוֹר הָעֲמָמִי נֶאֱסַר א-דִּין הוֹגָ'ה. לַיְלָה אֶחָד, לְפִי הַסִּיפּוּר, צַעַד נֶאֱסַר א-דִּין הוֹגָ'ה בְּדֶרֶךְ נְטוּשָׁה וּלְפֶתַע הִבְחִין בִּפְלוּגַּת פָּרָשִׁים דּוֹהֶרֶת לְכִיוּוּנוֹ. מֵחֲשָׁשׁ שֶׁהַפָּרָשִׁים יְשַׁדְּדוּ אוֹתוֹ אוֹ יְגַיְּיסוּ אוֹתוֹ לַצָּבָא בִּכְפִיָּיה, נֶאֱחַז נֶאֱסַר א-דִּין בֶּהָלָה, זִינֵּק מֵעַל לַחוֹמָה סְמוּכָה וּמָצָא אֶת עַצְמוֹ בְּתוֹךְ בֵּית קְבָרוֹת. הִתְנַהֲגוּתוֹ שֶׁל הָאִישׁ סִיקְרְנָה אֶת פְּלוּגַּת הַפָּרָשִׁים, שֶׁהָיְתָה לְמַעֲשֶׂה קְבוּצָה שֶׁל נוֹסְעִים מִן הַשּׁוּרָה. הֵם דָּהֲרוּ עַד לַחוֹמָה, הִבִּיטוּ מֵעֶבְרָהּ וְגִילּוּ אֶת הוֹגֶ'ה שׁוֹכֵב עַל הָאֲדָמָה בְּלִי לָזוּז.
"אַתָּה צָרִיךְ עֶזְרָה?" שָׁאֲלוּ הַנּוֹסְעִים. "מָה אַתָּה עוֹשֶׂה כָּאן?"
"וּבְכֵן," הֵשִׁיב נֶאֱסַר א-דִּין הוֹגָ'ה, "זֶה עִנְיָין קְצָת מְסוּבָּךְ. הָאֱמֶת הִיא שֶׁאֲנִי כָּאן בִּגְלַלְכֶם, וְאַתֶּם כָּאן בִּגְלָלִי."
קַל לְדַמְיֵין אֶת הַמַּעֲמָד: הַדֶּרֶךְ בִּשְׁעַת בֵּין עַרְבִיִּים, בְּמָקוֹם כָּלְשֶׁהוּ וַדַּאי נוֹבֵחַ כֶּלֶב, נִיחוֹחַ אֲדָמָה לַחָה, קוֹל דְּהִירַת פָּרָשִׁים קִרְבָה וּלְבַסּוֹף הַפַּרְצוּפִים הַמּוּדְאָגִים וְהַמּוּפְתָּעִים-מְעַט הַמְּצִיצִים מֵעֵבֶר לַחוֹמָה. הַסִּיפּוּר הַזֶּה מְגַלֵּם אֶת חִידַת הָרָצוֹן הַחוֹפְשִׁי בַּהִיסְטוֹרְיָה הָאֱנוֹשִׁית: תְּחוּם שֶׁבּוֹ, כְּפִי שֶׁצִּייֵּן פְרִידְרִיךְ אַנְגֵּלֶס, רְצוֹנוֹת חוֹפְשִׁיִּים מַפְרִיעִים זֶה לְזֶה לְלֹא הֶרֶף עַד שֶׁבְּלֵית בְּרֵירָה "מָה שֶׁנּוֹצַר הוּא דְּבַר מָה שֶׁאִישׁ לֹא בִּיקֵּשׁ". אַף אֶחָד, לֹא כָּל שֶׁכֵּן נֶאֱסַר א-דִּין הוֹגָ'ה, לֹא בִּיקֵּשׁ שֶׁנֶּאֱסַר א-דִּין הוֹגֶ'ה יִימָּצֵא שׁוֹכֵב עַל אַדְמַת בֵּית הַקְּבָרוֹת בְּאוֹתוֹ לַיְלָה. אַף אֶחָד גַּם לֹא אִילֵּץ אוֹתוֹ לִהְיוֹת שָׁם. וּבְכָל זֹאת, שָׁם הָיָה.
שַׁרְשֶׁרֶת הָאֵירוּעִים שֶׁהוֹבִילָה אוֹתִי בְּסוֹפוֹ שֶׁל דָּבָר לְסָמַרְקַנְד, נִכְנְסָה לִפְעוּלָּה בְּעִקְבוֹת הֶחְלַטְתִּי לִלְמוֹד סִפְרוּת רוּסִית: הַחְלָטָה רִגְעִית כְּשֶׁלְּעַצְמָהּ, לֹא בִּלְתִּי דּוֹמָה לְזִינּוּק מֵעַל חוֹמָה וּנְחִיתָה בְּבֵית קְבָרוֹת, אַף שֶׁעֲבוּרִי הִסְתַּדְּרוּ הַדְּבָרִים בְּסַךְ הַכּוֹל עַל הַצַּד הַטּוֹב בְּיוֹתֵר. וּבְכָל זֹאת, לְלִימּוּד רוּסִית נִדְרַשׁ זְמַן רַב, וְהַזְּמַן בָּאוּנִיבֶרְסִיטָה חוֹלֵף כֹּה לְאַט. בְּתוֹם שְׁנָתַיִים שֶׁל לִימּוּדִים שֶׁנִּדְמוּ אֵינְסוֹפִיִּים, עֲדַיִין לֹא יָכוֹלְתִּי לִפְתּוֹחַ סֵפֶר בְּרוּסִית וְלִקְרוֹא בּוֹ. לֹא יָכוֹלְתִּי לְהָבִין סֶרֶט רוּסִי לְלֹא כְּתוּבִיּוֹת. כְּשֶׁנִּיסִּיתִי לְדַבֵּר עִם רוּסִים הֵם בָּהוּ בִּי כְּאִילּוּ הָיִיתִי רֶפֶת שֶׁכָּל. הֶחְלַטְתִּי שֶׁהַפִּתְרוֹן הַיָּחִיד הוּא פָּשׁוּט לִנְסוֹעַ לְרוּסְיָה.
בָּאָבִיב שֶׁל שְׁנָתִי הַשְּׁנִיָּיה בָּאוּנִיבֶרְסִיטָה הִגַּשְׁתִּי בַּקָּשָׁה לְמִלְגָּה בַּתּוֹכְנִית לְלִימּוּדֵי חוּ"ל בְּמוֹסְקְבָה, וְכֵן מוּעֲמָדוּת לִשְׁתֵּי מִשְׂרוֹת: הָאַחַת, מַזְכִּירָתוֹ הָאִישִׁית שֶׁל יְצוּאָן פֶּרוּאָנִי שֶׁל מָזוֹן קָפוּא, שֶׁהָיָה בְּעִיצּוּמוֹ שֶׁל מַשָּׂא וּמַתָּן עִם רֶשֶׁת מַרְכּוֹלִים מִמּוֹסְקְבָה. הַשְּׁנִיָּיה, תַּחְקִירָנִית עֲבוּר מַדְרִיכֵי הַנְּסִיעוֹת "לַטָּס גֵּו" בְּרוּסְיָה. הַתְּשׁוּבוֹת שֶׁקִּיבַּלְתִּי לֹא הָיוּ שְׁלִילִיּוֹת, אַךְ גַּם לֹא בְּדִיּוּק הָיוּ מָה שֶׁרָצִיתִי. קִיבַּלְתִּי מִלְגָּה עַל סַךְ מַחֲצִית הַסְּכוּם שֶׁבִּיקַּשְׁתִּי, לֹא מַסְפִּיק כְּדֵי לְמַמֵּן אֶת שְׂכַר הַלִּימּוּד שֶׁל הַתּוֹכְנִית. הַיַּזָּם הַפֶּרוּאָנִי אָמַר שֶׁאוּכַל לִהְיוֹת הַמַּזְכִּירָה שֶׁלּוֹ, בִּתְנַאי שֶׁאֶשְׁלַח "תַּצְלוּם גּוּף מָלֵא עַדְכָּנִי". "לַטָּס גֵּו" הִצִּיעוּ לִי עֲבוֹדָה – בְּטוּרְקִיָּה, מִפְּנֵי שֶׁלְּדִבְרֵיהֶם הָרוּסִית שֶׁלִּי לֹא טוֹבָה מַסְפִּיק לְטִיּוּל בְּרוּסְיָה. הַטּוּרְקִית שֶׁלִּי, לְעוּמַּת זֹאת, טוֹבָה מַסְפִּיק לְטִיּוּל בְּטוּרְקִיָּה. שָׁנָה קוֹדֶם לָכֵן שָׁלְחָה הַהוֹצָאָה לְטוּרְקִיָּה אָדָם צָעִיר שֶׁלֹּא יָדַע מִילָּה בְּטוּרְקִית. הוּא הוּכָּה בִּידֵי סַרְסוּר בָּעִיר קוֹנֶיהָ בְּעִקְבוֹת "אִי הֲבָנָה" שֶׁטִּיבָהּ מֵעוֹלָם לֹא הוּבְהַר, וְעָבַר הִתְמוֹטְטוּת עֲצַבִּים שֶׁתּוֹאֲרָה לְפִרְטֵי פְּרָטִים בְּמָגָזִין "רוֹלִינְג סְטוֹן" בְּמִסְגֶּרֶת רְשִׁימָה אוֹטוֹבִּיּוֹגְרָפִית חוֹשְׂפָנִית.
הִשְׁתַּדַּלְתִּי לְהוֹצִיא אֶת הַמֵּיטָב. כָּתַבְתִּי לְפֶרוּאָנִי מִכְתַּב סֵירוּב מְנוּמָּס, נִיצַּלְתִּי אֶת כַּסְפֵּי הַמִּלְגָּה לְטוֹבַת שְׁהוּת בַּת שְׁבוּעַיִים בְּמוֹסְקְבָה בְּחֶבְרַת קְבוּצַת אָקָדֵמָאִיִּים דַּלְפוֹנִים, וּבִשְׁאֵרִית הַקַּיִץ עָבַדְתִּי עֲבוּר "לַטָּס גֵּו" בְּטוּרְקִיָּה.
הַמַּסְלוּלִים הַטּוּרְקִיִּים הַיּוּקְרָתִיִּים בְּיוֹתֵר – אִיסְטַנְבּוּל וְהַחוֹף הָאגַאי – הוּפְקְדוּ בִּידֵי דּוֹקְטוֹרַנְט לְאַרְכֵיאוֹלוֹגְיָה בְּשֵׁם אֲרָחָן שֶׁהִצְלִיחַ לְהֵיחָטֵף בְּאֵיזוֹר אֶפְסוֹס, עַד שֶׁהִתְבָּרֵר שֶׁכְּלָל לֹא נֶחְטַף אֶלָּא הִתְחַתֵּן; אַף עַל פִּי כֵּן, הוּא מֵעוֹלָם לֹא חָזַר לְבוֹסְטוֹן, וּמֵעוֹלָם לֹא שָׁלַח חוֹמָרִים לְהוֹצָאָה. הַמִּשְׁפָּחָה שֶׁלִּי הִשְׁתּוֹלְלָה – לֹא בִּגְלַל אֲרָחָן, עֲדַיִין לֹא יָדַעְנוּ עַל כָּךְ אָז – אֶלָּא מִשּׁוּם שֶׁאֲנִי קִיבַּלְתִּי מַסְלוּל מְפוּקְפָּק כָּל כָּךְ: שֶׁטַח הַמְּרִיבָה בִּצְפוֹן קַפְרִיסִין; חוֹף הַיָּם הַתִּיכוֹן שֶׁמּוֹעֲדוֹנֵי הַיּוֹרוֹטְרֹאשׁ פְּזוּרִים לְאוֹרְכּוֹ עַד לְאֵיזוֹר הַגְּבוּל עִם סוּרְיָה, שָׁם הָיָה עָלֶיךָ לְהִיזָּהֵר מִמְּחַבְּלִים שֶׁל הַמַּחְתֶּרֶת הַכּוּרְדִּית, וְהָאִיזּוּרִים הַנִּידָּחִים יוֹתֵר שֶׁל אָנָטוֹלְיָה הַמֶּרְכָּזִית. אִמִּי טַעֲנָה שֶׁמֵּעוֹלָם לֹא שָׁמְעָה עַל חֲצִי מֵהֶעָרִים בָּרְשִׁימָה.
אַחַת הֶעָרִים נִקְרֵאת "טוקאט", מִילָּה שֶׁפֵּירוּשָׁהּ הַמִּילּוּלִי בְּטוּרְקִית הוּא "סְטִירַת לֶחִי". זוֹהִי גַּם כּוֹתַרְתּוֹ שֶׁל מָנִיפֶסְט יָדוּעַ מֵאֵת הַפוּטוּרִיסְטִים הָרוּסִים: "סְטִירַת לֶחִי לַטַּעַם הַצִּיבּוּרִי" – אוֹ בְּטוּרְקִית, "טוּפְּלוּמְסֶל זוּקָּהּ בִּיר טוקאט". הַ"סְטִירָה הָעוֹתוֹמָאנִית" – טֶכְנִיקָה שֶׁפּוּתְּחָה בַּצָּבָא הָעוֹתוֹמָאנִי, שֶׁבּוֹ הֶחֱטַפְתָּ אִגְרוּף נֶחְשְׁבָה לְהִתְנַהֲגוּת לֹא נְאוֹתָה – יְדוּעָה בְּשֵׁם "אוֹסְמַנְלִי טוקאט" (אוֹ, אִם לְדַקְדֵּק, "אוֹסְמַנְלִי טוקאדי"), וְאִם תְּחַפְּשׂוּ אֶת הַמּוּשָּׂג בְּ"יוּטְיוּבּ" תִּמְצְאוּ מֵאוֹת סִרְטוֹנִים שֶׁבָּהֶם נִרְאִים טוּרְקִים סוֹפְגִים סְטִירַת לֶחִי – בְּעִיקָּר מִיָּידִי טוּרְקִים אֲחֵרִים, אַף שֶׁבְּסִרְטוֹן אֶחָד, גַּם מִיְּדֵי קוֹף. אִמָּא שֶׁלִּי הִרְגִּישָׁה רַע בִּמְיוּחָד בְּנוֹגֵעַ לִנְסִיעָתִי ל טוקאט.
כְּשֶׁהִגַּעְתִּי לְאַנְקָרָה, שָׁם הִתְאָרַחְתִּי בְּדִירָתָהּ שֶׁל סָבָתִי, הֵבַנְתִּי בְּהַדְרָגָה שֶׁאִמִּי נָקְטָה צְעָדִים שׁוֹנִים לְהַבְטָחַת שְׁלוֹמִי. הִיא הִצְלִיחָה לְשַׁכְנֵעַ אֵיכְשֶׁהוּ אֶת דּוֹדָתִי אָרְזוּ, קְצִינָה בְּאִרְגּוּן הַמּוֹדִיעִין הַלְּאוּמִּי שֶׁל טוּרְקִיָּה, לְסֵדֶר שֶׁמִּישֶׁהוּ יַעְקוּבּ אַחֲרֵי מִשְּׁעַת הַשְּׁקִיעָה: לֹא קְצִין מוֹדִיעִין שֶׁל מַמָּשׁ, אֶלָּא אֶחָד הַנַּהָגִים. פָּגַשְׁתִּי אֶת הַמְּלַוֶּוה שֶׁלִּי לַיְלָה אֶחָד בְּגַזְיוֹסְמָנַפָּסָה, אֵזוֹר הַשַּׁגְרִירוּיוֹת הַזָּרוֹת וּמְלוֹנוֹת הַחֲמִישָּׁה כּוֹכָבִים. שׁוֹטַטְתִּי בַּמּוֹעֲדוֹן לַיְלָה עֲנָקִי וּמְדַכֵּא בְּשֵׁם "נוּ פַּארְקִינְג", נִיסִּיתִי לַעֲמוֹד עַל מְחִירוֹ שֶׁל בַּקְבּוּק "אֶפֶס פִילְזְנֵר", וּלְפֶתַע טָפַח עַל כִּתְפֵי גֶּבֶר בַּחֲלִיפָה וּבִישֵּׂר לִי שֶׁהִגִּיעָה הַמְּכוֹנִית.
"אֲבָל לֹא הִזְמַנְתִּי שׁוּם מְכוֹנִית," אָמַרְתִּי.
אַף עַל פִּי כֵּן, הִסְבִּיר הָאִישׁ בַּחֲלִיפָה, הַמְּכוֹנִית כָּאן. יִיתָּכֵן שֶׁנִּשְׁלְחָה הִנֵּה עַל יְדֵי גְּבֶרֶת חֲשׁוּבָה, אוּלַי קְרוֹבַת מִשְׁפָּחָה.
"הִיא מָסְרָה תֵּיאוּר מְאוֹד מְפוֹרָט שֶׁלְּךָ," הוּא אָמַר וּבָחַן אוֹתִי מִכַּף רֶגֶל וְעַד רֹאשׁ. "תֵּיאוּר מְאוֹד מְפוֹרָט."
יָצָאתִי בְּעִקְבוֹתָיו. גֶּבֶר נוֹסָף בַּחֲלִיפָה עָמַד לְצַד מְכוֹנִית חוֹנָה. כְּשֶׁהֵבַנְתִּי מִי הוּא, וּמַדּוּעַ הוּא שָׁם, חַשְׁתִּי כָּל כָּךְ מִכּוֹתֶרֶת שֶׁפָּרַצְתִּי בִּבְכִי.
"בְּבַקָּשָׁה אַל תִּצְטַעֲרִי, גְּבִרְתִּי," אָמַר הַנַּהָג, וּפָתַח אֶת הַדֶּלֶת לַמּוֹשָׁב הָאֲחוֹרִי.
נִכְנַסְתִּי פְּנִימָה. נָסַעְנוּ חֲזָרָה דֶּרֶךְ גזיוסמנפסה, וְחָלַפְנוּ עַל פְּנֵי תָּאֵי הַזְּכוּכִית הַמְּשׁוּרְיָינִים שֶׁבְּתוֹכָם חַיָּילִים קָרְאוּ עִיתּוֹנִים וְעִישְּׁנוּ, בְּדַרְכֵּנוּ אֶל קוֹקְלִידֵרָה, שָׁם הִתְגּוֹרְרָה סָבָתִי. הַנַּהָג פָּנָה אֵלַי פַּעַם אַחַת בִּלְבַד, בְּמַחְלֵף הַגָּדוֹל מִחוּץ לַפַּארְק הַבַּרְבּוּרִים. בַּפַּארְק רוֹכְלִים מוֹכְרִים שַׂקִּיּוֹת שֶׁל עוּגִיּוֹת שְׁקֵדִים שֶׁאֶפְשָׁר לֶאֱכוֹל אוֹ לִזְרוֹק לְבַרְבּוּרִים. בְּיַלְדוּתִי הוּקְסַמְתִּי מֵהָעוּגִיּוֹת הָאֵלֶּה – שֶׁאֵינָן מְכִילוֹת שְׁקֵדִים, אֲבָל מְעוּצָּבוֹת בְּצוּרַת שָׁקֵד. זֶה הָיָה הַשִּׁיעוּר הָרִאשׁוֹן שֶׁלִּי בְּמֵטָאֲפוּרָה מוּל מְטוֹנִימְיָה. כָּאן, כְּשֶׁהֵמַתְנוּ בְּרַמְזוֹר אָדוֹם, הִסְתּוֹבֵב הַנַּהָג לְעֶבְרִי.
"אַתְּ רוֹצֶה תַּפּוּחַ?" הוּא שָׁאַל.
"לֹא, תּוֹדָה," אָמַרְתִּי.
"קָטַפְתִּי אֶת הַתַּפּוּחִים בְּעַצְמִי," הוּא אָמַר. "בַּיָּדַיִים שֶׁלִּי, מֵהַגִּינָּה שֶׁלִּי."
הוּא שָׁלַף תַּפּוּחַ קָטָן מִשְׁקִית עַל הַמּוֹשָׁב שֶׁלְּיָדוֹ.
הַתַּפּוּחַ הָיָה קָשֶׁה, יָרוֹק וּמְעוּוָּת, כְּמוֹ תְּשׁוּבָה לְחִידָה חַסְרַת טַעַם.
עָזַבְתִּי אֶת אַנְקָרָה מוּקְדָּם בַּבּוֹקֶר, לִפְנֵי שֶׁסָּבָתִי הִתְעוֹרְרָה. הִשְׁאַרְתִּי לָהּ פֶּתֶק וּבוֹ בִּיקַּשְׁתִּי שֶׁלֹּא תִּדְאַג וְהִבְטַחְתִּי שֶׁאֶתְקַשֵּׁר בְּקָרוֹב. לֹא צִייַּנְתִּי אֶת יַעַד הַנְּסִיעָה. וּבְכָל זֹאת, כְּשֶׁיָּרַדְתִּי מֵהָאוֹטוֹבּוּס בְּטוֹקְאָט, הִמְתִּין לְקַבֵּל אֶת פְּנֵי מְפַקֵּחַ הַמַּיִם הָעִירוֹנִי. הוּא הָיָה פָּקִיד מֵלַנְכּוֹלִי וּמְשׂוּפָּם, שֶׁדִּיבֵּר עַל דּוֹדָתִי אָרְזוּ בְּכָבוֹד רַב, וְלָקַח אוֹתִי לְסִיּוּר בְּמַעֲרֶכֶת הַמַּיִם.
בַּשָּׁבוּעוֹת הַבָּאִים גִּילִּיתִי שֶׁדּוֹדָתִי אָרְזוּ הִפְעִילָה מַעֲרֶכֶת קְשָׁרִים מְפוּתֶּלֶת כְּדֵי לִדְאוֹג לִשְׁלוֹמִי. עֶרֶב אֶחָד בְּקַייְסְרִי, בִּירַת הַפַּסְטְרָמָה שֶׁל טוּרְקִיָּה, אָסַף אוֹתִי מֵהָאַכְסַנְיָה סֵמֶל בַּצָּבָא. הַסֵּמֶל הִסִּיעַ אוֹתִי לְמִסְעֶדֶת קַבַּבּ צְבָאִית עַל פִּסְגַּת הַר גַּעַשׁ כָּבוּי בְּשֵׁם הַר אֲרַגֶּ'יְיס. טוּרְקִים חוֹבְבֵי סְקִי, שֶׁלְּהַעֲרָכָתִי אֵינָם רַבִּים, בָּאִים לְשָׁם בַּחוֹרֶף. בָּעוֹנָה הַזּוֹ שֶׁל הַשָּׁנָה לֹא הָיָה שׁוּם שֶׁלֶג בַּאֲרַגְ'יֵיס. מִחוּץ לַחַלּוֹנוֹת מִסְעֶדֶת הַקַּבַּבּ הַצְּבָאִית שָׁקְעָה הַשֶּׁמֶשׁ וְצִבְעָהּ בְּוָורוֹד כַּמָּה כְּבָשִׂים שֶׁלְּחִכּוֹ עֵשֶׂב כְּעַנְנֵי סוּכָּר מָתוֹק גְּדוֹלִים וּדְחוּסִים. הָיָה מוּזָר לֶאֱכוֹל בְּשַׂר טָלֶה וּלְהַבִּיט בְּאוֹתָהּ שָׁעָה בַּכְּבָשִׂים הַוְּורוּדּוֹת וְהַפְּלוּמָתִיּוֹת הָאֵלֶּה.
הַסֵּמֶל הִתְעַנְיֵין בְּלִימּוּדַיי. כְּשֶׁסִּיפַּרְתִּי שֶׁאֲנִי סְטוּדֶנְטִית לַסִּפְרוּת, הוּא שָׁאַל אִם אֲנִי קוֹרֵאת אֶת יְצִירוֹתָיו שֶׁל יָאסֶר כָּמָאל (סוֹפֵר טוּרְקִי מְפוּרְסָם שֶׁחִיבֵּר אֶת סִיפּוּרוֹ הַקָּצָר הָרִאשׁוֹן בִּזְמַן שֵׁירוּתוֹ הַצְּבָאִי בְּקַיְיסֵרִי). לֹא קָרָאתִי אֶת יְצִירוֹתָיו שֶׁל יָאסֶר כָּמָאל.
"אֵיזֶה סוֹפֵר אַתְּ קוֹרֵאת? בְּאֵיזֶה סוֹפֵר אַתְּ מִתְמַקֶּדֶת?" הוּא שָׁאַל.
"אֲנִי עֲדַיִין לֹא יוֹדַעַת," אָמַרְתִּי. "אוּלַי פּוּשְׁקִין."
"פּוּשְׁקִין? מִי זֶה? אָמֵרִיקָאִי?"
"לֹא, הָאֱמֶת הִיא שֶׁהוּא רוּסִי."
נִיכָּר שֶׁהַמֵּידָע הַזֶּה בִּלְבֵּל אֶת הַסֵּמֶל לְגַמְרֵי. הוּא מִצְמֵץ פַּעַם אוֹ פַּעֲמַיִים וְאָז אָמַר שֶׁאֲנִי בַּת מַזָּל לִלְמוֹד בְּאוּנִיבֶרְסִיטָה אָמֵרִיקָאִית יְדוּעָה כָּל כָּךְ. כַּמָּה יְלָדִים וִילָדוֹת טוּרְקִיִּים – וְלֹא רַק יְלָדִים וִילָדוֹת – הָיוּ נוֹתְנִים אֶת הָאוֹזְנַיִים בִּשְׁבִיל הִזְדַּמְּנוּת כָּזוֹ.
"אֵיזוֹ הִזְדַּמְּנוּת?" הוּא שָׁאַל וְנָטָה לְעֶבְרִי מִצִּדּוֹ הַשֵּׁנִי שֶׁל הַשּׁוּלְחָן בְּלִי לְצַפּוֹת לִתְשׁוּבָה.
"אֵיזוֹ הִזְדַּמְּנוּת?" חָזַרְתִּי אַחֲרָיו.
"הִזְדַּמְּנוּת לְהַשְׁמִיעַ אֶת קוֹלָם! לְסַפֵּר לַאֲנָשִׁים אֶת הָאֱמֶת עַל טוּרְקִיָּה, בִּמְקוֹם כָּל הַתַּעֲמוּלָה הַטִּיפְּשִׁית שֶׁל הָאֵירוֹפִּים!"
כְּבָר הֶחֱשִׁיךְ כְּשֶׁנָּסַעְנוּ בַּחֲזָרָה לָעִיר וְחָלַפְנוּ עַל פְּנֵי מְקוֹר תְּהִילָּתָהּ הַשְּׁלִישִׁי שֶׁל קַייְסְרִי, אַחֲרֵי פַּסְטְרָמָה וּסְקִי: מְצוּדָה מְגוּשֶּׁמֶת בַּת אֶלֶף וְחָמֵשׁ מֵאוֹת שָׁנִים שֶׁנֶּחְצְבָה בְּסֶלַע וָולְקָנִי שָׁחוֹר. בְּאוֹר הַזַּרְקוֹרִים הִיא דָּמְתָה לִקְדֵירָה שְׂטָנִית.
בְּמַבָּט לְאָחוֹר, אֲנִי מוּפְתַּעַת מֵהַמִּשְׁקָל הָרַב שֶׁיִּיחַסְתִּי לְדִבְרֵיהֶם שֶׁל אֲנָשִׁים כְּמוֹ הַסֵּמֶל הַהוּא. גַּם אִם לֹא בְּדִיּוּק חָשַׁבְתִּי שֶׁתַּפְקִידִי הוּא לְסַפֵּר לָאָמֵרִיקָאִים אֶת הָאֱמֶת עַל אוֹדוֹת טוּרְקִיָּה, בְּכָל זֹאת הִרְגַּשְׁתִּי שֶׁזֶּה בִּזְבּוּז לִלְמוֹד סִפְרוּת רוּסִית וְלֹא סִפְרוּת טוּרְקִית. בְּקוּרְסִים בַּבַּלְשָׁנוּת שָׁמַעְתִּי שׁוּב וָשׁוּב שֶׁמּוּרְכָּבוּתָן שֶׁל כָּל הַשָּׂפוֹת הִיא אוּנִיבֶרְסָלִית, וְנִקְבַּעַת בְּאוֹפֶן בִּיּוֹלוֹגִי מַמָּשׁ. מַדּוּעַ, אִם כָּךְ, מִבְּחִינָה אוֹבְּיֶיקְטִיבִית, לֹא יִהְיוּ כָּל הַשָּׂפוֹת מְעַנְיְינוֹת בְּאוֹתָהּ מִידָּה? וַאֲנִי הֲרֵי כְּבָר יוֹדַעַת טוּרְקִית, בְּלִי שֶׁהִשְׁקַעְתִּי בָּזֶה שׁוּם עֲבוֹדָה, כְּמוֹ מַתָּנָה נִפְלָאָה, וַאֲנִי מַשְׁלִיכָה אוֹתָהּ כְּדֵי לִשְׁבּוֹר אֶת הַשִּׁינַּיִים בְּשִׁינּוּן הַטָּיוֹת שֶׁבָּאוֹת בְּלִי שׁוּם מַאֲמָץ לְכָל אָדָם שֶׁגָּדַל בְּמִקְרֶה בְּרוּסְיָה.
הַיּוֹם הַחִישּׁוּבִים הָאֵלּוּ נִרְאִים לִי מְטוּפָּשִׁים. אֲנִי מְבִינָה כָּעֵת שֶׁאָהֲבָה הִיא דָּבָר נָדִיר וְיקַר עֵרֶךְ, וְשֶׁאָנוּ לֹא זוֹכִים לִבְחוֹר אֶת מוּשָּׂאָהּ. אֲנַחְנוּ פָּשׁוּט מְשׁוֹטְטִים לָנוּ בָּעוֹלָם וְנִתְפָּסִים דַּוְוקָא לַדְּבָרִים הֲכִי פָּחוֹת נוֹחִים – וְאִם הַמִּכְשׁוֹל הַיָּחִיד שֶׁעוֹמֵד בְּדַרְכֵּנוּ הוּא עוֹד קְצָת עֲבוֹדָה, אָז זוֹ הַמַּתָּנָה הַנִּפְלָאָה, מַמָּשׁ שָׁם.
אֲבָל הָיִיתִי אָז צְעִירָה וְטִיפְּשָׁה יוֹתֵר, וּמַצָּבוֹ שֶׁל הָרוֹמָן הַטּוּרְקִי רִיפָּה אֶת יָדַיי. מָה שֶׁמְּבִינִים מִיָּד בְּנוֹגֵעַ לָרוֹמָן הַטּוּרְקִי הוּא שֶׁאַף אֶחָד לֹא קוֹרֵא אוֹתוֹ, אֲפִילּוּ לֹא הַטּוּרְקִים. הִבְחַנְתִּי בְּכָךְ לְעִיתִּים קְרוֹבוֹת כְּשֶׁהָיִיתִי בְּטוּרְקִיָּה. רוֹב הָאֲנָשִׁים שָׁם פָּשׁוּט לֹא הִתְעַנְיְינוּ בְּרוֹמָנִים בִּכְלָל. הֵם אָהֲבוּ סִיפּוּרִים קְצָרִים מַצְחִיקִים, מַעֲשִׂיּוֹת מַצְחִיקוֹת, מַעֲשִׂיּוֹת רְצִינִיּוֹת, מַסּוֹת, מִכְתָּבִים, שִׁירִים קְצָרִים, שִׁירִים אֲרוּכִּים, עִיתּוֹנִים, תַּשְׁבְּצִים – הֵם הֶעֱדִיפוּ לִקְרוֹא כִּמְעַט כָּל דָּבָר שֶׁהוּדְפַּס עַל נְיָיר עַל פְּנֵי קְרִיאַת רוֹמָנִים. אֲפִילּוּ בִּשְׁנַת 1997, אוֹרְהָאן פָּאמוּק כְּבָר כָּתַב אָז רוֹמָנִים, כַּמּוּבָן... וְאֶפְשָׁר הָיָה לִרְאוֹת כַּמָּה אוּמְלָלוּת זֶה גָּרַם לוֹ. בְּאוֹתוֹ קַיִץ קָנִיתִי אֶת "הַסֵּפֶר הַשָּׁחוֹר". הוּא סִיפֵּר עַל אָדָם שֶׁאִיבֵּד אִישָּׁה בְּשֵׁם "חֲלוֹם". הָאִישׁ הַזֶּה הִסְתּוֹבֵב בִּרְחוֹבוֹת אִיסְטַנְבּוּל וְקָרָא: "חֲלוֹם! חֲלוֹם!". אֲנִי זוֹכֶרֶת שֶׁקָּרָאתִי אֶת הַסֵּפֶר בָּאוֹטוֹבּוּס בְּטוּרְקִיָּה וְחַשְׁתִּי שִׁעֲמוּם עָמוֹק וְחוֹדֵר קְרָבִיִּים. אֶת שְׁאֵרִית הַנְּסִיעָה בִּילִּיתִי בִּבְהִיָּיה מֵהַחַלּוֹן. שְׁמוֹת הֶעָרִים עִנְיָינוֹ אוֹתִי. אֲנִי זוֹכֶרֶת שֶׁלֶט שֶׁל עִיר בְּשֵׁם סַרְפֵיקוֹגֵ'הִיסָאר, שֶׁמַּשְׁמָעוּתוֹ הַמִּילּוּלִית הִיא "מִבְצַר הָאֵיל הַנִּכְבָּד".
הֶחְלַטְתִּי לְשַׁתֵּף פְּעוּלָּה עִם רַעְיוֹן הַ"גָּוֶון הַמְּקוֹמִי" בְּאוֹפֶן מְעַיֵּיף פָּחוֹת וְהִתְחַלְתִּי לִקְרוֹא בְּ"מַסַּע לַארְזוֹרוּם", יוֹמַן הַמַּסָּע שֶׁל פּוּשְׁקִין בְּטוּרְקִיָּה. הוּא הָיָה הַרְבֵּה יוֹתֵר מִבְּדָר מִ"הַסֵּפֶר הַשָּׁחוֹר". עֶצֶם הָרַעֲיוֹן שֶׁכַּף רַגְלוֹ שֶׁל פּוּשְׁקִין דַּרְכָּהּ מֵעוֹלָם בְּטוּרְקִיָּה כְּבָר הָיְתָה מְבַדֶּרֶת בְּעֵינַי. בְּעֵינֵי זֶה מִבְּדָר לֹא פָּחוֹת מֵעֶצֶם הָרַעֲיוֹן שֶׁכַּף רַגְלוֹ שֶׁל יֵשׁוּ דַּרְכָּהּ בְּאַנְגְּלִיָּה בְּעֵינֵי הָאַנְגְּלִים – בְּעֵינֵי וִילְיָאם בְּלַיְיק, לְמָשָׁל: "וְהַאִם אוֹתָן רַגְלַיִים בִּזְמַן קָדוּם / דַּרְכּוֹ עַל הָרֵי אַנְגְּלִיָּה הַיְּרוּקִּים?" מְעַנְיֵין שֶׁכַּמָּה מֵהַשּׁוּרוֹת הַמּוּכָּרוֹת בְּיוֹתֵר שֶׁל פּוּשְׁקִין הֵן אֵלֶגְיָה לִכְפּוֹת רַגְלַיִים: "הָהּ, רַגְלַי חֶמֶד, אִי תִּדְרוּכוֹ? ... עֲדָנוֹת מִזְרַח אֶתְכֶן לָטְפוּ, וְעִקְבֵיכֶן גַּם לֹא רָחֲפוּ, עַל פְּנֵי שִׁלְגֵי צָפוֹן קוֹדְרִים. פּוּשְׁקִין לֹא מִתְיַיחֵס כָּאן, כַּמּוּבָן, לִכְפּוֹת הָרַגְלַיִים שֶׁלּוֹ עַצְמוֹ. וּבְכָל זֹאת, רָאִיתִי פַּעַם זוּג מַגָּפַיִים שֶׁל פּוּשְׁקִין בַּמּוּזֵיאוֹן, וְהֵן הָיוּ קְטַנּוֹת וַחֲמוּדוֹת מְאוֹד.
הַקַּיִץ הָלַךְ וְהִתְקַדֵּם, וַאֲנִי בִּילִּיתִי בִּנְסִיעוֹת אוֹטוֹבּוּס לֵילִיּוֹת מֵעִיר לֹא מוּכֶּרֶת אַחַת לְאַחֶרֶת. בִּיקַּרְתִּי בִּמְעָרוֹת שֶׁנּוֹצָרִים הִסְתַּתְּרוּ בָּהֶן פַּעַם מִפְּנֵי הָרוֹמָאִים וּבְאַמְפִיתֵאַטְרָאוֹת יְוָונִיִּים שֶׁהוּסְבוּ לְחָאנִים בִּידֵי הַסֶּלְגּ'וּקִים. בֵּין עֵירוּת לְשֵׁינָה הַשְׁקָפָתִי מֵחַלּוֹן הָאוֹטוֹבּוּס בְּחִיפּוּשׂ אַחַר עִקְבוֹתָיו שֶׁל פּוּשְׁקִין. הֵן הָיוּ עֲשׂוּיוֹת לְהִימָּצֵא בְּכָל מָקוֹם! דְּמוּתוֹ הַקָּרִיקָטוּרִית שֶׁל פּוּשְׁקִין הַנּוֹכֵחַ-בְּכָל הִיא אַחַד הַדְּבָרִים הַנִּפְלָאִים בַּתַּרְבּוּת הַסִּפְרוּתִית שֶׁל רוּסְיָה. דָּנִיאֵיל חַארְמֶס כָּתַב עַל כָּךְ מַחֲזֶה שֶׁנִּקְרָא "פּוּשְׁקִין וְגוֹגוֹל", וּבוֹ פּוּשְׁקִין וְגוֹגוֹל לֹא מַפְסִיקִים לְהִיתָּקֵל אֶחָד בִּשְׁנֵי:
גּוֹגוֹל, נֶעֱמַד: הָעִנְיָין מְגוּחָךְ לַחֲלוּטִין! (מַתְחִיל לָלֶכֶת, נִתְקַל בְּפוּשְׁקִין וְנוֹפֵל) עוֹד פַּעַם פּוּשְׁקִין!
כָּכָה זֶה. פּוּשְׁקִין נִמְצָא בְּכָל מָקוֹם. הַמִּילָּה "פּוּשְׁקִין" מְשַׁמֶּשֶׁת בְּרוּסִית עַד הַיּוֹם תַּחֲלִיף לְ"דָּוִד שֶׁל מִישֶׁהוּ" בְּבִיטּוּיִים כְּמוֹ: "וּמִי יְשַׁלֵּם? פּוּשְׁקִין?"
הַחֵלֶק הָאָהוּב עָלַי בְּ"מַסַּע לָאַרְזוֹרוּם" הוּא שֶׁפּוּשְׁקִין עַצְמוֹ נִתְקַל שׁוּב וָשׁוּב בְּאָדָם שֶׁנִּקְרָא... הָרוֹזֵן פּוּשְׁקִין. פּוּשְׁקִין וְהָרוֹזֵן פּוּשְׁקִין מַחֲלִיטִים לְטַיֵּיל יַחַד, אֲבָל רַבִּים וּמִתְפַּצְּלִים. פּוּשְׁקִין לֹא מוּכָן לָקַחַת חֵלֶק בְּתָכְנִיתוֹ שֶׁל הָרוֹזֵן פּוּשְׁקִין לַחֲצוֹת מַעֲבָר הֲרָרִי מוּשְׁלָג בְּכִרְכָּרָה פְּתוּחָה רְתוּמָה לִשְׁמוֹנָה-עָשָׂר פָּרִים אוֹסְטִים כְּחוּשִׁים. דַּרְכֵיהֶם נִפְרָדוֹת... אַךְ הֵם נִפְגָּשִׁים שׁוּב בִּטְבִּילִיסִי. הֵם לֹא מַצְלִיחִים לַחֲמוֹק זֶה מִזֶּה. בְּטוּרְקִיָּה נִזְכַּרְתִּי בְּרוֹזֵן פּוּשְׁקִין בְּכָל פַּעַם שֶׁהִצְטַלְּבָה דַּרְכִּי עִם מִישֶׁהִי בַּשֵּׁם אַלֵּיף, דָּבָר שֶׁלֹּא הָיִיתִי מוּרְגֶּלֶת בּוֹ כְּמִי שֶׁגָּדְלָה בְּאַרְצוֹת הַבְּרִית. נִכְנַסְתִּי לְכָל חֲנוּת בְּשֵׁם "בִּגְדֵי אַלֵּיף". קָנִיתִי מַשֶּׁהוּ קָטָן בְּכָל "מַכּוֹלֶת אִלֵּיף". פַּעַם אַחַת נָתַתִּי כֶּסֶף לְצוֹעֲנִיָּיה שֶׁשָּׁאֲלָה לִשְׁמֵי וְהִצִּיעָה לְגַלּוֹת אֶת עֲתִידִי. "לַבַּת שֶׁלִּי קוֹרְאִים אַלֵּיף!" הִיא קָרְאָה. "אָה, בֶּאֱמֶת?" נִבְהַלְתִּי כְּשֶׁהִתְבָּרֵר שֶׁהַבַּת הַזּוֹ נִיצֶּבֶת מַמָּשׁ לְיָדָהּ: יַלְדָּה רָזָה, בַּת חָמֵשׁ אוֹ שֵׁשׁ. הַצּוֹעֲנִיָּיה בָּחֲנָה אֶת כַּף יָדִי וְאָמְרָה שֶׁעָלַי לְהִיזָּהֵר מֵאִישָּׁה בְּשֵׁם מָרִי.
כְּכָל שֶׁהוֹסַפְתִּי לִקְרוֹא בְּיוֹמַן הַמַּסָּע שֶׁל פּוּשְׁקִין מָצָאתִי יוֹתֵר וְיוֹתֵר קַוִּוים מַקְבִּילִים לַחֲוָויוֹת הַמַּסָּע שֶׁלִּי. כְּשֵׁם שֶׁפּוּשְׁקִין הִסְתַּתֵּר מֵהַמִּשְׁטָרָה הַחֲשָׁאִית, כָּךְ הִסְתַּתַּרְתִּי אֲנִי מִדּוֹדָתִי אָרְזוּ. כְּשֵׁם שֶׁטָּעוּ לַחֲשׁוֹב אֶת פּוּשְׁקִין בְּמִסְּעוֹתָיו לְצָרְפָתִי אוֹ לְדַרְוִוישׁ, כָּךְ חָשְׁבוּ אוֹתִי בְּטָעוּת לַסְּפָרַדִּיָּיה אוֹ לְצַלְיָינִית. כְּשֵׁם שֶׁנִּתְקַל פּוּשְׁקִין בְּמַסָּעוֹ בְּעוֹתֶק מְרוּפָּט שֶׁל הַפּוֹאֵמָה הַקַּוְוקָזִית הַמּוּקְדֶּמֶת שֶׁכָּתַב, "אֲסִיר הַקַּוְוקָז" – אוֹתוֹ הַטֵּקְסְט עַצְמוֹ שֶׁהָיָה עָלָיו לְעַדְכֵּן בִּרְשָׁמָיו הַחֲדָשִׁים מִן הַמִּזְרָח – כָּךְ נִתְקַלְתִּי אֲנִי שׁוּב וָשׁוּב – בְּבָתֵּי-תֵּה וּבַגַּנִּים – בְּמַהֲדוּרוֹת יְשָׁנוֹת שֶׁל מַדְרִיכֵי "לַטָּס גֵּו". וּלְבַסּוֹף, כְּשֵׁם שֶׁפּוּשְׁקִין הָרוּסִי הָיָה חָצוּי בְּעֶמְדָּתוֹ בֵּין הַ"מִזְרָח" וְהַמָּסוֹרֶת הַצָּרְפָתִית-אַנְגְּלִית שֶׁל רִשְׁמִי הַמַּסָּע מִן הַמֵּאָה הַשְּׁבַע-עֶשְׂרֵה, כָּךְ גַּם אֲנִי הָיִיתִי חֲצוּיָה, בְּעֶמְדָּתִי בֵּין טוּרְקִיָּה וְהַשִּׂיחַ הָעַכְשָׁוִוי וְהַמַּרְגִּיז שֶׁל "טִיּוּלֵי תַּרְמִילָאוּת": הַחִיפּוּשׂ אַחַר אִידִילְיָה שֶׁבָּהּ, תְּמוּרַת שְׁלוֹשָׁה דּוֹלָר, יַגִּישׁ לָךְ מוּסְטָפָה אֲרוּחָה בֵּיתִית וִיסַפֵּר עַל אוֹסֶף הַשֵּׂיעָר שֶׁלּוֹ. הַדָּבָר הֲכִי גָּרוּעַ בַּשִּׂיחַ הַתַּרְמִילָאִים הִיא הָרֵטוֹרִיקָה הַשְּׂמֹאלָנִית הַצִּדְקָנִית, כְּאִילּוּ הַהַחְלָטָה שֶׁלֹּא לְהִתְאָרֵחַ בְּרֶשֶׁת אַכְסַנְיוֹת אֶלָּא בְּבֵית הַאֲרָחָה פְּרָטִי מָלֵא בְּיַנְשׁוּפִים עִם מַיִם קָרִים הִיא דֶּרֶךְ לִדְפּוֹק אֶת הַמִּמְסָד.
הִתְאָרַחְתִּי בְּכָל הַמְּלוֹנוֹת הַחַדְשָׁנִיִּים: מְלוֹנוֹת בַּיִת-עַל-הָעֵץ שֶׁנִּיצָּבִים עַל קַבַּיִים, מְלוֹנוֹת אַנְשֵׁי-מְעָרוֹת חֲצוּבִים בַּסֶּלַע דּוֹלוֹמִיט – וּבְכָל מָקוֹם נִתְקַלְתִּי בְּאוֹתָהּ אֲוִוירַת חוֹסֶר אֵמוּן. הַמְּטַיְּילִים חָיוּ בְּפַחַד מַתְמִיד שֶׁיַּעַשְׁקוּ אוֹתָם, אוֹ שֶׁיַּחְמִיצוּ חֲוָויָה "אוֹתֶנְטִית". הַמְּקוֹמִיִּים הָיוּ מְבוֹעָתִים שֶׁמָּא פִסְפְסוּ אֵיזוֹ "הִזְדַּמְּנוּת" שֶׁאוֹרְחֵיהֶם הַזָּרִים יָכְלוּ לְהַרְשׁוֹת לְעַצְמָם. פָּגַשְׁתִּי כַּמּוּבָן גַּם הַרְבֵּה אֲנָשִׁים אֲדִיבִים וְהֶגְיוֹנִיִּים שֶׁהִשְׁתַּיְּיכוּ לִשְׁתֵּי הַקְּבוּצוֹת הַלָּלוּ, אַךְ תָּמִיד הַמְּצִיקִים הֵם אֵלֶּה שֶׁפּוֹנִים אֵלֶיךָ: הַתַּיָּירִים שֶׁמְּנַדְנְדִים עַל "הַמְלָצוֹת שֶׁל מְקוֹמִיִּים", הַמְּקוֹמִיִּים שֶׁדּוֹרְשִׁים שֶׁאָפְתָה זָרִים עֲשִׁירִים אֶל בָּתֵּי הָעֵסֶק שֶׁלָּהֶם. מוֹרֶה טוּרְקִי שֶׁהָפַךְ לִמְלוֹנַאי מָסַר לִי דּוּחַ מוּדְפָּס שֶׁחִיבֵּר וּבוֹ חָשַׂף אֶת שֶׁקֶר הַשּׁוֹאָה הָאַרְמֵנִית, כְּדֵי שֶׁאֶמְסוֹר אוֹתוֹ לִידֵי הַמִּמְשָׁל הָאָמֵרִיקָאִי. מַדְרִיךְ טִיּוּלֵי אוֹטוֹבּוּס רָצָה שֶׁאֲסַיֵּיעַ לְדָוִד שֶׁלּוֹ לַעֲבוֹר הַשְׁתָּלַת כְּלָיָה "בְּיוּסְטוֹן". "וּמִי יְשַׁלֵּם עַל הַהַשְׁתָּלָה," תָּהִיתִי בְּעַגְמוּמִיּוֹת, "פּוּשְׁקִין?"
אֶת הַשְּׁבוּעַיִים הָאַחֲרוֹנִים שֶׁל הַקַּיִץ בִּילִּיתִי בְּמוֹסְקְבָה, בְּדִירָתָם שֶׁל שְׁנֵי אָקָדֵמָאִים רוּסִים נֶחְמָדִים אַךְ מְדוּכְדָּכִים: מָתֵמָטִיקַאי מֵהָאָקָדֶמְיָה לְמַדָּעִים וְאִשְׁתּוֹ, בִּיּוֹלוֹגִית שֶׁפּוּטְּרָה לָאַחֲרוֹנָה מֵהָאָקָדֶמְיָה לְמַדָּעִים וּבִילְּתָה אֶת לֵילוֹתֶיהָ בְּמִשְׂחֲקֵי "הָאַחִים סוֹפֵר מָרִיּוֹ" בְּגֵיְים-בְּוִי בַּמִּטְבָּח. הֵם הִשְׂכִּירוּ לִי אֶת חֲדַר הַשֵּׁינָה שֶׁל בִּתָּם, שֶׁהוּגְלְתָה אֶל הַדָּאצֶ'ה שֶׁל אַחַת הַסָּבְתוֹת.
כְּשֶׁחָזַרְתִּי לָאוּנִיבֶרְסִיטָה בְּאוֹתָהּ שָׁנָה הִצְלַחְתִּי לְהַשִּׂיג מִלְגָּה גְּדוֹלָה יוֹתֵר וְכָךְ לְהֵירָשֵׁם לְסֵמֶסְטֵר אָבִיב בַּתּוֹכְנִית לְלִימּוּדֵי חוּ"ל. הַתּוֹכְנִית נוֹהֲלָה עַל יְדֵי שְׁנֵי יַזָּמִים רוּסִים בְּשֵׁם אִיגוֹר, וְהָיְתָה מְסוּנֶּפֶת בַּעֲקִיפִין לַמִּכְלָלָה לְאָמָּנוּיוֹת בְּקֶנְזָס.
מוֹסְקְבָה בִּשְׁנַת 1998 הָיְתָה כְּמוֹ פָּרִיז בִּתְקוּפַת הָרֶסְטוֹרַצְיָה. צִינּוֹר הַנֵּפְט מֵהַיָּם הַכַּסְפִּי מָשַׁךְ אֶת הַהַשְׁקָעָה הַזָּרָה הַגְּדוֹלָה בְּיוֹתֵר בְּתוֹלְדוֹת רוּסְיָה. הָעִיר רָחֲשָׁה סְפֵּקוּלַנְטִים. רֹאשׁ הָעִיר לוּזְ'קוֹב הֵשִׁיב לַחַיִּים אֶת סוּלַּם הַדְּרָגוֹת מִתְּקוּפַת פֵּטֶר הַגָּדוֹל וְזָמַם לְהָקִים עִיר תַּת-קַרְקָעִית בַּפַּרְבָּרִים. הַמְּדִינָה הִפְסִיקָה אֶת מִימּוּן תַּחְזוּקַת גּוּפָתוֹ שֶׁל לֵנִין בַּכִּיכָּר הָאֲדוּמָּה, וַעֲתוּדַת חוֹנְטֵי הָעִילִּית הַמּוּבְטָלִים נִשְׂכְּרָה לְשַׁחְזֵר אֶת גּוּפוֹתֵיהֶם שֶׁל קוֹרְבְּנוֹת מְכוֹנִיּוֹת הַתּוֹפֶת שֶׁל הַמַּאפְיָה וְלַחֲנוֹט אֶת הַנּוּבוֹרִישִׁים בְּאוּלַמּוֹת קְבוּרָה עֲשׂוּיֵי שַׁיִשׁ.
בְּמוֹסְקְבָה, בַּפַּעַם הָרִאשׁוֹנָה וְהָאַחֲרוֹנָה בְּחַיֵּי, יָצָאתִי עִם בַּנְקָאִים. עִם הַבַּנְקַאי הָרִאשׁוֹן לֹא הִסְתַּדַּרְתִּי, אֲבָל אֶת הַבַּנְקַאי הַשֵּׁנִי אֲנִי עֲדַיִין זוֹכֶרֶת בְּחִיבָּה. קָרְאוּ לוֹ רוּסְטָם, הָיוּ לוֹ עֵינַיִים צְהוּבּוֹת-חוֹמוֹת נִפְלָאוֹת, וְהוּא בְּדִיּוּק עָזַב אֶת עֲבוֹדָתוֹ כִּמְהַנְדֵּס בְּמִפְעָל לְחוֹמְרֵי נֶפֶץ בִּיקְטֶרִינְבּוּרְג, שָׁם בָּנָה פְּצָצוֹת שֶׁנִּקְרְאוּ בְּשֵׁמוֹת שֶׁל פְּרָחִים, לְטוֹבַת מִשְׂרָה בְּבַנְק "מֵנַאטְפ", שֶׁבְּאֶמְצָעוּתוֹ נִיהֵל הָאוֹלִיגַרְךְ מִיכָאִיל חוֹדוֹרוֹקוֹבְסְקִי אֶת כַּסְפֵּי הַמְּדִינָה הַמְּיוֹעָדִים לְקוֹרְבְּנוֹת צַ'רְנוֹבִיל, וְגַם בִּיצֵּעַ לִכְאוֹרָה מְעִילָה וְהוֹנָאַת מִיסִּים שֶׁבְּגִינָהּ, בְּעֵת כְּתִיבַת שׁוּרוֹת אֵלֶּה, הוּא מַרְצֶה עוֹנֶשׁ מַאֲסָר. רוּסְטֶם חָסַךְ כֶּסֶף לְקוּרְס צְנִיחָה.
רוּסְטֶם נָהַג לְבַקֵּר בְּאוּזְבֵּקִיסְטָן עַל בָּסִיס קָבוּעַ: אֲחוֹתוֹ נִישְּׂאָה לְאִישׁ עֲסָקִים אוּזְבֵּקִי וְהִתְגּוֹרְרָה בְּטַשְׁקֵנְט, שֶׁדָּמְתָה, לִדְבָרָיו, לַמַּעֲרָב הַפָּרוּעַ מֵהַסְּרָטִים הָאָמֵרִיקָאִים. הוּא יָדַע לִסְפּוֹר עַד עֶשֶׂר בְּאוּזְבֵּקִית, וְנִדְהַמְתִּי לְגַלּוֹת שֶׁהַמִּסְפָּרִים נִשְׁמְעוּ כִּמְעַט זֵהִים לַמִּסְפָּרִים בְּטוּרְקִית. נֶאֱמַר לִי בֶּעָבָר שֶׁאוּזְבֵּקִית קְרוֹבָה לְטוּרְקִית, אַךְ סֵירַבְתִּי לְהַאֲמִין. הָעוּבְדּוֹת לֹא הוּצְּגוּ לִי בְּאוֹפֶן מְשַׁכְנֵעַ. דָּוִד רָחוֹק שֶׁלִּי נִישָּׂא לִיפֵיפִיָּיה אוּזְבֵּקִית בְּשֵׁם לְוֵלָה, שֶׁמֵּעוֹלָם לֹא דִּיבְּרָה עִם אַף אֶחָד וַאֲפִילּוּ לֹא פָּתְחָה אֶת פִּיהָ (אַף שֶׁחִייְּכָה לְעִתִּים קְרוֹבוֹת, וְחָשְׂפָה גּוּמּוֹת חֵן מַקְסִימוֹת). רַק שְׁנָתַיִים לְאַחַר נִישּׂוּאֵיהֶם נוֹדַע שֶׁלְּלוּלָהּ יֵשׁ שָׁלוֹשׁ שִׁינֵּי זָהָב. כּוּלָּם נָהֲגוּ לִשְׁאוֹל אֶת דּוּדִי: "אֵיךְ אַתָּה חַי עִם מִישֶׁהִי שֶׁאַתָּה לֹא מְסוּגָּל לְתַקְשֵׁר אִיתָּהּ?" וְדוּדִי תָּמִיד צָעַק: "טוּרְקִית-אוּזְבֵּקִית דּוֹמֶה מְאוֹד לַשָּׂפָה הַטּוּרְקִית שֶׁלָּנוּ!".
לֹא הֶאֱמַנְתִּי לְדָוִד שֶׁלִּי, גַּם מִשּׁוּם שֶׁהָיָה אָדָם מְשׁוּגָּע – הַאִם לֹא הִקְדִּישׁ אֶת שְׁנוֹתָיו הַמְּאוּחָרוֹת לִכְתִיבַת סֵפֶר עַל אוֹדוֹת עַכְבִישִׁים וְתוֹרַת הַמֵּיתָרִים בְּתוֹךְ מַחְסָן גִּינָּה בִּנְיוּ גֶ'רְזִי? – וְגַם מִשּׁוּם שֶׁמִּנִּיסְיוֹנִי, אֲנָשִׁים מִטּוּרְקִיָּה חוֹשְׁבִים שֶׁכָּל שָׂפָה דּוֹמָה מְאוֹד לְטוּרְקִית שֶׁלָּנוּ. פְּעָמִים רַבּוֹת נֶאֱמַר לִי שֶׁהַהוּנְגָּרִית דּוֹמֶה לְטוּרְקִית, שֶׁמּוֹצָאָם שֶׁל הַהוּנְגָּרִים וְהַטּוּרְקִים מֵאוֹתָם עַמִּים אַלְטָאִים, שֶׁאַטִּילָהּ הַהַוְּנִי הָיָה טוּרְקִי וְכֵן הָלְאָה. אַךְ כְּשֶׁנָּסַעְתִּי לְהוּנְגַּרְיָה גִּילִּיתִי שֶׁהַהוּנְגָּרִים אֵינָם שׁוּתָּפִים לְאוֹתָהּ דֵּעָה. "וַדַּאי שֶׁיֵּשׁ כַּמָּה מִילִּים בְּטוּרְקִית בַּשָּׂפָה שֶׁלָּנוּ," הֵם אָמְרוּ. "אֲזִיקִּים, לְמָשָׁל. הַסִּיבָּה לְכָךְ הִיא שֶׁכְּבַשְׁתֶּם אֶת הָאָרֶץ שֶׁלָּנוּ בְּמֶשֶׁךְ אַרְבַּע מֵאוֹת שָׁנָה."
אֲבָל לְרוֹסְטֵם הָיָה קְצָת כֶּסֶף אוּזְבֵּקִי בַּדִּירָה – שְׁטָרוֹת בִּצְבָעִים בּוֹהֲקִים וַעֲלֵיהֶם, מֵעַל דְּיוּקְנָאוֹת שֶׁל מְשׁוֹרְרִים וְגֵיאוֹגְרָפִים מִמֶּרְכַּז אַסְיָה בַּעֲלֵי עֵינַי שָׁקֵד וּמַבָּט נוּקְשֶׁה, הִתְנוֹסְסוּ הַמִּילִּים הַטּוּרְקִיּוֹת הַמּוּכָּרוֹת בִּכְתָב אַקְרִילִי. הַשְּׁטָרוֹת דָּמוֹ לְכֶסֶף שֶׁל מִשְׂחָק, מַטְבֵּעַ שֶׁל אֶרֶץ דִּמְיוֹנִית שֶׁבָּהּ טוּרְקִית וְרוּסִית חִפְפוּ זוֹ אֶת זוֹ וְיָצְרוּ מַשֶּׁהוּ אַחֵר.
כַּעֲבוֹר כַּמָּה שָׁנִים, כְּשֶׁכָּתַבְתִּי אֶת הַדּוֹקְטוֹרָט שֶׁלִּי (בְּנוֹשֵׂא רוֹמָנִים אֵירוֹפִּים), פִּיתַּחְתִּי תֵּיאוֹרְיָה שֶׁל הָרוֹמָן: צוּרַת הָרוֹמָן "עוֹסֶקֶת" בְּמַאֲבָקוֹ שֶׁל הַגִּיבּוֹר לַהֲפוֹךְ אֶת חֲוָויַת קִיּוּמוֹ הַשְּׁרִירוּתִי וְהַשַּׁבְרִירִי לִכְדֵי עֲלִילָה בַּעֲלַת מַשְׁמָעוּת, בְּדוֹמֶה לַעֲלִילוֹת בַּסְּפָרִים הָאֲהוּבִים עָלָיו. בְּמַבָּט לְאָחוֹר, כָּךְ אֲנִי מְבִינָה אֶת הָעִנְיָין שֶׁלִּי בְּמֶרְכַּז אַסְיָה: גִּילִּיתִי שֶׁקַּיָּים בָּעוֹלָם מָקוֹם שֶׁנִּיתָּן לְבַקֵּר בּוֹ, וְשֶׁהָאֲנָשִׁים בּוֹ מְדַבְּרִים בְּשָׂפָה שֶׁאֶפְשָׁר לִלְמוֹד, וְהוּא קִישֵּׁר בֵּין הַסְּפָרִים הָאֲהוּבִים עָלַי לְאֶחָד הַהֶיבֵּטִים הַיּוֹתֵר שְׁרִירוּתִיִּים וְ"נְתוּנִים מֵרֹאשׁ" בְּחַיֵּי: עוּבְדַּת הֱיוֹתִי טוּרְקִיָּיה.
מֵרֶגַע שֶׁלָּמַדְתִּי עַל קִיּוּמָהּ שֶׁל טַשְׁקֵנְט, גַּם הִיא הֵחֵלָּה לָצוּץ בְּכָל מָקוֹם. אָנָה אַחְמְטוֹבָה פּוּנְּתָה אֶל טַשְׁקֵנְט מִלֵּנִינְגְּרַד בִּזְמַן הַמָּצוֹר. כָּךְ גַּם אַלְמְנָתוֹ שֶׁל בּוּלְגָּקוֹב: שָׁם הִיא הֶחְבִּיאָה אֶת כְּתַב הַיָּד שֶׁל הָ"אָמָּן וּמַרְגָּרִיטָה". הַגִּידּוּל בְּבִטְנוֹ שֶׁל סוֹלְזְ'נִיצִין נִרְפָּא בְּאוֹרַח פֶּלֶא בְּבֵית חוֹלִים בְּטַשְׁקֵנְט, וְהוּא הָיָה לְזִירַת הַהִתְרַחֲשׁוּת שֶׁל "אֲגַף הַסַּרְטָן". בָּ"אָנָה קַרְנִינָה", וְרוֹנְסְקִי הוֹרֵס אֶת הַקַּרְיֵירָה הַצְּבָאִית הַמַּבְרִיקָה שֶׁלּוֹ בְּסֵירוּבוֹ לְקַבֵּל "תַּפְקִיד מַחֲמִיא וּמְסוּכָּן שֶׁחִיכָּה לוֹ בְּטַשְׁקֵנְט," וּבוֹרֵחַ בִּמְקוֹם זֶה עִם אָנָה לְאִיטַלְיָה.
הֶחְלַטְתִּי לְבַקֵּר בְּטַשְׁקֵנְט בִּזְמַן חוּפְשַׁת הַסֵּמֶסְטֵר. רוּסְטֶם רָצָה לְהִצְטָרֵף אֵלַי, אַךְ לֹא הָיָה יָכוֹל לְהֵיעָדֵר מֵהַבַּנְק. בַּנְקָאִי הָאוּמָּה עָבְדוּ שָׁעוֹת רַבּוֹת בַּיָּמִים הַהֵם. לֹא עָקַבְתִּי אַחֲרֵי תַּחֲלוּאֵי הַכַּלְכָּלָה שֶׁהָלְכוּ וְהֶחֱמִירוּ, וְרוּסְטַם בְּקוֹשִׁי הִזְכִּיר אֶת הָעִנְיָין; רַאִיזָה, הַגִּימְלָאִית הַמְּבוּגֶּרֶת שֶׁבְּבֵיתָהּ הִתְגּוֹרַרְתִּי, צָפְתָה בַּחֲדָשׁוֹת רַק כְּשֶׁדִּיבְּרוּ עַל שַׁעֲרוּרִיַּית מוֹנִיקָה לְוִוינְסְקִי. "אֲנִי לֹא רוֹאֶה אֶת הַחֲדָשׁוֹת שֶׁלָּנוּ – הֵן כָּל כָּךְ קוֹדְרוֹת. אַחֵר כָּךְ מַרְגִּישִׁים רַע."
"אֲנִי מַרְגִּישָׁה רַע כְּשֶׁאֲנִי שׁוֹמַעַת עַל מוֹנִיקָה לְוִוינְסְקִי," אָמַרְתִּי.
רַאִיזָה מָשְׁכָה בִּכְתֵפֶיהָ. "בִּשְׁבִילְכֶם בְּאָמֵרִיקָה זֹאת דְּרָמָה גְּדוֹלָה, אֲבָל אוֹתָנוּ זֶה פָּשׁוּט מַצְחִיק. הַקְלִינְטוֹן הַזֶּה שֶׁלָּכֶם הוּא אִישׁ צָעִיר, בָּרִיא וְנָאֶה. אָז מָה הַבְּעָיָה? קְחִי לְדוּגְמָה אֶת יֶלְצִין שֶׁלָּנוּ, חֲצִי-מֵת... אִם הָיִינוּ מְגַלִּים שֶׁבּוֹרִיס נִיקוֹלָאיָיבִיץ' שָׁכַב עִם בַּחוּרָה צְעִירָה הָיִינוּ מַכְרִיזִים עַל יוֹם חַג לְאוּמִּי."
בֵּינְתַיִים, בָּאוּנִיבֶרְסִיטָה, הִתְבָּרֵר שֶׁהַנָּמוּךְ מִבֵּין שְׁנֵי הָאִיגּוּרִים הוּא חָבֵר שֶׁל אִנְּטוֹלֵי צ'וֹבַאיְס, צָאר הַהַפְרָטָה שֶׁהָיָה מְמוּנֶּה בְּאוֹתָהּ תְּקוּפָה עַל הַכַּלְכָּלָה הַמִּתְמוֹטֶטֶת כּוּלָּהּ. הוּא אֲפִילּוּ הִצְלִיחַ לְהָבִיא אוֹתוֹ לְהַרְצוֹת בִּפְנֵי כִּיתַּת תַּלְמִידֵי הָרוּסִית לְמִתְקַדְּמִים. "אַתָּה יוֹדֵעַ לְמִי בָּטוּחַ יֵשׁ הַרְבֵּה זְמַן פָּנוּי?" אָמַרְתִּי אַחֵר כָּךְ לְרוּסְטָם, "לַצּ'וֹבָאִיס הַזֶּה. הוּא מִסְתּוֹבֵב בֵּין אוּנִיבֶרְסִיטָאוֹת וּמַעֲבִיר הַרְצָאוֹת לִסְטוּדֶנְטִים זָרִים." נִדְרְשׁוּ כַּמָּה דַּקּוֹת לְשַׁכְנֵעַ אֶת רוּסְטָם שֶׁאֲנִי לֹא צוֹחֶקֶת.
"הִיא רָאֲתָה אֶת צ'וֹבָּאִיס!" הוּא אָמַר בְּהִתְפַּעֲלוּת. "וּמָה הוּא אָמַר?"
לְצַעֲרִי לֹא זָכַרְתִּי אֲפִילּוּ מִילָּה אַחַת מִדְּבָרָיו, חוּץ מֵהָעוּבְדָּה שֶׁהַרְבֵּה לְהִשְׁתַּמֵּשׁ בִּפְעָלִים בִּזְמַן הוֹוֶה.
בְּסוֹפוֹ שֶׁל דָּבָר נָסַעְתִּי לְמֶרְכַּז אַסְיָה בְּחֶבְרַת אֶחָד מֵחֲבֵרַיי לְכִיתָּה, מָתֵמָטִיקַאי מִטַּאיְוָואן בְּשֵׁם אָלֵכְּס. הִגַּעְנוּ לְטַשְׁקֵנְט בְּגֶשֶׁם זַלְעָפוֹת וְהִתְחַלְנוּ לִצְעוֹד מִתַּחֲנַת הָאוֹטוֹבּוּס אֶל הָאַכְסַנְיָה. עָבַרְנוּ דֶּרֶךְ מָבוֹךְ שֶׁל חֲצֵרוֹת וְהִתְעַלַּמְנוּ מִשְּׁלַל הַכְּלָבִים שֶׁנָּבְחוּ עָלֵינוּ מֵאֲחוֹרֵי גְּדֵרוֹת רֶשֶׁת. אַחֵר כָּךְ חָצִינוּ שְׁלוּלִית עֲצוּמָה עַל גַּבֵּי גֶּשֶׁר עָשׂוּי קֶרֶשׁ מַרְקִיב.
"טַשְׁקֵנְט הִיא וֵנֶצְיָה שֶׁל הַמִּזְרָח," הִכְרִיז אָלֵכְּס בְּקוֹלוֹ הַמּוֹנוֹטוֹנִי הַמְּשׁוּנֶּה.
זִכְרוֹנוֹתַיי מֵהַטִּיּוּל הַזֶּה מְפוּזָּרִים, אַךְ מְלֵאֵי חַיִּים. חַיֵּינוּ עַל מֵעֵין מִמְרַח שׁוֹקוֹלָד שֶׁאָכַלְנוּ יְשִׁירוֹת מֵהַצִּנְצֶנֶת בְּעֶזְרַת חֶרֶב אוּזְבֵּקִית מְעוּקֶּלֶת שֶׁנִּרְכְּשָׁה בַּחֲנוּת מַזְכָּרוֹת. נֶאֱלַצְנוּ לְשַׁחֵד אֲנָשִׁים לְלֹא הֶרֶף. בְּאֶחָד הַמִּקְרִים בִּילִּינוּ עֶשְׂרִים דַּקּוֹת בְּאוּלַם בִּילִיאַרְד לְיַד תַּחֲנַת אוֹטוֹבּוּס בְּנִיסָּיוֹן לְזַהוֹת אֶת הָאָדָם שֶׁאוֹתוֹ אֲנַחְנוּ אֲמוּרִים לְשַׁחֵד. אֲנִי נִדְרַשְׁתִּי לְדַבֵּר כָּל הַזְּמַן מִשּׁוּם שֶׁאַף אֶחָד לֹא הֵבִין מִילָּה מִמָּה שֶׁאָלֵכְּס אוֹמֵר. לִמְבוּכָתִי, גַּם מְלֶאכֶת הַחִישּׁוּבִים הַפִינַנְסִיִּים הוּטְּלָה עַל כְּתֵפַיי.
"אַתָּה לֹא עוֹשֶׂה תּוֹאַר בְּמָתֵמָטִיקָה?" שָׁאַלְתִּי אֶת אָלֵכְּס בְּשָׁעָה שֶׁנִּיסִּינוּ לְהָבִין מִי חַיָּיב מָה עֲבוּר הַתַּשְׁלוּם לְהוֹצָאַת וִיזָה קִירְגִּיזִית.
"אֲנִי עוֹסֵק בְּמִסְפָּרִים רַק בָּרָמָה הַתֵּיאוֹרֵטִית," הוּא הִטְעִים.
בִּיקַּרְנוּ בְּאוּזְבֵּקִיסְטָן, קִירְגִּיזְסְטָן וְקָזַחְסְטָן וְנִשְׁאַרְנוּ שְׁלוֹשָׁה יָמִים בְּכָל מְדִינָה. הֶעֱבַרְנוּ זְמַן רַב בְּתַחֲנוֹת אוֹטוֹבּוּס, בָּהֶן אָלֵכְּס כָּפָה עָלֵינוּ לְבַצֵּעַ תַּרְגִּילֵי הִתְעַמְּלוּת, "כְּמוֹ הַגֶּרְמָנִים." "אֲנַחְנוּ מְבַזְבְּזִים דַּקּוֹת יְקָרוֹת!" הוּא נָהַג לִצְעוֹק בְּמִבְטָא גֶּרְמָנִי מְזוּיָּף. לִפְעָמִים הִתְבָּרֵר שֶׁהָאוֹטוֹבּוּסִים הוּחְרְמוּ בִּידֵי חַיָּילִים – בְּקִירְגִּיזְסְטָן הָיְתָה מִלְחָמָה – וְאָז, אֲפִילּוּ אִם נוֹתְרוּ מוֹשָׁבִים רֵיקִים, נֶאֱלַצְנוּ לְהַמְתִּין לְאוֹטוֹבּוּס הַבָּא.
"אוּלַי גַּם אֲנַחְנוּ יְכוֹלִים לַעֲלוֹת לְאוֹטוֹבּוּס הַזֶּה?" שָׁאַלְתִּי פַּעַם אַחַת.
"מָה... עִם הַחַיָּילִים?" קָרָא הַסַּדְרָן בַּתַּחֲנָה. "חָהּ! חָהּ! חָהּ!"
בְּבוּכָרָה בִּיקַּרְנוּ בְּאַרְמוֹן הָאָמִיר, שֶׁפָּלְשׁוּ אֵלָיו טַוּוֹסִים. חֵלֶק מֵהַחֲדָרִים נֶאֶטְמוּ בְּמֶלֶט. "כָּאן הָיָה הַקּוֹנְסֶרְבָטוֹרְיוּם, אֲבָל הַסּוֹבְיֵיטִים הִתְנַגְּדוּ לִפְסַנְתְּרֵי כָּנָף." בֶּהָרִים הַקֵּירַגִּיזִיִּים בִּיקַּרְנוּ בְּמֶרְחֲצָאוֹת חַמִּים, שָׁם יָשַׁבְנוּ בְּתוֹךְ תָּאֵי עֵץ וְטָבַלְנוּ בְּמֵי גּוֹפְרִית. הַגּוֹפְרִית הִתְעַרְבְּלָה בְּרֵיחַ הַמַּחֲלִיא שֶׁל בְּשַׂר סוּס שֶׁמִּישֶׁהוּ בִּישֵּׁל בַּחוּץ מֵעַל מְדוּרָה. בְּבִישְׁקֶק עָלֵינוּ עַל גַּלְגַּל עֲנָק שֶׁצִּייֵּן אֶת הַמָּקוֹם שֶׁבּוֹ לִכְאוֹרָה בִּיקֵּשׁ פַּעַם טִימוֹר לֵנְג לְהִיקָּבֵר. הוּא לֹא נִקְבַּר שָׁם. הַגַּלְגַּל הָעֲנָק עָמַד בַּמֶּרְכָּז כִּיכָּר רֵיקָה וְיֶלֶד קָטָן עִם שִׁינֵּי זָהָב רֶכֶב בָּהּ עַל אוֹפַנַּיִים בְּמַעְגָּלִים; יֶלֶד אַחֵר, לָבוּשׁ חֲלִיפָה אֲפוֹרָה, יָרָה עַל שִׂיחַ יָחִיד בְּרוּבָּהּ צַעֲצוּעַ.
אַךְ הָעִיר שֶׁהוֹתִירָה בִּי אֶת הָרוֹשֶׁם הֶחָזָק בְּיוֹתֵר הִיא סָמַרְקַנְד, עִם בֵּית הַכּוֹלְבּוֹ הַסּוֹבְיֵיטִי הַנָּטוּשׁ, הָאוּנִיבֶרְסִיטָה הַיַּמִּי-בֵּינַיְימִית הַנְּטוּשָׁה, וּמִצְפֵּה הַכּוֹכָבִים שֶׁבּוֹ מִיפָּה אוֹלוֹג בָּג בַּמֵּאָה הַחֲמֵשׁ-עֶשְׂרֵה קוֹאוֹרְדִּינָטוֹת שֶׁל 1018 כּוֹכָבִים. פְּסֵיפַס הָאֲרָיוֹת בְּ"מַדְרָסַת הָאֲרָיוֹת" – מַחֲצִית טִיגְרִיס, מַחֲצִית שָׁעוֹן – הָיָה לְלֹא סָפֵק מַעֲשֵׂה יָדָיו שֶׁל אָדָם שֶׁמֵּעוֹלָם לֹא רָאָה אַרְיֵה. סָמַרְקַנְד הִיא גַּם הַמָּקוֹם שֶׁבּוֹ נִקְבַּר טִימוֹר לַנַג בְּפוֹעַל, תַּחַת לוּחַ אֶבֶן יַרְקָן בְּגוֹדֶל שְׁנֵי מֶטְרִים שֶׁנִּלְקַח מִמִּקְדַּשׁ בְּסִין. אוּלַי אַרְצָה לְבַקֵּר כָּאן שׁוּב יוֹם אֶחָד, חָשַׁבְתִּי, כְּשֶׁאֶהְיֶה פָּחוֹת עֲיֵיפָה, מְלוּכְלֶכֶת וּמְבוּלְבֶּלֶת.
בְּאוֹתוֹ קַיִץ, זְמַן קָצָר לְאַחַר שֶׁחָזַרְתִּי לְאַרְצוֹת הַבְּרִית, הִתְרַסֵּק הָרוּבָּל הָרוּסִי. בַּנְקִים רַבִּים, כּוֹלֵל מֵנַאטְפ, הִתְמוֹטְטוּ בֵּין לַיְלָה. רוּסְטֶם מִימֵּשׁ אֶת הֲרוּבָּלֵי שֶׁל בְּאֶמְצָעוּת רְכִישַׁת מַכְשִׁירֵי פַקְסִימִילְיָה; מִדֵּי פַּעַם שָׁלַח פַקְס לַמָּקוֹם שֶׁבּוֹ עָבַדְתִּי בַּקַּיִץ, בְּמַחְלֶקֶת הַהַגָּהוֹת שֶׁל הוֹצָאַת סְפָרִים גְּדוֹלָה בִּנְיוּ יוֹרְק. לְבַסּוֹף הַפַקְסִים פָּסְקוּ, הֲקֵי תַּם.
כְּשֶׁנִּפְתְּחָה שְׁנַת הַלִּימּוּדִים בְּאוֹתוֹ סְתָיו הִתְחַלְתִּי לַחֲקוֹר אֶת הַ"מִזְרָח הָרוּסִי": קָרָאתִי סִיפּוּרִים סוֹבְיֵיטִים רֵיאָלִיסְטִים מֵאֵת סוֹפְרִים אוּזְבֵּקִיִּים וְקִירְגִּיזִיִּים, חִיבּוּרִים פַּאן-סְלָאבִיִּים מֵאֵת בַּלְשָׁנִים סוֹבְיֵיטִים, חִיבּוּרִים פַּאן-טוּרְקִיִּים מֵאֵת כָּמָאלִיסְטִים טוּרְקִיִּים וְשִׁירִים "קַוְוקָזִיִּים" מֵאֵת מְשׁוֹרְרִים רוּסִיִּים. נִרְשַׁמְתִּי לְקוּרְס אוּזְבֵּקִית לְמַתְחִילִים. הַמּוֹרֶה הָיָה דּוֹקְטוֹרַנְט יְלִיד סָמַרְקַנְד בְּשֵׁם גּוֹלְנוֹרָה. הוּקְסַמְתִּי מֵהַשָּׂפָה, שֶׁדָּמְתָה בְּעֵינֵי לְגִרְסָה נוּקְשָׁה יוֹתֵר, נָאִיבִית יוֹתֵר וְרוּסִית יוֹתֵר שֶׁל הַטּוּרְקִית. אִם הַכְּאַמָּלִיסְטִים הַטּוּרְקִיִּים שָׁאֲלוּ מִילִּים מִצָּרְפָתִית (לַדְּבָרִים כְּמוֹ רַכָּבוֹת וּבְשַׂר חֲזִיר), הָאוּזְבָּקִים הַסּוֹבְיֵיטִים שָׁאֲלוּ מִילִּים מֵרוּסִית. בְּאוֹתָהּ תְּקוּפָה נִתְקַלְתִּי בַּסֵּפֶר עַל אוֹדוֹת פּוּשְׁקִין מֵאֵת מוֹנִיקָה גְּרִינָלִיף, פְּרוֹפֵסוֹרִית בִּסְטַנְפוֹרְד. לְדִבְרֵי גְּרִינָלִיף, הַמַּסָּע שֶׁל פּוּשְׁקִין לַארְזוֹרוֹם הָיָה לְמַעֲשֶׂה תַּחֲלִיף לְמַסָּע לְפָרִיז, שֶׁפּוּשְׁקִין חָלַם עָלֶיהָ כָּל חַיָּיו – מַחֲזֶה לֹא גָּמוּר שֶׁלּוֹ מַתְחִיל בְּשׂוֹרָה: "בְּעוֹד שָׁבוּעַ אֶהְיֶה בְּלִי סָפֵק בְּפָרִיז!" – אַךְ הוּא מֵעוֹלָם לֹא בִּיקֵּר בָּהּ.
מִסְּעוֹתָיו שֶׁל פּוּשְׁקִין הֵחֵלּוּ בְּגִיל עֶשְׂרִים-וְאַחַת, כַּאֲשֶׁר עַל בְּסִיס כַּמָּה שׁוּרוֹת שִׁיר מַהְפְּכָנִיּוֹת, הוּא גּוֹרַשׁ מִפֵּטֵרְסְבּוּרְג לִמְשִׂימָה בְּשֵׁירוּת הַמְּדִינָה בִּדְנַיְיפְּרוֹפֶּטְרוֹבְסְק שֶׁל יָמֵינוּ. שָׁם הוּא הִכִּיר אֶת הַגֵּנֵרָל רַייְבְסְקִי, גִּיבּוֹר מִלְחֶמֶת 1812, וְעִמּוֹ נָסַע בְּמֶשֶׁךְ שְׁלוֹשָׁה חוֹדָשִׁים לְאוֹרֶךְ קָרִים וְהַקַּוְוקָז וְאָסָף חוֹמָרִים עֲבוּר "אֲסִיר הַקַּוְוקָז" וּ"מִזְרֶקֶת בֶּחְצַ'יסְרְאִי". בַּהֶמְשֵׁךְ הוֹעֳבַר פּוּשְׁקִין לְמוֹלְדּוֹבָה וְאָז לְאוֹדֵסָה, שָׁם הִתְאַהֵב נוֹאָשׁוֹת בְּאֵשֶׁת הַמּוֹשֵׁל הַכְּלָלִי, הִתְמוֹדֵד כַּמָּה פְּעָמִים בְּדוּ-קְרָב וְאוּלַּץ לַעֲזוֹב אֶת שֵׁירוּת הַמְּדִינָה. בֵּינְתַיִים יֵירְטָה הַמִּשְׁטָרָה הַחֲשָׁאִית מִכְתָּב שֶׁבּוֹ הִזְכִּיר פּוּשְׁקִין "לִימּוּדֵי אָתֵאִיזְם טָהוֹר" אֵצֶל אָדוֹן אַנְגְּלִי חֵירֵשׁ בְּאוֹדֵסָה, אֲשֶׁר הִפְרִיךְ בְּאוֹפֶן מְשַׁכְנֵעַ אֶת הִישָּׁאֲרוּת הַנֶּפֶשׁ. שׁוּרוֹת הַכְּפִירָה הַלָּלוּ שִׁימְּשׁוּ תֵּירוּץ לַשִּׁלְטוֹנוֹת לְהַגְלוֹת אֶת פּוּשְׁקִין לְפַסְקוֹב.
בִּשְׁנַת 1826 הִתִּיר הַצָּאר הֶחָדָשׁ, נִיקוֹלַאי הָרִאשׁוֹן, אֶת שׁוּבוֹ שֶׁל פּוּשְׁקִין לְמוֹסְקְבָה, וַאֲפִילּוּ לָקַח עַל עַצְמוֹ אֶת חוֹבַת הַצֶּנְזוֹר שֶׁל כְּתָבָיו. לְרוֹעַ הַמַּזָּל, הִתְבָּרֵר כִּי הַצָּאר הוּא הַצֶּנְזוֹר הַמֵּצִיק בְּיוֹתֵר שֶׁהָיָה לְפוּשְׁקִין עַד כֹּה. גָּרוּעַ מִכָּךְ, הוּא הִכְפִּיף אֶת פּוּשְׁקִין לְאַחְרָיוּתוֹ הַיְּשִׁירָה שֶׁל הָרוֹזֵן בֶּנְקֶנְדּוֹרְף, רֹאשׁ הַמִּשְׁטָרָה הַחֲשָׁאִית, שֶׁנִּדְרַשׁ לְאַשֵּׁר כָּל בַּקָּשַׁת נְסִיעָה שֶׁל הַסּוֹפֵר. (בְּשָׁלָב זֶה, טוֹעֶנֶת גְּרִינָלִיף, הַ"גָּלוּת שֶׁעָלֶיהָ קוֹנֵן פּוּשְׁקִין מָרוּת בִּשְׁנוֹת הָעֶשְׂרִים הַמּוּקְדָּמוֹת שֶׁל הַמֵּאָה הַתְּשַׁע-עֶשְׂרֵה" כְּבָר הֵחֵלָּה "לְיַיצֵּג אֶת חֵירוּת הַנְּדוּדִים שֶׁל נְעוּרָיו.") כְּשֶׁסֵּירֵב בֶּנְקִנְדוֹרַף לְאַשֵּׁר אֶת נְסִיעָתוֹ שֶׁל פּוּשְׁקִין לְפָרִיז בְּ-1829, הֶחֱלִיט פּוּשְׁקִין לִגְנוֹב אֶת הַגְּבוּל לְטוּרְקִיָּה. וְכָךְ, הַמִּזְרָח, שֶׁאָמוּר הָיָה לְיַיצֵּג אֶת "הַמֶּרְחָבִים הַפְּתוּחִים שֶׁל הַרְפַּתְקָה וְהַעֲלָאַת זִכְרוֹנוֹת," יִצֵּג לְמַעֲשֶׂה אֶת הַהֶפֶךְ הַגָּמוּר מֵחֵירוּת: גֵּירוּשׁ מִפָּרִיז, מֶרְכַּז הָעוֹלָם, אֶל הַפֵּרִיפֶרְיָה הַנִּידַּחַת בְּיוֹתֵר.
כְּשֶׁחָזַרְתִּי לִסְטַנְפוֹרְד לַשָּׁנָה הַשְּׁנִיָּיה שֶׁל לִימּוּדֵי הַדּוֹקְטוֹרָט, נֶאֱלַצְתִּי לְהֵירָשֵׁם לְקוּרְס פֵּדָגוֹגְיָה בַּשָּׂפָה הָרוּסִית כַּהֲכָנָה לִקְרַאת הַשָּׁנָה שֶׁבָּהּ אֶצְטָרֵךְ לְלַמֵּד רוּסִית לְתַלְמִידֵי תּוֹאַר רִאשׁוֹן. אֶת הַשִּׁיעוּר הָעֲבֵירָה בְּרוּסִית בַּלְשָׁנִית סוֹבְיֵיטִית בְּשֵׁם אֵלֶּה, שֶׁיִּיעֲצָה לָנוּ, בֵּין הַיֶּתֶר, לְהִתְיַיחֵס בְּאַהֲדָה לַסְּטוּדֶנְטִים הַטִּיפְּשִׁים יוֹתֵר בַּכִּיתָּה "כְּאִילּוּ שֶׁיֵּשׁ לָהֶם סַרְטָן."
בִּזְמַן שֶׁעָבַרְתִּי אֶת הַכְשָׁרָתִי הַפֵּדָגוֹגִית, פָּרְצָה שַׁעֲרוּרִיָּה סְבִיב אַחַת מֵחַבְרוֹתַיי לְלִימּוּדִים, גֵ'נִין, דּוֹבֶרֶת רוּסִית שֶׁאֵינָהּ רוּסִיָּיה, שֶׁכְּבָר הֵחֵלָּה לְלַמֵּד בְּאוֹתָהּ שָׁנָה רוּסִית לְתוֹאַר רִאשׁוֹן. אֵלֶּה בִּיקְּרָה בְּמַפְתִּיעַ בְּאֶחָד הַשִּׁיעוּרִים שֶׁל גֵ'נִין וְחָזְתָה בָּהּ כּוֹתֶבֶת עַל הַלּוּחַ אֶת הַמִּשְׁפָּט וְאִשָּׁה אֵימֶיהָ ("הַשֵּׁם שֶׁלָּךְ") – מִשְׁפָּט שֶׁהָיָה תַּקִּין אִילּוּ אֵימֶיהָ ("שָׁם") הָיְתָה מִילָּה בִּנְקֵבָה. לְמַעֲשֶׂה "שָׁם" בְּרוּסִית הוּא סְתָמִי יוֹצֵא דּוֹפֶן, כָּךְ שֶׁהַצּוּרָה הַנְּכוֹנָה שֶׁל הַמִּשְׁפָּט הִיא וְאִשָּׁה אֵימֶיהָ. מְשָׁרֵת הַהוֹרָאָה שֶׁל גֵ'נִין נִלְקְחָה מִמֶּנָּה בּוֹ בַּמָּקוֹם וְהוּעַבְרָה לְיָדֶיהָ שֶׁל סְטוּדֶנְטִית אַחֶרֶת (שֶׁכָּעֵת הָיָה לָהּ עוֹמֶס הוֹרָאָה כָּפוּל). עַד סוֹף אוֹתָהּ שָׁנָה, לֹא הוּתַּר לְגֵ'נִין אֶלָּא לִבְדּוֹק עֲבוֹדוֹת בַּיִת שֶׁל סְטוּדֶנְטִים בְּעֶזְרַת מַפְתֵּחַ תְּשׁוּבוֹת.
חָשַׁבְתִּי הַרְבֵּה עַל מַצָּבָהּ שֶׁל גֵ'נִין. נָכוֹן, "שָׁם" הִיא מִילָּה דֵּי שְׁגוּרָה בְּקוֹרְסֵי שָׂפָה שָׁנָה א', וְהַמּוֹרֶה אֲמוּרָה, כַּנִּרְאֶה, לָדַעַת אִם הִיא בְּזָכָר אוֹ בִּנְקֵבָה. מִצַּד שְׁנֵי, אֲנַחְנוּ מְדַבְּרִים פֹּה, בְּסַךְ הַכֹּל, עַל טָעוּת בָּאִיּוּת אוֹת אַחַת בְּשֵׁם עֶצֶם יוֹצֵא דּוֹפֶן. מִי מֵאִתָּנוּ חָסִין בִּפְנֵי מְעִידָה כָּזוֹ?
בִּזְמַן שֶׁחָשַׁבְתִּי אֶת הַמַּחֲשָׁבוֹת הָאֵלֶּה, פִּירְסְמָה אוּנִיבֶרְסִיטַת בֶּרְקְלִי הוֹדָעָה עַל מִשְׂרָה פְּנוּיָה לְהוֹרָאַת אוּזְבֵּקִית – מֶחֱוָוה בְּרוּרָה שֶׁל "הַיָּד הַנֶּעֱלָמָה". לָמַדְתִּי אוּזְבֵּקִית בְּמֶשֶׁךְ שָׁנָה אַחַת בִּלְבַד, אַךְ הַפְּרוֹפֵסוֹר שֶׁהוּפְקַד עַל הַחִיפּוּשׂ – מֵחֲבֵרוֹ שֶׁל מֶחְקָר סֶמְיוֹטִי נוֹדַע עַל הִתְאַבְּדוּיוֹת – אָמַר שֶׁאִם אֵרָשֵׁם לְקוּרְס קַיִץ אִינְטֶנְסִיבִי בְּאוּזְבֵּקִיסְטָן, אֲקַבֵּל אֶת הַמִּשְׂרָה. מְנַהֶלֶת תָּכְנִית הַשָּׂפוֹת-הַמְּיוּחָדוֹת בִּסְטַנְפוֹרְד אָמְרָה שֶׁאוּלַי אוֹכֶל לְלַמֵּד אוּזְבֵּקִית גַּם בִּסְטַנְפוֹרְד. כָּל אַחַת מֵהָאֶפְשָׁרוּיוֹת תַּתְאִים לְהַשְׁלָמַת דְּרִישׁוֹת הוֹרָאַת הַשָּׂפָה שֶׁלִּי. זֶה נִרְאֶה לִי רַעְיוֹן מְצוּיָּן: מִי הוֹלֵךְ לַחֲשׂוֹף אֶת שְׁגִיאוֹת הָאִיּוּת שֶׁלִּי בְּאוּזְבֵּקִית עַל הַלּוּחַ? אַף אֶחָד.
הַקּוּרְס הָאִינְטֶנְסִיבִי הַמַּעֲמִיק הַיָּחִיד בַּשָּׂפָה הָאוּזְבֵּקִית, שֶׁהוּכַּר לִצְרָכִים אָקָדֵמִיִּים בְּאַרְצוֹת הַבְּרִית, נוֹהַל עַל יְדֵי הַמּוֹעָצָה הָאָמֵרִיקָאִית לְמוֹרֵי רוּסִית (מאמ"ר) וְעָלָה שִׁבְעַת אֲלָפִים דּוֹלָר. "מְעַנְיֵין לָמָּה הַקּוּרְס יָקָר כָּל כָּךְ," אֲנִי זוֹכֶרֶת שֶׁשָּׁאַלְתִּי אֶת הַפְּרוֹפֵסוֹר מִבֶּרְקְלִי. "הַטִּיסוֹת עוֹלוֹת אֶלֶף דּוֹלָר... וְאַחַר כָּךְ, סָבִיר לְהַנִּיחַ שֶׁעֲלוּת הַמִּחְיָה בְּאוּזְבֵּקִיסְטָן דֵּי נְמוּכָה."
הַסִּמְיוּטִיקַאי זָקַף שָׁלוֹשׁ אֶצְבָּעוֹת. "אֶלֶף דּוֹלָר לִשְׂכַר לִימּוּד, אֶלֶף דּוֹלָר לְלִינָה וְכַלְכָּלָה, וְאַרְבַּעַת אֲלָפִים דּוֹלָר כְּדֵי לְמַמֵּן אֶת שַׂק הַגּוּפוֹת שֶׁבּוֹ תַּחְזְרִי הַבַּיְתָה."
הִשַּׂגְתִּי אֶת שִׁבְעַת אֲלָפִים הַדּוֹלָרִים הַדְּרוּשִׁים – רוֹב הַסְּכוּם מִסְּטַנְפוֹרְד וְהַשְּׁאָר מִמַּחְלֶקֶת הַמְּדִינָה שֶׁל אַרְצוֹת הַבְּרִית, אֲבָל אָז אֵרְעָה תַּפְנִית נוֹסֶפֶת. לְפֶתַע הִתְבָּרֵר שֶׁהַשָּׂכָר עֲבוּר הַמִּשְׂרָה בְּבֶרְקְלִי שׁוּלַּם דֶּרֶךְ מִלְגָּה מֶמְשַׁלְתִּית שֶׁרַק דּוֹבְרֵי אוּזְבֵּקִית מִלֵּידָה זַכָּאִים לָהּ. לְהַפְתָּעָתִי הִתְבָּרֵר גַּם שֶׁמְּנַהֶלֶת תָּכְנִית הַשָּׂפוֹת-הַמְּיוּחָדוֹת בִּסְטַנְפוֹרְד אָמְרָה לְוַועֲדַת הַמְּלָגוֹת שֶׁבָּדִיתִי אֶת הַשִּׂיחָה בֵּינֵינוּ וְאֶת תִּכְתּוֹבֶת הַמֶּיְילִים שֶׁבָּהּ הוֹדִיעָה לִי כִּי יֶשְׁנָהּ אֶפְשָׁרוּת שֶׁאוּכַל לְלַמֵּד אוּזְבֵּקִית בִּסְטַנְפוֹרְד. אֲנִי שׁוֹמֶרֶת אֶת הַמִּכְתָּב שֶׁלָּהּ עַד הַיּוֹם. כָּתוּב בּוֹ: "אֶשְׂמַח שֶׁתִּלְמְדִי אוּזְבֵּקִית בְּתָכְנִית לְלִימּוּדֵי שָׂפוֹת-מְיוּחָדוֹת." "מֵעוֹלָם לֹא אָמַרְתִּי דָּבָר לָאִישָּׁה הַזּוֹ," אָמְרָה, כְּכָל הַנִּרְאֶה, מְנַהֶלֶת הַמַּחְלָקָה לְשָׂפוֹת-מְיוּחָדוֹת לְוַועֲדַת הַמְּלָגוֹת.
הַבְּשׂוֹרוֹת לֹא הִשְׁפִּיעוּ יוֹתֵר מִדַּי עַל מַצַּב רוּחִי. אוּלַי, חָשַׁבְתִּי לְעַצְמִי, הַכּוֹל לְטוֹבָה. מוּטָב שֶׁאִישׁ לֹא מְעוֹדֵד אוֹתִי לְהִימָּלֵט לְאוּזְבֵּקִיסְטָן עִם שַׂק גּוּפוֹת בְּשֹׁוִוי אַרְבַּעַת אֲלָפִים דּוֹלָר, רַק מִשּׁוּם שֶׁאֲנִי חוֹשֶׁשֶׁת לְהִיתָּפֵס בִּידֵי אֵלֶּה עַל שְׁגִיאַת אִיּוּת. קָבַעְתִּי פְּגִישָׁה עִם אַחְרָאִית הַמְּלָגוֹת לְאִיזּוּרִי "מְדִינוֹת עַצְמָאִיּוֹת חֲדָשׁוֹת" (מע"ח) וְהִסְבַּרְתִּי שֶׁאֲנִי מְעוּנְיֶינֶת לְהָשִׁיב אֶת הַכֶּסֶף. בִּזְמַן שֶׁגּוֹלַלְתִּי בְּפָנֶיהָ אֶת הַסִּיפּוּר שֶׁלִּי, נֶעֶשְׂתָה אֲרֶשֶׁת פָּנֶיהָ מְרוּחֶקֶת יוֹתֵר יוֹתֵר.
"זֶה לֹא נִרְאֶה טוֹב," הִיא אָמְרָה לְבַסּוֹף. "לְבַטֵּל הַצָּעַת מֶחְקָר רַק כִּי אַתְּ לֹא זַכָּאִית לְקַבֵּל אֶת הַמִּשְׂרָה הַמְּסוּיֶּמֶת בְּבֶרְקְלִי, בַּשָּׁנָה הַמְּסוּיֶּמֶת הַזּוֹ?" הִיא נִעְנְעָה בְּרֹאשָׁהּ. "זֶה לֹא נִרְאֶה טוֹב. אֲנִי מְחַבֶּבֶת אוֹתְךָ, אַלֵּיף, וַאֲנִי רוֹצֶה שֶׁתַּצְלִיחִי. לָכֵן אֲנִי אוֹמֶרֶת לְךָ שֶׁאִם תִּבְטְלִי אֶת הַצָּעַת הַמֶּחְקָר שֶׁלָּךְ עַכְשָׁיו, הַסִּיכּוּי שֶׁהַוַּועֲדָה הַזּוֹ תַּעֲנִיק לְךָ בֶּעָתִיד מִלְגָּה נוֹסֶפֶת הוּא קָטָן מְאוֹד."
מִכָּל הַנְּסִיבּוֹת שֶׁתָּרְמוּ לָעוּבְדָּה שֶׁמָּצָאתִי אֶת עַצְמִי, בְּסוֹפוֹ שֶׁל דָּבָר, בְּסָמַרְקַנְד, הָאוּלְטִימָטוּם הַזֶּה הָיָה הֲכִי פָּחוֹת צָפוּי. סְעִי לְאוּזְבֵּקִיסְטָן עַכְשָׁיו... אוֹ שֶׁלֹּא נַעֲנִיק לְךָ יוֹתֵר מִלְגוֹת מַחְלָקָה לְעוֹלָם? הַדַּחַף הָרִאשׁוֹנִי שֶׁלִּי הָיָה לְהַגִּיד לָהֶם בְּדִיּוּק מָה הֵם יְכוֹלִים לַעֲשׂוֹת עִם מִלְגוֹת הַמַּחְלָקָה שֶׁלָּהֶם. אֲבָל שְׁלוֹשָׁה דְּבָרִים שִׁינּוּ אֶת דַּעְתִּי. קוֹדֶם כֹּל, כְּשֶׁבּוֹחֲנִים זֹאת בַּחִישּׁוּב קַר, מִלְגוֹת מַחְלָקָה, וּרְצוֹנָהּ הַטּוֹב שֶׁל הַמַּחְלָקָה בְּאוֹפֶן כְּלָלִי, הֵם לֹא עִנְיָין שֶׁכְּדַאי לְהִתְיַיחֵס אֵלָיו בְּבִיטּוּל. שֵׁנִית, הָיִיתִי נְתוּנָה בְּאוֹתָהּ תְּקוּפָה לְהַשְׁפָּעַת הַקְּרִיאָה בְּ"דְּיוֹקָנָהּ שֶׁל גְּבֶרֶת", סֵפֶר שֶׁאֶפְשָׁר לִמְצוֹא בּוֹ אֶת הַשּׁוּרָה הַבָּאָה: "לְאַחַר מִכֵּן, בְּכָל אוֹפֶן, הִיא תָּמִיד זָכְרָה שֶׁלֹּא צָרִיךְ לְהִתְחָרֵט עַל טָעוּת נְדִיבָה." בְּהַשְׁפָּעַת הַסֵּפֶר הִתְחַלְתִּי לַהֲפוֹךְ שׁוּב וָשׁוּב בְּכָל הַחְלָטוֹתַיי הַזְּהִירוּת וּלְשַׁנּוֹת אוֹתָן לְטוֹבַת "טָעוּיוֹת נְדִיבוֹת", קָטֵגוֹרְיָה שֶׁבְּוַודַּאי כָּלְלָה נְסִיעָה לְסָמַרְקַנְד כְּדֵי לִלְמוֹד אֶת הַשָּׂפָה הָאוּזְבֵּקִית הַמְּפוֹאֶרֶת. וּשְׁלִישִׁית, הָיִיתִי מְאוֹהֶבֶת, אַךְ אוּמְלָלָה וְרָצִיתִי לְהִתְרַחֵק.
הַתָּכְנִית הִשְׁתַּבְּשָׁה מְעַט כְּשֶׁאַחַד הָאֲנָשִׁים שֶׁמֵּהֶם רָצִיתִי לְהִתְרַחֵק, אָרִיק, בֶּן הַזּוּג שֶׁלִּי מִלִּימּוּדֵי הַתּוֹאַר הָרִאשׁוֹן, הִתְעַקֵּשׁ לְהִצְטָרֵף אֵלַי מִסִּיבּוֹתָיו שֶׁלּוֹ (דְּאָגָה לְבִיטְחוֹנִי, הַעֲרָכָתוֹ – הַנְּכוֹנָה, כְּפִי שֶׁיִּתְבָּרֵר בַּהֶמְשֵׁךְ – שֶׁהַנְּסִיעָה תְּשַׁמֵּשׁ לָנוּ מָקוֹר לְנוֹשְׂאֵי שִׂיחָה עֲתִידִיִּים, וּשְׁאִיפוֹת גֵּיאוֹפּוֹלִיטִיּוֹת מְעוּרְפָּלוֹת שֶׁהָיוּ כְּרוּכוֹת בְּהַשָּׂגַת יֶדַע חוֹבֵק עוֹלָם). הִתְרַגַּשְׁתִּי בַּעַל כּוֹרְחִי. אָמַרְתִּי שֶׁאֲבָרֵר בְּמָה תִּהְיֶה כְּרוּכָה הִצְטָרְפוּתוֹ לַנְּסִיעָה. הִתְבָּרֵר שֶׁהִצְטָרְפוּתוֹ לֹא הָיְתָה כְּרוּכָה בְּשׁוּם דָּבָר כִּמְעַט. מָאתַיִים דּוֹלָר נוֹסָפִים בִּלְבַד הוֹסִיפוּ אֶת שׁוּתָּפְךָ לַחַיִּים לְסִידּוּרֵי הַלִּינָה וַאֲפִילּוּ לְפוֹלִיסַת הַבִּיטּוּחַ בְּמִקְרֶה שֶׁל מָוֶות אוֹ בִּיתּוּר בִּתְאוּנָה. קִיבַּלְתִּי אוֹתָהּ בַּדּוֹאַר כַּעֲבוֹר כַּמָּה שָׁבוּעוֹת:
חַיִּים: 25,000$
שְׁנֵי מְבוּטָּחִים אוֹ יוֹתֵר: 25,000$
מְבוּטָּח אֶחָד: 25,000$
אֲגוּדָל וְאֶצְבַּע מוֹרֶה: 6,250$
סְכוּם מַקְסִימוּם מְשׁוּלָּב שֶׁל 50,000$ בְּמִקְרֶה שֶׁל הַחְזָרַת חֵירוּם אוֹ הַחֲזָרָה רְפוּאִית לְאַרְצוֹת הַבְּרִית אוֹ בְּמִקְרֶה שֶׁל הַחְזָרַת שְׁיָירִים.
הַחְזָרַת שְׁיָירִים: הַשֵּׁירוּתִים כּוֹלְלִים אַךְ לֹא מוּגְבָּלִים ל: הוֹצָאוֹת עֲבוּר חֲנִיטָה, שְׂרֵיפָה, אַסְפָּקַת אָרוֹן מִינִימָלִי לְצוֹרְכֵי שִׁילּוּחַ וְתוֹבָלָה.
"מִפְגַּשׁ הַדְרָכָה" לִקְרַאת הַנְּסִיעָה נֶעֱרָךְ בְּוָושִׁינְגְּטוֹן, בַּמָּלוֹן שְׁלוֹשָׁה כּוֹכָבִים שֶׁעוּצַּב עַל טַהֲרַת הַצֶּבַע הַסָּגוֹל. בְּתָכְנִית לְלִימּוּדֵי הַשָּׂפָה וְהַתַּרְבּוּת הָרוּסִית לָמְדוּ שְׁלוֹשִׁים וַחֲמִישָּׁה סְטוּדֶנְטִים, שְׁלוֹשִׁים וּשְׁלוֹשָׁה מִתּוֹכָם הִתְכּוֹנְנוּ לִנְסוֹעַ לְרוּסְיָה.
בַּאֲרוּחַת הָעֶרֶב שֶׁל הַיּוֹם הָרִאשׁוֹן – "פַּסְטַת יְרָקוֹת אָבִיב" שֶׁהוּגְּשָׁה עַל גַּבֵּי שׁוּלְחָנוֹת סְגוּלִּים בְּאוּלַם נְשָׁפִים אַרְגְּמָנִי – הִקְשַׁבְנוּ לַדְּבָרִים שֶׁנָּשָׂא פְּרוֹפֵסוֹר לְבַלְשָׁנוּת שֶׁהִמְצִיא שִׁיטָה חֲדָשָׁה לַדֵּירוּג רָמוֹת שְׁלִיטָה בְּשָׂפָה-שְׁנִיָּיה. הַגְּאוֹנוּת שֶׁל שִׁיטָתוֹ הָיְתָה טְמוּנָה בְּרַעְיוֹן לַדֶּרֶג שְׁלִיטָה בְּשָׂפָה-שְׁנִיָּיה עַל פִּי סוּלָּם שֶׁל אֶחָד עַד אַרְבַּע.
לְפֶתַע הֵבַנְתִּי שֶׁבְּעֶצֶם אַף אֶחָד לֹא כּוֹפֶה עָלַי לְהִישָּׁאֵר בָּאוּלָם הַזֶּה. אֵין סָפֵק שֶׁנִּיצּוּל טוֹב יוֹתֵר שֶׁל הַזְּמַן יִהְיֶה רְכִישַׁת כּוֹבַע קַשׁ. (יֵשׁ לִי שֵׂיעָר שָׁחוֹר וְאוּזְבֵּקִיסְטָן הִיא מְדִינָה שְׁטוּפַת שֶׁמֶשׁ: לְצַד לִיכְטֶנְשְׁטֵיין, הִיא אַחַת מִשְּׁתֵּי הַמְּדִינוֹת הַיְּחִידוֹת בָּעוֹלָם שֶׁאֵין לָהֶן מוֹצָא לַיָּם, וְהֵן מוּקָּפוֹת בַּמְּדִינוֹת שֶׁגַּם לָהֶן אֵין מוֹצָא לַיָּם). הַפְּרוֹפֵסוֹר הֶעֱדִיף שֶׁלֹּא לָשִׂים לֵב אוֹ שֶׁבֶּאֱמֶת לֹא שָׂם לֵב לִיצִיאָתִי מֵאוּלַם הַנְּשָׁפִים הַסָּגוֹל. כְּשֶׁהִגַּעְתִּי לַלּוֹבִּי שָׁאַלְתִּי אֶת הַשּׁוֹעֵר, שֶׁעַל תַּג הַשֵּׁם שֶׁלּוֹ הָיָה כָּתוּב "אַלְבֶּרֶכְט", הֵיכָן אוֹכֶל לִקְנוֹת כּוֹבַע קַשׁ. אַלְבֶּרְכְט הִצִּיעַ לִי לְחַפֵּשׂ בְּג'וֹרְג'טָאוּן הַסְּמוּכָה. "אָז אֲנַחְנוּ נִמְצָאִים כָּאן..." הוּא אָמַר, וְהִצִּיב אֶת עֵט הַמָּלוֹן שֶׁלּוֹ מֵעַל מִפֹּה. אַךְ הָעֵט פָּשׁוּט רִיחֵף שָׁם, כְּמוֹ מַסּוֹק. אַלְבֶּרֶכְט לֹא הִצְלִיחַ לְאַתֵּר אֶת הַמָּלוֹן שֶׁלָּנוּ בַּמַּפָּה. "הָאֱמֶת שֶׁזֶּה מֵבִיךְ מְאוֹד," הוּא אָמַר. כֵּנוּתוֹ הוֹתִירָה בִּי רוֹשֶׁם עָמוֹק.
בָּעֶרֶב הַלַּח רִיחֲפוּ גַּחְלִילִיּוֹת בְּגוֹבַהּ הָעֵינַיִים מֵעַל לִרְחוֹבוֹת קְטַנִּים שֶׁל בָּתֵּי לְבָנִים. אֵיכְשֶׁהוּ מָצָאתִי אֶת עַצְמִי בַּחֲנוּת שֶׁל "אוֹרְבָּן אָאוֹטְפִּיטֵרְס". הָיִיתִי מוּקֶּפֶת בָּנוֹת שֶׁקָּנוּ בְּגָדִים שֶׁנִּרְאוּ בִּלְתִּי-נִיתָּנִים לִלְבִישָׁה: שְׂמָלוֹת דְּקִיקוֹת בַּעֲלוֹת צַוּוֹארוֹן וִי שֶׁמַּגִּיעַ עַד לְטַבּוּר; מִכְנְסֵי גִ'ינְס בְּגִזְרָה שֶׁנִּגְמֶרֶת חֲמִישָּׁה סֶנְטִימֵטֶר מֵעַל הַמִּפְשָׂעָה; חוּטִינִי חֲסַר גְּמִישׁוּת לַחֲלוּטִין, מְעוּטָּר אַבְנֵי חֵן מְזוּיָּפוֹת. מָצָאתִי כּוֹבַע קַשׁ מְזַעְזֵעַ שֶׁלֹּא הִתְאִים לִי לְרֹאשׁ, קָנִיתִי אוֹתוֹ וְנִמְלַטְתִּי לְ"בָּארֵנְס אֵנְד נוֹבֵּל".
הָיָה בְּתָכְנִית עוֹד סְטוּדֵנְט שֶׁהִתְכּוֹנֵן לִנְסוֹעַ לְאוּזְבֵּקִיסְטָן: דָּן, שֶׁהִתְמַחָה בְּמַדְּעֵי הַמְּדִינָה בַּהֶקְשֵׁר שֶׁל טַשְׁקֵנְט וְהָיָה אָדָם מְמוּצָּע לְהַפְלִיא הֵן בַּמַּרְאֶה וְהֵן בְּהִתְנַהֲגוּת, בְּדוֹמֶה לִקְלַסְתֵּרוֹן מִשְׁטַרְתִּי. בַּמָּטוֹס הִצְלִיחַ דָּן לְהִתְיַידֵּד עִם קְבוּצָה שֶׁל שְׁנֵים-עָשָׂר אוּזְבֵּקִים וְאוּקְרָאִינִים שֶׁהָיוּ בְּחִילּוּפֵי סְטוּדֶנְטִים. בִּזְמַן חֲנָיַית הַבֵּינַיִים בִּפְרַנְקְפוּרְט יָשַׁבְנוּ כּוּלָּנוּ בִּשְׁתֵּי שׁוּרוֹת שֶׁל מוֹשָׁבִים בְּאֵיזוֹר הַהַמְתָּנָה וְדִפְדַּפְנוּ בָּאַלְבּוֹם תְּמוּנוֹת שֶׁהִשְׁתַּיֵּיךְ לָאוּזְבֵּקִי צָעִיר בְּשֵׁם מוראטבק. מוּרַאטְבָּק הָיָה שָׁזוּף מְאוֹד, בַּעַל שֵׂיעָר מְחוּמְצָן וְחִיּוּךְ קָבוּעַ. לְכָל מִשְׁפָּט שֶׁאָמַר בְּכָל שָׂפָה, הוּא הוֹסִיף אֶת הַקְּרִיאָה: "!Awesome". "טורקצ'ה גְּפִירָסִיזְמִי?" הוּא שָׁאַל אוֹתִי. "אַתְּ מְדַבֶּרֶת טוּרְקִית? !Awesome".
לְאַחַר שֶׁאָבְדוּ לִי כָּךְ שְׁעָתַיִים מִנְּעוּרַיי הָלַכְתִּי לִפְגּוֹשׁ אֶת אָרִיק, שֶׁדִּילֵּג עַל מִפְגַּשׁ הַהַדְרָכָה וְטָס לִפְרַנְקְפוּרְט יְשִׁירוֹת מִסַּן פְרַנְסִיסְקוֹ. הַמָּטוֹס שֶׁלּוֹ הִגִּיעַ לְטֶרְמִינָל אַחֵר, גָּדוֹל יוֹתֵר. מְכוֹנִית ב-מ-ווּ סַדָּאן, הַפְּרָס הַגָּדוֹל עַל מַשֶּׁהוּ, חָנְתָה בַּמֶּרְכָּז אוּלָם נוֹסְעִים רְחַב יָדַיִים. מֵעֶבְרָהּ הַשֵּׁנִי שֶׁל מְחִיצַּת זְכוּכִית גָּלְשָׁה עֲגָלָה פְּתוּחָה עֲמוּסָה בַּמִּזְוָודוֹת לְאוֹרֶךְ מַסְלוּל הַהַמְרָאָה עַל רֶקַע שְׁמֵי הַבּוֹקֶר הַחִיוְּורִים. עַל מָסַךְ טֵלֵוִויזְיָה בְּגוֹדֶל קִיר שׁוּדַּר מִשְׂחָק מֵהַמּוֹנְדְּיָאל: טוּרְקִיָּה נֶגֶד יַפָּן. חֲבוּרָה קְטַנָּה שֶׁל שָׁרָתִים טוּרְקִים הִתְאַסְּפָה מוּל הַמָּסָךְ. בִּרְגָעִים הַמּוֹתְחִים הֵם שָׁמְטוּ אֶת יָדִיּוֹת הַמְּגַבִּים, אָחֲזוּ זֶה בִּזְרוֹעוֹתָיו שֶׁל זֶה וְצָעֲקוּ עַל הַשַּׂחְקָנִים בְּגֶרְמָנִית.
אָרִיק יָרַד מֵהַמָּטוֹס לָבוּשׁ בְּחוּלְצָה קְצָרָה לְבָנָה וְנוֹשֵׂא תִּיק גַּב. עֵינָיו הַסִּינִיּוֹת הָעֲדִינוֹת וְהַמְּמַצְמְצוֹת שִׁיוּוּ לוֹ מַרְאֶה מְהוּרְהָר וְטוֹב מֶזֶג בְּדוֹמֶה לִסְנוּפִי. מִכֵּיוָון שֶׁאָרִיק הָיָה קְצִין מוֹדִיעִין בְּמִילּוּאִים שֶׁל חֵיל הַיָּם הָאָמֵרִיקָאִי (בְּמִסְגֶּרֶת שְׁאִיפוֹתָיו הַגֵּיאוֹפּוֹלִיטִיּוֹת), מָצָאנוּ אֶת עַצְמֵנוּ מַמְתִּינִים בְּמֵעֵין טְרַקְלִין צְבָאִי. הָיוּ שָׁם אִינְטֶרְנֵט חוֹפְשִׁי, מַאֲפִים מִקֶּמַח סוּבִּין וְטֵלֵוִויזְיָה קְטַנְטַנָּה שֶׁשִּׁידְּרָה אֶת הַמִּשְׂחָק בֵּין יַפָּן לְטוּרְקִיָּה. טוּרְקִיָּה נִיצְּחָה, אַחַת-אֶפֶס. צְרָחוֹת הַשָּׁרָתִים הִגִּיעוּ לְאוֹזְנֵינוּ עַד הַטְּרַקְלִין הַצְּבָאִי.
הִגַּעְנוּ לְטַשְׁקֵנְט מְאוּחָר בַּלַּיְלָה. אֵיזוֹר אִיסּוּף הַמִּזְוָודוֹת דָּמָה לַחֶדֶר בַּחֲלוֹם, חֶדֶר בַּבַּיִת שֶׁל מִישֶׁהוּ. מַשַּׁב רוּחַ נִכְנַס מִבַּעַד לְחַלּוֹן פָּתוּחַ. עָבַרְנוּ בְּמֶכֶס וְצַעֲדֵנוּ בְּשׂוֹרָה אֶל תּוֹךְ מִגְרַשׁ חֲנָיָה שֶׁבּוֹ הִמְתִּינָה הַמִּשְׁפָּחָה הַמְּאָרַחַת שֶׁל דָּן לֶאֱסוֹף אוֹתָנוּ: שְׁלוֹשָׁה נְעָרִים שֶׁהִבִּיטוּ בָּעֵינַיִים מְלֵאוֹת אַשְׁמָה, וְאִמָּם, מַרְגּ'וּדָהּ, אִישָּׁה גְּדוֹלָה מְאוֹד בַּעֲלַת שִׁינֵּי זָהָב וְשִׂמְלָה אֲדוּמָּה מַבְהִיקָה. מַרְג'וּדָה בֵּירְכָה אֶת כּוּלָּנוּ בַּחֲמִימוּת; הִיא כָּתְבָה אֶת מִסְפַּר הַטֵּלֵפוֹן שֶׁלָּהּ עַל חֲתִיכַת נְיָיר וּבִיקְּשָׁה שֶׁאֲנִי וְאָרִיק נָבוֹא לְבַקֵּר אֶצְלָהּ בְּטַשְׁקֵנְט. אַחֵר כָּךְ הִיא סִימְּנָה לְדָן לָבוֹא לַמְּכוֹנִית שֶׁלָּהֶם. דָּן הִסְתּוֹבֵב לְעֶבְרִי. "אָז אַתְּ יֶשְׁנָהּ אִיתָּנוּ הַלַּיְלָה, נָכוֹן?" הוּא אָמַר בִּבְהִילוּת, כְּאִילּוּ הָיִיתִי חֲבֶרְתּוֹ הַקְּרוֹבָה בְּיוֹתֵר.
"אָה, לֹא, בַּמָּלוֹן," אָמַרְתִּי. לְמָחֳרָת אֲמוּרִים לִשְׁלוֹחַ נַהַג שֶׁיִּיקַּח אוֹתָנוּ לְסָמַרְקַנְד.
"אֲבָל הִיא הָרֶגַע הִזְמִינָה אוֹתְךָ!"
בְּעַרְפִילֵּי הַשֵּׁינָה נִכְנַסְנוּ אָרִיק וַאֲנִי אֶל רֶכֶב שֶׁל נָצִיג מִטַּעַם מאמ"ר וְהוּא הִסִּיעַ אוֹתָנוּ אֶל הַמָּלוֹן שֶׁלָּנוּ. עַל קִירוֹת וְלוּחוֹת מוֹדָעוֹת הָיוּ תְּלוּיוֹת כְּרָזוֹת תַּעֲמוּלָה שֶׁנִּכְתְּבוּ בְּאוֹתִיּוֹת עֲנָק – הִצְלַחְתִּי לְזַהוֹת אֶת הַמִּילִּים "הַלָּקִים" ("אַחַיי") וְ"וָאטָאנִים" ("אַרְצִי") חֲתוּמוֹת בִּידֵי אִסְלָאם קָארִימוֹב, נְשִׂיא אוּזְבֵּקִיסְטָן מֵאָז נְפִילַת מָסַךְ הַבַּרְזֶל. בַּפַּעַם הָאַחֲרוֹנָה שֶׁנִּבְחַר מֵחָדָשׁ, בִּשְׁנַת 2000, הוּא זָכָה בְּ-91.9 אֲחוּזִים מֵהַקּוֹלוֹת מוּל יְרִיבוֹ הַיָּחִיד: פְּרוֹפֵסוֹר לְפִילוֹסוֹפְיָה מַרְקְסִיסְטִית, שֶׁהוֹדָה כַּעֲבוֹר זְמַן שֶׁהִצְבִּיעַ לְקָארִימוֹב בְּעַצְמוֹ.
בַּבּוֹקֶר אָסְפָה אוֹתָנוּ מִפִּינַּת רְחוֹב מְכוֹנִית קוֹרֵיאָנִית קְטַנְטַנָּה וְרוֹטֶטֶת מִתְּנוּדוֹתֶיהָ שֶׁל מַעֲרֶכֶת סְטֶרֵיאוֹ זוֹלָה. הַנַּהָג, טָאגִ'יקִי תִּמְהוֹנִי, כִּיבָּה אֶת הַמּוּסִיקָה בָּרֶגַע שֶׁנִּכְנַסְנוּ לַמְּכוֹנִית. כְּשֶׁיָּצָאנוּ אֶל הַכְּבִישׁ הָרָאשִׁי הֵחֵלָּה הַשֶּׁמֶשׁ לַקָּפוּחַ וְהַחוֹם נַעֲשֶׂה בִּלְתִּי נִסְבָּל. הַנַּהָג עָרַךְ מִדֵּי פַּעַם הַתְאָמוֹת זְעִירוֹת לְטֶמְפֵּרָטוּרָה. הוּא הֶעֱבִיר אֶת הַמַּזְגָן בֵּין "חַלָּשׁ" לְ"כָּבוּי", הָרִים וְהוֹרִיד אֶת פִּתְחֵי הָאִוְורוּר, פָּתַח אֶת הַחַלּוֹן לִכְדֵי חָרָךְ, וְאָז סָגַר אוֹתוֹ שׁוּב. לֹא מְשַׁנֶּה מָה הוּא עָשָׂה, הַחוֹם הָיָה בִּלְתִּי נִסְבָּל.
לְאַחַר שָׁעָה שֶׁל שְׁתִיקָה, הִסְתּוֹבֵב הַנַּהָג לְעֶבְרִי וְאָמַר בְּרוּסִית:
"אָז מָה, לֹא הֲבָאַת אִיתְּךָ קַלָּטוֹת?"
לֹא הֵבֵאנוּ קַלָּטוֹת, אָמַרְתִּי, אֲבָל אוּלַי אֶפְשָׁר לְהַאֲזִין לְקַלָּטוֹת שֶׁלּוֹ.
הַנַּהָג שָׁתַק כַּמָּה רְגָעִים. "אֲבָל מָה אִם לֹא תֹּאהֲבוּ אֶת הַמּוּזִיקָה שֶׁלִּי?" הוּא שָׁאַל לְבַסּוֹף.
"הוֹ... אֲנִי בְּטוּחָה שֶׁנֹּאהַב אוֹתָהּ," אָמַרְתִּי.
הַנַּהָג נִרְאֶה מְבוּלְבָּל לַחֲלוּטִין. "אֵיךְ אַתְּ יְכוֹלָה לִהְיוֹת בְּטוּחָה?" הוּא שָׁאַל. "אַתְּ בִּכְלָל לֹא יוֹדַעַת אֵיזוֹ מוּזִיקָה יֵשׁ לִי."
קֶטַע בְּאוֹרֶךְ שְׁלוֹשִׁים קִילוֹמֶטְרִים, בַּכְּבִישׁ הָרָאשִׁי שֶׁמְּחַבֵּר בֵּין טַשְׁקֵנְט לְסָמַרְקַנְד, עוֹבֵר בְּשֶׁטַח קָזַחְסְטָן. בָּרֶגַע שֶׁחַלָּפֵנוּ עַל פְּנֵי נְקוּדַּת הַבִּיקּוֹרֶת הַמִּשְׁטַרְתִּית הִשְׁתַּנָּה הַנּוֹף לַחֲלוּטִין. שְׂדוֹת מְטוּלָּאִים וַאֲפַרְפָּרִים נִפְרְשׂוּ עַד הָאוֹפֶק. לֹא הָיוּ שׁוּם עֵצִים וְלֹא בְּנֵי אָדָם. פֹּה וָשָׁם עָמְדוּ כַּמָּה סוּסִים שְׁדוּפִים וְעַגְמוּמִיִּים, רָאשֵׁיהֶם הֲפָרָה-הִיסְטוֹרִיִּים שֶׁחוֹחִים.
כַּעֲבוֹר עֶשְׂרִים דַּקּוֹת שׁוּב נִרְאוּ עֵצִים מִשְּׁנֵי צִדֵּי הַכְּבִישׁ, עֵצִים מְלֵאֵי עָלִים שֶׁגִּזְעֵיהֶם צְבוּעִים לָבָן; עָבַרְנוּ עַל פְּנֵי מַחְסוֹם דְּרָכִים שֶׁל הַמִּשְׁטָרָה הָאוּזְבֵּקִית.
"אָז חָזַרְנוּ לְאוּזְבֵּקִיסְטָן?" שָׁאַלְתִּי אֶת הַנַּהָג.
"כֵּן, אֲנַחְנוּ בְּאוּזְבֵּקִיסְטָן. אַתְּ רוֹאָה, עֵצִים."
"רֶגַע, בְּקָזַחְסְטָן אֵין עֵצִים?"
הוּא נַעְנַע בְּרֹאשׁוֹ לִשְׁלִילָה וְקִימֵּט אֶת מִצְחוֹ. "לֹא אוֹהֲבִים."
"הַקָּזָחִים לֹא אוֹהֲבִים... עֵצִים?"
הַנַּהָג נַעְנַע אֶת רֹאשׁוֹ בְּיֶתֶר נֶחְרָצוֹת. "בְּשׁוּם אוֹפֶן."
הִגַּעְנוּ אֶל הַבַּיִת לִפְנוֹת עֶרֶב. שְׁתֵּי דַּלְתוֹת עֵץ כְּבֵדוֹת הָיוּ קְבוּעוֹת בְּקִיר טִיחַ וָרוֹד; אַחַת הַדְּלָתוֹת הִסְתּוֹבְבָה עַל צִירָהּ בְּאִיטִּיּוּת וְגוֹלְצַ'קְרָה, "הַאִם הַמְּאָרַחַת" שֶׁלָּנוּ – בֶּאֱמֶת כִּינּוּ אוֹתָהּ כָּךְ, כְּאִילּוּ הָיִינוּ תּוֹלְעֵי שִׁרְשׁוּר – יָצְאָה הַחוּצָה. מוּזִיקָה מוּכֶּרֶת בְּאוֹפֶן מַחֲשִׁיד נִישְּׂאָה לְעֶבְרֵנוּ. גּוֹלְצַ'קְרָה חִייְּכָה אֵלַי וְאֶל אָרִיק בְּחִינָּנִיּוּת, וּפָחוֹת בְּחִינָּנִיּוּת אֶל הַנַּהָג. הִיא פָּנְתָה אֵלָיו בְּטָאגִ'יקִית. נִיכָּר שֶׁהִיא מְנַסָּה לְהִפָּטֵר מִמֶּנּוּ, וְאִילּוּ הוּא דִּשְׁדֵּשׁ בַּמָּקוֹם, הִשְׁפִּיל אֶת מַבָּטוֹ, וְנִרְאֶה כְּמִי שֶׁמַּמְתִּין לְקַבֵּל תַּשְׁלוּם. כְּפִי שֶׁגִּילֵנוּ אַחֵר כָּךְ, הַמַּרְאֶה לֹא הָיָה מַטְעֶה. הַנַּהָג הָיָה מֵעֵין קְרוֹב מִשְׁפָּחָה שֶׁל גולצ'קרה בַּמּוּבָן הָרָחָב בְּיוֹתֵר, וְלָכֵן, הִיא הִסְבִּירָה לָנוּ, הֵם מְנַסִּים לִהְיוֹת נֶחְמָדִים אֵלָיו. אֲבָל הַכֶּסֶף שֶׁלּוֹ נִמְצָא אֵצֶל הָאָמֵרִיקָאִים בְּטַשְׁקֵנְט, הֵם לֹא הֶעֱבִירוּ לָהּ אוֹתוֹ.
צָעַדְנוּ דֶּרֶךְ מַעֲבָר מְקוֹרָהּ אֶל חֲצַר אֶבֶן וּבָהּ בְּרֵיכָה מְרוּבַּעַת שֶׁמִּיָּמֶיהָ יְרוּקִּים וַעֲכוּרִים מִצְּמָחֶיהָ וִירוֹקֶת. בָּאֲוִויר הַחַם וְהַבּוֹהֵק הָלְמוּ צְלִילֶיהָ שֶׁל מָה שֶׁזִּיהִיתִי כָּעֵת, בְּאִיחוּר רַב, כְּבָלָדָה שֶׁל אֶנְרִיקֶה אִיגְלֶסְיָאס. לְיַד טֵיְיפּ גָּדוֹל רָחַץ נַעַר בַּעַל שָׂפָם נְעוּרִים מְדוּבְלָל מְכוֹנִית דֶּיְיהוּ סֶדָאן בְּעֶזְרַת צִינּוֹר גִּינָּה.
אָרִיק וַאֲנִי קִיבַּלְנוּ בְּבֵית אֲגַף שָׁלֵם, שֶׁהֵכִיל שְׁלוֹשָׁה חֲדָרִים: חֲדַר שֵׁינָה, סָלוֹן קָטָן וּבוֹ טֵלֵוִויזְיָה, וְחֶדֶר אוֹכֶל וּבוֹ שׁוּלְחָן אָרוֹךְ שֶׁהִתְאִים לְעֶשְׂרִים אִישׁ. (בֵּית הַשִּׁימּוּשׁ הַמְּקוּלְקָל נִמְצָא בַּאֲגַף אַחֵר.) גולצ'קרה בִּיקְּשָׁה שֶׁנִּקְרָא לָהּ גּוֹלֶיהָ, וְהוֹדִיעָה שֶׁבְּכַוּוֹנָתָהּ לִקְרוֹא לִי "אִמָּהּ," מִכֵּיוָון שֶׁהַשֵּׁם הָאֲמִיתִּי שֶׁלִּי מְסוּבָּךְ מִדַּי. בִּזְמַנּוֹ הָיְתָה פְּקִידָה בַּמִּפְלָגָה הַקּוֹמוּנִיסְטִית וְכָעֵת עָבְדָה כְּסוֹכֶנֶת נְסִיעוֹת וּ"בִּיקְּרָה בְּכָל מְדִינָה בָּעוֹלָם חוּץ מֵאָמֵרִיקָה, אַפְרִיקָה וְיַפָּן." הָיוּ לָהּ שְׁנֵי יְלָדִים: אִינּוּם, הַנַּעַר עִם הַמְּכוֹנִית, וְלַיְלָה, בַּת הָאַרְבַּע-עֶשְׂרֵה. אֲבִיהֶם שֶׁל אִינּוּם וְלַיְלָה, הִסְבִּירָה גוּלְיָה, "הָפַךְ לְיוֹגִי" וְעָבַר לְקָלִיפוֹרְנִיָּה לִפְנֵי שְׁנָתַיִים.
אַחֵר הַצָּהֳרַיִים הִסִּיעַ אוֹתִי אִינּוּם לָאוּנִיבֶרְסִיטָה, שָׁם פָּגַשְׁתִּי אֶת סְגַן הָרֶקְטוֹר סַפָּארוֹב, אִישִׁיּוּת שֶׁמִּבְנֶה גּוּפָהּ דְּמוּי הַמְּקָרֵר, וּפְנֵי הַגּוּמִי וְהָעַפְעַפַּיִים הַכְּבֵדִים שִׁיוּוּ לָהּ מַרְאֶה שֶׁל פְּרִיט רִיהוּט מוֹאֳנָשׁ בַּסֶּרֶט שֶׁל דִּיסְנִי. הוּא הָיָה סָפוּן בְּכוּרְסַת הָעוֹר בְּמִשְׂרָדוֹ, וְנָאַם לִי בְּרוּסִית מוּטְעֶמֶת עַל אוֹדוֹת חֲשִׁיבוּת הַסִּפְרוּת הַהַשְׁוָואָתִית וְלִימּוּדֵי הַתַּרְבּוּת.
"אֲנַחְנוּ יְכוֹלִים לַחֲקוֹר סְמָלִים וְאֶת הָאוֹפֶן שֶׁבּוֹ הִשְׁתַּמְּשׁוּ בָּהֶם בְּתַרְבּוּיוֹת שׁוֹנוֹת," הוּא הִכְרִיז, "אוֹ שֶׁאֲנַחְנוּ יְכוֹלִים לַחֲקוֹר מַעַרְכוֹת פוֹלְקְלוֹר, אוֹ שֶׁאֲנַחְנוּ יְכוֹלִים לַחֲקוֹר אֵיךְ שָׂפוֹת שׁוֹנוֹת מִבְּנוֹת אֶת תְּפִיסוֹת הַמְּצִיאוּת שֶׁל אֲנָשִׁים." הוּא נִשְׁעָן לְאָחוֹר בְּכִיסְּאוֹ וְשִׁילֵּב אֶת יָדָיו. "אֵיזוֹ שָׂפָה אַתְּ רוֹצֶה לִלְמוֹד כָּאן, בַּהֶיבֵּט הָעֶקְרוֹנִי?"
"הַשָּׂפָה הָאוּזְבֵּקִית," הֵעַזְתִּי בַּחֲשָׁשׁ. הַאִם הוּא כְּבָר יוֹדֵעַ שֶׁהָיִיתִי אֲמוּרָה לְלַמֵּד רוּסִית בַּשָּׁנָה הַבָּאָה?
סְפָּארוֹב שָׁלַף מֵחֶבְרַת וְשִׁירְבֵּט אֶת תָּכְנִית הַלִּימּוּדִים שֶׁלִּי. אֶלְמַד אַרְבַּע שָׁעוֹת בְּכָל יוֹם: שְׁעָתַיִים שֶׁל "שָׂפָה מְדוּבֶּרֶת" וּשְׁעָתַיִים שֶׁל "שָׂפָה כְּתוּבָה", כְּלוֹמַר, הָאוּזְבֵּקִית הַסִּפְרוּתִית רַבַּת הַפְּאֵר. הָיִיתִי הַסְּטוּדֶנְטִית הַיְּחִידָה בְּשִׁיעוּרִים הָאֵלֶּה. סְגַן הָרֶקְטוֹר קָם מִכִּיסְּאוֹ, פָּתַח אֶת דֶּלֶת הַמִּשְׂרָד בִּתְנוּפָה רַבָּה וְחָשַׂף אָדָם צָעִיר וְכָחוּשׁ לְבוּשׁ חוּלְצַת כַּפְתּוֹרִים שֶׁעָמַד וְהִמְתִּין מֵאֲחוֹרֶיהָ. "הִנֵּה הַמּוֹרֶה שֶׁלְּךָ," אָמַר סַפָּארוֹב. "קוֹרְאִים לוֹ מוצאפר." מוצאפר, דּוֹקְטוֹרַנְט לְפִילוֹסוֹפְיָה, הָיָה בַּעַל עוֹר חִיוֵּור, עֵינַיי שָׁקֵד חִיוְּורוֹת, עֲצָמוֹת לְחַיִּים גְּבוֹהוֹת וְיַצִּיבָה שְׁמוּטָה, עֲצוּבָה, כְּשֶׁל בּוּבָּה. הוּא קַד וְהִצְמִיד יָד אַחַת אֶל חָזֵהוּ. לַמְרוֹת מַרְאֵהוּ הָאֶקְזוֹטִי וּמֵחַוּוֹתָיו הַזָּרוֹת, אֲוִוירַת הַחוּלְשָׁה הַכְּלָלִית שֶׁאָפְפָה אוֹתוֹ הָיְתָה מוּכֶּרֶת לִי מִצְּפִיָּיה קוֹדֶמֶת בְּדוֹקְטוֹרַנְטִים לְפִילוֹסוֹפְיָה.
מוצאפר הוּנְּחָה לְלַוּוֹת אוֹתִי חֲזָרָה לְבֵיתָהּ שֶׁל גוּלְיָה. נוֹכְחוּתוֹ הָיְתָה מְעִיקָה. בִּזְמַן שֶׁצָּעַדְנוּ, חָלַפְנוּ עַל פְּנֵי חֲבוּרָה שֶׁל נְעָרוֹת רוּסִיּוֹת שֶׁעִישְּׁנוּ סִיגַרְיוֹת. "אֲנִי צָרִיךְ לְהִתְנַצֵּל בְּפָנֶיךָ, אִלֵּיף," אָמַר מוצאפר בְּאַנְגְּלִית בְּקוֹל רַךְ וּבְטוֹן שֶׁנִּיסָּה, נִדְמֶה לִי, לְרַמֵּז עַל דְּבַר מָה. "הַבָּנוֹת שֶׁלָּנוּ, הָאוּזְבָּקִיּוֹת, הֵן לֹא מְעַשְּׁנוֹת בָּרְחוֹב כַּמּוּבָן. אֲבָל הַבָּנוֹת הָרוּסִיּוֹת כֵּן."
"זֶה בְּסֵדֶר," אָמַרְתִּי. נִיסִּיתִי לִרְמוֹז לוֹ פַּעֲמַיִים שֶׁהוּא יָכוֹל לָלֶכֶת הַבַּיְתָה, שֶׁאֲנִי יְכוֹלָה לְהַמְשִׁיךְ בִּשְׁאֵרִית הַדֶּרֶךְ לְבַדִּי, אֲבָל לֹא הָיָה טַעַם – אָדָם אוֹ אֶל הֶחְדִּירוּ בּוֹ תְּחוּשַׁת אַחְרָיוּת כְּבֵדָה מִדַּי לִשְׁלוֹמִי.
פָּנֵינוּ אֶל הָרְחוֹב שֶׁל גוּלְיָה. " נִתְרָאֶה מָחָר," אָמַר מוצאפר. "אֲנַחְנוּ נַעֲבוֹד קָשֶׁה מְאוֹד."
"יוֹפִי," אָמַרְתִּי.
"בַּגִּיל שֶׁלָּנוּ," הוּא הָעִיר, "אֲנַחְנוּ צְרִיכִים לַעֲבוֹד וְלִלְמוֹד הַרְבֵּה, כְּשֶׁעֲדַיִין יֵשׁ לָנוּ כּוֹחַ."
הַהֶעָרָה הַזּוֹ גָּרְמָה לִי לְהַבִּיט בְּמוֹצֶאפֶר בְּחִיבָּה בַּפַּעַם הָרִאשׁוֹנָה. צָחַקְתִּי, וְהִבְהוּב שֶׁל שַׁעֲשׁוּעַ הוֹפִיעַ בְּעֵינָיו הַחִיוְּורוֹת. "כְּשֶׁעֲדַיִין יֵשׁ לָנוּ זְמַן," הוּא הִבְהִיר. "כְּבָר עַכְשָׁיו הַזְּמַן בּוֹרֵחַ, אֲבָל בְּקָרוֹב גַּם לֹא יִהְיֶה לָנוּ כּוֹחַ יוֹתֵר."
כָּעֵת כְּבָר הָיִינוּ בְּמֶרְחַק כַּמָּה מֶטְרִים מִדַּלְתוֹת הָעֵץ הָעֲצוּמוֹת; יָכוֹלְתִּי לִשְׁמוֹעַ אֶת קוֹלוֹ שֶׁל אֶנְרִיקֶה אַגְלַסְיָאס. מוצאפר אָמַר שֶׁהִגִּיעַ הַזְּמַן לְהִיפָּרֵד, וְשֶׁהוּא יַעֲמוֹד מֵאֲחוֹרֵי עֵץ עַד שֶׁאֶכָּנֵס הַבַּיְתָה בְּבִטְחָה.
"אָה, בְּסֵדֶר," אָמַרְתִּי. "לְהִתְרָאוֹת."
"לְהִתְרָאוֹת. עַכְשָׁיו תִּכְנְסִי לְתוֹךְ הַבַּיִת. אַל תִּדְאֲגִי. אֲנִי אֲחַכֶּה שָׁם." הוּא הִצְבִּיעַ לְעֵבֶר עֵץ כָּחוּשׁ.
דָּפַקְתִּי בַּדֶּלֶת וְהִבַּטְתִּי מֵעֵבֶר לְכִתְפֵי אֶל הַמָּקוֹם שֶׁבּוֹ עָמַד מוצאפר כְּפִי שֶׁהִבְטִיחַ מֵאֲחוֹרֵי הָעֵץ. הוּא הָרִים זְרוֹעַ רוֹפֶסֶת. הֵרַמְתִּי אֶת זְרוֹעִי בַּחֲזָרָה. בְּתוֹךְ הֶחָצֵר הַמּוּזִיקָה הָיְתָה רָמָה מְאוֹד. אִינּוּם שׁוּב שָׁטַף אֶת הַמְּכוֹנִית שֶׁלּוֹ.
"הָיָה שָׁם גֶּבֶר שֶׁהִתְחַבֵּא מֵאֲחוֹרֵי הָעֵץ?" שְׁאֵלָה גּוֹלֶיהָ בַּחֲשָׁד.
"לֹא רָאִיתִי אַף אֶחָד," אָמַרְתִּי.











https://www.shortstoryproject.com/he/story/%d7%a7%d7%99%d7%a5-%d7%91%d7%a1%d7%9e%d7%a8%d7%a7%d7%a0%d7%93/
#הוּמוֹרִיסְטִי#כְּתִיבַהְנָשִׁית#מַסָּע#נְסִיעָה#קַיִץ#שָׁנוּן