בְּאוֹתָם יָמִים דִּיבַּרְתִּי עַל נֶשֶׁק. הָיָה אָלֵכְּס, הַחַיָּיל הַבּוֹדֵד שֶׁחַי עִם אֵיזֶה זִקְנָה, שֶׁלֹּא בָּרוּר מָה הַקֶּשֶׁר בֵּינֵיהֶם, תָּמִיד בַּמִּרְפֶּסֶת בִּימֵי שִׁישִּׁי אַחֵר הַצָּהֳרַיִים, מְנַקָּה אֶת הַ-16-M הַמְּקוּצָּר שֶׁלּוֹ, לְבוּשׁ בְּבוֹקְסֵרִים וּבְגוּפִיָּיה, יוֹשֵׁב שָׁם בַּשֶּׁמֶשׁ, מְעַשֵּׁן וּמִזִּיעַ בְּלִי בְּעָיָה בְּמֶשֶׁךְ שָׁעָה אוֹ שְׁעָתַיִים, וַאֲנִי מִסְתַּכֵּל עָלָיו מֵהַמִּרְפֶּסֶת שֶׁלָּנוּ, וְאוֹמֵר, אֵיזֶה בִּזְבּוּז שֶׁל כּוֹחַ אָדָם.
הַפַּעַם הָרִאשׁוֹנָה שֶׁחָשַׁבְתִּי עַל זֶה הָיְיתָה כְּשֶׁשָּׁמַעְתִּי אוֹתוֹ מְדַבֵּר בַּטֵּלֵפוֹן וְאוֹמֵר שֶׁצַּהַ"ל זֶה הֲבֵית זוֹנוֹת הֲכִי גָּדוֹל בַּמְּדִינָה, כּוּלָּם שָׁם עַל כּוּלָּם. הַמְּפַקְּדִים עַל הַחַיָּילוֹת, הַחַיָּילִים עַל הַמִּפְקָדוֹת, הַמִּפְקָדוֹת עַל הַמְּפַקְּדִים, הַמְּפַקְּדִים עַל הַמְּפַקְּדִים. אָלֵכְּס הָיָה גָּבוֹהַּ, בָּהִיר, עִם מַבָּט זָחוּחַ שֶׁל רוּסִים גֵּאִים. הָרַגְלַיִים הַבְּהִירוֹת וְהַשְּׂעִירוֹת שֶׁלּוֹ בַּהֲקוּ בַּשֶּׁמֶשׁ, וְהַצֵּל מִתַּחַת לְבֵית הַשֶּׁחִי הִזְכִּיר לִי נִשְׁכָּחוֹת: תְּמוּנַת עִיתּוֹן מְקוּמֶּטֶת בַּפִּרְסוֹמֶת לִשְׂפָתוֹן, זְרוּקָה בְּאוֹהֶל בַּטִּירוֹנוּת.
תִּכְנַנְתִּי אֶת זֶה לִפְרָטִים. אֵלֶּה הָיוּ הַשָּׁעוֹת שֶׁיָּשַׁבְתִּי בַּמִּרְפֶּסֶת, הַדֶּלֶת סְגוּרָה מֵאֲחוֹרַיי, וְעַל הַמַּעֲקֶה הָרָחָב שֶׁעָלָיו אָלֵכְּס יָשַׁב הָיוּ רַק כַּמָּה כְּתָמִים שֶׁל שֶׁמֶן שֶׁהַזְּקֵנָה נִיסְּתָה לְנַקּוֹת מֵהָאֶבֶן וְאַף פַּעַם לֹא הִצְלִיחָה.
לֹא הָיְיתָה לוֹ מִשְׁפָּחָה בָּאָרֶץ, לְאָלֵכְּס, חוּץ מֵהַזִּקְנָה. הַמִּשְׁפָּחָה שֶׁלִּי רַק זִמְזְמָה בָּרֶקַע: אִשְׁתִּי אֵירֵיס, שֶׁמְּטַפֶּלֶת בִּילָדִים עִם הַפְרָעוֹת הִתְנַהֲגוּתִיּוֹת בְּבָתֵּי סֵפֶר וּבִפְנִימִיּוֹת, וְהַתְּאוֹמִים, בֵּן וּבַת. בֶּן, שֶׁנִּדְלַק עַל הַצּוֹפִים וְסָחַב פַּעַם סֵנָדָה הַבַּיְתָה לְהוֹכִיחַ אֶת הָאַהֲבָה שֶׁלּוֹ, וּבַת, שֶׁפָּתְחָה לְעַצְמָהּ בְּלוֹג בָּאִינְטֶרְנֵט. אֲנִי לֹא יוֹדֵעַ מָה הִיא עוֹשָׂה שָׁם.
בָּעִיתּוֹן הַקְּהִילָּתִי, שֶׁחִילְּקוּ בְּלִי הַבְחָנָה בֵּין הַבָּתִּים בְּחִינָּם, קָרָאתִי שֶׁבִּגְלַל הַמַּצָּב הַבִּיטְחוֹנִי הַמִּתְחַמֵּם, מוּמְלָץ לְהִיזָּהֵר. לֹא לָתֵת לַיְּלָדִים לָצֵאת לְבַד בַּחוֹשֶׁךְ. לְהַתְקִין מַעֲרֶכֶת נְעִילָה מֶרְכָּזִית בָּאוֹטוֹ. לְהַזְמִין שֵׁירוּת אַבְטָחָה לְבֵית. אֲפִילּוּ כְּלָבִים הָיָה כָּתוּב שֶׁהֵם גּוֹנְבִים. כְּשֶׁהִתְחַלְנוּ לְוַותֵּר עַל דְּבָרִים, כְּשֶׁלִּקְנוֹת לַבַּיִת שׁוּב נִהְיֶה מַאֲבָק, כְּשֶׁוִּויתַּרְתִּי עַל סִיגַרְיוֹת, הִשְׁתַּמַּשְׁנוּ בָּעוֹתָקִים שֶׁל הָעִיתּוֹן הַקְּהִילָּתִי שֶׁפִּיזְּרוּ – שִׁבְעָה, שְׁמוֹנָה, תִּשְׁעָה בְּכָל כְּנִיסָה – בִּשְׁבִיל לְרַפֵּד אַרְגָּזִים שֶׁאָרַזְנוּ וְהִנַּחְנוּ בַּמָּמָ"ד.
הִבַּטְתִּי בַּצִּיפּוֹרְנַיִים הַכִּמְעַט גְּזוּזוֹת בְּאֶצְבְּעוֹת הָרַגְלַיִים שֶׁל אָלֵכְּס, אֵיךְ הוּא מְשַׂחֵק בָּהֶן בָּאֲוִויר הַחַם, וְנִיסִּיתִי לַחֲשׁוֹב עַל אֵירֵיס. אֵיךְ הוּא יוֹשֵׁב בְּפִישּׂוּק, מְרוּכָּז, מְפָרֵק אֶת הַנֶּשֶׁק לַחֲלָקִים הֲכִי קְטַנִּים, מְנַקֶּה אוֹתָם עִם מִבְרֶשֶׁת וּפְלָנֵלִית. אֵירֵיס הָיְיתָה חוֹזֶרֶת מִכְּנָסִים מִקְצוֹעִיִּים מְרִיחָה מִבְּשָׂמִים שֶׁל יוֹעֲצוֹת אֲחֵרוֹת. זֶה הָיָה קַיִץ, וְהַטֶּמְפֵּרָטוּרָה הַמְּמוּצַּעַת הָיְיתָה שְׁלוֹשִׁים וּשְׁמוֹנֶה מַעֲלוֹת.
הִתְגַּעְגַּעְתִּי לָעִיר. בַּלֵּילוֹת יָשַׁבְתִּי בַּמִּרְפֶּסֶת, וְהַגִּ'יפִים שֶׁל הַסִּיּוּר הַקְּהִילָּתִי סִנְוְורוֹ אוֹתִי בָּעֵינַיִים. הָעִיקָּר שֶׁרָצִינוּ בַּיִת צָמוּד קַרְקַע בִּסְבִיבָה יְרוּקָּה. גַּם קִיבַּלְנוּ. בַּת הִתְחִילָה חוּג יוֹגָה לִילָדִים, שֶׁשָּׁתָה לָנוּ אֶת הָעוֹבֵר וָשָׁב, וּבֵן הָיָה צָרִיךְ צֵ'קִים לַשֵּׁבֶט בְּצוֹפִים. אָלֵכְּס הִגִּיעַ לְסוֹפֵי שָׁבוּעַ לְזִקְנָה, וּכְשֶׁיָּשַׁבְתִּי בַּמִּרְפֶּסֶת וּבֵן בָּא עִם שְׁאֵלָה בְּשִׁיעוּרִים, נִיסִּיתִי לְהָבִין אֵיךְ הוּא לֹא רוֹאֶה בִּכְלָל אֶת אָלֵכְּס, אֵיךְ אֲנִי כֵּן.
הִתְחַלְתִּי לַחֲשׁוֹב מָה יִקְרֶה אִם הוּא יַסְכִּים לָתֵת לִי אֶת הַנֶּשֶׁק שֶׁלּוֹ. אֲנִי אֵשֵׁב אִיתּוֹ עַל כָּל הַפְּרָטִים. הוּא יְדַוֵּוחַ בַּמִּשְׁטָרָה הַצְּבָאִית שֶׁמְּחַבְּלִים הִשְׁתַּלְּטוּ עָלָיו בַּדֶּרֶךְ לַבָּסִיס וְגָנְבוּ אֶת הַנֶּשֶׁק. הוּא נֶאֱבָק אִיתָּם, הֵם גַּם רָצוּ לַחֲטוֹף אוֹתוֹ, אֶחָד מֵהֶם נִיסָּה לְהַזְרִיק לוֹ מַשֶּׁהוּ, וּבַסּוֹף הוּא הִצְלִיחַ לִבְרוֹחַ וְרַק הַנֶּשֶׁק נִשְׁאַר אֶצְלָם.
תַּגִּיד לָהֶם שֶׁגַּם פָּצַעְתָּ אֶחָד מֵהֶם, תִּכְנַנְתִּי לוֹמַר.
הוּא יְנַקֶּה אֶת הַנֶּשֶׁק פַּעַם אַחַת אַחֲרוֹנָה, בִּשְׁבִילִי, וְאַחַר כָּךְ יִמְסוֹר לִי אוֹתוֹ, יַחַד עִם הַמַּחְסָנִיּוֹת.

הַלַּיְלָה שֶׁהַיְּלָדִים נֶעֶלְמוּ הִתְחִיל בְּהַקְפָּצָה שֶׁל הַסִּיּוּר הַקְּהִילָּתִי. הַגִּ'יפִּים הִתְחִילוּ רוֹנְדָלִים מִסָּבִיב לַיִּישּׁוּב, בִּדְהָרָה. הַצֶּ'קְלְקוּת שֶׁלָּהֶם הִבְהֲבוּ כְּמוֹ מְשׁוּגָּעוֹת. נַיָּידוֹת מִשְׁטָרָה הִצְטָרְפוּ וּפְרוֹזֶ'קְטוֹרִים הֵאִירוּ אֶת הַחוֹשֶׁךְ הַשֶּׁקֶט שֶׁלָּנוּ.
קְבוּצָה מֵהַצּוֹפִים לָקְחָה צִיּוּד מֵהַקֵּן וְיָצְאָה לְטַיֵּיל, אוֹ לְיוֹם דַּרְגָּה, אוֹ לְמָה שֶׁעוֹשִׂים הַצּוֹפִים. אֵלֶּה הָיוּ בֵּן וַחֲבֵרִים שֶׁלּוֹ, לְמָשָׁל הַהוּא שֶׁמַּגִּיעַ אֵלֵינוּ וְתָמִיד מֵבִיא אִיתּוֹ רֵיחַ שֶׁל מַתֶּכֶת. גַּם בַּת נֶעֶלְמָה. אֵירֵיס חָזְרָה מְאוּחָר. הִיא נִכְנְסָה הַבַּיְתָה, עִם כָּל הָרַעַשׁ מִבַּחוּץ, וְהִפִּילָה אֶת הַמַּפְתְּחוֹת. "אֲנִי לֹא יוֹדַעַת מָה אֲנִי אֶעֱשֶׂה", הִיא אָמְרָה.
אַחֵר כָּךְ הַמִּשְׁטָרָה עָבְרָה בֵּין הַבָּתִּים. בֶּן וְהַקְּבוּצָה שֶׁלּוֹ, הֵם הָיוּ עֲשָׂרָה, לֹא הָיוּ הַיְּחִידִים שֶׁנֶּעֶלְמוּ. נֶעֶלְמוּ עוֹד שְׁתֵּי בָּנוֹת, וּבַת. עָנִינוּ עַל שְׁאֵלוֹת. הָרְחוֹבוֹת הִתְמַלְּאוּ בְּנַיָּידוֹת מִשְׁטָרָה וּבְרִכְבֵי שֶׁטַח. בִּיקְּשׁוּ מֵאִיתָּנוּ תְּמוּנוֹת. הַשּׁוֹטְרִים עָשׂוּ סִיבּוּב בַּחֲדָרִים שֶׁל הַיְּלָדִים וְחָזְרוּ מִשָּׁם נְבוֹכִים, בְּלִי מִילִּים. עִיתּוֹנָאִים הִתְחִילוּ לְהַגִּיעַ. זֶה הָיָה הַשָּׁלָב הַמַּפְחִיד בֶּאֱמֶת. אֵירֵיס פָּרְצָה בִּבְכִי וּבָרְחָה לַשֵּׁירוּתִים.
יָשַׁבְנוּ מְכַוְּוצִים בְּתוֹךְ הַבַּיִת. קָרְאוּ לָנוּ לָצֵאת וְלַעֲזוֹר בַּחִיפּוּשִׂים. שָׁמַעְתִּי מִישֶׁהוּ אוֹמֵר, הַלַּיְלָה הָרִאשׁוֹן הוּא הַלַּיְלָה הֲכִי קְרִיטִי. יֵשׁ לָהֶם פָּחוֹת מִשְּׁעָתַיִים לְהַעֲבִיר אוֹתָם לַשְּׁטָחִים שֶׁל הָרָשׁוּת הַפָלַסְטִינִית. מִישֶׁהוּ אָמַר, אֵיךְ מַעֲלִימִים עֶשְׂרִים יְלָדִים, אֵיךְ, וּמִישֶׁהוּ אָמַר, שְׁלוֹשׁ עֶשְׂרֵה, שְׁלוֹשׁ עֶשְׂרֵה. לָקַחְתִּי מַפְתְּחוֹת שֶׁל הַבַּיִת וְיָצָאתִי. מֵהַמַּדְרֵגוֹת שֶׁמַּגִּיעוֹת יָשָׁר לָרְחוֹב רָאִיתִי אֶת אָלֵכְּס, בְּחוּלְצָה צְבָאִית פְּתוּחָה, גּוּפִיָּיה מִתַּחַת וְצִ'ימִידָן עַל הַכָּתֵף, הוֹלֵךְ בְּכִיוּוּן הַבַּיִת שֶׁל הַזְּקֵנָה, מַבִּיט בַּנַּיָּידוֹת.
בָּאוֹטוֹ נָסַעְנוּ בְּכִיוּוּן הַגָּדֵר הַדְּרוֹמִית שֶׁל הַיִּישּׁוּב. אָמְרוּ לָנוּ לַחֲבוֹר לַשּׁוֹטֵר הַמְּמוּנֶּה שָׁם, וְהוּא יַגִּיד לָנוּ בְּאֵיזֶה כִּיוּוּן לְחַפֵּשׂ. אָלֵכְּס הִתְיַישֵּׁב, הִצִּית סִיגַרְיָה וְשָׁאַל, "אֶפְשָׁר מִיזּוּג?" נָהַגְתִּי בַּכְּבִישׁ הַטַּבַּעְתִּי הֶחָשׁוּךְ שֶׁל הַיִּישּׁוּב וְהַזָּעָתִי. הָאֲוִויר הַמְּמוּזָּג זָחַל מֵהַפְּתָחִים בַּעֲדִינוּת עַל הָעוֹר. יָכוֹלְנוּ לִרְאוֹת צַ'קְלָקוֹת מְהַבְהֲבוֹת. כְּלָבִים נָבְחוּ מֵרָחוֹק. הָאוֹזְנַיִים שֶׁלִּי צִפְצְפוּ. אָלֵכְּס עִישֵּׁן. עוֹד פַּעַם כְּלָבִים. חָשַׁבְתִּי לְעַצְמִי, בַּת יָצְאָה גְּבוֹהָה מֵאַחֶיהָ. וּשְׁנֵיהֶם כֵּהִים יוֹתֵר, דּוֹמִים לְאִמָּא שֶׁלָּהֶם. חָשַׁבְתִּי שֶׁאֲנִי אוֹמֵר אֶת הַדְּבָרִים בְּקוֹל, אֲבָל אָלֵכְּס יָשַׁב וְעִישֵּׁן, וַאֲנִי שָׁתַקְתִּי וְנָהַגְתִּי.
שָׁעָה מְאוּחָר יוֹתֵר צָעַדְנוּ אָלֵכְּס וַאֲנִי בְּתוֹךְ שְׂדֵה קוֹצִים עִם פָּנָסִים גְּדוֹלִים שֶׁקִּיבַּלְנוּ מֵהַסִּיּוּר הַקְּהִילָּתִי. אֲנִי צָעַקְתִּי, "בֶּן", וְאָלֵכְּס צָעַק, "בַּת". כָּל מָה שֶׁיָּכוֹלְנוּ לִרְאוֹת הָיוּ הַקּוֹצִים שֶׁלְּפָנֵינוּ וּמִדֵּי פַּעַם דּוֹרְבָנִים שֶׁבָּרְחוּ מֵהָרַעַשׁ וּמֵהָאוֹר. הָאֲוִויר הָיָה כָּבֵד יוֹתֵר. הָאָבָק שֶׁהִתְרוֹמֵם מֵהַקּוֹצִים שָׂרַף בַּגָּרוֹן וּבְעֵינַיִים. הַחוּלְצָה וְהַתַּחְתּוֹנִים נִדְבְּקוּ לִי לַגּוּף. הַגּוּפִיָּיה שֶׁל אָלֵכְּס הָיְיתָה שְׁקוּפָה וּמְלוּכְלֶכֶת בַּמֶּרְכָּז. הֶחָזֶה שֶׁלּוֹ הָיָה חֵלֶק וּמַבְרִיק.
מֵרָחוֹק שָׁמַעְנוּ חֲרִיקוֹת שֶׁל קֶשֶׁר מִשְׁטַרְתִּי. שָׁמַעְנוּ גַּם מַסּוֹק, אֲבָל הוּא עָבַר שָׁם רַק בְּמִקְרֶה וְהִמְשִׁיךְ צָפוֹנָה. אֲנִי צָעַקְתִּי, "בֶּן", וְאָלֵכְּס צָעַק, "בַּת". לֹא זָכַרְתִּי אֶת הַשֵּׁמוֹת שֶׁל הַיְּלָדִים הָאֲחֵרִים, רַק אוּלַי גִּילִי אֶחָד, זֶה עִם הַבַּרְזִלִּים הַגְּדוֹלִים עַל הַשִּׁינַּיִים וְהַקְּשִׁירָה מֵאֲחוֹרָה, וּוִיתַּרְתִּי כִּי חָשַׁבְתִּי שֶׁאֲנִי פָּשׁוּט טוֹעֶה בְּשֵׁם.
אַחֲרֵי אַרְבַּע, לִפְנֵי הַזְּרִיחָה, חָזַרְנוּ לָאוֹטוֹ. לַשּׁוֹטֵר הוֹדַעְתִּי שֶׁלֹּא מָצָאנוּ כְּלוּם. הוּא הוֹדִיעַ לִי שֶׁגַּם הֵם. כְּבָר הָיִיתִי עָיֵיף וְהֶעֱדַפְתִּי לֹא לִמְצוֹא שׁוּם דָּבָר. נָסַעְנוּ לְכִיוּוּן הַבַּיִת. אֲנִי נָהַגְתִּי. הִשְׁאַרְתִּי אֶת הָרַדְיוֹ כָּבוּי. אָלֵכְּס נִשְׁאַר בְּגוּפִיָּיה, וְאֶת הַחוּלְצָה הוּא קֶשֶׁר לַחֲגוֹרָה. הִסְרַחְנוּ מִזֵּיעָה. הִתְבַּיַּישְׁתִּי שֶׁהַזֵּיעָה שֶׁלִּי חֲרִיפָה מִשֶּׁלּוֹ. אָלֵכְּס הוֹצִיא סִיגַרְיוֹת וְהִצִּיעַ לִי. לָקַחְתִּי אַחַת, וְהוּא הִצִּית לִשְׁנֵינוּ. בַּשָּׂפָה שֶׁהַהוֹרִים שֶׁלִּי דִּיבְּרוּ וְהוּא לֹא מֵבִין אָמַרְתִּי, אֲנִי לֹא אֶבְכֶּה עַכְשָׁיו. הַסִּיגַרְיוֹת שֶׁלּוֹ הָיוּ חֲזָקוֹת, וְהִשְׁתַּעַלְתִּי. רָצִיתִי לְהַשְׁתִּין וְהִמְשַׁכְתִּי לִנְסוֹעַ. חָשַׁבְתִּי שֶׁעוֹלֶה רֵיחַ מֵהָאֲוִויר הַמְּמוּזָּג, אֲבָל אֵלֶּה הָיוּ הַנַּעֲלַיִים הַצְּבָאִיּוֹת, שֶׁהִדִּיפוּ רֵיחַ שֶׁל סוֹלֶר וּמִשְׁחַת נַעֲלַיִים.
"שְׁתֵּי יְלָדִים יֵשׁ לָכֶם?" הוּא שָׁאַל.
הִרְגַּשְׁתִּי צְרִיבָה בַּבֶּטֶן. הִנְהַנְתִּי.
"אֵין יוֹתֵר?" הוּא אָמַר וְשָׁאַף עוֹד עָשָׁן.
מֵרָחוֹק כְּבָר אוֹתַתִּי יָמִינָה לְתוֹךְ הַשְּׁכוּנָה. הַתִּקְתּוּקִים שֶׁל הָאִיתוּת הִרְעִישׁוּ עַל רֶקַע הַשֶּׁקֶט. חָלַפְנוּ בְּחַלּוֹנוֹת פְּתוּחִים עַל פְּנֵי אֵיזֶה חָמוּר בְּכַפְכַּפִּים וְגַרְבַּיִים, שֶׁעָמַד בַּחוּץ וְאָמַר שֶׁמִּישֶׁהוּ אָמַר שֶׁמָּצְאוּ עֲנִיבָה יְרוּקָּה קְרוּעָה שֶׁל צוֹפִים. הִתְעַלַּמְנוּ וְהִמְשַׁכְתִּי לִנְסוֹעַ.
"מָה אַתָּה עוֹבֵד?"
"צֶלֶם. אֲבָל חָשַׁבְתִּי לְהַפְסִיק. לַעֲזוֹב. אֵיזֶה נֶשֶׁק יֵשׁ לָכֶם אַתֶּם?"
"מְקוּצָּר. 16-M. עוֹדָפִים שֶׁל צָבָא אָמֵרִיקָאִי".
הִסְתַּדַּרְתִּי מֵחָדָשׁ בַּמּוֹשָׁב, וְהָרֶגֶל נִלְחֲצָה עַל הַגַּז. דָּהַרְנוּ לְרֶגַע קָדִימָה.
"מָה מִצֶּלֶם?"
"שֶׁלֶט בְּרוּכִים הַבָּאִים לָאֲתָר שֶׁל עִירִיַּית הוֹד הַשָּׁרוֹן. מָנוֹת לְתַפְרִיט בְּרַעֲנָנָה. אֵיזֶה חָרְבָה שֶׁל הַטּוּרְקִים שֶׁשְּׁלוּחָה שֶׁל מִשְׂרַד הַחַקְלָאוּת מַחֲזִיקָה. כַּמָּה דּוּגְמָנִיּוֹת. לֹא חֲסַר".
אָלֵכְּס הִקְפִּיץ אֶת הָרֶגֶל בַּמָּקוֹם. הוּא שֶׁאַף מֵהַסִּיגַרְיָה וְנָשַׁף הַחוּצָה. הֵבַנְתִּי שֶׁאֲנִי מֵרִיחַ מִמֶּנּוּ אַלְכּוֹהוֹל. "זֶה לֹא קָשׁוּר לְאָמָּנוּת?"
"לֹא".
אָלֵכְּס גִּיחֵךְ בְּשֶׁקֶט. שָׁמַעְנוּ מַסּוֹקִים מֵעָלֵינוּ. הַפַּעַם כַּנִּרְאֶה בִּשְׁבִילֵנוּ. בִּשְׁבִיל הַיְּלָדִים.
בָּלַעְתִּי רוֹק. הוּא הָיָה מְחוּסְפָּס, מְעוֹרָב בְּנִיקוֹטִין וּבְאָבָק.
אַחֵר כָּךְ אָלֵכְּס סִיפֵּר שֶׁהַזְּקֵנָה הִיא מִישֶׁהִי שֶׁהָאֲגוּדָּה לְמַעַן הַחַיָּיל סִידְּרָה לוֹ. שֶׁהִיא חִיפְּשָׂה לַעֲזוֹר, לַעֲזוֹר לַחַיָּילִים כִּי הֵם עוֹזְרִים לָנוּ, וְקִישְּׁרוּ בֵּינֵיהֶם דֶּרֶךְ רְשִׁימוֹת שֶׁל חַיָּילִים בּוֹדְדִים.
"עֶשֶׂר חוֹדֶשׁ אֲנִי אֵצֶל אִישָּׁה", הוּא אָמַר וְהִצִּית עוֹד סִיגַרְיָה. כְּבָר הִתְרַגַּלְתִּי לְרֵיחַ הַזֵּיעָה שֶׁל שְׁנֵינוּ. "כַּמָּה זְמַן אַתֶּם שְׁכֵנִים?" אָלֵכְּס שָׁאַל.
"כָּאן? אַרְבַּע שָׁנִים". הִסְתַּכַּלְתִּי עַל פַּס הַשּׁוּלַיִים הַצָּהוֹב.

לְמָחֳרָת נִמְשְׁכוּ הַחִיפּוּשִׁים, וּכְשֶׁהִגַּעְתִּי הַבַּיְתָה הִרְגַּשְׁתִּי שֶׁמַּשֶּׁהוּ הִשְׁתַּנָּה. הִזְדָּרַזְתִּי בַּכְּנִיסָה, עִם הַמַּפְתְּחוֹת, הַשֶּׁלֶט שֶׁל הָאוֹטוֹ תָּמִיד מִסְתַּבֵּךְ אִיתָּם, כִּמְעַט זָרַקְתִּי הַכּוֹל עַל הַמַּדְרֵגוֹת וּבָעַטְתִּי בַּעֲרֵמוֹת שֶׁל הָעִיתּוֹן הַקְּהִילָּתִי, אֲבָל בִּפְנִים הָיְיתָה רַק הָעִיתּוֹנָאִית שֶׁנִּיסְּתָה לְרַאֲיֵין אוֹתִי בַּבּוֹקֶר. הַתְּמוּנוֹת שֶׁל הַיְּלָדִים הוּדְפְּסוּ שׁוּב וָשׁוּב. "לֵיל הָ-13", קָרְאוּ לְזֶה. "מַעֲשֵׂה נְבָלָה שֶׁלֹּא יֵיעָשֶׂה". הִיא חִיכְּתָה בַּסָּלוֹן יַחַד עִם אֵירֵיס, שֶׁלֹּא הִסְכִּימָה לְדַבֵּר, אֲבָל הֵכִינָה תֶּה לִשְׁתֵּיהֶן. אָמַרְתִּי לָהּ שֶׁתִּסְתַּלֵּק אִם הִיא לֹא רוֹצָה לַחֲזוֹר צוֹלַעַת לַיְּלָדִים שֶׁיֵּשׁ אוֹ אֵין לָהּ.
בַּלַּיְלָה חָלַמְתִּי שֶׁהַיְּלָדִים חוֹזְרִים. בֶּן נִכְנַס הַבַּיְתָה, וַאֲנִי הִסְתַּכַּלְתִּי עָלָיו וְאָמַרְתִּי, "אֲבָל אַתָּה מֵת", וְהוּא מָשַׁךְ בַּכְּתֵפַיִים וְהָלַךְ לַסָּלוֹן. הוּא הָיָה חָבוּל, אֲבָל לֹא יָדַעְתִּי בְּאֵיזֶה חֵלֶק בַּגּוּף. שָׁאַלְתִּי אוֹתוֹ אֵיפֹה בַּת, וּכְשֶׁהוּא הִסְתּוֹבֵב אֵלַיי אָמַרְתִּי, "כָּל זֶה לֹא קָשׁוּר לַמָּוֶות שֶׁלְּךָ?" אַחֵר כָּךְ יָצָאנוּ לַמִּרְפֶּסֶת לְהַרְאוֹת לוֹ אֶת אָלֵכְּס.
בָּעֶרֶב אֵירֵיס אָסְפָה נַעֲלַיִים וְכִידוֹן מְפוֹרָק שֶׁל אוֹפַנַּיִים וְסִפְרֵי לִימּוּד שֶׁל בֶּן אוֹ שֶׁל בַּת, וְהַכְּנִיסָה אוֹתָם לְתוֹךְ אַרְגְּזֵי קַרְטוֹן וְרִיפְדָּהּ בָּעוֹתָקִים מֵהָעִיתּוֹן הַקְּהִילָּתִי. שָׁאַלְתִּי אוֹתָהּ מָה הִיא עוֹשָׂה. הִיא אָמְרָה שֶׁאִם אֶת הַיְּלָדִים הִיא לֹא רוֹאָה, אָז גַּם אֶת הַדְּבָרִים שֶׁלָּהֶם הִיא לֹא רוֹצָה לִרְאוֹת.
"אַתְּ נוֹרְמָלִית?" שָׁאַלְתִּי.
עָמַדְתִּי בַּכְּנִיסָה לַחֶדֶר שֶׁל בֶּן וְקָרָאתִי לָהּ כַּמָּה פְּעָמִים. אָמַרְתִּי לָהּ, "בַּחַיִּים אַל תְּדַבְּרִי אֵלַיי כָּכָה", אֲבָל זֶה לֹא עֵזֶר. הִיא זָרְקָה מְנוֹרוֹת לַיְלָה וּמַכְשִׁירִים חַשְׁמַלִּיִּים נֶגֶד יַתּוּשִׁים לְתוֹךְ אַרְגַּז מְרוּפָּד בִּנְיָיר עִיתּוֹן וּמִלְמְלָה, "עַכְשָׁיו חוֹזְרִים לְעַשֵּׁן, נָכוֹן, עַכְשָׁיו?" הִסְתּוֹבַבְתִּי וְנִתְקַעְתִּי בְּמִסְגֶּרֶת הַמַּתֶּכֶת שֶׁל הַחַלּוֹן. בַּחוּץ הַמִּדְרָכוֹת הָיוּ עֲמוּסוֹת בִּרְכָבִים חוֹנִים. אֲנָשִׁים הָלְכוּ בִּקְבוּצוֹת קְטַנּוֹת לְאוֹרֶךְ הָרְחוֹב. הַצּוֹפִים חִילְּקוּ מַפּוֹת שֶׁל הַיִּישּׁוּב וְהָאֵזוֹר. בַּגְּבוּל עִם הַחוּרְשָׁה הַקְּטַנָּה שֶׁמּוּלֵנוּ הָיָה סֶרֶט סִימוֹן אָדוֹם קָשׁוּר לְשִׂיחַ מִצַּד אֶחָד, מִתְנוֹפֵף בָּרוּחַ. "זֶה מָה שֶׁאַתְּ מְלַמֶּדֶת בְּיִיעוּץ שֶׁלְּךָ לַעֲשׂוֹת בְּמַצָּבִים כָּאֵלֶּה?"
אֵירֵיס מָשְׁכָה בָּאַף מֵאֲחוֹרַיי וְגָרְרָה אַרְגַּז לַמִּסְדְּרוֹן. "לֹא כָּל הַחַיִּים אֲנִי יוֹעֶצֶת".
עָמַדְנוּ אֵירֵיס וַאֲנִי, וְרַק הָאַרְגָּז בֵּינֵינוּ.
"הִגִּיעַ הַזְּמַן שֶׁתִּפְתַּח אֶת הָעֵינַיִים", הִיא אָמְרָה לִי וּמָשְׁכָה שׁוּב בְּאַף.
"תִּפְתַּח אֶת הָעֵינַיִים וְתַחֲלִיט לַעֲשׂוֹת מַשֶּׁהוּ. תָּשִׂים לֵב לַחֲדָשׁוֹת. תַּקְשִׁיב לָרַדְיוֹ. יְלָדִים לֹא חוֹזְרִים כָּאן אַחֲרֵי שֶׁהֵם נֶעֱלָמִים".

בְּסוֹף הַשָּׁבוּעַ אָלֵכְּס שׁוּב יָצָא שַׁבָּת. הַחַפָּ"ק הַמִּשְׁטַרְתִּי הִתְפָּרֵס בַּצַּד הַשֵּׁנִי שֶׁל הַיִּישּׁוּב. הָיְיתָה שִׂיחָה עִם נָצִיג שֶׁל הַמִּשְׁטָרָה, עִם נָצִיג שֶׁל הַשַּׁבָּ"כּ, עִם עוֹד מִישֶׁהוּ מִמִּשְׂרַד רֹאשׁ הַמֶּמְשָׁלָה. הַזְּקֵנָה יָשְׁבָה בַּיְּצִיאָה לַמִּרְפֶּסֶת, כְּפוּפָה, וְאַחַר כָּךְ קָמָה וְהֵכִינָה בַּמִּטְבָּח אֲרוּחַת שִׁישִּׁי. מַאזְדָּה כֵּהֶה חִיכְּתָה לְאָלֵכְּס בָּרְחוֹב עִם מָנוֹעַ דּוֹלֵק. הֵם אָכְלוּ עַל הַמִּרְפֶּסֶת, וְאָז הוּא יָצָא. חִיכִּיתִי חֲצִי לַיְלָה, וּכְשֶׁהַמֶּאזְדָּה הֶחֱזִירָה אוֹתוֹ, הוֹלֵךְ כּוּלּוֹ בְּזִיגְזָגִים וּמְזַמְזֵם בְּרוּסִית, סָגַרְתִּי מֵאֲחוֹרַיי אֶת הַדֶּלֶת וְנִכְנַסְתִּי לַמִּיטָּה שֶׁל אֵירֵיס.
בַּצָּהֳרַיִים, מְאוּחָר, הוּא יָצָא לַמִּרְפֶּסֶת בְּגִ'ינְס בְּהִירִים, יָחֵף, בְּלִי הַסִּיגַרְיוֹת. הוּא יָשַׁב שָׁם וְכִיסָּה אֶת הַפָּנִים בַּיָּדַיִים, בְּלִי לוֹמַר מִילָּה.

בָּאוֹטוֹ נָסַעְנוּ בְּכִיוּוּן הַיְּצִיאָה מֵהַיִּישּׁוּב. "תּוֹדָה שֶׁאַתָּה עוֹזֵר לִי, גֶּבֶר", אָלֵכְּס אָמַר. חָלַפְנוּ עַל פְּנֵי הַבּוּדְקֶה הָרֵיקָה, שֶׁבְּאַחַד הַיָּמִים שֶׁרָצוּ בָּהּ שׁוֹטְרִים שֶׁהֵקִימוּ נְקוּדַּת בִּיקּוֹרֶת. אָלֵכְּס הוֹצִיא סִיגַרְיוֹת וְהִצִּית לִשְׁנֵינוּ.
אָמַרְתִּי, "תֶּכֶף. קוֹדֶם שֶׁנֵּצֵא מִפֹּה".
הוּא הֶחֱזִיק אֶת שְׁתֵּי הַסִּיגַרְיוֹת הַבּוֹעֲרוֹת. "אֵיפֹה מְחַפְּשִׂים עַכְשָׁיו?" הוּא שָׁאַל כְּשֶׁיָּצָאנוּ לַכְּבִישׁ הָרָאשִׁי. שׁוּב אָמַרְתִּי, "קוֹדֶם שֶׁנֵּצֵא מִפֹּה".
בְּתוֹכִי נִיסִּיתִי לַחֲשׁוֹב אִם לְכוּלָּם בֶּאֱמֶת הָיָה שֵׁירוּת אַבְטָחָה לְבֵית, כְּמוֹ שֶׁמַּמְלִיצִים, וְאִם הַבָּתִּים שֶׁל כּוּלָּם יִיפָּרְצוּ בְּאוֹתוֹ זְמַן מַמָּשׁ, מָה אָז; כַּמָּה בָּתִּים יַסְפִּיקוּ לְהַצִּיל עֲשָׂרָה מְאַבְטְחִים בְּשָׂכָר וְחָמֵשׁ נַיָּידוֹת; וְאִם הַיְּלָדִים שֶׁל כּוּלָּם יָצְאוּ לְבַד בַּחוֹשֶׁךְ בְּאוֹתוֹ זְמַן? הִפְלַקְתִּי לְעַצְמִי עַל הָעוֹרֶף. אָלֵכְּס הִדְלִיק אֶת הָרַדְיוֹ, וַאֲנִי כִּיבִּיתִי.
"מַמָּשׁ תּוֹדָה שֶׁאַתָּה עוֹזֵר לִי, גֶּבֶר", הוּא חָזַר. "אֲנִי לֹא יוֹדֵעַ אֵיךְ שָׁכַחְתִּי נֶשֶׁק. תָּמִיד אֲנִי מַרְגִּישׁ אוֹתוֹ. נִהְיֶה לִי כְּבָר חוֹר קָבוּעַ מִמֶּנּוּ בַּגַּב". הוּא לָחַץ עַל נְקוּדָּה מִתַּחַת לַצְּלָעוֹת וְכִיוּוּץ אֶת הַגַּבּוֹת. "זֶה כְּלֹא בָּטוּחַ".
עָבַרְנוּ שֶׁלֶט עִם כְּתוֹבֶת "חָמוֹס פַאֲלַפֵּל טְחִינָה חֲמוּצִים קְבוּשִׁים בַּמִּישְׁקָל" וְחִצִּים אֲדוּמִּים שֶׁמַּסְבִּירִים לְאָן. "כַּמָּה כַּדּוּרִים יֵשׁ בַּמַּחְסָנִית שֶׁל הָרוֹבֶה שֶׁלְּךָ?" שָׁאַלְתִּי.
אָלֵכְּס הָרִים גַּבָּהּ וְעָנָה. "שְׁלוֹשִׁים כַּדּוּר. מַכְנִיסִים עֶשְׂרִים וְתֵשַׁע".
"וִירִיַּת כְּבָר מִשֶּׁלְּךָ?"
נָסַעְנוּ וְנָסַעְנוּ עַד שֶׁעָבַרְנוּ אֶת צוֹמֶת רַעֲנָנָה, אֶת הַכְּנִיסָה לְגִבְעָתַיִים, אֶת הַיְּצִיאָה מִמֶּנָּה, וְאָז אָלֵכְּס אָמַר, "תַּעֲצוֹר שָׁם". נִכְנַסְתִּי לְתַחֲנַת דֶּלֶק. אוֹרוֹת נֵיאוֹן כְּחוּלִּים סִנְוְורוֹ אוֹתָנוּ. אָלֵכְּס אָמַר, "שְׁתֵּי קְטַנּוֹת אַתָּה מְחַכֶּה", בִּיקֵּשׁ שְׁנֵי שְׁטָרוֹת שֶׁל מָאתַיִים, יָצָא מֵהָאוֹטוֹ וְנִכְנַס לַחֲנוּת. הַלֵּב שֶׁלִּי הִתְחִיל לִדְפּוֹק. כִּיבִּיתִי אֶת הַמַּזְגָן. אָלֵכְּס נֶעֱלַם. חָשַׁבְתִּי עַל הַיְּלָדִים. שְׁתֵּי תְּמוּנוֹת רָצוּ לִי בְּרֹאשׁ: רוּחַ שֶׁעוֹבֶרֶת עַל פְּנֵי הַחוֹל, וּבֵן וּבַת רָצִים אֶל תּוֹךְ הַיָּם. לָמָּה תָּמִיד רָצִים לְתוֹךְ הַיָּם וְלֹא נִכְנָסִים בַּהֲלִיכָה? דִּמְיַינְתִּי אֶת בֶּן בַּמַּרְתֵּף, בָּעֵינַיִים קְשׁוּרוֹת, רֵיחַ שֶׁל מַתֶּכֶת וְשֶׁל שֶׁתֶן סְבִיבוֹ. לֹא יָכוֹלְתִּי לְדַמְיֵין אֶת בַּת. לֹא הִצְלַחְתִּי לִרְאוֹת אֶת אָלֵכְּס מֵהַמְּכוֹנִית, בֵּין הַמַּדָּפִים בַּחֲנוּת.
כִּמְעַט צָפַרְתִּי כְּדֵי לִשְׁבּוֹר אֶת הַשֶּׁקֶט כְּשֶׁאָלֵכְּס הוֹפִיעַ עִם שַׂקִּית עֲמוּסָה, שֶׁהֱנִיאוּן הַכָּחוֹל הִשְׁאִיר צְהוּבָּה, וְהִתְקָרֵב. הוּא הִתְיַישֵּׁב בָּאוֹטוֹ וְהוֹצִיא פַּחִיּוֹת אֲרוּכּוֹת וְקָרוֹת בְּצֶבַע כָּחוֹל-כָּסוּף. "זֶה מָה שֶׁשּׁוֹתִים עַכְשָׁיו בַּבָּרִים?" שָׁאַלְתִּי. אָלֵכְּס חִייֵּךְ וְהִשְׁתַּעֵל. רָאִיתִי שֶׁשָּׁן אַחַת חֲסֵרָה לוֹ עָמוֹק בְּתוֹךְ הַפֶּה.
הוּא הוֹצִיא מֵהַשַּׂקִּית שְׁתֵּי מָנוֹת וָודְקָה בְּכוֹסוֹת פְּלַסְטִיק אֲטוּמוֹת. "זֶה עוֹזֵר לְטַעַם". שָׁתִיתִי כָּמוֹהוּ. זַזְתִּי בַּמּוֹשָׁב, וְהִשְׁתַּחְרֵר לִי גַּז. הַגּוּף הָיָה כָּבֵד מִכָּל הַיָּמִים הָאַחֲרוֹנִים, וְצָחַקְתִּי בְּגַסּוּת, בְּקוֹל רָם, כַּמָּה שֶׁכּוֹאֵב, וְאָלֵכְּס צָחַק גַּם. שָׁתִינוּ מָה שֶׁנִּשְׁאַר. מֵרָחוֹק, דֵּי מִקָּרוֹב, רָאִינוּ אֶת הָאוֹרוֹת הַמְּהַפְּנְטִים מְסוּדָּרִים לְפִי הַצּוּרוֹת הַהַנְדָּסִיּוֹת שֶׁל הַכְּנִיסָה לָעִיר, צוּרוֹת מְדוּיָּקוֹת, כְּמוֹ מַשֶּׁהוּ שֶׁלֹּא יֵיאָמֵן, מַשֶּׁהוּ שֶׁבִּכְלָל לֹא קַיָּים. שָׁאַלְתִּי אִם לְהַמְשִׁיךְ לִנְסוֹעַ. אָלֵכְּס זַמְזַם מַנְגִּינָה בְּרוּסִית, לֹא מַשֶּׁהוּ מוּכָּר, לֹא שֶׁל הַמִּתְיַישְּׁבִים, מַשֶּׁהוּ מַגְעִיל וְכָבֵד וְרוֹעֵשׁ שֶׁל צְעִירִים. הוּא זָרַק אֶת הַפַּחִיּוֹת הָרֵיקוֹת עַל הַשְּׁטִיחוֹן.
נָסַעְנוּ בָּרְחוֹבוֹת הַצָּרִים שֶׁל הָעִיר. אֵדֵי לַחוּת הִתְעַבּוּ עַל הַחַלּוֹנוֹת. אֵיפֹה הַחֲבֵרִים שֶׁלְּךָ גָּרִים? שָׁאַלְתִּי. אָלֵכְּס זַמְזַם וְתוֹפֵף עִם הָאֶצְבָּעוֹת עַל הַחַלּוֹן. תַּגִּיד לִי כְּבָר, אָמַרְתִּי, אֵיפֹה הַנֶּשֶׁק, וְהוּא חָזַר לִצְחוֹק. נָדַף מִמֶּנּוּ רֵיחַ מַר שֶׁל אַלְכּוֹהוֹל. הִמְשַׁכְתִּי לִנְסוֹעַ וְצָעַקְתִּי, אֵיפֹה הַנֶּשֶׁק שֶׁלָּךְ נִמְצָא? עַד שֶׁהַהֶגֶה רָעַד לִי בַּיָּדַיִים. הוּא אָמַר שֶׁזֶּה בָּרְחוֹב כְּמוֹ מִנִּדְבּוֹשַׁקְעָס, פָּרַץ בִּצְחוֹק וְכֵיוָון אוֹתִי בְּקוֹשִׁי לְפִי הַזִּיכָּרוֹן. הִתְקַדַּמְנוּ בִּנְסִיעָה אִטִּית. הִגַּעְנוּ לָרְחוֹב מִנִּדְבּוֹשַׁקְעָס מוֹכֵר סְפָרִים וְעָצַרְנוּ לְיַד בִּנְיָין עָלוּב. אָלֵכְּס הִנִּיחַ לִי יָד עַל הַכָּתֵף וְהִבִּיט בִּי בְּעֵינַיִים מְלוּכְסָנוֹת. הוּא הִתְקָרֵב עוֹד קְצָת וְאָמַר, "אַתָּה בְּהַרְבֵּה מָתַח עַכְשָׁיו", וּפֶרֶץ בִּצְחוֹק.
הַמַּבָּט שֶׁלּוֹ הִתְרַחֵק אֶל מִרְפֶּסֶת קְטַנָּה בַּקּוֹמָה הַשְּׁנִיָּיה. עָמְדוּ בָּהּ אַרְבָּעָה בַּחוּרִים גְּבוֹהִים שֶׁדִּיבְּרוּ בֵּינֵיהֶם וְשָׁתוּ מְכוּסּוֹת זְכוּכִית. שְׁנַיִים מֵהֶם גֵּירְדוּ אֶת הַצֶּבַע הַמִּתְקַלֵּף מֵהַמַּעֲקֶה, וְהַפֵּירוּרִים נָפְלוּ לְתוֹךְ הַגִּינָּה הַחֲשׁוּכָה. הֵם דָּמוֹ לוֹ מְאוֹד, וְנִרְאוּ בּוֹהֲקִים, אַחֲרֵי מִקְלַחַת. הַסַּרְעֶפֶת כָּאֲבָה לִי כְּמוֹ אַחֲרֵי רִיצָה אֲרוּכָּה. "כָּאן הַחֲבֵרִים שֶׁלָּךְ גָּרִים?" שָׁאַלְתִּי. אָלֵכְּס הִנְהֵן.
"אָז תִּתְחַפֵף". הוּא דָּחַף אֶת הַדֶּלֶת וְיָצָא מֵהָאוֹטוֹ.

מְאוּחָר יוֹתֵר הֶחֱנֵיתִי לֹא רָחוֹק מֵהַשִּׂיחַ עִם סֶרֶט הַסִּימּוּן שֶׁהִתְנוֹפֵף בָּרוּחַ, וְהָלַכְתִּי בְּכִיוּוּן הַבַּיִת. הַזְּקֵנָה יָצְאָה עִם בַּקְבּוּקִים לְמַחֲזוֹר. מֵאֲחוֹרֶיהָ הִשְׁאִירָה אוֹרוֹת דּוֹלְקִים. הָלַכְתִּי עַל הַמִּדְרָכָה, וְהִיא הִבְחִינָה בִּי וְהִתְקָרְבָה. הָעֵינַיִים שֶׁלָּהּ הָיוּ כְּחוּלּוֹת, קְטַנּוֹת וּמְכוֹעָרוֹת, וְהָיוּ לָהּ קְמָטִים לְיַד הָאַף. הִיא הוֹשִׁיטָה יָד, וְהַיָּד נִשְׁאֲרָה בָּאֲוִויר. "זֶה לֹא קַל", הִיא אָמְרָה וְהִבִּיטָה לִי בָּעֵינַיִים. אַחֲרֵי שֶׁעָלֵינוּ יָשַׁבְנוּ אֶצְלָהּ עַל הַמִּרְפֶּסֶת. הִיא הִצִּיעָה לִי כִּיסֵּא. יָשַׁבְתִּי וְהִסְתַּכַּלְתִּי בְּכֶתֶם הַשֶּׁמֶן עַל מַעֲקֵה הָאֶבֶן, וְכָל אוֹתוֹ זְמַן אָכַלְתִּי אֲרוּחַת עֶרֶב.

בְּאוֹתוֹ לַיְלָה אֵירֵיס נִרְדְּמָה בַּמִּיטָּה שֶׁל בֶּן. הִסְתַּכַּלְתִּי עָלֶיהָ. הָעַפְעַפַּיִים שֶׁלָּהּ הָיוּ עֲצוּמִים, רַכִּים, נְפוּחִים. כַּמָּה אַרְגָּזִים מְרוּפָּדִים בָּעִיתּוֹן הַקְּהִילָּתִי הָיוּ מְלֵאִים בַּחֲפָצִים. לֹא הִסְתַּכַּלְתִּי לְתוֹכָם. הָלַכְתִּי לְחֶדֶר שֶׁל בַּת. בַּכְּנִיסָה דָּרַכְתִּי עַל כַּפְכַּף אֶצְבַּע וָרוֹד. בַּחֶדֶר עָמַד רֵיחַ שֶׁל קְלֵמֶנְטִינָה וְקוֹקוּס, וְשֶׁל הַמְּרַכֵּךְ שֶׁאֵירִיס קוֹנֶה. הִתְיַישַּׁבְתִּי בַּכִּיסֵּא מוּל שׁוּלְחַן הַמַּחְשֵׁב הַקָּטָן, הַכָּסוּף, שֶׁפַּעַם קָנִינוּ. נִשְׁעַנְתִּי עָלָיו וְנָשַׁפְתִּי. הָיִיתִי חַיָּיב לִנְשׁוֹם עָמוֹק וְלֹא לְהִסְתַּכֵּל מִסָּבִיב. הָעַכְבָּר שֶׁל הַמַּחְשֵׁב הָיָה מְכוּסֶּה נַצְנַצִּים. הִנַּחְתִּי עָלָיו אֶת כַּף הַיָּד, וְהַמָּסָךְ נִדְלַק בְּרַחַשׁ שֶׁל חַשְׁמַל סְטָטִי. שׁוּרָה רָצָה לְאוֹרְכּוֹ בְּצֶבַע סָגוֹל. קִיבֶּינִימֵרָקְט. הַבְּלוֹג שֶׁל בַּת מְאוּנְטְנֶר!! כָּל מָה שֶׁאֶפְשָׁר לְהַגִּיד!!
מִתַּחַת לְשׁוּרָה הֲרָצָה הוֹפִיעַ הַתַּאֲרִיךְ הָאַחֲרוֹן. הַיּוֹם שֶׁהַיְּלָדִים נֶעֶלְמוּ. אַחֲרָיו הַשּׁוּרוֹת: בְּאוֹתָם יָמִים דִּבַּרְתִּי עַל נֶשֶׁק. הָיָה אָלֵכְּס,הַחַיָּיל הַבּוֹדֵד שֶׁחַי עִם אֵיזֶה זִקְנָה שֶׁלֹּא בָּרוּר מָה הַכָּשֵׁר בְּבֵינֵיהֶם,תָּמִיד בַּמִּרְפֶּסֶת בִּימֵי שִׁשִּׁי אח"צ  מְנַקֶּה אֶת הַ – M 16- הַמְּקוּצָּר שֶׁלּוֹ לְבוּשׁ בְּבוֹסְרִים וּבְגוּפִיָּיה.יוֹשֵׁב שָׁם בַּשֶּׁמֶשׁ מְעַשֵּׁן וּמִזִּיעַ בְּלִי בְּעָיָיה בְּמֶשֶׁךְ שָׁעָה אוֹ שְׁעָתַיִים וַאֲנִי מְתַסְכֵּל עָלָיו מֵהַמִּרְפֶּסֶת שֶׁלָּנוּ וְאוֹמֵר,אֵיזֶה בִּיזְבּוּז שֶׁל כּוֹחַ אָדָם.ץ
גַּם הַשְּׁאָר הָיָה מוּכָּר. הוּא הִמְשִׁיךְ בְּתַגִּיד לָהֶם שֶׁגַּם פָּצַעְתָּ אֶחָד מֵהֶם, וְנִגְמָר בְּיָנְקָהּ אֶת הַנֶּשֶׁק פַּעַם אַחַת אַחֲרוֹנָה, בִּשְׁבִילִי, וְאַחַר כָּךְ יִמְסוֹר לִי אוֹתוֹ, יַחַד עִם הַמַּחְסָנִיּוֹת.
וּלְמַטָּה יוֹתֵר, כּוֹתֶרֶת סְגוּלָּה בְּמִסְגֶּרֶת:
אַבָּא שֶׁלִּי מְאוֹהָב בְּחַיָּיל שֶׁל הַשְּׁכֵנָה....!!!! יוּוּוּוּוּוּוּוּוּוּ!!!!!!
הִתְיַישַּׁבְתִּי שׁוּב בַּכִּיסֵּא. הוּא הָיָה קָטָן בְּכַמָּה מִידּוֹת. שְׂעָרוֹת קְטַנּוֹת שֶׁל אָבָק דַּק נָעוּ כְּמוֹ זְרוֹעוֹת מְפַתְּחֵי הָאִוְורוּר שֶׁל הַמַּחְשֵׁב. הַשּׁוּלְחָן הַכָּסוּף שֶׁקָּנִינוּ הָיָה שָׁם, כְּמוֹ שֶׁהָיָה בְּכָל יוֹם. עָבְרָה בִּי צְמַרְמוֹרֶת. לָחַצְתִּי Enter אַחֲרֵי יַחַד עִם הַמַּחְסָנִיּוֹת. וְהִתְחַלְתִּי לְהַקְלִיד. הַלַּיְלָה שֶׁהַיְּלָדִים נֶעֶלְמוּ הִתְחִיל בְּהַקְפָּצָה שֶׁל הַסִּיּוּר הַקְּהִילָּתִי.
הִמְשַׁכְתִּי. הַגִּ'יפִּים הִתְחִילוּ רוֹנְדָלִים מִסָּבִיב לַיִּישּׁוּב, בִּדְהָרָה. הַצֶּ'קְלְקוּת שֶׁלָּהֶם הִבְהֲבוּ כְּמוֹ מְשׁוּגָּעוֹת. נַיָּידוֹת מִשְׁטָרָה הִצְטָרְפוּ וּפְרוֹזֶ'קְטוֹרִים הֵאִירוּ אֶת הַחוֹשֶׁךְ הַשֶּׁקֶט שֶׁלָּנוּ.








https://www.shortstoryproject.com/he/story/%d7%a7%d7%95%d6%b9%d7%a4%d6%bc%d6%b4%d7%99-%d7%95%d7%a4%d6%bc%d6%b5%d7%99%d7%99%d7%a1%d6%b0%d7%98/
#הוֹרוּת#מִשְׁפָּחָה#מֶתַח#פַּרְבָּרִים