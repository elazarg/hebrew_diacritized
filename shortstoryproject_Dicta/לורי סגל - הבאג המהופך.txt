"בּוֹאוּ נִגְמוֹר קוֹדֶם כֹּל עִם הַהוֹדָעוֹת," אָמְרָה אִילָּקֶה, הַמּוֹרֶה, לְתַלְמִידֶיהָ הַזָּרִים בְּשִׁיעוּר 'אַנְגְּלִית מְדוּבֶּרֶת לִמְבוּגָּרִים'. "מָחָר בָּעֶרֶב הַמָּכוֹן עוֹרֵךְ כֶּנֶס. אַחְמַד," הִיא שָׁאֲלָה אֶת הַתַּלְמִיד הַטּוּרְקִי בַּעַל הַשָּׂפָם הַמִּשְׁתַּפֵּל לְתִפְאֶרֶת, שֶׁצָּרוּר מַפְתְּחוֹת הַשֵּׁירוּת שֶׁל הַמָּכוֹן הָיָה מְחוּבָּר לַחֲגוֹרָתוֹ, "אֵיפֹה הֵם עוֹרְכִים אֶת הַכֶּנֶס?"
"בַּתֵּיאַטְרוֹן הֶחָדָשׁ," אָמַר אַחְמָד.
"הַנּוֹשֵׂא הַמֶּרְכָּזִי," אָמְרָה הַמּוֹרֶה, "הוּא 'הַאִם חוֹק הַהִתְיַישְּׁנוּת יָכוֹל לָחוּל עַל רֶצַח עַם?' וְתִהְיֶה גַּם קַבָּלַת פָּנִים עִם גְּבִינוֹת וְיַיִן—"
"בַּלּוֹבִּי," אָמַר אַחְמָד.
"וְכוּלְּכֶם מוּזְמָנִים לָזֶה. עַכְשָׁיו," אָמְרָה אִילָּקֶה בְּקוֹל עוֹלֵץ שֶׁל מְאָרַחַת שֶׁמְּנַסָּה לְהָרִים מִסִּיבָּה כּוֹשֶׁלֶת, "עַל מָה נְדַבֵּר? אֲנִי יוֹדַעַת, לֹא יַעֲזוֹר לִי לְבַקֵּשׁ מִכֶּם לָבוֹא לָשֶׁבֶת יַחַד מַקְדִּימָה, בִּקְבוּצָה חֲמִימָה וְנֶחְמָדָה. מִי רוֹצֶה לְהַזְנִיק אוֹתָנוּ לַדֶּרֶךְ? לְסַפֵּר לָנוּ סִיפּוּר. מִישֶׁהוּ? אֲנַחְנוּ אוֹהֲבִים סִיפּוּרִים. מִי רוֹצֶה לְסַפֵּר לַכִּיתָּה אֵיךְ הוּא הִגִּיעַ לְאָמֵרִיקָה?"
הַמּוֹרָה הִבִּיטָה בִּנְחִישׁוּת מֵעֵבֶר לְכַף הַיָּד, לִזְרוֹעַ שֶׁל גִּרְטִי גְּרוּנֶר, שֶׁהִתְנוֹפְפָה בָּאֲוִויר – מָוֶות, מִיסִּים, וְגִרְטִי גְּרוּנֶר יוֹשֶׁבֶת בְּאֶמְצַע הַשּׁוּרָה הָרִאשׁוֹנָה בִּימֵי חֲמִישִׁי. עֵינֶיהָ שֶׁל אִילָּקֶה חָלְפוּ עַל פְּנֵי פָּאוּלִינוּ, שֶׁיָּשַׁב בַּשּׁוּרָה הָאַחֲרוֹנָה בְּגַבּוֹ אֶל הַקִּיר. מַאטְסוֹ, יַפָּנִי נָעִים וּמְבוּגָּר מֵהַפָקוּלְטָה לְהַנְדָּסָה בָּאוּנִיבֶרְסִיטָה, חִייֵּךְ אֶל אִילָּקֶה וְנָד בְּרֹאשׁוֹ כְּאוֹמֵר "רַק לֹא אֲנִי, בְּבַקָּשָׁה!" מַאטְּסוּ יָשַׁב בִּמְקוֹמוֹ הָרָגִיל לְיַד הַחַלּוֹן, אֲבָל אִילָּקֶה הָיְתָה צְרִיכָה לְמַקֵּם אֶת עַצְמָהּ בְּיַחַס לִמְקוֹם הֲיִמְצָאָהּ שֶׁל אִיזְמִירָה, הָרוֹפְאָה הַקַּפְרִיסָאִית, שֶׁתָּמִיד הוֹתִירָה שְׁתֵּי שׁוּרוֹת רֵיקוֹת בֵּינָהּ וּבֵין אַחְמָד, הַטּוּרְקִי. הַיּוֹם הָיָה זֶה חוּאָן, הַבַּאסְקִי, שֶׁיָּשַׁב בַּפִּינָּה הַיְּמָנִית בַּקָּצֶה, וְאֵדוּאַרְדּוֹ, הַסְּפָרַדִּי מִמַּדְרִיד, שֶׁיָּשַׁב בַּקָּצֶה הַשֵּׁנִי בַּפִּינָּה הַשְּׂמָאלִית.
אִילָּקֶה חִיפְּשָׂה בְּעֵינֶיהָ מִישֶׁהוּ בַּיְישָׁן מִדַּי בִּשְׁבִיל לְהַתְחִיל בְּעַצְמוֹ, שֶׁעָשׂוּי לִשְׂמוֹחַ אִם יְבַקְּשׁוּ מִמֶּנּוּ לְדַבֵּר, אֲבָל יָדָהּ שֶׁל גִּרְטִי הִזְדַּקְּרָה בָּאֲוִויר מַמָּשׁ מִתַּחַת לַסַּנְטֵר שֶׁלָּהּ, וְהִיא אָמְרָה, "גִּרְטִי רוֹצֶה לְהַתְחִיל. קָדִימָה, גִּרְטִי. מָתַי הִגַּעְתָּ לְאַרְצוֹת הַבְּרִית?"
"בְּיוּנִי שֶׁקּוֹדֶם," אָמְרָה גִּרְטִי.
אִילָּקֶה תִּיקְּנָה אוֹתָהּ וְאָמְרָה, "סִפְרֵי לַכִּיתָּה מֵאֵיפֹה בָּאתָ, וַאֲנִי מְבַקֶּשֶׁת מִכּוּלָּם לְדַבֵּר בְּמִשְׁפָּטִים שְׁלֵמִים."
גִּרְטִי אָמְרָה, "גַּרְתִּי פַּעַם בְּאוּרוּגְוַואי."
"נַגִּיד לִפְנֵי כֵן גַּרְתִּי," אָמְרָה אִילָּקֶה, וְגִרְטִי אָמְרָה, "וְלִפְנֵי כֵן בְּוִוינָה."  סִיפּוּרָהּ שֶׁל גִּרְטִי דָּמָה דִּמְיוֹן מִשְׁפַּחְתִּי לְסִיפּוּר הַחַיִּים הַמְּיוּשָּׁן וְהַבִּלְתִּי נִיתָּן לְעִיכּוּל שֶׁל הַמּוֹרֶה עַצְמָהּ, שֶׁנִּשְׁלְחָה מֵאֵירוֹפָּה שֶׁל הִיטְלֵר בְּיַלְדוּתָהּ.
גִּרְטִי אָמְרָה, "בְּתַחֲנַת הָרַכֶּבֶת שֶׁל וִינָה אַבָּא שֶׁלִּי אוֹמֵר לִי..."
"אָמַר לִי."
"אָמַר לִי שֶׁלְּרֶגַע שֶׁאֲנִי הִגַּעְתִּי לְמוֹנְטֵוִוידֵאוֹ..."
אִילָּקֶה אָמְרָה, "בָּרֶגַע שֶׁאֲנִי מַגִּיעָה, אוֹ בְּדִיבּוּר יוֹמְיוֹמִי, אֵיךְ שֶׁאֲנִי מַגִּיעָה לְמוֹנְטֵוִוידֵאוֹ..."
גִּרְטִי אָמְרָה, "אֵיךְ שֶׁאֲנִי מַגִּיעָה לְמוֹנְטֵוִוידֵאוֹ, אֲנִי צְרִיכָה לְהַגִּיד לְכָל אֲנָשִׁים..."
אִילָּקֶה תִּיקְּנָה אוֹתָהּ. גִּרְטִי אָמְרָה, "לְהַגִּיד לְכָל הָאֲנָשִׁים לְהָבִיא אֶת אַבָּא הַחוּצָה מִוִּוינָה לִפְנֵי שֶׁבָּאִים נָאצִים וְשָׂמִים אוֹתוֹ מַחֲנֵה רִיכּוּז." אִילָּקֶה אָמְרָה, "ה-נָאצִים, ב-מַחֲנֵה רִיכּוּז."
"גַּם אִמָּא שֶׁלִּי," אָמְרָה גִּרְטִי, "וְאוֹפֶה שֶׁלִּי וְאוּמָּה שֶׁלִּי וְהָאוּנְקָל שֶׁלִּי פִּיטֶר וְהַתְּאוֹמִים, הֵדֵי וְאַלְבֵּרְט. אַבָּא שֶׁלִּי הָיָה אוֹמֵר, 'תַּגִּידִי לְאִמָּא מְאַמֶּצֶת, 'לְכִי בְּבַקָּשָׁה, אִיתִּי, לַקּוֹנְסוּלְיָה אָמֵרִיקָאִית.'"
"אַבָּא שֶׁלִּי הָלַךְ לַקּוֹנְסוּלְיָה הָאָמֵרִיקָאִית," אָמַר פָאוּלִינוֹ, וְכוּלָּם פָּנוּ וְהִסְתַּכְּלוּ עָלָיו. קוֹלוֹ שֶׁל פָּאוּלִינוּ לֹא נִשְׁמַע בַּכִּיתָּה מֵאָז יוֹם חֲמִישִׁי הָרִאשׁוֹן, שֶׁבּוֹ בִּיקְּשָׁה אִילָּקֶה מִתַּלְמִידֶיהָ לְהִסְתּוֹבֵב בַּחֶדֶר וּלְהַצִּיג אֶת עַצְמָם זֶה לָזֶה. פָּאוּלִינוּ אָמַר אָז שֶׁקּוֹרְאִים לוֹ פָּאוּלִינוּ פְּאָטָיו וְשֶׁהוּא נוֹלַד בְּבוֹלִיבְיָה. אִילָּקֶה הוּקְסְמָה כְּשֶׁהַבִּינָה שֶׁפָּאוּלִינוּ מַזְכִּיר לָהּ אֶת דָּנִי קֵיי – נָאֶה, מְתוּלְתָּל, לֹא צָעִיר, חַיְיכָן. הוּא הִגִּיעַ בְּדִיּוּק בִּזְמַן בְּכָל יוֹם חֲמִישִׁי. הַאִם הוּא אִישׁ מָתוֹק מְאוֹד אוֹ פָּשׁוּט מְאוֹד?
אִילָּקֶה אָמְרָה, "פָאוּלִינוֹ יְסַפֵּר לָנוּ אֶת הַסִּיפּוּר שֶׁלּוֹ אַחֲרֵי שֶׁאִילָּקֶה תְּסַיֵּים. בַּת כַּמָּה הָיִיתָ כְּשֶׁעָזַבְתָּ אֶת אֵירוֹפָּה?" שְׁאֵלָה אִילָּקֶה כְּדֵי לְהַפְעִיל שׁוּב אֶת גִּרְטִי, וְהִיא הֵשִׁיבָה, "שְׁמוֹנֶה שָׁנִים," אֲבָל הִיא וּשְׁאָר הַכִּיתָּה וְהַמּוֹרָה עַצְמָהּ צָפוּ כָּעֵת בְּפָּאוּלִינוֹ מַכְנִיס אֶת יָדוֹ הַיְּמָנִית לַכִּיס הַפְּנִימִי שֶׁבְּצַד שְׂמֹאל שֶׁל הַמְּעִיל, שׁוֹלֵף מִמֶּנּוּ מַעֲטָפָה, הוֹפֵךְ אוֹתָהּ וּמְנַעֵר מִתּוֹכָהּ עַל הַשּׁוּלְחָן עֲרֵימָה שֶׁל גְּזִירֵי עִיתּוֹנִים. חֶלְקָם נִרְאוּ מַבְרִיקִים וַחֲדָשִׁים, חֶלְקָם מְקוּמָּטִים וּמַצְהִיבִים, חֶלְקָם נִרְאוּ פִּסְקָאוֹת בּוֹדְדוֹת, אֲחֵרִים בְּאוֹרֶךְ שֶׁל כַּמָּה טוּרִים.
"הִגַּעְתָּ לְמוֹנְטֵוִוידֵאוֹ..." עוֹדְדָה אִילָּקֶה אֶת גִּרְטִי.
"וְהָאִמָּא הַמְּאַמֶּצֶת שֶׁלִּי בָּאָה לָקַחַת אוֹתִי מֵהַסְּפִינָה. אָמַרְתִּי, 'שָׁלוֹם, וּבְבַקָּשָׁה תָּבִיאִי הַחוּצָה מִוִּוינָה אֶת אַבָּא שֶׁלִּי לִפְנֵי שֶׁבָּאִים נָאצִים וְשָׂמִים אוֹתוֹ ב-מַחֲנֵה רִיכּוּז!" אָמְרָה גִּרְטִי בִּתְרוּעַת נִיצָּחוֹן.
פָאוּלִינוֹ קֵירֵב אֶת הַמַּעֲטָפָה לְעֵינָיו וְהִבִּיט לְתוֹכָהּ. הוּא הֶחְדִּיר אֶצְבַּע, שִׁיחְרֵר מַשֶּׁהוּ שֶׁנִּתְקַע וְנִיעֵר הַחוּצָה גְּזִיר אַחֲרוֹן. הוּא נִקְרַע בְּקִיפּוּל כְּשֶׁפָּאוּלִינוֹ פָּרַשׁ אוֹתוֹ עַל פְּנֵי הַשּׁוּלְחָן. פָאוּלִינוֹ סִילֵּק אֶת מְעַט פֵּירוּרֵי הַנְּיָיר, וְאָז הִתְחִיל לִקְרוֹא: "לָה פָּאס, 19 בְּסֶפְּטֶמְבֶּר."
"פָּאוּלִינוֹ," אָמְרָה אִילָּקֶה, "אַתָּה מוּכְרָח לְחַכּוֹת עַד שֶׁגִּרְטֵי תְּסַיֵּים."
אֲבָל פָּאוּלִינוּ קָרָא, "סֶנְיוֹרָה פִילָאר פַּאטְיוֹ דִּיוְּוחָה עַל הֵיעָלְמוּתוֹ שֶׁל בַּעֲלָהּ, קָלָאוּדְיוֹ פָּאטְיוֹ, אַחֲרֵי בִּיקּוּר בַּקּוֹנְסוּלְיָה הָאָמֵרִיקָאִית בֵּלָה פָּאס בְּ-15 בְּסֶפְּטֶמְבֶּר."
"גִּרְטִי, תַּמְשִׁיכִי," אָמְרָה אִילָּקֶה.
"הָאִמָּא הַמְּאַמֶּצֶת אָמְרָה, 'כְּשֶׁבָּא הַבַּיְתָה דָּוִד מִמִּשְׂרַד, אֲנַחְנוּ נִשְׁאַל.' אָמַרְתִּי, וְתָבִיאִי בְּבַקָּשָׁה גַּם אַתְּ אִמָּא שֶׁלִּי, אַתְּ אוֹפָה שֶׁלִּי, אַתְּ אוּמָּה שֶׁלִּי, אֶת אוּנְקַל שֶׁלִּי פִּיטֶר..."
פָאוּלִינוֹ קָרָא, "בִּתְשׁוּבָה לַפְּנִיָּיה הֵשִׁיב דּוֹבֵר הַקּוֹנְסוּלְיָה הָאָמֵרִיקָאִית בֵּלָה פָּאס בְּאוֹפֶן חַד-מַשְׁמָעִי, שֶׁאֵין שׁוּם תִּיעוּד לְבִיקּוּר שֶׁל סֶנְיוֹר פַּאטְיוֹ בַּחוֹדְשַׁיִים הָאַחֲרוֹנִים..."
"פָּאוּלִינוֹ, אַתָּה בֶּאֱמֶת מוּכְרָח לְחַכּוֹת לָתוּר שֶׁלְּךָ," אָמְרָה אִילָּקֶה.     
גִּרְטִי אָמְרָה, "גַּם הַתְּאוֹמִים. הָאִמָּא הַמְּאַמֶּצֶת עָשְׂתָה פַּרְצוּף כָּזֶה מְיוֹאָשׁ עִם הַשְּׂפָתַיִים."
פָּאוּלִינוּ קָרָא, "גַּם בְּיוֹמַן הַקּוֹנְסוּלְיָה שֶׁל חוֹדֶשׁ סֶפְּטֶמְבֶּר לֹא מוֹפִיעָה כָּל פְּגִישָׁה עִם סֶנְיוֹר פַּאטְיוֹ. בְּדִיקָה נוֹסֶפֶת נֶעֱרֶכֶת כָּעֵת עִם הַקּוֹנְסוּלְיָה בְּסוּקְרֶה." וּפָאוּלִינוּ קִיפֵּל אֶת גְּזִיר הָעִיתּוֹן שֶׁלּוֹ וְהֶחֱזִיר אוֹתוֹ לַמַּעֲטָפָה.
"טוֹב, תּוֹדָה פָּאוּלִינוּ," אָמְרָה אִילָּקֶה.
גִּרְטִי אָמְרָה, "כְּשֶׁהָאַבָּא הַמַּאֲמָץ בָּא הַבַּיְתָה, הוּא אָמַר, 'אֲנַחְנוּ נִרְאֶה, מָחָר,' וַאֲנִי אָמַרְתִּי, 'אַתָּה תֵּלֵךְ, בְּבַקָּשָׁה, אִיתִּי, לַקּוֹנְסוּלְיָה הָאָמֵרִיקָאִית?' וְהָאַבָּא הַמַּאֲמָץ עָשָׂה פַּרְצוּף."
פָּאוּלִינוּ פָּרַשׁ כָּעֵת אֶת גְּזִיר הָעִיתּוֹן הַשֵּׁנִי עַל הַשּׁוּלְחָן. הוּא קָרָא, "נְיוּ יוֹרְק, 12 בְּדֵצֶמְבֶּר..."
"פָּאוּלִינוֹ," אָמְרָה אִילָּקֶה וְנִתְקְלָה בְּמַבָּטוֹ שֶׁל מַאטְסוֹ. הוּא נָעַץ בָּהּ עֵינַיִים מְלֵאוֹת הַבָּעָה. הוּא נָד בְּרֹאשׁוֹ בְּשִׂיא הָעֲדִינוֹת, וּבְיָדוֹ הַיְּמָנִית, בְּכַף יָד מוּפְנֵית כְּלַפֵּי מַטָּה, טָפַח בָּאֲוִויר שָׁלוֹשׁ פְּעָמִים. בִּשְׂפַת הַחִידוֹנִים שֶׁאֶפְשָׁר לְהָבִין אוֹתָהּ וּבְעֶזְרָתָהּ סִיכְּלָה הָאֱנוֹשׁוּת אֶת מַאֲמַצָּיו שֶׁל אֱלוֹהִים בְּבָבֶל, אָמַר מַאטְּסוֹ, "תֵּירָגְעִי, אִילָּקֶה. תְּנִי לְפָּאוּלִינוּ לְסַיֵּים. אֵין לְךָ שׁוּם דֶּרֶךְ לַעֲצוֹר אוֹתוֹ." אִילָּקֶה הָיְתָה אֲסִירַת תּוֹדָה לְמַאֲטָסו.
"דּוֹבֵר מִשְׁלַחַת יִשְׂרָאֵל בָּאוּ"ם," קָרָא פָּאוּלִינוֹ, "מַכְחִישׁ דִּיוּוּחַ וּלְפִיו קָלָאוּדְיוֹ פָּאטְיוֹ, שֶׁנֶּעְדַּר אַחֲרֵי בִּיקּוּר בַּקּוֹנְסוּלְיָה הָאָמֵרִיקָאִית בֵּלָה פָּאס מֵאָז 15 בְּסֶפְּטֶמְבֶּר, נִמְצָא בְּדַרְכּוֹ לְיִשְׂרָאֵל..." פָאוּלִינוֹ סִייֵּם לִקְרוֹא גַּם אֶת הַגְּזִיר הַזֶּה, קִיפֵּל אוֹתוֹ לְתוֹךְ הַמַּעֲטָפָה, וְאָז פָּרַשׁ אֶת הַגְּזִיר הַבָּא. "סוֹכְנוּת הַיְּדִיעוֹת יוּ-פִּי-אַיי, 30 בְּיָנוּאָר. מְכוֹנִיתָהּ שֶׁל פִּילָאר פַּאטְיוֹ, אִשְׁתּוֹ שֶׁל קָלָאוּדְיוֹ פָּאטְיוֹ, שֶׁהוּכְרַז נֶעְדַּר בֵּלָה פָּאס מֵאָז סֶפְּטֶמְבֶּר שֶׁעָבַר, נִמְצְאָה בְּתַחְתִּיתוֹ שֶׁל נְקִיק בְּמִזְרַח הַאֲנַדֵּים. לֹא יָדוּעַ אִם נִמְצְאוּ גּוּפוֹת כָּלְשֶׁהֵן בְּתוֹךְ הַמְּכוֹנִית הַמְּרוּסֶּקֶת," פָּאוּלִינוּ קָרָא בְּהִתְקַדְּמוּת עִיוֶּורֶת שֶׁל טַנְק שֶׁלֹּא מְקַבֵּל שׁוּם מֶסֶר שֶׁל צְלִיל אוֹ תְּנוּעָה מֵהָעוֹלָם שֶׁבַּחוּץ. הַתַּלְמִידִים הִפְסִיקוּ לְהִסְתַּכֵּל עַל פָּאוּלִינוּ, הֵם לֹא הִסְתַּכְּלוּ עַל הַמּוֹרֶה. הֵם הִסְתַּכְּלוּ עַל הָרִצְפָּה. פָּאוּלִינוּ קָרָא יְדִיעָה אַחֲרֵי יְדִיעָה וְהֶחֱזִיר כָּל אַחַת וְאַחַת לַמַּעֲטָפָה לִפְנֵי שֶׁהוֹצִיא אֶת הַבָּאָה אַחֲרֶיהָ, וְכַאֲשֶׁר סִייֵּם לִקְרוֹא וּלְהַחֲזִיר אֶת הַיְּדִיעָה הָאַחֲרוֹנָה, וְהֶחֱזִיר אֶת הַמַּעֲטָפָה לַכִּיס, הוּא נִשְׁעָן לְאָחוֹר אֶל הַקִּיר וְהִפְנָה אֶל הַמּוֹרֶה אֶת חִיּוּכוֹ הַמָּתוֹק הָרָגִיל בְּצִיפִּיָּיה לִתְגוּבָה.
"בְּאוֹתוֹ לַיְלָה מִתְעוֹרַרְתִּי..."
"בְּאוֹתוֹ לַיְלָה הִתְעוֹרַרְתִּי," אָמְרָה הַמּוֹרָה בְּחוֹסֶר אוֹנִים.
"הִתְעוֹרַרְתִּי," אָמְרָה גִּרְטִי גְּרוּנֶר, "וַאֲנִי אָז חָשַׁבְתִּי, מָה אִם זֶה אֲפִילּוּ עַכְשָׁיו, בַּדַּקָּה הַזֹּאת, שֶׁנָּאצִי אֶחָד דּוֹפֵק בְּתוֹךְ הַדֶּלֶת, וַאֲנִי כָּאן שׁוֹכֶבֶת, לֹא אוֹמֶרֶת לְאַף אֶחָד שׁוּם דָּבָר, וַאֲנִי אָז נֶעֱמַדְתִּי וְהָלַכְתִּי לַחֲדַר שֵׁינָה שֶׁשְּׁמָהּ הָיוּ יְשֵׁנִים הָאִמָּא הַמְּאַמֶּצֶת וְהָאַבָּא. מָחָר בַּבּוֹקֶר הָלְכָה הָאִמָּא הַמְּאַמֶּצֶת אִיתִּי לְוַועֲדַת הַפְּלִיטִים, וְהֵם מָצְאוּ לִי מִשְׁפָּחָה מְאַמֶּצֶת אַחֶרֶת."
"עַכְשָׁיו תּוֹרְךָ, מַאטְסוֹ," אָמְרָה אִילָּקֶה. "אֵיךְ, מָתַי וְלָמָּה בָּאתָ לְאַרְצוֹת הַבְּרִית? כּוּלָּנוּ כָּאן כְּדֵי לְסַיֵּיעַ לֵךְ!" מַאטְסוֹ כָּתַב אַנְגְּלִית מוּשְׁלֶמֶת, אֲבָל דִּיבֵּר בְּמִבְטָא כִּמְעַט בִּלְתִּי נִיתָּן לַהֲבָנָה. תְּרוּמָתוֹ לְשִׂיחָה בְּשִׁיעוּר תָּמִיד דָּרְשָׁה מַאֲמָץ פַּרְשָׁנִי מְשׁוּתָּף.
"אָנִילְמֶטִי בְּאוֹנְבֵסִיטוֹ בְּאָמִינְקָן," אָמַר מַאטְסוֹ.
בְּתוֹם כַּמָּה נִיסְיוֹנוֹת פִּיצֵּחַ אֶת הָעִנְיָין אֵדוּאַרְדּוֹ הַמַּדְרִידַאי: "לָמַדְתָּ בָּאוּנִיבֶרְסִיטָה בְּמִינְכֶן!"
"לָמַדְתָּ אָקוּסְטִיקָה?" הֵעֵיזָּה אִיזְמִירָה, הָרוֹפְאָה הַקַּפְרִיסָאִית.
"נִתְקַעַת בְּגֶרְמַנְיָה בִּזְמַן הַמִּלְחָמָה?" הִצִּיעַ אַחְמָד, הַטּוּרְקִי.
"עָבַדְתָּ בְּתַנּוּרִים," הִצִּיעָה גִּרְטִי, הַוִּוינָאִית.
"תַּנּוּרִים אָקוּסְטִיִּים?" הִתְפַּלְּאָה אִילָּקֶה. "אַתָּה מִתְכַּוֵּון לְכִירָיִים? לְתַנּוּרֵי אֲפִיָּיה?"
לֹא, מֵאַטְסוּ הִתְכַּוֵּון לוֹמַר שֶׁאֶת הָעֲבוֹדָה הָרִאשׁוֹנָה שֶׁלּוֹ הוּא קִיבֵּל בְּמִינְכֶן, בַּחֶבְרָה שֶׁעָסְקָה בַּהֲפִיכַת הַכִּבְשָׁנִים בְּדַכְּאוֹ לְאָטוֹמִים לְקוֹל, כָּךְ שְׁמָהּ שֶׁמִּתְרַחֵשׁ בִּפְנִים לֹא יִישָּׁמַע בַּחוּץ. "הֵכַנְתִּי אֶת הַקַּלָּטוֹת," אָמַר מֵאַטְסוֹ. "קַלָּטוֹת?" הֵם שָׁאֲלוּ אוֹתוֹ. הֵם הִצְלִיחוּ לְהָבִין שֶׁמַּאֲטָסו חָזַר לְיַפָּן בְּ-1946. הוּא אָסָף "קַלָּטוֹת" מֵהִירוֹשִׁימָה. הוּא הוּבָא לְוָושִׁינְגְּטוֹן בְּתוֹר יוֹעֵץ אָקוּסְטִי לְמֶרְכַּז קֵנֵדִי, וּבָא לְקוֹנֵטִיקֶט כְּדֵי לְתַכְנֵן אֶת מַעֲרֶכֶת הַהַגְבָּרָה שֶׁל הַתֵּיאַטְרוֹן הֶחָדָשׁ בְּאוּנִיבֶרְסִיטַת קוֹנְקוֹרְדֵנְס, וְשָׁם קִיבֵּל אַחֵר כָּךְ מִשְׂרָה שֶׁל חוֹקֵר בַּפָקוּלְטָה לְהַנְדָּסָה. כָּעֵת הוּא חוֹזֵר הַבַּיְתָה – אַחֲרֵי שֶׁנִּשְׁלְמָה מְלַאכְתּוֹ – נִדְמֶה הָיָה לָאִילְקָה שֶׁאָמַר – עַל הַבָּאג הַמְּהוּפָּךְ.
אִילָּקֶה אָמְרָה, "חָהּ, חָהּ, חָשַׁבְתִּי שֶׁאָמַרְתָּ בָּאג מְהוּפָּךְ!"
"הַבָּאג הַמְּהוּפָּךְ", כּוּלָּם הֵבִינוּ שֶׁזֶּה מָה שֶׁמַּאֲטָסו אָמַר שֶׁהוּא אָמַר. בְּיָדוֹ הַיְּמָנִית הוּא בִּיצֵּעַ שׁוּרָה שֶׁל לוּלָאוֹת בָּאֲוִויר, וְאָז הִצְבִּיעַ אֶל הַקִּיר שֶׁמֵּאֲחוֹרֵי הַשּׁוּלְחָן שֶׁל הַמּוֹרֶה, וּבִיקֵּשׁ, וְגַם קִיבֵּל אֶת אִישּׁוּרָהּ, לְהַסְבִּיר אֶת עַצְמוֹ בִּכְתָב עַל הַלּוּחַ.
הוּא אָחַז בָּגִיר וְהִסְבִּיר בִּרְהִיטוּת אֶת נוֹשֵׂא הַבָּאג הָרָגִיל, מַכְשִׁיר הַצִּיתוּת שֶׁאֶפְשָׁר לָשִׂים בַּחֶדֶר כְּדֵי לְהַשְׁמִיעַ לְאֵלֶּה שֶׁבַּחוּץ מָה שְׁאֵלָה שֶׁבִּפְנִים לֹא רוֹצִים שֶׁהֵם יִשְׁמְעוּ. בָּאג מוֹדֶרְנִי וּמְתוּחְכָּם, הִסְבִּיר מֵאַטְסוֹ, לֹא נִיתָּן לְאַתֵּר וּלְנַטְרֵל. בִּנְיָינִים פּוֹרְקוּ לְגוֹרְמִים כְּדֵי לְחַלֵּץ מֵהֶם מַכְשִׁירֵי צִיתוּת לֹא רְצוּיִים. הַבָּאג הַמְּהוּפָּךְ, שֶׁבִּלְתִּי אֶפְשָׁרִי לְאַתֵּר וּלְנַטְרֵל גַּם אוֹתוֹ, הוּא מַכְשִׁיר שְׁאֵלָה שֶׁבַּחוּץ יוּכְלוּ לְהַשְׁמִיעַ בְּאֶמְצָעוּתוֹ בְּתוֹךְ חֲדַר מָה שְׁאֵלָה שֶׁבִּפְנִים מַעֲדִיפִים שֶׁלֹּא לִשְׁמוֹעַ.
"וְאֵיךְ מִשְׁתַּמְּשִׁים בְּמַכְשִׁיר כָּזֶה?" שָׁאֲלָה אוֹתוֹ אִילָּקֶה.
הֵם הֵבִינוּ שֶׁמַּאֲטָסו אָמַר שֶׁמַּכְשִׁיר כָּזֶה יָכוֹל לִהְיוֹת שִׁימּוּשִׁי בְּמַצָּבִים מְסוּיָּמִים בְּקוֹנְסוּלְיוֹת מְסוּיָּמוֹת, וּפָאוּלִינוֹ אָמַר, "אַבָּא שֶׁלִּי הָלַךְ לַקּוֹנְסוּלְיָה הָאָמֵרִיקָאִית," וְהִכְנִיס אֶת יָדוֹ לְכִיס הַמְּעִיל. וְאָז אִילָּקֶה נֶעֶמְדָה, וְלַמְרוֹת שֶׁנּוֹתְרָה לְפָחוֹת עוֹד רֶבַע שָׁעָה לְסִיּוּם הַשִּׁיעוּר, אָמְרָה, "טוֹב! נִתְרָאֶה שׁוּב בְּיוֹם חֲמִישִׁי הַבָּא. חֲבֵרִים – תַּחְשְׁבוּ בְּבַקָּשָׁה עַל נוֹשְׂאִים שֶׁתִּרְצוּ לְדַבֵּר עֲלֵיהֶם. וְאַל תִּשְׁכְּחוּ אֶת הַכֶּנֶס מָחָר בָּעֶרֶב!" הִיא יָצְאָה בִּמְהִירוּת מֵהַחֶדֶר.

∗
                                                         
אִילָּקֶה נִכְנְסָה לַתֵּיאַטְרוֹן הֶחָדָשׁ בְּאִיחוּר וְשִׂמְחָה לִרְאוֹת אֶת מַאֲטָסו יוֹשֵׁב בְּמַעֲבָר, בְּשׁוּרָה הַשְּׁנִיָּיה מֵהַסּוֹף, וּלְיָדוֹ מוֹשָׁב רֵיק. הָאֲנָשִׁים עַל הַבָּמָה כְּבָר תָּפְסוּ אֶת מְקוֹמוֹתֵיהֶם. מִיָּמִין, גֶּבֶר לָטִינִי מְעוּדָּן בַּעַל עוֹר מוּזְהָב דִּיבֵּר כְּפִי שֶׁמְּדַבְּרִים אֶל מִי שֶׁמַּכִּירִים זְמַן רַב עִם גֶּבֶר כָּבֵד וּמְקוּמָּט שֶׁאִילָּקֶה קָבְעָה בְּנֶחְרָצוּת כִּי הוּא יִשְׂרְאֵלִי. "תִּרְאֶה אֶת הָאִישׁ הָרָזֶה מִשְּׂמֹאל," אָמְרָה אִילָּקֶה לְמַאֲטָסו. "הוּא בָּטוּחַ מִוּוֹשִׁינְגְּטוֹן. רַק שֵׂיעָר וָושִׁינְגְּטוֹנִי מְסוּגָּל לְקַבֵּל גָּוֶון לָבָן מֵהַסּוּג הַזֶּה." מֵאַטְסוֹ צָחַק. אִילָּקֶה שָׁאֲלָה אוֹתוֹ אִם הוּא יוֹדֵעַ מִי זֹאת הָאִישָּׁה עִם הַמִּשְׁקָפַיִים הַגְּדוֹלִים מִדַּי וְהַשֵּׂיעָר הַלָּבָן הַחֵלֶק עַד הַכְּתֵפַיִים, וּמַאטְּסוּ אָמַר מַשֶּׁהוּ שֶׁאִילָּקֶה לֹא הֵבִינָה. שְׁאָר הַדּוֹבְרִים הָיוּ אַנְשֵׁי הַמָּכוֹן, עֲמִיתִיהָ שֶׁל אִילָּקֶה – ג'וֹ בֶּרְנְשְׁטֵייְן הַקָּטָן מִפִילוֹסוֹפְיָה, אִיוֵוט גּוֹרְדוּ, מָתֵמָטִיקַאי, וֶלְסְלִי שֶׁיְיקְסְפִּיר, אַנְגְּלִי, הַמְּנַהֵל הֶחָדָשׁ שֶׁל הַמָּכוֹן, שֶׁיָּשַׁב בַּכִּיסֵּא הַמַּנְחֶה.
לְסַלַּי שֶׁיְיקְסְפִּיר בּוֹרֵךְ בְּכוֹבֶד הָרַךְ שֶׁל אָדָם שֶׁאוֹהֵב לֶאֱכוֹל וּבְרֹאשׁ הֲנָאָה שֶׁל אָדָם חוֹשֵׁב. אִילָּקֶה טֶרֶם הֵבִינָה עַד כֹּה שֶׁהִיא מְאוֹהֶבֶת בַּלִּסְלִי. הִיא רָאֲתָה אוֹתוֹ מִתְעַסֵּק בַּמִּיקְרוֹפוֹן. "לָמָּה אֲנַחְנוּ צְרִיכִים אֶת זֶה?" הִיא קָרְאָה אֶת שְׂפָתָיו, "מִמָּתַי אֲנַחְנוּ מִשְׁתַּמְּשִׁים בַּמִּיקְרוֹפוֹנִים בַּתֵּיאַטְרוֹן הֶחָדָשׁ?" כָּעֵת הוּא הִשְׁקִיט אֶת הָאוּלָם בְּבִרְכַּת שָׁלוֹם אֲסִירַת תּוֹדָה עַל הַנּוֹכְחוּת הַיָּפָה בַּדִּיּוּן עַל אַחַת הַשְּׁאֵלוֹת הַבִּלְתִּי נִיתָּנוֹת לַיִּישּׁוּב שֶׁל דּוֹרֵנוּ – הֶחָלַת הַצֶּדֶק בְּעִידָּן שֶׁל רֶצַח עַם.
הָרַב שְׁלֹמֹה גְּרוֹסְמַן הִתְרוֹמֵם מִמּוֹשָׁבוֹ בָּאוּלָם וּבִיקֵּשׁ לְהַבִּיעַ הִתְנַגְּדוּת לַנִּיסּוּחַ הַכּוֹלְלָנִי: "לֹא כָּל הֶרֶג הוּא רֶצַח, לֹא כָּל רֶצַח הוּא 'רֶצַח עַם'."
לְסַלַּי אָמַר, "שְׁלֹמֹה, אַתָּה יָכוֹל בְּבַקָּשָׁה לִשְׁמוֹר אֶת הַהֶעָרוֹת שֶׁלְּךָ לִשְׁלַב הַשְּׁאֵלוֹת?"
הָרַב גְּרוֹסְמַן אָמַר, "הֶעָרוֹת? אֲנִי מֵעִיר הֶעָרוֹת? הֶעָרוֹת! מָוֶות שֶׁל שִׁישָּׁה מִילְיוֹן – זֶה שַׁיָּיךְ לִשְׁלַב הַשְּׁאֵלוֹת?"
לְסַלַּי אָמַר, "אֲנִי מַבְטִיחַ לְךָ שֶׁיִּהְיֶה מָקוֹם לְבַטֵּא אֶת כָּל מָה שֶׁתִּרְצֶה לוֹמַר כְּשֶׁנִּפְתָּח אֶת הַדִּיּוּן לַקָּהָל." הָרַב גְּרוֹסְמַן הַסַּכִּין עִם רְצוֹנָם הָעַז שֶׁל הַחֲבֵרִים שֶׁיָּשְׁבוּ לְצִידּוֹ שֶׁיִּתְיַישֵּׁב בַּחֲזָרָה בִּמְקוֹמוֹ.
הַמְּנַהֵל לְסַלַּי שֶׁיְיקְסְפִּיר צִייֵּן בְּקִיצּוּר נִמְרָץ אֶת נוֹתְנֵי הֶחָסוּת הַמֶּמְשַׁלְתִּיִּים וְהַפְּרָטִיִּים שֶׁאִיפְשְׁרוּ לַמָּכוֹן קוֹנְקוֹרְדַנְס לְהַזְמִין אֶת הַדּוֹבְרִים הַמְּכוּבָּדִים לְהִשְׁתַּתֵּף בְּ"פְּרוֹיֵקְט רֶצַח עַם" שֶׁל הַמָּכוֹן. "לַמָּכוֹן, כַּיָּדוּעַ לָכֶם, יֵשׁ מָסוֹרֶת אֲרוּכַּת שָׁנִים שֶׁל 'תִּדְרוּכִים', שֶׁבָּהּ לִקְרַאת סִיּוּם הַפְּרוֹיֵקְט, הַמִּשְׁתַּתְּפִים מְסַכְּמִים אֶת רַעֲיוֹנוֹתֵיהֶם לְטוֹבַת חַבְרֵי הַמָּכוֹן, הָאוּנִיבֶרְסִיטָה וְהַצִּיבּוּר. אֲבָל מִשְׁתַּתְּפֵי הַדִּיּוּן הָעֶרֶב הִסְכִּימוּ, לְשֵׁם הַנִּיסּוּי, לְדַבֵּר בְּאוֹפֶן לֹא רִשְׁמִי עַל הַמּוּשָּׂגִים שֶׁלָּנוּ, עַל הַהִיסְטוֹרְיָה שֶׁל הָעִנְיָין שֶׁכָּל אֶחָד מֵאִיתָּנוּ מֵבִיא לְדִיּוּן בַּשְּׁאֵלָה הַזֹּאת – בַּבְּעָיָה הַזֹּאת – כְּבָר בְּפֶתַח הַדִּיּוּן. אֲנִי מְבַקֵּשׁ שֶׁנִּיתָּן אֶת הַדַּעַת עַל טֶבַע הַחֲקִירָה: הַאִם בְּתוֹם הַפְּרוֹיֵקְט הַזֶּה יִתְחַזְּקוּ הַתְּפִיסוֹת הַמְּקוֹרִיּוֹת שֶׁלָּנוּ? הַאִם הֵן יִתְמַתְּנוּ? יְגוּבְּשׁוּ מֵחָדָשׁ?
"אֲנִי מְתָאֵר לְעַצְמִי שֶׁהַחֲקִירָה הַזֹּאת תָּנוּעַ פָּחוֹת אוֹ יוֹתֵר בֵּין תְּפִיסוֹת מִשְׁפָּטִיּוֹת שֶׁל חוֹק הַהִתְיַישְּׁנוּת, שֶׁמְּפָרְטוֹת אֶת פֶּרֶק הַזְּמַן שֶׁבְּמִסְגַּרְתּוֹ הַחוֹק הָאֱנוֹשִׁי חַיָּיב לְהָגִיב עַל פֶּשַׁע מְסוּיָּם, לְבֵין הַתְּפִיסָה התנ"כית שֶׁל פְּקִידַת עֲוָון אָבוֹת עַל בָּנִים. אַחַת הַגִּרְסָאוֹת הַמְּפוּרְסָמוֹת לְכָךְ מִתְגַּלֶּמֶת בְּ"אוֹרֶסְטִיאָה", שֶׁבָּהּ הָעוֹנֶשׁ עַל פֶּשַׁע גַּם הוּא כְּשֶׁלְּעַצְמוֹ פֶּשַׁע וְרָאוּי לְעוֹנֶשׁ, וְכֵן הָלְאָה לְאוֹרֶךְ הַדּוֹרוֹת. מַסְפִּיק. הַרְשׁוּ לִי לְהַצִּיג בִּפְנֵיכֶם אֶת הַדּוֹבְרִים שֶׁלָּנוּ, שֶׁיְּכַבְּדוּ אוֹתָנוּ בְּנוֹכְחוּתָם הַמְּשַׂמַּחַת בָּחוֹדָשִׁים הַקְּרוֹבִים."
הִתְבָּרֵר כִּי בַּעַל הַשֵּׂיעָר הַלָּבָן הוּא דְּיִטֹּר דּוֹבֶלְמָן, רֹאשׁ עִירִיַּית אוֹבְּרַנְפֵּסְט שֶׁבְּמַעֲרַב גֶּרְמַנְיָה. אִילָּקֶה הָיְתָה מְשׁוּכְנַעַת הֵיטֵב שֶׁהִיא יָדְעָה כָּל הַזְּמַן – שֶׁאֶפְשָׁר לָדַעַת מִקִּילוֹמֶטְרִים – שֶׁהַפֶּה הַזֶּה, הַלֶּסֶת הַזֹּאת, הֵם בְּהֶכְרֵחַ גֶּרְמָנִיִּים. לְסַלַּי הִתְעַכֵּב עַל הַנְּתוּנִים הָאַנְטִי-נָאצִיִּים הַמְּשַׁכְנְעִים שֶׁל דּוּבֶּלְמָן. הָאִישָּׁה בְּמִשְׁקָפַיִים הַגְּדוֹלִים מִדַּי הוּשְׁאֲלָה לַמָּכוֹן מֵאוּנִיבֶרְסִיטַת ג'וֹרְג'טָאוּן. ("הַשֵּׂיעָר הַלָּבָן! אַתָּה רוֹאֶה!" לָחֲשָׁה אִילָּקֶה לְמַאטְּסוֹ, וְהוּא צָחַק.) זֹאת הָיְתָה שׁוּלַמִּית גֵּרְשׁוֹן, יְלִידַת יְרוּשָׁלַיִם, פְּרוֹפֵסוֹרִית לְמִשְׁפָּט בֵּינְלְאוּמִּי וְיוֹעֶצֶת וָתִיקָה בַּפְּרוֹיֵקְט הַיִּשְׂרְאֵלִי הַמִּתְמַשֵּׁךְ לְזִיהוּי פּוֹשְׁעֵי מִלְחָמָה נָאצִים וַהֲבָאָתָם לְדִין. הָאִישׁ הַמְּקוּמָּט הָיָה הַתֵּיאוֹלוֹג הָאַנְגְּלִי וִילְיָאם ב' תְּאַיֵּיר. הַלָּטִינִי אָכֵן הָיָה לָטִינִי – סֶבַּסְטְיָאן מַדְרִיאָגָה, שֶׁלָּקַח פֶּסֶק זְמַן מֵהַקּוֹנְסוּלְיָה שֶׁלּוֹ בִּנְיוּ יוֹרְק. לְסַלַּי צִימְצֵם אֶת עֵינָיו כְּדֵי לִרְאוֹת מַעֲבָר לְאוֹרוֹת הַבָּמָה אֶל עוֹמֶק הָאוּלָם שֶׁל הַתֵּיאַטְרוֹן הֶחָדָשׁ. נִשְׁמַע רַחַשׁ שֶׁל אֲנָשִׁים שֶׁפָּנוּ בִּמְקוֹמוֹתֵיהֶם וְנִיסּוּ לְאַתֵּר אֶת הַקּוֹל שֶׁאָמַר, "אַבָּא שֶׁלִּי הָלַךְ לַקּוֹנְסוּלְיָה הָאָמֵרִיקָאִית," אֲבָל הוּא לֹא אָמַר שׁוּם דָּבָר נוֹסָף, וְהַקָּהָל שָׁב וְנִרְגַּע. לְסַלַּי הִצִּיג אֶת אִיוֵוט וְאֶת ג'וֹ, עֲמִיתַי הַמָּכוֹן שֶׁצַּוְותּוֹ לְ"רֶצַח עַם".
אִילָּקֶה וּמַאֲטָסו רָכְנוּ לְפָנִים וְרָאוּ אֶת פָּאוּלִינוּ בַּקָּצֶה הָאַחֵר שֶׁל הַשּׁוּרָה. פָּאוּלִינוֹ שָׁלַף אֶת הַמַּעֲטָפָה מִכִּיס הַמְּעִיל. "בְּלִי שׁוּלְחָן?" לָחֲשָׁה אִילָּקֶה בַּחֲרָדָה. פָאוּלִינוֹ הָפַךְ אֶת הַמַּעֲטָפָה אֶל שִׁיפּוּלֵי בִּטְנוֹ. הַסְּטוּדֵנְט הַצָּעִיר שֶׁיָּשַׁב לְיָדוֹ יָרַד עַל הַבִּרְכַּיִים לֶאֱסוֹף אֶת גְּזִירֵי הָעִיתּוֹנִים שֶׁהֶחֱלִיקוּ, וְאָחַז בָּהֶם בִּזְמַן שֶׁפָּאוּלִינוֹ אִירְגֵּן אֶת מְעִילוֹ לְרוֹחַב הַיְּרֵכַיִים כְּדֵי לִיצוֹר מִשְׁטָח.
"הַתְּהִיָּיה הָאִישִׁית שֶׁלִּי," אָמַר לְסַלַּי, "הַתְּהִיָּיה שֶׁאוֹתָהּ הָיִיתִי רוֹצֶה לְהַצִּיג לַדּוֹבְרִים שֶׁלָּנוּ, הִיא זֹאת: מֵהֵיכָן אֲנִי, מֵהֵיכָן כּוּלָּנוּ, שׁוֹאֲבִים אֶת תְּחוּשַׁת חוֹסֶר הַנּוֹחוּת הַמּוּסָרִית כַּאֲשֶׁר פּוֹשְׁעִים אֵינָם נֶעֱנָשִׁים וְצַדִּיקִים אֵינָם זוֹכִים לִגְמוֹל?"
פָּאוּלִינוּ קֵירֵב לְעֵינָיו אֶת גְּזִיר הָעִיתּוֹן הָרִאשׁוֹן וְקָרָא, "לָה פָּאס, 19 בְּסֶפְּטֶמְבֶּר. סֶנְיוֹרָה פִּילָאר פַּאטְיוֹ דִּיוְּוחָה עַל הֵיעָלְמוּתוֹ שֶׁל בַּעֲלָהּ, קָלָאוֹדְיוֹ פָּאטִיו..."
"מֵהֵיכָן," הִמְשִׁיךְ לְסַלַּי, "הַמּוֹחַ הָאֱנוֹשִׁי גּוֹזֵר אֶת הַצִּיפִּיָּיה לַמַּעֲרֶכֶת תּוֹצָאוֹת שֶׁאֵין כָּל עֵדוּת לָהּ, לֹא בַּטֶּבַע וְלֹא בַּהִיסְטוֹרְיָה, וְגַם לֹא בַּסְּבִיבָה הָאוֹטוֹבִּיּוֹגְרָפִית שֶׁלּוֹ?... הַאִם אֶפְשָׁר בְּבַקָּשָׁה לִשְׁמוֹר עַל שֶׁקֶט עַד שֶׁנִּפְתַּח אֶת הַדִּיּוּן לַקָּהָל?" לְסַלַּי נִיסָּה שׁוּב לִרְאוֹת מָה מִתְרַחֵשׁ בָּאוּלָם.
הַקָּהָל פָּנָה וְהִסְתַּכֵּל בְּפָּאוּלִינוּ קוֹרֵא, "גַּם בְּיוֹמַן הַקּוֹנְסוּלְיָה שֶׁל חוֹדֶשׁ סֶפְּטֶמְבֶּר לֹא מוֹפִיעָה כָּל פְּגִישָׁה..." שׁוּלַמִּית גֵּרְשׁוֹן רָכְנָה לְעֵבֶר לְסַלֵּי וְדִיבְּרָה אִיתּוֹ כַּמָּה רְגָעִים בִּזְמַן שֶׁפָּאוּלִינוֹ קָרָא, "דּוֹבֵר מִשְׁלַחַת יִשְׂרָאֵל בָּאוּ"ם מַכְחִישׁ דִּיוּוּחַ..."
רַק לְאַחַר כַּמָּה נִיסְיוֹנוֹת לְשַׁכְנֵעַ אוֹתוֹ לְהַפְסִיק, אָמַר לְסַלַּי, "אַחְמָד, הַאִם אַחְמָד נִמְצָא בָּאוּלָם? אַחְמַד, הַאִם תּוֹאִיל בְּטוּבְךָ לְהוֹצִיא מִן הָאוּלָם אֶת הַבָּחוּר הַלֹּא שֶׁקֶט? לֹא בְּכוֹחַ רַב מִדַּי, אִם אֶפְשָׁר. קַח אוֹתוֹ לַמִּשְׂרָד שֶׁלִּי, בְּבַקָּשָׁה. וַאֲנִי אֶפָּגֵשׁ אִיתּוֹ בְּתוֹם הַכֶּנֶס."
כּוּלָּם צָפוּ בְּאַחְמַד נִיגַּשׁ אֶל הַמַּעֲבָר עִם סְטוּדֵנְט גָּדוֹל בַּעַל עֵינֵי עֵגֶל. הַשְּׁנַיִים תָּפְסוּ בִּזְרוֹעוֹתָיו שֶׁל פָּאוּלִינוּ וְהֵרִימוּ אוֹתוֹ מֵהַמּוֹשָׁב, וְהוּא לֹא גִּילָּה הִתְנַגְּדוּת. הֵם הוֹבִילוּ אוֹתוֹ בַּהֲלִיכָה לְאָחוֹר לְעֵבֶר הַדֶּלֶת, בְּשָׁעָה שֶׁקָּרָא, "מְכוֹנִיתָהּ שֶׁל פִילְטֶר פַּאטְיוֹ, אִשְׁתּוֹ שֶׁל קְלָאוּדְיוֹ פָּאטִיו..."
הַפְּעוּלָּה הַזֹּאת הִזְכִּירָה בְּמִקְצָת תְּמוּנָה שִׁגְרָתִית בְּקוֹמֶדְיָה קְלָאסִית. נִשְׁמַע צִחְקוּק, וְאָז הַהֲקָלָה שֶׁבִּצְחוֹק כְּלָלִי. לְסַלַּי נִרְגַּע וְנִשְׁעָן לְאָחוֹר בְּכִיסְּאוֹ, הֵבִין שֶׁדְּרוּשִׁים כַּמָּה רְגָעִים עַד שֶׁהָעֶרֶב יַחֲזוֹר לַמַּסְלוּל, אֲבָל הַצִּחְקוּק לֹא פָּסַק. לְסַלַּי אָמַר, "אֲנִי מְבַקֵּשׁ." הוּא הִמְתִּין. הוּא זָקַר אֶת רֹאשׁוֹ וְהִקְשִׁיב: הַקּוֹל דָּמָה לְגִיהוּק שֶׁהִתְיַישֵּׁר וְהִתְאָרֵךְ לִכְדֵי צְלִיל שֶׁל נְשִׁימָה אַחַת. לְסַלַּי הִסְתַּכֵּל בְּדוֹבְרִים. הַדּוֹבְרִים הִסְתַּכְּלוּ. אֲנָשִׁים בַּקָּהָל הִסְתַּכְּלוּ סְבִיבָם. לְסַלַּי קֵירֵב אֶת אוֹזְנוֹ אֶל הַמִּיקְרוֹפוֹן. לֹא הוֹעִיל לוֹ שֶׁלָּחַץ עַל כַּפְתּוֹר הַכִּיבּוּי וְהַהַדְלָקָה, שֶׁכִּיסָּה אֶת הַמִּיקְרוֹפוֹן בְּיָדוֹ, שֶׁרָכַן מַטָּה וּכְמוֹ הִבִּיט לוֹ בָּעֵינַיִים. "מִישֶׁהוּ יוֹדֵעַ – יֵשׁ כָּאן מַעֲרֶכֶת הַגְבָּרָה מֶרְכָּזִית?" הוּא שָׁאַל. הָרַעַשׁ הָלַךְ וְגֶבֶר. אֲנָשִׁים בַּקָּהָל הִפְנוּ אֶת רֹאשָׁם לְאָחוֹר, וְאָז טָמְנוּ אוֹתוֹ בֵּין הַכְּתֵפַיִים. הַהֲבָנָה נָחֲתָה עֲלֵיהֶם – לֹא הָיָה אֶפְשָׁר שֶׁלֹּא לָדַעַת – הֵם לֹא מַקְשִׁיבִים לִצְחוֹק אֶלָּא לְמִישֶׁהוּ צוֹרֵחַ. בְּמָקוֹם כָּלְשֶׁהוּ יֶשְׁנוֹ אִישׁ, וְהָאִישׁ הַזֶּה צוֹעֵק.
אִילָּקֶה הִבִּיטָה בְּמַאֲטָסו, שֶׁעֵינָיו הָיוּ עֲצוּמוֹת. הוּא נִרְאֶה אִישׁ זָקֵן.
הַצְּרָחוֹת פָּסְקוּ. הַהֲקָלָה הָיְתָה מַרְהִיבָה, אֲבָל נִמְשְׁכָה רַק כְּאוֹתוֹ רֶגַע אָרוֹךְ בְּמִידָּה לֹא טִבְעִית שֶׁבּוֹ יֶלֶד מְיַילֵּל, שֶׁסּוֹף-סוֹף הִתִּישׁ אֶת עַצְמוֹ, שׁוֹאֵף נְשִׁימָה חֲדָשָׁה מִמַּעֲמַקִּים לְשֵׁם הִסְתַּעֲרוּת חֲדָשָׁה. הַיְּלָלָה הִתְחַדְּשָׁה בְּעוֹצְמָה אַדִּירָה מִדַּי לַתֵּיאַטְרוֹן הַקָּטָן. הָאוֹזֶן הָאֱנוֹשִׁית לֹא יָכְלָה לְהָכִיל אוֹתָהּ. אֲנָשִׁים חָשׁוּ מְצוּקָה גּוּפָנִית. הֵם כִּיסּוּ אֶת אוֹזְנֵיהֶם בַּיָּדַיִים.
לְסַלַּי קָם מִמְּקוֹמוֹ. הוּא אָמַר, "אֲנִי מְבַקֵּשׁ לְהַצִּיעַ שִׁינּוּי בְּסֵדֶר הַדְּבָרִים שֶׁל הָעֶרֶב. לָמָּה שֶׁלֹּא נִפְנֶה אֶת הָאוּלָם – כּוּלָּם, בְּבַקָּשָׁה, בּוֹאוּ נַעֲבוֹר אֶל הַלּוֹבִּי, תִּתְכַּבְּדוּ בְּיַיִן, בִּגְבִינָה, בִּזְמַן שֶׁנְּאַתֵּר אֶת מְקוֹר הַבְּעָיָה."
אֲנָשִׁים הִתְקַדְּמוּ בְּשׁוּרוֹת הַמּוֹשָׁבִים, וְאִילָּקֶה קָפְצָה בִּמְהִירוּת אֶל הַמַּעֲבָר וְאָסְפָה אֶת שְׁבִיל גְּזִירֵי הָעִיתּוֹנִים שֶׁל פָּאוּלִינוּ. הַסְּטוֹנְדֶּט הַצָּעִיר שֶׁיָּשַׁב לְיַד פָאוּלִינוֹ מָצָא אֶת הַמַּעֲטָפָה וּמָסַר לָהּ אוֹתָהּ.
אִילָּקֶה חָצְתָה אֶת הָאוּלָם בְּכִיוּוּן הַמִּשְׂרָד שֶׁל לְסַלַּי שֶׁיְיקְסְפִּיר וְאִיבְחֲנָה בְּעַצְמָהּ הִתְרַגְּשׁוּת לֹא נְאוֹתָה עַל שֶׁיֵּשׁ בְּכוֹחָהּ לִשְׁפּוֹךְ אוֹר.

∗

אִילָּקֶה הִבִּיטָה אֶל תּוֹךְ הַמִּשְׂרָד שֶׁל לְסַלַּי. פָאוּלִינוֹ יָשַׁב עַל כִּיסֵּא נוּקְשֶׁה, בְּגַבּוֹ אֶל הַדֶּלֶת, וְנִיעֲנַע אֶת רֹאשׁוֹ בְּכוֹחַ מִצַּד לְצַד. לְסַלַּי נִיצָּב מוּלוֹ. הוּא וְאַחְמַד וְכָל הַדּוֹבְרִים שֶׁנֶּעֶרְכוּ בַּמִּשְׂרָד שֶׁל לְסַלַּי הִידְּקוּ אֶת עֵינֵיהֶם כְּאִילּוּ רָצוּ בְּכָל מְאוֹדָם לִסְגּוֹר כָּל פֶּתַח בַּגּוּף שֶׁדַּרְכּוֹ יָכוֹל לְהִיכָּנֵס מֵידָע בִּלְתִּי רָצוּי. הַקִּיר הַחוֹצֵץ מִיתֵּן בִּמְעַט אֶת הָעוֹצְמָה, אֲבָל לֹא אֶת הַמִּגְוָון – הָאוֹרֶךְ, הַגּוֹבַהּ וְהַתַּבְנִית – שֶׁל הַצְּלִילִים שֶׁהִשְׁתַּנּוּ בְּהַתְמָדָה, כְּמוֹ בִּתְגוּבָה לְגוֹרֵם חָדָשׁ שֶׁגַּם הוּא מִשְׁתַּנֶּה תְּמִידִית.
 לְסַלַּי אָמַר, "אֲנַחְנוּ יוֹדְעִים שֶׁהַדָּבָר הַזֶּה נִמְשַׁךְ גַּם אִם אֲנַחְנוּ לֹא שׁוֹמְעִים אוֹתוֹ, אֲבָל זֶה..." הוּא רָאָה אֶת אִילָּקֶה בַּדֶּלֶת, וְאָמַר, "מַר פָּאטְיוֹ הוּא תַּלְמִיד שֶׁלְּךָ, לֹא? הוּא מְסָרֵב לוֹמַר לָנוּ אֵיךְ לְאַתֵּר אֶת הַצְּעָקוֹת אִם לֹא יְשַׁחְרְרוּ אֶת אָבִיו."
אִילָּקֶה אָמְרָה, "פָאוּלִינוֹ? פָּאוּלִינוֹ אוֹמֵר שֶׁהוּא 'מְסָרֵב'?"
לְסַלַּי אָמַר לְפָּאוּלִינוֹ, "אַתָּה יָכוֹל בְּבַקָּשָׁה לוֹמַר לָנוּ אֵיךְ לִמְצוֹא אֶת מְקוֹר הָרַעַשׁ הַזֶּה כְּדֵי שֶׁנּוּכַל לְכַבּוֹת אוֹתוֹ?"
פָאוּלִינוֹ נִיעְנַע בְּרֹאשׁוֹ וְאָמַר, "זֶה אַבָּא שֶׁלִּי צוֹרֵחַ."
אִילָּקֶה עָקְבָה אַחֲרֵי מַבָּטוֹ שֶׁל לְסַלַּי. מִדְּרֵיאָגֶה יָשַׁב בְּחוֹסֶר יֶשַׁע אֵלֵגַנְטִי עַל פִּינַּת הַשּׁוּלְחָן שֶׁל לְסַלַּי וְדִיבֵּר בְּטֵלֵפוֹן בִּסְפָרַדִּית. מִבַּעַד לַדֶּלֶת הַפְּתוּחָה שֶׁהוֹבִילָה לַחֲדַר קַבָּלָה קָטָן, רָאֲתָה אִילָּקֶה אֶת שׁוּלַמִּית גֵּרְשׁוֹן מַנִּיחָה אֶת הַשְּׁפוֹפֶרֶת. הִיא נִכְנְסָה בַּחֲזָרָה וְאָמְרָה, "פַּאטְיוֹ הוּא הַשֵּׁם שֶׁאִימֵּץ אָבִיו שֶׁל הַבָּחוּר הַצָּעִיר הַזֶּה מֵאִשְׁתּוֹ הַבּוֹלִיבְיָאנִית. מְדוּבָּר בִּקְלָאוּס הֶרְמָן, שֶׁעָמַד בְּרֹאשׁ לִשְׁכַּת מִינְהַל הָאוּכְלוּסִין הַגֶּרְמָנִי. אַחֲרֵי הַאַנְשְׁלוּס הֵם שָׁלְחוּ אוֹתוֹ לְוִוינָה לְהָכִין אֶת רְשִׁימַת הַשֵּׁמוֹת וְהַכְּתוֹבוֹת שֶׁל הַיְּהוּדִים. וְאַחַר כָּךְ לְבוּדַפֵּשְׁט, וְכֵן הָלְאָה. אַחֲרֵי הַמִּלְחָמָה אִיתַּרְנוּ אוֹתוֹ בֵּלָה פָּאס. אֲנִי חוֹשֶׁבֶת שֶׁהוּא הִסְתַּבֵּךְ בְּעִסְקָאוֹת שֶׁל מִכְרוֹת אוֹ נֶשֶׁק. שַׂמְנוּ אוֹתוֹ עַל אֵשׁ קְטַנָּה כְּשֶׁהִתְבָּרֵר שֶׁגַּם הַבּוֹלִיבְיָאנִים רוֹדְפִים אַחֲרָיו."
כָּעֵת נִיתֵּק מִדֶּרֶיאָגָה אֶת הַשִּׂיחָה וְאָמַר, "הוּא לֹא נָח לְרֶגַע, הָאִישׁ הַקָּטָן הַזֶּה! הַמִּשְׂרָד שֶׁלִּי הוֹלֵךְ לִבְדּוֹק אִם הָאֲנָשִׁים שֶׁל גּוֹנְזָלֶס תָּפְסוּ אוֹתוֹ כִּי הוּא הִפְקִיעַ מִכְרוֹת בְּדִיל שֶׁל מִישֶׁהוּ, אוֹ שְׁאֵלָה הָאֵר-אֵן-אֵן. אִם הֵם חָשְׁדוּ שֶׁהוּא קָשׁוּר לְהִתְרַסְּקוּת הַמַּסּוֹק שֶׁהָרְגָה אֶת הַנָּשִׂיא בְּרַיְינְטוֹס, סָבִיר לְהַנִּיחַ שֶׁהֵם הָרְגוּ אוֹתוֹ."
"זֶה אַבָּא שֶׁלִּי צוֹעֵק," אָמַר פָּאוּלִינוֹ.
"אֵין לָזֶה שׁוּם קֶשֶׁר לְאַבָּא שֶׁלּוֹ," אָמְרָה אִילָּקֶה. בָּעֶרֶב הַקּוֹדֵם, כְּשֶׁמַּאֲטָסו הִסְבִּיר עַל הַלּוּחַ מַהוּ הַבָּאג הַמְּהוּפָּךְ, אִילָּקֶה קָלְטָה אֶת הָעִיקָּרוֹן. הוּא הִתְפּוֹרֵר כְּשֶׁנִּיסָתָהּ לְהַסְבִּיר אוֹתוֹ לַלְסְלִי. יוֹתֵר מִכָּךְ, תְּמוּנָה שֶׁעָלְתָה בְּזִיכְרוֹנָהּ הִסִּיחָה אֶת דַּעְתָּהּ: אֶתְמוֹל בָּעֶרֶב, כְּשֶׁמִּיהֲרָה בַּמִּסְדְּרוֹן, הִפְנְתָה אִילָּקֶה אֶת רֹאשָׁהּ וַודַּאי רָאֲתָה, שֶׁכֵּן כָּעֵת הָיְתָה מְסוּגֶּלֶת לְהִיזָּכֵר בְּכָךְ, אֶת אַחְמַד הַצָּעִיר וְאֶת מַאֲטָסו מִסְתּוֹבְבִים יַחַד בָּאוּלָם. אוּלַי אִילָּקֶה חָשְׁבָה שֶׁהֵם זוּג מוּזָר, אֲבָל הַמַּחֲשָׁבָה, שֶׁלֹּא הָיָה מָה שֶׁיָּזִין אוֹתָהּ, הִתְפּוֹגְגָה מִפְּאַת הַמִּשְׁאָלָה הַדּוֹחֶקֶת לְתַמְרֵן אֶת גִּרְטִי וּפָאוּלִינוּ לַמַּעֲלִית אַחַת בְּדִיּוּק כְּשֶׁנִּסְגָּרוֹ הַדְּלָתוֹת, כְּדֵי שֶׁהִיא תּוּכַל לָרֶדֶת בְּאַחֶרֶת.
כָּעֵת שָׁאֲלָה אִילָּקֶה אֶת אַחְמָד, "לְאָן הֲלַכְתֶּם אִתָּהּ וּמַאטְסוּ אַחֲרֵי הַשִּׁיעוּר אֶתְמוֹל בָּעֶרֶב?"
אַחְמַד אָמַר, "הוּא רָצָה לְהִיכָּנֵס לַתֵּיאַטְרוֹן הֶחָדָשׁ."
לְסַלַּי אָמַר, "אַחְמַד, אֲנִי מִתְנַצֵּל שֶׁטִּירְטַרְתִּי אוֹתְךָ כָּל הָעֶרֶב, אֲבָל תּוּכַל בְּבַקָּשָׁה לָלֶכֶת לִמְצוֹא לִי אֶת מַאֲטָסו וּלְהָבִיא אוֹתוֹ הִנֵּה לַמִּשְׂרָד שֶׁלִּי?"
"הוּא הָלַךְ," אָמַר אַחְמָד. "רָאִיתִי אוֹתוֹ יוֹצֵא מֵהַדֶּלֶת הָרָאשִׁית עִם מִזְוָודָה עַל גַּלְגַּלִּים."
"הוּא חוֹזֵר הַבַּיְתָה," אָמְרָה אִילָּקֶה. "מְלַאכְתּוֹ שֶׁל מַאטְסוֹ נִשְׁלְמָה."
פָאוּלִינוֹ אָמַר, "זֶה אַבָּא שֶׁלִּי צוֹעֵק."
"לֹא, זֶה לֹא, פָּאוּלִינוּ." אָמְרָה אִילָּקֶה. "הַצְּעָקוֹת הָאֵלֶּה הֵן מִדַּכְּאוֹ, וְהֵן מֵהִירוֹשִׁימָה."
"זֶה אַבָּא שֶׁלִּי," אָמַר פָּאוּלִינוֹ, "וְאִמָּא שֶׁלִּי."

                                                       ∗                                                          

לְסַלַּי בִּיקֵּשׁ מֵאִילְקָה לָבוֹא אִיתּוֹ לִשְׂדֵה הַתְּעוּפָה. הֵם הִשִּׂיגוּ אֶת מַאֲטָסו בְּתוֹר, רַק חֲמִישָּׁה נוֹסְעִים הָיוּ לְפָנָיו בְּשַׁעַר הָעֲלִיָּיה לַמָּטוֹס.
אִילָּקֶה אָמְרָה, "מַאַטְסוּ, אַתָּה לֹא עוֹזֵב בְּלִי לְהַגִּיד לָנוּ אֵיךְ לְכַבּוֹת אֶת הַדָּבָר הַזֶּה!"
מַאטְסוֹ אָמַר, "זַלָּא נאכבאה."
אִילָּקֶה וֶלְסְלִי אָמְרוּ, "סְלִיחָה?"
בְּיָד שֶׁלֹּא אָחֲזָה בְּכַרְטִיס הָעֲלִיָּיה לַמָּטוֹס הִצִּיג מאטסו בִּשְׂפַת הַחִידוֹנִים תְּנוּעָה שֶׁל סְגִירַת בֶּרֶז וְנִיעֲנַע בְּרֹאשׁוֹ. אִילָּקֶה וֶלְסְלִי הֵבִינוּ שֶׁהוּא אוֹמֵר, "זֶה לֹא נִכְבָּה." מַאטְסוֹ עָזַב אֶת הַתּוֹר, נֶשֶׁק לְלֶחְיָיהּ שֶׁל אִילָּקֶה, פָּסַע לְאָחוֹר וְיָצָא מִבַּעַד לַדֶּלֶת.

∗

כְּשֶׁמָּכוֹן קוֹנְקוֹרְדֵנְס מִשְׁתַּלֵּט עַל מַצָּב, הוּא עוֹשֶׂה אֶת זֶה בְּצוּרָה אֱנוֹשִׁית. לְסַלַּי מָצָא מִימּוּן לְשַׁלֵּם לְסָנָטוֹרְיוּם פְּרָטִי שֶׁיַּעֲרִיךְ אֶת מַצָּבוֹ שֶׁל פָּאוּלִינוּ. בַּתֵּיאַטְרוֹן הֶחָדָשׁ, הַמִּשְׁטָרָה, יְחִידָה לְפֵירוּק פְּצָצוֹת וְחֶבְרַת אָקוּסְטִיקָה פְּרָטִית מִוּוֹשִׁינְגְּטוֹן פָּעֲלוּ בִּנְחִישׁוּת כְּדֵי לִמְצוֹא אֶת מְקוֹר הַצְּעָקוֹת.
לְסַלַּי לֹא נִרְאֶה טוֹב. עֲמִיתִיו דָּאֲגוּ כְּשֶׁהַמִּנְהָל שֶׁלָּהֶם, אָדָם הֶגְיוֹנִי, הוֹסִיף לְהַאֲשִׁים אֶת הַמִּיקְרוֹפוֹן אַחֲרֵי שֶׁהַמִּיקְרוֹפוֹן נִלְקַח וְהַצְּעָקוֹת נִמְשְׁכוּ. נִדְמֶה שֶׁהַקּוֹל לֹא חָזַר עַל עַצְמוֹ בְּלוּלָאָה לְשׁוּם הַתְחָלָה מוּכֶּרֶת שֶׁהַמַּאֲזִינִים עֲשׂוּיִים הָיוּ לְזַהוֹת, אוֹ לְשֶׁאֶגַּהּ אוֹ צְוָוחָה מְסוּיֶּמֶת שֶׁהָיוּ עֲשׂוּיִים לְהִתְיַידֵּד אִיתָּהּ, כְּמוֹ שֶׁאוֹמְרִים, אֶלָּא הִמְשִׁיךְ וְהִתְקַדֵּם בִּילָלוֹת כְּאֵב חֲדָשׁוֹת וּטְרִיּוֹת.
לֹא הַשַּׁגְרִירוּת הַיַּפָּנִית בְּוָושִׁינְגְּטוֹן וְלֹא הַשַּׁגְרִירוּת הָאָמֵרִיקָאִית בְּטוֹקְיוֹ לֹא הִתְקַדְּמוּ עִם אֵלֶּה שֶׁנִּשְׁלְחוּ לְאַתֵּר אֶת מַאֲטָסו. לְסַלַּי הִזְמִין טֶכְנַאי. "תִּסְתַּכֵּל בְּתוֹךְ הַחִיוּוּט!" הוּא אָמַר, וְרָאָה בְּעֵינָיו שֶׁל הָאִישׁ אֶת הַמַּבָּט הַזֶּה שֶׁל אַנְשֵׁי מִקְצוֹעַ כְּשֶׁהֵם מַסְבִּירִים מַשֶּׁהוּ וְאָז הַהֶדְיוֹט חוֹזֵר שׁוּב עַל מָה שֶׁאָמַר בַּהַתְחָלָה. הַמּוּמְחֶה נִיסָּה שׁוּב. הוּא דִּיבֵּר עִם לְסַלַּי עַל טִבְעוֹ שֶׁל גַּל קוֹל, הוּא דִּיבֵּר עַל שִׂיחוֹת טֵלֵפוֹן טְרַאנְס-אַטְלַנְטִיּוֹת וְעַל הַגִּיטָרָה הַחַשְׁמַלִּית. לְסַלַּי אָמַר, "אַתָּה יָכוֹל לְהִסְתַּכֵּל בְּתוֹךְ הַחִיוּוּט?"
לְסַלַּי פִּיטֶר אֶת הַצֶּוֶות הָרִאשׁוֹן שֶׁל הַמּוּמְחִים לְאָקוּסְטִיקָה, מָצָא חֶבְרָה אַחֶרֶת וּבִיקֵּשׁ מֵהֶם לִבְדּוֹק בְּתוֹךְ הַחִיוּוּט. הַבָּחוּר הֶחָדָשׁ דִּיוֵּוחַ לַלְסְלִי: הוּא חָשַׁב שֶׁכְּדַאי קוֹדֶם כֹּל לְפָרֵק אֶת אֵזוֹר הַבָּמָה בַּתֵּיאַטְרוֹן. אִם אַנְשֵׁי הַסָּאוּנְד יַעַבְדוּ בְּצָמוּד לְאַנְשֵׁי הַפֵּירוּק, יִיתָּכֵן שֶׁלֹּא יִצְטָרְכוּ לְהִתְעַסֵּק בָּאוּלָם עַצְמוֹ.

*

שִׂיחַת הַטֵּלֵפוֹן שֶׁעָשָׂה מִדְּרֶיאָגָה בְּעֶרֶב הַכֶּנֶס הֵנִיעָה בֵּינְתַיִים סִדְרָה שֶׁל פְּעוּלּוֹת רִשְׁמִיּוֹת שֶׁהֵבִיאוּ לְאָמֵרִיקָה – לְקוֹנְקוֹרְדֵנְס – אֶת אַבָּא שֶׁל פָּאוּלִינוּ פַּאטְיוֹ, קְלָאוּדְיוֹ/קְלָאוּס פַּאטְיוֹ/הֶרְמָן. הוּא הָיָה אִישׁ זָקֵן בֶּן שְׁמוֹנִים וְתֵשַׁע, שֶׁאִיבֵּד עַיִן מִיְּדֵי אָדָם וְכֵלֶיהָ מִיְּדֵי אֱלוֹהִים. הוּא הִתְמוֹטֵט בַּמָּטוֹס וְהוּבְהַל מִשְּׂדֵה הַתְּעוּפָה אֶל בֵּית הַחוֹלִים הָאוּנִיבֶרְסִיטָאִי שֶׁל קוֹנְקוֹרְדֵנְס.

*

הָרַב גְּרוֹסְמַן נִכְנַס לַמִּשְׂרָד שֶׁל לְסַלַּי וְאָמַר, "מָה אֲנִי שׁוֹמֵעַ? אַתָּה אִישַּׁרְתָּ מְגוּרִים בַּקַּמְפּוּס לְאֶחָד הַשּׁוּתָּפִים לְהַשְׁמָדַת יַהֲדוּת אוֹסְטְרִיָּה וְהוּנְגַּרְיָה?"
"וְאָחוֹת פְּרָטִית!" אָמַר לְסַלַּי.
"אַתָּה יָצָאתָ מִדַּעְתְּךָ?" שָׁאַל הָרַב גְּרוֹסְמַן.
"הָאֱמֶת הִיא שֶׁכֵּן." אָמַר לְסַלַּי.
"אַתָּה נִרְאֶה אָיוֹם וְנוֹרָא," אָמַר שְׁלֹמֹה גְּרוֹסְמַן וְהִתְיַישֵּׁב.
"מָה לַעֲזָאזֵל אֲנִי אָמוּר לַעֲשׂוֹת," אָמַר לְסַלַּי, "עִם נָאצִי זָקֵן אַחֲרֵי נִיתּוּחַ, שֶׁהַבֵּן שֶׁלּוֹ מְאוּשְׁפָּז בְּבֵית מְשׁוּגָּעִים, שֶׁלֹּא מַכִּיר נֶפֶשׁ חַיָּה, שֶׁאֵין לוֹ פְּרוּטָה וְאֵין לוֹ קוֹרַת גַּג?"
"שָׁלַח אוֹתוֹ הַבַּיְתָה לְגֶרְמַנְיָה," צָעַק שְׁלֹמֹה.
"נִיסִּיתִי. דּוּבֶּלְמָן אוֹמֵר שֶׁהֵם לֹא יַכִּירוּ בִּקְלָאוּדְיוֹ פְּאָטָיו כְּבֶן הַלְּאוֹם הַגֶּרְמָנִי."
"אָז שָׁלַח אוֹתוֹ לָעוֹנֶשׁ הָרָאוּי לוֹ בְּיִשְׂרָאֵל!"
"שׁוּלַמִּית אוֹמֶרֶת שֶׁהֵם כְּבָר לֹא מְעוּנְיָינִים, שְׁלֹמֹה! יֵשׁ לָהֶם דְּבָרִים אֲחֵרִים לַעֲשׂוֹת."
"שִׂים אוֹתוֹ עַל מָטוֹס וְשָׁלַח אוֹתוֹ בַּחֲזָרָה."
"כְּדֵי שֶׁשּׁוּב יִימָּשְׁכוּ פֹּה הַצְּעָקוֹת? שְׁלֹמֹה!" קָרָא לְסַלַּי וְכִיסָּה אֶת אוֹזְנָיו בְּיָדָיו מִפְּנֵי הָרַעַשׁ, שֶׁבָּקַע כָּעֵת מַעֲרִימוֹת חוֹמְרֵי הַבִּנְיָין שֶׁמֵּאֲחוֹרֵי הַמָּכוֹן, עָטַף קִילוֹמֶטְרִים רַבִּים שֶׁל הָאֵזוֹר הַכַּפְרִי בַּסְּבִיבָה וְהִתְקַדֵּם בְּכָל רְחוֹב בָּעִיר הָאוּנִיבֶרְסִיטָאִית הַקְּטַנָּה, בְּכָל חָצֵר אֲחוֹרִית, עַד שֶׁחָדַר פְּנִימָה דֶּרֶךְ חַלּוֹנוֹתָיו הַסְּגוּרִים וְהַמּוּגָפִים שֶׁל לְסַלַּי. "שְׁלֹמֹה," אָמַר לְסַלַּי, "בּוֹא אֵלֵינוּ הָעֶרֶב. אֲנִי מַבְטִיחַ שֶׁאִילַיְיזָה תְּבַשֵּׁל לְךָ מַשֶּׁהוּ שֶׁתּוּכַל לֶאֱכוֹל. אֲנִי רוֹצֶה שֶׁאַתָּה, וַאֲנִי רוֹצֶה שֶׁאִילָּקֶה – וְנִרְאֶה גַּם מִי עוֹד – תַּעְזְרוּ לִי לַחֲשׁוֹב לָעוֹמֶק עַל הָעִנְיָין הַזֶּה."

  *

"אֲנַחְנוּ... אֲנִי," אָמַר לְסַלַּי בְּאוֹתוֹ עֶרֶב, "צְרִיכִים לְהָבִין בְּאֵיזֶה אוֹפֶן הַזְּעָקָה שֶׁל דֻּכְּאוּ זֵהֶה, וּבְאֵיזֶה אוֹפֶן הִיא שׁוֹנָה מֵהַזְּעָקָה שֶׁל הִירוֹשִׁימָה. וְאַחַר כָּךְ אֲנִי צָרִיךְ לִלְמוֹד אֵיךְ לְהַקְשִׁיב לְאוֹתוֹ הַצְּלִיל עַצְמוֹ שֶׁעוֹלֶה מִתּוֹךְ הַגֵּיהִינּוֹם שֶׁבּוֹ הַמַּעֲנֶה מְקַבֵּל אֶת הַמַּגִּיעַ לוֹ..."
אִשְׁתּוֹ קָרְאָה, "לְסַלַּי, אַתָּה יָכוֹל לָבוֹא לְדַבֵּר עִם אַחְמָד?"
לְסַלַּי יָצָא, וְחָזַר וּבְיָדָיו הַמְּעִיל שֶׁלּוֹ. כַּמָּה צְעִירִים מוּפְרָעִים עִם סֵדֶר יוֹם מִשֶּׁלָּהֶם פָּרְצוּ לַבַּיִת הָאָמֵרִיקָאִי הֶחָדָשׁ שֶׁל פַּאטְיוֹ/הֶרְמָן. הֵם סָתְמוּ אֶת הַפֶּה שֶׁל הָאָחוֹת וְקָשְׁרוּ אוֹתָהּ וְאֶת קְלָאוּס בַּחֲדַר הָאַמְבַּטְיָה הָאָמֵרִיקָאִי הֶחָדָשׁ. אִילָּקֶה הִתְחִילָה לִצְחוֹק. לְסַלַּי כִּיפְתֵּר אֶת הַמְּעִיל וְאָמַר, "אֲנִי מִצְטַעֵר, אֲנִי חַיָּיב לָגֶשֶׁת לְשֵׁם. אִילָּקֶה, שְׁלֹמֹה, בְּבַקָּשָׁה, אֲנִי מַמְרִיא מָחָר לְוָושִׁינְגְּטוֹן, מוּקְדָּם, לְדַבֵּר עִם הָאֲנָשִׁים בְּסוּפֶּרְפַּאנְד. אֲנִי הוֹלֵךְ לְבַקֵּשׁ שָׁם מִימּוּן לַ'פְּרוֹיֵקְט צְעָקוֹת'. אִילָּקֶה, אִילָּקֶה, מָה קָרָה?" אֲבָל אִילָּקֶה צִיחְקְקָה בְּחוֹסֶר אוֹנִים וְלֹא הִצְלִיחָה לַעֲנוֹת לוֹ. לְסַלַּי אָמַר, "מָה שֶׁאֲנִי צָרִיךְ מִשְּׁנֵיכֶם הוּא שֶׁתֵּשְׁבוּ, כָּאן וְעַכְשָׁיו, וְתִמְצְאוּ אֵיזֶה נִיסּוּחַ שֶׁאֲנִי יָכוֹל לָקַחַת אִיתִּי וּלְהַצִּיעַ לְ'אָמָּנוּיוֹת וּמַדְּעֵי הָרוּחַ'."
קֶרֶן סופרפאנד הֶעֱנִיקָה לְקוֹנְקוֹרְדַנְס תַּקְצִיב לְסִילּוּק צְעָקוֹת, וְהַבָּמָה הַמְּפוֹרֶקֶת שֶׁל הַתֵּיאַטְרוֹן הֶחָדָשׁ הוּעְמְסָה עַל מַשָּׂאִית הוֹבָלוֹת וְהוּסְּעָה מַעֲרָבָה. הָאוּכְלוּסִיָּיה לְאוֹרֶךְ כְּבִישׁ מִסְפַּר 90 וְכָל הַדֶּרֶךְ עַד לְאָרִיזוֹנָה יָצְאָה לִרְחוֹבוֹת בְּעֵינַיִים מְכוּוָּצוֹת וּבְרֹאשׁ שֶׁהוּפְנָה לְאָחוֹר וְאָז נִטְמַן בֵּין הַכְּתֵפַיִים. הֵם קִבְרוֹ אֶת הַדָּבָר הַזֶּה בְּעוֹמֶק חֲמִישָּׁה מֶטְרִים, הַרְחֵק מֵהַכְּבִישׁ הָרָאשִׁי, וְנָתְנוּ לַמִּדְבָּר לְיַילֵּל.







https://www.shortstoryproject.com/he/story/%d7%94%d7%91%d7%90%d7%92-%d7%94%d7%9e%d7%94%d7%95%d7%a4%d7%9a/
#מְהַגְּרִים#מלחהע"ש#שׁוֹאָה