תִּשְׁמַע אוֹתִי, אֲדוֹנִי שָׁלוֹם עֲלֵיכֶם: מָה שֶׁאֲנִי מְבַקֵּשׁ לְסַפֵּר לְךָ עַכְשָׁיו, אֲנִי לֹא יוֹדֵעַ אִם אַתָּה כָּל כָּךְ תֹּאהַב לִשְׁמוֹעַ. אוֹ שֶׁחֵלֶק מֵהַדְּבָרִים תֹּאהַב לִשְׁמוֹעַ וְחֵלֶק מֵהַדְּבָרִים לֹא תֹּאהַב לִשְׁמוֹעַ. אוֹ שֶׁחֵלֶק מֵהַדְּבָרִים שֶׁתֹּאהַב לִשְׁמוֹעַ, חֵלֶק מִתּוֹכָם לֹא תֹּאהַב לִשְׁמוֹעַ, וְאֶת הַחֵלֶק שֶׁלֹּא תֹּאהַב לִשְׁמוֹעַ, אוּלַי חֵלֶק מִמֶּנּוּ כֵּן תֹּאהַב לִשְׁמוֹעַ, כִּי אֲנִי, אֲדוֹנִי שָׁלוֹם עֲלֵיכֶם, מֵרוֹב שֶׁאַתְּ כָּל מָה שֶׁאֲנִי אוֹהֵב אֲנִי לֹא אוֹהֵב, וּכְמוֹ שֶׁאֶת הַדְּבָרִים שֶׁאֲנִי לֹא אוֹהֵב אֲנִי כֵּן אוֹהֵב. וְאִם אֶצְלִי זֶה כָּכָה, אֶצְלְךָ זֶה בֶּטַח אוֹתוֹ הַדָּבָר אֲבָל בְּתוֹסֶפֶת רוֹטֶב. סוּס. מֵילָא.
בְּקִיצּוּר, אֲנִי מוֹצֵא אֶת עַצְמִי בְּפֶתַח שֶׁל אוּלָם גָּדוֹל שֶׁל תֵּיאַטְרוֹן שֶׁנִּקְרָא הַקַּנָּרִי. עַכְשָׁיו, אֲנָשִׁים תַּרְבּוּתִיִּים, מַגִּיעַ הָעֶרֶב — הוֹלְכִים לַתֵּיאַטְרוֹן. אֲנִי אָדָם תַּרְבּוּתִי, אֲבָל לִטְעַאטְעֵר אֲנִי לֹא הָלַכְתִּי, אֲבָל אֲדוֹנִי שָׁלוֹם עֲלֵיכֶם דַּוְוקָא הָלַךְ. בְּלוֹנְדוֹן, בִּנְיוּ יוֹרְק, בְּפָּארִיז,' אֲפִילּוּ בִּיהוֹפִיץ. אָמַרְתִּי, אֲנִי אָדָם תַּרְבּוּתִי, הִגִּיעַ הָעֶרֶב — אֲנִי הוֹלֵךְ לַתֵּיאַטְרוֹן. אֲנִי, אִישׁ בִּין אֲנָשִׁים, הָלַכְתִּי, עָמַדְתִּי בַּקּוּפָּה בִּיקַּשְׁתִּי כַּרְטִיס, אָמְרוּ לִי סוֹלְדָאט (בְּיִידִישׁ: חַיָּיל,) אָמַרְתִּי: סוֹלְדָּאט? אֲנִי לֹא סוֹלְדָאט. אָמְרוּ לִי סוֹלְדָאט, אֵין כַּרְטִיסִים. אָמַרְתִּי לֹא סוֹלְדָאט, אֲנִי רוֹצֶה לָתֵת כֶּסֶף וּלְקַבֵּל כַּרְטִיס.
סוֹלְדָאט אוֹ לֹא סוֹלְדָאט, בָּאָה אִישָּׁה אַחַת וְהֶחֱזִירָה אֶת הַכַּרְטִיס שֶׁקָּנְתָה. אָמְרָה לִי הַבַּחוּרָה שֶׁבַּקּוּפָּה, הִנֵּה, יֵשׁ לְךָ מַזָּל, בָּאוּ וְהֶחֱזִירוֹ כַּרְטִיס. תֵּן לִי אִם לֹא אִכְפַּת לְךָ, מָאתַיִים שְׁקָלִים. מָאתַיִים שֶׁקֶל, אָמַרְתִּי, לֹא אִכְפַּת לִי בִּכְלָל, קְחִי מָאתַיִים שֶׁקֶל. אָמְרָה לִי הַקּוּפָּאִית — זֶה כַּרְטִיס מַשֶּׁהוּ מַשֶּׁהוּ, אַתָּה תֵּשֵׁב מַמָּשׁ מִתַּחַת לַבָּמָה. כָּכָה הִיא אָמְרָה לִי, אִם דְּטִנָּר יֵירֵק, אַתָּה תֵּירָטֵב. דְּטִנָּר, אָמַרְתִּי, אֲנִי לֹא מַכִּיר שׁוּם דְּטִנָּר, אֲבָל אֲנִי יְהוּדִי, וִיהוּדִי, אִם דּוֹקְרִים אוֹתוֹ הוּא מְדַמֵּם, אִם יוֹרְקִים עָלָיו הוּא נִרְטַב. וּדְטִנָּר, הוּא נִשְׁמָע לִי יְהוּדִי טוֹב, וִיהוּדִי טוֹב אֵין שׁוּם סִיבָּה שֶׁיִּרְצֶה שֶׁיְּהוּדִי אַחֵר יֵירָטֵב. כָּכָה אֲנִי אוֹמֵר, וְהִיא אוֹמֶרֶת: תֵּן מָאתַיִים שֶׁקֶל וְקַח כַּרְטִיס.
אֲנִי נוֹתֵן, אֲנִי לוֹקֵחַ, וְאָז אֲנִי נִכְנָס לְאוּלַם תֵּיאַטְרוֹן וַאֲנִי רוֹאֶה שֶׁלֶט "כַּנָּר עַל הַגַּג" א פִידְלֶער אויפן דָּאֲךָ. כַּנָּר עַל הַגַּג, שֶׁיִּהְיֶה כַּנָּר עַל הַגַּג, אֲנִי שִׁילַּמְתִּי כֶּסֶף בִּשְׁבִיל לִרְאוֹת תֵּיאַטְרוֹן, וְאִם יֵשׁ כַּנָּר, בְּבַקָּשָׁה שֶׁיִּתְכַּבֵּד וְיַעֲלֶה עַל הַבָּמָה. כָּכָה אוֹ כָּכָה, אֲנִי עוֹלֶה בַּמַּדְרֵגוֹת, אֲנָשִׁים עוֹלִים, אֲנָשִׁים יוֹרְדִים, אֲנָשִׁים בַּחֲלִיפוֹת, נָשִׁים בִּשְׂמָלוֹת, כּוּלָּם בָּאוּ מְלוּבָּשִׁים יָפֶה.
אַחֲרֵי אֵיזֶה זְמַן נִכְנְסוּ כּוּלָּם לָאוּלָם. אוֹתִי הוֹשִׁיבוּ כִּמְעַט בְּתוֹךְ הַבָּמָה, בְּשׁוּרָה הַשְּׁנִיָּיה, בָּאֶמְצַע. הוֹשִׁיבוּ, אֲנִי לֹא מִתְוַוכֵּחַ וַאֲנִי מִתְיַישֵּׁב. לִידֵי מִתְיַישֶּׁבֶת גְּבֶרֶת אַחַת. הִיא לֹא צְעִירָה וְלֹא מַמָּשׁ זְקֵנָה. הִיא, הָעוֹר אֶצְלָהּ עוֹד מָתוּחַ עַל הָעֲצָמוֹת, אֲבָל הִיא כְּבָר לָמְדָה פֶּרֶק אוֹ שְׁנַיִים בְּהִלְכוֹת גֶּבֶר בְּאִישָּׁה וּבַהֲלָכוֹת אִישָּׁה בַּגֶּבֶר וּבְעוֹד הֲלָכוֹת כָּאֵלֶּה וּבַהֲלָכוֹת אֲחֵרוֹת, אֲנִי כְּבָר לֹא יוֹדֵעַ. וְרֵיחַ יֵשׁ לָהּ כְּמוֹ שֶׁכָּל הַפְּרָחִים בְּבוֹיְבָרִיק פָּרְחוּ אֶצְלָהּ בָּאָבִיב מִתּוֹךְ הַצַּוּוֹאר. וּכְמוֹ בָּאָבִיב בבויבריק, כָּכָה מִתְעוֹרֵר אֶצְלִי יֵצֶר הָרַע וּמַרְעִיל אֶת הַדָּם.
וּבְעוֹד שֶׁהָרַעַל מִשְׁתַּלֵּט לִי עַל הַגּוּף, נִכְבִּים כָּל הָאוֹרוֹת בָּאוּלָם. וְאֵיךְ שֶׁנִּכְבִּים כָּל הָאוֹרוֹת, בָּאָה הַגְּבֶרֶת הַזֹּאת וּמִתְקָרֶבֶת אֵלַיי אֶל הָאוֹזֶן. עַכְשָׁיו, אִם קוֹדֶם זֶה הָרֵיחַ שֶׁבָּא מֵהַגְּבֶרֶת הַזֹּאת הָיָה כָּל הַפְּרָחִים בְּבוֹיְבָרִיק, עַכְשָׁיו כָּכָה, בַּחוֹשֶׁךְ, הָרֵיחַ הַזֶּה הָיָה כָּל הַפְּרָחִים, כָּל הָעֵצִים כָּל הַרְדּוּפֵי הַנָּהָר וְכָל הַיְּעָרוֹת שֶׁל הַפֶּלֶךְ גַּם יַחַד. הִיא מִתְקָרֶבֶת אֵלַיי וְהִיא אוֹמֶרֶת לִי כָּכָה, שֶׁרַק אֲנִי אוֹכֶל לִשְׁמוֹעַ, הִיא אוֹמֶרֶת, הִיא לֹא אוֹמֶרֶת, הִיא נוֹשֶׁפֶת אֶל תּוֹךְ הָאוֹזֶן, הִיא אוֹמֶרֶת כָּכָה — תִּשְׁמַע לִי, דְּטִנָּר זֶה מַשֶּׁהוּ־מַשֶּׁהוּ, הוּא שָׁם אֶת טוֹפּוֹל בַּכִּיס הַקָּטָן.
עַכְשָׁיו, הַדָּבָר הַיָּחִיד שֶׁאֲנִי יוֹדֵעַ עַל אוֹתוֹ דְּטִנָּר הוּא שֶׁאִם הוּא יוֹרְק מֵהַבָּמָה אֲנִי נִרְטַב, וְטוֹפּוֹל, אֲנִי מַכִּיר רַק טוּפְּלָה טוֹטוֹרִיטוֹ, שֶׁאַתְּ זֶה אֲנִי מַכִּיר מִמְּךָ, אֲדוֹנִי שָׁלוֹם עֲלֵיכֶם, אֲבָל עִם כָּל הַכָּבוֹד לְךָ אֲדוֹנִי, אֲנִי כָּאן עִם רַעַל בְּכָל הַגּוּף, וְאֶת זֶה אַתָּה בֶּטַח מֵבִין כִּי אַתָּה לֹא רַק סוֹפֵר, אַתָּה גַּם גֶּבֶר, וְגַם אֶצְלְךָ לִפְעָמִים הָיָה בָּא הָרַעַל בְּכָל הַגּוּף, אֲדוֹנִי, שֶׁהָרַעַל הַזֶּה הָיָה גַּם אֵצֶל שְׁלֹמֹה הַמֶּלֶךְ. וַאֲנִי אוֹמֵר לָהּ: בֶּטַח. טוֹפּוֹל לְעוּמַּת דְּטִנָּר זֶה כְּמוֹ צוֹם גְּדַלְיָה לְעוּמַּת יוֹם כִּיפּוּר. כָּכָה אֲנִי אוֹמֵר, וּבַחֲצִי אוֹזֶן שְׂמֹאל שֶׁלִּי אֲנִי שׁוֹמֵעַ אֶת הַגֶּבֶר הַקָּטָן שֶׁלְּיָדִי אוֹמֵר לָאִישָּׁה הַגְּדוֹלָה שֶׁלְּיָדוֹ, הוּא אוֹמֵר לָהּ, אֲנִי רָאִיתִי אֶת טוֹפּוֹל בִּבְרוֹדוֵויי, דְּטִנָּר לְיָדוֹ זֶה חַנְטָרִישׁ, וְחַנְטָרִישׁ אֲדוֹנִי, זֶה כָּאן כְּמוֹ שֶׁאֶצְלֵנוּ זֶה חֶנְיוֹק. אֲבָל אֶת זֶה אֲנִי שָׁמַעְתִּי רַק בַּחֲצִי אוֹזֶן שְׂמֹאל, שֶׁשָּׁם הַשְּׁמִיעָה לֹא כָּל כָּךְ טוֹבָה מִמֵּילָא, וּבְשָׁעָה שֶׁאֲנִי מְנַסָּה לְהָרִיחַ כַּמָּה שֶׁיּוֹתֵר מִמָּה שֶׁיֵּשׁ לְיָדִי בְּאוֹזֶן יָמִין, כְּלוֹמַר כָּל הַפְּרָחִים שֶׁל בְּוַיַּבְרִיק וְכָל הַיְּעָרוֹת שֶׁל הַגּוּבְרְנִיָּיה בְּיַחַד.
אֲבָל בֵּינְתַיִים נַעֲשָׂה שֶׁקֶט בְּכָל הָאוּלָם, וְרַק בָּא אֵיזֶה כָּלִיזְמָר עִם כִּינּוֹר וּמִסְתּוֹבֵב וּמְטַפֵּס עַל הַגַּג שֶׁל בַּיִת שֶׁנִּרְאָה קְצָת כְּמוֹ אֶצְלֵנוּ, רַק שֶׁזֶּה לֹא מַמָּשׁ אֶצְלֵנוּ, כִּי אֶצְלֵנוּ אִם הָיָה בָּא כָּלִיזַמְר וּמְטַפֵּס עַל הַגַּג הָיוּ בָּאִים וּמוֹרִידִים אוֹתוֹ, וְהָיוּ בָּאִים יְלָדִים וְזוֹרְקִים עָלָיו אֲבָנִים, וּמָה שֶׁבָּטוּחַ זֶה שֶׁלֹּא הָיוּ מוֹחֲאִים לוֹ כַּפַּיִים. אֲבָל בְּשָׁעָה שֶׁמַּמְשִׁיכִים שָׁם לִמְחוֹא כַּפַּיִים, אֲנִי רוֹאֶה שֶׁעוֹלֶה עַל הַבָּמָה יְהוּדִי אֶחָד, בָּחוּר, אִישׁ, גֶּבֶר, לֹא קָטָן, מָה שֶׁנִּקְרָא בַּעַל גּוּף, אֶחָד שֶׁכְּמוֹ טוּבְיָה שֶׁלְּךָ, אֲדוֹנִי שָׁלוֹם עֲלֵיכֶם, אִם הוּא הָיָה נִכְנָס לְבֵית מַרְזֵחַ הָיוּ נוֹתְנִים לוֹ לִלְגּוֹם שְׁמָהּ בְּשֶׁקֶט כּוֹסִית, בְּלִי שֶׁיָּצִיקוּ לוֹ יְהוּדִי פֹּה יְהוּדִי שָׁם.
אוֹמֶרֶת לִי הַגְּבֶרֶת שֶׁלְּיָדִי, הִיא אוֹמֶרֶת: הִנֵּה בָּא דְּטִנָּר. וַאֲנִי רוֹאֶה אֶת דְּטִנַּר בָּא עִם מַגָּפַיִים כְּמוֹ שֶׁהָיוּ לוֹבְשִׁים אֶצְלֵנוּ, וְיֵשׁ לוֹ מְעִיל קָצָר כְּמוֹ שֶׁאֲנִי הָיִיתִי לוֹבֵשׁ, וְהוּא חוֹבֵשׁ מִין קַסְקֵט, וְהַגְבָּרַת שֶׁלְּיַדַּי אוֹמֶרֶת, תִּרְאֶה, אַתָּה נִרְאֶה קְצָת כָּמוֹהוּ, וַאֲנִי אוֹמֵר, נוּ, דְּטִנָּר, שֶׁיִּהְיֶה בָּרִיא, אֲנִי נִרְאֶה כָּמוֹהוּ?, הוּא, הוּא נִרְאֶה קְצָת כָּמוֹנִי. לֹא קְצָת, אֲנִי יוֹשֵׁב בַּקָּהָל וַאֲנִי גַּם עַל הַבָּמָה. רַק שֶׁאֲנִי יוֹשֵׁב בַּכִּיסֵּא וּמְנַסֶּה לְהַחֲזִיק אֶת הַמַּרְפְּקִים שֶׁלִּי עַל הַצְּלָעוֹת, וְהוּא, שֶׁהוּא בְּעֶצֶם אֲנִי, מִסְתּוֹבֵב שָׁם עַל הַבָּמָה כְּמוֹ בַּעַל־הַבַּיִת וּמִסְתַּכֵּל עַל הַקָּהָל. נוּ, אֲנִי מִסְתּוֹבֵב בַּכִּיסֵּא שֶׁלִּי אֲחוֹרָה וּמִסְתַּכֵּל עַל הַקָּהָל. אֲנִי לֹא רוֹאֶה אֲנָשִׁים, רַק עֵינַיִים. שֶׁכָּכָה יִהְיוּ לַסּוּסָה שֶׁלִּי שְׂעוֹרִים כְּמוֹ שֶׁיֵּשׁ שָׁם עֵינַיִים. אֶלֶף אִישׁ, חֲמֵשֶׁת אֲלָפִים אִישׁ, שְׁלוֹשָׁה עָשָׂר אֶלֶף אִישׁ. כְּמוֹ עֲיָירָה שְׁלֵמָה, יְהוּדִים וְגוֹיִים שֶׁשָּׂמוּ אוֹתָם בְּיַחַד בְּתוֹךְ אוּלָם אֶחָד בַּחוֹשֶׁךְ.
אֲנִי חוֹשֵׁב, אִם כָּל יְהוּדִי שִׁילֵּם כָּאן מָאתַיִים שֶׁקֶל בִּשְׁבִיל הַכַּרְטִיס, וְיֵשׁ כָּאן חֲמֵשֶׁת אֲלָפִים בְּנֵי אָדָם, זֶה יוֹצֵא לֹא מְעַט כֶּסֶף. עֶשְׂרִים אֶלֶף שֶׁקֶל, אוּלַי שְׁלוֹשִׁים אֶלֶף אֲפִילּוּ, אֲנִי חוֹשֵׁב. וְכָל הַכֶּסֶף הַזֶּה הוֹלֵךְ לִדְטִנָּר, אֲנִי חוֹשֵׁב. וְאִם הָיָה גַּם טוֹפּוֹל, אוֹ טוֹפֶּעְלַע, שֶׁגַּם הוּא הִתְחַפֵּשׂ לְטוּבְיָה שֶׁלְּךָ, וְעוֹד בִּבְרוֹדוֵויי, אֲנִי חוֹשֵׁב, כַּמָּה כֶּסֶף עָשׂוּ מִטּוּבֶיהָ שֶׁלְּךָ, אֲדוֹנִי שָׁלוֹם עֲלֵיכֶם. וְאִם הֵם קִיבְּלוּ כָּל כָּךְ הַרְבֵּה כֶּסֶף, אֲדוֹנִי, אָז תִּסְלַח לִי, יֵשׁ כָּאן בְּעָיָה, כִּי מִי שֶׁיֵּשׁ לוֹ עֶשְׂרִים אֶלֶף שֶׁקֶל, שֶׁזֶּה בָּרוּבָּל אֲנִי לֹא יוֹדֵעַ כַּמָּה, וּבִזְלוֹטִי, אֲדוֹנִי, אֲנִי אֲפִילּוּ לֹא רוֹצֶה לָדַעַת כַּמָּה, זֶה אוֹמֵר שֶׁטּוֹבִיָּה הָפַךְ לִגְבִיר. וְאִם טוּבְיָה הָפַךְ לִגְבִיר, טעוויע אִיז אָוִיס טעוויען. טוּבְיָה הוּא כְּבָר לֹא טוּבְיָה.
כָּכָה אוֹ כָּכָה אֲנִי יוֹשֵׁב שָׁם בַּכִּיסֵּא, וְרוֹאֶה שְׁמָהּ אֶת אוֹתוֹ דְּטִנָּר שֶׁלָּבוּשׁ כְּאִילּוּ שֶׁהוּא טוּבְיָה כְּאִילּוּ שֶׁזֶּה הָיָה פּוּרִים, רַק שֶׁאִם זֶה הָיָה פּוּרִים, טוּבְיָה הָיָה לוֹבֵשׁ כּוֹבַע שֶׁל קוֹזָאק אוֹ קַרְנַיִים שֶׁל תַּיִשׁ, וְלֹא בְּגָדִים שֶׁל טוּבְיָה, וְהוּא שַׂר שִׁירִים, וְהוּא בּוֹכֶה, וְהוּא כּוֹרֵעַ עַל בִּרְכָּיו, מָסוֹרֶת, לְחַיִּים, לוֹ הָיִיתִי רוֹטְשִׁילְד, שֶׁזֶּה בִּכְלָל, אֲדוֹנִי שָׁלוֹם עֲלֵיכֶם, מִסִּיפּוּר אַחֵר לְגַמְרֵי שֶׁלְּךָ וְלֹא מֵהַסִּיפּוּרִים שֶׁלִּי, כְּלוֹמַר הַסִּיפּוּרִים שֶׁלִּי שֶׁסִּיפַּרְתִּי לְךָ וְשֶׁאַתָּה הָפַכְתָּ אוֹתָם לַסִּיפּוּרִים שֶׁלְּךָ. וְשֶׁבְּעֶצֶם, אֲדוֹנִי, אִם תִּסְלַח לִי, גַּם אַתָּה הָרוֹוַחַת כַּמָּה גְּרוּשִׁים מִמָּה שֶׁאֲנִי סִיפַּרְתִּי לְךָ, כְּלוֹמַר, הַדְּמָעוֹת שֶׁלִּי הָפְכוּ אֶצְלְךָ לִדְיוֹ, וְהַדְּיוֹ — לְכֶסֶף.
אֲבָל, מֵהֵיכָא תֵּיתֵי, לֹא נוֹרָא, צָרִיךְ פַּרְנָסָה, לִי יֵשׁ סוּס וַעֲגָלָה וּלְךָ יֵשׁ עֵט וְקֶסֶת. וִיהוּדִי צָרִיךְ פַּרְנָסָה. וּפַרְנָסָה, יִסְלַח לִי דְּטִנָּר, זֶה יוֹתֵר חָשׁוּב מִמָּסוֹרֶת. כָּכָה אֲנִי חוֹשֵׁב, אֲבָל בִּזְמַן שֶׁאֲנִי חוֹשֵׁב אֶת כָּל הַדְּבָרִים הָאֵלֶּה, כְּבָר בָּאִים כָּל הַשַּׂחְקָנִים וּמִשְׁתַּחֲוִוים לְפָנֵינוּ, וְכָל הַקָּהָל קָם וּמוֹחֵא כַּפַּיִים, וַאֲנִי רוֹאֶה שָׁם לְפָנַיי אַחַת שֶׁהִתְחַפְּשָׁה לְגוֹלְדָה, אַף עַל פִּי שֶׁזֹּאת כָּאן הָיְיתָה קְצָת גְּבֶרֶת לְעוּמַּת גּוֹלְדָה שֶׁלִּי, שֶׁהִיא יוֹתֵר מָה שֶׁנִּקְרָא אֵשֶׁת חַיִל, וַאֲנִי רוֹאֶה שָׁם אֶת הוּדַל, וְחַוָּה, וְצַיְיטָל וְלֶיְיזֶר וָולְף וּפֶרְצִ'יק, וְכָל מִינֵי אֲחֵרִים שֶׁאֲנִי מַכִּיר, רַק שֶׁכָּאן אֲנִי לֹא מַכִּיר אַף אֶחָד. וּכְשֶׁאֲנִי עוֹמֵד, אֲנִי רוֹאֶה אֵיךְ אוֹתוֹ דְּטִנָּר רוֹאֶה אוֹתִי שָׁם בַּקָּהָל, מִסְתַּכֵּל עָלַיי אֵיךְ שֶׁאֲנִי מִסְתַּכֵּל עָלָיו, וְהוּא מִשְׁתַּחֲוֶוה, וְהָעֵינַיִים שֶׁלּוֹ עֲדַיִין עָלַיי וַאֲנִי הָעֵינַיִים שֶׁלִּי עֲדַיִין עָלָיו, וְהוּא עוֹשֶׂה עִם הָאֶצְבַּע, הוּא מַצְבִּיעַ עַל לוּחַ הֶחָזֶה שֶׁלּוֹ, מַשְׁמָע הוּא אוֹמֵר "אֲנִי," וְהוּא אוּלַי עַל הַבָּמָה וְכָל הַקָּהָל מוֹחֵא לוֹ כַּפַּיִים, אֲבָל טוּבְיָה הוּא טוּבְיָה, וְאַף אֶחָד לֹא יִיקַּח מִמֶּנּוּ אֶת טוּבְיָה, וְהוּא, שֶׁיִּהְיֶה בָּרִיא, הַיּוֹם הוּא טוּבְיָה וּמָחָר הוּא הַצָּאר נִיקוֹלַאי אוֹ חֶמְלִינִיצְקִי יִימַּח שְׁמוֹ אוֹ נַפּוֹלֵיאוֹן בּוֹנַפַּרְטֶה, וַאֲנִי, בִּמְחִילָה, אֶשָּׁאֵר טוּבְיָה.
הוּא עִם הָאֶצְבַּע עוֹשָׂה אֲנִי, וַאֲנִי עִם הָאֶצְבַּע עוֹשָׂה לוֹ, לֹא אַתָּה. אֲנִי. וְהוּא עוֹשֶׂה אֲנִי, וַאֲנִי עוֹשֶׂה אֲנִי, וּבַסּוֹף הוּא מִשְׁתַּחֲוֶוה וּמִשְׁתַּחֲוֶוה עוֹד פַּעַם, וְהַקָּהָל עוֹמֵד וּמוֹחֵא כַּפַּיִים, עַד שֶׁמִּלְּמַעְלָה מַתְחִיל הַמָּסָךְ לָרֶדֶת וְהָאוֹר בָּאוּלָם נִדְלַק.
אֲנִי קָם לָלֶכֶת וְרוֹאֶה שֶׁהָאִישָּׁה שֶׁלְּיָדִי קָמָה גַּם כֵּן. כַּמָּה זֶה יָפֶה, הִיא אוֹמֶרֶת, וְכַמָּה זֶה יָפֶה וְכַמָּה שֶׁאֲנִי מִתְרַגֶּשֶׁת וְכַמָּה שְׁדַטְנֵר הוּא כָּכָה, כַּמָּה הוּא כָּכָה, וְכַמָּה שֶׁאַתָּה, כְּלוֹמַר אֲנִי, כַּמָּה שֶׁאֲנִי מַזְכִּיר אוֹתוֹ, אֲנִי מִין גֶּבֶר, הִיא אוֹמֶרֶת, סוּג יָשֵׁן הִיא אוֹמֶרֶת, וְכָכָה וְכָכָה וְכָכָה. אֲנִי, לֹא אֶת כָּל מָה שֶׁהִיא אוֹמֶרֶת אֲנִי שׁוֹמֵעַ, אֲבָל מָה שֶׁאֲנִי שָׁם לֵב זֶה שֶׁהִיא, פִּתְאוֹם, הַיָּד שֶׁלָּהּ עַל הַמַּרְפֵּק שֶׁלִּי. וַאֲנִי חוֹשֵׁב, טֶעוִויעַ אִיז נִישַׁט קַיִין יידענע. אֲנִי, בַּעֲוָונוֹתַיי, אֲנִי גֶּבֶר. הִיא, הַיָּד שֶׁלָּהּ עַל הַמַּרְפֵּק שֶׁלִּי, לֹא מֵהַצַּד שֶׁל הָעֶצֶם, אֶלָּא מֵהַצַּד שֶׁל הַוְּורִידִים וְהָעוֹרְקִים, וַאֲנִי כְּבָר לֹא בָּחוּר צָעִיר, אֲבָל פִּתְאוֹם הַדָּם אֶצְלִי מַתְחִיל לִזְרוֹם מַהֵר יוֹתֵר בְּתוֹךְ הַגּוּף, וַאֲנִי עוֹמֵד בָּאוּלָם וְכָל מִינֵי תְּחוּשׁוֹת עוֹבְרוֹת אֶצְלִי בַּגּוּף. וַאֲנִי מִסְתַּכֵּל עָלֶיהָ, וְהִיא אָמְנָם הִיא לֹא בַּחוּרָה צְעִירָה, אֲבָל מְכוֹעֶרֶת הִיא לֹא. וַאֲנִי לֹא אֵיזוֹ נְקֵבָה, וְגוֹלְדָה שֶׁלִּי כְּבָר בָּעוֹלָם הַבָּא, וּבָעוֹלָם הַבָּא, בַּמָּקוֹם שֶׁהִיא יוֹשֶׁבֶת בּוֹ, שְׁמָהּ מוֹלְכִים הַמַּלְאָכִים, וַאֲנִי, תִּסְלַח לִי אֲדוֹנִי שָׁלוֹם עֲלֵיכֶם, אֲבָל גַּם אַתָּה גֶּבֶר כָּמוֹנִי, וַאֲנִי, יֵצֶר הָרַע הוּא מִין מַלְאַךְ שֶׁיּוֹשֵׁב אֶצְלִי עַל הַכָּתֵף, וְהַמַּחֲשָׁבוֹת שֶׁעוֹטְפוֹת אוֹתִי מְמַלְּאוֹת אֶצְלִי אֶת הַבֶּטֶן, אֶת תַּחְתִּית הַבֶּטֶן, שָׁם נַעֲשֶׂה גּוֹעֵשׁ כְּמוֹ הֲסַמְבַּטְיוֹן בִּימֵי הַחוֹל.
אֲנִי מִסְתַּכֵּל עַל הָאִישָּׁה הַזּוֹ וְהִיא עֲדַיִין מַחֲזִיקָה אֶת הַמַּרְפֵּק שֶׁלִּי, אֲבָל אִם קוֹדֶם הֶחֱזִיקָה בְּכַפּוֹת הַיָּדַיִים, עַכְשָׁיו הִיא מַחֲזִיקָה אֶת קִיבּוֹרֶת הַזְּרוֹעַ, וְטֹבִיָּה הוּא לֹא אֵיזוֹ נְקֵבָה, וְיֵצֶר הָרַע הוּא אוֹרַח קָבוּעַ, בָּא מְבַקֵּר, וְטוֹבִיָּה הוּא מַכְנִיס אוֹרְחִים, אֲבָל כְּמוֹ שֶׁהוּא בָּא הוּא גַּם הוֹלֵךְ, וְכָאן הוּא בָּא יַחַד עִם הָאִישָּׁה הַזּוֹ, וְהִיא, מְכוֹעֶרֶת הִיא לֹא, וְרֵיחַ יֵשׁ לָהּ כְּמוֹ שֶׁל הַנְּהָרוֹת וְהַנְּחָלִים וִיעָרוֹת וְהָעֵצִים, וּפִרְחֵי הַלִּילָךְ וְהָאָבִיב וְהַחוֹרֶף, וְהַדֶּשֶׁא בַּקַּיִץ וְהַנָּהָר בָּאָבִיב.
מְקִימֵי מֵעָפָר דַּל, מֵאַשְׁפּוֹת יָרִים אֶבְיוֹן.
מָה שֶׁקָּרָה בֵּינִי בֵּין הַגְּבֶרֶת הַזֹּאת, אֲדוֹנִי שָׁלוֹם עֲלֵיכֶם, זֶה בֵּינִי וּבִינָה, וְאוּלַי גַּם בֵּינִי וּבֵין גּוֹלְדָה שֶׁלִּי, וְאוּלַי גַּם בֵּינִי וּבֵינִי, וּבֵינִי וּבֵין הַכִּבְיָכוֹל, כְּמוֹ שֶׁאַתָּה, אֲדוֹנִי שָׁלוֹם עֲלֵיכֶם, מָה שֶׁשֶּׁלְּךָ הוּא שֶׁלְּךָ וּבֵינְךָ לְבֵין עַצְמְךָ וּבֵינְךָ לְבֵין אוֹלְגָּה שֶׁלְּךָ, וְאוּלַי גַּם בֵּינְךָ וּבֵין גְּבָרוֹת אֲחֵרוֹת, אֲנִי לֹא יוֹדֵעַ, וּכְמוֹ שֶׁאַתָּה לֹא מְסַפֵּר לַטְבִיָּה שֶׁלְּךָ, כָּכָה טוּבְיָה לֹא מְסַפֵּר לְךָ. דָּבָר אֶחָד אַתָּה יוֹדֵעַ, טַבְיֶה הוּא לֹא נוֹאֵף, לֹא זַנָּאִי, אֲבָל טַבְיֶה אִיז נִישַׁט קַיִין יידענע, וְגַם אֵצֶל טַבְיֶה יֵצֶר הָרַע לִפְעָמִים מוּלְךָ, וְיֵשׁ לוֹ, כְּלוֹמַר לִי, כָּבוֹד אֶל יֵצֶר הָרַע.
אֲבָל אֵיךְ שֶׁאֲנִי הוֹלֵךְ עִם הַגְּבֶרֶת הַזֹּאת אֶל אוֹתוֹ הַמָּקוֹם שֶׁאֵלָיו אֲנַחְנוּ הוֹלְכִים, שֶׁזֶּה הַבַּיִת שֶׁלָּהּ, הַדִּירָה שֶׁלָּהּ, בְּדֶרֶךְ, כְּשֶׁאֲנַחְנוּ עוֹד לְיַד הַתֵּיאַטְרוֹן, הִיא אוֹמֶרֶת: תִּרְאֶה, הִנֵּה שָׁם הוֹלֵךְ דְּטִנָּר. עַכְשָׁיו, אִם קוֹדֶם דְּטִנָּר הָיָה לָבוּשׁ כְּמוֹ טוּבְיָה, שָׁם דְּטִנָּר לְבוּשׁ כְּמוֹ דְּטִנָּר. הוּא עוֹבֵר לְיָדֵנוּ, חוֹלֵף עַל פָּנֵינוּ, אֲפִילּוּ הוּא מְבָרֵךְ לְשָׁלוֹם וּכְבָר פּוֹנֶה אֶל עִנְיָינָיו, אֶלָּא שֶׁאֲנִי צָרִיךְ לְהַגִּיד שָׁם אֵיזוֹ מִילָּה אוֹ שְׁתַּיִים.
וַאֲנִי פּוֹנֶה אַחֲרָיו וַאֲנִי אוֹמֵר, תִּסְלַח לִי ר' דָּאטְנַעַר, אֲנִי, בִּמְחִילָה, יֵשׁ לִי כַּמָּה מִילִּים לְהַגִּיד לְךָ. וְהוּא בֶּנְאָדָם עָסוּק, הוּא מִסְתּוֹבֵב וְנֶעֱצַר, וַאֲנִי נִיגַּשׁ אֵלָיו, וְאֶפְשָׁר לִרְאוֹת שֶׁהוּא בֶּנְאָדָם עָסוּק, הוּא נֶעֱמַד וְנֶאֱנַח. וַאֲנִי מִסְתַּכֵּל עָלָיו, וְהוּא מִסְתַּכֵּל עָלַיי, וְהוּא לֹא מֵהַיְּהוּדִים הַקְּטַנִּים כָּאן, דְּטִנָּר, אֲבָל טַבְיֶה הוּא גַּם לֹא יְהוּדוֹן, וְהוּא נֶאֱנַח שׁוּב, וְגַם אֲנִי נֶאֱנַח. הוּא אוֹמֵר, אַתָּה תִּסְלַח לִי מְאוֹד, אֲנִי עַכְשָׁיו עָמַדְתִּי אַרְבַּע שָׁעוֹת עַל הַבָּמָה וּכְבָר יֵשׁ לִי חוֹשֶׁךְ בָּעֵינַיִים, הוּא אוֹמֵר, וּמוֹסִיף עוֹד בַּשָּׂפָה שֶׁלָּנוּ, כְּ'הָאָב גְּעֵהָאט פִּינְצֶטְעֵר אֵין דֵּי אוֹיְגְּעָן, כָּכָה, כְּמוֹ שֶׁאֲנִי וְאַתָּה מְדַבְּרִים.
אֲבָל אֲנִי אָמַרְתִּי, אֲדוֹנִי מַר דָּאטְנַעַר, אִתָּהּ אֵין לְךָ כּוֹחַ וְהִסְתּוֹבַבְתָּ אַרְבַּע שָׁעוֹת עַל הַבָּמָה, וַאֲנִי בִּמְחִילָה יָשַׁבְתִּי בַּכּוּרְסָה וְהִסְתַּכַּלְתִּי עָלֶיךָ מִסְתּוֹבֵב שָׁם, אֲבָל תִּסְלַח לִי אֲדוֹנִי, אַתָּה עַל הַבָּמָה הָיִיתָ אֲנִי.
וְהוּא מִסְתַּכֵּל עָלַיי, וַאֲנִי מִסְתַּכֵּל עָלָיו, וְהוּא אוֹמֵר, מִי אַתָּה אֲדוֹנִי. אֲנִי אוֹמֵר, אֲנִי טוּבְיָה.
וְהוּא, שֶׁקּוֹדֶם הוּא הָיָה עָיֵיף, הוּא עַכְשָׁיו מִתְעוֹרֵר, וַאֲפִילּוּ קְצָת מִתְעַצְבֵּן, וְהוּא אוֹמֵר, סְלַח לִי אֲדוֹנִי, אֲנִי לֹא מַמָּשׁ מַכִּיר אוֹתְךָ, אֲבָל אִם לֹא אִכְפַּת לְךָ, אֲנִי טוּבְיָה.
לֹא, אֲדוֹנִי, אֲנִי אוֹמֵר, אִם לֹא אִכְפַּת לְךָ, אֲנִי טוּבְיָה. כָּכָה גַּם הָיָה כָּתוּב בַּדַּרְכּוֹן שֶׁלִּי.
כָּכָה אֲנִי אוֹמֵר, וְהוּא אוֹמֵר, אֲדוֹנִי, זֶה יָפֶה מְאוֹד שֶׁבָּאתָ לִרְאוֹת אוֹתִי בִּכְנֵר עַל הַגַּג, וַאֲנִי לֹא בְּדִיּוּק יוֹדֵעַ מִי אַתָּה, אֲבָל אֲנִי טוּבְיָה. קוֹדֶם הָיָה רוֹדֶנְסְקִי, אַחֲרָיו בָּא טוֹפּוֹל וְעַכְשָׁיו אֲנִי טוּבְיָה. רוֹדַנְסְקִי בְּקֶבֶר, טוֹפּוֹל כְּבָר בְּעִנְיָינָיו, וְעַכְשָׁיו אֲנִי טוּבְיָה. אֲנִי, דְּטִנָּר, אֲנִי טוּבְיָה.
וַאֲנִי אוֹמֵר, תִּסְלַח לִי מַר דְּטִנָּר, אַתָּה אָדָם נִכְבָּד, אֲבָל תַּסְבִּיר לִי בִּמְחִילָה אֵיךְ זֶה יָכוֹל לִהְיוֹת שֶׁאֲנִי פּוֹנֶה אֵלֶיךָ בְּתוֹר מַר דְּטִנָּר וְאוֹמֵר: אֲנִי טוּבְיָה, וְאַתָּה אוֹמֵר לִי: לֹא אַתָּה לֹא טוּבְיָה, אֲנִי טוּבְיָה. אֲנִי, גַּם כְּשֶׁיָּשַׁבְתִּי לִרְאוֹת אוֹתְךָ עַל הַבָּמָה הָיִיתִי טוּבְיָה, וְגַם עַכְשָׁיו אֲנִי טוּבְיָה. וְאַתָּה, עִם כָּל הַכָּבוֹד, עַכְשָׁיו אַתָּה דְּטִנָּר, וַאֲנִי טוּבְיָה. אָז אִם אֶפְשָׁר אֲדוֹנִי, קְצָת דֶּרֶךְ אֶרֶץ.
קְצָת דֶּרֶךְ אֶרֶץ אֲנִי אוֹמֵר לִדְטִנָּר, וַאֲנִי רוֹאֶה אוֹתוֹ, שֶׁלִּפְנֵי כֵן הוּא נִרְאֶה כְּמוֹ מִי שֶׁהִתְכַּוֵּוץ וְהִצְטַמְצֵם אַחֲרֵי אַרְבַּע שָׁעוֹת עַל הַבָּמָה, כָּכָה עַכְשָׁיו פִּתְאוֹם, בָּא דְּטִנָּר וּמִתְנַפֵּחַ כְּמוֹ מֶלֶךְ, הוּא מִסְתַּכֵּל עָלַיי, אֲנִי מִסְתַּכֵּל עָלָיו, הוּא עָלַיי וַאֲנִי עָלָיו. הוּא בְּגוֹבַהּ שֶׁלִּי, אוּלַי בְּכָל זֹאת קְצָת יוֹתֵר נָמוּךְ, וְכָכָה אֲנַחְנוּ מִסְתַּכְּלִים זֶה עַל זֶה, וְהוּא אוֹמֵר, אֲנִי יֵשׁ לִי דֶּרֶךְ אֶרֶץ בִּפְנֵי אֲדוֹנִי, שֶׁהוּא טוּבְיָה, אֲבָל עַל הַבָּמָה אֲנִי טוּבְיָה. אֲנִי. קוֹדֶם הָיָה רוֹדֶנְסְקִי, אַחֵר כָּךְ טוֹפּוֹל, וּמְסַפְּרִים שֶׁאֲפִילּוּ יַעֲקֹב אַדְלֶר בִּכְבוֹדוֹ וּבְעַצְמוֹ הָיָה טוּבְיָה. אִם אֲנַחְנוּ, רוֹדֶנְסְקִי וְטוֹפּוֹל וַאֲפִילּוּ יַעֲקֹב אַדְלֶר לֹא הָיִינוּ טוּבְיָה עַל הַבָּמָה, אֲדוֹנִי, טוּבְיָה יָכוֹל הָיָה לִהְיוֹת גַּם אֶפְרַיִם וּשְׁמוּאֵל אוֹ מְנַשֶּׁה אוֹ יוֹסֵף, עִם כָּל הַכָּבוֹד.
וַאֲנִי אוֹמֵר, לֹא אֲדוֹנִי. עִם כָּל הַכָּבוֹד, אִם לֹא הָיָה טוּבְיָה, לֹא הֱיֵה שָׁלוֹם עֲלֵיכֶם, וְלֹא הָיָה כַּנָּר עַל הַגַּג, וְלֹא הָיָה כַּנָּר בַּמַּרְתֵּף. וְאִם לֹא הָיָה כַּנָּר עַל גַּג, לֹא הָיָה דְּטִנָּר. כָּכָה אֲנִי אוֹמֵר לוֹ, אֲדוֹנִי, שָׁלוֹם עֲלֵיכֶם, אֲנִי מְקַוֶּוה שֶׁאַתָּה לֹא כּוֹעֵס שֶׁאֲנִי מִשְׁתַּמֵּשׁ בְּשֵׁם שֶׁלְּךָ עִם בֶּן אָדָם שֶׁאֲנִי פַּעַם רִאשׁוֹנָה בַּחַיִּים שֶׁלִּי רוֹאֶה, וְלֹא רַק פַּעַם רִאשׁוֹנָה בַּחַיִּים שֶׁלִּי אֲנִי רוֹאֶה, אֶלָּא גַּם פַּעַם רִאשׁוֹנָה שֶׁאֲנִי רוֹאֶה אוֹתוֹ אַחֲרֵי הַמָּוֶות.
אֲנִי אוֹמֵר לוֹ, וְהוּא אוֹמֵר לִי: לֹא אֲדוֹנִי, בְּלִי שָׁלוֹם עֲלֵיכֶם, וּבְלִי דְּטִנָּר — לֹא הָיָה טוּבְיָה. אַתָּה מֵבִין, הוּא אוֹמֵר, אוֹמֵר וְסוֹגֵר אֶת הַכַּפְתּוֹר שֶׁלּוֹ בִּמְעִיל. הָיָה קְצָת קַר בְּאוֹתוֹ הָעֶרֶב בְּתֵל אָבִיב. הִתְחִיל לָרֶדֶת הַגֶּשֶׁם.







https://www.shortstoryproject.com/he/story/%d7%98%d7%95%d7%91%d7%99%d7%94-%d7%a4%d7%95%d7%92%d7%a9-%d7%90%d7%aa-%d7%93%d7%98%d7%a0%d7%a8/
#אַבְּסוּרְד#הוּמוֹרִיסְטִי#הִרְהוּרִים#יִשְׂרְאֵלִי#כְּתִיבָה