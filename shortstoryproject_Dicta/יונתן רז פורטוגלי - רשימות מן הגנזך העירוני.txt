בִּשְׁנַת 1999 עָבַר אַבָּא שֶׁלִּי לְהִתְגּוֹרֵר בְּדִירַת סְטוּדְיוֹ עִם נוֹף לַיָּם בִּמְלוֹן הַדִּירוֹת "קוֹלוֹנֵי בַּיְץ'" שֶׁעַל טַיֶּילֶת בַּת-יָם. הוּא עָבַר לְשֵׁם כְּדֵי לְהִתְנַתֵּק מֵהַסָּחוֹת הַדַּעַת שֶׁהִטְרִידוּ אֶת מְנוּחָתוֹ בְּרָמַת אָבִיב, וּלְהִתְמַסֵּר לִכְתִיבַת הָרוֹמָן שֶׁלּוֹ, רוֹמָן עַל תּוֹלְדוֹת מִשְׁפַּחַת פּוֹרְטוּגָלִי שֶׁיַּתְחִיל בְּסָבוֹ מֵנְדְל פּוֹרְטוּגָלִי – מִמְּקִימֵי אִרְגּוּן "הַשּׁוֹמֵר" וְאִרְגּוּן "בַּר גִּיּוֹרָא" – וְיַגִּיעַ עַד אֵלָיו, הַנֶּכֶד שֶׁהָיָה לַסּוֹפֵר וְכָתַב אֶת סִיפּוּר הַמִּשְׁפָּחָה. אַחֲרֵי כַּמָּה חוֹדָשִׁים בַּמָּלוֹן יָרַד מֵהָעִנְיָין וְחָזַר לְדִירָתוֹ בִּרְחוֹב בְּרוֹדְצְקִי.
אֶחָד הַזִּיכְרוֹנוֹת הַיְּחִידִים שֶׁלִּי מֵהַתְּקוּפָה הַקְּצָרָה שֶׁבָּהּ הִתְגּוֹרֵר בְּטַיֶּילֶת בַּת-יָם, הִיא שִׂיחָה שֶׁנִּיהֲלוּ הוֹרַי בְּמִרְפֶּסֶת הַחֶדֶר הַקָּטָן בְּ"קוֹלוֹנֵי". הֵם דִּיבְּרוּ עַל מָה שֶׁיַּשְׁאִיר אַחֲרָיו כָּל אֶחָד מֵהֶם אַחֲרֵי שֶׁיֵּלֵךְ. אַבָּא שֶׁלִּי דִּיבֵּר עַל סִפְרוֹ שֶׁבִּכְתוּבִים, הוּא תִּכְנֵן אָז לִקְרוֹא לוֹ "גֵּוָם", וְהֶאֱמִין שֶׁהַסֵּפֶר יַהֲפוֹךְ לְ"מֵאָה שָׁנִים שֶׁל בְּדִידוּת" שֶׁל הַסִּפְרוּת הַיִּשְׂרְאֵלִית. אִמָּא שֶׁלִּי הוֹסִיפָה שֶׁגַּם שְׁמָהּ יִישָּׁאֵר אַחֲרֶיהָ, בִּזְכוּת גִּלְיוֹנוֹת כִּתְבֵי הָעֵת הַמִּקְצוֹעִיִּים שֶׁעִיצְּבָה וְהוֹצִיאָה לָאוֹר. "מֶשֶׁק הָעוֹפוֹת" בֶּטַח נִכְרַךְ וְקוּטְלַג בְּבֵית אֲרִיאֵלָה, אָמְרָה, וְאוּלַי גַּם "תָּמִיד תּוֹתְחָן". הִיא צְרִיכָה בֶּאֱמֶת לִבְדּוֹק.
נִזְכַּרְתִּי בַּשִּׂיחָה הַזּוֹ שֶׁלָּהֶם בִּזְמַן שֶׁנָּבַרְתִּי בַּאֲתַר הָאִינְטֶרְנֵט הֶחָדָשׁ שֶׁל גַּנְזַךְ עִירִיַּית תֵּל אָבִיב, אוֹצָר דִּיגִיטָלִי וּבוֹ סְרִיקוֹת שֶׁל כָּל תִּיקֵי הַבִּנְיָינִים בָּעִיר. הַגַּנְזַךְ, הִתְבָּרֵר כְּכָל שֶׁהֶעֱמַקְתִּי לִנְבּוֹר בַּמִּמְצָאִים, הוּא לְמַעֲשֶׂה גִּלְעָד עָצוּם לְכִמְעַט מֵאָה שְׁנוֹת אֶפּוֹסִים קְטַנִּים שֶׁל מְרִיבוֹת שְׁכֵנִים – מִפְעַל הַנְצָחָה לִכְתִיבָתָם הַזּוֹעֶמֶת שֶׁל דַּיָּירֵי תֵּל אָבִיב-יָפוֹ לְדוֹרוֹתֶיהָ. בְּתִיק הַבִּנְיָין שֶׁל הַבַּיִת שֶׁגָּדַלְתִּי בּוֹ, בִּרְחוֹב 3057 בִּשְׁכוּנַת עַגַ'מִי בְּיָפוֹ, מָצָאתִי, בֵּין שִׂרְטוּטִים, תַּצְלוּמִים ודו"חות גַּם חֲלִיפַת מִכְתָּבִים אֲרוּכָּה בֵּין אִמִּי לִשְׁנֵי דּוֹרוֹת שֶׁל בְּנֵי מִשְׁפַּחַת ש'. חֲלִיפָה שֶׁנִּמְשְׁכָה לְאוֹרֶךְ הַשָּׁנִים 1986-2004 וְלִיוְּותָה אֶת סִכְסוּךְ הַשְּׁכֵנִים בֵּין שְׁתֵּי הַמִּשְׁפָּחוֹת שֶׁבְּסוֹפוֹ, בִּשְׁנַת 2004, עָזַבְנוּ אֶת יָפוֹ.
*
רֵאשִׁית הַסִּכְסוּךְ בֵּין אִמִּי לְבֵין מִשְׁפַּחַת ש', הִנַּחְתִּי תָּמִיד, מָצוּי בְּעֶרֶב יוֹם שִׁישִּׁי אֶחָד שֶׁל שְׁנַת 92 אוֹ 93 שֶׁבּוֹ עָמַדְתִּי בַּמִּרְפֶּסֶת חַדְרֵי וְיָרִיתִי, מִתּוֹךְ שִׁעֲמוּם, חִיצֵּי נְיָיר מְגוּלְגָּלִים אֶל צַמְּרוֹת עֲצֵי הַגִּינָּה הַנְּטוּשָׁה שֶׁמּוּל הַבַּיִת. צִיפִּי ש', בִּתָּם שֶׁל שְׁכֵנֵינוּ דּוֹרָה וְאַלְבֵּרְט ש', יָצְאָה מֶרְכָּבָה בְּדִיּוּק בָּרֶגַע שֶׁבּוֹ חֵץ הַנְּיָיר שֶׁיָּרִיתִי הֵחֵל לְאַבֵּד מִגּוֹבְהוֹ וְלִצְלוֹל אֶל הָרְחוֹב. הוּא נִצְלַף הַיָּשָׁר אֶל עֵינָהּ הַשְּׂמָאלִית. צִיפִּי נֶהֶדְפָה חָזְרָה אֶל הָרֶכֶב, תָּפְסָה אֶת עֵינָהּ, וּבְמֶשֶׁךְ שְׁלוֹשֶׁת הַשָּׁבוּעוֹת הַבָּאִים תֵּאָלֵץ לְהִתְהַלֵּךְ כְּרוּכָה בִּרְטִיָּיה. נִכְנַסְתִּי בְּבֶהָלָה חֲזָרָה אֶל הַמִּסְדְּרוֹן הַמּוֹבִיל לַמִּרְפֶּסֶת וְהִסְתַּתַּרְתִּי מֵאֲחוֹרֵי הַדֶּלֶת. קִיוִּויתִי, בְּאוֹפֶן טִבְעִי, שֶׁהַחֲשָׁד יִפּוֹל עַל אֶחָד מִיַּלְדֵי הָרְחוֹב הָאֲחֵרִים שֶׁלֹּא לָמְדוּ בְּבֵית סֵפֶר פְּרָטִי וְהָיוּ מוּעָדִים יוֹתֵר לְמַעֲשִׂים מִסּוּג זֶה. אִם לֹא תִּהְיֶה בְּרֵירָה, חָשַׁבְתִּי בֵּינִי לְבֵין עַצְמִי, אַלְשִׁין עַל אֶחָד מֵהֶם בְּאוֹפֶן יָזוּם. אַךְ בְּעוֹדִי מֵצִיץ מֵאֲחוֹרֵי דֶּלֶת הַמִּרְפֶּסֶת בְּצִיפִּי הַפְּגוּעָה, וְלִפְנֵי שֶׁהִסְפַּקְתִּי לָסֶגֶת אֶל עִיבּוּרֵי הַבַּיִת, נִפְתַּח חַלּוֹן פְּנִימִי עָגוֹל וְגָבוֹהַּ בַּקִּיר הַמְּשׁוּתָּף לָנוּ וּלְבֵית מִשְׁפַּחַת ש', וּמִתּוֹכוֹ בָּקַע שַׁעֲרוֹ הַלָּבָן שֶׁל אַלְבֵּרְט ש', אָבִיהָ שֶׁל צִיפִּי. הוּא הִבִּיט בִּי אוֹחֵז אֶת הִטּוּ-טו וְהִתְחִיל לְקַלֵּל בְּקוֹל "חָמוּר! מַמְזֶרְתָּא!". נִתְפַּסְתִּי. וְעַל אוֹתָהּ צְלִיפָה, הֶאֱמַנְתִּי, מִשְׁפַּחַת ש' לֹא סָלְחָה.
אֶלָּא שֶׁלְּהַפְתָּעָתִי, עֵדוּת רִאשׁוֹנָה לְסִכְסוּךְ הַשְּׁכֵנִים בֵּין אִמִּי לְבֵין מִשְׁפַּחַת ש' נִמְצֵאת בְּתִיק הַבִּנְיָין כְּבָר בְּמִכְתָּב הַמְּתוֹאֳרָךְ לְחוֹדֶשׁ אוֹקְטוֹבֶּר 1987, כְּלוֹמַר, שֵׁשׁ שָׁנִים לִפְנֵי שֶׁשִּׁיגַּרְתִּי בְּשׁוֹגֵג חֵץ נְיָיר שֶׁשָּׁתַם אֶת עֵינָהּ שֶׁל צִיפִּי ש'. מְדוּבָּר בַּתְּלוּנָה תַּמְצִיתִית בִּכְתַב יָד מְסוּלְסָל מֵאֵת דּוֹרָה ש', אִמָּהּ שֶׁל צִיפִּי וְאִשְׁתּוֹ שֶׁל אַלְבֵּרְט, הַמְּמוֹעֶנֶת לְאִמִּי וּלְמַחְלֶקֶת פְּנִיּוֹת הַצִּיבּוּר, וּבָהּ דּוֹרָה מַצְהִירָה כִּי הִיא "מְעוּנְיֶינֶת לְדַוֵּוחַ עַל שְׁבִירַת הַקִּירוֹת הַנַּעֲשֵׂית בְּדִירָתָהּ שֶׁל ש. רָז תּוֹךְ שִׁינּוּי אוֹפִי הַמִּבְנֶה שֶׁהוּא בִּנְיָין מְיוּחָד מִשְּׁנוֹת הַשְּׁלוֹשִׁים... אֲנִי מְבַקֶּשֶׁת לְהַצְהִיר עַל הִתְנַגְּדוּתִי לְשִׁינּוּיִים אֵלּוּ וְלִבְדּוֹק אֶת הַחוּקִּיּוּת... בְּתוֹר דַּיֶּירֶת הַמִּתְגּוֹרֶרֶת בַּבִּנְיָין כִּמְעַט שְׁלוֹשִׁים שָׁנָה מְבַקֶּשֶׁת אֲנִי כִּי אוֹפִי הַבִּנְיָין יִישָּׁאֵר..."
בִּתְגוּבָה, כּוֹתֶבֶת אִמִּי כִּי "עַד כַּמָּה שֶׁיָּדַעְתִּי מַשֶּׂגֶת הַקִּירוֹת הַפְּנִימִיִּים בַּבַּיִת שֶׁרָכַשְׁתִּי בְּמֵיטַב כַּסְפִּי אֵינָם עִנְיָינָהּ שֶׁל גְּבֶרֶת ש' הַנִּכְבֶּדֶת." כְּשֶׁשָּׁאַלְתִּי אוֹתָהּ מַדּוּעַ הִתְנַגְּדָה דּוֹרָה ש' לִפְרִיצַת הַדְּלָתוֹת שֶׁלְּמַעֲשֶׂה הֶחֱזִירוּ אֶת הַבַּיִת לְמַצָּבוֹ הַמְּקוֹרִי, לִפְנֵי חֲלוּקָּתוֹ לְדִירוֹת קְטַנּוֹת, חָשְׂפָה בִּפְנֵי אִמִּי אֶת הַמְּקוֹרוֹת הָאֲמִיתִּיִּים שֶׁל הַסִּכְסוּךְ (אֶת תַּקְרִית הַיֶּרִי לֹא זָכְרָה.) הוּא הֵחֵל, הִסְבִּירָה, לְאַחַר שֶׁרָכַשְׁנוּ אֶת הַחֶדֶר שֶׁל אֶסְתֵּר אַבְנוּן מֵאֲחוֹרֵי גַּבָּהּ שֶׁל דּוֹרָה. "אַתָּה לֹא זוֹכֵר אֶת אֶסְתֵּר אַבְנוּן?" שָׁאֲלָה בְּהַפְתָּעָה כְּשֶׁנִּדְמֶה הָיָה לָהּ, וּבְצֶדֶק, שֶׁאֵינִי עוֹקֵב. נוּ, הוֹסִיפָה, הָאִישָּׁה הַזְּקֵנָה שִׁגְרָה בַּסָּלוֹן עַד שֶׁהָיִיתָ בֶּן שֶׁבַע בְּעֵרֶךְ. הַאִם אִמִּי הֵחֵלָּה לַהֲזוֹת, לְדַמְיֵין דְּבָרִים? שָׁאַלְתִּי אֶת עַצְמִי וְהִבַּטְתִּי בְּעֵינֶיהָ, מְחַפֵּשׂ רְמָזִים לְנִיצָּנֵי שֶׁטָּיוּן. עַל אֵיזוֹ אִישָּׁה זְקֵנָה הִיא מְדַבֶּרֶת, שֶׁהִתְגּוֹרְרָה בְּסִלּוֹנֵנוּ? וְאִם הִתְגּוֹרְרָה בְּסִלּוֹנֵנוּ אִישָּׁה זְקֵנָה בְּיַלְדוּתִי, הַאִם לֹא הָיִיתִי זוֹכֵר אוֹתָהּ? זֶה מְגוּחָךְ, קָבַעְתִּי. אָה. רֶגַע אֶחָד. נָכוֹן. הָיָה מַשֶּׁהוּ כָּזֶה.
*
הַבַּיִת בָּרְחוֹב 3057 הָיָה בֵּית מִידּוֹת עַרְבִי וּבוֹ יוֹתֵר מֵחֲמִישָּׁה עָשָׂר חֲדָרִים וְחָמֵשׁ חֲצֵרוֹת פְּנִימִיּוֹת. מִשְּׁנַת אַרְבָּעִים וּשְׁמוֹנֶה וְעַד סוֹף שְׁנוֹת הַחֲמִישִּׁים עָמַד הַבַּיִת רֵיק. אָז הוּפְרְדוּ שְׁתֵּי קוֹמוֹתָיו, וְכָל חֶדֶר בַּמִּבְנֶה הָפַךְ לְדִירָה צְמוּקָה עֲבוּר מִשְׁפַּחַת עוֹלִים שְׁלֹמֹה. כְּשֶׁקָּנְתָה אִמָּא שֶׁלִּי אֶת הַדִּירָה, שֶׁהִשְׂתָּרְעָה עַל חֲצִי מֵהַקּוֹמָה הַשְּׁנִיָּיה (בַּחֲצִי הַשֵּׁנִי הִתְגּוֹרְרָה מִשְׁפַּחַת ש') הִיא נֶאֶלְצָה לְנַהֵל מַשָּׂא וּמַתָּן עַל רְכִישַׁת אַרְבַּעַת הַחֲדָרִים מוּל אַרְבַּע מִשְׁפָּחוֹת שׁוֹנוֹת. רַק אֶסְתֵּר אַבְנוּן, שֶׁהִתְגּוֹרְרָה בַּסָּלוֹן, סֵירְבָה לִמְכּוֹר אֶת חַדְרָהּ כָּךְ שֶׁלְּבַסּוֹף נִמְכְּרָה לָנוּ בְּעַצְמָהּ, לְמַעֲשֶׂה, יַחַד עִם הַדִּירָה, כְּמוֹ גַּמְבָּה קְטַנָּה שֶׁמּוֹצְאִים לְעִיתִּים בָּרֵי הַמַּזָּל בְּתוֹךְ גַּמְבָּה גְּדוֹלָה. עַד גִּיל 7, בְּכָל פַּעַם שֶׁרָצִיתִי לַעֲבוֹר מֵאֵזוֹר חַדְרֵי הַשֵּׁינָה אֶל הַמִּטְבָּח אוֹ הַמִּקְלַחַת, נֶאֱלַצְתִּי לָצֵאת מִבֵּיתֵנוּ, עָטוּף בַּחֲלוּק מַגֶּבֶת, אֶל הַפְּרוֹזְדוֹר הַחִיצוֹנִי הַמְּשׁוּתָּף לָנוּ וּלְמִשְׁפַּחַת ש', לַעֲקוֹף אֶת חֲדַר הַסָּלוֹן שֶׁאֶסְתֵּר אַבְנוּן הִתְגּוֹרְרָה בּוֹ וְאָז לְהִיכָּנֵס בַּחֲזָרָה אֶל בֵּיתִי מִבַּעַד לַדֶּלֶת שֶׁנִּפְעֲרָה בִּמְיוּחָד לְצוֹרֶךְ כָּךְ וְהוֹבִילָה אֶל אֵיזוֹר הַשֵּׁירוּת. הַמַּפָּה הַבָּאָה תַּדְגִּים אֶת הַמַּסְלוּל:

בְּדִיעֲבַד אֲנִי מַאֲמִין שֶׁהָעוּבְדָּה שֶׁבְּשֶׁבַע הַשָּׁנִים הָרִאשׁוֹנוֹת לְחַיֵּי נֶאֱלַצְתִּי לְהִסְתַּגֵּל לְכָךְ שֶׁאִישָּׁה קְשִׁישָׁה שֶׁאֵינִי מַכִּיר מִתְגּוֹרֶרֶת בְּחֶדֶר אָטוּם בְּאֶמְצַע בֵּיתִי הִשְׁפִּיעָה עֲמוּקּוֹת עַל אוֹפְיִי כְּאָדָם בּוֹגֵר. הָפַכְתִּי לְאָדָם שֶׁמִּסְתַּגֵּל לְכָל וּבִמְהִירוּת. דָּבָר אֵינוֹ מֵסִיט אוֹתִי מֵהֶרְגֵּלַיי, דָּבָר אֵינוֹ מַפְתִּיעַ אוֹתִי עוֹד. יֵשׁ לְכָךְ מַעֲלוֹת וְחֶסְרוֹנוֹת כַּמּוּבָן. מִצַּד אֶחָד, אֲנִי מִתְרַגֵּל בְּקַלּוּת לְכָל מַצָּב חָדָשׁ וּמְקַבֵּל אוֹתוֹ בַּאֲדִישׁוּת גְּמוּרָה, שׁוֹכֵחַ מִיָּד שֶׁסֵּדֶר הַדְּבָרִים הָיָה אַחֵר אֵי פַּעַם. מִצַּד שְׁנֵי, אֵין הַדָּבָר מֵעִיד בְּהֶכְרֵחַ עַל אֵיכוּת חַיִּים מְשׁוּפֶּרֶת. כְּשֶׁנִּשְׂרֶפֶת נוֹרָה בַּחֲדַר הָעֲבוֹדָה, לְמָשָׁל, נְטִיָּיתִי הַטִּבְעִית אֵינָהּ לְהַחֲלִיפָהּ, אֶלָּא לְהִסְתַּגֵּל בִּמְהִירוּת לַקְּרִיאָה וְלִכְתִיבָה בַּחוֹשֶׁךְ.
אֶסְתֵּר אַבְנוּן נִפְטְרָה, סִיפְּרָה לִי אִמִּי, בְּאֶמְצַע שְׁנַת 1987. כַּמָּה יָמִים לְאַחַר הַלְּווֹיָה נִפְגְּשׁוּ אִמָּא שֶׁלִּי וְדוֹרָה ש' בַּמַּדְרֵגוֹת. דּוֹרָה, אִישָּׁה מְטוּפַּחַת וּמְכוּבֶּדֶת בַּת חֲמִישִּׁים, דּוֹבֶרֶת עַרְבִית צָרְפָתִית וְעִבְרִית שֶׁהִתְפַּרְנְסָה מִתִּיקּוּנֵי תְּפִירָה, הִסְבִּירָה לְאִמִּי כִּי מֵאַחַר שֶׁמִּשְׁפַּחְתָּהּ הִגִּיעָה לַבִּנְיָין שְׁלוֹשִׁים שָׁנָה לְפָנֵינוּ, רַק טִבְעִי שֶׁתִּהְיֶה לָהּ זְכוּת רִאשׁוֹנִים לִרְכִישַׁת דִּירַת הַחֶדֶר שֶׁל אֶסְתֵּר. וְאִם אֵין לְאִמִּי כָּל הִתְנַגְּדוּת, הוֹסִיפָה דּוֹרָה, אָז מִשְׁפַּחַת ש' אָכֵן מְעוּנְיֶינֶת לְהִשְׁתַּמֵּשׁ בִּזְכוּתָהּ וְלִרְכּוֹשׁ אֶת סִלּוֹנֵנוּ. הֵם מְבַקְּשִׁים לְשַׁכֵּן בְּחַדְרָהּ שֶׁל אֶסְתֵּר אֶת בִּתָּם, צִיפִּי, שֶׁנִּישְּׂאָה לָאַחֲרוֹנָה לְהֵרְצְל ז' וּמְצַפֶּה לְבַת בְּכוֹרָה. בִּשְׁבִיל מָה שֶׁיֵּלְכוּ לָגוּר בְּחוֹלוֹן אוֹ רִאשׁוֹן וִיבַזְבְּזוּ כֶּסֶף טוֹב עַל שְׂכַר דִּירָה כְּשֶׁאֶפְשָׁר לָגוּר כָּאן בַּבִּנְיָין לְיַד הַהוֹרִים שֶׁגַּם יַעַזְרוּ עִם הַתִּינוֹקֶת? "נָכוֹן מְאוֹד," הֵשִׁיבָה אִמָּא שֶׁלִּי וְהִבִּיטָה בְּעֵינֶיהָ שֶׁל דּוֹרָה. "בֶּאֱמֶת בִּשְׁבִיל מָה." הָעִנְיָין, הוֹסִיפָה דּוֹרָה, הוּא שֶׁאֵין לָהֶם כָּרֶגַע אֶת מְלוֹא הַסְּכוּם. יִהְיֶה עֲלֵיהֶם לְהַמְתִּין עַד שֶׁיְּקַבְּלוּ אֶת הַהַלְווֹאָה מֵהַבַּנְק, וְזֶה יִיקַּח עוֹד כַּמָּה שָׁבוּעוֹת לְפָחוֹת. לִכְשֶׁיִּרְכְּשׁוּ אֶת הַבַּיִת, סְכֵמָה דּוֹרָה בְּחִיּוּךְ, יְשַׁפֵּץ בַּעֲלָהּ אַלְבֵּרְט – פּוֹעֵל בִּנְיָין בְּמִקְצוֹעוֹ וְאִישׁ מַחַל מוּשְׁבָּע – אֶת הַחֶדֶר וְהוּא מוּכָן לְשַׁפֵּץ גַּם אֶת בֵּיתֵנוּ לְלֹא תְּמוּרָה, בְּמֶחְווֹה שֶׁל רָצוֹן טוֹב. אִמָּא שֶׁלִּי הָרְגִיעָה אֶת דּוֹרָה ש' וְאָמְרָה שֶׁאֵין שׁוּם בְּעָיָה וְאֵין צוֹרֶךְ. מִבְּחִינָתָהּ הָעִנְיָין סוּכַּם.
עוֹד בְּאוֹתוֹ הַשָּׁבוּעַ רָכְשָׁה אִמִּי, כַּמּוּבָן, אֶת הַחֶדֶר שֶׁל אֶסְתֵּר אַבְנוּן מֵאֲחוֹרֵי גַּבָּהּ שֶׁל דּוֹרָה ש'. וְעַל הַמַּהֲלָךְ הַזֶּה בְּנֵי מִשְׁפַּחַת ש' לֹא סָלְחוּ לָהּ מֵעוֹלָם. מֵאָז, הָעֲרִיכָה, הֶחֱלִיטוּ לְנַהֵל מַאֲבָק עִיקֵּשׁ לַהֲשָׁבַת סִלּוֹנֵנוּ, שֶׁנִּגְזַל מֵהֶם, לִרְשׁוּתָם. רַק בַּהֶקְשֵׁר הַזֶּה נִיתָּן לְהָבִין אֶת טִיבוֹ שֶׁל מִכְתַּב הַתְּלוּנָה הָרִאשׁוֹן שֶׁל דּוֹרָה ש'. הוּא נִכְתַּב לְאַחַר מַעֲשֶׂה הָרְמִיָּיה שֶׁבִּיצְּעָה אִמִּי, וְלֹא פָּחוֹת חָשׁוּב מִכָּךְ, הוּא נִכְתַּב אַחֲרֵי שֶׁכְּבָר אָטְמָה אִמִּי אֶת הַדֶּלֶת שֶׁחִיבְּרָה בֵּין הַמִּסְדְּרוֹן הַמְּשׁוּתָּף לְאֵזוֹר הַמִּטְבָּח וְהַמִּקְלַחַת. אִילּוּ תְּלוּנָתָהּ הַמְּחוּכֶּמֶת שֶׁל דּוֹרָה הָיְתָה מִתְקַבֶּלֶת, וְהָעִירִייָּה הָיְתָה אוֹסֶרֶת עַל אִמִּי לִפְתּוֹחַ דְּלָתוֹת אֲחֵרוֹת בַּדִּירָה, הָיָה בֵּיתֵנוּ מְבוּתָּר שׁוּב לִשְׁנַיִים, אַךְ הַפַּעַם מִבְּלִי שֶׁנִּיתָּן יִהְיֶה לָגֶשֶׁת עוֹד מֵחַדְרֵי הַסָּלוֹן אֶל הַמִּטְבָּח וְהַמִּקְלַחַת וּלְהֶפֶךְ. הָיָה עָלֵינוּ לִבְחוֹר בְּאֶחָד הָאֲזוֹרִים, וּלְהִישָּׁאֵר רַק בּוֹ. אֵין יוֹצֵא וְאֵין בָּא.
אֲנִי מוּכְרָח לְהוֹדוֹת שֶׁיֵּשׁ יוֹפִי וִיצִירָתִיּוֹת בַּתְּלוּנָה הַזּוֹ שֶׁל דּוֹרָה, וּמִידָּה שֶׁל הוּמוֹר דַּק. הַנִּיסָּיוֹן לִגְרוֹם לַאֲטִימַת בֵּיתֵנוּ בְּאֶמְצָעִים בִּירוֹקְרָטִיִּים מוֹצֵא חֵן בְּעֵינֵי עַד הַיּוֹם, וּבְמוּבָן מְסוּיָּם, אֲנִי כִּמְעַט מִצְטַעֵר שֶׁהַדָּבָר לֹא עָלָה בְּיָדָהּ, כְּפִי שֶׁמֵּעִיד הַמִּכְתָּב הַבָּא שֶׁקִּיבְּלָה דּוֹרָה ש' מֵעֲמִידָר. "בִּתְשׁוּבָה לְמִכְתָּבֵךְ הַנָּ"ל הִנְנִי לְהוֹדִיעֲךָ כִּי אֵין לָנוּ הִתְנַגְּדוּת לִפְתִיחַת הַדְּלָתוֹת הָאֲמוּרוֹת. בְּכָבוֹד רַב ר.צ. הֶעְתֵּק אֶל: מְדוֹר הָאַחְזָקָה". חַדְרָהּ שֶׁל אֶסְתֵּר אַבְנוּן עָבַר לִרְשׁוּתֵנוּ, וְהַדֶּרֶךְ מֵהַסָּלוֹן אֶל הַמִּטְבָּח וְהַמִּקְלַחַת נִפְרְצָה לְתָמִיד. בִּתְגוּבָה לִדְחִיַּית עֲתִירָתָהּ, הֵרִימָה דּוֹרָה גָּלֶרְיָה עֲצוּמָה שֶׁעִיוְּותָה כָּלִיל אֶת הַפְּרוֹפּוֹרְצִיּוֹת הַמְּקוֹרִיּוֹת שֶׁל דִּירָתָם, הִנְמִיכָה אֶת הַתִּקְרָה הַמְּקוֹרִית וְחִייְּבָה פְּרִיצַת חַלּוֹן נוֹסָף בַּחֲזִית הַבִּנְיָין. דּוֹרָה פָּתְחָה בֶּחָלָל הֶחָדָשׁ מִתְפָּרָה קְטַנָּה, וַחֲלַל הַמִּתְפָּרָה הוּא שֶׁאֶפְשָׁר לְבַעֲלָהּ, אַלְבֵּרְט, לְטַפֵּס לְגוֹבַהּ שֶׁל שְׁלוֹשָׁה מֶטְרִים עָשׂוֹר שָׁנִים מְאוּחָר יוֹתֵר, לְהָצִיץ מֵהַחַלּוֹן הַמְּשׁוּתָּף לְדִירוֹתֵינוּ, וְלִתְפּוֹס אוֹתִי עַל חַם דַּקּוֹת סְפוּרוֹת אַחֲרֵי הַיֶּרִי, כְּשֶׁכְּלֵי הַנֶּשֶׁק עֲדַיִין בְּיָדִי.
*
"לִכְבוֹד הַגְּבֶרֶת דּוֹרָה ש', ג.נ.מ." כָּתְבָה אִמִּי בִּשְׁלוֹשִׁים לְאוֹגוּסְט בִּשְׁנַת 95, שְׁמוֹנֶה שָׁנִים לְאַחַר פַּרְשִׁיַּית אֶסְתֵּר אַבְנוּן, וּפָתְחָה אֶת הַפֶּרֶק הָאָרוֹךְ בְּיוֹתֵר בַּחֲלִיפַת הַמִּכְתָּבִים בֵּין הַמִּשְׁפָּחוֹת, הָעוֹסֶקֶת בְּפָרָשַׁת הַתְקָנַת הַמַּזְגָן.
"בַּהֶמְשֵׁךְ לִפְנִיָּיתִי הַטֵּלֵפוֹנִית אֵלַיִיךְ: הַיּוֹם בַּצָּהֳרַיִים הִתְבָּרֵר לִי לְהַפְתָּעָתִי כִּי הַתְקָנָתָם מַזְגָן בַּשֶּׁטַח מִרְפַּסְתִּי. עִדְכַּנְתִּי אוֹתְךָ טֵלֵפוֹנִית כִּי אֵינֶנִּי מַסְכִּימָה לְכָךְ וְכִי הַדָּבָר גַּם מְהַוֶּוה פְּלִישָׁה. זֶה לֹא מָנַע מֵהַפּוֹעֲלִים לְהַמְשִׁיךְ בַּעֲבוֹדָה. אֲנִי מְבַקֶּשֶׁת לְהַבְהִיר לְךָ כִּי אֵינִי מַסְכִּימָה שֶׁהַמַּזְגָן יוּתְקַן בְּשֶׁטַח הַמִּרְפֶּסֶת שֶׁלִּי. אֲנִי חוֹשֶׁבֶת שֶׁבָּרוּר לְךָ כִּי מַזְגָן הַפּוֹעֵל בְּדִיּוּק מֵעַל לְרָאשֵׁי וּמְטַפְטֵף יִמְנַע מִמֶּנִּי שִׁימּוּשׁ בַּמִּרְפֶּסֶת וַהֲנָאָה מֵהַנּוֹף. הַדָּבָר מְנוּגָּד לַחוֹק וַאֲנִי אֶפְעַל בְּיוֹם א' הַקָּרוֹב לַהֲסָרַת הַמַּזְגָן. בְּנוֹסָף, אֲנִי חוֹשֶׁבֶת שֶׁהָתְקְנַת מַזְגָן בַּחֲזִית בַּיִת מְיוּחָד הַמְּיוֹעָד לְשִׁימּוּר שֶׁנִּבְנָה בִּשְׁנוֹת הַשְּׁלוֹשִׁים גַּם הוּא מְנוּגָּד לַחוֹק וְאֶבְדּוֹק אִם אֶפְשָׁר לְאַלֵּץ אֶתְכֶם לִמְצוֹא מָקוֹם מוּסְתָּר יוֹתֵר לֹא בַּחֲזִית הַבַּיִת. אֲנִי מַצִּיעָה לָכֶם לְהָסִיר אֶת הַמַּזְגָנִים כְּבָר עַכְשָׁיו לִפְנֵי שֶׁהָעֲבוֹדָה הִסְתַּיְּימָה וְכָךְ לַחֲסוֹךְ מֵעַצְמְכֶם הַרְבֵּה מְאוֹד הוֹצָאוֹת מְיוּתָּרוֹת, בְּכָבוֹד רַב, ש. רָז."
תְּגוּבָתָהּ שֶׁל דּוֹרָה ש' לַמִּכְתָּב לֹא נִמְצֵאת בָּאַרְכִיּוֹן. מָה שֶׁכֵּן מָצוּי הוּא תַּצְהִיר עֵדוּת סָתוּם מֵרֵאשִׁית אוֹקְטוֹבֶּר בְּאוֹתָהּ שָׁנָה, שֶׁאֶת טִיבוֹ אֵינִי יוֹדֵעַ לְהַסְבִּיר. עַל גַּבֵּי דַּף אֶחָד נָקִי נִכְתַּב "אֲנִי הח"מ דּוֹרָה ש' מֵרְחוֹב 3075 גּוּשׁ 7024 חֶלְקָהּ 101 מַצְהִירָה בָּזֹאת שֶׁהַמִּבְנֶה הַקָּטָן אֵינוֹ שַׁיָּיךְ לִי. בְּכָבוֹד רַב, דּוֹרָה ש'." מִתַּחַת לַהַצְהָרָה זוֹ, בִּכְתַב יָד, מְשׁוּרְבָּט: "אֲנִי הח"מ עו"ד ה. עֱזוּז מְאַשֶּׁרֶת בָּזֹאת שֶׁבְּיוֹם ב' 2.10.96 -זִיהִיתִי אֶת הַגָּב' דּוֹרָה ש' הַמּוּכֶּרֶת לִי אִישִׁית וּלְאַחַר שֶׁהִזְהַרְתִּיהָ כִּי עָלֶיהָ לְהַצְהִיר אֶת הָאֱמֶת וְכִי תִּהְיֶה צְפוּיָה לָעוֹנָשִׁים הַקְּבוּעִים בַּחוֹק אִם לֹא תַּעֲשֶׂה כֵּן אִישְּׁרָה הִיא אֶת נְכוֹנוּת תַּצְהִירָהּ הַנָּ"ל וְחָתְמָה עָלָיו," כַּמָּה יָמִים אַחַר כָּךְ, בְּ-15.10 כּוֹתֶבֶת אִמִּי שׁוּב, הַפַּעַם לְגַב' אַלּוֹנָה גֵּירוּן מֵהַמַּחְלָקָה לְשִׁימּוּר מִבְנִים בְּעִירִיַּית תֵּל אָבִיב.
"ג.נ.מ. זֶה לְמַעְלָה מִשְּׁבוּעַיִים אֲנִי מְנַסֶּה לְהָבִיא לִידִיעַת הַגּוֹרְמִים הַמַּתְאִימִים בָּעִירִיָּיה מִקְרֶה שֶׁל פְּגִיעָה בְּבַיִת מְיוּחָד הַמְּיוֹעָד לְשִׁימּוּר בִּרְחוֹב 3057.  דַּיָּירִים הַמִּתְגּוֹרְרִים בַּבִּנְיָין הִתְקִינוּ מַזְגָן גָּדוֹל בַּחֲזִית הַבַּיִת לַמְרוֹת שֶׁהֵבֵאתִי לִידִיעָתָם כִּי הַדָּבָר יִמְנַע מִמֶּנִּי אֶת הַשִּׁימּוּשׁ בְּמִרְפַּסְתִּי. עַד הַיּוֹם לַמְרוֹת שֶׁהוֹדַעְתִּי עַל כָּךְ לַמּוֹקֵד הָעִירוֹנִי וּלְמַחְלָקוֹת אֲחֵרוֹת בָּעִירִיָּיה, אַף אֶחָד לֹא פָּנָה אֲלֵיהֶם בִּדְרִישָׁה לְהַחֲזִיר אֶת הַמַּצָּב לְקַדְמוּתוֹ. אֲנִי מְבַקֶּשֶׁת אֶת טִיפּוּלְךָ בַּנּוֹשֵׂא וְאֶשְׂמַח לַעֲמוֹד לִרְשׁוּתְךָ. אֲנִי מַעֲבִירָה אֵלֶיךָ רצ"ב הֶעְתֵּק מִכְתָּב שֶׁמָּסַרְתִּי לִידֵי הַשְּׁכֵנִים בַּיּוֹם הַתְקָנַת הַמַּזְגָן. הֵם פָּשׁוּט צִפְצְפוּ וּבְדִיעֲבַד מִסְתַּבֵּר שֶׁהָיוּ לָהֶם כָּל הַסִּיבּוֹת לְצַפְצֵף. מְצַעֵר לְגַלּוֹת כִּי עִירִיַּית תֵּל אָבִיב הַגְּדוֹלָה אֵינָהּ שׁוֹמֶרֶת עַל מִבְנִים מְיוּחָדִים הַמְּיוֹעָדִים לְשִׁימּוּר מוֹרֶשֶׁת הָעִיר".
בַּהֶקְשֵׁר לְתִכְתּוֹבֶת הַמּוּבֵאת כָּאן חָשׁוּב לְצַיֵּין דָּבָר אֶחָד. בְּכָל שְׁנוֹתֵינוּ בְּיָפוֹ, אִמִּי וַאֲנִי מֵעוֹלָם לֹא הִשְׁתַּמַּשְׁנוּ בַּמִּרְפֶּסֶת שֶׁלֹּא לְצָרְכֵי יִיבּוּשׁ כְּבִיסָה. מַעֲקֵה הַמַּתֶּכֶת הַיָּרוֹק שֶׁתָּחַם אוֹתָהּ הֶעֱלָה חֲלוּדָּה מֵרֶגַע כְּנִיסָתֵנוּ וְלֹא נִצְבַּע מֵעוֹלָם. הַצִּמְחִיָּיה שֶׁאִמִּי הִנִּיחָה שָׁם בְּפֶרֶץ שֶׁל רָצוֹן טוֹב הָפְכָה, עֵקֶב הַזְנָחָה שֶׁל שָׁנִים אֲרוּכּוֹת, לִגְבָבַת קַשׁ. הָרִצְפָּה נוּקְּדָה בְּצוֹאַת יוֹנִים. הַמִּרְפֶּסֶת לֹא עִנְיְינָה אֶת אִמִּי כְּהוּא זֶה. וְאוּלָם בְּדַל מֵידָע נוֹסָף שֶׁהִשְׁמִיטָה אִמִּי בְּמִכְתָּבֶיהָ לִגְבֶרֶת אַלּוֹנָה גֵּירוּן מְשַׁנֶּה בְּאַחַת אֶת הָאוֹפֶן שֶׁבּוֹ נִקְרָא רֶצֶף הַמִּכְתָּבִים הַבְּהוּלִים הַלָּלוּ. בְּדַל הַמֵּידָע הַזֶּה הוּא אַבָּא שֶׁלִּי. כְּשֶׁהִגִּיעוּ הוּא וְאִמִּי לִרְאוֹת אֶת הַבַּיִת בָּרְחוֹב 3057 בַּפַּעַם הָרִאשׁוֹנָה, מִיָּד הִתְיַישְּׁבוּ בַּמִּרְפֶּסֶת. אַבָּא שֶׁלִּי אָמַר שֶׁמִּרְפֶּסֶת יָפוֹאִית כָּזוֹ, עִם נוֹף לַיָּם וְלַמִּסְגָּדִים, הִיא מִרְפֶּסֶת מוּשְׁלֶמֶת לִכְתִיבַת סִפְרוּת. כָּאן הוּא רָצָה לִכְתּוֹב אֶת סִפְרוֹ הַגָּדוֹל עַל הַפּוֹרְטוּגָלִים. מִדֵּי בּוֹקֶר יֵיצֵא אֶל הַמִּרְפֶּסֶת וְיִכְתּוֹב קְצָת. אַחֵר כָּךְ יֹאכְלוּ אֲרוּחַת צָהֳרַיִים מְשׁוּתֶּפֶת – בִּסְבִיבוֹת הַשָּׁעָה אַחַת – וְאָז כָּל אֶחָד יָשׁוּב לְעִנְיָינָיו. הִיא לְעִנְיְינֵי הַהוֹצָאָה לָאוֹר וְהוּא אֶל הַמִּרְפֶּסֶת, לְהַמְשִׁיךְ לִכְתּוֹב עַד הַשְּׁקִיעָה. עַל פּוֹטֶנְצְיָאל הַהִתְרַחֲשׁוּת הַזּוֹ בִּיקְּשָׁה אִמָּא שֶׁלִּי לִשְׁמוֹר, לְדַעְתִּי, וְלֹא עַל שִׁימּוּשׁ מַמָּשִׁי בַּמִּרְפֶּסֶת. אִם יְקַרְקֵשׁ לוֹ מַזְגָן מֵעַל הָרֹאשׁ, וְאִם יִצְטָרֵךְ לַחֲמוֹק מִטִּיפּוֹת מַיִם קְרִירוּת תּוֹךְ כְּדֵי כְּתִיבָה, אַבָּא שֶׁלִּי לֹא יוּכַל לִכְתּוֹב שָׁם, וְכָךְ יִתְפּוֹגֵג הַסִּיכּוּי הַטּוֹב בְּיוֹתֵר שֶׁיָּבוֹא לָגוּר אִיתָּנוּ.
"גְּבֶרֶת רָז הַנִּכְבֶּדֶת. רֵאשִׁית אָנוּ מִתְנַצְּלִים עַל הָעִיכּוּב בְּמַעֲנֶה עַל פְּנִיָּיתְךָ וּלְהַלָּן תְּשׁוּבָתֵנוּ," כּוֹתֶבֶת לְאִמִּי הַגְבָּרַת אַלּוֹנָה גֵּירוּן כַּעֲבוֹר מִסְפַּר חוֹדָשִׁים. "בְּיוֹם 21 בְּדֵצֶמְבֶּר בִּיקְּרוּ מְהַנְדְּסֵי הַמַּחְלָקָה לְפִיקּוּחַ עַל הַבְּנִיָּיה בַּבִּנְיָין מִגּוּרַיִיךְ וְלֹא מָצְאוּ בְּנִיָּיה חֲדָשָׁה. נְצַיֵּין כִּי הַתְקָנַת מַזְגָנִים בְּבִנְיָין יָשָׁן הַמְּיוֹעָד לְשִׁימּוּר אֵינָהּ מְטוּפֶּלֶת עַל יְדֵי עִירִיַּית תֵּל אָבִיב יָפוֹ. אָנוּ מִתְנַצְּלִים בַּשֵּׁנִית עַל הָעִיכּוּב בְּמַעֲנֶה עַל פְּנִיָּיתְךָ וְעוֹמְדִים לִרְשׁוּתְךָ בְּכָל עֵת." עַל גַּבֵּי מִכְתָּבָהּ זֶה שֶׁל הַגְּבֶרֶת גֵּירוּן הַחוֹתָם אֶת פָּרָשַׁת הַמַּזְגָן, מְצוֹרֶפֶת הֶעָרָה בִּכְתַב יָד שֶׁל אֶחָד מֵעוֹבְדֵי הָעִירִיָּיה כִּי" בִּבְדִיקָה חוֹזֶרֶת עִם מֹחַ' שִׁימּוּר שֶׁל עִירִיַּית ת"א הִתְבָּרֵר כִּי לַמְרוֹת טַעֲנוֹתֵיהֶם שֶׁל הַגְּבֶרֶת רָז וְדוֹרָה ש' הַבִּנְיָין בָּרִחַ' 3057 אֵינוֹ מִבְנֶה לְשִׁימּוּר. לְאַחַר עִיּוּן בַּמִּמְצָאִים הָאֵלֶּה סְגָנִית יוֹעֵץ מִשְׁפָּטִי שֶׁל ע. ת"א עו"ד וַנְיָה שֶׁטְכֶטְמָן הֶחֱלִיטָה כִּי אֵין מָקוֹם לְהַגָּשַׁת כ"ד. אַרְקָדִי." הַמַּזְגָנִים נִשְׁאֲרוּ. וְאַחֲרֵי כַּמָּה שָׁנִים אַבָּא שֶׁלִּי עָבַר לַמִּרְפֶּסֶת בְּטַיֶּילֶת בַּת-יָם.
*
אַחַד הַדְּבָרִים הַיָּפִים בַּסִּכְסוּךְ שֶׁל אִמִּי עִם הַדּוֹר הָרִאשׁוֹן שֶׁל בְּנֵי מִשְׁפַּחַת ש' הָיָה אוֹפְיוֹ הַדִּיפְּלוֹמָטִי. בֵּין מִתְקָפָה לַמִּתְקָפָה נוֹתְרוּ הַיְּחָסִים טוֹבִים וַחֲמִימִים. הָעוּבְדָּה הַזּוֹ, שֶׁהִפְתִּיעָה אוֹתִי בַּהַתְחָלָה, לִימְּדָה אוֹתִי שֶׁגַּם יְרִיבוּת הִיא סוּג שֶׁל יְדִידוּת, אוֹ לְפָחוֹת מַעֲרֶכֶת יְחָסִים אֲמִיתִּית שֶׁיֵּשׁ לְכַבֵּד וּלְטַפֵּחַ. בִּתְקוּפוֹת שֶׁבָּהֶן עָבְדָה אִמִּי יָמִים שְׁלֵמִים בְּבֵית הַהוֹצָאָה לָאוֹר שֶׁהֵקִימָה, לֹא אִיפְשְׁרָה לִי דּוֹרָה לֶאֱכוֹל קְצִיצוֹת צִמְחוֹנִיּוֹת מוּפְשָׁרוֹת שֶׁל "טִבְעוֹל" – גַּם אִם בְּאוֹתָהּ עֵת סֵירְבָה לְשׂוֹחֵחַ עִם אִמִּי וְדִיבְּרָה עָלֶיהָ סָרָה בְּאוֹזְנָיו שֶׁל בַּעַל הַמַּכּוֹלֶת – וְנֶהְגָּה לִשְׁלוֹחַ לִי מַאֲכָלִים מְבוּשָּׁלִים מִמִּטְבָּחָהּ לְעִיתִּים קְרוֹבוֹת. בְּיוֹם הוּלַּדְתִּי הַשְּׁלוֹשׁ עֶשְׂרֵה שֶׁחָל בְּדִיּוּק שֵׁשׁ שָׁנִים אַחֲרֵי פָּרָשַׁת אַבְנוּן וְאַרְבַּע לִפְנֵי פָּרָשַׁת הַמַּזְגָן, דְּאָגָה שֶׁאֲקַבֵּל עֶרְכַּת תְּפִילִּין, אוֹתָהּ אִיבַּדְתִּי מֵאָז. וְאוּלָם אוֹתוֹ מַאֲבַק שְׁכֵנִים גֶּ'נְטֶלְמֵנִי בֵּין יְרִיבִים הַמְּכַבְּדִים זֶה אֶת זֶה בָּא אֶל קָצוּ כַּעֲבוֹר שָׁלוֹשׁ שָׁנִים, עִם חִילּוּפֵי הַדּוֹרוֹת בְּקֶרֶב הַנְהָגַת מִשְׁפַּחַת ש', אוֹתָהּ מְתַעֵד הַמִּכְתָּב הַמְּשׁוּנֶּה הַבָּא, שֶׁנִּכְתַּב בִּידֵי נְצִיג הָעִירִיָּיה ל' פִיטְרוֹבְסְקִי, בְּעִקְבוֹת בִּיקּוּרוֹ בַּבִּנְיָין לְאַחַר קַבָּלַת מִכְתַּב תְּלוּנָה שֶׁהִגִּישָׁה אִמִּי בְּעִילּוּם שֵׁם בִּשְׁנַת 2001. "בְּבִיקּוּר שֶׁעָרַכְתִּי בַּמָּקוֹם," הוּא כּוֹתֵב, "נִמְצָא כִּי שׁוּב סָגְרוּ מִרְפֶּסֶת בְּקוֹמָה עֶלְיוֹנָה. צִלְצַלְתִּי בְּדֶלְתָּה שֶׁל מִשְׁפַּחַת ש' אַךְ אִישׁ לֹא עָנָה. כְּשֶׁהִסְתַּכַּלְתִּי לְמַעְלָה זִיהִיתִי אָדָם שֶׁמִּסְתַּכֵּל בִּי מִתּוֹךְ הַמִּרְפֶּסֶת הַסְּגוּרָה. קָרָאתִי לוֹ מִסְפַּר פְּעָמִים וְרַק כְּשֶׁצָּעַקְתִּי כִּי רָאִיתִי שֶׁיֵּשׁ מִישֶׁהוּ בַּדִּירָה נִפְתְּחוּ הַתְּרִיסִים. לְטַעֲנַת הָאִישׁ הוּא בַּעַל שֶׁל בִּתָּהּ שֶׁל בַּעֲלַת הַבַּיִת וּשְׁמוֹ הֵרְצְל ז'. יְצוּיַּין כִּי לֹא נִמְצָא בֶּן אָדָם כָּזֶה בְּמַעֲרֶכֶת הַתּוֹשָׁבִים. גַּם לֹא הָיָה מַעֲנֶה לְמִכְתַּב הַזְמָנַת גִּירְסָה. הִתְקַשַּׁרְתִּי מִסְפַּר פְּעָמִים לַטֵּלֵפוֹן שֶׁקִּיבַּלְתִּי מִמֶּנּוּ אֲבָל לֹא הָיָה מַעֲנֶה."
שְׁלוֹשׁ עֶשְׂרֵה שָׁנִים לְאַחַר הִתְפּוֹצְצוּת פָּרָשַׁת אַבְנוּן וָחוֹדָשִׁים סְפוּרִים לְאַחַר קְרִיסַת רֶשֶׁת חֲנוּיוֹת בִּגְדֵי הַיְּלָדִים "קָטַנְצִ'יק" (עִם סְנִיפִים בְּלוֹד, רַמְלֶה, רַאשְׁלָ"צ וְחוֹלוֹן) בְּבַעֲלוּת הֵרְצְל וְצִיפִּי ז', נֶאֶלְצוּ בְּנֵי הַזּוּג לַעֲזוֹב אֶת בֵּית גָּלוּתָם הַשָּׂכוּר בְּרַאשְׁלָ"צ. כָּעֵת הִסְתַּתְּרוּ מִפְּנֵי נוֹשֵׁיהֶם הָרַבִּים בַּגָּלֶרְיָה שֶׁשִּׁימְּשָׁה עַד אָז אֶת הַמִּתְפָּרָה שֶׁל דּוֹרָה. מַרְבִּית הַחוֹבוֹת הָיוּ רְשׁוּמִים עַל שְׁמוֹ שֶׁל הֵרְצְל ז', וְלָכֵן מִיעֵט מְאוֹד לָצֵאת מֵהַבַּיִת מֵחֲשָׁשׁ לְהִילָּכֵד. וּמִכֵּיווֹן שֶׁהֶעֱבִיר אֶת רוֹב שְׁעוֹת הַיְּמָמָה סָפוּן בְּבֵיתוֹ הֶחָדָשׁ וְהַצַּר, הֶעֱסִיק אֶת מוֹחוֹ בְּדָבָר אֶחָד בִּלְבַד – הַרְחָבַת שֶׁטַח הַמְּחַיֶּיה שֶׁל מִשְׁפַּחְתּוֹ בְּאֶמְצָעִים שֶׁעָמְדוּ לִרְשׁוּתוֹ. כֵּיווֹן שֶׁמַּצָּבוֹ הַפִינַנְסִי לֹא אֶפְשָׁר לוֹ רְכִישַׁת דִּירָה, חָשַׁב כַּנִּרְאֶה שֶׁבַּחֲדַר אֶחָד מִדִּירָתֵנוּ יוּכַל לַעֲמוֹד.
מֵרֶגַע שֶׁקִּיבֵּל לְיָדָיו הֵרְצְל אֶת עֶמְדַּת הַפִּיקּוּד עַל נִיהוּל הַסִּכְסוּךְ, הוּסְרוּ הַכְּפָפוֹת. כָּל מַאֲמַצֵּיהֶם שֶׁל בְּנֵי הַזּוּג ז' הוּפְנוּ כָּעֵת לְהַתָּשַׁת אִמִּי. אָבְדַן הֶהָדָר בְּסִכְסוּךְ הַשְּׁכֵנִים הַזֶּה הִתְבַּטֵּא הֵיטֵב גַּם בַּהֶבְדֵּלִים הַמַּהוּתִיִּים בַּדֵּעוֹת הַפּוֹלִיטִיּוֹת שֶׁל שְׁנֵי הַדּוֹרוֹת לְמִשְׁפַּחַת ש'. בְּעוֹד אַלְבֵּרְט הָיָה אִישׁ מַחַל מָסוּר, כָּאָמוּר, וְאֶחָד מִיּוֹשְׁבֵי סְנִיף הַתְּנוּעָה בִּשְׂדֵרוֹת יְרוּשָׁלַיִם, הָיָה הֵרְצְל תּוֹמֵךְ נִלְהָב שֶׁל תְּנוּעַת כָּךְ. בַּשָּׁלָב הָרִאשׁוֹן, הֵחֵלּוּ צִיפִּי וּשְׁתֵּי בְּנוֹתֶיהָ – לְבוּשׁוֹת תָּמִיד בַּחֲלִיפוֹת הַטְּרֵנִינְג שֶׁהוֹרֵיהֶן רָכְשׁוּ בְּסִיטוֹנוּת אַךְ כְּבָר לֹא יִמְכְּרוּ לְעוֹלָם – לִפְסוֹעַ הָלוֹךְ וָשׁוֹב לְלֹא מַטָּרָה בַּמִּסְדְּרוֹן הַמְּשׁוּתָּף, תּוֹךְ נְקִישׁוֹת כַּבִּירוֹת בְּנַעֲלֵי הֶעָקֵב שֶׁלָּהֶן. הֵן יָדְעוּ שֶׁהָרְעָשִׁים הַלָּלוּ מוֹצִיאִים אֶת אִמִּי מִדַּעְתָּהּ, וְאַף חָמוּר מִכָּךְ, מְפֵירִים אֶת הַסְּטֵאטוֹס קַוּוֹ שֶׁנִּשְׁמַר מֵרֶגַע שֶׁרָכְשָׁה אִמִּי אֶת הַבַּיִת – הַמִּסְדְּרוֹן הַפְּנִימִי מְשַׁמֵּשׁ אוֹתָנוּ, הַמִּרְפֶּסֶת הַפְּנִימִית מְשַׁמֶּשֶׁת אוֹתָם. בִּתְגוּבָה עַל מַעֲשֵׂה הַהִתְגָּרוּת, הוֹרְתָה לִי אִמִּי לְהַתְחִיל לְהִשְׁתַּמֵּשׁ בַּמִּרְפֶּסֶת הַפְּנִימִית. בִּיצַּעְתִּי אֶת פְּעוּלַּת הַתַּגְמוּל בִּמְסִירוּת, שָׁלוֹשׁ אוֹ אַרְבַּע פְּעָמִים בְּאוֹתוֹ שָׁבוּעַ, בְּאֶמְצָעוּת יְשִׁיבוֹת קְצוּבוֹת שֶׁל רֶבַע שָׁעָה עַד עֶשְׂרִים דַּקּוֹת בַּמִּרְפֶּסֶת הַמְּשׁוּתֶּפֶת, אַךְ אֲנִי מַאֲמִין שֶׁאִישׁ לֹא שָׂם לֵב.
כְּשֶׁפָּנְתָה אִמִּי אֶל דּוֹרָה ש' וְאָמְרָה לָהּ כִּי הַנְּקִישׁוֹת בַּמִּסְדְּרוֹן נִשְׁמָעוֹת הֵיטֵב בְּסִלּוֹנֵנוּ וּבְחַדְרֵי הַשֵּׁינָה, וְכִי אִם הַדָּבָר יִמָּשֵׁךְ לֹא תִּהְיֶה לָהּ בְּרֵירָה אֶלָּא לִפְנוֹת לַמִּשְׁטָרָה, אָמְרָה דּוֹרָה, מְעַט בְּיֵיאוּשׁ, כִּי עַל אִמִּי לְשׂוֹחֵחַ בַּנּוֹשֵׂא עִם צִיפִּי. הִיא, דּוֹרָה, כְּבָר לֹא יְכוֹלָה לְהַגִּיד לָהּ כְּלוּם. כְּשֶׁנּוֹדַע לְצִיפִי כִּי אִמִּי אִייְּמָה לִפְנוֹת לַמִּשְׁטָרָה, הֵבִינָה זֹאת כָּרְמִיזָה לְכָךְ שֶׁבְּכַוּוֹנָתֵנוּ לְהַסְגִּיר אֶת הֵרְצְל וְאוֹתָהּ לְנוֹשֵׁיהֶם וְהֶחֱלִיטָה לְהַגְבִּיר אֶת לַחֲצָהּ. יָמִים סְפוּרִים אַחֵר כָּךְ הֵחֵלּוּ חֶפְצֵי מַחְסָן שׁוֹנִים לְהִיזָּרֵק בַּמִּסְדְּרוֹן הַמְּשׁוּתָּף. תְּחִילָּה אַרְגַּז אוֹ שְׂמִיכָה חֲבוּטִים, וּבַהֶמְשֵׁךְ גַּם צַעֲצוּעִים, רָהִיטִים, פִּתְרוֹנוֹת אִיכְסוּן זוֹלִים וּכְלֵי עֲבוֹדָה. מִכָּאן הָיְתָה הַהִידַּרְדְּרוּת מְהִירָה. הִיא נִמְשְׁכָה בְּמַעֲשֵׂי חַבָּלָה בַּאֲרוֹן הַחַשְׁמַל שֶׁלָּנוּ, בְּהַחְלָפַת מַנְעוּלִים וְאַף בְּנִיסָּיוֹן, לִכְאוֹרָה, לִגְרוֹם לְהֵיעָלְמוּתָהּ שֶׁל חֲתוּלָתִי הַמְּבוּגֶּרֶת, לְאָצִ'י.
בִּקְרִיאָה בַּתְּעוּדוֹת הַמְּצוּיוֹת בְּתִיק הַבִּנְיָין מֵאוֹתָהּ תְּקוּפָה גִּילִּיתִי שֶׁבְּכָל הַתִּיק הַמְּפוֹאָר וְהַדָּחוּס הַזֶּה, אֵין אֶלָּא אִזְכּוּר אֶחָד בִּלְבַד לְקִיּוּמִי, בְּתוֹר מִסְפַּר תְּעוּדַת זֶהוּת בֶּן שְׁמוֹנָה סִפְרוּת בְּמִסְמַךְ רִישּׁוּם הַדַּיָּירִים בַּמִּבְנֶה. אֲפִילּוּ לֹא שְׁמִי הַמָּלֵא. אֲנִי חוֹשֵׁב עַכְשָׁיו שֶׁכְּבָר בִּזְמַן הִתְרַחֲשׁוּת הָאֵירוּעִים בָּחַרְתִּי, כַּנִּרְאֶה, בְּתַפְקִיד שֶׁל קוֹרֵא. יָמִים מְעַטִּים לְאַחַר שֶׁהוּשְׁלְכוּ לָרִאשׁוֹנָה פְּרִיטֵי הַמַּחְסָן בַּכְּנִיסָה לְבֵיתֵנוּ, כְּבָר הִתְרַגַּלְתִּי לָעִנְיָין וְכִמְעַט שֶׁלֹּא שַׂמְתִּי לֵב עוֹד לָאִי הַנּוֹחוּת שֶׁנִּגְרְמָה לָנוּ בְּשֶׁל כָּךְ. בְּמִידַּת מָה אַף הִסְתַּקְרַנְתִּי לְגַלּוֹת מִדֵּי יוֹם אִילּוּ פְּרִיטִים יוֹצִיאוּ צִיפִּי וְהֵרְצְל לִתְצוּגָה, וְכָךְ יְחַשְּׂפוּ בִּפְנֵי אוֹ טֶפַח מֵעוֹלָמָם הַפְּרָטִי. גַּם אֶת תַּקָּלוֹת הַחַשְׁמַל הַיְּזוּמוֹת קִיבַּלְתִּי בְּשִׁוְויוֹן נֶפֶשׁ יַחֲסִי, וּבְאוֹתָהּ תְּקוּפָה שָׂמַחְתִּי לְגַלּוֹת אֶת סְגוּלּוֹת הַקְּרִיאָה לָאוֹר נֵרוֹת. אִמָּא שֶׁלִּי, כַּמּוּבָן, רָאֲתָה אֶת הַדְּבָרִים בְּאוֹר שׁוֹנֶה, וּלְאַחַר שָׁנָה מְתוּחָה וּמְלֵאָה בְּהִתְנַכְּלוּיוֹת, בִּיצְּעָה מְכִירַת בֶּזֶק שֶׁל הַדִּירָה לֵנ. גַ'עְפָר, עו"ד וְנוֹטַרְיוֹן עַרְבִי בַּעַל מִשְׁפָּחָה מְרוּבַּת יְלָדִים, וְהוּא מִתְגּוֹרֵר בָּהּ עַד הַיּוֹם תּוֹךְ מֵירוּר חַיֵּיהֶם שֶׁל בְּנֵי מִשְׁפַּחַת ש' בִּתְבִיעוֹת, קוּבְלָנוֹת וְתַצְלוּמִים, דּוּגְמַת הַמִּכְתָּב הַזֶּה מָה-15 בְּיוּנִי 2008 שֶׁבּוֹ הוּא כּוֹתֵב כִּי
"הַיּוֹם בַּבּוֹקֶר הֵחֵלָּה שְׁכֶנְתִּי הַגְּבֶרֶת דּוֹרָה ש' לְבַצֵּעַ עֲבוֹדוֹת בְּנִיָּה בַּבַּיִת בַּכְּתוֹבֶת הַנָּ"ל בְּאֶמְצָעוּת מִסְפַּר פּוֹעֲלִים בְּקוֹמָה א' כּוֹלֵל פְּתִיחַת קִירוֹת חִיצוֹנִיִּים וּפְתָחִים כּוֹלֵל פְּגִיעָה בְּגַג הַבַּיִת – יֵשׁ לְהַדְגִּישׁ שֶׁמְּדוּבָּר בְּבִנְיָין לְשִׁימּוּר עִם הִיסְטוֹרְיָה אֲרוּכָּה וְלַמְרוֹת תְּלוּנוֹת שֶׁהוּגְּשׁוּ בֶּעָבָר לֹא נַעֲשָׂה דָּבָר..."
אַךְ אֲנִי מַרְגִּישׁ שֶׁכָּאן אֲנִי כְּבָר נִכְנָס לְפֶרֶק חָדָשׁ בַּסִּיפּוּר, אֲשֶׁר עֲדַיִין נִמְצָא בַּכְּתוּבִים. לִכְשֶׁיִּסְתַּיֵּים, יַמְתִּין בַּאֲתַר הָאִינְטֶרְנֵט הֶחָדָשׁ שֶׁל הַגַּנְזַךְ הָעִירוֹנִי עַד לְבוֹאוֹ שֶׁל קוֹרֵא מַתְאִים.
 



https://www.shortstoryproject.com/he/story/%d7%a8%d7%a9%d7%99%d7%9e%d7%95%d7%aa-%d7%9e%d7%9f-%d7%94%d7%92%d7%a0%d7%96%d7%9a-%d7%94%d7%a2%d7%99%d7%a8%d7%95%d7%a0%d7%99/
#אֶפִּיסְטוֹלֵרִי#הוּמוֹרִיסְטִי#יִשְׂרְאֵלִי#שָׁנוּן#תֵּל-אָבִיב