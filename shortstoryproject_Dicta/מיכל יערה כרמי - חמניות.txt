אֲנִי לֹא זוֹכֶרֶת מָתַי הִתְחַלְתִּי לִרְשׁוֹם אֶת הַפְּתָקִים הַקְּטַנִּים שֶׁהַחְבָּאָתִי אַחֵר כָּךְ בְּפִינּוֹת נִסְתָּרוֹת בְּרַחֲבֵי הַדִּירָה. זֶה לֹא הָיָה הָמוֹן זְמַן לִפְנֵי כֵן, כִּי עֲדַיִין הָיִיתִי קְטַנָּה וּבָרוּר שֶׁהָיִיתִי צְרִיכָה קוֹדֶם לִלְמוֹד לִכְתּוֹב.
אֲבָל אֲנִי זוֹכֶרֶת הֵיטֵב אֶת הַיּוֹם שֶׁבּוֹ נִשְׁמְעוּ הַנְּקִישׁוֹת הַקַּלִּילוּת בַּדֶּלֶת, מְנַסּוֹת לְחַקּוֹת אֶת הַמִּקְצָב שֶׁל "אַתָּה רִאשׁוֹן יא-קָאזַהּ!" זֶה הָיָה הַיּוֹם הָאַחֲרוֹן שֶׁל אֵיזוֹ חוּפְשָׁה מִבֵּית הַסֵּפֶר. הַשָּׁעָה הָיְיתָה עֶשֶׂר בַּבּוֹקֶר. הִיא עֲדַיִין הָיְיתָה בַּמִּקְלַחַת. בְּמַצַּב רוּחַ עַלִּיז – דָּבָר קְצָת מַפְתִּיעַ. "תִּפְתְּחִי אֶת הַדֶּלֶת, נוּ רוּצִי לַדֶּלֶת, תִּפְתְּחִי כְּבָר. תַּגִּידִי שֶׁאֲנִי מִיָּד יוֹצֵאת מֵהַמִּקְלַחַת," צָעֲקָה אֵלַיי.
גָּרַרְתִּי רַגְלַיִים לַדֶּלֶת.
וְהִנֵּה הוּא. לָהוּט לְהִיכָּנֵס. מוֹיְשָׁלָה, הַבַּעַל שֶׁל רֵגִינָה, עִם הַשָּׂפָם הַלָּבָן הַקָּטָן. הַכָּרֵס שֶׁלּוֹ אִייְּמָה לִפְרוֹץ אֶת כַּפְתּוֹרֵי הַחוּלְצָה.
הָיְיתָה לוֹ צוּרָה שֶׁל פִיסְטוֹק חֲלָבִי שֶׁמִּישֶׁהוּ הִדְבִּיק לוֹ שֶׁפִּמְפֵּם עַל  הַקְּלִיפָּה. וְגַם שַׂעֲרוֹת קִיפּוֹד מַבְרִיקוֹת מִבְּרִילְקֵרִים וּמְשׁוּכוֹת מַטָּה מִשְּׁנֵי הַצְּדָדִים לְכִיוּוּן הַסַּנְטֵר.
אָז הִנֵּה הוּא. לָהוּט כּוּלּוֹ. הַזְּרוֹעוֹת שֶׁלּוֹ שְׁלוּחוֹת קָדִימָה לְהִיכָּרֵךְ סְבִיבִי. עוֹד רֶגַע יָנִיפוּ אוֹתִי בָּאֲוִויר, כְּמוֹ שֶׁמְּבוּגָּרִים מִשְׁתַּעְשְׁעִים לִפְעָמִים עִם יְלָדִים קְטַנִּים.
הִתְכּוֹפַפְתִּי בִּזְרִיזוּת. צְבָת הַיָּדַיִים שֶׁלּוֹ לֹא הִצְלִיחָה לִלְכּוֹד אוֹתִי וְהוּא כִּמְעַט הִשְׁתַּטֵּחַ עַל הָאַף. שָׁמַעְתִּי אֶת צְלִיפַת הָאֲוִויר בֵּין כַּפּוֹת יָדָיו.
טַסְתִּי לַמִּסְדְּרוֹן שֶׁהוֹבִיל אֶל הַחֶדֶר שֶׁלִּי. מִמֶּרְחָק בָּטוּחַ הִפְטַרְתִּי: "אִימָּא בַּמִּקְלַחַת וְאַבָּא לָקַח אֶת דָּוִוידִי לִקְנוֹת נַעֲלַיִים."
מוֹיְשָׁלָה הִצְלִיחַ כַּנִּרְאֶה לְיַיצֵּב אֶת עַצְמוֹ, כִּי כַּעֲבוֹר רֶגַע כְּבָר הָיָה בַּסָּלוֹן. שָׁם הוּא נֶעֱרַךְ לְהַמְתִּין לָהּ כְּשֶׁהוּא שׂוֹרֵק אַתְּ "אַתָּה רִאשׁוֹן יָא-קָאזַהּ!"
הַדָּבָר הַבָּא שֶׁקּוֹרֶה הוּא שֶׁדֶּלֶת הָאַמְבַּטְיָה נִפְתַּחַת. הִיא יוֹצֵאת לְבוּשָׁה בַּגָּלַבִּיָּיה הָאֲדוּמָּה הַמְּעוּטֶּרֶת רִיקְמָה בְּחֶלְקָהּ הָעֶלְיוֹן, מִשְּׁנֵי עֲבָרָיו שֶׁל מִיִּפְתַּח הֶחָזֶה, מְזַמְזֶמֶת אֶת "אַתָּה רִאשׁוֹן יא-קָאזַהּ!" הִיא עוֹשָׂה פּוֹזָה שֶׁל טָא-דֶּה! עִם תְּנוּעַת הַמּוֹתֶן הַתּוֹאֶמֶת, וּמִסְתַּעֶרֶת הַיְישֵׁר אֶל בֵּין זְרוֹעוֹתָיו הַחֲלַקְלַקּוֹת שֶׁל הָאוֹרֵחַ, שֶׁקָּם לִקְרָאתָהּ. וְעַכְשָׁיו, בְּקוֹל גָּבוֹהַּ וּמֵעוֹשֵׂה, הִיא מְצַחְקֶקֶת אֶת עַצְמָהּ לָדַעַת: "הוֹי, מִוישְׁלָה, אֵיזוֹ הַפְתָּעָה! אֵיפֹה רֵגִינָה וְהַיְּלָדִים??"
מִוישְׁלָה עוֹנֶה עַל שְׁאֵלָה בַּשְּׁאֵלָה: "מָה זֶה, תָּמָרָה, כְּבָר אִי אֶפְשָׁר לְלַטֵּף אֶת הַדָּבָר הַקָּטָן, הַמָּתוֹק, הַדּוּבְשָׁנִי הַזֶּה, שֶׁנִּמְלַט מִפֹּה כָּל עוֹד נַפְשׁוֹ בּוֹ?" וְתוֹךְ כְּדֵי כָּךְ יָדָיו מְרַפְרְפוֹת עַל הַיַּשְׁבָן שֶׁלָּהּ, שֶׁלֹּא בּוֹרֵחַ לְשׁוּם מָקוֹם. לֹא שֶׁהָיִיתִי צְרִיכָה לִרְאוֹת אֶת זֶה בְּאוֹתוֹ רֶגַע כְּדֵי לָדַעַת.
הָעֲלִיצוּת בְּקוֹלָהּ מִתְחַלֶּפֶת מִיָּד בַּקּוֹל הָרָם, הַמִּצְוָוה, הַצּוֹרְמָנִי. הַקּוֹל הַמּוּכָּר שֶׁמְּבַשֵּׂר עַל עוֹד הֶתְקֵף.
"דּוֹרִית! חֲצוּפָה! לְכָאן בַּטִּיסָה! מִיָּד! וְעַכְשָׁיו תִּתְנַצְּלִי! מָה יֵשׁ לָךְ שֶׁאַתְּ בּוֹרַחַת לְמִויְשָׁלָה כָּכָה?! עַכְשָׁיו, מִיָּד!" וְהִיא שׁוּב מְצַחְקֶקֶת, בְּנִיסָּיוֹן לְשַׁחְזֵר אֶת הָעֲלִיצוּת הַקּוֹדֶמֶת. "הַיַּלְדָּה הַזֹּאת לֹא מְנוּמֶּסֶת. לֹא אוֹהֶבֶת לְקַבֵּל אַהֲבָה." וְהִיא פּוֹנָה אֵלַיי: "תַּגִּידִי תּוֹדָה שֶׁמִּישֶׁהוּ בִּכְלָל רוֹצֶה לָגַעַת בְּךָ," וּמְסַנֶּנֶת בֵּין שִׁינֶּיהָ, "קוּפָּה גִ'ינְגִ'ית כְּחוּשָׁה."
תָּמִיד יָדַעְתִּי לְהִשְׁתַּמֵּט מֵהַחִיבּוּקִים שֶׁל מִוישְׁלָה. מִפִּרְצֵי הַזַּעַם הָאַלִּימִים שֶׁלָּהּ הָיָה קָשֶׁה יוֹתֵר לַחֲמוֹק. הַנִּסְיוֹנוֹת לַעֲשׂוֹת אֶת זֶה רַק הִגְבִּירוּ אֶת זַעְמָהּ. וְהָאַלִּימוּת שֶׁבָּאָה בְּעִקְבוֹתֵיהֶם הָיְיתָה אַכְזָרִית יוֹתֵר. יָדַעְתִּי שֶׁהִיא תִּהְיֶה שָׁם גַּם אַחֲרֵי שֶׁהוּא יֵילֵךְ.
גָּרַרְתִּי רַגְלַיִים בַּמִּסְדְּרוֹן עַד שֶׁהִגַּעְתִּי לְעֶמְדַּת הֲצָצָה אֶל הַסָּלוֹן, וּבִמְקוֹם לְהִיכָּנֵס אֵלָיו פָּנִיתִי שְׂמֹאלָה אֶל הַמִּטְבָּח. הַסַּכִּין הַמְּשׁוּנֶּנֶת הַגְּדוֹלָה נָחָה כְּדַרְכָּהּ עַל קֶרֶשׁ הַחִיתּוּךְ לְיַד הַלֶּחֶם. שָׁלַחְתִּי אֵלֶיהָ יָד בִּזְרִיזוּת וְהִסְתַּרְתִּי אוֹתָהּ מֵאֲחוֹרֵי הַגַּב. הַצְּעָקוֹת שֶׁלָּהּ הִתְחַדְּשׁוּ: "נוּ, אָמַרְתִּי לְךָ לָבוֹא לְכָאן וּלְהִתְנַצֵּל לִפְנֵי מוֹיְשָׁלָה!"
הַפִּיסְטוֹק הַמְּשׁוּפָּם הִמְתִּין כְּשֶׁיָּדוֹ הָאַחַת כְּרוּכָה סְבִיב מוֹתְנֶיהָ וְהָאַחֶרֶת שְׁלוּחָה קָדִימָה לְהִיכָּרֵךְ סְבִיבִי. הִישַּׁרְתִּי אֵלֶיהָ אֶת עֵינַיי. צָעַדְתִּי כַּמָּה צְעָדִים לְעֶבְרָם. הִיא תָּקְעָה בִּי אֶת הַמַּבָּט הַמַּצְמִית הַשָּׁמוּר לָרֶגַע הַזֶּה, לָרֶגַע הַקָּצָר שֶׁלִּפְנֵי אוֹבְדַן הַשְּׁלִיטָה. הִיא שָׁאֲלָה: "מָה אַתְּ מַחְבִּיאָה שָׁם מֵאֲחוֹרֵי הַגַּב?" וְרָקְעָה בְּכַף רֶגֶל אַחַת שְׁמַנְמַנָּה שֶׁהַצִּיפּוֹרְנַיִים הָאֲרוּכּוֹת שֶׁל אֶצְבְּעוֹתֶיהָ מְשׁוּחוֹת אָדוֹם בּוֹרְדּוֹ לוֹהֵב.
הֶחֱזַרְתִּי לָהּ מַבָּט, הַפַּעַם בְּלִי פַּחַד. אֲנִי זוֹכֶרֶת הֵיטֵב אֶת תְּנוּעַת הַיָּד הָאִטִּית שֶׁלִּי, עוֹשָׂה אֶת דַּרְכָּהּ מֵאֲחוֹרֵי הַגַּב וּמְיַיצֶּבֶת אֶת הַיָּדִית כְּנֶגֶד הַבֶּטֶן כְּשֶׁהַחוֹד מְכַוֵּון לְעֵבֶר הַצֶּמֶד שֶׁלְּפָנַיי.
"אֶת הַסַּכִּין שֶׁל הַלֶּחֶם," עָנִיתִי לָהּ.
בִּשְׁבִיל לַחְתּוֹךְ אֶת הַיָּדַיִים שֶׁל מָוִישְׁלָה, שֶׁכָּל הַזְּמַן רוֹצוֹת לְחַבֵּק יַלְדוּת קְטַנּוֹת וְגַם אֶת הָאִימָּהוֹת שֶׁלָּהֶן.
זֶה מָה שֶׁקָּרָה בַּיּוֹם שֶׁלִּפְנֵי. וּלְמָחֳרָת אָסַפְתִּי אֶת הַפְּתָקִים מִמְּקוֹמוֹת מִסְתּוֹרֵיהֶם וְצָרַרְתִּי אוֹתָם לְכַמָּה חֲבִילוֹת; הָיוּ הַרְבֵּה פְּתָקִים. יָצָאתִי לִשְׂדֵה הַחַמָּנִיּוֹת, שֶׁהָיוּ גְּבוֹהוֹת מֵרָאשֵׁי הַגִּ'ינְגִּ'י, וְשָׂרַפְתִּי אֶת כּוּלָּם. לֹא הָיִיתִי זְקוּקָה לָהֶם יוֹתֵר.
וּכְשֶׁהִיא אִייְּמָה וְצָרְחָה כְּמוֹ מְטוֹרֶפֶת, וְתוֹךְ כְּדֵי כָּךְ עָרְכָה אֶת רֶצֶף הָאֵרוּעִים שֶׁקָּרָה זֶה עַתָּה בִּשְׁקָרִים עַל שְׁקָרִים, עַל רֶקַע פָּנָיו הַמַּלְבִּינִים שֶׁל הַפִּיסְטוֹק – יָדַעְתִּי.
יָדַעְתִּי שֶׁאֲנִי לֹא צְרִיכָה יוֹתֵר שׁוּם פְּתָקִים שֶׁיִּשְׁמְרוּ עָלַיי. יָדַעְתִּי שֶׁאֲנִי זוֹכֶרֶת הֵיטֵב. שֶׁאֲנִי יְכוֹלָה לִסְמוֹךְ עַל הַזִּיכָּרוֹן שֶׁלִּי. יָדַעְתִּי שֶׁהִיא לֹא תּוּכַל יוֹתֵר לְבַלְבֵּל אוֹתִי עִם הַשְּׁקָרִים שֶׁלָּהּ. יָדַעְתִּי שֶׁשְּׁקָרִים עוֹשִׂים לִי בְּחִילָה, וְרַק הַהִיצָּמְדוּת לָמָּה שֶׁאֲנִי יוֹדַעַת תַּשְׁאִיר אוֹתִי שְׁפוּיָה. אוֹ אִם לְדַיֵּיק, תִּשְׁמוֹר עָלַי מִלַּהֲפוֹךְ לִמְטוֹרֶפֶת. מְטוֹרֶפֶת כָּמוֹהָ.




https://www.shortstoryproject.com/he/story/%d7%97%d7%9e%d7%a0%d7%99%d7%95%d7%aa/
#אֲםוֹבֵת#הִתְבַּגְּרוּת#יְחָסִים#יַלְדוּת#כְּתִיבְהַנְשִׁית#מִשְׁפָּחָה