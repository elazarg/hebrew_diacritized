פּוֹל נִימּוּרוֹ הָיָה יַפָּנִי. הוּא הָיָה יַפָּנִי לִפְנֵי כָּל דָּבָר אַחֵר, אִם כִּי הָיָה גַּם דְּבָרִים רַבִּים אֲחֵרִים, וְהוּא הֶעֱרִיךְ בְּעַצְמוֹ אֶת אוֹתָן הַתְּכוּנוֹת שֶׁיָּדַע שֶׁקִּיבֵּל בִּירוּשָּׁה – הַדִּיּוּק, הַמִּשְׁמַעַת הָעַצְמִית וְאַתֶּם, אוּלַי נִרְאֶה פָּחוֹת לָעַיִן אַךְ קַיָּים לֹא פָּחוֹת, מִטְעָן רַב-עוֹצְמָה שֶׁל רְגָשׁוֹת מְבוּקָּרִים עַל יְדֵי מָסוֹרֶת קַפְּדָנִית שֶׁל דּוֹרוֹת. הָיוּ תְּכוּנוֹת נוֹסָפוֹת שֶׁהֶעֱרִיךְ בְּעַצְמוֹ. גּוּפוֹ, לְמָשָׁל, לֹא הָיָה קְטַן קוֹמָה כָּזֶה שֶׁל מַרְבִּית בְּנֵי אַרְצוֹ, אֶלָּא מְעַט מֵעַל לִמְמוּצָּע, כְּתֵפָיו הָיוּ רְחָבוֹת וְהוּא הִקְפִּיד עַל כָּךְ שֶׁתִּהְיֶינָה שְׁחוּמוֹת עַל יְדֵי שֶׁהֱיוֹת מְמוּשָּׁכוֹת בַּחוֹפִים שְׁטוּפֵי שֶׁמֶשׁ, דָּבָר שֶׁרַק מְעַטִּים מִיְּדִידָיו נָהֲגוּ לַעֲשׂוֹת. הֵם נָהֲגוּ לִסְקוֹר אֶת כְּתֵפָיו הַשְּׁזוּפוֹת וְלִפְלוֹט בַּאֲנָחָה שֶׁכָּלְלָה בְּתוֹכָהּ מִידָּה שֶׁל הַעֲרָצָה וְיוֹתֵר מִשֶּׁמֶץ קִנְאָה, לֹא פֶּלֶא שֶׁהַגֶּרְמָנִיּוֹת הַבְּלוֹנְדִּיּוּת הָאֵלּוּ שֶׁבָּאוֹת לְחַפֵּשׂ פֹּה פָּגוֹדוֹת גּוֹמְרוֹת בְּסוֹף בַּחֲדַר הַמִּיטּוֹת שֶׁלָּךְ. נִימּוּרוֹ הָיָה מְחַיֵּיךְ מִבְּלִי לְהוֹדוֹת אוֹ לְהַכְחִישׁ וּמוֹתֵחַ אֶת זְרוֹעוֹתָיו לְאָחוֹר, כָּךְ שֶׁמִּשְׁחָקָם שֶׁל הַשְּׁרִירִים מִתַּחַת לְעוֹר הַשָּׁזוּף בָּא לִידֵי בִּיטּוּי. הוּא נֶהֱנֶה מֵהַעֲרָצַת יְדִידָיו, וְגַם מִנְּדִיבוּת לָבָן שֶׁל הַנְּעָרוֹת קִצְרוֹת הַשַּׁרְווּלִים וּבְהִירוּת הַשֵּׂיעָר שֶׁהָיָה פּוֹגֵשׁ בְּאַקְרַאי בָּאֲתָרִים הַפּוּמְבִּיִּים שֶׁל עִירוֹ וּמַסְבִּיר לָהֶן בַּאֲדִיבוּת הֵיכָן הַכְּנִיסָה אוֹ מַהִי מַשְׁמָעוּת הַכְּתוֹבֶת הַמְּצוּיֶּירֶת בְּשׁוּרָה אֲנָכִית שֶׁל אוֹתִיּוֹת נִפְתָּלוֹת עַל הַקִּיר. פּוֹל לֹא הָיָה שְׁמוֹ הָאֲמִיתִּי, כַּמּוּבָן. אַךְ הוּא הֶעֱדִיף לְהִשְׁתַּמֵּשׁ בַּשֵּׁם הַמַּעֲרָבִי שֶׁאִימֵּץ לְעַצְמוֹ לְאַחַר שֶׁנּוֹכַח לָדַעַת כִּי הִיגּוּיוֹ שֶׁל הַשֵּׁם הַיַּפָּנִי קָשֶׁה עַל אַנְשֵׁי הָעֲסָקִים הָאָמֵרִיקָנִים שֶׁאַתֶּם הַרְבֵּה לְהִיפָּגֵשׁ. נִימּוּרוֹ הָיָה מְהַנְדֵּס חַשְׁמַל מְעוּלֶּה. הוּא הִשְׁלִים מִסְפַּר מְשִׂימוֹת פִּיתּוּחַ לִשְׂבִיעוּת רְצוֹנָם הַמְּלֵאָה שֶׁל הַמְּמוּנִּים עָלָיו וְכַעֲבוֹר מִסְפַּר שָׁנִים הוֹעֳבַר לְמַחְלֶקֶת הַשִּׁיוּוּק שֶׁל מִפְעַל הָאֵלֶקְטְרוֹנִיקָה הַגָּדוֹל בּוֹ עָבַד. הִתְנַהֲגוּתוֹ וְנִימוּסָיו, כַּאֲשֶׁר שָׁהָה בְּחֶבְרַת עֲמִיתִיו הָאֵירוֹפֵּאִים, לֹא נִבְדְּלוּ מִשֶּׁלָּהֶם וְחֵלֶק מֵעֲרָבָיו הָיָה מְבַלֶּה עִמָּם בַּבְּאָרִים שֶׁל טוֹקְיוֹ, אֶלָּא שֶׁבְּנִיגּוּד לָהֶם לְעוֹלָם לֹא הִפְרִיז בִּשְׁתִיָּיה. בְּחֶבְרַת מִשְׁפַּחְתּוֹ הִפְגִּין דְּבֵקוּת חַסְרַת דּוֹפִי בַּמָּסוֹרֶת כָּרָאוּי לְבֶן מִשְׁפַּחַת נִימּוּרוֹ, שֶׁעָלֶיהָ נִמְנָה סָמוּרַאי אֶחָד. בֵּין יְדִידָיו הַקְּרוֹבִים הָיְתָה הִתְנַהֲגוּתוֹ אוֹתָהּ מְזִיגָה מְיוּחֶדֶת שֶׁל מִנְהָגִים עַתִּיקִים וְחֵירוּיוֹת חֲדָשׁוֹת שֶׁאִימֵּץ לְעַצְמוֹ הַדּוֹר הַיַּפָּנִי הַצָּעִיר בֶּן גִּילוֹ. הוּא הִצְהִיר בְּפוּמְבִּי עַל אַהֲדָתוֹ לַתַּרְבּוּת הָאֵירוֹפֵּאִית, אִם כִּי הוֹסִיף תָּמִיד שֶׁאֵין לְהַשְׁוָותָהּ, כַּמּוּבָן, לַמָּסוֹרֶת עַתִּיקַת הַיּוֹמִין שֶׁל יַפָּן, וְלָכֵן הָיָה מִן הַמַּפְתִּיעַ בְּהַכְרָזָתוֹ שֶׁאֶת חוּפְשָׁתוֹ הַבָּאָה בְּכַוּוֹנָתוֹ לְבַלּוֹת בְּטִיּוּל בַּמִּדְבָּר סהארה דַּוְוקָא וְלֹא, לְמָשָׁל, בְּגֶרְמַנְיָה אוֹ בִּסְפָרַד. לְמַעֲשֶׂה נִימּוּרוֹ עַצְמוֹ הוּפְתַּע מִן הַהַכְרָזָה, פְּלִיטַת-פֶּה לֹא מְתוּכְנֶנֶת שֶׁהָפְכָה לִמְצִיאוּת, רַעְיוֹן שֶׁהִשְׁתַּעֲשֵׁעַ בּוֹ זְמַן מָה אַךְ כְּלָל לֹא הִתְיַיחֵס אֵלָיו בִּרְצִינוּת. הוּא שָׁאַב אֶת הָרַעְיוֹן מְחוּבֶּרֶת גֶּרְמָנִית לְגִיאוֹגְרַפְיָה שֶׁפַּעַם עַיֵּין בָּהּ בַּחֲדַר הַהַמְתָּנָה שֶׁל רוֹפֵא הַשִּׁינַּיִים, וְשִׁכְלְלָה כַּתָּבַת שַׁעַר מְרַתֶּקֶת עַל הַמִּדְבָּר. מִפַּעַם לְפַעַם הָיוּ הַתְּמוּנוֹת – הַמְּעוּלּוֹת, כְּמוֹ כָּל תּוֹצָר גֶּרְמָנִי – שֶׁל חוֹלוֹת נוֹדְדִים לְבָנִים וּמֶרְחָבִים סְחוּפֵי-רוּחַ מַבְזִיקוֹת בְּמוֹחוֹ, וְנֶעֱלָמוֹת שׁוּב. כְּשֶׁשָּׁאַל אוֹתוֹ יְדִידוֹ הַטּוֹב סְקוּדָה לְאָן בְּכַוּוֹנָתוֹ לִנְסוֹעַ לְחוּפְשָׁתוֹ הַשְּׁנָתִית, וְהִצִּיעַ טִיּוּל מְשׁוּתָּף בִּמְכוֹנִית בְּאֵירוֹפָּה עִם עוֹד שְׁנֵי חֲבֵרִים, נִרְתַּע נִימּוּרוֹ מִן הֲרַעְיוֹן שֶׁל טִיּוּל בִּמְכוֹנִית צְפוּפָה עִם שְׁלוֹשָׁה גְּבָרִים עֲמוּסֵי מַצְלֵמוֹת וְצִמְאֵי הַצְלָחוֹת שֶׁאֵין בִּיכוֹלְתָּם לְמַמְּשָׁן. מִבְּלִי שֶׁתִּכְנֵן זֹאת מֵרֹאשׁ וּמִבְּלִי לְבַקֵּר אֶת דְּבָרָיו פָּלַט "לֹא הַפַּעַם. אֲנִי נוֹסֵעַ לְמִדְבָּר סָהָארָה," וּפָנָיו מוּכּוֹת הַתַּדְהֵמָה שֶׁל סְקוּדָה מָנְעוּ מִמֶּנּוּ לַחֲזוֹר בּוֹ בְּאוֹתוֹ הָרֶגַע. הַשְּׁמוּעָה הוּפְצָה בֵּין מַכָּרָיו בִּמְהִירוּת שֶׁל רַכֶּבֶת חַשְׁמַלִּית וְתוֹךְ מִסְפַּר יָמִים כְּבָר לֹא יָכוֹל לַחֲזוֹר בּוֹ מִבְּלִי לְנַקֵּב בְּמוֹ יָדָיו אֶת בּוּעַת הַזּוֹהַר הַהַרְפַּתְקָנִי שֶׁאָפְפָה אוֹתוֹ, וְלַהֲפוֹךְ בְּעֵינֵי יְדִידָיו לְבַדַּאי. בְּסוֹפוֹ שֶׁל דָּבָר, אָמַר לְעַצְמוֹ, הַמִּדְבָּר חַיָּיב לִהְיוֹת מָקוֹם מְעַנְיֵין, הַתְּמוּנוֹת מָצְאוּ חֵן בְּעֵינָיו וְלִקְרִיסְטִינָה בִּפְרַנְקְפוּרְט יוּכַל לִנְסוֹעַ בַּשָּׁנָה שֶׁלְּאַחַר מִכֵּן. כָּךְ שֶׁבְּסוֹף יוּלִי (הַמִּפְעָל בּוֹ עָבַד קָבַע אֶת זְמַנֵּי הַחוּפְשׁוֹת עַל פִּי הַנּוֹהַל הָאָמֵרִיקָאִי) מָצָא אֶת עַצְמוֹ עוֹלֶה לַמָּטוֹס שֶׁל חֶבְרַת אֵייר פְרַאנְס עִם פַּסְפּוֹרְט, שְׁתֵּי מַצְלֵמוֹת טוֹבוֹת וַחֲצוּבָה וָתִיק לְעַדְשׁוֹת וּמִזְוָודָה קְטַנָּה, כְּשֶׁיַּעֲדוֹ הַסּוֹפִי הוּא אַלְגִ'יר.
הוּא תִּכְנֵן אֶת טִיסָתוֹ כָּךְ שֶׁתִּכְלוֹל חֲנָיַית בֵּינַיִים בַּת יוֹמַיִים בְּפָּארִיז שְׁנִיצֶל לְטִיּוּלִים עַל שְׂפַת הַסֶּינָה, בַּבּוּלְבָאר סָאן מִיֵּשׁ' וּבַבָּארִים הַקְּטַנִּים שֶׁל מוֹנַפְרְנָאס. הוּא בִּיקֵּר קוֹדֶם לָכֵן בְּפָּארִיז וְהָיוּ לוֹ מַכָּרִים שָׁם, אַךְ מֵאַחַר שֶׁעָמְדוּ לִרְשׁוּתוֹ רַק יוֹמַיִים, הֶעֱדִיף לְהַעֲבִיר אוֹתָם בְּשׁוֹטְטוּת נְעִימָה וּבָטְלָה בַּסִּמְטָאוֹת הַקְּטַנּוֹת, נֶהֱנֶה מִן הָאֲוִוירָה הַמְּיוּחֶדֶת שֶׁל הָרְחוֹבוֹת הַמְּרוּצָּפִים וְשֶׁל הַבִּיסְטְרוֹ הַקְּטַנִּים בְּפִינּוֹת, אֵינוֹ מוּדָע לְכָךְ שֶׁכָּל תּוֹשָׁבֶיהָ הָאֲמִיתִּיִּים שֶׁל הָעִיר בָּרְחוּ מִמֶּנָּה בָּחוֹדָשִׁים אֵלּוּ וְהִפְקִירוּ אוֹתָהּ לְחַסְדֵיהֶם שֶׁל נַוּוֹדִים סְמוּקֵי פָּנִים תְּלוּשִׁים מִמְּקוֹמָם כָּמוֹהוּ, מְכַתְּפֵי מַצְלֵמוֹת, הַצּוֹעֲקִים זֶה לְזֶה מִן הֶעָבָר הַשֵּׁנִי שֶׁל הָרְחוֹב הֵי ג'וֹן, בּוֹא לִרְאוֹת, מָצָאתִי בֵּית קָפֶה מְשַׁגֵּעַ. הוּא הִתְבּוֹנֵן בָּהֶם בְּזִלְזוּל מְסוּיָּם, אַךְ לְלֹא רִגְשׁוֹת אֵיבָה – אֶת מִצַּלְמוֹתָיו שֶׁלּוֹ הִשְׁאִיר בַּחֲדַר הַמָּלוֹן, אֶת פָּארִיז הִנְצִיחַ כְּבָר שְׁנֵי קַיְּיצִים קוֹדֶם לָכֵן – וְשׁוֹטֵט בְּחוֹפְשִׁיּוּת בָּרְחוֹבוֹת, יָדָיו בְּכִיסָיו. בָּעֶרֶב עָמַד עַל הַגֶּשֶׁר מוּל הַקָּתֶדְרָלָה הַמּוּאֶרֶת וְהָיְתָה לוֹ הַחֲווּיֶיהָ הַלֹּא בִּלְתִּי נְעִימָה שֶׁל לְחִישָׁה צְרוּדָה לְיַד כְּתֵפוֹ, מִסֶּיהָ רוֹצָה גּוּד-טַיְים, וְהוּא דָּחָה בַּאֲדִיבוּת אֶת הַצָּעָתָהּ שֶׁל אֵשֶׁת הָרְחוֹב הַמְּבוּגֶּרֶת מִדַּי בַּעֲלַת הַשֵּׂיעָר הַצָּהוֹב הַצָּבוּעַ וְהַפָּנִים הַמְּאוּפָּרוֹת בִּכְבֵדוּת, גּוּשֵׁי מִסֶּקָארָה בְּרִיסִים, וְחָשׁ סִיפּוּק מִכָּךְ שֶׁהוּא אֵינוֹ זָקוּק לְשֵׁירוּתֶיהָ בְּנִיגּוּד לְמַרְבִּית יְדִידָיו מִטּוֹקְיוֹ, שֶׁהָיוּ נַעֲנִים לַהַצָּעָה בִּלְהִיטוּת. הוּא שָׂכַר חֶדֶר בְּמָלוֹן טוֹב לְיַד הָאָטוֹאל וְאָכַל אֶת הָאוֹכֶל הַצָּרְפָתִי הַמְּצוּיָּן בְּתֵיאָבוֹן רַב, וּכְשֶׁעָלָה כַּעֲבוֹר יוֹמַיִים עַל הַמָּטוֹס הָיָה בְּאַרְנָקוֹ כַּרְטִיס הַבִּיקּוּר שֶׁל סוֹכְנוּת נְסִיעוֹת מוּמְלֶצֶת בְּאַלְגֵ'ר, מְקוּפָּל הֵיטֵב.
בְּאַלְגֵ'ר שְׂכַר מְכוֹנִית אָמֵרִיקָאִית עִם מִיזּוּג אֲוִויר – מְנַהֵל הַסּוֹכְנוּת בַּעַל הַפָּנִים הַשְּׁחוּמוֹת וְהַשְּׁמֵנוֹת, אוֹתָן נִיגֵּב בְּמִטְפַּחַת מוּכְתֶּמֶת מִדֵּי כַּמָּה רְגָעִים, הִסְבִּיר לוֹ שֶׁאֵין לְהַעֲלוֹת עַל הַדַּעַת מְכוֹנִית לְלֹא מִיזּוּג אֲוִויר – וְיָצָא לְדַרְכּוֹ מִבְּלִי לְהִתְמַהְמֵהַּ בָּעִיר הַגְּדוֹלָה. הִיא הָיְתָה אָמְנָם סַסְגּוֹנִית, אֲבָל צַעֲקָנִית וּמְלוּכְלֶכֶת מְאֹד וּלְאַחַר שֶׁיָּשַׁב כִּשְׁעָתַיִים עִם סוֹכֵן הַנְּסִיעוֹת וְהִתְוָוה מַסְלוּל שֶׁנִּרְאָה לוֹ מְעַנְיֵין, קָנָה כַּמָּה בַּקְבּוּקֵי מַיִם מִינֵרָלִיִּים וְיָצָא לְדַרְכּוֹ. סוֹכֵן הַנְּסִיעוֹת לֹא הִתְלַהֵב מִן הַמַּסְלוּל. הוּא לֹא הֵבִין מַדּוּעַ מִתְעַקֵּשׁ הַיַּפָּנִי לִנְסוֹעַ דַּוְוקָא אֶל הַמִּדְבָּר הַלּוֹהֵט, הַצָּחִיחַ, וְעוֹד בְּחוֹדְשֵׁי הַקַּיִץ, כְּשֶׁבִּיכוֹלְתּוֹ לִנְסוֹעַ לְאוֹרֶךְ הַחוֹף הָאַלְגִּ'ירִי עַד לְרַבָּט, לְקָזַבְּלַנְקָה, לְמַאֲרָאקֵשׁ – לְפָּארִיז שֶׁל אַפְרִיקָה, חָזַר וּפָרַשׁ לִפְנֵי נִימּוּרוֹ אֶת חוֹבְרוֹת הַתַּיָּירוּת הַצִּבְעוֹנִיּוֹת שֶׁל עָרֵי מָארוּקוֹ עַל מַרְכּוּלְתָּן הָרַבְגּוֹנִית וְחוֹפֵיהֶן הַלְּבָנִים מְנוּקְּדֵי הַגּוּפוֹת הַשְּׁחוּמִים שֶׁל סְקַנְדִּינָבִיּוֹת שֶׁרוֹעוֹת, פְּרוּשׂוֹת לְשַׁמֵּשׁ. נִימּוּרוֹ סָקַר אֶת הַחוֹבְרוֹת בַּאֲדִיבוּת דַּף אַחֵר דַּף וְאָמַר שֶׁמַּאֲרוּקוֹ נִרְאֵית לוֹ מְעַנְיֶינֶת מְאוֹד וּלְלֹא סָפֵק יְטַיֵּיל בְּאֵזוֹר הַחוֹף שֶׁל צְפוֹן אַפְרִיקָה בְּשָׁנָה אַחֶרֶת, אֶלָּא שֶׁהַשָּׁנָה בְּכַוּוֹנָתוֹ לִנְסוֹעַ לְסָהָארָה. הָאָדוֹן הוּא אִישׁ סֵיאַנְס, שָׁאַל הָעַרְבִי בְּצָרְפָתִית הַמְּשׁוּמֶּנֶת, נוֹדֶפֶת רֵיחוֹת הַבְּרִילִיאַנְטִין, וּלְרֶגַע נָטְעָה נִימּוּרוֹ לַחֲשׁוֹב שֶׁכַּוּוֹנָתוֹ לְהַעֲלָאַת רוּחוֹת וְכִמְעַט פָּרַץ בִּצְחוֹק, אֲבָל מִיָּד הֵבִין לְכַוּוֹנָתוֹ שֶׁל הַסּוֹכֵן וְאָמַר לֹא, אֵינֶנִּי אִישׁ מַדָּע. אֲנִי מְעוּנְיָין פָּשׁוּט לְהַכִּיר אֶת הָאֵזוֹר. הָאִישׁ הַשֶּׁמֶן הוֹסִיף לְהִתְבּוֹנֵן בּוֹ בְּמַבָּט הַזְּגוּגִי הַנּוֹצֵץ, הַנּוֹזְלִי כִּמְעַט, שֶׁנִּימּוּרוֹ הִבְחִין בּוֹ כְּבָר אֵצֶל מַרְבִּית אַנְשֵׁי הַמָּקוֹם, וְהוּא חָשׁ עַצְמוֹ נֶאֱלַץ לְהוֹסִיף בְּכָל זֹאת הֶסְבֵּר כָּלְשֶׁהוּ. אֲנִי מִצֶּלֶם, הִסְבִּיר. בְּעֵינָיו שֶׁל הָעַרְבִי נִסְגְּרָה מִגּוּפָהּ כָּלְשֶׁהִי, הָעִנְיָין הוּסְבַּר, הָאִישׁ רוֹצֶה לְצַלֵּם אֶת הַחוֹלוֹת. עִנְיָין שֶׁהוּא עֲדַיִין בִּלְתִּי מוּבָן כְּשֶׁלְּעַצְמוֹ אֲבָל מוּכָּר, מִדֵּי פַּעַם הָיוּ מוֹפִיעוֹת בַּסּוֹכְנוּת קְבוּצוֹת מְיוּזָּעוֹת שֶׁל זָרִים סְמוּקֵי עוֹר שֶׁמַּצְלֵמוֹת תְּלוּיוֹת עַל צַוּוֹארָם וְדוֹרְשִׁים מְכוֹנִית מְמוּזֶּגֶת וְנַהָג טוֹב, בְּשֵׁם אֱלוֹהִים, וְיוֹצְאִים לְצַלֵּם אֶת הַגְּבָעוֹת הַחוּלְיוֹת, הַלֹּא מִשְׁתַּנּוֹת וְחַסְרוֹת הָעִנְיָין, שֶׁל הַמִּדְבָּר.
הַכְּבִישׁ הָיָה צַר וְגָרוּעַ מְאֹד, מָלֵא מַהֲמוֹרוֹת, וְנִימּוּרוֹ הִרְהֵר שֶׁאִם זוֹ הַדֶּרֶךְ הָרָאשִׁית בָּאָרֶץ צְפוּיוֹת לוֹ צָרוֹת בַּהֶמְשֵׁךְ, וּמוּטָב שֶׁיִּקְנֶה גַּלְגַּל רֵזֶרְבִי חָדָשׁ בְּאוֹרָאן. מִדֵּי פַּעַם נֶאֱלַץ לְהַמְתִּין בְּתוֹךְ גַּלֵּי אָבָק שֶׁהֶעֱלָה עֵדֶר עַזִּים מְדוּבְלָלוֹת שֶׁחָצָה אֶת הַכְּבִישׁ, אוֹ אַף לִנְסוֹעַ כַּמָּה דַּקּוֹת בִּמְהִירוּת הַהֲלִיכָה שֶׁל עֵדֶר הַמִּתְנַהֵל לְאִטּוֹ כַּאֲשֶׁר הָעַזִּים חָסְמוּ אֶת רוֹחַב הַכְּבִישׁ. צְפִירוֹת לֹא עָזְרוּ, כָּךְ גִּילָּה עַד מְהֵרָה, רַק סַבְלָנוּת וּדְחִיקָה מִילִימֶטְרִית קָדִימָה יָכְלוּ לְחַלֵּץ אוֹתוֹ לְבַסּוֹף מִן הָאֲוִויר הַדָּחוּס גַּרְגְּרִים לְבָנִים שֶׁל אָבָק וּמֵהֲמוּלַּת הַפְּעִיּוֹת וּצְעָקוֹת הַזֵּירוּז חַסְרוֹת הַתּוֹצָאוֹת שֶׁאֲפִילּוּ זְגוּגִיּוֹת הַחַלּוֹנוֹת הֶעָבוֹת לֹא יָכְלוּ לַמָּסָךְ. אֲבָל הַכְּבִישׁ הִתְפַּתֵּל לְאוֹרֶךְ קַו הַחוֹף וְנִימּוּרוֹ נֶהֱנֶה מִן הַנְּסִיעָה הַמְּתוּנָה שֶׁבָּהּ מִדֵּי כַּמָּה רְגָעִים הִתְגַּלָּה לְעֵינָיו הַיָּם, כָּחוֹל בְּכָחוֹל יַהֲלוֹמֵי וּבִלְתִּי יְאוּמַּן, צָחִיחַ, הַשֶּׁמֶשׁ נִשְׁבֶּרֶת בּוֹ בְּאַלְפֵי רִיקּוּעִים זְעִירִים שֶׁל אוֹר לָבָן. לְאוֹרֶךְ הַחוֹף הִתְמַשְּׁכוּ גַּלִּים רַכִּים וְאֵינְסוֹפִיִּים שֶׁל דְּיוּנוֹת נְמוּכוֹת שֶׁמֵּעֵבֶר לָהֶן, כָּךְ שֵׂיעָר, נִפְרָשׂ חוֹף שָׁטוּחַ וְחוֹלִי שֶׁרוּחַ סַבְלָנִית שׁוֹטַחַת עָלָיו שָׁנָה אַחַר שָׁנָה מַשָּׁבִים שֶׁל חוֹל זְכוּכִיתִי דַּק דְּמוּי עֲרָפֶל כְּמוֹ שָׁטִיחַ שֶׁל קוּרֵי עַכָּבִישׁ הַנִּפְרָשׂ עַל שָׁטִיחַ קוֹדֶם, עַד שֶׁאוֹתָהּ רוּחַ מְעִיפָה יוֹם אַחֵד אֶת כָּל הַשְּׁטִיחִים אֶל הַיָּם אוֹ לְכִיוּוּן אַחֵר וּלְאַחַר מִכֵּן מַתְחִילָה בְּסַבְלָנוּת וְהַתְמָדָה שֶׁאֵינָן מִתְכַּלּוֹת לְעוֹלָם לִפְרוֹשׁ אוֹתָם מֵחָדָשׁ.
בְּחָמֵשׁ אַחֵר הַצָּהֳרַיִים הִגִּיעַ לְאוֹרָאן. הָעִיר מָצְאָה חֵן בְּעֵינָיו. הוּא חִיבֵּב מִמַּבָּט רִאשׁוֹן אֶת אֲרָיוֹת הָאֶבֶן בְּשַׁעַר הָעִירִיָּיה, אֶת הַגַּגּוֹת הַלְּבָנִים, אֶת מָבוֹךְ הַקִּירוֹת הַמְּטוּיָּחִים לָבָן שֶׁל הָרוֹבַע הָעַתִּיק, אֶת צְלִילֵי הַמּוּאַזִּין שֶׁרִיחֲפוּ אֵלָיו מַטָּה בִּצְלִילִים סַפִּירָאלִיִּים מִמְּרוֹמֵי הַמִּסְגָּד. בְּמִשְׂרַד הַתַּיָּירוּת הַמְּקוֹמִי הִסְבִּירוּ לוֹ שֶׁהַמָּלוֹן הַטּוֹב בְּיוֹתֵר הוּא הַסָּהָארָה. יֵשׁ עוֹד כַּמָּה הַנֶּחְשָׁבִים אַף הֵם טוֹבִים, אָמְרָה הִפְקִידָה וְחִייְּכָה אֵלָיו חִיּוּךְ מָשׁוּךְ בְּאוֹדֶם בּוֹהֵק וּכְבַד-עַפְעַפַּיִים, אֲבָל אִם אֵינוֹ רוֹצֶה לְהִסְתַּכֵּן, מוּטָב שֶׁיִּשְׁתַּכֵּן בְּסָהָארָה. נִימּוּרוֹ הוֹדָה לָהּ עַל עֶזְרָתָהּ וְשָׁאַל מֵהֵיכָן הָאַנְגְּלִית הַטּוֹבָה שֶׁהִיא דּוֹבֶרֶת. הָעַלְמָה מִצְמְצָה בְּעַפְעַפֶּיהָ הַכְּבֵדִים, וְהוֹדְתָה שֶׁלָּמְדָה אוֹתָהּ בְּבֵית סֵפֶר וְכִי הִיא אוֹהֶבֶת לְשׂוֹחֵחַ עִם אֲנָשִׁים הַמַּגִּיעִים לְעִירָה הַקְּטַנָּה מִן הָעוֹלָם הַגָּדוֹל וּלְשַׁפֵּר אֶת יְדִיעַת הַשָּׂפוֹת שֶׁלָּהּ. נִימּוּרוֹ אָמַר שֶׁבִּרְצוֹן יְתָאֵר בְּפָנֶיהָ אֶת אַרְצוֹ שֶׁהִיא לְלֹא סָפֵק מְיוּחֶדֶת בְּמִינָהּ וְהִיא נֶעֶנְתָה לְהַזְמָנָתוֹ לִסְעוֹד עִמּוֹ בְּאוֹתוֹ עֶרֶב בַּמָּלוֹן. לְאַחַר הָאֲרוּחָה, שֶׁבְּסוֹפָהּ חָשׁ נִימּוּרוֹ כִּי תֵּיאֵר בְּצוּרָה מְמַצָּה אֶת נוֹפָהּ שֶׁל אַרְצוֹ וְאֶת אוֹפְיָהּ וּמִנְהָגֶיהָ שֶׁל יַפָּן, הֵן הָעַתִּיקָה וְהֵן הַמּוֹדֶרְנִית, עָלוּ לִצְפּוֹת בָּעִיר מִגַּג הַמָּלוֹן. לַיְלָה מִדְבָּרִי הוֹצִיא כּוֹכָבִים זוֹהֲרִים וְאוֹרוֹת הָעִיר נִשְׁטְחוּ תַּחְתָּם וְהִיא הִרְשְׁתָה לוֹ לֶאֱחוֹז בְּיָדָהּ וַאֲפִילּוּ לְחַבֵּק אֶת כְּתֵפָהּ כָּךְ שֶׁנִּשְׁעֲנָה עָלָיו מִתּוֹךְ כִּיסֵּא הַנּוֹחַ שֶׁלָּהּ, וְהֵם שׂוֹחֲחוּ בְּקוֹלוֹת נְמוּכִים עַל אַלְגִ'ירְיָה וְעַל יַפָּן וְעַל תּוֹכְנִיּוֹתֶיהָ לִנְסוֹעַ לִלְמוֹד אָמָּנוּת בְּפִירֶנְצֶה בְּעוֹד שָׁנָה אוֹ שְׁנָתַיִים, כְּשֶׁתַּחֲסוֹךְ מַסְפִּיק כֶּסֶף וְתַצְלִיחַ לְשַׁכְנֵעַ אֶת מִשְׁפַּחְתָּהּ מְלֵאַת הַדֵּעוֹת הַקְּדוּמוֹת שֶׁאֵין בְּכָךְ אָסוֹן.
לְמָחֳרָת אָכַל אֲרוּחַת בּוֹקֶר טוֹבָה שֶׁלֹּא נִבְדְּלָה בְּהַרְבֵּה מִזּוֹ שֶׁקִּיבֵּל בְּפָּארִיז. הַשֵּׁירוּת הָיָה אָדִיב וְקוֹנְטִינֶנְטָלִי לְכָל דָּבָר, וּמְנַהֵל הַקַּבָּלָה נִיגַּשׁ אֵלָיו כְּשֶׁעָבַר בַּלּוֹבִּי וְשָׁאַל אִם הַכּוֹל לִשְׂבִיעוּת רְצוֹנוֹ. נִימּוּרוֹ הִבִּיעַ אֶת הַעֲרָכָתוֹ לְטִיפּוּל שֶׁקִּיבֵּל. לֹא הָיוּ לָנוּ אוֹרְחִים רַבִּים מֵאַרְצְךָ, אָמַר הַמְּנַהֵל, לְמַעֲשֶׂה אִם אֵינֶנִּי טוֹעֶה אַתָּה הָאוֹרֵחַ הַיַּפָּנִי הָרִאשׁוֹן שֶׁלָּנוּ. כָּךְ שֶׁאֲנַחְנוּ מְעוּנְיָינִים בְּפִרְסוֹמֶת טוֹבָה, הָהּ-הָהּ. נִימּוּרוֹ צָחַק עִמּוֹ וְהוֹסִיף שֶׁלְּלֹא סָפֵק יַמְלִיץ עַל הַסָּהָארָה בִּפְנֵי יְדִידָיו בְּיַפָּן. אֶת הַבּוֹקֶר בִּילָּה בַּשּׁוֹטְטוּת בָּרוֹבַע הָעַתִּיק שֶׁל אוֹרָאן. הוּא אָהַב אֶת אוֹרַח הַבְּנִיָּה הַמּוֹרֵי עַל קַשְׁתוֹתָיו הַמִּתְקַמְּרוֹת וְהָאֲרִיחִים הַמְּצוּיָּרִים בַּכָּחוֹל שֶׁמֵּעַל לִדְלָתוֹת וְאֶת הַמָּבוֹךְ הַנִּפְתָּל שֶׁל הַסִּמְטָאוֹת הַלְּבָנוֹת. הוּא שׁוֹטֵט לְאִטּוֹ בַּקִּמְרוֹנוֹת הַמּוּצַלִּים שֶׁל הַבָּזָאר, בּוֹחֵן בְּעַיִן סַקְרָנִית אֶת כְּלֵי הַנְּחוֹשֶׁת הָרְקוּעִים לְפִי דּוּגְמָה עַתִּיקָה וְאֶת הַנַּרְגִּילוֹת עִם פִּיּוֹתֵיהֶן הַמּוֹאֳרָכִים וְאֶת נֹאדוֹת הַמַּיִם מֵעוֹרוֹת הָעַזִּים וְאֶת הַשְּׂמָלוֹת הָרְקוּמוֹת, מִתְעַלֵּם בְּהַצְלָחָה מִיְּבָבוֹת הַבַּקְשִׁישׁ, בַּקָּשִׁישׁ שֶׁל הַיְּלָדִים שֶׁהִזְדַּנְּבוּ מֵאַחֲרָיו. לְבַסּוֹף קָנָה צָעִיף סָגוֹל שֶׁמַּטְבְּעוֹת תְּפוּרוֹת בְּשׁוּלָיו, עָמַד מְעַט עַל הַמְּחִיר עֲבוּר הָעִיקָּרוֹן וְהוֹרִיד אוֹתוֹ בְּכַמָּה סַנְטִימִים. בַּצָּהֳרַיִים נִכְנַס לְקִמְרוֹנָהּ הָאַפְלוּלִי שֶׁל מִסְעָדָה. אֶל שׁוּלְחָן הַמְּכוּסֶּה מַפַּת פְּלַסְטִיק מְרוּבֶּבֶת זְבוּבִים הִגִּישׁוּ לוֹ מִינֵי מִמְרָחִים וְלֶחֶם עַרְבִי חַם, וּלְאַחֲרֵיהֶם בָּשָׂר כָּבַשׁ שֶׁמֶן צָלוּי הֵיטֵב. הוּא קִינֵּחַ בְּכוֹס קָפֶה חָזָק מִדַּי לְטַעְמוֹ וְשָׁב אֶל הַמָּלוֹן לָנוּחַ אֶת מְנוּחַת הַצָּהֳרַיִים. הָיָה חַם מְאֹד. בְּחָמֵשׁ קָם, הִתְקַלֵּחַ וְנָסַע לְמִשְׂרַד הַתַּיָּירוּת לֶאֱסוֹף אֶת נְאַדֵּין. הִיא הִבְטִיחָה לוֹ יוֹם קוֹדֶם לָקַחַת אוֹתוֹ לִמְרוֹמֵי מִסְגָּד מִשָּׁם, כָּךְ אָמְרָה, נִשְׁקָף הַנּוֹף הַיָּפֶה בְּיוֹתֵר שֶׁל הָעִיר וְהַיָּם. הֵם טִיפְּסוּ לְמַעְלָה מִמָּאתַיִים וּשְׁמוֹנִים מַדְרֵגוֹת, כָּךְ דִּיוְּוחָה לוֹ נְאַדֵּין לִפְנֵי תְּחִילַּת הַטִּיפּוּס וְהוּא נִיסָּה לִסְפּוֹר אֲבָל לְאַחַר שֶׁעָבַר אֶת הַמַּדְרֵגָה הַמֵּאָה וְכַמָּה הִפְסִיק, וְהִתְרַכֵּז בִּנְשִׁימוֹת עֲמוּקּוֹת, וּלְבַסּוֹף הִגִּיעוּ לְמִשְׁטַח הָעֶלְיוֹן מִמֶּנּוּ קוֹרֵא הַמּוּאַזִּין. מִסְגָּד זֶה אֵין מִתְפַּלְּלִים בּוֹ בַּשָּׁנִים הָאַחֲרוֹנוֹת, אָמְרָה נְאַדֵּין. לָכֵן אֶפְשָׁר לַעֲלוֹת אֵלָיו בַּשָּׁעָה הַזֹּאת שֶׁהִיא שְׁעַת הַתְּפִילָּה. הֵם נִשְׁעֲנוּ זֶה לְיַד זֶה עַל הַמַּעֲקֶה וְהִתְבּוֹנַנּוּ מַטֶּה אֶל הַפְּסֵיפָס הַלָּבָן הַמְּשׁוּבָּץ דְּמוּיוֹת קְטַנּוֹת בְּגוֹדֶל כֵּלִים שֶׁל שַׁח, לְבוּשׁוֹת בְּשָׁחוֹר אוֹ בְּלָבָן (נִימּוּרוֹ שָׁם לֵב לְכָךְ שֶׁהַנָּשִׁים עוֹטוֹת מִשּׁוּם מָה תָּמִיד שָׁחוֹר וְאִילּוּ הַגְּבָרִים לָבָן, וְתָמַהּ עַל כָּךְ. לְאַחַר מִכֵּן הֶחֱלִיט שֶׁהַדָּבָר קָשׁוּר בִּצְנִיעוּתָהּ שֶׁל הָאִישָּׁה וְכִי כְּפִי הַנִּרְאֶה הַשָּׁחוֹר מַסְתִּיר אוֹתָהּ טוֹב יוֹתֵר מִפְּנֵי עֵינָיו הַסַּקְרָנִיּוֹת שֶׁל הַזָּר).
שֶׁמֶשׁ גְּדוֹלָה וַאֲדוּמָּה נִתְלְתָה מֵעֵבֶר לַמַּעֲקֶה וְאוֹר אָדוֹם הֵצִיף אֶת הָעִיר וְאֶת הַיָּם. דְּמָמָה יָרְדָה עַל הָעִיר, דְּמָמָה שֶׁצָּפְנָה בְּתוֹכָהּ צִיפִּיָּיה, וְהַדְּמוּיוֹת הֵאֵטּוּ מַהֲלָכָן. מִבַּעַד לַמָּסָךְ הָעֲרָפֶל הַמְּשׁוּפָּע שֶׁל קַרְנַיִים אֲדוּמּוֹת מְאוּבָּקוֹת בָּקְעוּ בְּאַחַת קוֹלוֹתֵיהֶם שֶׁל הַמּוּאַזִּין. אֵין אַלְלָה מִבַּלְעֲדֵי אַלְלָה, יָדַע נִימּוּרוֹ שֶׁהִיא מַשְׁמָעוּת הַקּוֹלוֹת הַמִּסְתַּלְסְלִים כְּמוֹ הַכְּתָב הַמְּקוּשָּׁט שֶׁרָאָה עַל הָאֲרִיחִים הַקְּבוּעִים מֵעַל הַקְּשָׁתוֹת, וּמוּחַמַּד נְבִיאוֹ. זֶה יָפֶה, לָחַשׁ לַנָּאדְיָן שֶׁעָמְדָה לְצִדּוֹ וְהִיא הֵנִידָה בְּרֹאשָׁהּ. מַרְאֵה הָעִיר הַמְּאוּבֶּקֶת הַטּוֹבַעַת לְאִטָּהּ בָּעֲרָפֶל הָאָדוֹם עוֹרֵר בּוֹ תְּחוּשָׁה שֶׁל שֶׁקֶט וּכְמִיהָה מוּזָרָה לְמַשֶּׁהוּ לֹא בָּרוּר. זֶה לְאַחַר זֶה פָּסְקוּ הַקּוֹלוֹת. אֲבָל הַקַּרְנַיִים הָאֲדוּמּוֹת הוֹסִיפוּ לִזְרוֹם, מַכּוֹת בְּגַגּוֹת הַלְּבָנִים תִּזְכּוֹרֶת אַחֲרוֹנָה עַד לְמָחֳרָת. בּוֹא נִסְתַּכֵּל מִסָּבִיב, אָמְרָה נְאַדֵּין. הֵם הִקִּיפוּ לְאַט אֶת הַרְחָבָה הַקְּטַנָּה. זֶהוּ בֵּית הַחוֹלִים הֶחָדָשׁ, הִצְבִּיעָה נְאַדֵּין, וְזֶהוּ אַרְמוֹנוֹ שֶׁל עַבְּד-אֶל-עָזִיז מִשּׁוֹשֶׁלֶת אַלְמוּהָאד. אַרְמוֹן נֶהֱדָר, כְּדַאי לְבַקֵּר בּוֹ. נִימּוּרוֹ נִשְׁעָן עַל הַמַּעֲקֶה וְהִבִּיט אֶל מֵעֵבֶר לַבָּתִּים. הַבָּתִּים נִדְמוּ כְּאִילּוּ הֵם מִסְתַּיְּימִים בַּחֲגוֹרָה אֲטוּמָה בְּגָוֶון צְהַבְהַב, הַמַּגְבִּילָה אֶת הָאוֹפֶק מֵעֶצֶם חַדְגּוֹנִיּוּתָהּ. מָה זֶה שָׁם, שָׁאַל.
"זֶה הַמִּדְבָּר," אָמְרָה נְאַדֵּין.
לְאַחַר שֶׁנֶּעֶלְמוּ הַקַּרְנַיִים הָאַחֲרוֹנוֹת וְהַלַּיְלָה הַקְּטִיפָתִי נִפְרַשׂ עַל הַרְחָבָה הַקְּטַנָּה בִּמְרוֹמֵי הַמִּסְגָּד, הִיא הִנִּיחָה לוֹ לְנַשֵּׁק אוֹתָהּ נְשִׁיקָה לַחָה וּמְמוּשֶּׁכֶת. אַחֵר נִיתְּקָה אֶת עַצְמָהּ מִמֶּנּוּ בַּאֲנָחָה רַכָּה וְאָמְרָה שֶׁהֵם חַיָּיבִים לָרֶדֶת וְשֶׁהַמִּשְׁפָּחָה שֶׁלָּהּ תַּהֲרוֹג אוֹתָהּ אִם יָדְעוּ שֶׁהָיְתָה בְּמָקוֹם מְבוּדָּד אִתּוֹ לְבַד. הֵם פָּסְעוּ בַּדֶּרֶךְ לַמָּלוֹן בָּאֲוִויר הַמְּבוּשָּׂם שֶׁל לַיְלָה מִדְבָּרִי חַם לִפְנֵי שֶׁיּוֹרֵד הַחוֹשֶׁךְ הַגָּמוּר וּלְאַחַר הָאֲרוּחָה עָלוּ לַגַּג וָשׁוּב הִתִּירָה לוֹ לְנַשֵּׁק אוֹתָהּ, וַאֲפִילּוּ לְהַנִּיחַ אֶת יָדָיו עַל גּוּפָהּ הָרַךְ, הַשּׁוֹקֵעַ. לִפְנֵי שֶׁנִּפְרְדוּ נָתַן לָהּ אֶת כַּרְטִיס הַבִּיקּוּר שֶׁלּוֹ בְּטוֹקְיוֹ וְהִיא רָשְׁמָה עֲבוּרוֹ אֶת כְּתוֹבֶת הַמִּשְׂרָד – מוּטָב שֶׁלֹּא יִכְתּוֹב לְבֵית הוֹרֶיהָ – וְהוּא הִבְטִיחַ שֶׁיִּשְׁתַּדֵּל לַעֲבוֹר בְּאוֹרָאן בְּדַרְכּוֹ חֲזָרָה.
לְמָחֳרָת נָסַע לְסִידֵי-בֵּל-עַבַּאס. בַּבּוֹקֶר, לִפְנֵי שֶׁעָזַב אֶת הָעִיר, נָסַע לְחוֹף הָרַחְצָה וְהִשְׁתַּטֵּחַ עַל הַחוֹל הַחַם, מַפְקִיר עַצְמוֹ לְקַרְנֵי הַשֶּׁמֶשׁ הַמּוּקְדֶּמֶת. עַל הַחוֹף שָׁכְבוּ כְּבָר כַּמָּה תַּיָּירוּת צְעִירוֹת, צְרוּבוֹת כְּתֵפַיִים, שֶׁהִשְׁתַּזְּפוּ בְּהִתְמַכְּרוּת מוּחְלֶטֶת וּמִבְּלִי לָשִׁית לָבָן לַדְּבָרִים מְיוּתָּרִים כְּמוֹ חֶלְקוֹ הָעֶלְיוֹן שֶׁל בֶּגֶד יָם. נִימּוּרוֹ שִׁילֵּב זְרוֹעוֹתָיו תַּחַת רֹאשׁוֹ וְהִבִּיט חֲלִיפוֹת בָּהֶן וּבַיָּם וְהֶחֱלִיט שֶׁהָרַעֲיוֹן לְבַלּוֹת כָּאן אֶת הַחוּפְשָׁה הָיָה מוּצְלָח בְּהֶחְלֵט. חִיּוּךְ עָלָה עַל שְׂפָתָיו כְּשֶׁנִּזְכַּר בִּשְׁלוֹשֶׁת חֲבֵרָיו הָעֲמֵלִים אוֹתָהּ שָׁעָה בְּוַודַּאי לְצַלֵּם מִכָּל הַזָּוִויּוֹת אֶת הַטּוּר אַיְיפֶל. לְאַחַר כִּשְׁעָתַיִים נָסַע חֲזָרָה לְמָלוֹן וְהִתְקַלֵּחַ, שׁוֹטֵף מִגּוּפוֹ אֶת שְׂרִידֵי הַחוֹל וְסוֹקֵר בַּהֲנָאָה אֶת הַצֶּבַע הַשָּׁחוּם שֶׁל גּוּפוֹ. בְּדֶלְפֵּק הַקַּבָּלָה שִׁילֵּם אֶת הַחֶשְׁבּוֹן וְהוֹדָה לִמְנַהֵל הַקַּבָּלָה עַל אִיחוּלָיו לִנְסִיעָה מוּצְלַחַת, הִכְנִיס אֶת שְׁתֵּי הַמַּצְלֵמוֹת וְהַחֲצוּבָה וְאֶת הַמִּזְוָודָה לַמְּכוֹנִית וְנָסַע.
הַכְּבִישׁ אֶל פָּנִים הַיַּבֶּשֶׁת הָיָה, כְּפִי שֶׁצִּיפָּה, גָּרוּעַ בְּהַרְבֵּה מִקּוֹדְמוֹ וְהוּא שֵׂיעָר שֶׁהַלֵּאֶה יֵלֵךְ הַמַּצָּב וְיַחְמִיר מֵאַחַר שֶׁהַדֶּרֶךְ שֶׁבָּחַר לֹא תָּאֲמָה אֶת נְתִיבֵי הַתַּיָּירוּת הַמְּקוּבָּלִים. הוּא נָהַג לְאִטּוֹ, בּוֹחֵן אֶת הַבָּתִּים צָרוֹבֵי הַשֶּׁמֶשׁ שֶׁצָּצוּ מִדֵּי פַּעַם בְּצִדֵּי הַדֶּרֶךְ, אֶת הַיְּלָדִים שֶׁהוֹפִיעוּ פִּתְאוֹם כָּרוּחוֹת רְפָאִים מִן הַחוֹלוֹת בְּצַד הַכְּבִישׁ וְהוֹשִׁיטוּ יָד בְּמֶחְוָוה הַמּוּסְכֶּמֶת שֶׁל תְּחִינָּה מִתְּחִילַּת כָּל הַדּוֹרוֹת. לְסִידִי-בֵּל-עַבָּאס הִגִּיעַ לִקְרַאת הַצָּהֳרַיִים וְהוּא שָׁאַל עוֹבְרִים וְשָׁבִים לַמָּלוֹן שֶׁאַתְּ כְּתוֹבְתּוֹ נָתְנָה לוֹ נְאַדֵּין. זֶה הִתְגַּלָּה כְּמִבְנֶה עָשׂוּי אֶבֶן חוֹל בְּצֶבַע צְהַבְהַב, וְלֹא מַבְטִיחַ בִּמְיוּחָד. הַחֶדֶר לֹא הָיָה מְלוּכְלָךְ אַךְ לֹא יוֹתֵר מִזֶּה וּכְלָל מִיטָּה, וִילוֹן מְאוּבָּק וְכִיסֵּא שֶׁחָשַׁשׁ לָשֶׁבֶת עָלָיו פֶּן יַעֲלוּ מִמֶּנּוּ עַנְנוּת אָבָק. נִימּוּרוֹ נִכְנַס לַמִּקְלַחַת וְשֶׁטֶף אֶת שֶׁאַרְיוֹתֶיהָ הַדְּבִיקוֹת שֶׁל הַנְּסִיעָה. הוּא בִּיקֵּשׁ מִן הַפָּקִיד בַּדֶּלְפֵּק לְהָעִיר אוֹתוֹ בְּאַרְבַּע וּכְשֶׁשָּׁמַע אֶת הַדְּפִיקָה בְּדֶלֶת חַדְרוֹ קָם, הִתְלַבֵּשׁ וְיָצָא לְסַיֵּיר בָּעִיר. שׁוּב הָרוֹבַע הָעַתִּיק, הַקִּמְרוֹנוֹת הַלְּבָנִים, הַקְּשָׁתוֹת, הַקִּירוֹת הַמְּטוּיָּיחִים, הַקְּרִיאוֹת הַמּוּזָרוֹת בַּשָּׂפָה קָשָׁה וּגְרוֹנִית. הוּא נִכְנַס לְאַרְמוֹנוֹ שֶׁל סוּלְטָאן כָּלְשֶׁהוּ וְהִתְפַּעֵל מִן הַחֲצֵרוֹת הַפְּנִימִיִּים עִם אֲרָיוֹת הָאֶבֶן שָׁמַיִם נִזְרָקִים מִפִּיהֶם, מִן הַקְּשָׁתוֹת הַכְּבֵדוֹת, מִן הַפְּאֵר הֶעָשִׁיר שֶׁל הַשְּׁטִיחִים. בְּבֵית הַנָּכוּת הָעִירוֹנִי הִסְבִּיר לוֹ הָאַחְרַאי הַצָּנוּם, הָעוֹטֶה שִׂמְלָה לְבָנָה, לְאֵיזֶה אֵירוּעַ מְשַׁמֶּשֶׁת כָּל אַחַת מִן הַתִּלְבּוֹשׁוֹת הָרְקוּמוֹת חוּטֵי מֶשִׁי סַסְגּוֹנִיִּים שֶׁבְּתוֹךְ אֲרוֹנוֹת הַזְּכוּכִית, וְהִצְבִּיעַ עַל כְּלֵי נֶשֶׁק יְשָׁנִים. כְּשֶׁהֵחֵל לָחוּשׁ בְּרָעָב הוֹדָה לוֹ וְחָזַר לַמָּלוֹן. הָאֲרוּחָה כָּלְלָה יוֹתֵר מִדַּי שֶׁמֶן לְטִיגּוּן וְהוּא קִינֵּחַ בְּפֵירוֹת מְצוּמָּקִים מְעַט. גַּם כָּאן נִיתָּן הָיָה לַעֲלוֹת לַגַּג וְהוּא יָשַׁב מְעַט בְּכִיסֵּא נוֹחַ וְעִישֵּׁן וְהִבִּיט אֶל הַמֶּרְחָב הַמְּכוּכָּב שֶׁמֵּעָלָיו. סִידִי-בֵּל-עַבַּאס הָיְתָה קְטַנָּה מֵאוֹרָאן בְּהַרְבֵּה וְהַכּוֹכָבִים הָיוּ רַבִּים יוֹתֵר וְאוֹרוֹת הָעִיר מְעַטִּים יוֹתֵר. נִימּוּרוֹ הִרְגִּישׁ בְּדִידוּת מְסוּיֶּמֶת וְצִייֵּן לְעַצְמוֹ הַרְגָּשָׁה זוֹ, וְאֶת הַמַּחֲשָׁבָה שֶׁאוּלַי חָשׁוּב מִדֵּי פַּעַם לָחוּשׁ בְּדִידוּת כִּי כָּךְ יָכוֹל אָדָם לִיצוֹר יוֹתֵר קֶשֶׁר עִם עַצְמוֹ וּלְחַדֵּד אֶת מַחְשְׁבוֹתָיו, אֲבָל לֹא עָלוּ בְּמוֹחוֹ שׁוּם רַעֲיוֹנוֹת מְיוּחָדִים שֶׁיָּכוֹל לְחַדְּדָם. לְאַחַר שֶׁסִּייֵּם אֶת הַסִּיגַרְיָה הַשְּׁנִיָּיה הָלַךְ לִישׁוֹן.
לְמָחֳרָת הִמְשִׁיךְ בְּדַרְכּוֹ אֶל פָּנִים הָאָרֶץ. הוּא סִימֵּן עַל הַמַּפָּה כְּיַעֲדוֹ הַבָּא אֶת הָעֲיָירָה עֵין-סִפְרָהּ. הַנּוֹף שֶׁנִּשְׁקַף אֵלָיו מִצִּדֵּי הַכְּבִישׁ הָיָה חַדְגּוֹנִי וּמְאוּבָּק וְנִרְאֶה לוֹ מְלוּכְלָךְ לְמַדַּי, לַמְרוֹת שֶׁהֵבִין שֶׁזֶּהוּ בְּוַודַּאי גּוּנּוּ הַטִּבְעִי. גִּבְעוֹת הַחוֹל הִתְמַשְּׁכוּ לְצִדִּי הַכְּבִישׁ, מְנוּקָּדוֹת בְּשִׂיחִים קוֹצָנִיִּים נְמוּכִים. לִקְרַאת הַצָּהֳרַיִים הוֹפִיעָה פִּתְאוֹם שַׁיֶּירֶת גְּמַלִּים הַרְחֵק מֵעֵבֶר לַגְּבָעוֹת, הַגְּמַלִּים בְּצַוּוֹארִים אֲרוּכִּים מְשׁוּכִים מַעְלָה פּוֹסְעִים לְאִטָּם בְּהַדָּרַת כָּבוֹד מְתוּנָה, הִתְקַדְּמוּת לֹא נִיכֶּרֶת כִּמְעַט, סַבְלָנִית, אֵינָהּ נִגְמֶרֶת. נִימּוּרוֹ עָצַר אֶת הַמְּכוֹנִית וְהִתְבּוֹנֵן בְּשַׁיָּירָה בְּמֶשֶׁךְ מִסְפַּר דַּקּוֹת. הִיא הָיְתָה רְחוֹקָה מִכְּדֵי שֶׁנִּיתָּן יִהְיֶה לְהַבְחִין בְּמַרְאֶה הָאֲנָשִׁים. הוּא תָּהָה אִם הֵם מַבְרִיחִים סַמִּים כְּפִי שֶׁשָּׁמַע בְּסוֹכְנוּת הַנְּסִיעוֹת בְּפָּארִיז. כְּשֶׁעִייְּפוּ עֵינָיו מִן הַהִתְבּוֹנְנוּת הַחַדְגּוֹנִית בַּדְּמוּיוֹת הַנְּקוּדָּתִיּוֹת שֶׁאֵינָן מִשְׁתַּנּוֹת עַל רֶקַע הַחוֹל הַצְּהַבְהַב הִתְנִיעַ שׁוּב אֶת הַמְּכוֹנִית וְהִמְשִׁיךְ. כַּמָּה דַּקּוֹת לְאַחַר מִכֵּן קָרָה תֶּקֶר בְּגַלְגַּל הַיְּמָנִי הַקִּדְמִי.
כְּשֶׁהִבְחִין נִימּוּרוֹ כִּי הַמְּכוֹנִית אֵינָהּ מְגִיבָה נָכוֹן לְסִיבּוּבֵי הַהֶגֶה הֵבִין מִיָּד מָה קָרָה. הוּא קִילֵּל קְלָלָה קְצָרָה, עָצַר וְיָצָא הַחוּצָה. הַהֶבְדֵּל בֵּין הַקְּרִירוֹת שֶׁל פְּנִים הַמְּכוֹנִית לְבֵין מָה שֶׁשָּׂרַר בַּחוּץ הָיָה לֹא יֵיאָמֵן. הַחוֹם הָיָה נוֹרָא. הוּא מָשַׁךְ בִּכְתֵפָיו, הִתְכּוֹפֵף אֶל הַמּוֹשָׁב הָאֲחוֹרִי וְשָׁלַף אֶת כּוֹבַע הַקַּסְקֵט הַלָּבָן שֶׁקָּנָה בְּאוֹרָאן וְחָבַשׁ אוֹתוֹ. אַחֵר כָּךְ פָּתַח אֶת מְכַסָּה תָּא הַמִּטְעָן וְהֵחֵל לְטַפֵּל בְּהַחְלָפַת הַגַּלְגַּל. מַזָּל שֶׁעָלָה בְּדַעְתּוֹ לִקְנוֹת גַּלְגַּל רֵזֶרְבִי נוֹסָף, חָשַׁב. לֹא סָבִיר שֶׁיִּקְרֶה עוֹד תֶּקֶר בַּזְּמַן הַקָּרוֹב, אֲבָל טוֹב שֶׁיִּהְיֶה. כְּשֶׁסִּייֵּם וְצָנַח לְמוֹשַׁב הַנַּהָג נָזַל זֵיעָה. הוּא הִסְפִּיג אֶת פָּנָיו וְצַוּוֹארוֹ בְּמַפִּיּוֹת נְיָיר וְנֹחַ כַּמָּה רְגָעִים. לְאַחַר מִכֵּן הִתְנִיעַ אֶת הַמְּכוֹנִית וְהִמְשִׁיךְ בַּנְּסִיעָה.
עַכְשָׁיו הָיְתָה לָאוֹר הַצָּהוֹב שֶׁקָּדַח בַּשִּׁמְשָׁה מַשְׁמָעוּת בְּעֵינָיו. הוּא חָשַׁב עַל עֶשְׂרִים הַדַּקּוֹת שֶׁעָבַד בַּחוּץ וְנִרְעָד. יוֹתֵר מִשָּׁעָה-שְׁעָתַיִים בְּחוֹם הַזֶּה פֵּירוּשׁוֹ אוֹבְדַן הַחוּשִׁים, חָשַׁב וְלָרִאשׁוֹנָה חָלַף בְּמוֹחוֹ הַחֲשָׁשׁ שֶׁמָּא רַעְיוֹן הַמַּסָּע בַּמִּדְבָּר לֹא הָיָה נָבוֹן כָּל כָּךְ, כִּכְלוֹת הַכּוֹל. הַמַּסְלוּל שֶׁהִתְוָוה לְאוֹתוֹ יוֹם הָיָה אָרוֹךְ וּכְשֶׁהִגִּיעַ אַחֵר-הַצָּהֳרַיִים כְּבָר הֵחֵלּוּ הַגְּבָעוֹת הַחוּלְיוֹת לְהִתְעַרְבֵּל בְּעֵינָיו לַגַּלִּים סַפִּירָאלִיִּים שֶׁאֵינוֹ יָכוֹל לְהַבְדִּיל בֵּין קִימּוּרָם לְקִיעוּרָם, הַקַּוִּוים נִיסְכּוֹ זֶה בְּתוֹךְ זֶה. הַגָּוֶון הַצְּהַבְהַב אָטַם אֶת רְאִיָּיתוֹ וּמִדֵּי פַּעַם הָיָה עָלָיו לְשַׁפְשֵׁף אֶת עֵינָיו, שֶׁלֹּא לְבַלְבֵּל בֵּין הַצָּהוֹב שֶׁל פַּס הַכְּבִישׁ לְבֵין הַחוֹלוֹת שֶׁבְּשׁוּלָיו. לֹא הָיִיתִי רוֹצֶה לִסְטוֹת הַצִּדָּה וְלִשְׁקוֹעַ בַּחוֹלוֹת הָאֵלֶּה, חָשַׁב וְנִרְעַד שׁוּב. וְאָז הֵחֵלּוּ הַדְּיוּנוֹת הַגְּדוֹלוֹת.
עַד עַתָּה לֹא הָיָה בַּנּוֹף דָּבָר שֶׁהִזְכִּיר לוֹ אֶת הַצִּילּוּמִים בַּמָּגָזִין הַגֶּרְמָנִי, הַמְּדַבֵּר סְבִיבוֹ לֹא נִרְאֶה לוֹ מַרְשִׁים כְּמוֹ הַמֶּרְחָבִים שֶׁתֵּיאֲרוּ הַתְּמוּנוֹת. אֲבָל הַדְּיוּנוֹת הָיוּ נֶהֱדָרוֹת. הֵן הִתְקַמְּרוּ בְּגַלִּים שׁוֹפְעִים, עֲשִׁירִים, יָצְרוּ שְׁקַעֲרוּרִיּוֹת חַדּוֹת וּמְדוּיָּקוֹת שֶׁכָּפְרוּ בְּקִיּוּם שֶׁל כָּל דָּבָר שֶׁמְּסוּגָּל לִפְגּוֹם בְּחַלְקוּתָן, כְּפָרוֹ בְּקִיּוּם שֶׁל כָּל מַגָּע אֱנוֹשִׁי אוֹ אַחֵר. הָיָה בְּקִימּוּרִים הֶחוֹלָיִים הָאֵלֶּה מַשֶּׁהוּ חוּשָׁנִי מֵעֵבֶר לְכָל דָּבָר אַחֵר שֶׁהִכִּיר. הֵם שִׁטְחוֹ אֶת עַצְמָם לְפָנָיו בִּכְנִיעוּת מְפַתֶּה שֶׁהָלְמָה בְּחוּשָׁיו. הוּא חָשׁ רָצוֹן עַז לְלַטֵּף בְּכַף יָדוֹ אֶת הַקִּימּוּרִים הַחֲלָקִים הָאֵלֶּה, לָחוּשׁ אֶת הַמַּגָּע הַחוֹלִי הַזָּהוֹב שׁוֹקֵעַ תַּחַת אֶצְבְּעוֹתָיו כְּמוֹ עֲרָפֶל. אֲנִי מוּכְרָח לְצַלֵּם אוֹתָם, חָשַׁב. הוּא חָשַׁב כַּמָּה שָׁנִים נִדְרְשׁוּ כְּדֵי לַעֲרוֹם אֶת הַגַּל הַגָּדוֹל שֶׁהִתְרוֹמֵם מוּלוֹ, שֶׁגּוֹבְהוֹ הָיָה כְּגוֹבַהּ גַּל בַּיָּם בִּסְעָרָה בֵּינוֹנִית, וְעַל כָּךְ שֶׁמָּחָר אוּלַי הַגַּל  הַזֶּה כְּבָר לֹא יִהְיֶה שָׁם. הוּא חָשַׁב עַל הַתְּזוּזָה הַמִּילִימֶטְרִית, עַל הַזְּחִילָה שֶׁל הַגְּבָעוֹת, עַל הָרְשָׁתוֹת הַדַּקּוֹת שֶׁל חוֹל מִיקְרוֹסְקוֹפִּי הַנִּפְרָשׂוֹת, כְּמוֹ רִשְׁתוֹת דַּיָּיגִים, וְנוֹפְלוֹת וְנֶאֱרָגוֹת לְתוֹךְ קוֹדְמוֹתֵיהֶן. אַחֵר הַצָּהֳרַיִים הִתְמַשֵּׁךְ וְהַשֶּׁמֶשׁ שָׁלְחָה קַרְנַיִים נְמוּכוֹת שֶׁצִּבְעוֹ אֶת גַּלֵּי הַחוֹל בְּגָוֶון עָמוֹק שֶׁל אוֹכְרָה, כִּמְעַט דְּבַשׁ. כְּשֶׁהִסְתַּכֵּל הַרְחֵק נִדְמֶה הָיָה לְנִימּוּרוֹ שֶׁהוּא רוֹאֶה אֶת הַנּוֹף מִגּוֹבַהּ שֶׁל לַוְויָין, מַפַּת תַּבְלִיט שֶׁכּוּלָּהּ בְּלִיטוֹת וּשְׁקָעִים. עַכְשָׁיו כְּבָר אֶפְשָׁר לָצֵאת, הֶעֱרִיךְ. הַדֶּרֶךְ הִתְעַקְּלָה מְעַט יָמִינָה וְהוּא סוֹבֵב אֶת הַהֶגֶה וּפָנָה וְאָז נִגְלְתָה לְעֵינָיו. חֲמוּקֶיהָ הָיוּ מְחוּטָּבִים בִּשְׁלֵמוּת שֶׁכְּמוֹתָהּ לֹא רָאָה מֵעוֹלָם בְּאִישָּׁה, לְלֹא פְּגָם. הִיא שִׁכְבָה, מִשְׂתָּרַעַת לְאוֹרֶךְ שֶׁל יוֹתֵר מֵעֲשָׂרָה מֶטְרִים, עַל הַצַּד, כָּךְ שֶׁהַיָּרֵךְ הִתְקַמְּרָה בְּקֶשֶׁת מוֹאֳרֶכֶת מֵעַל לְקוֹעַר הַמּוֹתֶן וּשְׁנֵי הַשָּׁדַיִים הַכְּבֵדִים, הַשּׁוֹפְעִים, נִדְחֲסוּ מְעַט זֶה אֶל זֶה וּבָלְטוּ הַחוּצָה, קוֹרְאִים אֵלָיו. כִּמְעַט חָשׁ אֶת הַמַּבָּט הַנִּסְתָּר הַנִּשְׁלָח אֵלָיו מִבַּעַד לְעַפְעַפַּיִים מוּשְׁפָּלִים. נִימּוּרוֹ עָצַר אֶת הַמְּכוֹנִית. הוּא יָצָא וּפָתַח אֶת הַדֶּלֶת הָאֲחוֹרִית וְגָרַר הַחוּצָה אֶת הַחֲצוּבָה, הִתְקִין אוֹתָהּ כַּמָּה מֶטְרִים אֲחוֹרַנִּית בְּמֶרְחָק מִמֶּנּוּ הָיָה הָאֵפֵקְט מוּשְׁלָם. הוּא הִתְקִין אֶת הַמַּצְלֵמָה עַל הַחֲצוּבָה וְהֵחֵל לְצַלֵּם, אֲבָל עַד מְהֵרָה הִרְגִּישׁ שֶׁהַחֲצוּבָה מַגְבִּילָה אוֹתוֹ וְהוּא לָקַח אֶת הַמַּצְלֵמָה לְיָדָיו, מְסוֹבֵב אוֹתָהּ בְּכָל הַזָּוִויּוֹת הָאֶפְשָׁרִיּוֹת בְּנִיסָּיוֹן לִתְפּוֹס אֶת כָּל אוֹרְכּוֹ שֶׁל הַגּוּף הַשָּׂרוּעַ בְּרִישּׁוּל מְפַתֶּה, אֶת הָרַגְלַיִים שֶׁאַחַת מֵהֶן הָיְתָה מוּנַּחַת מְכוֹפֶפֶת מְעַט עַל הַשְּׁנִיָּיה, אֶת הַכְּתֵפַיִים הַמְּשׁוּכוֹת לְאָחוֹר, אֶת הֶחָזֶה. לְאַחַר דַּקּוֹת מוּעָטוֹת יָדַע שֶׁטָּעָה בְּנוֹגֵעַ לְשַׁמֵּשׁ. לַמְרוֹת שֶׁשִּׂיאוֹ שֶׁל אַחֵר הַצָּהֳרַיִים עָבַר הִיא הִכְּתָה בּוֹ בְּעוֹצְמָה, כְּתֵפָיו לָהֲטוּ, הַקַּרְנַיִים הָלְמוּ בְּרֹאשׁוֹ כְּמוֹ רִיטּוּט שֶׁל גַּלִּים קְצָרִים. אֲבָל הוּא לֹא יָכוֹל לַעֲזוֹב אֶת הַדְּמוּת הַמּוּטֶּלֶת לְמוּלוֹ עַל הַחוֹל, אֶת הָאֲדִישׁוּת טְעוּנַת הַהַזְמָנָה. הוּא חָבַשׁ אֶת הַקַּסְקֵט הַלָּבָן וְהִמְשִׁיךְ לְצַלֵּם, כּוֹרֵעַ עַל בִּרְכָּיו כְּדֵי לְקַבֵּל אוֹתָהּ מִלְּמַטָּה, רָץ לַקָּצֶה הָרָחוֹק כְּדֵי לְצַלֵּם מִן הָרַגְלַיִים לְכִיוּוּן הָרֹאשׁ. כְּשֶׁנִּגְמַר הַסֶּרֶט חָדַל. הוּא הִתְיַישֵּׁב בִּמְכוֹנִית עִם הַדֶּלֶת פְּתוּחָה וְהִתְבּוֹנֵן בָּהּ. לְהַפְתָּעָתוֹ נוֹתְרָה לְלֹא נוֹעַ, כִּמְעַט צִיפָּה שֶׁתָּקוּם וְתִתְמַתֵּחַ עִם תּוֹם הַצִּילּוּמִים אֲבָל הִיא הִמְשִׁיכָה לִשְׁכַּב, יָדָהּ הָאַחַת מִתַּחַת לְרֹאשָׁהּ, רַגְלֶיהָ מְכוֹפְפוֹת קִמְעָה זוֹ עַל זוֹ בְּאוֹתָהּ תְּנוּחָה מְזוּיֶּפֶת וּמַזְמִינָה, מִתְבּוֹנֶנֶת בּוֹ וְהַרְחֵק מֵעֵבֶר לוֹ, בַּמִּדְבָּר. הוּא יָשַׁב כָּךְ זְמַן רַב. הַשֶּׁמֶשׁ הָפְכָה אָדוֹם עָמוֹק וּכְשֶׁלִּיטְּפוּ קַרְנֶיהָ אֶת הַגּוּף הַשּׁוֹכֵב יָכוֹל לָחוּשׁ אֶת הַמִּרְקָם הֶעָדִין מִמֶּנּוּ נִטְוָוה, אֶת הָאָרִיג הַגַּרְגְּרִי הַדַּק כַּמֶּשִׁי. וְרַךְ כְּמוֹתוֹ, חָשַׁב וְנִתְקָף כְּמִיהָה שֶׁלֹּא יָכוֹל לַעֲמוֹד בְּפָנֶיהָ לָגַעַת בּוֹ, לְהַטְבִּיעַ בּוֹ אֶת כַּף יָדוֹ, אֶת זְרוֹעוֹ, לִצְלוֹל כּוּלּוֹ בַּחֲמוּקִים הַשּׁוֹפְעִים אֵלָיו, נִכְנָעִים לִקְרָאתוֹ, שׁוֹקְעִים תַּחְתָּיו. הוּא קָם וְהֵחֵל לָרוּץ לִקְרָאתָהּ, מְטַפֵּס בְּשֶׁיִּפּוֹל הַבֶּטֶן מַעְלָה אֶל הַשְּׁקַעֲרוּרִית הַמּוּשְׁלֶמֶת שֶׁל הַמּוֹתֶן. הַחוֹל הָרַךְ נִשְׁמַט וְהֶחֱלִיק מִתַּחַת רַגְלָיו וְהוּא נִיסָּה לֶאֱחוֹז בּוֹ בְּיָדוֹ אֲבָל נוֹתַר רַק עִם חוֹפְנִים שֶׁל חוֹל. אִי אֶפְשָׁר הָיָה לְהַשִּׂיג אֲחִיזָה, כָּל מָה שֶׁנִּיסָּה לִתְפּוֹס בּוֹ חָמַק מִתַּחַת יָדָיו וּכְשֶׁעָצַר לְרֶגַע מִן הַנְּבִירָה הַמִּתְנַשֶּׁמֶת וְהִבִּיט סְבִיבוֹ, הִיא נֶעֶלְמָה. אֲבֵדָה כְּלֹא הָיְתָה, וְהוּא יָכוֹל לִרְאוֹת רַק גִּבְעָה גְּדוֹלָה שֶׁל חוֹל צָהוֹב עִם כַּמָּה בְּלִיטוֹת וּשְׁקַעֲרוּרִית גְּדוֹלָה בְּאֶמְצָעִיתָהּ. הוּא הִרְגִּישׁ מְרוּמֶּה. כְּמִי שֶׁנֶּחְטַף מִמֶּנּוּ דָּבָר שֶׁכְּבָר הָיָה בְּיָדוֹ. מְטוּפָּשׁ בְּמִקְצָת. הוּא שִׁפְשֵׁף בְּאִיטִּיּוּת אֶת יָדוֹ בְּמוֹרַד הָעוֹרֶף, לְהָסִיר אֶת גַּרְגִּירֵי הַחוֹל שֶׁדָּבְקוּ בּוֹ. כְּכָל שֶׁהִתְאַמֵּץ לֹא יָכוֹל לִבְרוֹא מֵחָדָשׁ אֶת הָאִישָּׁה שֶׁהִשְׂתָּרְעָה לִקְרָאתוֹ רֶגַע קוֹדֶם בִּנְכוֹנוּת הַשּׁוֹפַעַת לְתוֹכָהּ רָצָה לִשְׁקוֹעַ. הוּא יָרַד חֲזָרָה בְּמוֹרַד הַדְּיוּנָה, מַחֲלִיק עַל הַמִּשְׁטָח הָאָחִיד, מוֹעֵד וְנִתְמַךְ בְּיָדָיו. נְעָלָיו הִתְמַלְּאוּ גַּרְגְּרֵי חוֹל שֶׁדָּקְרוּ אֶת כַּפּוֹת רַגְלָיו וּכְשֶׁהִגִּיעַ לְמַטָּה הִתְיַישֵּׁב בְּמוֹשַׁב הַנַּהָג, חָלַץ נַעַל אַחַת וְנִיעֲרָה הֵיטֵב וּפָשַׁט אֶת הַגֶּרֶב וְנִיעֵר אוֹתָהּ בָּאֲוִויר הַיָּבֵשׁ עַד שֶׁנָּשְׁרוּ מִמֶּנָּה הַגַּרְגְּרִים הַזְּעִירִים וְאַחַר כָּךְ חָלַץ וְהָרֵיק אֶת הַנַּעַל הַשְּׁנִיָּיה.
כְּשֶׁהֵרִים אֶת עֵינָיו שׁוּב הָיְתָה מוּלוֹ. נִדְמֶה הָיָה לוֹ שֶׁבִּרְכֶּיהָ נִכְפְּפוּ מְעַט יוֹתֵר אֶל הָאֲדָמָה, וְצַלֶּקֶת הִתְמַשְּׁכָה לְרוֹחַב הַבֶּטֶן מִן הַטַּבּוּר וְעַד לְמוֹתָן. הוּא לֹא הוֹתִיר בָּהּ סִימָן עָמוֹק. הַהַבָּעָה עַל פָּנֶיהָ נוֹתְרָה אוֹתָהּ: רֵיקָה, מְרוּחֶקֶת, מְחוּקָה מֵרְגָשׁוֹת, הוּא וְהַמִּדְבָּר אֶחָד בְּעֵינֶיהָ. נִימּוּרוֹ לֹא יָכוֹל לְהָסִיר מִמֶּנָּה אֶת עֵינָיו. מֵעוֹלָם לֹא הָיָה בּוֹ צוֹרֶךְ עַז כָּזֶה לִכְבּוֹשׁ אִישָּׁה, לִכְבּוֹשׁ בִּכְלָל. כְּשֶׁהִתְכּוֹנֵן לִבְחִינוֹת הַמְּהַנְדֵּס שֶׁלּוֹ הָיְתָה לוֹ כַּוּוֹנָה נְחוּשָׁה לְהַצְלִיחַ. הוּא קָרָא אֶת כָּל הַסְּפָרִים שֶׁהִמְלִיץ עֲלֵיהֶם הַסִּילַבּוּס וְלָמַד שָׁעוֹת אֲרוּכּוֹת, חוֹטֵף כָּרִיךְ לְיַד שׁוּלְחַן הָעֲבוֹדָה, מְשַׁנֵּן נוּסְחָאוֹת וְדַרְכֵי פִּתְרוֹן. מָה שֶׁקָּרָה לוֹ עַכְשָׁיו הָיָה אַחֵר. מֵעֵין טֵירוּף לְדָבָר אֶחָד אָחַז בּוֹ וְהוּא הִרְגִּישׁ שֶׁהוּא חַיָּיב לַעֲלוֹת עַל הָאִישָּׁה הַזּוֹ, לִשְׁכַּב עָלֶיהָ, לְהַטְבִּיעַ אֶת חוֹתָמוֹ בְּגוּפָהּ. הוּא הֵחֵל לְטַפֵּס מֵחָדָשׁ, מִשְׁתַּדֵּל לִדְרוֹךְ עָמוֹק, לִשְׁמוֹר עַל צְעָדִים מְדוּדִים, מְתוּכְנָנִים אֲבָל מִיָּד הֵחֵל לִשְׁקוֹעַ שׁוּב, הַשִּׁיפּוּעַ הָיָה חֵלֶק מִדַּי, רַגְלָיו שָׁקְעוּ עַד לַקַּרְסוֹל וְעַל כָּל צַעַד שֶׁעָלָה הֶחֱלִיק חֲזָרָה אֶת מַחֲצִיתוֹ. הוּא נִיסָּה לִשְׁמוֹר עַל שִׁיוּוּי מִשְׁקָל אֲבָל מֵעַד, נֶאֱחַז מוּכְנִית בַּמִּדְרוֹן, נָפַל אֲחוֹרַנִּית. כְּשֶׁהִתְרוֹמֵם, מוֹחֶה מֵעֵינָיו אֶת הַחוֹל, רָאָה שֶׁאִיבֵּד אוֹתָהּ שׁוּב. זַעַם אֵין אוֹנִים גֵּאָה בּוֹ. הוּא זָנַח אֶת הַצְּעָדִים הַזְּהִירִים הַמְּתוּכְנָנִים וְהִתְנַפֵּל עַל הַשִּׁיפּוּעַ בְּעִיוּוֹרוֹן, חוֹפֵר בּוֹ בְּאֶצְבְּעוֹתָיו, פִּיו מִתְמַלֵּא בָּאָבָק שֶׁהוּא עַצְמוֹ הֵקִים. שׁוּב נָפַל. הוּא הִיכָּה בְּאֶגְרוֹפָיו עַל הַחוֹל אֲבָל זֶה לֹא הִתְנַגֵּד, רַק שָׁקַע תַּחַת יָדָיו בְּרָכוֹת נִכְנַעַת וּמִתְמַסְמֶסֶת שֶׁלֹּא הוֹתִירָה לוֹ אֲפִילּוּ אֶת הַסִּיפּוּק שֶׁבְּמַכָּה. הוּא חָדַל וְהִנִּיחַ לְעַצְמוֹ לִגְלוֹשׁ מַטָּה, לְקַרְקָעִית. הֵחֵל לִפְסוֹעַ לְכִיוּוּן הַמְּכוֹנִית אֲבָל לִפְנֵי שֶׁהִגִּיעַ לְמַחֲצִית הַדֶּרֶךְ הִסְתּוֹבֵב בִּמְהִירוּת וְהִיא הָלְמָה בְּעֵינָיו, פְּרוּשָׂה לִקְרָאתוֹ, מְפַתָּה יוֹתֵר מִכְּפִי שֶׁזָּכַר, יוֹתֵר מִכְּפִי שֶׁיָּכוֹל לַעֲמוֹד בּוֹ וְהוּא הֵחֵל לָרוּץ לִקְרָאתָהּ, בַּיְּדִיעָה שֶׁהִיא תִּימּוֹג וְתֵיעָלֵם לוֹ שׁוּב, בִּידִיעָה שֶׁהוּא חַיָּיב לְהַעְפִּיל אֵלֶיהָ וְלִשְׁקוֹעַ בְּתוֹכָהּ, לִטְבּוֹעַ בָּהּ, לְאַבֵּד אֶת עַצְמוֹ בְּתוֹךְ הַחֵיק הַשּׁוֹפֵעַ וְהַנֶּעֱלָם הַזֶּה שֶׁלְּעוֹלָם לֹא יוּכַל לְהַשִּׂיג, וְהוּא טִיפֵּס וְהֶחֱלִיק וְטִיפֵּס וּמָעַד וּכְשֶׁנָּפַל הִתְגַּלְגֵּל וּפָנָיו מַטֶּה וְשָׁכַב שָׁם רֹאשׁוֹ טָמוּן בַּחוֹל וְהִתְיַיפֵּחַ, יְבָבוֹת קְצָרוֹת, קְטוּעוֹת, כְּמוֹ שֶׁל יֶלֶד, לְתוֹךְ הַחוֹל הַחַם.



https://www.shortstoryproject.com/he/story/%d7%93%d7%99%d7%95%d7%a0%d7%94/
#אוֹבְּסֶסְיָה#הַמִּזְרָח#חוּפְשָׁה#נְסִיעָה#פאםפאטאל#תְּשׁוּקָה