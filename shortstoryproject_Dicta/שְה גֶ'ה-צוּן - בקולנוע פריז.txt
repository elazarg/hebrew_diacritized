מָה, הִיא בֶּאֱמֶת עָשְׂתָה מֶחְטָף וְרָצָה לִקְנוֹת כַּרְטִיסִים בְּעַצְמָהּ? אֵיזוֹ בּוּשָׁה. הוּא מִסְתַּכֵּל עָלַי, לֹא? הָרוּסִי הַזֶּה עִם הַקָּרַחַת? וְגַם הַהִיא, נוֹעֶצֶת מַבָּט יָשָׁר בַּפַּרְצוּף שֶׁלִּי. כֵּן, וְגַם הַהוּא עִם הַסִּיגָר בַּפֶּה, גַּם הוּא בּוֹהֶה בִּי. כּוּלָּם מִסְתַּכְּלִים עָלַי. זֹאת לֹא טָעוּת, אֲנִי מֵבִין טוֹב מְאוֹד מָה הֵם חוֹשְׁבִים לְעַצְמָם. הֵם מְזַלְזְלִים בִּי, לֹא, הֵם לוֹעֲגִים לִי. אֲנִי לֹא מֵבִין, מָה כָּל כָּךְ בָּעַר לָהּ לִקְנוֹת כַּרְטִיסִים לִפְנֵי? מָה, לֹא בָּרוּר לָהּ שֶׁזֶּה מַעֲמִיד אוֹתִי בְּמַצָּב בִּלְתִּי אֶפְשָׁרִי? אֲנִי גֶּבֶר, גֶ'נְטֶלְמֶן. מִישֶׁהוּ אֵי פַּעַם רָאָה גֶּבֶר לוֹקֵחַ בַּחוּרָה לַסֶּרֶט – לְצוֹרֶךְ הָעִנְיָין, לֹא מְשַׁנֶּה אֵיזוֹ בַּחוּרָה – וְאָז אֶת הַבַּחוּרָה הַזֹּאת הוֹלֶכֶת וְקוֹנָה כַּרְטִיסִים בְּעַצְמָהּ? בָּרוּר שֶׁלֹּא. גַּם אֲנִי בַּחַיִּים שֶׁלִּי לֹא רָאִיתִי דָּבָר כָּזֶה. הַפַּרְצוּף שֶׁלִּי בּוֹעֵר מֵחוֹם, אֲנִי בֶּטַח מַסְמִיק נוֹרָא. אֵין פֹּה רְאִי? אִם יֵשׁ, אוֹכֶל לְהִסְתַּכֵּל עַל עַצְמִי. אָה, הָאִישׁ הַזֶּה פָּשׁוּט צוֹחֵק עָלַי לִפְנֵי כּוּלָּם! כָּכָה אַתָּה מַשְׁפִּיל אוֹתִי? אַתָּה רוֹצֶה לְהַגִּיד לִי שֶׁלֹּא רָאִיתָ אֵיךְ פִּתְאוֹם הִיא הִסְתַּעֲרָה עַל אֶשְׁנַב הַכַּרְטִיסִים? לֹא הִצְלַחְתִּי לִמְנוֹעַ אֶת זֶה, כִּי מִי בִּכְלָל הֶעֱלָה עַל דַּעְתּוֹ דָּבָר כָּזֶה? אֲנִי לֹא יָכוֹל לָשֵׂאת אֶת זֶה יוֹתֵר, מִתְחַשֵּׁק לִי פָּשׁוּט לְהִסְתּוֹבֵב וּלְהִסְתַּלֵּק מִכָּאן. טוֹב, אֲנִי אֵצֵא הַחוּצָה וְאֶעֱמוֹד כַּמָּה רְגָעִים עַל הַמַּדְרֵגוֹת. 
רֶגַע, הִיא עוֹד לֹא קָנְתָה כַּרְטִיסִים? כַּמָּה צָפוּף שָׁם! אֵין לִי מוּשָּׂג לָמָּה הִיא צְרִיכָה לְהִילָּחֵם כָּכָה עַל כַּרְטִיסִים בִּצְפִיפוּת הַזֹּאת. הִיא לֹא מוּכָנָה שֶׁאַזְמִין אוֹתָהּ לַסֶּרֶט? אָז לָמָּה אֶתְמוֹל בָּעֶרֶב הִיא הִסְכִּימָה? לָמָּה אֶתְמוֹל בָּעֶרֶב, כְּשֶׁלִּיוִּויתִי אוֹתָהּ הַבַּיְתָה, הִיא הִסְכִּימָה שֶׁאַזְמִין אוֹתָהּ לָצֵאת הַיּוֹם? הִיא חוֹשֶׁבֶת שֶׁהַיּוֹם הִיא צְרִיכָה לְהַחֲזִיר לִי טוֹבָה? נוּ, בֶּאֱמֶת! אִם זֶה מָה שֶׁעוֹבֵר לָהּ בְּרֹאשׁ, אָז אוּלַי בִּמְקוֹם שֶׁנַּתְחִיל לְהִתְחָרוֹת מִי מַזְמִין אֶת מִי, עָדִיף שֶׁנִּיפָּרֵד וְגָמַרְנוּ! הֲרֵי לֹא הִזְמַנְתִּי אוֹתָהּ לִרְאוֹת סֶרֶט רַק כְּדֵי שֶׁהִיא תַּזְמִין אוֹתִי בַּפַּעַם הַבָּאָה. אוּלַי פָּשׁוּט לֹא נָעִים לָהּ שֶׁתָּמִיד אֲנִי מַזְמִין אוֹתָהּ לְבַלּוֹת, וְלָכֵן הַיּוֹם הִיא הֶחֱלִיטָה לִקְנוֹת אֶת הַכַּרְטִיסִים בְּעַצְמָהּ, רַק כְּדֵי לִשְׁמוֹר עַל הַדִּימּוּי שֶׁלָּהּ? כֵּן, בְּהֶחְלֵט יִיתָּכֵן. נָשִׁים הַרְבֵּה פְּעָמִים חוֹשְׁבוֹת כָּכָה, נָשִׁים יְכוֹלוֹת לִהְיוֹת מַמָּשׁ גַּאַוְותָנִיּוֹת. רֶגַע, מָה קוֹרֶה פֹּה? הִיא עוֹד לֹא הִשִּׂיגָה כַּרְטִיסִים? לָמָּה שֶׁלֹּא אֲדַחֵק בְּעַצְמִי לָתוּר וַאֲנַסֶּה לְהַקְדִּים אוֹתָהּ? אֲנִי צָרִיךְ פָּשׁוּט לְהַשְׁלִים בְּשַׁלְוַות נֶפֶשׁ עִם אֵינְסְפוֹר הַמַּבָּטִים הַלַּעֲגָנִיִּים הָאֵלֶּה? אֲנִי צָרִיךְ לָגֶשֶׁת לְשֵׁם, לֹא בָּטוּחַ שֶׁהִיא כְּבָר הִצְלִיחָה לִקְנוֹת כַּרְטִיסִים. אֵיךְ הַמְּחִירִים כָּאן? 60 אֲגוֹרוֹת בָּאוּלָם הַתַּחְתּוֹן. וּבְעֶלְיוֹן? לַעֲזָאזֵל עִם הָאִישׁ הַזֶּה וְהָרֹאשׁ הָעֲנָקִי שֶׁלּוֹ, אֲנִי לֹא רוֹאֶה. אָה, הִנֵּה, 80 אֲגוֹרוֹת. רֶגַע, הִיא נִיגֶּשֶׁת לְכָאן. הִיא כְּבָר קָנְתָה כַּרְטִיסִים. מוּזָר, אֵיךְ לֹא רָאִיתִי אוֹתָהּ? מֵאֵיפֹה הִיא הִשִּׂיגָה אֶת הַכַּרְטִיסִים?
טוֹב, לֹא חָשׁוּב, נִיכָּנֵס. אֲבָל לָמָּה הִיא נוֹתֶנֶת לִי אֶת שְׁנֵי הַכַּרְטִיסִים? אָה, אֵלֶּה כַּרְטִיסֵי circle! מָה פִּתְאוֹם הִיא מְשַׂחֶקֶת אוֹתָהּ כְּאִילּוּ הִיא שׂוֹחָה בְּכֶסֶף? אֲנִי מֵבִין, זֹאת הַדֶּרֶךְ שֶׁלָּהּ לִרְמוֹז לִי שֶׁהִיא לֹא מְרוּצָּה מִזֶּה שֶׁשִּׁלְשׁוֹם קָנִיתִי כַּרְטִיסִים לַמּוֹשָׁבִים רְגִילִים בַּיָּצִיעַ. זֶה מַשְׁפִּיל אֲפִילּוּ עוֹד יוֹתֵר. אֲנִי לֹא עוֹמֵד בָּזֶה! אֲנִי מַעֲדִיף לְנַתֵּק אֶת קִשְׁרֵי הַיְּדִידוּת אִיתָּהּ וְלֹא לְקַבֵּל אֶת הַכַּרְטִיסִים הָאֵלֶּה! לֹא, אֲנִי לֹא מוּכָן לָקַחַת אוֹתָהּ שׁוּב לַסֶּרֶט. שׁוּם דָּבָר, לֹא טִיּוּלִים בַּפַּארְק, לֹא גְּלִידָה, לְעוֹלָם לֹא! רֶגַע, הִיא אוֹמֶרֶת מַשֶּׁהוּ:
"אָזְלוּ כָּל הַכַּרְטִיסִים לְמַעְלָה וּלְמַטָּה, נִשְׁאֲרוּ רַק כַּרְטִיסִים לַיָּצִיעַ."
אוֹי! אֲנִי מַמָּשׁ מִתְנַצֵּל, לְרֶגַע הָיְתָה פֹּה אִי-הֲבָנָה. אֵיךְ פִסְפַסְתִּי אֶת הַהוֹדָעָה שֶׁתָּלוּ בְּאֶשְׁנַב הַקּוּפָּה, שֶׁאוֹמֶרֶת שֶׁאֵין יוֹתֵר כַּרְטִיסִים לַמּוֹשָׁבִים הָרְגִילִים? הֲרֵי כָּל אֵלֶּה שֶׁהִצְטוֹפְפוּ בַּתּוֹר כְּבָר הִתְפַּזְּרוּ, לֹא? הֵם בֶּטַח נוֹרָא מְאוּכְזָבִים. מָה, הַסֶּרֶט עַד כְּדֵי כָּךְ מוּצְלָח? אָה, אֲנִי מֵבִין, יוֹם רִאשׁוֹן הַיּוֹם. אֲנַחְנוּ צְרִיכִים לַעֲלוֹת לְמַעְלָה. אֲבָל... הִיא נָתְנָה לִי אֶת שְׁנֵי הַכַּרְטִיסִים. מָה אֲנִי אָמוּר לְהָבִין מִזֶּה? הַמַּדְרֵגוֹת הָאֵלֶּה צָרוֹת מִדַּי, לֹא רְחָבוֹת כְּמוֹ "בַּקּוֹלְנוֹעַ גּוְאַנְגֶּמִינְג". שְׁנֵי אֲנָשִׁים יְכוֹלִים רַק בְּקוֹשִׁי לַעֲלוֹת זֶה לְיַד זֶה. הִתְחִיל הַסֶּרֶט? אֲנִי שׁוֹמֵעַ שֶׁהַמּוּזִיקָה מִתְנַגֶּנֶת. הִנֵּה בּוֹדְקִים אֶת הַכַּרְטִיסִים. אָה, אֲנִי מֵבִין, הִיא רוֹצָה שֶׁאֲנִי אֶמְסוֹר אוֹתָם לַסַּדְרָן, כְּאִילּוּ אֲנִי זֶה שֶׁקָּנָה אוֹתָם. כֵּן, בְּדִיּוּק כָּכָה, הִיא לֹא רוֹצָה שֶׁאֶתְבַּזֶּה. רֶגַע אֶחָד, צָרִיךְ לְהָעִיף מַבָּט לְאָחוֹר, אוּלַי מִישֶׁהוּ רָאָה אוֹתָהּ קוֹנֶה אֶת הַכַּרְטִיסִים. לֹא, אֲנַחְנוּ כַּנִּרְאֶה הַצּוֹפִים הָאַחֲרוֹנִים שֶׁנִּכְנְסוּ פְּנִימָה. מָה עִם הָרוּסִי הַזֶּה שֶׁהָרֶגַע הִבִּיט בִּי בְּבוּז לְמַטָּה? וְהַבַּחוּרָה שֶׁלּוֹבֶשֶׁת צִ'יפְּאוֹ צָמוּד? וְהַבַּרְנָשׁ הַשַּׁחְצָן שֶׁעִישֵּׁן סִיגָר? הֵם בֶּטַח לֹא הִשִּׂיגוּ כַּרְטִיסִים, וְהָלְכוּ. מַגִּיעַ לָהֶם! בְּאֵיזוֹ זְכוּת הֵם מְזַלְזְלִים בִּי כָּכָה? אֵיפֹה אֲנַחְנוּ יוֹשְׁבִים? שִׁבְעִים וְאַרְבַּע, שִׁבְעִים וְחָמֵשׁ. לֹא בָּרוּר אִילּוּ מוֹשָׁבִים אֵלֶּה. קָנִינוּ כַּרְטִיסֵי circle. שֶׁכֹּה אָחִיהָ! שׁוּרָה שְׁלִישִׁית. זֹאת לֹא הַשּׁוּרָה הָאַחֲרוֹנָה? מָה, צָרִיךְ לְהַמְשִׁיךְ עוֹד הַצִּדָּה? אֵלֶּה הַמּוֹשָׁבִים שֶׁלָּנוּ? עַל הַפָּנִים. אֲנַחְנוּ בַּקָּצֶה, נִהְיֶה חַיָּיבִים לִפְזוֹל כְּדֵי לִרְאוֹת אֶת הַסֶּרֶט. טוֹב, לְפָחוֹת אֶתֵּן לָהּ לָשֶׁבֶת בַּמּוֹשָׁב הַפְּנִימִי יוֹתֵר.
הָאֲוִויר כָּאן מַחֲנִיק, וְהָאוּלָם מִתְפַּקֵּעַ מְצוּפִּים. אֵיזֶה סִיגָר הוּא מְעַשֵּׁן, הַגֶּרְמָנִי הַזֶּה? סֵירָחוֹן נוֹרָאִי. מָה הַדָּבָר הַזֶּה שֶׁהִיא נוֹתֶנֶת לִי? אָה, תּוֹכְנִיָּיה, בָּרוּר. לָמָּה אֲנִי תָּמִיד צָרִיךְ לִהְיוֹת מְרוּשָּׁל כָּל כָּךְ, אֵיךְ שָׁכַחְתִּי לָקַחַת אֶת הַתּוֹכְנִיָּיה בַּכְּנִיסָה? אֲבָל מוּזָר שֶׁלֹּא רָאִיתִי מָתַי הִיא לָקְחָה אֶת הַתּוֹכְנִיָּיה. אָה, זֶה בֶּטַח הָיָה כְּשֶׁבָּדַקְתִּי אֵיפֹה אֲנַחְנוּ יוֹשְׁבִים. סֶרֶט שֶׁל אוּלְפְּנֵי  "אוֹפָא". אָכֵן, אֲנִי יוֹדֵעַ שֶׁהַסֶּרֶט הַזֶּה הוּפַק בִּידֵי  "אוֹפָא". קוֹלְנוֹעַ "פָּרִיז" מַקְרִין בִּקְבִיעוּת אֶת הַסְּרָטִים שֶׁלָּהֶם. לֹא רַע. מְעַנְיֵין אִם הִיא שְׁמָהּ לֵב. אֲנִי צָרִיךְ לְסַפֵּר לָהּ.
"עוֹד סֶרֶט שֶׁל "אוֹפָא"."
מָה פִּתְאוֹם הִיא מִסְתַּכֶּלֶת עָלַי?! הִיא לֹא מַכִּירָה אֶת "אוֹפָא"? טוֹב, זֶה מַצְרִיךְ הֶסְבֵּר. אֲבָל נִדְמֶה לִי שֶׁאֲנִי צָרִיךְ לְדַבֵּר בְּשֶׁקֶט:
"הַסְּרָטִים שֶׁל "אוֹפָא" הֵם הֲכִי טוֹבִים, אֵלֶּה אוּלְפָּנִים מְפוּרְסָמִים מִגֶּרְמַנְיָה. אֵלֶּה הַסְּרָטִים הָאֲהוּבִים עָלַי. לְדַעְתִּי, אֵלֶּה סְרָטִים יוֹתֵר טוֹבִים מֵהַסְּרָטִים שֶׁל הוֹלִיווּד, בְּלִי יוֹצֵא מֵהַכְּלָל."
הִיא לֹא מִתְכַּוֶּונֶת לַעֲנוֹת? הִיא רַק מְהַנְהֶנֶת. אוּלַי עַכְשָׁיו, בִּגְלַל הַהֶסְבֵּר שֶׁלִּי, הִיא חוֹשֶׁבֶת שֶׁאֲנִי יָהִיר. הִיא בֶּטַח מְעוּצְבֶּנֶת כִּי נִדְמֶה לָהּ שֶׁאֲנִי לֹא מַעֲרִיךְ אֶת הַיֶּדַע שֶׁלָּהּ בַּקּוֹלְנוֹעַ. שׁוּב הִיא שְׁקוּעָה בַּתּוֹכְנִיָּיה. אֵיךְ אֲנִי צָרִיךְ לְהִתְבַּטֵּא לֵידָה? אֲנִי רוֹצֶה לִבְדּוֹק אִם יֵשׁ כָּאן מִישֶׁהוּ מוּכָּר. אִם מִישֶׁהוּ יִרְאֶה אוֹתִי כָּאן אִיתָּהּ וְיָפִיץ אֶת הַשְּׁמוּעָה, בְּהֶחְלֵט תִּהְיֶה אִי-נְעִימוּת. אֲבָל רֶגַע אֶחָד, אִי-נְעִימוּת? הֲרֵי כְּבָר חָשַׁבְתִּי עַל זֶה. אֵין מָה לְהַסְתִּיר. מָה, אָסוּר לִי לָצֵאת עִם מִישֶׁהִי לַסֶּרֶט? אֲנִי בֶּאֱמֶת עוֹד פּוֹחֵד מֵהַדְּבָרִים הָאֵלֶּה? הָאוֹרוֹת כָּבוּ, מִיָּד יַתְחִיל הַסֶּרֶט. טוֹב, אַף אֶחָד כְּבָר לֹא יִרְאֶה אוֹתָנוּ. הִיא סִייְּמָה עִם הַתּוֹכְנִיָּיה? קָשֶׁה לִי לְהַאֲמִין שֶׁהִיא מְסוּגֶּלֶת לִקְרוֹא בִּמְהִירוּת כָּזֹאת, בֶּטַח קָרְאָה רַק חֲצִי. הָאֱמֶת, הִגַּעְנוּ מְאוּחָר מִדַּי. בְּאַשְׁמָתָהּ, כִּי הִיא לֹא הִסְכִּימָה לָקַחַת מוֹנִית וְהִתְעַקְּשָׁה לָלֶכֶת דֶּרֶךְ הַשִּׁדְרָה הַמּוּצֶלֶת. אֲנִי בֶּאֱמֶת לֹא מֵבִין מָה הִיא רוֹצָה.
הַכִּיסְאוֹת כָּאן קְטַנִּים מִדַּי, לֹא נוֹחִים. מָה, הִיא מַנִּיחָה אֶת הַיָּד עַל הַמִּשְׁעֶנֶת גַּם בַּצַּד הַזֶּה? טוֹב, אִם כָּכָה נִשְׁאֲרָה לִי רַק הַמִּשְׁעֶנֶת שֶׁבִּקְצֵה. אֲנִי אֵשֵׁב נָטוּי, אֶתְרַוֵּוחַ לִי קְצָת. הַיי, מֵאֵיפֹה בָּא הָרֵיחַ הַנִּפְלָא הַזֶּה? בֶּטַח מִמֶּנָּה. גַּם אֶתְמוֹל, כְּשֶׁהִתְיַישַּׁבְנוּ לָנוּחַ קְצָת בַּפַּארְק, הֵרַחְתִּי אֶת הָרֵיחַ הַזֶּה, אֲבָל הוּא לֹא הָיָה חָזָק כָּל כָּךְ. אָה, עַכְשָׁיו אֲנִי נִזְכָּר, אַחֲרֵי אֲרוּחַת הָעֶרֶב הִיא הִתְעַכְּבָה לְמַעְלָה שָׁעָה אֲרוּכָּה עַד שֶׁכִּמְעַט פָּקְעָה הַסַּבְלָנוּת שֶׁלִּי. בֶּטַח אָז הִיא הִתְגַּנְדְּרָה. אִם שׁוֹאֲלִים אוֹתִי, הִיא אֲפִילּוּ הַחֲלִיפָה תַּחְתּוֹנִים. רֶגַע אֶחָד, אָסוּר לִי לְדַבֵּר כָּכָה, זֶה מַמָּשׁ מְגוּנֶּה! אֲבָל לָמָּה הִיא צוֹחֶקֶת? בְּעֶצֶם, כּוּלָּם צוֹחֲקִים! אוּלַי הֵם גִּילּוּ מָה עוֹבֵר בְּרֹאשׁ הַמְּלוּכְלָךְ שֶׁלִּי? לֹא יָכוֹל לִהְיוֹת. הֵם בִּכְלָל צוֹחֲקִים עַל הַפִּיל הַזֶּה שֶׁנִּתְקַע לוֹ הַחֵדֶק בֶּחָרִיץ. הָ-cartoon הַזֶּה בֶּאֱמֶת לֹא רַע.
בִּשְׁבִיל מָה הִיא תּוֹקַעַת מַרְפֵּק בִּזְרוֹעַ שֶׁלִּי? הִרְגַּשְׁתִּי כְּאִילּוּ הִיא דּוֹחֶפֶת אוֹתוֹ לְעֶבְרִי. הִיא עָשְׂתָה אֶת זֶה בְּכַוּוֹנָה אוֹ שֶׁבְּלִי לָשִׂים לֵב? מַסְפִּיק לִבְחוֹן אֶת הַהַבָּעָה שֶׁלָּהּ כְּדֵי לָדַעַת. חֲבָל שֶׁהַמָּסָךְ חָשׁוּךְ מִדַּי, אֲנִי לֹא מַצְלִיחַ לִרְאוֹת בְּבֵירוּר. וְהִיא, כְּאִילּוּ לֹא קָרָה כְּלוּם, נוֹעֶצֶת מַבָּט יָשָׁר בַּמָּסָךְ וְעוֹטָה אֲרֶשֶׁת מְהוּגֶּנֶת. נִדְמֶה שֶׁהִיא פָּשׁוּט שָׁכְחָה שֶׁהִיא יוֹשֶׁבֶת אִיתִּי בַּקּוֹלְנוֹעַ. אִם הִיא הָיְתָה זוֹכֶרֶת, מָה הִיא הָיְתָה צְרִיכָה לַעֲשׂוֹת? אוּלַי לְשַׁגֵּר אֵלַי עוֹד וְעוֹד מַבָּטִים? אֲנִי עוֹשֶׂה צְחוֹק מֵעַצְמִי! מָה לְכָל הָרוּחוֹת עוֹבֵר לִי בְּרֹאשׁ? הוֹ, הַפַּעַם תָּפַסְתִּי אוֹתָהּ. הִיא מַמְזֵרָה גְּדוֹלָה, בְּלִי לְהָזִיז אֶת הָרֹאשׁ אֲפִילּוּ טִיפּוֹנֶת הִיא מְלַכְסֶנֶת מַבָּט לְעֶבְרִי. לָמָּה הִיא מִתְנַהֶגֶת כָּכָה? הֲרֵי בָּרוּר שֶׁבְּסֵתֶר לִבָּהּ הִיא מִתְעַנְיֶינֶת בִּי. גַּם הִיא בֶּטַח הַבְּחִינָה שֶׁאֲנִי מַבִּיט בָּהּ. בֶּאֱמֶת, הַשְּׂפָתַיִים שֶׁלָּהּ קְצָת זָזוֹת כְּאִילּוּ הִיא מַחֲנִיקָה חִיּוּךְ. עַל מָה הִיא חוֹשֶׁבֶת? אֲנִי בֶּאֱמֶת לֹא מַצְלִיחַ לִקְרוֹא אוֹתָהּ. מָה טִיב הַיְּחָסִים בֵּינֵינוּ עַכְשָׁיו? אֲנִי מְאוֹהָב בָּהּ? אֲפִילּוּ אֶת עַצְמִי אֲנִי לֹא מַצְלִיחַ לִקְרוֹא. לָמָּה אֲנִי כָּל כָּךְ שָׂמֵחַ לָצֵאת אִיתָּהּ? בִּשְׁלוֹשֶׁת הַיָּמִים הָאַחֲרוֹנִים אֲנִי פָּשׁוּט לְגַמְרֵי לֹא מְאוּפָּס. בִּילִּינוּ כִּמְעַט בְּכָל פִּינָּה בְּשַׁנְגְּחַאי. אֲפִילּוּ עִם אִשְׁתִּי מֵעוֹלָם לֹא הָיִיתִי לְבָבִי כָּל כָּךְ. אֲנִי מְרַחֵם עָלֶיהָ, אֲבָל אֵין לִי בְּרֵירָה, אֲנִי לֹא מְסוּגָּל לִשְׁלוֹט בְּעַצְמִי. הִיא מֵהַכְּפָר, יְצוּר עָדִין וּמְסַכֵּן. הִיא בֶּטַח כְּבָר יְשֵׁנָה עַכְשָׁיו. מָה הַסִּיכּוּי שֶׁהִיא חוֹלֶמֶת שֶׁהָלַכְתִּי לַסֶּרֶט עִם מִישֶׁהִי אַחֶרֶת?  
אֵיזֶה חוֹם, נִדְמֶה לִי שֶׁאֲנִי מַרְגִּישׁ אֶגְלֵי זֵיעָה זוֹלְגִים לִי עַל הַמֵּצַח. אֵיפֹה הַמִּמְחָטָה שֶׁלִּי? אֲנִי לֹא מוֹצֵא אוֹתָהּ אֲפִילּוּ בַּכִּיס הָאֲחוֹרִי. אָה, נִזְכַּרְתִּי, שָׁכַחְתִּי אוֹתָהּ עַל הַסַּפְסָל בַּפַּארְק חוֹנֵג-קוֹאוֹ אַחֲרֵי שֶׁפָּרַשְׁתִּי אוֹתָהּ שָׁם בִּשְׁבִילָהּ. עַכְשָׁיו אֲנִי חוֹשֵׁשׁ שֶׁהִיא תֵּיהָפֵךְ לְזִיכָּרוֹן סוֹדִי, מָתוֹק. מָה הִיא אָמְרָה כְּשֶׁיָּשְׁבָה עַל הַסַּפְסָל וְהֶחֱזִיקָה עֲלֵה עֲרָבָה שֶׁנָּשַׁר לָהּ עַל הַכָּתֵף? "אֵיךְ יָכוֹל לִהְיוֹת שֶׁלֹּא הִכַּרְנוּ קוֹדֶם?" הִיא אָמְרָה אֶת זֶה, לֹא? נָכוֹן, אֲנִי זֶה שֶׁאָמַר רִאשׁוֹן: "אֵיךְ זֶה לֹא הִכַּרְתִּי אוֹתְךָ קוֹדֶם." אֲנִי לֹא מֵבִין אֵיךְ יָכוֹלְתִּי לוֹמַר אֶת זֶה אָז, מָה פֵּירוּשׁ הַדָּבָר? אוּלַי הֶעֱבַרְתִּי לָהּ אֵיזֶה מֶסֶר סָמוּי? עַרְבֵי הַקַּיִץ בַּפַּארְק חוֹנֵג-קוֹאוֹ פָּשׁוּט נֶהֱדָרִים. עַד עַכְשָׁיו אֲנִי עוֹד רוֹאֶה מוּלִי אֶת הַיָּרֵחַ הַזָּהוֹב מִשְׁתַּקֵּף וְצָף לוֹ בְּמֵימֵי הַבְּרֵיכָה, מַקְסִים! אֲבָל אוּלַי הִיא הִתְכַּוְּונָה לוֹמַר שֶׁאִם הִיא הָיְתָה מַכִּירָה אוֹתִי קוֹדֶם, אָז גַּם ... קוֹדֶם? וּמָה פֵּירוּשׁ "קוֹדֶם"? כְּשֶׁעוֹד לֹא הָיִיתִי נָשׂוּי... זֶה מָה שֶׁהִשְׁתַּמֵּעַ מִמָּה שֶׁאָמַרְתִּי לָהּ? מוּזָר. כַּנִּרְאֶה הִתְנַסַּחְתִּי בְּצוּרָה עֲמוּמָה מִדַּי. לֹא הָיִיתִי צָרִיךְ לְדַבֵּר בְּצוּרָה מְעוּרְפֶּלֶת כָּזֹאת אֶל בַּחוּרָה רְגִישָׁה כָּל כָּךְ.
עַכְשָׁיו הִיא קִיבְּלָה רוֹשֶׁם מוּטְעֶה. הִיא בֶּטַח חוֹשֶׁבֶת שֶׁאֲנִי מְאוֹהָב בָּהּ. הָאֱמֶת, הִיא לֹא מַמָּשׁ טוֹעָה, אֲנִי בֶּאֱמֶת קְצָת מְאוֹהָב בָּהּ, וַאֲנִי לֹא מֵבִין לָמָּה. אֲנִי לֹא יוֹדֵעַ אִם עָדִיף לְהַגִּיד לָהּ וְלִגְמוֹר עִם זֶה. לְמָשָׁל עַכְשָׁיו כְּשֶׁיָּשַׁבְנוּ יַחַד בַּפַּארְק, אִם הָיִיתִי אוֹמֵר לָהּ שֶׁאֲנִי אוֹהֵב אוֹתָהּ, אֵיךְ הִיא הָיְתָה מְגִיבָה? בּוֹכֶה? כֵּן, אֲנִי יוֹדֵעַ שֶׁנָּשִׁים תָּמִיד מְיַיבְּבוֹת בִּבְכִי אוֹ מַרְכִּינוֹת אֶת הָרֹאשׁ בִּשְׁתִיקָה כְּשֶׁהֵן נִקְלָעוֹת לַמַּצָּבִים הָאֵלֶּה. וְאֵיךְ הָיִיתִי אָמוּר לְהָגִיב אָז? לְנַחֵם אוֹתָהּ? הִיא הָיְתָה נוֹתֶנֶת לִי לְנַשֵּׁק אוֹתָהּ כְּמוֹ שַׂחְקָנִיּוֹת הַקּוֹלְנוֹעַ מְלֵאוֹת הַתְּשׁוּקָה שֶׁעַל הַמָּסָךְ? אֲנִי חוֹשֵׁשׁ שֶׁלֹּא. בָּרוּר שֶׁלֹּא! הַנְּסִיבּוֹת לֹא אוֹתָן נְסִיבּוֹת. הִיא יוֹדַעַת שֶׁאֲנִי נָשׂוּי, כַּמּוּבָן. מָה עוֹבֵר עָלֶיהָ? הִיא נִרְאֵית חַסְרַת מְנוּחָה. הִיא מוֹשִׁיטָה אֶת הַיָּד עוֹד קְצָת קָדִימָה. אֲנִי יָכוֹל לְהַרְגִּישׁ אֶת הַחוֹם שֶׁל הָעוֹר שֶׁלָּהּ. הִיא מַפְנָה אֶת הָרֹאשׁ, הִיא מְנַסָּה לוֹמַר לִי מַשֶּׁהוּ?
"אֵיךְ קוֹרְאִים לוֹ?"
"לְמִי? עַל מִי אַתְּ שׁוֹאֶלֶת?" הִיא שָׁאֲלָה עַל אַחַת הַדְּמוּיוֹת בַּסֶּרֶט. כַּנִּרְאֶה עַל הַשַּׂחְקָן שֶׁמְּשַׂחֵק בְּתַפְקִיד הַשְּׁלִישׁ. מִי זֶה? אֲנִי לֹא מַצְלִיחַ לְהִיזָּכֵר. מְדַבְּרִים עָלָיו כָּל הַזְּמַן, אֵיךְ זֶה שֶׁפִּתְאוֹם אֲנִי לֹא מַצְלִיחַ לְהִיזָּכֵר? הוּא כּוֹכַב קוֹלְנוֹעַ רוּסִי. אֲנִי יוֹדֵעַ. כֵּן, נִזְכַּרְתִּי.
"אַתְּ שׁוֹאֶלֶת עַל הַשְּׁלִישׁ? זֶה אִיוָון מַוְז'וֹחִין, שַׂחְקָן רוּסִי מְפוּרְסָם."
"נָכוֹן, אִיוָון מַוְז'וֹחִין, אַתָּה צוֹדֵק. אֲנִי זוֹכֶרֶת. הוּא מוֹפִיעַ בַּהֲמוֹן סְרָטִים, אֲנִי מַמָּשׁ אוֹהֶבֶת אוֹתוֹ."
מָה, הִיא אוֹהֶבֶת אוֹתוֹ? אֵיךְ בַּחוּרָה סִינִית יְכוֹלָה לֶאֱהוֹב טִיפּוּס קַר וַחֲמוּר סֵבֶר כְּמוֹ מוֹז'וֹחִין? שֶׁקֶר. אֲנִי לֹא מַאֲמִין. מֵילָא אִם הָיְתָה אוֹמֶרֶת וּלְנָטֵינוּ. מָה שֶׁנָּכוֹן נָכוֹן, כָּל מִי שֶׁמְּגַלֵּם בַּחוּרִים צְעִירִים יָכוֹל לְהַשִּׂיג בַּחוּרוֹת בְּקַלּוּת. אֲבָל שַׂחְקָנִים, אַחֲרֵי הַכּוֹל, לֹא מְהַוִּוים סַכָּנָה שֶׁל מַמָּשׁ, אוֹ לְכָל הַפָּחוֹת אֶפְשָׁר לוֹמַר שֶׁשַּׂחְקָנִים זָרִים לֹא מְהַוִּוים סַכָּנָה. אַתְּ אוֹהֶבֶת אוֹתוֹ? אֲבָל אֵיךְ הוּא יָדַע? תִּרְאִי, הוּא מְנַשֵּׁק בַּחוּרָה אַחֶרֶת. אַתְּ לֹא מְקַנְּאָה? חָה חָה, nonsense!
אֲנִי חוֹשֵׁב שֶׁהִיא מַבִּיטָה בִּי. לֹא רַק מְלַכְסֶנֶת מַבָּט כְּמוֹ לִפְנֵי רֶגַע, אֶלָּא מַמָּשׁ מַפְנָה אֶת הַמַּבָּט וּמִתְבּוֹנֶנֶת. מָה זֶה אוֹמֵר? אָז גַּם אֲנִי צָרִיךְ לְהִסְתּוֹבֵב וּלְהַצְלִיב מַבָּטִים אִיתָּהּ? לֹא, זֶה מְיוּתָּר, זֶה רַק עָלוּל לְהָבִיךְ אוֹתָהּ. אֲבָל רוֹאִים שֶׁהִיא מְחַיֶּיכֶת. כֵּן, אֲנִי חוֹשֵׁב שֶׁהִיא מַמָּשׁ מִתְבּוֹנֶנֶת בִּי וּמְחַיֶּיכֶת. מָה מְבַדֵּר אוֹתָהּ כָּל כָּךְ? אוּלַי הִיא קוֹרֵאת אֶת הַמַּחֲשָׁבוֹת הַמּוּפְרָעוּת שֶׁלִּי? זֶה הָיָה סְתָם בִּצְחוֹק. אוּלַי לְהַפְנוֹת מַבָּט וּלְהִסְתַּכֵּל לָהּ יָשָׁר בָּעֵינַיִים? צָרִיךְ לַעֲשׂוֹת אֶת זֶה מַהֵר, שֶׁהִיא לֹא תּוּכַל לְהִתְחַמֵּק, וְאָז אוֹכֶל לִשְׁאוֹל אוֹתָהּ לָמָּה הִיא מִתְבּוֹנֶנֶת בִּי וּמְחַיֶּיכֶת.
"לָמָּה אַתְּ מְחַיֶּיכֶת?"
אָה, תָּפַסְתִּי אוֹתָהּ. רוֹאִים שֶׁהִיא נְבוֹכָה. נִרְאֶה אֵיךְ הִיא תַּעֲנֶה.
"בִּגְלָלֵךְ."
מָה, פָּשׁוּט כָּכָה? מְחַיֶּיכֶת בִּגְלָלִי, אַתְּ זֶה אֲנִי יוֹדֵעַ גַּם בְּלִי שֶׁתַּגִּידִי לִי. אֲבָל אֲנִי רוֹצָה לָדַעַת לָמָּה אַתְּ מְחַיֶּיכֶת. מָה בִּי גּוֹרֵם לְךָ לְחַיֵּיךְ? אֶשְׁאַל אוֹתָהּ שׁוּב:
"לָמָּה אַתְּ מְחַיֶּיכֶת בִּגְלָלִי?"
"בִּגְלַל אֵיךְ שֶׁאַתָּה צוֹפֶה בַּסֶּרֶט, בְּפֶה פָּתוּחַ, בְּמַבָּט הָלוּם."
מוּזָר! בְּפֶה פָּתוּחַ, בְּמַבָּט הָלוּם. מֵאֵיפֹה הִיא שָׁלְפָה אֶת זֶה? אֲנִי אַף פַּעַם לֹא כָּכָה. גַּם הַיּוֹם לֹא. בֶּטַח לֹא הִרְגַּשְׁתִּי. שֶׁקֶר, עוֹד שֶׁקֶר! נָשִׁים מוּמְחִיּוּת בִּשְׁקָרִים. כַּמָּה מְתוּחְכָּם מִצִּדָּהּ. בָּרוּר שֶׁלֹּא זֹאת הַסִּיבָּה שֶׁהִיא מְחַיֶּיכֶת. הִיא מְחַיֶּיכֶת בְּלִי שׁוּם סִיבָּה. אֲנִי יוֹדֵעַ. בֶּטַח מְשַׁעֲמֵם לָהּ לְצַפּוֹת בַּסֶּרֶט סְתָם כָּכָה. הֲרֵי מָה הָיָה הַטַּעַם אִם כּוּלָּם הָיוּ נְטוּעִים בַּמּוֹשָׁבִים שֶׁלָּהֶם כְּמוֹ בּוּלֵי עֵץ וּבוֹהִים בַּמָּסָךְ? בְּסוֹפוֹ שֶׁל דָּבָר, בָּאִים לְכָאן כְּדֵי לְנַצֵּל אֶת הַחֲשֵׁכָה, לֹא פָּחוֹת וְלֹא יוֹתֵר. יֵשׁ תְּנוּעוֹת רַבּוֹת וּמִילִּים רַבּוֹת שֶׁזְּקוּקוֹת לַחֲסוֹת הַחֲשֵׁכָה. תִּרְאוּ, הִיא שׁוּב נוֹטָה לְעֶבְרִי. עַכְשָׁיו הַמַּרְצֵעַ יָצָא מִן הַשַּׂק. אִם זָוִוית הַצְּפִיָּיה הָיְתָה מַפְרִיעָה לָהּ, הִיא הָיְתָה צְרִיכָה לְהַטּוֹת אֶת הַגּוּף יָמִינָה, אֲבָל בָּרוּר שֶׁהִיא נִצְמֶדֶת לַכָּתֵף שֶׁלִּי בְּכַוּוֹנָה. אוּלַי גַּם אֲנִי אֲצַמֵּד אֵלֶיהָ קְצָת, וְנִרְאֶה אִם הִיא נִרְתַּעַת אוֹ לֹא.
שֶׁכֹּה אָחִיהָ, הִיא אֲפִילּוּ לֹא זָזָה. הִיא שְׁמָהּ לֵב לַתְּנוּעוֹת שֶׁלִּי? יָכוֹל לִהְיוֹת שֶׁהִיא מַרְגִּישָׁה מַשֶּׁהוּ כְּלַפֵּי? כֵּן, בַּיּוֹמַיִים הָאַחֲרוֹנִים הִיא לֹא דָּחֲתָה אוֹתִי אֲפִילּוּ פַּעַם אַחַת. לָמָּה שֶׁלֹּא אָעֵז וְאֶתְקַדֵּם עוֹד קְצָת? אֵין לִי אוֹמֶץ. אֲנִי אוֹהֵב אוֹתָהּ, הִתְאַהַבְתִּי בָּהּ! אֲבָל אֵיךְ אַגִּיד לָהּ אֶת זֶה? הִיא תּוּכַל לֶאֱהוֹב גֶּבֶר נָשׂוּי? אֲנִי חוֹשֵׁשׁ... אֲנִי חוֹשֵׁשׁ שֶׁאַחֲרֵי שֶׁאַגִּיד לָהּ, אֲפִילּוּ רַק אֶרְמוֹז לָהּ, טִיפּ-טִיפָּה, הִיא פָּשׁוּט תִּבְרַח. הִיא לְעוֹלָם לֹא תִּפְגּוֹשׁ אוֹתִי שׁוּב, וַאֲפִילּוּ הַיְּדִידוּת בֵּינֵינוּ תִּגְוַוע. 
"הַפְסָקָה." כְּבָר הַפְסָקָה. כְּבָר הִקְרִינוּ חֲצִי סֶרֶט. עָבַר מַהֵר. לֹא רָאִיתִי אֲפִילּוּ קְצָת. גְּלִידָה, בּוּל בַּזְּמַן, אֲנִי מֵת מֵחוֹם. אֲבָל מָה הִיא רוֹצָה? גְּלִידָה? גָּזוֹז? אֶשְׁאַל אוֹתָהּ:
"אַתְּ רוֹצָה גְּלִידָה אוֹ גָּזוֹז?"
"שׁוּם דָּבָר."
מָה פִּתְאוֹם הִיא מְנוּמֶּסֶת כָּל כָּךְ דַּוְוקָא הַיּוֹם? בַּיּוֹמַיִים הָאַחֲרוֹנִים הִיא לֹא הָיְתָה כָּכָה. לָמָּה הִיא לֹא רוֹצָה כְּלוּם? לֹא חַם לָהּ? הֲרֵי רַק אֶתְמוֹל בָּעֶרֶב אָכַלְנוּ שְׁנֵי אַרְטִיקִים בְּ"קַרְלְטוֹן". לָמָּה הַיּוֹם הִיא מִתְעַקֶּשֶׁת לֹא לֶאֱכוֹל? אֲנִי לֹא אוֹהֵב שֶׁהִיא מְנוּמֶּסֶת כָּל כָּךְ.
"הַיי, שְׁתֵּי גְּלִידוֹת שׁוֹקוֹלָד."
קָנִיתִי. נִרְאֶה אִם הִיא בֶּאֱמֶת לֹא רוֹצָה.
"לֹא, אֲנִי בֶּאֱמֶת לֹא רוֹצֶה. לֹא מִתְחַשֵּׁק לִי לֶאֱכוֹל גְּלִידָה הַיּוֹם."
אָה, נִיחַשְׁתִּי נָכוֹן. זֹאת בְּדִיּוּק הַסִּיבָּה. הִיא מַסְמִיקָה קְצָת, לֹא? לֹא הָיִיתִי צָרִיךְ לִדְחוֹף לָהּ אֶת זֶה בְּכוֹחַ, לְהַעֲמִיד אוֹתָהּ בִּמְבוּכָה. אַחֶרֶת הִיא לֹא הָיְתָה דּוֹחָה אוֹתִי כָּכָה. הִיא מֵעוֹלָם לֹא הִתְנַהֲגָה בְּצוּרָה כָּזֹאת. הִיא לֹא אָמְרָה שֶׁהִיא רוֹצָה לֶאֱכוֹל הַיּוֹם? טוֹב, אֲנִי אוֹכֶל אֶת שְׁתֵּיהֶן. אֲבָל הֵן קָרוֹת מִדַּי, אֲנִי לֹא מְסוּגָּל לִגְמוֹר שְׁתֵּי גְּלִידוֹת, לֹא רוֹצָה לַחֲטוֹף קִלְקוּל קֵיבָה. לָמָּה הִיא מִסְתַּכֶּלֶת מִסָּבִיב? אֶת מִי הִיא מְחַפֶּשֶׂת? אוֹ שֶׁאוּלַי הִיא חוֹשֶׁשֶׁת שֶׁמִּישֶׁהוּ הִבְחִין בְּנוֹ? הָאֱמֶת הִיא שֶׁאֲנִי דַּוְוקָא מְקַוּוֹה שֶׁכֵּן. נוּ, שֶׁיָּפִיצוּ אֶת זֶה, אוּלַי יָצָא מִזֶּה מַשֶּׁהוּ טוֹב. הָאֶצְבָּעוֹת שֶׁלִּי מְרוּחוֹת בְּשׁוֹקוֹלָד, דְּבֵיקוּת. מַמָּשׁ לֹא נוֹחַ בְּלִי מִמְחָטָה. אֲנִי אֶמְחֶה אוֹתָן בְּתוֹכְנִיָּיה. רֶגַע, אֵיפֹה הַתּוֹכְנִיָּיה שֶׁלִּי? הָרֶגַע הִנַּחְתִּי אוֹתָהּ עַל הַבֶּרֶךְ. נָפְלָה עַל הָרִצְפָּה. הִיא בֶּטַח מְטוּנֶּפֶת עַכְשָׁיו, לַעֲזָאזֵל. אֵיךְ אֲנִי אָמוּר לַנֶּגֶב אֶת הַיָּדַיִים?
הִיא נוֹתֶנֶת לִי מִמְחָטָה. הִיא עָקְבָה אַחֲרֵי כָּל הַזְּמַן הַזֶּה? הַמִּמְחָטָה קְטַנָּה כָּל כָּךְ, חַמָּה כָּל כָּךְ, לַחָה כָּל כָּךְ, הִיא בֶּטַח מָחֲתָה בָּהּ הַרְבֵּה זֵיעָה. טוֹב, נִיקִּיתִי אֶת הָאֶצְבָּעוֹת שֶׁלִּי. רֶגַע אֶחָד, אֲנִי רוֹצֶה לְהָרִיחַ אוֹתָהּ. אֲנִי יָכוֹל לְהַעֲמִיד פָּנִים שֶׁאֲנִי מוֹחֶה אֶת הַשְּׂפָתַיִים וְתוֹךְ כְּדֵי כָּךְ לְהָרִיחַ. מִי יִרְאֶה? הוֹ, נִיחוֹחַ נִפְלָא, זֶה בֶּאֱמֶת הָרֵיחַ שֶׁלָּהּ, שִׁילּוּב שֶׁל בּוֹשֶׂם וְזֵיעָה. אֲנִי מֵת לְלַקֵּק אֶת זֶה, לִטְעוֹם אֶת הָרֵיחַ הַזֶּה. הוּא מְרַתֵּק אוֹתִי. אֲנִי יָכוֹל לִמְחוֹת אֶת הַשְּׂפָתַיִים בְּמִמְחָטָה הַזֹּאת, מִן הַקָּצֶה הַשְּׂמָאלִי שֶׁל הַשָּׂפָה הָעֶלְיוֹנָה עַד לַקָּצֶה הַיְּמָנִי שֶׁל הַשָּׂפָה הַתַּחְתּוֹנָה, וּלְנַצֵּל אֶת זֶה כְּדֵי לְשַׁרְבֵּב אֶת הַלָּשׁוֹן וּלְלַקֵּק. אֲפִילּוּ אִם אֶמְצוֹץ קְצָת אַף אֶחָד לֹא יְגַלֶּה אוֹתִי. זֶה יִהְיֶה צַעַד מְחוֹכָם מְאוֹד. טוֹב, הָאוֹרוֹת כָּבוּ בְּבַת אַחַת. הַהַקְרָנָה מִתְחַדֶּשֶׁת. הִנֵּה הַהִזְדַּמְּנוּת שֶׁלִּי לִמְצוֹץ כְּכָל יָכוֹלְתִּי. כַּמָּה מָלוּחַ. זֹאת בֶּטַח הַזֵּיעָה. אֲבָל מֵאֵיפֹה הָרֵיחַ הֶחָרִיף הַזֶּה? כַּנִּרְאֶה לֵיחָה וְנַזֶּלֶת. אָכֵן, לֵיחָה וְנַזֶּלֶת, דְּבֵיקוּת לְהַחֲרִיד. מַעֲדָן שֶׁמֵּעוֹלָם לֹא טָעַמְתִּי, מִין עִקְצוּץ מְעוּדָּן בִּקְצֵה הַלָּשׁוֹן. מוּזָר, אֲנִי מַרְגִּישׁ כְּאִילּוּ אֲנִי מְחַבֵּק אֶת הַגּוּף הָעֵירוֹם שֶׁלָּהּ. אֲנִי לֹא יָכוֹל לְהַשְׁאִיר אֶצְלִי אֶת הַמִּמְחָטָה הַזֹּאת? מָה הִיא תַּגִּיד אִם פָּשׁוּט אַכְנִיס אוֹתָהּ לַכִּיס? לֹא, גַּם אִם הִיא לֹא תִּפְצֶה פֹּה, זֹאת תִּהְיֶה מַמָּשׁ גַּסּוּת רוּחַ. אָסוּר לִי לְהִתְנַהֵג בְּצוּרָה בְּזוּיָה כָּל כָּךְ. אֲנִי חַיָּיב לְהַחֲזִיר לָהּ, בְּרֶגַע זֶה!
הִיא לֹא הִמְשִׁיכָה לְהַחֲזִיק בְּמִמְחָטָה וְתָחֲבָה אוֹתָהּ יָשָׁר לַכִּיס. הִיא כַּנִּרְאֶה עָלְתָה עָלַי. הַמִּמְחָטָה רְטוּבָּה לְגַמְרֵי מֵרוֹב שֶׁמָּצַצְתִּי אוֹתָהּ, כְּאִילּוּ נִיגְבּוּ בָּהּ בֶּגֶד שֶׁנִּרְטַב בְּמַבּוּל קֵיצִי. אָה, אֵיזֶה מַעֲדָן! אֵיזֶה מַעֲדָן! אִם הִיא רַק הָיְתָה מַרְשָׁה לִי לִמְצוֹץ אֶת הַשְּׂפָתַיִים הָעֲדִינוֹת שֶׁלָּהּ, לִמְצוֹץ מֵאֲחוֹרֵי הָאוֹזְנַיִים שֶׁלָּהּ, הָיִיתִי מַתְחִיל לִרְעוֹד בְּכָל הַגּוּף. שֶׁכֹּה אָחִיהָ! עַכְשָׁיו אֲנִי רַק רוֹצָה לָדַעַת אֵיךְ הִיא תָּגִיב אִם אֶחְשׂוֹף אֶת הָאַהֲבָה הַסּוֹדִית שֶׁלִּי כְּלַפֶּיהָ. אִם רַק הָיִיתִי יָכוֹל לָדַעַת שֶׁהִיא לְפָחוֹת לֹא תִּדְחֶה אוֹתִי. אֲנִי לֹא מֵבִין לָמָּה אֲנִי מַרְגִּישׁ חוֹסֶר יֶשַׁע כָּזֶה. לְשַׁאוֹיְאָן הָיוּ הַרְבֵּה מֵאֲהָבוֹת, לֹא? אֲנִי בָּטוּחַ שֶׁיֵּשׁ לוֹ שִׁיטוֹת שׁוֹנוֹת מִשֶּׁלִּי. מְעַנְיֵין מָה הוּא עוֹשֶׂה אִם מִישֶׁהִי מְסָרֶבֶת לוֹ אַחֲרֵי שֶׁהִתְוַודָּה בְּפָנֶיהָ שֶׁהוּא אוֹהֵב אוֹתָהּ. רַק אֶת זֶה אֲנִי רוֹצֶה לָדַעַת. אֲבָל הָיְתָה מִי שֶׁסֵּירְבָה לוֹ בִּכְלָל? הוּא יְפֵה תּוֹאַר, שׁוֹפֵעַ קֶסֶם, נְסִיךְ הַחֲלוֹמוֹת. יָכוֹל לִהְיוֹת שֶׁנָּשִׁים לֹא אוֹהֲבוֹת לִפְגּוֹעַ בְּזוּלַת, אֲבָל מָה שֶׁלֹּא יִהְיֶה, מַסְפִּיק אֲפִילּוּ הַסֵּירוּב הֲכִי קָטָן כְּדֵי שֶׁאֶפְגַּע עַד עִמְקֵי נָשַׁמְתִּי.  
טוֹב, עַכְשָׁיו אֲנִי צָרִיךְ לַחֲשׁוֹב עַל זֶה לָעוֹמֶק, אֵיזוֹ סִיבָּה יֵשׁ לָהּ לְסָרֵב לִי? הִיא הֲרֵי נֶהֱנֵית לְבַלּוֹת אִיתִּי כָּל יוֹם. הִיא מִתְנַגֶּדֶת נֶחְרָצוֹת שֶׁנְּצָרֵף עוֹד מִישֶׁהוּ לְבִילּוּי חוּץ מִשְּׁנֵינוּ. הִיא נֶעֱלֶמֶת בְּכָל פַּעַם שֶׁנּוֹדַע לָהּ שֶׁאִשְׁתִּי נִמְצֵאת בְּשַׁנְגְּחַאי. כְּשֶׁאֲנַחְנוּ יוֹצְאִים לֶאֱכוֹל יַחַד, תָּמִיד הִיא מְבַקֶּשֶׁת לֶאֱכוֹל בְּחֶדֶר פְּרָטִי. כְּשֶׁאֲנִי לֹא שָׂם לֵב, הִיא מַרְכִּינָה אֶת הָרֹאשׁ וְשׁוֹקַעַת בְּמַחֲשָׁבוֹת. וְזֶה לֹא הַכּוֹל, הִיא כָּל הַזְּמַן נוֹעֶצֶת בִּי מַבָּטִים מִסְתּוֹרִיִּים, שֶׁלִּפְעָמִים נִמְשָׁכִים אֲפִילּוּ אַרְבַּע-חָמֵשׁ דַּקּוֹת. מָה פֵּירוּשׁ כָּל הַדְּבָרִים הָאֵלֶּה? כֵּן, מָה פֵּירוּשׁ כָּל הַדְּבָרִים הָאֵלֶּה? אֲנִי מְשׁוּכְנָע שֶׁאֵין לָהּ שׁוּם סִיבָּה לְסָרֵב לִי מִלְּבַד זֶה שֶׁאֲנִי נָשׂוּי.
אֲבָל זֶה לֹא מוּפְרָךְ שֶׁבַּחוּרָה תִּתְאַהֵב בְּגֶבֶר נָשׂוּי. אַדְּרַבָּה, זֶה דֵּי נָפוֹץ. מָה הַבְּעָיָה בְּעֶצֶם? חוּץ מִזֶּה, אִם הִיא לֹא רוֹצָה אוֹתִי, הִיא הָיְתָה יְכוֹלָה לְהִתְרַחֵק מִמֶּנִּי מִזְּמַן. יָכוֹל לִהְיוֹת שֶׁהִיא רְגוּעָה כָּל כָּךְ שֶׁהִיא חוֹשֶׁבֶת שֶׁלְּעוֹלָם לֹא אַטְרִיד אוֹתָהּ בָּעִנְיָין? לֹא, לֹא יָכוֹל לִהְיוֹת. אֵלֶּה בְּדִיּוּק הַשָּׁנִים שֶׁבָּהֶן מִישֶׁהִי כְּמוֹתָהּ מְחַפֶּשֶׂת אַהֲבָה, וְאִם הָיְתָה לָהּ כַּוּוֹנָה מֵרֹאשׁ לִדְחוֹת אוֹתִי, בִּשְׁבִיל מָה לָהּ לְבַזְבֵּז עָלַי זְמַן רַק בִּשְׁבִיל לָצֵאת אִיתִּי לְבִילּוּיִים חַסְרֵי תַּכְלִית? זֹאת תַּעֲלוּמָה, וְאֶת הַתַּעֲלוּמָה הַזֹּאת אֲנִי חַיָּיב לְפַעְנֵחַ, כָּךְ אוֹ כָּךְ.
מָה קוֹרֶה שָׁם בַּסֶּרֶט? הוּא מֵסִיר אֶת טַבַּעַת הַנִּישּׂוּאִים שֶׁל אִשְׁתּוֹ לְשֶׁעָבַר וְזוֹרֵק אוֹתָהּ לִפְנֵי הָעֵינַיִים שֶׁל הָאִישָּׁה הַזֹּאת? יָפֶה! הַבָּעוֹת הַפָּנִים שֶׁל מוֹז'וֹחִין מַרְשִׁימוֹת מְאוֹד. תִּרְאוּ כַּמָּה כּוֹאֵב לוֹ. מַמָּשׁ קָשֶׁה לַעֲטוֹת הַבָּעַת פָּנִים כָּזֹאת. אֲבָל, מָה קָרָה קוֹדֶם? לֹא שַׂמְתִּי לֵב. בַּחַיִּים שֶׁלִּי לֹא צָפִיתִי בַּסֶּרֶט בְּהֶיסַּח דַּעַת כָּזֶה כְּמוֹ הַיּוֹם. רֶגַע, מָה לְגַבֵּי טַבַּעַת הַנִּישּׂוּאִים שֶׁלִּי? אֵיךְ הִיא תַּרְגִּישׁ אִם גַּם אֲנִי אָסִיר עַכְשָׁיו אֶת טַבַּעַת הַנִּישּׂוּאִים שֶׁל אִשְׁתִּי? הִיא בִּכְלָל תַּבְחִין בְּכָךְ? וְאִם כֵּן, הִיא תַּגִּיד מַשֶּׁהוּ? טוֹב, צָרִיךְ לְנַסּוֹת. הִנֵּה, אֲנִי מֵסִיר אֶת הַטַּבַּעַת מֵהָאֶצְבַּע וּמְגַלְגֵּל אוֹתָהּ בַּיָּד. הִיא בָּטוּחַ הִבְחִינָה בָּזֶה, אֲנִי יוֹדֵעַ. מָה, מֵאֵיפֹה בָּאָה הָאֲנָחָה הַזֹּאת? מִי נֶאֱנַח כָּאן עַכְשָׁיו? כָּל הַצּוֹפִים נֶאֱנָחִים? אָה, הֵם מִתְחַבְּקִים. הַגִּיבּוֹרָה סוֹף-סוֹף הִשְׁלִיכָה אֶת עַצְמָהּ לִזְרוֹעוֹת הַשְּׁלִישׁ. לָמָּה הִיא לֹא מַבִּיטָה בַּמָּסָךְ? הִיא עוֹד עוֹקֶבֶת אַחֲרֵי. הִנֵּה, גַּם אֲנִי מִסְתּוֹבֵב לְעֶבְרָהּ וְנִרְאֶה מָה יִהְיֶה. הִיא מִסְתַּכֶּלֶת בְּטַבַּעַת שָׁבִיד שֶׁלִּי? מָה הִיא אוֹמֶרֶת?
"מָה אַתָּה עוֹשֶׂה?"
"מָה אַתָּה עוֹשֶׂה?" זֶה מָה שֶׁהִיא שָׁאֲלָה? אֵיךְ אֲנִי אָמוּר לַעֲנוֹת עַל שְׁאֵלָה יְשִׁירָה וּבוֹטֶה כָּזֹאת? וְלָמָּה הִיא מִתְכַּוֶּונֶת? הִיא שׁוֹאֶלֶת לָמָּה הֵסַרְתִּי אֶת הַטַּבַּעַת אוֹ לָמָּה הִפְנֵיתִי אֶת הַמַּבָּט לְעֶבְרָהּ? טוֹב, אֲנִי אָשִׁיב לָהּ תְּשׁוּבָה מְעוּרְפֶּלֶת:
"לֹא עוֹשֶׂה כְּלוּם."
הִיא נְבוֹכָה, וְרוֹאִים שֶׁלֹּא נָעִים לָהּ. לָמָּה הִיא מַפְנָה אֶת הַמַּבָּט הָלְאָה מִמֶּנִּי וּמֵרְכִינָה אֶת הָרֹאשׁ? עַל מָה הִיא חוֹשֶׁבֶת עַכְשָׁיו? כֵּן, אֲנִי חַיָּיב לְהָבִין מָה חוֹלֵף לָהּ בַּמּוֹחַ עַכְשָׁיו. אֲבָל הִיא שׁוֹתֶקֶת, וְלִי אֵין שׁוּם דֶּרֶךְ לָדַעַת. נָשִׁים שׁוֹמְרוֹת עַל הַסּוֹדוֹת שֶׁלָּהֶן, תָּמִיד, עַד הַמָּוֶות. אֲבָל לִפְעָמִים הֵן עֲלוּלוֹת לְהִתְחָרֵט.
כּוּלָּם נֶעֱמָדִים. אָה, נִגְמַר הַסֶּרֶט. הָאוֹרוֹת חֲזָקִים מִדַּי, אֲנִי מְסוּנְוָור לְגַמְרֵי. אוֹף, כַּמָּה צָפוּף כָּאן. אֲנַחְנוּ צְרִיכִים לָרֶדֶת בַּמַּדְרֵגוֹת בַּקָּצֶה הַהוּא. מָה הִיא אָמְרָה? לֹא שָׁמַעְתִּי.
"שָׁאַלְתִּי אוֹתְךָ מָה דַּעְתְּךָ."
מָה דַּעְתִּי? מָה זֹאת אוֹמֶרֶת? אָה, הִיא בֶּטַח שׁוֹאֶלֶת עַל הַסֶּרֶט.
"אָה, מְצוּיָּן. מַמָּשׁ טוֹב."
מְגוּחָךְ. הָאֱמֶת הִיא שֶׁבִּכְלָל לֹא צָפִיתִי בּוֹ. אוֹי! זְהִירוּת! לְכִי יָשָׁר. אֵיךְ פִסְפַסְתָּ אֶת הַמַּדְרֵגָה הַזֹּאת? אוּלַי הִיא עָשְׂתָה אֶת זֶה בְּכַוּוֹנָה. הִיא עָשְׂתָה אֶת זֶה בְּכַוּוֹנָה כְּדֵי לְהִישָּׁעֵן עָלַי. עַכְשָׁיו הַיָּד שֶׁלִּי כְּרוּכָה סְבִיבָהּ. אֲנִי צָרִיךְ לְהָסִיר אוֹתָהּ? לָאו דַּוְוקָא, עוֹד לֹא הִגַּעְנוּ לְמַטָּה, הִיא עֲלוּלָה לִמְעוֹד שׁוּב.
כַּמָּה קָרִיר וְנָעִים בַּחוּץ. רַק בַּיְּצִיאָה מִקּוֹלְנוֹעַ "נַאנְגִ'ינְג" מַרְגִּישִׁים מַשָּׁב שֶׁל רוּחַ חַמָּה. אֵיזֶה כֵּיף. הִגִּיעַ הַזְּמַן לְהָסִיר אֶת הַיָּד מִמֶּנָּה. מָה הַשָּׁעָה? אַחַת-עֶשְׂרֵה וְאַרְבָּעִים. הַשָּׁעוֹן שֶׁלִּי מְמַהֵר בְּעֶשֶׂר דַּקּוֹת. בְּכָל אוֹפֶן, אַחַת-עֶשְׂרֵה וָחֵצִי בְּעֵרֶךְ. עוֹד מוּקְדָּם, אַזְמִין אוֹתָהּ לֶאֱכוֹל דַּיָּם סֶאם. 
לָמָּה הִיא מְנוּמֶּסֶת כָּל כָּךְ הַיּוֹם? לָמָּה הִיא לֹא מוּכָנָה לָצֵאת לֶאֱכוֹל? אֲפִילּוּ לְלַוּוֹת אוֹתָהּ הַבַּיְתָה הִיא לֹא נָתְנָה לִי, וּפָשׁוּט עָצְרָה מוֹנִית לְבַדָּהּ. תִּכְנַנְתִּי לְלַוּוֹת אוֹתָהּ הַבַּיְתָה. יָכוֹל לִהְיוֹת שֶׁאֵין לָהּ כּוֹחַ אֵלַי? אוּלַי. כַּנִּרְאֶה קְצָת נִמְאַס לִי מִמֶּנִּי הַיּוֹם. אֲבָל... אֲבָל לָמָּה הִיא שׁוּב קָבְעָה אִיתִּי לְמָחָר בִּשְׁתַּיִים בַּצָּהֳרַיִים לְטִיּוּל בַּפַּארְק פָּאן-וַואנְג-דּוּ? אֲנִי לֹא מֵבִין.

 



https://www.shortstoryproject.com/he/story/%d7%91%d7%a7%d7%95%d7%9c%d7%a0%d7%95%d7%a2-%d7%a4%d7%a8%d7%99%d7%96/
#אַהֲבָה#אהבהצעירה#פְּסִיכוֹלוֹגִי