הָרַכֶּבֶת נִרְעֲדָה וְגָוְועָה בְּתַחֲנַת לִיוִוינְגֶסְטוֹן וְהוּא רָאָה אֶת הַגֶּבֶר לְבוּשׁ חוּלְצַת חָאקִי בְּלוּיָה שֶׁכִּפְתוּרֵי כִּיסֶיהָ מְכוּפְתָּרִים, נִיצָּב בִּזְרוֹעוֹת שְׁלוּבוֹת. יָדוֹ שֶׁל הַיֶּלֶד הִתְרוֹמְמָה מִתּוֹךְ דַּחַף לֹא רְצוֹנִי וְחִיּוּךְ עָלָה עַל פָּנָיו. הַגֶּבֶר הֶחֱזִיר לוֹ חִיּוּךְ כֶּבֶד רֹאשׁ וְהִנְהֵן. פְּרָט לְכָךְ לֹא זָז. הַיֶּלֶד הִתְרַחֵק מֵהַחַלּוֹן, וּבְכַוּוֹנָה רַבַּת רוֹשֶׁם שֶׁל יֶלֶד שֶׁמֶן וּמְלֵא הִסְתַּיְּיגוּת, הֵחֵל לְהֵיאָבֵק כְּדֵי לְהוֹרִיד אֶת תֵּיקוֹ. שֶׁיַּמְתִּין לוֹ אָבִיו עַל הָרָצִיף. מַבָּט אֶחָד בּוֹ הִזְכִּיר לַיֶּלֶד שֶׁשּׁוּם דָּבָר לֹא יִהְיֶה פָּשׁוּט מֵעַכְשָׁיו, וְאֵין לָמָּה לְמַהֵר.
הֵם נָסְעוּ בַּגִּ'יפּ הֲוִוילִיס הַיָּשָׁן וְהַפָּתוּחַ לַבִּקְתָּה מִחוּץ לָעֲיָירָה. מָגֵן הָרוּחַ שֶׁל הַגִּ'יפּ הָיָה מוּרָם, אֲבָל הַגֶּשֶׁם הַדַּק, קַר וְחַד, פָּגַע בִּפְנֵיהֶם, וְהַיֶּלֶד לֹא יָכוֹל הָיָה לְהָרִים אֶת עֵינָיו וּלְהַבִּיט בַּכְּבִישׁ. הוּא לָבַשׁ מְעִיל גֶּשֶׁם שֶׁהוֹשִׁיט לוֹ אָבִיו בַּתַּחֲנָה. הַגֶּבֶר, רַק הֶחָאקִי לְגוּפוֹ, הִידֵּק אֶת שְׂפָתָיו לְקַו נוּקְשֶׁה וְדוֹמֵם שֶׁנִּרְאֶה כְּגִיחוּךְ יוֹתֵר מֵאֲשֶׁר רְתִיעָה. לִנְסוֹעַ דֶּרֶךְ הָעֲיָירָה בַּגֶּשֶׁם הַקַּר, בְּגַג פָּתוּחַ וּבְקַלִּילוּת עַלִּיזָה, לְהֵירָטֵב כְּאִילּוּ זֶה הֶכְרֵחִי, כָּל אֵלֶּה – הֵבִין הַיֶּלֶד בִּמְעוּרְפָּל – הָיוּ אֵיכְשֶׁהוּ בְּרוּחַ הָעוֹנָה הַזֹּאת.
"יֵשׁ לָנוּ רִשָּׁיוֹן לְאַיָּילִים," צָעַק אָבִיו.
הַיֶּלֶד לֹא אָמַר כְּלוּם. הוּא סֵרֵב שֶׁיִּהְיֶה לוֹ אִכְפַּת מָה מַשְׁמָעוּת הָעוּבְדָּה שֶׁיֵּשׁ לָהֶם רִישָּׁיוֹן לְאַיָּילִים.
"אִיתַּרְתִּי אֶחָד. זֵכֶר. עָקַבְתִּי אַחֲרָיו שְׁבוּעַיִים. לְמַעְלָה בְּהָרֵי הַקְּרֶיְיזִי. כְּשֶׁנַּגִּיעַ לַבִּקְתָּה נַדְלִיק אֵשׁ טוֹבָה וַחֲזָקָה." בְּהִשְׁתַּהוּת שֶׁלֹּא הָיְתָה אֶלָּא הַצָּגָה הוּא הוֹסִיף, "אִמָּא שֶׁלְּךָ." הַמִּילִּים נֶאֶמְרוּ כְּמוֹ שְׁאֵלָה. הַיֶּלֶד הִמְתִּין. "מָה שְׁלוֹמָהּ?"
"בְּסֵדֶר, נִרְאֶה לִי." גַּם הַיֶּלֶד נֶאֱלַץ לִצְעוֹק כְּדֵי לִגְבּוֹר עַל יִלְלַת הַגִּ'יפּ וְעַל הָרוּחַ שֶׁחָטְפָה אֶת קוֹלוֹ.
"אַתֶּם חֲבֵרִים טוֹבִים?"
"נִרְאֶה לִי."
"הִיא עֲדַיִין אִישָּׁה יָפָה?"
"לֹא יוֹדֵעַ. נִרְאֶה לִי. אֲנִי לֹא מֵבִין בָּזֶה."
"בֶּטַח שֶׁאַתָּה מֵבִין. הִיא מַתְחִילָה לִהְיוֹת מְקוּמֶּטֶת כָּמוֹנִי? הִיא נִרְאֵית מוּדְאֶגֶת אוֹ עֲצוּבָה? אוֹ שֶׁהִיא עֲדַיִין אִישָּׁה יָפָה וַעֲדִינָה? אֶת זֶה אַתָּה בֶּטַח יוֹדֵעַ."
"הִיא עֲדַיִין אִישָּׁה יָפָה, נִרְאֶה לִי."
"הִיא אָמְרָה לְךָ לְהַעֲבִיר לִי אֵיזֶה מֶסֶר?"
"הִיא אָמְרָה – הִיא אָמְרָה שֶׁאֶמְסוֹר לָךְ אֶת אַהֲבָתָהּ," שִׁיקֵּר הַיֶּלֶד, מִתּוֹךְ דַּחַף כָּלְשֶׁהוּ וּבְאוֹפֶן מְגוּשָּׁם. מִיָּד הָיָה נָבוֹךְ שֶׁעָשָׂה זֹאת.
"הוֹ," אָמַר אָבִיו. "תּוֹדָה רַבָּה, דֶּיְיוִויד."
דֶּרֶךְ עָפָר בְּאוֹרֶךְ קִילוֹמֶטֶר וָחֵצִי שֶׁהִתְפַּתְּלָה בֵּין כָּרִי אָחוּ אֶל חוּרְשַׁת עֲצֵי אַשּׁוּחִית, הֵבִיאָה אוֹתָם לַבִּקְתָּה. בִּפְנִים עָטַף אֶת הַיֶּלֶד הָרֵיחַ הֶחָזָק וְהֶאֱחִיד שֶׁיֵּשׁ בְּכָל הַבְּקָתוֹת הָעוֹנָתִיּוֹת בֶּהָרִים: שַׁרְף אוֹרָנִים וְחוֹמֶר דּוֹחֶה חֲרָקִים וְרֵיחַ מְעוּפָּשׁ שֶׁמַּזְכִּיר בֶּגֶד יָם לַח שֶׁאוּחְסַן בַּמְּגֵירָה. הָיוּ שָׁם לוּחוֹת רִצְפָּה צְהוּבִּים מֵעֵץ אוֹרֶן וּמַחְצְלוֹת חֲבָלִים וִוילוֹן חֲרוּזִים בְּפֶתַח חֲדַר הַשֵּׁינָה וְכִירָיִים מִבַּרְזֶל יָצוּק שֶׁלֹּא חָסְרוּ בָּהֶן מְכַסִּים אוֹ יָדִיּוֹת וּמִשֶּׁאָבֹת מַיִם בַּכִּיּוֹר הַמִּטְבָּח וְגִילָּיוֹן יָשָׁן שֶׁל "שָׂדֶה וְנַחַל", וְעַל מַדַּף הָאָח שֶׁבּוֹ בָּעֲרָה סוֹף-סוֹף אֵשׁ הָיְתָה תְּמוּנָה שֶׁל סָבוֹ שֶׁל הַיֶּלֶד, מַפְעִיל הַטֵּלֶגְרָף שֶׁל הָרַכֶּבֶת, שֶׁהָיָה פַּעַם בְּעָלֶיהָ שֶׁל הַבִּקְתָּה. אָבִיו שֶׁל הַיֶּלֶד טִיגֵּן בְּשַׂר חֲזִיר לַאֲרוּחַת עֶרֶב, וְאַף שֶׁהַיֶּלֶד לֹא אָהַב בָּשָׂר כָּזֶה, קוֹדֶם לָכֵן צִיפָּה שֶׁאָבִיו יְחַמֵּם נְזִיד מְשׁוּמָּר אוֹ לוּף, לָכֵן לֹא אָמַר כְּלוּם. אָבִיו שָׁאַל אוֹתוֹ עַל בֵּית הַסֵּפֶר וְהַיֶּלֶד דִּיבֵּר וְנִרְאֶה שֶׁאָבִיו הִתְעַנְיֵין. כָּעֵת, כְּשֶׁחַם לוֹ וְיָבֵשׁ, הִתְחִיל הַיֶּלֶד לְהַרְגִּישׁ שֶׁהוּא מוּגָן מִפְּנֵי יִיסּוּרָיו. וְאָז אָמַר אָבִיו:
"נֵצֵא מָחָר בִּסְבִיבוֹת עֶשֶׂר."
בַּשָּׁנָה שֶׁעָבְרָה, כְּשֶׁבָּא הַיֶּלֶד לְבִיקּוּר, הֵם צִדּוֹ צִיפּוֹרִים. הֵם הִתְגּוֹרְרוּ בַּבִּקְתָּה בְּמֶשֶׁךְ שִׁישָּׁה לֵילוֹת, וּבְכָל יוֹם צִדּוֹ פַּסְיוֹנִים בֵּין שֶׁלְּפִי הַחִיטָּה, אוֹ שֶׂכְוִוים בְּיַעַר אוֹ בַּרְווֹזִים בְּמִקְוֵוי הַמַּיִם. לְעִתִּים הָיָה קַר וְרָטוֹב לַיֶּלֶד וְהוּא הָיָה אוּמְלָל, אֲבָל מִדֵּי עֶרֶב חָזְרוּ לַבִּקְתָּה וְלַמִּזְווֹדָה שֶׁל הַיֶּלֶד וּבָהּ בְּגָדִים יְבֵשִׁים. הֵם אָכְלוּ אוֹכֶל חַם שֶׁבּוּשַּׁל עַל הַכִּירַיִים וְהֵרִיחוּ אֶת רֵיחַ הַבִּקְתָּה, וְיֶשְׁנוֹ יַחַד בַּמִּיטָּה. בְּשֵׁשֶׁת יְמֵי הַצַּיִד לֹא הִצְלִיחַ הַיֶּלֶד לַהֲרוֹג אַף צִיפּוֹר. וְעִם זֹאת, בַּשָּׁנָה שֶׁעָבְרָה יָדַע שֶׁלְּפָחוֹת פַּעַם בְּיוֹם יִהְיֶה לוֹ נָעִים וְנוֹחַ, גַּם אִם לֹא יִהְיֶה מְאוּשָּׁר. הַשָּׁנָה תִּכְנֵן אָבִיו שֶׁאֲפִילּוּ נוֹחַ לֹא יִהְיֶה לָהֶם. הוּא כָּתַב בְּמִכְתָּבוֹ הָאַחֲרוֹן לְאֵוֶרְגְּרִין פַּארְק, לִפְנֵי שֶׁיָּצָא הַיֶּלֶד מִשִּׁיקָגוֹ, אַךְ כְּשֶׁכְּבָר הָיָה מְאוּחָר מִכְּדֵי שֶׁלֹּא יִיסַּע, שֶׁיִּיקַּח אֶת הַיֶּלֶד לְטִיּוּל מַחֲנָאוּת בֶּהָרִים, לָצוּד בַּעֲלֵי חַיִּים גְּדוֹלִים. הוּא הֶעֱמִיד פָּנִים שֶׁהוּא מַאֲמִין שֶׁהַיֶּלֶד יִשְׂמַח.
הַגִּ'יפּ הֶעָמוּס בַּצִּיּוּד הָיָה בִּתְנוּעָה כְּבָר בַּעֲשָׂרָה לְעֶשֶׂר. בְּמֶשֶׁךְ שָׁלוֹשׁ שָׁעוֹת נָסְעוּ, עָבְרוּ בְּבִיג טִימְבֶּר וְאַחַר כָּךְ צָפוֹנָה עַל הַכְּבִישׁ הַמָּהִיר, וּמִשָּׁם בַּחֲזָרָה מַעֲרָבָה עַל דֶּרֶךְ לְהוֹבָלַת בּוּלֵי עֵץ שֶׁהוֹבִילָה אוֹתָם מַעְלָה, מְפוּתֶּלֶת וּמְטַלְטֶלֶת, אֶל תּוֹךְ הֶהָרִים הַגְּבוֹהִים. רְצוּעוֹת כּוּתְנָה סְמִיכוּת שֶׁל עֲנָנִים לְבָנִים הָיוּ תְּלוּיוֹת בֵּין צַמְּרוֹת עֵצִים בַּפִּסְגָּה, נִתְחֵי קַצֶּפֶת קַלִּים וּדְחוּסִים עַל רֶקַע גּוּשִׁים חַדִּים בְּצֶבַע זַיִת כֵּהֶה, כְּמוֹ בְּתַצְלוּם שָׁחוֹר-לָבָן. בְּמֶשֶׁךְ שָׁעָה נָסְעוּ עַל דֶּרֶךְ הֶחָצָץ, וְהַיֶּלֶד חָשַׁב שֶׁבְּקָרוֹב יִהְיֶה לָהֶם תֶּקֶר בְּגַלְגַּל אוֹ יְשַׁבֵּר צִיר. אִם יִהְיֶה תֶּקֶר, יָדַע הַיֶּלֶד, אַבָּא שֶׁלּוֹ רַק יַחֲלִיף גַּלְגַּל וְיַמְשִׁיךְ לִנְסוֹעַ עַד שֶׁיִּהְיֶה עוֹד תֶּקֶר, רָחוֹק עוֹד יוֹתֵר מֵהַכְּבִישׁ הָרָאשִׁי. לְבַסּוֹף חָצוּ עֲרוּץ נַחַל וְאָבִיו שִׁיקֵּעַ אֶת הַגִּ'יפּ בְּחֶלְקַת עֲשָׂבִים.
אָבִיו אָמַר, "כָּאן."
הַיֶּלֶד אָמַר, "אֵיפֹה?"
"לְמַעְלָה בַּפֶּלֶג הַזֶּה. בְּרֹאשׁ הֶעָרוּץ."
"מָה הַמֶּרְחָק לְשֵׁם?"
"שְׁלוֹשָׁה-אַרְבָּעָה קִילוֹמֶטְרִים."
"שָׁם רָאִיתָ אֶת הָאַיָּיל?"
"לֹא. שָׁם רָאִיתִי אֶת בִּקְתַּת הָרוֹעִים. הָאַיָּיל רָחוֹק יוֹתֵר. בַּפִּסְגָּה."
"אֲנַחְנוּ נִישַׁן בַּבִּקְתָּה? חָשַׁבְתִּי שֶׁנִּישַׁן בְּאוֹהֶל."
"לֹא. לָמָּה לִסְחוֹב אוֹהֶל עַד לְמַעְלָה כְּשֶׁיֵּשׁ לָנוּ בִּקְתָּה טוֹבָה בְּהֶחְלֵט?"
הַיֶּלֶד לֹא יָדַע מָה לַעֲנוֹת. הוּא חָשַׁב כָּעֵת, שֶׁאוּלַי זֶה הָרֶגַע שֶׁבּוֹ יִפְרוֹץ בִּבְכִי. הוּא יָדַע שֶׁהָרֶגַע הַזֶּה מִתְקָרֵב.
"אֲנִי לֹא כָּל כָּךְ רוֹצָה לִישׁוֹן בַּבִּקְתָּה," אָמַר, וְקוֹלוֹ נִשְׁבַּר מֵהֲכָנוֹת הַפְּשׁוּטָה שֶׁבִּדְבָרָיו, וְעֵינָיו הִזְדַּגְּגוּ. הוּא הִידֵּק אֶת פִּיו שֶׁלֹּא יִרְעַד.
כְּאִילּוּ נִשְׁבַּר גַּם בּוֹ מַשֶּׁהוּ, הִשְׁעִין אָבִיו שֶׁל הַיֶּלֶד אֶת מִצְחוֹ עַל הַהֶגֶה, עַל פִּרְקֵי אֶצְבְּעוֹתָיו. לְרֶגַע נוֹתַר כָּפוּף, מִתְנַשֵּׁם וּמוּתָּשׁ. אֲבָל לִפְנֵי שֶׁדִּיבֵּר הָרִים אֶת רֹאשׁוֹ.
"טוֹב, אֲנַחְנוּ לֹא חַיָּיבִים, דֶּיְיוִויד."
הַיֶּלֶד לֹא אָמַר כְּלוּם.
"זֹאת בִּקְתַּת רוֹעִים שֶׁבְּנוּיָה מִבּוּלֵי עֵץ, וְהִיא קְרוֹבָה לְאֵזוֹר שֶׁבּוֹ נָצוּד וַאֲנַחְנוּ יְכוֹלִים לְסַדֵּר שֶׁיִּהְיֶה בָּהּ יָבֵשׁ וְנָעִים. חָשַׁבְתִּי שֶׁאוּלַי זֶה יִמְצָא חֵן בְּעֵינֶיךָ. חָשַׁבְתִּי שֶׁזֶּה יִהְיֶה יוֹתֵר כֵּיף מֵאוֹהֶל. אֲבָל אֲנַחְנוּ לֹא מוּכְרָחִים לַעֲשׂוֹת אֶת זֶה. אֲנַחְנוּ יְכוֹלִים לִנְסוֹעַ בַּחֲזָרָה לְבִיג טִימְבֶּר וְלִקְנוֹת אוֹהֶל, אוֹ לִנְסוֹעַ בַּחֲזָרָה לְבִקְתָּה וְלָצוּד צִיפּוֹרִים, כְּמוֹ בַּשָּׁנָה שֶׁעָבְרָה. מָה שֶׁתִּרְצֶה. סְלַח לִי שֶׁיֵּשׁ לִי כָּאֵלֶּה מִין רַעֲיוֹנוֹת. אֲנִי מְקַוֶּוה שֶׁתִּסְלַח לִי. אֲנַחְנוּ לֹא חַיָּיבִים לַעֲשׂוֹת שׁוּם דָּבָר שֶׁאַתָּה לֹא רוֹצֶה לַעֲשׂוֹת."
"לֹא," אָמַר הַיֶּלֶד. "אֲנִי רוֹצֶה."
"אַתָּה בָּטוּחַ?"
"לֹא," אָמַר הַיֶּלֶד. "אֲבָל אֲנִי פָּשׁוּט רוֹצֶה."
הֵם פִּילְּסוּ אֶת דַּרְכָּם בְּתוֹךְ הַצִּמְחִיָּיה לְאוֹרֶךְ עֲרוּץ הַנַּחַל, דּוֹרְכִים עַל תַּעֲרוֹבֶת רַכָּה שֶׁל אֵזוֹב וְרַקְבּוּבִית וּמַחֲטִי עֵצִים, מְטַפְּסִים בֵּין שִׂיחִים עֲבוּתִּים. וְאָז הִידַּלְדְּלוּ הַשִּׂיחִים וְהֵם עָלוּ בְּקַרְקָעִית עֲרוּץ נַחַל פָּתוּחַ, שְׁלוֹשִׁים מֶטֶר רוֹחְבּוֹ, שֶׁעֲצֵי אַשּׁוּחַ וְאֶרֶז הֶאֱפִילוּ עָלָיו. הָלְאָה, וְהֵם נִתְקְלוּ בִּשְׁבִיל שֶׁהוֹבִיל אוֹתָם מַעֲלָה לְאוֹרֶךְ הֶעָרוּץ. עוֹד הָלְאָה, וְהִסְתַּעֵף מִמֶּנּוּ שְׁבִיל אַחֵר, וְאָז עוֹד אֶחָד, וְאָז הִתְפַּצֵּל הַשְּׁבִיל לִשְׁנַיִים.
"מִי עָשָׂה אֶת הַשְּׁבִיל הַזֶּה? רוֹעֵה הַכְּבָשִׂים?"
"לֹא," אָמַר אָבִיו. "צְבָאִים וְאַיָּילִים."
אֲפִיק הֶעָרוּץ הַקָּטָן נַעֲשָׂה צַר בְּהַדְרָגָה, גְּדוֹתָיו הַמְּיוֹעָרוֹת מִתְקָרְבוֹת זוֹ לְזוֹ מִכָּל צַד כְּמוֹ מִשְׁפָּךְ. לִזְמַן מָה הִתְפַּצְּלוּ וְהִתְחַבְּרוּ שְׁבִילֵי הַצַּיָּידִים כְּמוֹ מָבוֹךְ, אֲבָל עַד מְהֵרָה נוֹתְרוּ רַק שְׁנַיִים, וּלְבַסּוֹף אֶחָד, שֶׁחוֹק מְאוֹד. הַשְּׁבִיל דִּילֵּג בֵּין עֲצֵי אַלְמוֹן וַעֲרָבָה, סְבִיב סִבְכֵי פֶּטֶל שֶׁהִשְׁחִימוּ, כָּךְ שֶׁהַיֶּלֶד וְאָבִיו לֹא יָכְלוּ לִרְאוֹת יוֹתֵר מִשִּׁבְעָה מֶטְרִים לִפְנִים. כְּשֶׁעָצְרוּ לָנוּחַ, שָׁלַף אָבִיו שֶׁל הַיֶּלֶד אֶת רוֹבֶה הַצַּיִד, וִינְצֶ'סְטֶר 270. מִתַּרְמִילוֹ, וְטָעַן אוֹתוֹ בִּקְלִיעִים.
"אֲנַחְנוּ צְרִיכִים לְהִיזָּהֵר עַכְשָׁיו," הִסְבִּיר. "אוּלַי נַפְתִּיעַ דֹּב."
בְּקַרְקָעִית הֶעָרוּץ, בְּצֵל הָאֲרָזִים, הָיְתָה לַחוּת קְרִירָה שֶׁכְּאִילּוּ הִשְׁתַּמְּרָה שָׁם מֵחוֹרֶף לְחוֹרֶף. מִיָּד הִתְחִיל הַיֶּלֶד לְהַרְגִּישׁ שֶׁקֶר לוֹ. הוּא לָבַשׁ אֶת הַמְּעִיל שֶׁלּוֹ וְהֵם הִמְשִׁיכוּ לְטַפֵּס. עַד מְהֵרָה הוּא חָזַר לְהַזִּיעַ לַמְרוֹת הַקּוֹר.
הַבִּקְתָּה הָיְתָה בְּנוּיָה אֶל תּוֹךְ אַחַת מִגְּדוֹת הָאָפִיק, עַל מִישׁוֹר קָטָן שֶׁעֲצֵי הָאַלְמוֹן נָסוֹגוּ בּוֹ מִן הֶעָרוּץ, וְאַדְמַת הָעֵשֶׂב בְּמוֹרַד הַגִּבְעָה כִּיסְּתָה אֶת גַּגָּהּ. הַדֶּלֶת הָיְתָה פֶּתַח נָמוּךְ וְכָהָה. לִפְנֵי אַרְבָּעִים אוֹ חֲמִישִּׁים שָׁנָה, הִסְבִּיר אָבִיו שֶׁל הַיֶּלֶד, בְּנָהּ רוֹעֵה כְּבָשִׂים בְּאַסְקִי אֶת הַבִּקְתָּה וְהִשְׁתַּמֵּשׁ בָּהּ. בְּאוֹתָהּ תְּקוּפָה הָיוּ בְּאַסְקִים רַבִּים בְּמוֹנְטָנָה, וְהֵם רֵעוֹ כְּבָשִׂים עַל פְּנֵי כָּל הָרֶכֶס הַזֶּה שֶׁל הָרֵי הַקְּרֶיְיזִי. אָבִיו שָׁכַח לְהַסְבִּיר מַהוּ בְּאַסְקִי, וְהַיֶּלֶד לֹא הִזְכִּיר לוֹ.
הֵם הִדְלִיקוּ מְדוּרָה. אָבִיו הֵבִיא לַאֲרוּחַת הָעֶרֶב אוּמְצוֹת מְבַשֵּׂר מוֹתֶן וּבָצָל, וְהַיֶּלֶד הָיָה מְרוּצֶּה מִמֶּנּוּ. כְּשֶׁאָכְלוּ הֵחֵל לְהַחְשִׁיךְ, אֲבָל הַיֶּלֶד וְאָבִיו אָסְפוּ עֲרֵימָה גְּדוֹלָה וּמְנַחֶמֶת שֶׁל עֲנָפִים עֵירוּמִּים יְבֵשִׁים. בַּחוֹשֶׁךְ, לְאוֹרָהּ שֶׁל הָאֵשׁ, הֵכִין אָבִיו פּוּדִינְג שׁוֹקוֹלָד. הַפּוּדִינְג הָיָה הַהַפְתָּעָה שֶׁל אָבִיו. הַיֶּלֶד יָשַׁב עַל חֲתִיכַת בַּד עָבֶה וְהוֹסִיף בּוּלֵי עֵץ לַמְּדוּרָה וְאָבִיו שָׁתָה קָפֶה. גִּיצִּים עָלוּ בָּאֲוִויר הַחַם וְהַיֶּלֶד עֵקֶב אַחֲרֵיהֶם עוֹלִים אֶל עַנְפֵי הָאֲרָזִים וּשְׁלוּלִיּוֹת הַשָּׁמַיִים הַשְּׁחוֹרוֹת. הַפּוּדִינְג לֹא הִתְמַצֵּק.
"אַתָּה זוֹכֵר אֶת סָבָא שֶׁלְּךָ, דֶּיְיוִויד?"
"כֵּן," אָמַר הַיֶּלֶד, וְהִצְטַעֵר שֶׁזֶּה לֹא נָכוֹן. הוּא זָכַר הַלְּווֹיָה כְּשֶׁהָיָה בֶּן שָׁלוֹשׁ.
"סַבָּא שֶׁלְּךָ הֵבִיא אוֹתִי לָהָר הַזֶּה כְּשֶׁהָיִיתִי בֶּן שְׁבַע-עֶשְׂרֵה. זֹאת הָיְתָה הַשָּׁנָה הָאַחֲרוֹנָה שֶׁהוּא יָצָא לָצוּד." הַיֶּלֶד יָדַע אֵילוּ מַחֲשָׁבוֹת עוֹבְרוֹת בְּרֹאשׁוֹ שֶׁל אָבִיו. אֲבָל הוּא גַּם יָדַע שֶׁהַבַּיִת שֶׁלּוֹ נִמְצָא בְּאֵוֶרְגְּרִין פַּארְק, וְשֶׁהוּא עַכְשָׁיו יֶלֶד שֶׁל גֶּבֶר אַחֵר, עִם שָׁם מִשְׁפָּחָה שֶׁל גֶּבֶר אַחֵר, אַף עַל פִּי שֶׁהַגֶּבֶר הַזֶּה כָּאן בֶּאֱמֶת אַבָּא שֶׁלּוֹ. "סַבָּא שֶׁלְּךָ הָיָה מְבוּגָּר מִמֶּנִּי בַּחֲמִישִּׁים שָׁנָה."
הַיֶּלֶד לֹא אָמַר כְּלוּם.
"וַאֲנִי מְבוּגָּר מִמְּךָ בִּשְׁלוֹשִׁים וְאַרְבַּע שָׁנִים."
"וַאֲנִי רַק בֶּן אַחַת-עֶשְׂרֵה," הַתָּרָה בּוֹ הַיֶּלֶד.
"כֵּן," אָמַר אָבִיו. "וְיוֹם אֶחָד יִהְיֶה לְךָ בֶּן וְתִהְיֶה מְבוּגָּר מִמֶּנּוּ בְּאַרְבָּעִים שָׁנָה, וְכָל כָּךְ תִּרְצֶה שֶׁהוּא יָדַע מִי אַתָּה, שֶׁכִּמְעַט תִּבְכֶּה בִּגְלַל זֶה."
הַיֶּלֶד הָיָה נָבוֹךְ.
"וְלָזֶה קוֹרְאִים מַעְגַּל הַחוֹכְמָה הָאֵינְסוֹפִי שֶׁל הַחַיִּים," אָמַר אָבִיו, וְצָחַק עַל עַצְמוֹ צְחוֹק לֹא נָעִים.
"מִמָּה הוּא מֵת?" שָׁאַל הַיֶּלֶד בְּנִיסָּיוֹן נוֹאַשׁ לַחֲמוֹק מְמוּקָּד הִרְהוּרָיו שֶׁל אָבִיו.
"הוּא הָיָה בֶּן שְׁמוֹנִים וְשֶׁבַע. אֱלוֹהִים. הוּא הָיָה עָיֵיף." אָבִיו שֶׁל הַיֶּלֶד הִשְׁתַּתֵּק. וְאָז טִלְטֵל אֶת רֹאשׁוֹ וּמֶזֶג לְעַצְמוֹ אֶת שְׁאֵרִית הַקָּפֶה.
בְּמֶשֶׁךְ הַלַּיְלָה לֹא הָיָה לַיֶּלֶד דֵּי חַם. הוּא יָשַׁן עַל צִדּוֹ, מְקַפֵּל אֶת בִּרְכָּיו, וְהָיָה לוֹ לֹא נוֹחַ, אֲבָל גּוּפוֹ כְּאִילּוּ דָּרַשׁ זֹאת כְּדֵי לְהִתְחַמֵּם. אַדְמַת הָהָר הַקָּשֶׁה וְהַקָּרָה עָבְרָה דֶּרֶךְ מִזְרָן עַנְפֵי הָאַשּׁוּחַ שֶׁהֵכִין אָבִיו וּמָצְצָה חוֹם מִגּוּפוֹ שֶׁל הַיֶּלֶד כְּמוֹ מַצַּע קַשׁ עָשׂוּי עֲלוּקוֹת. הוּא הִידֵּק אֶת שַׂק הַשֵּׁינָה סְבִיב צַוּוֹארוֹ וְקִיפֵּל אֶת הַחֵלֶק הַתַּחְתּוֹן הָרֵיק סְבִיב רַגְלָיו. פַּעַם אַחַת הִתְעוֹרֵר בִּגְלַל רַעַשׁ. אַף שֶׁאָבִיו יָשֵׁן בֵּינוֹ לְבֵין דֶּלֶת הַבִּקְתָּה, שָׁכַב הַיֶּלֶד עֵר בְּמֶשֶׁךְ זְמַן מָה, מַאֲזִין בִּדְאָגָה, וְאָז הִתְעוֹרֵר שׁוּב, שָׁכוּב עַל גַּבּוֹ, וְהֵבִין שֶׁעָבַר זְמַן. הוּא שָׁמַע טִיפּוֹת קְטַנּוֹת מַכּוֹת עַל הַבְּרֵזֵנְט שֶׁפָּרַשׁ אָבִיו עַל גַּג הָעֵשֶׂב שֶׁל הַבִּקְתָּה. אֲבָל הוּא נוֹתַר יָבֵשׁ.
הוּא הִתְעוֹרֵר לְרֵיחַ מְדוּרָה. הַבְּרֵזֵנְט הָיָה נוּקְשֶׁה מִגֶּשֶׁם שֶׁקָּפָא וּמִכַּפּוּר. הָעֵצִים לַמְּדוּרָה וְהַתַּרְמִילִים הָיוּ מְכוּסִּים כְּפוֹר. הָיְתָה זוֹ הַשָּׁעָה הָאֲפוֹרָה הַהִיא שֶׁל הַשַּׁחַר, לִפְנֵי כָּחוֹל כָּלְשֶׁהוּ וְהַיֶּלֶד לֹא הִצְלִיחַ לְהַבְחִין, מִבַּעַד לָעֲנָפִים שֶׁמֵּעָלָיו, אִם הַשָּׁמַיִים קוֹדְרִים אוֹ בְּהִירִים. שִׁכְבָה עֲדִינָה שֶׁל קֶרַח הָיְתָה פְּרוּשָׂה עַל הַכֹּל, אֲבָל רְטִיבוּת לֹא הָיְתָה. כְּאִילּוּ הֶחֱרִישׁ הַקּוֹר אֶת הַגֶּשֶׁם.
"מָה הַשָּׁעָה?"
"עוֹד מוּקְדָּם."
"כַּמָּה מוּקְדָּם?" הַיֶּלֶד חָשַׁב עַל הַקּוֹר שֶׁבְּבֵית, בְּשָׁעָה שֶׁהָיָה מְחַכֶּה בַּחוּץ בִּרְחוֹב 96 לְהַסָּעָה לְבֵית הַסֵּפֶר. זֶה הָיָה הָרֶגַע הַגּוֹלְמִי וְהַמְּחוּסְפָּס בְּיוֹתֵר בְּיוֹמוֹ, אֲבָל כָּעֵת נִרְאֶה כְּחֵלֶק נָעִים וּמוּכָּר בְּחַיָּיו בְּהַשְׁווֹאָה לָזֶה.
"מוּקְדָּם. אֵין לִי שָׁעוֹן. מָה זֶה מְשַׁנֶּה, דֶּיְיוִויד?"
"לֹא מְשַׁנֶּה."
אַחֲרֵי אֲרוּחַת הַבּוֹקֶר הֵם הִתְחִילוּ לְטַפֵּס בְּעֵמֶק. רוֹבֶה הַצַּיִד הָיָה אֵצֶל אָבִיו וְהַיֶּלֶד נָשָׂא וִינְצֶ'סְטֶר 30-30 יָשֵׁן עִם כַּוּוֹנוֹת בַּרְזֶל. הַהֲלִיכָה לֹא הָיְתָה קָשָׁה, וְעַד מְהֵרָה, עִם הַפְּעִילוּת הַקַּלָּה בַּבּוֹקֶר הַקַּר, הִרְגִּישׁ הַיֶּלֶד כָּשִׁיר וְרַעֲנָן. עַכְשָׁיו אֲנִי צַד אַיָּילִים עִם אַבָּא שֶׁלִּי, אָמַר לְעַצְמוֹ. זֶה פָּשׁוּט מָה שֶׁאֲנִי עוֹשֶׂה. לֹא הַרְבֵּה יְלָדִים בְּאֵוֶרְגְּרִין פַּארְק יָצְאוּ לָצוּד אַיָּילִים עִם אַבָּא שֶׁלָּהֶם בְּמוֹנְטָנָה, הוּא יָדַע. אֲנִי עוֹשֶׂה אֶת זֶה עַכְשָׁיו, אָמַר הַיֶּלֶד לְעַצְמוֹ.
עַד שֶׁהִגִּיעוּ לְשׁוּלֵי אָחוּ גָּבוֹהַּ, קִילוֹמֶטֶר וָחֵצִי מֵעַל לְבִקְתַּת הָרוֹעִים, לֹא רָאוּ אֲפִילּוּ עוֹרֵב נְחָלִים.
לִפְנֵיהֶם, וּלְמֶרְחָק מֵאוֹת מֶטְרִים, הִשְׂתָּרֵעַ אֲגַם חֵלֶק שֶׁל עֵשֶׂב גָּבוֹהַּ וְדוֹמֵם שֶׁהִצְהִיב בְּבַצּוֹרֶת סֶפְּטֶמְבֶּר, וּמֵת בַּכְּפוֹר וּכְבָר הֵחֵל לְהַרְקִיב בְּגִשְׁמֵי נוֹבֶמְבֶּר. כָּאן הָיָה הַנַּחַל לַעֲרוּץ שֶׁקֶט וְעָמוֹק שֶׁל עִיקּוּלִים חֲלָקִים שֶׁמֵּעֲלֵיהֶם תָּלוּי הָעֵשֶׂב, וּפְנֵי הַסֶּלַע הָיוּ כֵּהִים כְּמוֹ נֵפְט גּוֹלְמִי. אַחֲרֵי חֲמִישִּׁים מֶטְרִים שֶׁל הֲלִיכָה בָּאָחוּ הִסְתּוֹבֵב אָבִיו וְהִצְבִּיעַ בִּפְנֵי הַיֶּלֶד עַל עֵץ אוֹרֶן גָּדוֹל עִם צַמֶּרֶת מְפוּצֶּלֶת שֶׁסִּימֵּן אֶת רֹאשׁ עֲרוּץ הַנַּחַל שֶׁלָּהֶם. הוּא הֶרְאָה לַיֶּלֶד חוּרְשַׁת צַפְצָפוֹת קְטַנָּה בְּאֶמְצַע הָאָחוּ, וְהֵם כִּיוְּונוּ אֶת צַעֲדֵיהֶם לְעֶבְרָהּ.
"לְיַד הָעֵצִים הָרְחוֹקִים יֵשׁ בְּרֵיכָה שֶׁל בּוֹנֶה. הָאַיָּיל בָּא לִשְׁתּוֹת שָׁם. אֲנַחְנוּ יְכוֹלִים לְחַכּוֹת בֵּין הַצַּפְצָפוֹת וּלְצַפּוֹת עַל כָּל הָאָחוּ בְּלִי שֶׁנִּתְגַּלָּה. אִם הוּא לֹא יָבוֹא, נַעֲלֶה בַּעֲרוּץ אַחֵר, וְנִבְדּוֹק שׁוּב בַּדֶּרֶךְ חֲזָרָה."
הֵם חִיכּוּ שָׁעָה, וְעוֹד שָׁעָה. הַיֶּלֶד יָשַׁב, יָדָיו בַּכִּיס מְעִילוֹ, הוּא כִּיוּוּץ וְהִידֵּק אֶת הַמְּעִיל סְבִיב גּוּפוֹ, וְיָשַׁבְנוּ שָׁאַב לַחוּת קָרָה מִן הַקַּרְקַע. אָבִיו כָּרַע עַל עֲקֵבָיו כְּמוֹ אִישׁ שֶׁטַח, מִתְרוֹמֵם מִדֵּי פַּעַם כְּדֵי לִסְקוֹר אֶת הָאָחוּ בְּכָל הַכִּיוּוּנִים. לְבַסּוֹף נֶעֱמַד. הוּא קָבַע אֶת מַבָּטוֹ עַל קְבוּצַת עֵצִים רְחוֹקָה, וּכְמוֹ כֶּלֶב צַיִד, לֹא זָז. הוּא אָמַר, "דֶּיְיוִויד."
הַיֶּלֶד נֶעֱמַד לְצִדּוֹ. אָבִיו הִנִּיחַ אֶת יָדוֹ עַל כְּתֵפוֹ שֶׁל הַיֶּלֶד. הַיֶּלֶד רָאָה דְּמוּת גְּדוֹלָה וְכָהָה מִתְגַּלְגֶּלֶת לְעֶבְרָם בָּעֵשֶׂב כְּמוֹ חִילָּזוֹן עָצוּם.
"זֶה הָאַיָּיל?"
"לֹא," אָמַר אָבִיו. "זֶה דֹּב גְּרִיזְלִי, דֶּיְיוִויד. גְּרִיזְלִי זָכָר זָקֵן."
הַיֶּלֶד הִתְרַשֵּׁם. גַּם מִמֶּרְחָק מָאתַיִים מֶטְרִים חָשׁ הִילָּה שֶׁל עוֹצְמָה וְאֵימָה וְסַמְכוּת סְבִיב הַצּוּרָה הַחֲסוֹנָה.
"אֲנַחְנוּ הוֹלְכִים לִירוֹת בּוֹ?"
"לֹא."
"לָמָּה לֹא?"
"כִּי אֵין לָנוּ רִשָּׁיוֹן," לָחַשׁ אָבִיו. "וְכִי אֲנַחְנוּ לֹא רוֹצִים."
זְמַן מָה חֶרֶשׁ הַדֹּב אֶת הָעֵשֶׂב בְּדַרְכּוֹ לִבְרֵיכַת הַבּוֹנֶה וְאָז עָצַר. הוּא קָפָא בָּעֵשֶׂב וְנִדְמֶה שֶׁהוּא מַאֲזִין. אָבִיו שֶׁל הַיֶּלֶד הוֹסִיף: "זֶה לֹא צַיִד בִּשְׁבִיל הַבָּשָׂר. זֶה צַיִד בִּשְׁבִיל הַפַּחַד. אֲנִי לֹא זָקוּק לְפַחֵד. כְּבָר יֵשׁ לִי מַסְפִּיק בַּחַיִּים."
הַדֹּב הִסְתּוֹבֵב וְהִתְאַמֵּץ לְהִתְרַחֵק בִּמְהִירוּת בָּעֵשֶׂב. הוּא נֶעֱלַם שׁוּב בֵּין הָעֵצִים הָרְחוֹקִים.
"הוּא שָׁמַע אוֹתָנוּ."
"אוּלַי," אָמַר אָבִיו שֶׁל הַיֶּלֶד. "בּוֹא נֵלֵךְ לְהָצִיץ בִּבְרֵיכַת הַבּוֹנֶה."
פֶּגֶר שֶׁפַּרְווֹתוֹ מַבְרִיקָה הָיָה מוּטָּל בְּמַיִם, נָפוּחַ עַד גִּיחוּךְ, כִּתְמֵי רִיקָּבוֹן מִתְפַּשְּׁטִים בּוֹ וְהוּא מְכוּסֶּה זְבוּבֵי בָּקָר. אַרְבָּעָה יָמִים, נִיחֵשׁ אָבִיו שֶׁל הַיֶּלֶד. הָאַיָּיל נוֹרָה לְפָחוֹת שְׁמוֹנֶה-עֶשְׂרֵה פְּעָמִים בְּאֶקְדַּח טוֹטוֹ. אַחַת מֵעֵינָיו נֶעֶקְרָה בִּירִיָּה. הוּא נוֹרָה בַּלֶּסֶת פַּעֲמַיִים, וּשְׁתֵּי הַיְּרֵכַיִים שֶׁפָּנוּ מַעְלָה הוּשְׁחֲתוּ בִּירִיּוֹת. אָבִיו שֶׁל הַיֶּלֶד עָמַד בְּמִקְוֵוה הַמַּיִם, שֶׁהִגִּיעוּ עַד בִּרְכָּיו, וְטָרַח לִסְפּוֹר אֶת הַחוֹרִים. הוּא שָׁלַף אֶת אֶחָד הַקְּלִיעִים בְּסַכִּינוֹ. הַדָּבָר רַק הִרְגִּיז אוֹתוֹ יוֹתֵר. הוּא הִשְׁלִיךְ אֶת הָעוֹפֶרֶת מִמֶּנּוּ וָהָלְאָה.
בִּשְׁלוֹשׁ הַשָּׁעוֹת הַבָּאוֹת צָלַל אָבִיו לַהִתְבּוֹדְדוּת הַמְּרִירָה הָאוֹפְיָינִית לוֹ, וְהַיֶּלֶד הִרְגִּישׁ נָטוּשׁ. הוּא לֹא הֵבִין לָמָּה נִקְטַל הָאַיָּיל בְּאֶקְדָּח קָטָן וְהוּשְׁאַר לְהֵירָקֵב. אָבִיו לֹא טָרַח לְהַסְבִּיר. כְּמוֹ בְּמִקְרֶה הַדֹּב, נִרְאֶה שֶׁהֵבִין אֶת מָה שֶׁהָיָה עָלָיו לְהָבִין. הֵם הִמְשִׁיכוּ בַּהֲלִיכָה, אֲבָל לֹא בֶּאֱמֶת צִדּוֹ.
הֵם יָצְאוּ מֵהָאָחוּ אֶל בֵּין עוֹד אוֹרָנִים, וְאַחֲרֵיהֶם עֲצֵי אַרְזֵית עֵירוּמִּים, מַחֲטֵיהֶם הַצְּהוּבּוֹת נָשְׁרוּ כִּמְעַט כּוּלָּן וְהֶאֱדִימוּ בִּמְקוֹמוֹת שֶׁבָּהֶם כִּיסּוּ אֶת הַשְּׁבִיל. הַיֶּלֶד וְאָבִיו צָעֲדוּ בְּנָתִיב מִישׁוֹרִי אֶל תּוֹךְ עֲרוּץ נוֹסָף, שֶׁהָיָה בַּעַל פֶּתַח רָחָב מְאוֹד וְהָלַךְ וְצַר בֵּין קִירוֹת גְּבוֹהִים שֶׁל סֶלַע חָשׂוּף. הֵם חָצוּ הָלוֹךְ וָשׁוֹב אֶת נַחַל הָרוֹעִים, שֶׁבֶּעָרוּץ הַזֶּה לֹא הָיָה אֶלָּא קִילּוּחַ דַּק שֶׁל נַחַל אַכְזָב. הַיֶּלֶד פָּסַע חֲמִישָּׁה מֶטְרִים מֵאֲחוֹרֵי אָבִיו, מַבִּיט בַּזַּעַם הַקַּר וְהַבִּלְתִּי נָגִישׁ שֶׁעִיצֵּב אֶת קַו הַכְּתֵפַיִים שֶׁל הָאִישׁ, וְהָיָה מוּדְאָג וְאוּמְלָל כִּי אָבִיו נַעֲשֶׂה מְרוּחָק וְשָׁקֵט כָּל כָּךְ. הֵם טִיפְּסוּ מֵעַל עֲנָפִים יְבֵשִׁים שֶׁחָסְמוּ אֶת הַשְּׁבִיל, הִקִּיפוּ סֶלַע אֶחָד שֶׁהָיָה גָּדוֹל כְּמוֹ בִּקְתָּה, וְתָעוּ לְתוֹךְ חֶלְקַת קוֹצִים שֶׁדָּקְרוּ בִּפְרָאוּת מִבַּעַד לְמִכְנְסֵיהֶם. הֵם רָאוּ גְּלָלִים טָרִיִּים שֶׁל אֱיָיל קֵנֵדִי, וְדֹב שֶׁשִּׁילְשֵׁל בִּגְלַל פֵּירוֹת יַעַר שֶׁל סוֹף הָעוֹנָה. אָבִיו שֶׁל הַיֶּלֶד הִשְׁתַּעֲמֵם סוֹף-סוֹף מֵהִרְהוּרָיו הַנּוּגִים וְהֶרְאָה לַיֶּלֶד אֵיךְ לֶאֱרוֹב לְצַיִד. לִפְנֵי הַשְּׁקִיעָה בְּאוֹתוֹ יוֹם הֵם יָרוּ בָּאַיָּיל קֵנֵדִי.
מוֹרֵד גִּבְעָה פָּתוּחַ מִשְׁתַּפֵּל בַּעֲדִינוּת, כִּמְעַט אָחוּ, מִשְׂתָּרֵעַ לְאוֹרֶךְ אַרְבַּע-מֵאוֹת מֶטְרִים בֵּין עֲצֵי צַפְצָפָה רַעֲדָנִית, לֹא יוֹתֵר מֵחֲמִישָּׁה מֶטְרִים גּוֹבְהָם. הָאַיָּיל הָיָה מֵעָלָיו. אָבִיו שֶׁל הַיֶּלֶד עָזַר לוֹ לֶאֱחוֹז אֶת הָרוֹבֶה שֶׁלּוֹ, לְהַצִּיב אוֹתוֹ בֶּחָרִיץ בְּגֶזַע צַפְצָפָה וְלִירוֹת אֶת הַיְּרִיָּיה הָרִאשׁוֹנָה. הַיֶּלֶד הֶחֱטִיא. הָאַיָּיל הִסְתּוֹבֵב וְזִינֵּק בְּמוֹרַד וְאָבִיו הָרַג אוֹתוֹ לִפְנֵי שֶׁהִסְפִּיק לִתְפּוֹס מַחֲסֶה. זֶה הָיָה זָכָר עִם חָמֵשׁ נְקוּדּוֹת הִסְתַּעֲפוּת בְּקַרְנָיו. הֵם פָּשְׁטוּ אֶת עוֹר הָאַיָּיל וְגָרְרוּ אוֹתוֹ אֶל מַחֲסֶה הָאוֹרָנִים הַגְּדוֹלִים, קָרוֹב לְפֶלֶג, שָׁם יִפְרְקוּ אוֹתוֹ לַחֲלָקָיו מָחָר, וְאַחַר כָּךְ חָזְרוּ לַבִּקְתָּה בְּאוֹר הַדִּמְדּוּמִים.
בְּאוֹתוֹ לַיְלָה גַּם תְּנוּחַת הָעוֹבֵר לֹא עָזְרָה לַיֶּלֶד לְהִתְחַמֵּם. הוּא שָׁכַב עֵר וְרַעַד בְּמֶשֶׁךְ שָׁעוֹת. הוּא שָׂמֵחַ שֶׁיּוֹם הַמָּחֳרָת, אַף שֶׁיִּהְיֶה מָלֵא בַּהֲלִיכָה וּבִמְלֶאכֶת קְצָבִים וּבְמַטָּלוֹת מְעִיקוֹת, יִהְיֶה יוֹמָם הָאַחֲרוֹן בַּיַּעַר. הוּא לֹא שָׁמַע כְּלוּם. כְּשֶׁהִתְעוֹרֵר, רָאָה מִבַּעַד לְדֶלֶת הַבִּקְתָּה לוֹבֶן לָבָן כְּעֶצֶם.
חֲמִישָּׁה-עָשָׂר סֶנְטִימֶטְרִים הִצְטַבְּרוּ עַל הַקַּרְקַע וְהַשֶּׁלֶג הִמְשִׁיךְ לָרֶדֶת. הַיֶּלֶד עָמַד בְּאֵזוֹר הַמַּחֲנֶה, נִדְהָם. אִם יָרְדוּ שִׁבְעָה סֶנְטִימֶטְרִים שֶׁל שֶׁלֶג בְּאֵוֶורְגְּרִין פַּארְק, הָיָה הַיֶּלֶד מִתְעוֹרֵר לִפְנֵי עֲלוֹת הַשַּׁחַר לְקוֹל לַחַשׁ שֶׁל מַשָּׂאִיּוֹת פִּיזּוּר חוֹל וְטִרְטוּר שַׁרְשְׁרָאוֹת שֶׁלֶג. כָּאן לֹא הָיְתָה כָּל אַזְהָרָה מוּקְדֶּמֶת. לֹא הָיָה לוֹ קַר הַרְבֵּה יוֹתֵר מֵאֶתְמוֹל, וְהַשִּׁינּוּי הַגָּדוֹל שֶׁל הַיַּעַר נִרְאֶה מִסְתּוֹרִי וְנָעִים וְאֵיכְשֶׁהוּ מַצְחִיק. הוּא חָשַׁב עַל חַג הַמּוֹלָד. וְאָז אָבִיו נָבַח עָלָיו.
גַּם מַצַּב הָרוּחַ שֶׁל אָבִיו הִשְׁתַּנָּה שִׁינּוּי גָּדוֹל, אֲבָל בְּכִיוּוּן אַחֵר. הוּא נִרְאֶה רְצִינִי וְנֶחְפַּז. בִּזְמַן שֶׁנִּיקָּה בַּשֶּׁלֶג אֶת כְּלֵי אֲרוּחַת הַבּוֹקֶר, חִילֵּק לַיֶּלֶד הוֹרָאוֹת לְמַטָּלוֹת אֲחֵרוֹת. הֵם יָצְאוּ מֵהַמַּחֲנֶה עִם שְׁתֵּי מִסְגְּרוֹת תַּרְמִילִים רֵיקוֹת, שְׁנֵי הָרוֹבִים, מַסּוֹר-יָד וַחֲבָל. עַד מְהֵרָה הֵבִין הַיֶּלֶד לָמָּה חָשׁ אָבִיו שֶׁהַזְּמַן דּוֹחֵק: נִדְרְשָׁה לָהֶם שָׁעָה לְטַפֵּס לָאָחוּ, מֶרְחַק קִילוֹמֶטֶר וָחֵצִי. הַשֶּׁלֶג הוֹסִיף לָרֶדֶת. הֵם לֹא נָחוּ עַד שֶׁהִגִּיעוּ אֶל עֲצֵי הַצַּפְצָפוֹת.
"בַּאֲרוּחַת בּוֹקֶר כְּבָר כִּמְעַט חָשַׁבְתִּי לְהַשְׁאִיר אֶת הָאַיָּיל, לֶאֱרוֹז הַכּוֹל וּלְהוֹרִיד אוֹתָנוּ מִכָּאן," הוֹדָה אָבִיו. "סָבִיר שֶׁזֶּה חָכָם יוֹתֵר וְיִגְרוֹם פָּחוֹת בְּעָיוֹת בַּטְּווֹח הָאָרוֹךְ. יָכוֹלְתִּי גַּם לַחֲזוֹר עִם נַעֲלֵי שֶׁלֶג בַּשָּׁבוּעַ הַבָּא. אֲבָל עַד אָז הַשֶּׁלֶג כְּבָר עָשׂוּי לִהְיוֹת בְּעוֹמֶק מֶטֶר כִּמְעַט וּלְהַתְחִיל לְהִיסָּחֵף. נוּכַל לָקַחַת שְׁתֵּי יְרֵכַיִים הַיּוֹם. כָּכָה יִהְיֶה לִי יוֹתֵר קַל בַּהֶמְשֵׁךְ." שְׁנֵי דְּבָרִים הִפְתִּיעוּ אֶת הַיֶּלֶד: שֶׁאָבִיו נוֹקֵט כָּזֹאת זְהִירוּת נוֹכֵחַ יְרִידַת שֶׁלֶג קַל, וְשֶׁהוּא עַצְמוֹ מַרְגִּישׁ מְאוּכְזָב מִשּׁוּם שֶׁנִּלְקַח מִן הַיַּעַר בְּאוֹתוֹ בּוֹקֶר. אֲוִויר הָאָחוּ רַחַשׁ פְּתוֹתִים לְבָנִים.
"אִם הוּא יַפְסִיק לָרֶדֶת בְּקָרוֹב, מַצָּבֵנוּ טוֹב," אָמַר אָבִיו.
הַשֶּׁלֶג הִמְשִׁיךְ לָרֶדֶת.
קָשֶׁה הָיָה לְטַפֵּס בִּשְׁבִיל הָעוֹלֶה בֶּעָרוּץ הָרָחוֹק, בַּשֶּׁלֶג שֶׁעוֹמְקוֹ עֶשְׂרִים וַחֲמִישָּׁה סֶנְטִימֶטְרִים. הַיֶּלֶד נָפַל פַּעַם אַחַת, צַוּוֹארוֹ וְשַׁרְווּלָיו הִתְמַלְּאוּ שֶׁלֶג וְכַוּוֹנַת הָרוֹבֶה נִיקְּרָה גּוּמָּה קְטַנָּה בְּסַנְטֵרוֹ. אֲבָל הוּא לֹא הִתְיָיאֵשׁ. הַלַּיְלָה יִהְיֶה לָהֶם חַם וְיָבֵשׁ בַּבִּקְתָּה. שְׁמוֹנָה-מֵאוֹת מֶטְרִים לְאַחַר מִכֵּן הִשִּׂיג אֶת אָבִיו וְנֶעֱמַד לְצִדּוֹ. אָבִיו עָצַר לְהַבִּיט בִּנְתָזִים כֵּהִים שֶׁל דָּם עַל הַקַּרְקַע.
עֲקֵבוֹת כְּבֵדִים וְסִימָנֵי בֶּטֶן נִגְרֶרֶת הוֹבִילוּ לְעִרְבּוּבֶיהָ שֶׁל אָדוֹם מִתְכַּהֶה וָהָלְאָה מִשָּׁם. הָעֲקֵבוֹת הָיוּ בְּאוֹרֶךְ עֶשְׂרִים סֶנְטִימֶטְרִים וְנִרְאוּ בָּהֶם טוּפָּרִים. אָבִיו שֶׁל הַיֶּלֶד כָּרַע בֶּרֶךְ. בְּעוֹד הַיֶּלֶד צוֹפֶה שֶׁקַע לְאִטּוֹ כֶּתֶם דָּם אַרְגְּמָנִי מַבְרִיק בְּגוֹדֶל צְלוֹחִית אֶל תּוֹךְ הַשֶּׁלֶג וְנֶעֱלַם. הַדָּם הָיָה חַמִּים.
אָבִיו בָּחַן אֶת הָעֲקֵבוֹת בִּקְפִידָה וְאָמַר, "יֵשׁ לָהּ גּוּר אִיתָּהּ."
"מָה קָרָה?"
"רַק טָרְפוּ מַשֶּׁהוּ. כַּנִּרְאֶה צִיפּוֹר. יֵשׁ פֹּה יוֹתֵר מִדַּי דָּם בִּשְׁבִיל שֶׁכּוֹוּי, אֲבָל אֲנִי לֹא רוֹאֶה סִימָנִים שֶׁל חַיָּה עִם אַרְבַּע רַגְלַיִים. אוּלַי תַּרְנְגוֹל הוֹדּוּ פִּרְאִי." הוּא קִימֵּט אֶת מִצְחוֹ וְהִרְהֵר. "תַּרְנְגוֹל הוֹדּוּ בְּלִי נוֹצוֹת. אֲנִי לֹא יוֹדֵעַ. לֹא מוֹצֵא חֵן בְּעֵינֵי שֶׁנַּפְתִּיעַ אוֹתָהּ עִם הַגּוּר." הוּא טָעַן כַּדּוּר בְּבֵית הַבְּלִיעָה שֶׁל הָרוֹבֶה.
הָעֲקֵבוֹת הִקְדִּימוּ אוֹתָם בְּשׁוֹבֶל שֶׁל כְּתָמִים אֲדוּמִּים. אַחֲרֵי חֲמִישָּׁה-עָשָׂר מֶטְרִים הֵם גִּילּוּ אֶת הַגּוּפָה, קְבוּרָה לְמֶחֱצָה. חֶלְקוֹ הָעֶלְיוֹן שֶׁל הָרֹאשׁ הוּסַר וּמוֹחוֹ שֶׁל הַגּוּר לוֹחֵךְ מִתּוֹכוֹ.
אָבִיו אָמַר, "אֱלוֹהִים," וּמִיהֵר לְהִתְרַחֵק מִשְּׁבִיל הָעֲקֵבוֹת. הוּא זֵירֵז אֶת הַיֶּלֶד לְהִיצָּמֵד אֵלָיו.
הֵם הָלְכוּ בְּקֶשֶׁת רְחָבָה בֵּין שִׂיחִים עֲבוּתִּים וְהֵחֵלּוּ לַחֲזוֹר לַנָּתִיב הַקּוֹדֵם אַחֲרֵי אַרְבַּע-מֵאוֹת מֶטְרִים. אָבִיו צָעַד בִּכְבֵדוּת בַּשֶּׁלֶג, עוֹצֵר לְעִתִּים קְרוֹבוֹת וְנֶעֱמַד בְּרוּבָּהּ דָּרוּךְ וּמַבִּיט סָבִיב, עַד שֶׁהַיֶּלֶד הִשִּׂיג וְעָבַר אוֹתוֹ. הַיֶּלֶד הָיָה מְבוּלְבָּל. הוּא יָדַע שֶׁאָבִיו מוּדְאָג, אֲבָל לֹא חָשׁ שׁוּם סַכָּנָה בְּעַצְמוֹ. הֵם עָלוּ שׁוּב עַל הַשְּׁבִיל, וְהִמְשִׁיכוּ עַד הַצַּפְצָפוֹת שֶׁבְּמוֹרַד הַגִּבְעָה וְרַק אָז הִרְשָׁה לָהֶם אָבִיו לָנוּחַ. הַיֶּלֶד יָרָק עַל הַשֶּׁלֶג. רֵיאוֹתָיו כָּאֲבוּ מְאוֹד.
"לָמָּה הִיא עָשְׂתָה אֶת זֶה?"
"זֹאת לֹא הִיא. דֹּב אַחֵר הָרַג אֶת הַגּוּר שֶׁלָּהּ. זֵכֶר. אוּלַי הַהוּא שֶׁרָאִינוּ אֶתְמוֹל. אַחֵר כָּךְ הִיא נִלְחֲמָה בּוֹ עַל הַגּוּפָה, וְנִיצְּחָה. לֹא פִסְפַסְנוּ אוֹתָם בְּהַרְבֵּה. יָכוֹל לִהְיוֹת שֶׁהִיא אֲפִילּוּ צָפְתָה בְּנוֹ. דָּבָר כָּזֶה מַכְנִיס אוֹתָהּ לְמַצַּב רוּחַ הֲכִי גָּרוּעַ שֶׁיָּכוֹל לִהְיוֹת."
הוּא הוֹסִיף: "בָּרֶגַע שֶׁאֲנַחְנוּ רַק רוֹאִים אוֹתָהּ, אֲנִי רוֹצֶה שֶׁתִּבְחַר אֶת הָעֵץ הֲכִי קָרוֹב וַהֲכִי גָּדוֹל וְתַתְחִיל לְטַפֵּס. אַל תַּפְסִיק עַד שֶׁאַתָּה חֲמִישָּׁה-שִׁישָּׁה מֶטְרִים מֵעַל הָאֲדָמָה. אֲנִי אֶשָּׁאֵר לְמַטָּה וְאַחְלִיט אִם צָרִיךְ לִירוֹת בָּהּ. הָרוֹבֶה שֶׁלְּךָ דָּרוּךְ?"
"לֹא."
"דָּרוּךְ אוֹתוֹ וְתִנְצוֹר אֶת הַנִּצְרָה. אוּלַי זוֹ דּוּבָּה שְׁחוֹרָה וְדוּבִּים שְׁחוֹרִים יוֹדְעִים לְטַפֵּס. אִם הִיא רוֹדֶפֶת אַחֲרֶיךָ, תִּתְכּוֹפֵף וְתַכְנִיס אֶת הָרוֹבֶה שֶׁלָּךְ לַפֶּה שֶׁלָּהּ וְתִירֶה. לֹא תּוּכַל לְפַסְפֵס."
הוּא דֶּרֶךְ אֶת הַוִּוינְצֶ'סְטֵר, כְּפִי שֶׁאָמַר לוֹ אָבִיו.
הֵם יָרְדוּ בַּאֲלַכְסוֹן אֶל הַנַּחַל, וּמִשָּׁם אֶל תְּלוּלִית הַשֶּׁלֶג שֶׁל הָאַיָּיל הַמֵּת שֶׁלָּהֶם. שֶׁלֶג הִסְתַּנֵּן וְיָרַד בְּהַתְמָדָה בִּדְמָמָה תַּכְלִיתִית. הַיֶּלֶד הָיָה צָמֵא. הוּא שָׁם לֵב שֶׁהַטֶּמְפֵּרָטוּרָה לֹא הָיְתָה כַּנִּרְאֶה הַרְבֵּה מִתַּחַת לְאֶפֶס, כִּי הוּא הִרְגִּישׁ בְּנוֹחַ בְּיָדָיו הַחֲשׂוּפוֹת, לַמְרוֹת כָּל הַפְּעִילוּת, וַאֲפִילּוּ הִזִּיעַ בֵּין הָאֶצְבָּעוֹת.
"אֲנִי יָכוֹל לִשְׁתּוֹת?"
"כֵּן. תִּיזָּהֵר לֹא לְהַרְטִיב אֶת הָרַגְלַיִים. וְאַל תְּטַיֵּיל לְשׁוּם מָקוֹם. אֲנַחְנוּ הוֹלְכִים לִגְמוֹר עִם זֶה בִּמְהִירוּת."
הוּא הִתְרַחֵק כַּמָּה מֶטְרִים, הִתְכּוֹפֵף בֵּין הַשִּׂיחִים הָעֲבוּתִּים עַל גְּדַת הַנַּחַל, וְכָרַע בֶּרֶךְ בַּשֶּׁלֶג כְּדֵי לִשְׁתּוֹת. הַמַּיִם הִכְאִיבוּ לַמְּעָרוֹת הָאַף שֶׁלּוֹ וְהַקּוֹר צָרַב אֶת כַּפּוֹת יָדָיו. כְּשֶׁנֶּעֱמַד שׁוּב, הִבְחִין בַּגּוּף שֶׁל בַּעַל חַיִּים לְפָנָיו, קָרוֹב לִגְדַת הַנַּחַל. לְרֶגַע אֶחָד הָיָה בָּטוּחַ שֶׁזֶּה עוֹד גּוּר מֵת. בְּאוֹתוֹ רֶגַע קָרָא אָבִיו:
"דֶּיְיוִויד! תַּחֲזוֹר לְכָאן בְּזֶה הָרֶגַע!"
הַיֶּלֶד הִתְכַּוֵּון לַעֲנוֹת לוֹ, אֲבָל קוֹדֶם הִתְקָרֵב כְּדֵי לַהֲפוֹךְ אֶת הַגּוּר בְּכַף רַגְלוֹ. הַנְּגִיעָה עוֹרְרָה אֶת הַגּוּר לַחַיִּים. הוּא הִתְרוֹמֵם לְפֶתַע בְּקוֹל נְהָמָה צַוְוחָנִי, סוֹבֵב אֶת רֹאשׁוֹ מָהִיר כְּנָחָשׁ, וְנָשַׁךְ. הַיֶּלֶד צָרַח. הַגּוּר תָּפַס אֶת כַּף יָדוֹ הַיְּמָנִית בֵּין לְסִתּוּתָיו וְלֹא שִׁחְרֵר.
הַגּוּר הִשְׁתּוֹלֵל לְלֹא מַעֲצוֹר, מְהַדֵּק אֶת שִׁינָּיו עָמוֹק יוֹתֵר וְקוֹרֵעַ בַּבָּשָׂר עִם כָּל תְּנוּעָה. הַיֶּלֶד לֹא הִרְגִּישׁ כְּאֵב. הוּא יָדַע שֶׁכַּף יָדוֹ נִיזּוֹקָה וְהַהֲבָנָה הַזּוֹ הִפְחִידָה אוֹתוֹ וְהוּא הָיָה נוֹאַשׁ לְקַבֵּל אֶת יָדוֹ בַּחֲזָרָה לִפְנֵי שֶׁתֵּיהָרֵס. אֲבָל הוּא הָיָה חֲסַר אוֹנִים. הוּא הִרְגִּישׁ שֶׁאוֹתָהּ אֵימָה מוּזָרָה מַעֲנֶה גַּם אוֹתוֹ וְגַם אֶת הַגּוּר, וְהוּא צָרַח עָלָיו כִּמְעַט בַּהִגָּיוֹן שֶׁיַּעֲזוֹב אוֹתוֹ. הַצְּעָקוֹת שֶׁלּוֹ הִפְחִידוּ אֶת הַגּוּר עוֹד יוֹתֵר. רֹאשׁוֹ הִיטַּלְטֵל לְכָאן וּלְכָאן. הַיֶּלֶד לֹא חָשַׁב לִצְעוֹק אֶל אָבִיו. הוּא לֹא רָאָה אוֹתוֹ וְלֹא שָׁמַע אוֹתוֹ מַגִּיעַ.
אָבִיו הִתְקַדֵּם בִּצְעָדִים גְּדוֹלִים, רִיצָה אִיטִּית וּמְאוּמֶּצֶת בַּשֶּׁלֶג בְּלִי לוֹמַר דָּבָר, הֶחֱזִיק אֶת הָרוֹבֶה אֲבָל לֹא הִשְׁתַּמֵּשׁ בּוֹ, עָבַר אֶת שְׁנֵי הַמֶּטְרִים הָאַחֲרוֹנִים, צוֹבֵר עוֹד מְהִירוּת, וְשָׁלַח אֶת מַגָּפוֹ הַיְּמָנִי לְבִטְנוֹ שֶׁל הַגּוּר. הַבְּעִיטָה כְּאִילּוּ הֵעִיפָה אֶת הַגּוּר מִתּוֹךְ הַשֶּׁלֶג. הוּא פָּתַח אֶת לְסִתּוּתָיו וּפָלַט עוֹד צְווֹחָה דַּקָּה חָזַרְזִירִית, וְהַיֶּלֶד הִרְגִּישׁ הֲקָלָה קֵהָה בְּכַף יָדוֹ, כְּאִילּוּ לַחַץ וּפָתַח אָבִיו בְּרַגְלוֹ אֶת שְׂפָתֶיהָ שֶׁל מַלְכּוֹדֶת קְפִיץ. הַגּוּר הִתְגַּלְגֵּל פַּעַם אַחַת וְנֶעֱלַם מֵעֵבֶר לִגְדַת הַנַּחַל, וְאָז הוֹפִיעַ שׁוּב בְּהֶמְשֵׁךְ הַזֶּרֶם, צוֹוֵחַ וְחוֹבֵט בְּכַפּוֹתָיו. הַיֶּלֶד הִבִּיט בְּכַף יָדוֹ וְנֶחְרַד. עֲדַיִין לֹא חָשׁ שׁוּם כְּאֵב, אֲבָל קָשֶׁה הָיָה לְזַהוֹת אֶת כַּף הַיָּד. אֶצְבְּעוֹתָיו קוּלְּפוּ עַד שׁוֹרֶשׁ כַּף הַיָּד כְּמוֹ קְלִיפּוֹת בָּנָנָה. הַבַּלּוּטוֹת בְּצִדֵּי לִסְתּוֹ אִייְּמוּ לִגְרוֹם לוֹ שֶׁיָּקִיא, וְאוּלַי הָיָה מַמְשִׁיךְ לַעֲמוֹד בְּטִמְטוּם חוּשִׁים וּלְהַבִּיט בְּכַף הַיָּד, אִלְמָלֵא אָחַז בּוֹ אָבִיו.
הוּא תָּפַס אֶת הַיֶּלֶד בִּזְרוֹעוֹ וְגָרַר אוֹתוֹ לְעֵבֶר עֵץ מִבְּלִי לְהַבִּיט אֲפִילּוּ בְּכַף יָדוֹ. הַיֶּלֶד הִתְנַעֵר בִּתְנוּעָה נֶגְדִּית וּבְזַעַם כְּאִילּוּ הוּכָּה. הוּא צָרַח עַל אָבִיו. הוּא צָרַח שֶׁיָּדוֹ נֶחְתְּכָה, כִּי חָשַׁב שֶׁאָבִיו לֹא יוֹדֵעַ, וְתוֹךְ כְּדֵי הַצְּרָחוֹת הוּא פֶּרֶץ בִּבְכִי. הוּא הִתְחִיל לְהַרְגִּישׁ כְּאֵב חַם וּפוֹעֵם. הִדְאִיג אוֹתוֹ שֶׁהוּא מְאַבֵּד דָּם. הוּא דִּמְיֵין אֵיךְ הַדָּם שֶׁלּוֹ מַתִּיךְ חוֹרִים אֲדוּמִּים בַּשֶּׁלֶג מֵאֲחוֹרָיו וְהוּא לֹא רָצָה לְהַבִּיט. הוּא לֹא רָצָה לַעֲשׂוֹת שׁוּם דָּבָר עַד שֶׁיְּטַפְּלוּ בְּיָדוֹ. בְּאוֹתוֹ רֶגַע שָׂנֵא אֶת אָבִיו. אֲבָל אָבִיו הָיָה חָזָק יוֹתֵר. הוּא פָּחוֹת אוֹ יוֹתֵר נָשָׂא אֶת הַיֶּלֶד אֶל הָעֵץ.
הוּא הָרִים אֶת הַיֶּלֶד. בְּקוֹל שֶׁהָיָה שֶׁקֶט וְדָרוּךְ וּמְאוֹד, שֶׁלֹּא כְּמוֹ הָאֲחִיזָה הַנּוּקְשָׁה שֶׁבָּהּ תָּפַס אֶת זְרוֹעוֹ שֶׁל הַיֶּלֶד, הוּא אָמַר:
"תָּפוּס וְטַפָּס, עָלָה כַּמָּה עֲנָפִים שֶׁתּוּכַל. שָׁב עַל עָנָף וְתַחֲזִיק חָזָק וְתַכְנִיס אֶת הַיָּד תַּחַת בֵּית הַשֶּׁחִי הַשֵּׁנִי, אִם אַתָּה יָכוֹל. אֲנִי כְּבָר חוֹזֵר אֵלֶיךָ. תַּחֲזִיק חָזָק כִּי תִּהְיֶה לְךָ סְחַרְחוֹרֶת." הַיֶּלֶד גִּישֵּׁשׁ נוֹאָשׁוֹת אַחֵר עָנָף. אָבִיו תָּמַךְ בּוֹ מִלְּמַטָּה, וְהִמְתִּין. הַיֶּלֶד הִתְאַמֵּץ לְטַפֵּס. רַגְלָיו גָּרְדוּ אֶת הַגֶּזַע. וְאָז הוּא הָיָה בְּתוֹךְ הָעֵץ. שְׁבָבֵי קְלִיפַּת עֵץ וְשָׂרָף נִדְבְּקוּ לְבָשָׂר הָעֵירוֹם וְהָאָדוֹם שֶׁל כַּף יָדוֹ הַיְּמָנִית. אָבִיו אָמַר:
"עַכְשָׁיו קַח אֶת זֶה. מַהֵר."
הַיֶּלֶד מֵעוֹלָם לֹא הֵבִין אִם אָבִיו בְּעַצְמוֹ פַּחַד כָּל כָּךְ שֶׁשָּׁכַח לְרֶגַע מִכַּף יָדוֹ שֶׁל הַיֶּלֶד, אוֹ שֶׁאָבִיו עֲדַיִין חָשַׁב בִּבְהִירוּת יַחֲסִית. יִיתָּכֵן שֶׁאָבִיו צִיפָּה לָזֶה. בִּבְהִירוּת חַסְרַת הָרַחֲמִים שֶׁל אַמּוֹת הַמִּידָּה הָאִישִׁיּוֹת שֶׁלּוֹ, אוּלַי צִיפָּה שֶׁהַיֶּלֶד יוּכַל לֶאֱחוֹז בָּעֵץ, וּבַפֶּצַע, וּבְרוֹבֶה, הַכּוֹל בְּיָד אַחַת. הוּא הוֹשִׁיט אֶת קַת הַוִּוינְצֶ'סְטֵר אֶל הַיֶּלֶד.
הַיֶּלֶד רָצָה לוֹמַר מַשֶּׁהוּ, אֲבָל דִּמְעוֹתָיו וּבֶהָלָתוֹ לֹא אִפְשְׁרוּ לוֹ לַעֲצוֹר וְלִנְשׁוֹם. הוּא נִרְעַד וְלֹא הִצְלִיחַ לְדַבֵּר. "דֶּיְיוִויד," דָּחַק בּוֹ אָבִיו. הַיֶּלֶד שָׁלַח יָד אֶל הַקַּת וְכִמְעַט נָפַל וְנֹאחַז בַּגֶּזַע בְּיָדוֹ הַבְּרִיאָה. הוּא בָּכָה וְהִתְנַשֵּׁף, וְרָצָה לְדַבֵּר. הוּא פָּחַד שֶׁיִּיפּוֹל מֵהָעֵץ. הוּא שִׁחְרֵר שׁוּב אֶת אֲחִיזָתוֹ, וְהִרְגִּישׁ שֶׁהוּא נוֹטֶה. אָבִיו הוֹשִׁיט אֶת הָרוֹבֶה גָּבוֹהַּ יוֹתֵר, מַחֲזִיק בְּקָנֶה. הַיֶּלֶד נַעְנַע אֶת יָדוֹ הַפְּצוּעָה, מְרַסֵּס אֶת פָּנָיו שֶׁל אָבִיו בַּדָּם. הוּא שָׁלַח אֶת יָדוֹ וְנִיסָּה לִסְגּוֹר אֶת אֶצְבְּעוֹתָיו הַקְּרוּעוֹת וְהַמִּיטַּלְטְלוֹת סְבִיב הַקַּת וְלַחַץ עַל הַהֶדֶק.
הַכַּדּוּר נִכְנַס לְתַחְתִּית הַיָּרֵךְ שֶׁל אָבִיו וְרִיסֵּק אֶת הַבֶּרֶךְ וְהִמְשִׁיךְ לְאוֹרֶךְ עֶצֶם הַשּׁוֹקָה עַד לָאֲדָמָה דֶּרֶךְ עָקְבוּ שֶׁל אָבִיו.
אָבִיו נָפַל וְהָרוֹבֶה נָפַל אִיתּוֹ. הוּא שָׁכַב בַּשֶּׁלֶג בְּלִי לָזוּז. הַיֶּלֶד חָשַׁב שֶׁהוּא מֵת. וְאָז רָאָה הַיֶּלֶד שֶׁהוּא מְחַפֵּשׂ בְּיָדוֹ אֶת הָרוֹבֶה. הוּא מָצָא אוֹתוֹ וְהִתְגַּלְגֵּל עַל בִּטְנוֹ, מְכַוֵּון לְעֵבֶר נְקֵבַת הַגְּרִיזְלִי. בְּמֶרְחַק חֲמִישָּׁה-עָשָׂר מֶטְרִים בְּמַעֲלֵה הַגִּבְעָה, מִתְנַשֵּׂאת עַל רַגְלֶיהָ הָאֲחוֹרִיּוֹת, הִיא הִטְּתָה אֶת רֹאשָׁהּ לְצַד אֶחָד, מְהַסֶּסֶת. כְּשֶׁהֶעֱלָה עַצְמוֹ הַגּוּר מֵהַזֶּרֶם אֶל הַגָּדָה הַמּוּשְׁלֶגֶת, הִיא נְהָמָה לְעֶבְרוֹ בְּתַקִּיפוּת. הַגּוּר רָץ הַיְישֵׁר אֵלֶיהָ בְּרֹאשׁ מוּרְכָּן. הִיא הִפִּילָה אוֹתוֹ בְּמַכַּת כַּפָּהּ עֲצוּמָה וְהוּא יִילֵּל. אַחֵר כָּךְ הִסְתּוֹבְבָה בִּמְהִירוּת. הַגּוּר בָּא אַחֲרֶיהָ.
הַיַּעַר דָּמָם. הַיְּרִיָּיה עֲדַיִין הִדְהֲדָה בְּעוֹצְמָה וְהָמְמָה אֶת הַיֶּלֶד, אֲבָל הָיָה זֶה הֵד שֶׁל זִיכָּרוֹן, לֹא שֶׁל צְלִיל. הוּא לֹא הִרְגִּישׁ דָּבָר. הוּא רָאָה אֶת גּוּפוֹ שֶׁל אָבִיו שָׂרוּעַ עַל הַשֶּׁלֶג וְהִתְקַשָּׁה לְהַאֲמִין שֶׁהוּא נִמְצָא בַּמָּקוֹם שֶׁבּוֹ הוּא נִמְצָא. הוּא לֹא רָצָה לָזוּז: הוּא רָצָה לְהִתְעוֹרֵר. הוּא יָשַׁב בֵּין עַנְפֵי הָעֵץ וְהִמְתִּין. הַשֶּׁלֶג הִמְשִׁיךְ לָרֶדֶת בְּאוֹתָהּ חִינָּנִיּוֹת כִּמְקוּדָּם.
אָבִיו הִתְהַפֵּךְ עַל גַּבּוֹ. הַיֶּלֶד רָאָה אוֹתוֹ מִרְיָם עַצְמוֹ לִישִׁיבָה וּמַבִּיט בְּרַגְלוֹ וְלֹא מַסְגִּיר שׁוּם הַבָּעָה, וְאָז צוֹנֵחַ בַּחֲזָרָה. הוּא מִצְמֵץ לְאַט וְהֵרִים אֶת עֵינָיו וּפָגַשׁ אֶת עֵינֵי הַיֶּלֶד. הַיֶּלֶד הִמְתִּין. הוּא צִיפָּה שֶׁאָבִיו יְדַבֵּר. הוּא צִיפָּה שֶׁאָבִיו יֹאמַר תַּחְלִיק לְמַטָּה בְּעֶזְרַת הַמַּרְפְּקִים וְהַבִּרְכַּיִים וְתָבִיא אֶת עֶרְכַּת הָעֶזְרָה הָרִאשׁוֹנָה וְתַרְתִּיחַ מַיִם וּתְטַלְפֵּן לְרוֹפֵא. הַמִּסְפָּר מוּדְבָּק עַל הַחוּגָה. אָבִיו נָעַץ בּוֹ מַבָּט. הַיֶּלֶד יָכוֹל הָיָה לִרְאוֹת אֶת הִבְהוּב הַמַּחֲשָׁבוֹת מֵאֲחוֹרֵי עֵינֵי אָבִיו. אָבִיו לֹא אָמַר כְּלוּם. הוּא הָרִים אֶת זְרוֹעוֹתָיו בְּאִטִּיּוּת וְשִׁילֵּב אוֹתָן מֵעַל פָּנָיו, כְּאִילּוּ תָּפַס תְּנוּמָה בַּשֶּׁמֶשׁ.
הַיֶּלֶד קָפַץ. הוּא נָחַת בִּכְבֵדוּת עַל רַגְלָיו וְנָפַל לְאָחוֹר. הוּא נֶעֱמַד מֵעַל אָבִיו. דָּם טִיפְטֵף מִיָּדוֹ בְּשֶׁקֶט עַל הַשֶּׁלֶג. הוּא פָּחַד שֶׁאָבִיו מַחֲלִיט לָמוּת. הוּא רָצָה לְהִתְחַנֵּן בְּפָנָיו שֶׁיִּשְׁקוֹל שׁוּב. מֵעוֹלָם לִפְנֵי כֵן לֹא רָאָה הַיֶּלֶד אֶת אָבִיו אָבוּד. הוּא פַּחַד.
אֲבָל הוּא כְּבָר לֹא פָּחַד מֵאָבִיו.
וְאָז גִּילָּה אָבִיו אֶת פָּנָיו וְאָמַר, "תֵּן לִי לִרְאוֹת." הֵם חָבְשׁוּ אֶת יָדוֹ שֶׁל הַיֶּלֶד בַּשַּׁרְווּל שֶׁחָתְכוּ מִצִּדָּהּ הַשֵּׁנִי שֶׁל חוּלְצָתוֹ. אָבִיו עָטַף אֶת הַיָּד בְּחוֹזְקָה וּפִיצֵּל אֶת קְצֵה הַשַּׁרְווּל בְּסַכִּין הַצְּבָאִים שֶׁלּוֹ וְקָשַׁר הֵיטֵב בִּשְׁנֵי מְקוֹמוֹת. עַתָּה חָשׁ הַיֶּלֶד כְּאֵב מַפְחִיד בְּכַף יָדוֹ הַשְּׁסוּעָה וּבִטְנוֹ הִתְהַפְּכָה כְּשֶׁחָשַׁב עַל הַנֶּזֶק, אֲבָל לְפָחוֹת לֹא הָיָה צָרִיךְ לְהַבִּיט עוֹד בְּיָדוֹ. עַד מְהֵרָה הָיְתָה תַּחְבּוֹשֶׁת הַפְלָנֵל הַמְּשׁוּבָּץ סְפוּגָה כּוּלָּהּ בְּאָדוֹם כֵּהֶה. הֵם חָתְכוּ שַׁרְווּל מֵחוּלְצָתוֹ שֶׁל אָבִיו כְּדֵי לִקְשׁוֹר מֵעַל הַפֶּצַע בֵּירְכוּ. הֵם גִּלְגְּלוּ אֶת הַמִּכְנָס כְּדֵי לִרְאוֹת אֶת הַנְּפִיחוּת הָאֲרוּכָּה שֶׁל הַפֶּצַע שֶׁיָּרַד לְאוֹרֶךְ הַשּׁוּק וְדִימֵּם לְתוֹךְ הַתְּעָלָה שֶׁיָּצַר הַכַּדּוּר. רַק אָז הֵבִין אָבִיו שֶׁהוּא מְדַמֵּם גַּם מֵהֶעָקֵב. הַיֶּלֶד הֵסִיר אֶת הַנַּעַל הַגְּבוֹהָה שֶׁל אָבִיו וְהִנִּיחַ מִמְחָטָה נְקִיָּיהּ לְמֶחֱצָה עַל חוֹר הַיְּצִיאָה שֶׁל הַכַּדּוּר דֶּרֶךְ הַמִּדְרָס, כְּפִי שֶׁהוֹרָה לוֹ אָבִיו. אַחֵר כָּךְ נַעַל אָבִיו אֶת הַנַּעַל וְהִידֵּק אֶת הַשְּׂרוֹךְ בְּחוֹזְקָה. הַיֶּלֶד עָזַר לְאָבִיו לָקוּם עַל רַגְלָיו. אָבִיו נִיסָּה לִצְעוֹד, וְאָז הִתְמוֹטֵט בַּשֶּׁלֶג בִּילָלָה וּקְלָלָה שֶׁל כְּאֵב. הֵם לֹא יָדְעוּ אָז שֶׁהַבֶּרֶךְ הָיְתָה מְרוּסֶּקֶת.
הַיֶּלֶד רָאָה אֶת הֶחָזֶה שֶׁל אָבִיו מִתְרוֹמֵם בִּכְבֵדוּת בְּאַנְחוֹת כְּפוּיוֹת שֶׁל תִּסְכּוּל חָנוּק, וְשָׁמַע אֶת הָאֲוִויר שׂוֹרֵק דֶּרֶךְ נְחִירָיו. אָבִיו הִרְגִּיעַ אֶת עַצְמוֹ בְּאֶמְצָעוּת הַנְּשִׁימוֹת וְנִרְאֶה שֶׁהוּא חוֹשֵׁב. הוּא אָמַר,
"אַתָּה יָכוֹל לִמְצוֹא אֶת הַדֶּרֶךְ בַּחֲזָרָה לַבִּקְתָּה."
הַיֶּלֶד עָצַר אֶת נְשִׁימָתוֹ שֶׁלּוֹ וְלֹא זָז.
"אַתָּה יָכוֹל, נָכוֹן?"
"אֲבָל לֹא. אֲנִי לֹא הוֹלֵךְ לְבַד. אֲנִי הוֹלֵךְ רַק אִיתְּךָ."
"טוֹב, דֶּיְיוִויד, תַּקְשִׁיב טוֹב," אָמַר אָבִיו. "אֵין לָנוּ מָה לִדְאוֹג מֵהַכְּפוֹר. אֲנִי לֹא מוּדְאָג שֶׁאֶחָד מֵאִיתָּנוּ יִקְפָּא לְמָוֶות. אַף אֶחָד לֹא קוֹפֵא בְּיַעַר בְּחוֹדֶשׁ נוֹבֶמְבֶּר, אִם הוּא מַשְׁגִּיחַ עַל עַצְמוֹ. אֲפִילּוּ לֹא בְּמוֹנְטָנָה. פָּשׁוּט לֹא קַר עַד כְּדֵי כָּךְ. יֵשׁ לִי גַּפְרוּרִים וְיֵשׁ לִי אֱיָיל טָרִי. וַאֲנִי לֹא חוֹשֵׁב שֶׁמֶּזֶג הָאֲוִויר הַזֶּה הוֹלֵךְ לִהְיוֹת יוֹתֵר גָּרוּעַ. אוּלַי יָרַד עוֹד גֶּשֶׁם עַד הַבּוֹקֶר. מָה שֶׁמַּדְאִיג אוֹתִי זֶה הַדִּימּוּם. אִם אֲנִי אֲבַזְבֵּז יוֹתֵר מִדַּי זְמַן וּמַאֲמַצִּים בְּנִיסָּיוֹן לָצֵאת מִכָּאן בָּרֶגֶל, אֲנִי עָלוּל לְדַמֵּם לַמָּוֶות.
"אֲנִי חוֹשֵׁב שֶׁהַיָּד שֶׁלְּךָ תִּהְיֶה בְּסֵדֶר. זֶה פֶּצַע חָמוּר, אֲבָל הָרוֹפְאִים יוּכְלוּ לְתַקֵּן אוֹתָהּ וְהִיא תִּהְיֶה כְּמוֹ חֲדָשָׁה. זֶה בָּרוּר לִי. אֲנִי מַבְטִיחַ לְךָ. גַּם אַתָּה תְּדַמֵּם, אֲבָל אִם תִּדְאַג לְיַד שֶׁלְּךָ, הִיא תְּדַמֵּם בְּאוֹתָהּ מִידָּה אִם תִּצְעַד וְאִם תַּעֲמוֹד בַּמָּקוֹם. וְכָכָה תַּגִּיעַ לָרוֹפֵא עוֹד הַלַּיְלָה. אֲבָל אִם אֲנִי אֲנַסֶּה לָלֶכֶת עַל הָרֶגֶל הַזֹּאת הִיא תְּדַמֵּם וְתַמְשִׁיךְ לְדַמֵּם וַאֲנִי אֲאַבֵּד יוֹתֵר מִדַּי דָּם. אָז אֲנִי נִשְׁאַר כָּאן וּמִתְכַּסֶּה טוֹב וְחַם וְאַתָּה יוֹצֵא לְשָׁם לְהַזְעִיק עֶזְרָה. אֲנִי מִצְטַעֵר שֶׁזֶּה כָּכָה. זֶה מָה שֶׁאֲנַחְנוּ צְרִיכִים לַעֲשׂוֹת.
"אֵין סִיכּוּי שֶׁתֵּלֵךְ לְאִיבּוּד. רַק תֵּלֵךְ עַל הַשְּׁבִיל כָּל הַזְּמַן יָשָׁר לְאוֹרֶךְ הֶעָרוּץ, כְּמוֹ שֶׁעָלֵינוּ הִנֵּה, וְאָז תַּגִּיעַ לְאָחוּ. תְּכַוֵּון אֶת עַצְמְךָ לְאוֹרֶן הַגָּדוֹל עִם הַצַּמֶּרֶת הַמְּפוּצֶּלֶת. כְּשֶׁתַּגִּיעַ לָעֵץ, תִּמְצָא שׁוּב אֶת הַנַּחַל. אוּלַי לֹא תִּרְאֶה אוֹתוֹ, אֲבָל תִּהְיֶה בְּשֶׁקֶט וְתַקְשִׁיב טוֹב. אַתָּה תִּשְׁמַע אוֹתוֹ. תַּמְשִׁיךְ אִיתּוֹ עַד שֶׁתֵּרֵד מֵהָהָר וְתַעֲבוֹר אֶת הַבִּקְתָּה עַד שֶׁתַּגִּיעַ לְגִ'יפּ."
הוּא נֶאֱבָק לְהַכְנִיס יָד לְכִיסוֹ. "אַף פַּעַם לֹא נָהַגְתָּ בִּמְכוֹנִית, נָכוֹן?"
שְׂפָתָיו שֶׁל הַיֶּלֶד הִתְהַדְּקוּ. שְׁרִירֵי לְחַיָּיו כָּאֲבוּ מֵחִישּׁוּק לְסִתּוּתָיו. הוּא טִלְטֵל אֶת רֹאשׁוֹ.
"אַתָּה יָכוֹל לַעֲשׂוֹת אֶת זֶה. זֶה לֹא קָשֶׁה." אָבִיו הֶרְאָה לוֹ מַפְתֵּחַ יָחִיד וְהֵחֵל לְהַסְבִּיר לַיֶּלֶד אֵיךְ לְהַתְנִיעַ אֶת הַגִּ'יפּ, אֵיךְ לְהַפְעִיל אֶת הַמַּצְמֵד, אֵיךְ לִמְצוֹא אֶת הַהִילּוּךְ הָאֲחוֹרִי וְאַחַר כָּךְ אֶת הָרִאשׁוֹן וְהַשֵּׁנִי. בְּעוֹד אָבִיו מְתָאֵר אֶת מַצַּב הַהִילּוּכִים הַשּׁוֹנִים הָרִים הַיֶּלֶד אֶת יָדוֹ הַיְּמָנִית הַחֲבוּשָׁה. אָבִיו עָצַר. הוּא שִׁפְשֵׁף אֶת אֲרוּבּוֹת עֵינָיו כְּאָדָם מִתְעוֹרֵר.
"בָּרוּר," הוּא אָמַר. "בְּסֵדֶר. תִּצְטָרֵךְ לַעֲזוֹר לִי." הַיֶּלֶד אָחַז אֶת הַמָּסוּר בְּיָדוֹ הַשְּׂמָאלִית וְנִיסַר עֵץ צַפְצָפָה קָטָן שֶׁעֲנָפִים מִתְפַּצְּלִים מִמֶּנּוּ. אָבִיו הֶרְאָה לַיֶּלֶד אֵיפֹה לִקְצוֹץ אוֹתוֹ כְּדֵי שֶׁהַפִּיצּוּל יַגִּיעַ בְּדִיּוּק לַבַּיִת שֶׁחָיוּ. אַחַר כָּךְ הֵם הֵרִימוּ אוֹתוֹ עַל רַגְלָיו. אֲבָל הַקַּב הָיָה חֲסַר תּוֹעֶלֶת בְּמִדְרוֹן תְּלוּל מְכוּסֶּה עֵשֶׂב גָּבוֹהַּ וְשֶׁלֶג. אָבִיו נִשְׁעָן עַל כְּתֵפָיו שֶׁל הַיֶּלֶד וְשָׁעָה אֲרוּכָּה נִלְחֲמוּ בַּמִּדְרוֹן.
כְּשֶׁדָּרַךְ הַיֶּלֶד בְּבוֹר וּשְׁנֵיהֶם נָפְלוּ, לֹא הִשְׁמִיעַ אָבִיו שׁוּם קְרִיאַת כְּאֵב. הַיֶּלֶד שָׁאַל אֶת עַצְמוֹ אִם בָּרְכוּ שֶׁל אָבִיו נִפְגְּעָה קָשֶׁה כְּמוֹ שֶׁנִּפְגְּעָה יָדוֹ-שֶׁלּוֹ. הוּא הִנִּיחַ שֶׁהִיא כָּאֲבָה הַרְבֵּה יוֹתֵר. הוּא לֹא אָמַר כְּלוּם עַל כַּף יָדוֹ, אַף עַל פִּי שֶׁכַּמָּה פְּעָמִים בְּמַהֲלַךְ הַיְּרִידָה הִיא הִתְעַקְּמָה אוֹ נִמְעֲכָה. הֵם הִגִּיעוּ לַשְּׁבִיל. הַשֶּׁלֶג לֹא הִפְסִיק לָרֶדֶת וְעִקְבוֹתֵיהֶם הָיוּ מְכוּסִּים. אָבִיו אָמַר:
"אֲנַחְנוּ צְרִיכִים אֶת אֶחָד הָרוֹבִים. שָׁכַחְתִּי. זֹאת אַשְׁמָתִי. אֲבָל תִּצְטָרֵךְ לַחֲזוֹר לְשָׁם וּלְהָבִיא אוֹתוֹ."
הַיֶּלֶד לֹא הִצְלִיחַ לִמְצוֹא אֶת הָעֵץ שֶׁאָבִיו אָמַר שֶׁהִשְׁעִין עָלָיו אֶת רוֹבֶה הַצַּיִד, לָכֵן הָלַךְ לְעֵבֶר הַפֶּלֶג וְחִיפֵּשׂ דָּם. הוּא לֹא מָצָא. טְבִיעוֹת גּוּפוֹ שֶׁל אָבִיו בַּשֶּׁלֶג כְּבָר הִתְרַכְּכוּ תַּחַת שְׁנַיִים-שְׁלוֹשָׁה סֶנְטִימֶטְרִים שֶׁל דְּמָמָה טְרִיָּיה. הוּא גָּרַף בְּיָדוֹ הַבְּרִיאָה בְּשֶׁקַע הַמּוּשְׁלָג וְנִבְהַל מִן הַדָּם הַקַּר, הָרִירִי, שֶׁנִּמְרַח עַל אֶצְבְּעוֹתָיו כְּמוֹ לֵיחָה. הוּא מָצָא אֶת הַוִּוינְצֶ'סְטֵר בְּקִרְבַת מָקוֹם.
"הָרוֹבֶה בַּר-הַמַּזָּל," אָמַר אָבִיו. "הַכּוֹל בְּסֵדֶר. תִּרְאֶה." הוּא פָּתַח אֶת בֵּית הַבְּלִיעָה וְהַתַּרְמִיל עָף הַחוּצָה וְהוּא תָּפַס אוֹתוֹ בָּאֲוִויר. הוּא הִבִּיט בְּזַעַף בְּתַרְמִיל וְאַחַר כָּךְ הִשְׁלִיךְ אוֹתוֹ הַצִּדָּה לְשֶׁלֶג. הוּא הִצִּיג אֶת הָרוֹבֶה בִּפְנֵי הַיֶּלֶד וּמָשַׁךְ אֶת הַפַּטִּישׁ לְאָחוֹר עַד שֶׁנִּתְפַּס.
"זוֹכֵר?" הוּא אָמַר. "הַנִּצְרָה."
הַיֶּלֶד יָדַע שֶׁהוּא אָמוּר לְהִתְבַּיֵּישׁ מְאוֹד, אֲבָל הוּא הִתְבַּיֵּישׁ רַק מְעַט. אָבִיו לֹא יָכוֹל עוֹד לִפְגּוֹעַ בּוֹ כְּבֶעָבָר, מִשּׁוּם שֶׁהַיֶּלֶד הֵחֵל לְהָבִין אוֹתוֹ. אָבִיו לֹא מְסוּגָּל לְהִתְאַפֵּק. הוּא לֹא רָצָה שֶׁהַיֶּלֶד יַרְגִּישׁ מְבוּזֶּה, אֲבָל נִזְקָק שֶׁיַּרְגִּישׁ כָּךְ, בִּגְלַל הַבְּדִידוּת וְהַמְּרִירוּת וְאִמּוֹ שֶׁל הַיֶּלֶד. וְהוּא לֹא הָיָה מְסוּגָּל לְהִתְאַפֵּק.
עוֹד שָׁעָה עָבְרָה וְהֵם בְּקוֹשִׁי חָצוּ אֶת מוֹרֵד גִּבְעַת הַצַּפְצֵפוֹת. אָבִיו זָרַק אֶת הַקַּב בְּרוֹגֶז וְהִתְיַישֵּׁב בַּשֶּׁלֶג. הַיֶּלֶד לֹא הֵבִין אִם הוּא חוֹשֵׁב בִּזְהִירוּת אֵיךְ יוּכְלוּ לְחַלְּצוֹ מִשָּׁם, אוֹ עֲדַיִין מִתְלַבֵּט אִם לִבְחוֹר בְּיֵיאוּשׁ. הָאוֹר נֶחֱלָשׁ לְדַבֵּר-מָה שֶׁמַּזְכִּיר אוֹר יָרֵחַ יוֹתֵר מֵאוֹר אַחֵר הַצָּהֳרַיִים. מַשַּׁב הַשֶּׁלֶג נַעֲשֶׂה אָפוֹר, חֲסַר עוֹמֶק, שָׁטוּחַ, וְהַשָּׁמַיִים הִתְרוּ בְּקַדְרוּת שֶׁהַלַּיְלָה יוֹרֵד. הַיֶּלֶד נַעֲשָׂה חֲסַר מְנוּחָה. וְאָז הוּחְלַט. אָבִיו הֶעֱלָה אֶת עַצְמוֹ בְּ"שַׂק קֶמַח" עַל כְּתֵפָיו שֶׁל הַיֶּלֶד, מַחֲזִיק אֶת הָרוֹבֶה. הַיֶּלֶד תָּמַךְ בּוֹ בְּמַרְפֵּקָיו, שֶׁאוֹתָם כּוֹפֵף תַּחַת בִּרְכָּיו שֶׁל אָבִיו. הַיֶּלֶד הָיָה גָּבוֹהַּ יַחֲסִית לְבֶן אַחַת-עֶשְׂרֵה, וְגַם כָּבֵד. אָבִיו שֶׁל הַיֶּלֶד שֶׁקֶל שִׁבְעִים וַחֲמִישָּׁה קִילוֹגְרָם.
הַיֶּלֶד הָלַךְ.
הוּא נָע לְאַט כְּמוֹ שֶׁלֶג סְחוּף: צַעַד, וְאָז הַפְסָקָה, וְאָז עוֹד צָעַד. בַּתְּחִילָּה נִרְאֶה לוֹ כִּי הַמִּשְׁקָל יַכְרִיעַ אוֹתוֹ. הוּא לֹא חָשַׁב שֶׁיַּצְלִיחַ לָשֵׂאת אֶת אָבִיו לְמֶרְחָק רַב.
הוּא צָעַד אֶת הַצְּעָדִים הָרִאשׁוֹנִים בְּצִיפִּיָּיה שֶׁיִּיפּוֹל. הוּא לֹא נָפַל, לָכֵן הִמְשִׁיךְ לָלֶכֶת. זְרוֹעוֹתָיו וּכְתֵפָיו לֹא הִתְעַיְּיפוּ מַהֵר כְּפִי שֶׁחָשַׁב שֶׁיִּקְרֶה, לָכֵן הִמְשִׁיךְ לָלֶכֶת. גְּרִירַת הַצְּעָדִים בַּשֶּׁלֶג הֶעָמוֹק וְהַאֲבָקָתִי הָיְתָה כְּמוֹ נְשִׂיאָה שֶׁל מִכְתָּבָה מֵעֵץ אֵלוֹן בְּמַעֲלֵה מַדְרֵגוֹת מִצִּדָּהּ הָאֶחָד. אֲבָל בְּמֶשֶׁךְ זְמַן רַב לְהַפְתִּיעַ לֹא נַעֲשָׂה הַנֵּטֶל כָּבֵד יוֹתֵר. הוּא מָצָא אֶת הָאִיזּוּן. גִּילָּה אֶת הַקֶּצֶב. הוּא הִתְקַדֵּם.
חֲשֵׁיכָה עִרְפְּלָה אֶת הַיַּעַר, אֲבָל הַשֶּׁלֶג זֹהַר. הוּא רָאָה אֶת הַשְּׁבִיל הֵיטֵב. הוּא הָלַךְ.
"מָה שְׁלוֹמְךָ, דֶּיְיוִויד? אֵיךְ אַתָּה מַחֲזִיק מַעֲמָד?"
"בְּסֵדֶר."
"נַעֲצוֹר קְצָת וְנִיתָּן לְךָ לָנוּחַ. אַתָּה יָכוֹל לְהוֹרִיד אוֹתִי כָּאן." הַיֶּלֶד הִמְשִׁיךְ לָלֶכֶת. הוּא נָע בִּכְבֵדוּת כָּזֹאת, שֶׁנִּרְאֶה שֶׁעָצַר אַחֲרֵי כָּל צַעַד. אֲבָל הוּא הִמְשִׁיךְ לָלֶכֶת.
"אַתָּה יָכוֹל לְהוֹרִיד אוֹתִי. אַתָּה לֹא רוֹצֶה לָנוּחַ?"
הַיֶּלֶד לֹא עָנָה. הוּא רָצָה מְאוֹד שֶׁאָבִיו לֹא יַכְרִיחַ אוֹתוֹ לְדַבֵּר. בַּהַתְחָלָה שִׁיוֵּועַ לָאֲוִויר. עַכְשָׁיו נָשַׁם בִּסְדִירוּת וּבְאִטִּיּוּת. הוּא הִבִּיט בִּירֵכָיו הַחוֹתְכוֹת אֶת הַשֶּׁלֶג. הוּא לֹא רָצָה שֶׁיַּפְרִיעוּ לוֹ. אַחֲרֵי רֶגַע אָמַר, "לֹא."
הוּא הָלַךְ. הוּא הִגִּיעַ אֶל הַגּוּר שֶׁהָיָה עָטוּף בְּשֶׁלֶג חָדָשׁ, וְלֹא רָאָה אוֹתוֹ וְנִתְקַל בּוֹ וְנָפַל. פָּנָיו נֶחְבְּטוּ עָמוֹק אֶל תּוֹךְ הַשֶּׁלֶג בִּגְלַל כּוּבְּדוּ שֶׁל אָבִיו. הוּא לֹא הִצְלִיחַ לָזוּז. אֲבָל הִצְלִיחַ לִנְשׁוֹם. הוּא נֹחַ. כְּשֶׁהִרְגִּישׁ אֶת יְרֵכוֹ הַיְּמָנִית שֶׁל אָבִיו נָעָה עַל כַּף יָדוֹ הַיְּמָנִית נִזְכַּר בְּפֶצַע. הָיָה לוֹ מַזָּל שֶׁזְּרוֹעוֹתָיו הָיוּ צְמוּדוֹת לְצִדִּי גּוּפוֹ, אַחֶרֶת הָיְתָה הַיָּד עֲלוּלָה לִסְפּוֹג אֶת עוֹצְמַת הַנְּפִילָה. הַיֶּלֶד חִיכָּה שֶׁאָבִיו יִתְגַּלְגֵּל וְיָרַד מִמֶּנּוּ, וּבֵינְתַיִים הִרְגִּישׁ בְּשִׁינּוּי בַּטֶּמְפֵּרָטוּרָה. זֵיעָתוֹ קֵירְרָה אוֹתוֹ בִּמְהִירוּת. הוּא הֵחֵל לִרְעוֹד.
אָבִיו הִשְׁתַּתֵּק שׁוּב. הַיֶּלֶד יָדַע שֶׁהוּא לֹא יִצְעַק וַאֲפִילּוּ לֹא יַזְכִּיר אֶת הַכְּאֵב בְּרַגְלוֹ. הַיֶּלֶד הֵבִין שֶׁהוּא-עַצְמוֹ לֹא מְעוּנְיָין לְהַזְכִּיר אֶת כַּף יָדוֹ. הַדָּם שֶׁנִּסְפַּג בַּצַּד הַחִיצוֹנִי שֶׁל תַּחְבּוֹשֶׁת הַפְלָנֵל נַעֲשֶׂה דָּבִיק. הוּא לֹא רָצָה לַחֲשׁוֹב עַל הַפְּקַעַת הַמּוּזָרָה שֶׁל בָּשָׂר וְגִידִים וְעָצַם שֶׁעֲטוּפָה מִתַּחְתֶּיהָ. הָיָה שָׁם כְּאֵב, אֲבָל הוּא הִרְחִיק אוֹתוֹ. זֹאת כְּבָר לֹא הָיְתָה הַיָּד שֶׁלּוֹ. הוּא כְּבָר לֹא סָמַךְ עַל כָּךְ שֶׁיְּזַכֶּה בָּהּ שׁוּב לְעוֹלָם. אִם יִהְיֶה הֶחְלֵטִי בָּעִנְיָין הַזֶּה, אָז גַּם הַכְּאֵב כְּבָר אֵינוֹ שֶׁלּוֹ. זֶה רַק כְּאֵב וְהוּא מוּדָע לוֹ. בְּיָדוֹ הַבְּרִיאָה הוּא אִיבֵּד תְּחוּשָׁה.
"נָנוּחַ עַכְשָׁיו."
"אֲנִי לֹא עָיֵיף," אָמַר הַיֶּלֶד. "רַק נִהְיֶה לִי יוֹתֵר קַר מִזֶּה."
"נָנוּחַ," אָמַר הָאָב. "אֲנִי עָיֵיף."
הַיֶּלֶד הִבְחִין כִּי בַּשֶּׁלֶג מִתַּחַת לְבִרְכּוֹ שֶׁל אָבִיו יֵשׁ גּוּמְחָה שֶׁהֵמֵיס דָּם טָרִי. הַפְלָנֵל הַכֵּהֶה סְבִיב יְרֵכוֹ שֶׁל אָבִיו לֹא נִרְאֶה דָּבִיק. הוּא הִבְהִיק.
 אָבִיו הִסְבִּיר לַיֶּלֶד אֵיךְ לִפְתּוֹחַ אֶת הַגּוּר בְּסַכִּין הַצְּבָאִים. אָבִיו עָמַד עַל רֶגֶל אַחַת, נִשְׁעָן עַל עֲנָפִים יְבֵשִׁים, אוֹחֵז אֶת הַוִּוינְצֶ'סְטֵר בְּהִיכּוֹן וּמַבִּיט לְכָל הַצְּדָדִים בְּשָׁעָה שֶׁדִּיבֵּר. הַיֶּלֶד הִשְׁתַּמֵּשׁ בְּיָדוֹ הַשְּׂמָאלִית וּבִשְׁתֵּי בִּרְכָּיו. הוּא נִיקֵּב אֶת הַגּוּר בְּתַחְתִּית הַבֶּטֶן לְקוֹל אִוְושָׁה שֶׁל הַתֵּזָה, וַחֲתָךְ כְּלַפֵּי מַעְלָה בְּקַלּוּת. הוּא לֹא הוֹצִיא אֶת קְרָבָיו שֶׁל הַגּוּר. הוּא רַק חֲתָךְ רִיבּוּעַ שֶׁל בָּשָׂר מֵהַבֶּטֶן. הוּא הוֹשִׁיט אוֹתוֹ לְאָבִיו וְקִיבֵּל מִמֶּנּוּ אֶת הָרוֹבֶה.
אָבִיו קִילֵּף אֶת הָעוֹר וְהִשְׁאִיר אֶת הַשּׁוּמָּן. הוּא נִיסֵּר אֶת הַבָּשָׂר לִשְׁתֵּי חֲתִיכוֹת. אֶת הָאַחַת גַּלְגַּל וְהִכְנִיס לַכִּיס הַמְּעִיל שֶׁלּוֹ. אֶת הַשְּׁנִיָּיה חִילֵּק שׁוּב. הוּא נָתַן לַיֶּלֶד רִיבּוּעַ עָבֶה שֶׁהִבְרִיק מְשׁוּמָּן נָא.
"תֹּאכַל אֶת זֶה. גַּם אֶת הַשּׁוּמָּן. בִּמְיוּחָד אֶת הַשּׁוּמָּן. אֶת הַשְּׁאָר נְבַשֵּׁל בַּהֶמְשֵׁךְ. אֲנִי לֹא רוֹצֶה לְהַדְלִיק פֹּה מְדוּרָה וּלְהִתְגָּרוֹת בְּאִמָּא."
הַבָּשָׂר הָיָה צְמִיגֵי. הַיֶּלֶד לֹא חָשַׁב שֶׁהוּא מַגְעִיל. הוּא הָיָה רָעָב.
אָבִיו הִתְיַישֵּׁב עַל הַקַּרְקַע וּפָרַם אֶת שְׂרוֹכֵי הַנַּעַל שֶׁעַל רַגְלוֹ הַבְּרִיאָה. לִפְנֵי שֶׁהַיֶּלֶד הֵבִין מָה הוּא עוֹשֶׂה, שְׁרַךְ אָבִיו אֶת הַנַּעַל מֵחָדָשׁ. הוּא הֶחֱזִיק גֶּרֶב צֶמֶר לַח.
"תֵּן לִי אֶת יַד שְׂמֹאל שֶׁלְּךָ." הַיֶּלֶד הוֹשִׁיט אֶת יָדוֹ הַבְּרִיאָה וְאָבִיו הִלְבִּישׁ עָלֶיהָ אֶת הַגֶּרֶב. "נִהְיֶה הַרְבֵּה יוֹתֵר קַר. וַאֲנַחְנוּ זְקוּקִים לַיָּד הַזֹּאת."
"וּמָה עִם הַיָּדַיִים שֶׁלְּךָ? אֲנַחְנוּ זְקוּקִים גַּם לַיָּדַיִים שֶׁלְּךָ. אֲנִי אֶתֵּן לְךָ אֶת ה –"
"לֹא, אַתָּה לֹא תִּיתֵּן. יוֹתֵר מִכּוֹל אֲנַחְנוּ זְקוּקִים לָרַגְלַיִים שֶׁלְּךָ. זֶה בְּסֵדֶר גָּמוּר. אֲנִי אַכְנִיס אֶת הַיָּדַיִים שֶׁלִּי לְתוֹךְ הַחוּלְצָה שֶׁלְּךָ."
הוּא הָרִים אֶת אָבִיו וְהֵם הִמְשִׁיכוּ. הַיֶּלֶד הָלַךְ.
הוּא הִתְקַדֵּם בְּהַתְמָדָה בַּחֲשֵׁיכָה הַקָּרָה. עַד מְהֵרָה שׁוּב הִזִּיעַ, לְאוֹרֶךְ צַלְעוֹתָיו וּבְתוֹךְ נְעָלָיו. הוּא לֹא חָשׁ אֶלָּא שֶׁכַּפּוֹת יָדָיו וְאוֹזְנָיו נִמְעָכוֹת בְּמַלְחֲצֵי מַתֶּכֶת קָרִים. אֲבָל אָבִיו רַעַד. הַיֶּלֶד עָצַר.
אָבִיו לֹא הוֹרִיד אֶת רַגְלָיו אַרְצָה. הַיֶּלֶד עָמַד עַל הַשְּׁבִיל וְחִיכָּה. לְאַט-לְאַט שִׁחְרֵר אֶת אֲחִיזַת פִּרְקֵי יָדָיו. יְרֵכָיו שֶׁל אָבִיו צָנְחוּ מַטָּה. הַיֶּלֶד נִזְהָר לֹא לִפְגּוֹעַ בָּרֶגֶל הַפְּצוּעָה.
אֲחִיזָתוֹ שֶׁל אָבִיו בְּצַוּוֹארוֹ שֶׁל הַיֶּלֶד לֹא רָפְתָה. אֶצְבְּעוֹתָיו עַל עוֹרוֹ הֶחָשׂוּף שֶׁל הַיֶּלֶד הָיוּ קָרוֹת.
"הִגַּעְנוּ לַבִּקְתָּה?"
"לֹא. עוֹד לֹא הִגַּעְנוּ לָאָחוּ אֲפִילּוּ."
"לָמָּה עֲצֶרֶת?" שָׁאַל אָבִיו.
"נוֹרָא קַר. אַתָּה רוֹעֵד. אֶפְשָׁר לְהַדְלִיק מְדוּרָה?"
"כֵּן," אָמַר אָבִיו, מְטוּשְׁטָשׁ. "נָנוּחַ. מָה הַשָּׁעָה?"
"אֲנַחְנוּ לֹא יוֹדְעִים," אָמַר הַיֶּלֶד. "אֵין לָנוּ שָׁעוֹן."
הַיֶּלֶד אָסָף עֲנָפִים יְבֵשִׁים קְטַנִּים. אָבִיו נֶעֱזַר בְּקַת הָרוֹבֶה כְּדֵי לִגְרוֹף שֶׁלֶג מֵאֶחָד הַסְּלָעִים, וְאֶת הַמְּדוּרָה הֵם מִיקְּמוּ בִּבְסִיס הַסֶּלַע. אָבִיו שָׁבַר עַנְפֵי אוֹרֶן דַּקִּים וְקִימֵּט נְיַיר טוּאָלֵט יָבֵשׁ שֶׁהָיָה בַּכִּיס חוּלְצָתוֹ וְסִידֵּר אֶת הָעֵצִים, אֲבָל לְאַחַר מִכֵּן רָעֲדוּ יָדָיו כָּל כָּךְ שֶׁלֹּא הִצְלִיחַ לְהַדְלִיק גַּפְרוּר. הַיֶּלֶד הִדְלִיק אֶת הָאֵשׁ. הַיֶּלֶד הִידֵּק אֶת הַשֶּׁלֶג, לְפִי הוֹרָאוֹת אָבִיו, כְּדֵי לִיצוֹר גּוּמְחָה קְטַנָּה דְּמוּיַת תַּנּוּר לִפְנֵי סֶלַע הַמְּדוּרָה. הוּא חֲתָךְ עַנְפֵי אַשּׁוּחַ כְּדֵי לְהַנִּיחַ עַל קַרְקַע הַגּוּמְחָה. הוּא הוֹסִיף עוֹד עֲנָפִים יְבֵשִׁים. מֵאֲחוֹרֵי הָעֲנָנִים הַבִּלְתִּי נִרְאִים נִדְמֶה שֶׁהוֹפִיעַ חֶרְמֵשׁ יָרֵחַ.
"הִפְסִיק לָרֶדֶת שֶׁלֶג," אָמַר הַיֶּלֶד.
"לָמָּה?"
הַיֶּלֶד לֹא דִּיבֵּר. קוֹלוֹ שֶׁל אָבִיו נִשְׁמָע לֹא טִבְעִי. אַחֲרֵי רֶגַע אָמַר אָבִיו:
 "כֵּן, נָכוֹן. הִפְסִיק."
הֵם צִלּוֹ חֲתִיכוֹת מְבַשֵּׂר הַגּוּר, מְשׁוּפָּדוֹת עַל מַקֵּל יָרוֹק. שׁוּמָּן טִפְטֵף וְהָאֵשׁ הַתֵּיזָה וְהַבְּזִיקָה. הַבָּשָׂר נֶחֱרָךְ מִבַּחוּץ וְנוֹתַר נָא בִּפְנִים. הוּא הָיָה טָעִים לֹא פָּחוֹת מִכָּל בָּשָׂר שֶׁהַיֶּלֶד אָכַל אֵי פַּעַם. הַשּׁוּמָּן הַחַם חָרַךְ אֶת לְשׁוֹנוֹתֵיהֶם. הַמַּקֵּל הַשֵּׁנִי נִשְׂרַף לִפְנֵי שֶׁהִבְחִינוּ בְּכָךְ וְהַבָּשָׂר נָפַל לָאֵשׁ. אָבִיו שֶׁל הַיֶּלֶד קִילֵּל וְשָׁלַח יָד אֶל הַבָּשָׂר בֵּין הַלֶּהָבוֹת וְהִפִּיל אוֹתוֹ וּמָשַׁךְ אוֹתוֹ הַחוּצָה, וְאָז הִכְנִיס אֶת יָדוֹ לְשֶׁלֶג. הוּא לֹא הִבִּיט בְּשַׁלְפּוּחִיּוֹת שֶׁבְּאֶצְבְּעוֹתָיו. הֵם אָכְלוּ. הַיֶּלֶד רָאָה שֶׁשְּׁתֵּי יָדָיו שֶׁל אָבִיו נַעֲשׂוּ מְגוּשָּׁמוֹת וְכִמְעַט חַסְרוֹת תּוֹעֶלֶת.
הַיֶּלֶד הָלַךְ לְהָבִיא עוֹד עֵצִים. לֹא רָחוֹק מֵהַשְּׁבִיל מָצָא עֲנָפִים יְבֵשִׁים שֶׁהִלְבִּינוּ, אֲבָל בְּיָד אַחַת הִצְלִיחַ לִשְׁבּוֹר וְלָשֵׂאת רַק מָנוֹת קְטַנּוֹת. הֵם נִשְׁכְּבוּ בַּגּוּמְחָה כְּמוֹ כַּפִּיּוֹת, הַיֶּלֶד קָרוֹב יוֹתֵר לְאֵשׁ. הֵם מָשְׁכוּ עַנְפֵי אַשּׁוּחַ שֶׁנָּחוּ עַל הַשֶּׁלֶג מֵעֲלֵיהֶם. הֵם נִצְמְדוּ זֶה לָזֶה. אָבִיו שֶׁל הַיֶּלֶד רָעַד וְנִתְקָף עֲוִויתוֹת עַכְשָׁיו וְהִידֵּק אֶת זְרוֹעוֹתָיו סְבִיב הַיֶּלֶד בְּחִיבּוּק עַז. הַיֶּלֶד הִכְנִיס אֶת כַּפּוֹת יָדָיו שֶׁל אָבִיו לְתוֹךְ חוּלְצָתוֹ. הַיֶּלֶד נִרְדַּם. הוּא הִתְעוֹרֵר כְּשֶׁהָאֵשׁ דָּעֲכָה וְהוֹסִיף עוֹד עֲנָפִים וְנִרְדַּם. הוּא הִתְעוֹרֵר שׁוּב וְטִיפֵּל בְּאֵשׁ וְהֶחֱלִיף מְקוֹמוֹת עִם אָבִיו וְנִרְדַּם. הוּא יָשֵׁן פָּחוֹת חָזָק כְּשֶׁאָבִיו בֵּינוֹ לְבֵין הָאֵשׁ. הוּא הִתְעוֹרֵר שׁוּב כְּשֶׁהִתְחִיל אָבִיו לְהָקִיא.
הַיֶּלֶד הָיָה מְבוֹעָת. אָבִיו הִתְפַּתֵּל פִּתְאוֹם בָּעֲוִויתוֹת הֲקָאָה וּפָלַט אֶת בְּשַׂר הַגּוּר וְנוֹזֵל צָהוֹב וָדָם וְרִיסֵּס הַכּוֹל עַל הַשֶּׁלֶג, בַּזּוֹהַר הָאָפוֹר-אָדוֹם שֶׁל הָאֵשׁ, וְרוֹקֵן אֶת קֵיבָתוֹ לְגַמְרֵי וְאַחַר כָּךְ לֹא הָיָה מוּכָן לַעֲזוֹב אוֹתוֹ. הוּא הִתְנַשֵּׁם וְהִתְנַשֵּׁף בְּאוֹפֶן מְעוֹרֵר רַחֲמִים. הַיֶּלֶד הִתְחַנֵּן שֶׁיּוּגַּד לוֹ מָה לֹא בְּסֵדֶר. אָבִיו לֹא עָנָה אוֹ שֶׁלֹּא יָכוֹל הָיָה לַעֲנוֹת. הָעֲוִויתוֹת אָחֲזוּ בְּבִטְנוֹ וּפִיתְּלוּ אֶת שְׁאָר חֶלְקֵי גּוּפוֹ בְּכוֹחַ וּבַפִּרְכּוּסִים מְכוֹעָרִים. בֵּין הַהַתְקָפוֹת הוּא נָשַׁם בְּקוֹל חִרְחוּר רָטוֹב שֶׁעָלָה מֵעוֹמֶק הֶחָזֶה וְלֹא דִּיבֵּר. כְּשֶׁנִּרְגְּעוּ הַהֲקָאוֹת, נִמְתְּחוּ נְשִׁימוֹתָיו לַאֲנָחוֹת אֲרוּכּוֹת וּמְבַעְבְּעוֹת, אַחֵר כָּךְ הִתְנַשְּׁפוּיוֹת כְּבֵדוֹת וּשְׁטוּחוֹת, וְאָז עוֹד אֲנָחוֹת נוֹזְלִיּוֹת. נְשִׁימָתוֹ נֶעֶצְרָה וְאָז עָלָה קֶצֶף בִּגְרוֹנוֹ וּלְתוֹךְ פִּיו וְהוּא נֶחֱנָק מִמֶּנּוּ וָשׁוּב הֵחֵל לְהָקִיא. הַיֶּלֶד חָשַׁב שֶׁאָבִיו יֵחָנֵק. הוּא רָכַן לְצִדּוֹ וְחִיבֵּק אוֹתוֹ וּבָכָה. הוּא לֹא הִצְלִיחַ לִרְאוֹת מַמָּשׁ אֶת פָּנָיו שֶׁל אָבִיו וְגַם לֹא רָצָה לְהַבִּיט מִקָּרוֹב כִּי הַקּוֹלוֹת שֶׁעָלוּ מִגּוּפוֹ שֶׁל אָבִיו נִשְׁמְעוּ לֹא-אֱנוֹשִׁיִּים כָּל כָּךְ. הַיֶּלֶד לֹא פָּחַד כָּךְ מֵעוֹדוֹ. הוּא בָּכָה עַל עַצְמוֹ וְעַל אָבִיו. הוּא הֵבִין לְפִי הָרְעָשִׁים וְהַתְּנוּעוֹת שֶׁאָבִיו עוֹמֵד לָמוּת. הוּא לֹא חָשַׁב שֶׁאָבִיו יוּכַל לַחֲזוֹר וְלִהְיוֹת שׁוּב אֱנוֹשִׁי.
כְּשֶׁאָבִיו נִרְגַּע, הוּא הָלַךְ לְהָבִיא עוֹד עֵצִים לַמְּדוּרָה. הוּא שָׁבַר עֲנָפִים יְבֵשִׁים בְּהַתְמָדָה קַנָּאִית וְחָזַר אִיתָּם חֲבִילוֹת-חֲבִילוֹת וְהִגְדִּיל אֶת הַמְּדוּרָה. הוּא קֵירֵב וְהִנִּיחַ אֶת אָבִיו קָרוֹב לָאֵשׁ וְחִיבֵּק אוֹתוֹ מֵאָחוֹר. הוּא לֹא נִרְדַּם, אֲבָל גַּם לֹא הָיָה עֵר. הוּא הִמְתִּין. לְבַסּוֹף פָּקַח אֶת עֵינָיו וְרָאָה אֶת הַשַּׁחַר מַתְחִיל לַעֲלוֹת. אָבִיו הִתְיַישֵּׁב וְהִתְחִיל לִירוֹק.
"עוֹד חֲבִילָה אַחַת שֶׁל עֵצִים וּתְחַמֵּם אוֹתִי מֵאָחוֹר וְאָז נֵלֵךְ."
הַיֶּלֶד צִייֵּת. הוּא הָיָה מוּפְתָּע שֶׁאָבִיו יָכוֹל לְדַבֵּר. נִרְאֶה לוֹ מוּזָר עַכְשָׁיו שֶׁאָבִיו דּוֹאֵג כָּל כָּךְ הַרְבֵּה לְעַצְמוֹ וְכָל כָּךְ מְעַט לַיֶּלֶד. אָבִיו אֲפִילּוּ לֹא שָׁאַל מָה שְׁלוֹמוֹ.
הַיֶּלֶד הָרִים אֶת אָבִיו, וְהָלַךְ.
בְּשָׁלָב מְסוּיָּם, כְּשֶׁהַזְּרִיחָה כִּמְעַט נִשְׁלְמָה, חָזַר הַשֶּׁלֶג לָרֶדֶת. הַפַּעַם לֹא הִסְתַּנֵּן בִּדְמָמָה. הוּא נִישָּׂא עַל רוּחַ קַלָּה שֶׁנִּשְׁבָּה בְּגַבּוֹ שֶׁל הַיֶּלֶד לְאוֹרֶךְ הֶעָרוּץ. הוּא הִרְגִּישׁ כְּאִילּוּ כָּשַׁל לְפָנִים עִם הַשֶּׁלֶג אֶל תּוֹךְ פִּיר אָנֹכִי אָרוֹךְ. הוּא כָּשַׁל לְאִטּוֹ. גּוּפוֹ שֶׁל אָבִיו הַגַּן עַל גַּבּוֹ שֶׁל הַיֶּלֶד מִצִּינַּת הָרוּחַ. בִּגְדֵי שְׁנֵיהֶם הָיוּ רְטוּבִּים לְגַמְרֵי. עַד מְהֵרָה הִתְחִיל אָבִיו שׁוּב לִרְעוֹד.
הַיֶּלֶד הָלַךְ. הַשְּׁרִירִים בְּעוֹרְפוֹ הָיוּ תְּפוּסִים מֵאֶתְמוֹל. זְרוֹעוֹתָיו כָּאֲבוּ, וּכְתֵפָיו וִירֵכָיו, אֲבָל הָעוֹרֶף כְּאֵב יוֹתֵר מִכּוֹל. הוּא הִרְכִּין אֶת רֹאשׁוֹ לִפְנִים כְּדֵי לְהִתְנַגֵּד לַמִּשְׁקָל וְלַכְּאֵב, וְהִבִּיט בְּרַגְלָיו נָעוֹת כְּגַלִּים בַּשֶּׁלֶג. הוּא חָשׁ בְּבִטְנוֹ אֶת הַכְּאֵב הֶעָמוּם שֶׁל הָרָעָב, לֹא בִּדְמוּת תֵּיאָבוֹן אֶלָּא בִּדְמוּת סֵבֶל. הוּא חָשַׁב עַל הַגִּ'יפּ. הוּא הָלַךְ.
הוּא זִיהָה אֶת שׁוּלֵי הָאָחוּ אֲבָל לֹא רָאָה אֶת חוּרְשַׁת הַצַּפְצָפוֹת מִבַּעַד לְרוּחַ רְווּיַת הַשֶּׁלֶג. כְּשֶׁיָּרַד מִשְּׁבִיל הַיַּעַר נַעֲשָׂה הַשֶּׁלֶג עָמוֹק יוֹתֵר. כִּיוּוּן הָרוּחַ כָּעֵת הִשְׁתַּנָּה תָּדִיר, לְעִתִּים שָׁלְחָה אֶת הַשֶּׁלֶג אֶל פָּנָיו, לְעִתִּים צָלְפָה בּוֹ מִיָּמִין. הָעֵשֶׂב וְהַשֶּׁלֶג נִצְמְדוּ לִירֵכָיו וְהוּא כָּשַׁל לְפָנִים וְאָז בָּלַם אֶת עַצְמוֹ – וְהִתְקַדֵּם. פַּעֲמַיִים נִתְקַל בַּחֲרִיצֵי הָאֶצְבָּעוֹת הַקְּטַנִּים שֶׁמֵּעַל הַפֶּלֶג וְנָפַל נְפִילָה קָשָׁה שֶׁרוֹקְנָה אֶת הָאֲוִויר מֵרֵיאוֹתָיו וּפַעַם אַחַת כִּמְעַט נֶקַע קַרְסוֹל. כְּשֶׁהִמְשִׁיךְ לְעוֹמֶק הָאָחוּ רָאָה אֶת הַצַּפְצָפוֹת. הֵן הָיוּ בְּמֶרְחָק מֵאָה מֶטְרִים לְיָמֵינוּ. הוּא לֹא פָּנָה יְשִׁירוֹת אֲלֵיהֶן. הוּא חָשַׁשׁ שֶׁיְּתַקֵּל בְּעוֹד פְּלָגִים חֲבוּיִים בַּשֶּׁטַח שֶׁהִפְרִיד בֵּינֵיהֶם. הוּא לֹא הָיָה בָּטוּחַ עַכְשָׁיו אִם עֲרוּץ הַנַּחַל הַמֶּרְכָּזִי נִמְצָא בֵּינוֹ לְבֵין חוּרְשַׁת הַצַּפְצָפוֹת אוֹ מִשְּׂמֹאלוֹ וּמֵאֲחוֹרָיו. הוּא נִיסָּה לְהַעֲרִיךְ אֶת הַמֶּרְחָק מִשְּׁבִיל הֶעָרוּץ אֶל הַצַּפְצָפוֹת וּמִשָּׁם לְאוֹרֶן הַמְּפוּצָּל בְּצִדּוֹ הָרָחוֹק שֶׁל הָאָחוּ, לְאוֹרֶךְ הַקַּו הַיָּשָׁר כִּמְעַט שֶׁזָּכַר. הוּא כִּיוּוּן עַצְמוֹ לַקָּצֶה הָרָחוֹק, שָׁם אָמוּר לַעֲמוֹד הָאוֹרֶן. הוּא לֹא רָאָה צַמֶּרֶת מְפוּצֶּלֶת. הוּא לֹא רָאָה עֵצִים כְּלָל. הוּא רָאָה רַק הִילָּה כֵּהֶה יוֹתֵר וּמְעוּרְפֶּלֶת מֵעַל הָעִיקּוּל הַלָּבָן. הוּא הָלַךְ.
הוּא עָבַר אֶת הַצַּפְצָפוֹת וְהוֹתִיר אוֹתָן מֵאָחוֹר. הוּא עָצַר כַּמָּה פְּעָמִים, הָרוּחַ מִתְחַכֶּכֶת בּוֹ בָּאָחוּ הַפָּתוּחַ, וְנֹחַ. הוּא לֹא הִנִּיחַ אֶת אָבִיו. אָבִיו רַעַד בְּלִי שְׁלִיטָה. זֶה זְמַן רַב שֶׁלֹּא אָמַר מִילָּה. הַיֶּלֶד רָצָה בְּכָל מְאוֹדוֹ לְהַגִּיעַ לְצִדּוֹ הַשֵּׁנִי שֶׁל הָאָחוּ. גְּרָבָיו הָיוּ סְפוּגֵי מַיִם וּנְעָלָיו הַגְּבוֹהוֹת וְחִפְתִי שַׁרְווּלָיו בַּהֲקוּ מִקֶּרַח. הָרוּחַ שִׁייְּפָה אֶת פָּנָיו וְגָרְמָה לוֹ סְחַרְחוֹרֶת. הוּא הִרְגִּישׁ כְּאִילּוּ הִכּוּ בִּירֵכָיו בָּאֵלֶּה. הַיֶּלֶד רָצָה לְהָרִים יָדַיִים וּלְהַנִּיחַ אֶת אָבִיו וּלְיַיבֵּב שְׁמָהּ שֶׁקּוֹרֶה פֹּה מַמָּשׁ לֹא הוֹגֵן. וְהוּא רָצָה לְהַגִּיעַ לָעֵצִים הָרְחוֹקִים. לֹא הָיָה לוֹ סָפֵק מָה יַעֲשֶׂה. הוּא הָלַךְ.
הוּא רָאָה עֵצִים. הוּא הָרִים אֶת רֹאשׁוֹ בִּכְאֵב, מְכַוֵּוץ אֶת עֵינָיו מוּל הַפְּתוֹתִים הַנּוֹהֲרִים. הוּא לֹא רָאָה אֶת הַצַּמֶּרֶת הַמְּפוּצֶּלֶת. הוּא הִמְשִׁיךְ הָלְאָה, וְעָצַר שׁוּב, וְזָקַף אֶת צַוּוֹארוֹ וְצִמְצֵם אֶת עֵינָיו. הוּא סְרָק הָלוֹךְ-וָשׁוֹב גְּזֵרָה רְחָבָה שֶׁל עֵצִים. הוּא לֹא רָאָה אֶת הָאוֹרֶן. הוּא סוֹבֵב אֶת גּוּפוֹ וּמַשָּׂאוֹ כְּדֵי לְהַבִּיט לְאָחוֹר. הַשֶּׁלֶג נֵשֵׁב בָּאָחוּ, וְדוֹמֶה שֶׁפָּגַע בְּפָנָיו לְכָל אֲשֶׁר פָּנָה. הוּא צִמְצֵם אֶת עֵינָיו עוֹד יוֹתֵר. הוּא עֲדַיִין רָאָה אֶת הַצַּפְצָפוֹת, אֲבָל לֹא יָדַע לִקְבּוֹעַ אֵיפֹה הַנְּקוּדָּה שֶׁבָּהּ פָּגַשׁ שְׁבִיל הַנַּחַל אֶת הָאָחוּ. הוּא לֹא יָדַע מֵהֵיכָן בְּדִיּוּק הוּא בָּא. הוּא הִבִּיט שׁוּב לְעֵבֶר הַצַּפְצָפוֹת, וְאָז לִפְנִים אֶל הָאוֹרָנִים. הוּא שָׁקַל אֶת הַבְּעָיָה בִּזְהִירוּת. הוּא הִתְרַגֵּז שֶׁהָאוֹרֶן הַמְּפוּצָּל טֶרֶם גִּילָּה אֶת עַצְמוֹ, אֲבָל הוּא לֹא הָיָה מוּדְאָג. הוּא נֶאֱלַץ לְהַעֲרִיךְ אֶת מַצָּבוֹ. הוּא הֶעֱרִיךְ אֶת מַצָּבוֹ וְהִמְשִׁיךְ בַּכִּיוּוּן הַזֶּה.
אֶת הָאוֹרֶן הַמְּפוּצָּל רָאָה לְבַסּוֹף הַרְחֵק מִשְּׂמֹאל לִנְתִיבוֹ. הוּא פָּנָה לְעֶבְרוֹ וְצָעַד לְשֵׁם בַּאֲסִירוּת תּוֹדָה. כְּשֶׁהִתְקָרֵב, סוֹבֵב אֶת רֹאשׁוֹ כְּלַפֵּי מַעְלָה כְּדֵי לִרְאוֹת. הוּא נֶעֱצַר. הַיֶּלֶד לֹא הָיָה בָּטוּחַ שֶׁזֶּה הָעֵץ הַנָּכוֹן. דָּבָר בּוֹ לֹא נִרְאֶה שׁוֹנֶה פְּרָט לְגוּשֵׁי שֶׁלֶג גְּדוֹלִים שֶׁהִכְבִּידוּ עַל עֲנָפָיו, וְדָבָר בּוֹ לֹא נִרְאֶה מוּכָּר בִּמְיוּחָד. הוּא כְּבָר רָאָה אַלְפֵי עֲצֵי אוֹרֶן בַּיָּמִים הָאַחֲרוֹנִים. הָעֵץ הַזֶּה נִרְאֶה כְּמוֹ כָּל הָאֲחֵרִים. בְּלִי סָפֵק הָיְתָה לוֹ צַמֶּרֶת מְפוּצֶּלֶת. הוּא נִכְנַס לְיַעַר לְמַרְגְּלוֹתָיו.
בְּמַחֲשַׁבְתּוֹ הַמְּעוּרְפֶּלֶת הוּא צִיפָּה לְהַגִּיעַ אֶל שְׁבִיל. לֹא הָיָה שְׁבִיל. הוּא עָבַר מָאתַיִים מֶטְרִים וַעֲדַיִין חִיפֵּשׂ אֶת דַּרְכּוֹ בֵּין עֵצִים וְשִׂיחִים עֲבוּתִּים וַעֲנָפִים יְבֵשִׁים. הוּא זָכַר אֶת נַחַל הָרוֹעִים שֶׁרֹאשׁוֹ בְּשׁוּלֵי הָאָחוּ, שֶׁהוֹבִיל לְמַטָּה אֶל הָרִאשׁוֹן מֵבִין הָעֲרוּצִים. הוּא הִסְתּוֹבֵב וְחָזַר עַל עִקְבוֹתָיו אֶל הָאוֹרֶן הַמְּפוּצָּל.
הוּא חִיפֵּשׂ אֶת הַנַּחַל. הוּא לֹא רָאָה אוֹתוֹ בְּשׁוּם מָקוֹם בְּקִרְבַת הָעֵץ. הוּא שָׁמַר עַל שֶׁקֶט וְהֶאֱזִין. הוּא לֹא שָׁמַע דָּבָר חוּץ מֵהָרוּחַ וְאֶת נְשִׁימָתוֹ הָרוֹעֶדֶת שֶׁל אָבִיו.
"אֵיפֹה הַנַּחַל?"
אָבִיו לֹא הֵגִיב. הַיֶּלֶד קִיפֵּץ בַּעֲדִינוּת מַעְלָה-מַטָּה, בְּתִקְווֹה שֶׁהַזַּעֲזוּעִים יָעִירוּ אוֹתוֹ.
"אֵיפֹה הַנַּחַל? אֲנִי לֹא מוֹצֵא אוֹתוֹ."
"מָה?"
"חָצִינוּ אֶת הָאָחוּ וּמָצָאתִי אֶת הָעֵץ, אֲבָל אֲנִי לֹא מוֹצֵא אֶת הַנַּחַל. אֲנִי צָרִיךְ שֶׁתַּעֲזוֹר לִי."
"הַמַּצְפֵּן נִמְצָא בַּכִּיס שֶׁלִּי," אָמַר אָבִיו.
הוּא הוֹרִיד אֶת אָבִיו אֶל הַשֶּׁלֶג. הוּא מָצָא אֶת הַמַּצְפֵּן בַּכִּיס חוּלְצָתוֹ שֶׁל אָבִיו, הוּא פָּתַח אֶת הַכִּיסּוּי וְאִיזֵּן אוֹתוֹ בְּיָדוֹ. הַיֶּלֶד הִבְחִין בְּבֶהָלָה כִּי יְרֵכוֹ הַיְּמָנִית מֵרוּחָהּ בְּדָם טָרִי. לְרֶגַע חָשַׁב כִּי יֵשׁ לוֹ פֶּצַע חָדָשׁ. וְאָז הֵבִין כִּי הַדָּם הוּא דָּמוֹ שֶׁל אָבִיו. מַחַט הַמַּצְפֵּן נֶעֶצְרָה.
"מָה אֲנִי עוֹשֶׂה עַכְשָׁיו?"
אָבִיו לֹא הֵגִיב. הַיֶּלֶד שָׁאַל שׁוּב. אָבִיו לֹא אָמַר כְּלוּם. הוּא יָשַׁב בַּשֶּׁלֶג וְרַעַד.
הַיֶּלֶד עָזַב אֶת אָבִיו וְצָעַד בְּמַעְגָּלִים אַקְרָאִיִּים בַּשֶּׁלֶג, שׁוֹמֵר עַל הָעֵץ הַמְּפוּצָּל בִּטְוַוח רְאִיָּיה, עַד שֶׁמָּצָא נַחַל. הֵם הִמְשִׁיכוּ לְצִדּוֹ בַּמִּישׁוֹר וְאַחַר כָּךְ בַּמָּקוֹם שֶׁבּוֹ הֵחֵל לְהִשְׁתַּפֵּל. הַיֶּלֶד לֹא יָדַע מָה עוֹד יוּכַל  לַעֲשׂוֹת. הוּא יָדַע שֶׁזֶּה לֹא הַנַּחַל הַנָּכוֹן. הוּא קִיוּוֹה כִּי הַנַּחַל הַזֶּה יַחֲבוֹר לְנַחַל הָרוֹעִים, אוֹ לְפָחוֹת יָבִיא אוֹתָם לַדֶּרֶךְ שֶׁהִשְׁאִירוּ בָּהּ אֶת הַגִּ'יפּ. הוּא הָיָה עָיֵיף מְאוֹד. הוּא לֹא רָצָה לַעֲצוֹר. כְּבָר לֹא הָיָה חָשׁוּב לוֹ לִשְׁמוֹר עַל חוּמּוֹ. הוּא רַק רָצָה לְהַגִּיעַ לַגִּ'יפּ וּלְהַצִּיל אֶת חַיָּיו שֶׁל אָבִיו.
הוּא שָׁאַל אֶת עַצְמוֹ אִם אָבִיו יֹאהַב אוֹתוֹ בִּנְדִיבוּת רַבָּה יוֹתֵר מִשּׁוּם שֶׁעָשָׂה זֹאת. הוּא שָׁאַל אֶת עַצְמוֹ אִם אָבִיו יִסְלַח לוֹ אֵי פַּעַם מִשּׁוּם שֶׁעָשָׂה זֹאת.
אִם יִכָּשֵׁל, לְעוֹלָם לֹא יוּכַל עוֹד אָבִיו לִגְרוֹם לוֹ לְהַרְגִּישׁ בּוּשָׁה, חָשַׁב הַיֶּלֶד בִּתְמִימוּת. לָכֵן לֹא חָשַׁשׁ לְהִיכָּשֵׁל. הוּא לֹא חָשַׁשׁ לָמוּת. יָדוֹ לֹא דִּימְּמָה וְהוּא הִרְגִּישׁ חָזָק. הַנַּחַל פָּנָה בְּחַדּוּת וְיָרַד שְׂמֹאלָה. הוּא הָלַךְ בְּעִקְבוֹתָיו וְיָדַע שֶׁאִיבֵּד אֶת דַּרְכּוֹ. הוּא לֹא רָצָה לַחֲזוֹר לְאָחוֹר. הוּא יָדַע שֶׁאִם יַחֲזוֹר לְאָחוֹר הוּא יִתְבַּלְבֵּל וְיִתְיָיאֵשׁ וְיִפְחָד. כָּל עוֹד הוּא צוֹעֵד בְּנָתִיב מְסוּיָּם, הוֹלֵךְ, יוֹרֵד לְמַטָּה, הוּא הִרְגִּישׁ חָזָק.
אַחֲרֵי הַצָּהֳרַיִים הָרַג שֶׁכְּוִוי. הוּא הִפִּיל אוֹתוֹ מֵעֲנַף נָמוּךְ בְּמַקֵּל קָצָר וְכָבֵד שֶׁהִשְׁלִיךְ כְּמוֹ בּוּמֵרַנְג. הַשֶּׂכְוִוי נָפַל לְשֶׁלֶג וּפִירְפֵּר, וְהַיֶּלֶד רָץ אֵלָיו וְזִינֵּק עָלָיו. הוּא הִרְגִּישׁ אוֹתוֹ חוֹבֵט בִּכְנָפָיו כְּנֶגֶד חָזֵהוּ. הוּא שָׁלַח יָד וְהַשֶּׂכְוִוי נִיקֵּר אוֹתוֹ וְהוּא תָּפַס בְּצַוּוֹארוֹ וְלַחַץ וּמָשַׁךְ בְּלִי רַחֲמִים עוֹד זְמַן רַב אַחֲרֵי שֶׁפָּסְקוּ הַפִּרְפּוּרִים. הוּא נִיקָּה אוֹתוֹ כְּפִי שֶׁרָאָה אֶת אָבִיו מְנַקֶּה שֶׁכּוֹוּי וְהִדְלִיק מְדוּרָה קְטַנָּה בְּגַפְרוּרִים מִכִּיס הַחוּלְצָה שֶׁל אָבִיו וְצָלָה אֶת הַשֶּׂכְוִוי עַל מַקֵּל. הוּא הֶאֱכִיל אֶת אָבִיו. אָבִיו לֹא הָיָה יָכוֹל לִלְעוֹס. הַיֶּלֶד לָעַס מְלוֹא הַפֶּה בְּשַׂר שֶׁכּוֹוּי וְלָקַח אֶת הַפִּיסּוֹת הַלְּעוּסוֹת בְּיָדוֹ וְהִכְנִיס אוֹתָן לְפִיו שֶׁל אָבִיו. אָבִיו יָכוֹל הָיָה לִבְלוֹעַ. אָבִיו לֹא הָיָה יָכוֹל עוֹד לְדַבֵּר.
הַיֶּלֶד הָלַךְ. הוּא חָשַׁב עַל אִמּוֹ בְּאֵוֶרְגְּרִין פַּארְק, וּמִיָּד הִרְגִּישׁ סְחַרְחַר וְחַלָּשׁ. הוּא חָשַׁב עַל פָּנֶיהָ שֶׁל אִמּוֹ וְעַל קוֹלָהּ בְּשָׁעָה שֶׁסִּיפְּרוּ לָהּ שֶׁבָּנָה אָבַד בְּיַעַר בְּמוֹנְטָנָה, וְיָדוֹ פְּגוּעָה וּלְעוֹלָם לֹא תַּחֲלִים, וְאָבִיו נוֹרָה וְהָיָה חֲסַר הַכָּרָה וְגוֹסֵס. הוּא דִּמְיֵין אֶת אִמּוֹ מְקַבֶּלֶת אֶת הַבְּשׂוֹרָה שֶׁבָּנָה עָלוּל בְּעַצְמוֹ לָמוּת, אֶלָּא אִם כֵּן יַצְלִיחַ לָשֵׂאת אֶת אָבִיו אֶל מִחוּץ לַיַּעַר וְלִמְצוֹא אֶת דַּרְכּוֹ אֶל הַגִּ'יפּ. הוּא רָאָה אֶת הַשִּׁינּוּי בְּפָנֶיהָ. הוּא שָׁמַע אֶת קוֹלָהּ. הַיֶּלֶד הָיָה מוּכְרָח לַעֲצוֹר. הוּא בָּכָה. הוּא לֹא הִצְלִיחַ לִשְׁלוֹט בְּצוּרָתוֹ שֶׁל פִּיו. הוּא לֹא בָּכָה בְּצַעַר אֲמִיתִּי, כְּמוֹ שֶׁבָּכָה בַּלַּיְלָה שֶׁבּוֹ חִיבֵּק אֶת אָבִיו וְחָשַׁב שֶׁאָבִיו יָמוּת. הוּא בָּכָה בְּרַחֲמִים עַצְמִיִּים רַגְשָׁנִיִּים. הוּא הִרְגִּישׁ בַּהֶבְדֵּל. וּבְכָל זֹאת בָּכָה.
אָסוּר לוֹ לַחֲשׁוֹב עַל אִמּוֹ, הִסִּיק הַיֶּלֶד. הַמַּחֲשָׁבָה עָלֶיהָ עֲלוּלָה רַק לְהַחֲלִישׁ אוֹתוֹ. אִילּוּ יָדְעָה הֵיכָן הוּא נִמְצָא, מָה נֶאֱלַץ לַעֲשׂוֹת, כָּל שֶׁהָיְתָה עוֹשָׂה הוּא לְהָבִיא לִידֵי כָּךְ שֶׁלֹּא יוּכַל לַעֲשׂוֹת זֹאת.
לְמַזָּלוֹ הִיא לֹא יוֹדַעַת כְּלוּם, חָשַׁב הַיֶּלֶד.
אַף אֶחָד לֹא יָדַע מָה הַיֶּלֶד עָשָׂה, וּמָה עוֹד עָלָיו לַעֲשׂוֹת. אֲפִילּוּ אָבִיו שֶׁל הַיֶּלֶד כְּבָר לֹא יָדַע. לְמַזָּלוֹ שֶׁל הַיֶּלֶד.
אִישׁ לֹא צָפָה, אִישׁ לֹא יָדַע, וְהוּא הָיָה חוֹפְשִׁי לִהְיוֹת מְסוּגָּל לַכּוֹל.
הַיֶּלֶד דִּמְיֵין אֶת עַצְמוֹ לְבַד לְיַד קִבְרוֹ שֶׁל אָבִיו. הַקֶּבֶר הָיָה פָּתוּחַ. אֲרוֹנוֹ שֶׁל אָבִיו כְּבָר הוּרַד אֶל הַבּוֹר.
הַיֶּלֶד עָמַד לְרַגְלֵי הַבּוֹר בַּחֲלִיפַת חַג הַמּוֹלָד הַשְּׁחוֹרָה שֶׁלּוֹ, כַּפּוֹת יָדָיו שְׁלוּבוֹת מֵעַל מִפְשַׂעְתּוֹ וְהוּא לֹא בָּכָה. בְּמֶרְחַק-מָה מֵהַקֶּבֶר נִיצְּבוּ גְּבָרִים עִם אִתִּי חֲפִירָה, מְחַכִּים לְהוֹרָאָה מֵהַיֶּלֶד לְמַלֵּא אוֹתוֹ בְּעָפָר. הַיֶּלֶד הִרְגִּישׁ שֶׁגּוֹאֶה בּוֹ תְּחוּשָׁה נוֹרָאִית שֶׁל שִׂמְחָה. הַגְּבָרִים הִבִּיטוּ בּוֹ, וְהוּא נָעַץ מַבָּט בְּבוֹר. הוּא יָדַע שֶׁזֶּה שֶׁקֶר. אִם יְמוֹת אָבִיו, תְּמַהֵר אִמּוֹ שֶׁל הַיֶּלֶד אֶל לִיוִוינְגֶסְטוֹן וְתִדְאַג שֶׁיִּקְבְּרוּ אוֹתוֹ וְתַעֲמוֹד לְיַד הַקֶּבֶר בְּשִׂמְלָה שְׁחוֹרָה וּפָנִים מְכוּסִּים וְתַצְמִיד אוֹתוֹ בְּכוֹחַ לְמוֹתְנָהּ כְּאִילּוּ הוּא יֶלֶד קָטָן. הַיֶּלֶד לֹא הָיָה יָכוֹל לַעֲשׂוֹת דָּבָר בְּקֶשֶׁר לְכָךְ. עוֹד סִיבָּה טוֹבָה לְהַמְשִׁיךְ לָלֶכֶת.
וְאַחַר כָּךְ הִיא תִּגְרוֹר אֶת הַיֶּלֶד אִיתָּהּ בַּחֲזָרָה לְאֵוֶורְגְּרִין פַּארְק. וְהוּא יַעֲמוֹד בִּרְחוֹב 96 בְּחֶשְׁכַת הַבּוֹקֶר לִפְנֵי שֶׁגּוּפָתוֹ הַקָּרָה שֶׁל אָבִיו תָּחֵל אֲפִילּוּ לְהֵיעָשׂוֹת זָרָה וּמַרְקִיבָה בַּאֲרוֹן הַקְּבוּרָה. הִיא תִּגְרוֹר אוֹתוֹ בַּחֲזָרָה וְהַיֶּלֶד לֹא יוּכַל לַעֲשׂוֹת דָּבָר. וְהוּא הֵבִין שֶׁאִם יַחֲזוֹר עִם אִמּוֹ אַחֲרֵי הַקְּבוּרָה, לְעוֹלָם לֹא יֵרָאֶה עוֹד אֶת הַבִּקְתָּה שֶׁמִּחוּץ לְלִיוִוינַגְסְטוֹן. לֹא יִהְיוּ לוֹ עוֹד קַיְּיצִים וְלֹא נוֹבֶמְבָרִים בְּשׁוּם מָקוֹם חוּץ מֵאֵוֶורְגְּרִין פַּארְק.
כָּעֵת נִדְמֶה כִּי הַבִּקְתָּה הִיא מֶרְכַּז חַיָּיו שֶׁל הַיֶּלֶד. נִדְמֶה שֶׁהִיא נִיצֶּבֶת בְּאֶמְצַע הַדֶּרֶךְ בֵּין עֲרוּץ הַנַּחַל הַמּוּשְׁלָג הַזֶּה לְתַחֲנַת הָרַכֶּבֶת בְּשִׁיקָגוֹ. בְּקָרוֹב הִיא תִּהְיֶה הַבִּקְתָּה שֶׁלּוֹ.
הַיֶּלֶד לֹא יָדַע כְּלוּם עַל הַצַּוּוֹאָה שֶׁל אָבִיו, וּמֵעוֹלָם לֹא נֶאֱמַר לוֹ כִּי הוּא נוֹעַד לִהְיוֹת בְּעָלֶיהָ הַחוּקִּיִּים שֶׁל הַבִּקְתָּה. בַּעֲלוֹת חוּקִּית לֹא שִׁינְּתָה דָּבָר. אוּלַי הַבִּקְתָּה תִּהְיֶה בְּבַעֲלוּת אִמּוֹ, אוֹ שֶׁתִּימָּכֵר כְּדֵי לְשַׁלֵּם אֶת הַחוֹבוֹת שֶׁל אָבִיו, אוֹ שֶׁהַמְּדִינָה תַּפְקִיעַ אוֹתָהּ, אֲבָל הִיא עֲדַיִין תִּהְיֶה הַבִּקְתָּה שֶׁל הַיֶּלֶד. לְנַצֵּחַ תּוּכַל לִהְיוֹת שַׁיֶּיכֶת רַק לוֹ. אָבִיו שָׁב וְאָמַר לוֹ, הִנֵּה, זֶה שֶׁלְּךָ. תִּתְכּוֹנֵן לְקַבֵּל זֹאת. הַיֶּלֶד הִרְגִּישׁ זֹאת בְּחוּשָׁיו. אֲבָל הוּא הָיָה מְאוּיָּם וְסַרְבָנֵי. הַיֶּלֶד הֵבִין עַכְשָׁיו שֶׁהוּא עָשׂוּי לָנוּחַ וּלְהִתְחַמֵּם בַּבִּקְתָּה בְּתוֹךְ שָׁעוֹת סְפוּרוֹת, אוֹ שֶׁהוּא עָשׂוּי לֹא לִרְאוֹתָהּ לְעוֹלָם. הוּא יָדַע לְהַעֲרִיךְ אֶת מִידַּת הַצֶּדֶק שֶׁבְּכָךְ. הוּא הָלַךְ.
הוּא חָשַׁב עַל אָבִיו כְּאִילּוּ אָבִיו רָחוֹק מִמֶּנּוּ מְאוֹד. הוּא רָאָה אֶת עַצְמוֹ בַּחֲלִיפָה הַשְּׁחוֹרָה לְיַד הַקֶּבֶר וְשָׁמַע אֶת אָבִיו מְדַבֵּר אֵלָיו מִן הַצַּד: יָפֶה מְאוֹד. עַכְשָׁיו תָּרִים אֶת הָעֵינַיִים וְתַגִּיד לָהֶם בְּקוֹל שֶׁל גֶּבֶר לְהַתְחִיל לִגְרוֹף אֶת הָאֲדָמָה. וְאָז תִּסְתּוֹבֵב וְתֵרֵד לְאַט מֵהַגִּבְעָה. חָשׁוּב מְאוֹד שֶׁלֹּא תִּבְכֶּה. יָפֶה מְאוֹד. הַיֶּלֶד עָצַר. הוּא הִרְגִּישׁ שֶׁבְּלוּטוֹת הַדֶּמַע שֶׁלּוֹ נִרְעָדוֹת, מְלֵאוֹת בִּדְמָעוֹת חֲדָשׁוֹת. הוּא יָדַע שֶׁזֶּה שֶׁקֶר. אָבִיו לְעוֹלָם לֹא יִהְיֶה שָׁם כְּדֵי לְהַחֲמִיא לוֹ. אָבִיו לְעוֹלָם לֹא יָדַע עַד כַּמָּה הִצְלִיחַ הַיֶּלֶד בְּמַעֲשָׂיו.
הוּא נָשַׁם עָמוֹק. הוּא הִרְגִּיעַ אֶת עַצְמוֹ. כֵּן, אָבִיו יָדַע אֵיכְשֶׁהוּ, הֶאֱמִין הַיֶּלֶד. אָבִיו יָדַע כָּל הַזְּמַן. אָבִיו יָדַע.
הוּא בָּנָה אֶת הַגּוּמְחָה בְּדִיּוּק כְּפִי שֶׁבָּנוּ אֶת הַגּוּמְחָה בַּלַּיְלָה הַקּוֹדֵם, אֶלָּא שֶׁהַפַּעַם מָצָא מִשְׁטָח בֵּין סֶלַע אָנֹכִי לְבֵין גֶּזַע צַפְצָפָה גָּדוֹל שֶׁנָּפַל אַרְצָה. הוּא פִּינָּה אֶת הַשֶּׁלֶג, הִנִּיחַ עֲנָפִים יְבֵשִׁים, וְהִדְלִיק מְדוּרָה לְיַד כָּל אֶחָד מִמִּשְׁמְרֵי הַחוֹם. בַּהַתְחָלָה הָיָה הַמַּצָּע חַם לְמַדַּי. אֲבָל אָז הַשֶּׁלֶג הַנָּמֵס מִן הַמְּדוּרוֹת הֵחֵל לִזְלוֹג וּלְהִצְטַבֵּר בַּמֶּרְכָּז וְיָצַר תַּחְתָּיו שְׁלוּלִית שֶׁל עֲנָפִים רְטוּבִּים. הַיֶּלֶד קָם וְחָצֵב תְּעָלוֹת קְטַנּוֹת בַּשֶּׁלֶג הַדָּחוּס כְּדֵי לְנַקֵּז אֶת הַמְּדוּרוֹת. הוּא חָזַר לִישׁוֹן וְהָיָה לוֹ חַמִּים כְּשֶׁחִיבֵּק אֶת אָבִיו. הוּא קָם מִדַּי חֲצִי שָׁעָה לְהָזִין אֶת הָאֵשׁ.
בַּלַּיְלָה הִפְסִיק הַשֶּׁלֶג לָרֶדֶת, וְלֹא הִתְחַדֵּשׁ. דּוֹמֶה שֶׁהַיַּעַר שָׁקֵט עוֹד יוֹתֵר, מִתְרַגֵּל, נֶאֱנָח תַּחַת הַנֵּטֶל הֶחָדָשׁ. מָה שֶׁעָמַד לָבוֹא כְּבָר בָּא.
הַיֶּלֶד הִתְעַיֵּיף מִשְּׁבִירַת עֲנָפִים יְבֵשִׁים וְחָזַר לָלֶכֶת שׁוּב לִפְנֵי עֲלוֹת הַשַּׁחַר. הוּא הָלַךְ חָמֵשׁ שָׁעוֹת נוֹסָפוֹת. הוּא לֹא נִיסָּה לַהֲרוֹג אֶת הַשֶּׂכְוִוי שֶׁרָאָה כִּי לֹא רָצָה לְבַזְבֵּז זְמַן בְּנִיקּוּיוֹ וּבְבִישּׁוּלוֹ. הוּא מִיהֵר עַכְשָׁיו. הוּא שָׁתָה מֵהַנַּחַל. בְּשָׁלָב כָּלְשֶׁהוּ מָצָא חֲרָקִים קְטַנִּים שְׁחוֹרִים כְּמוֹ נְמָלִים מְכוּנָּפוֹת שֶׁזָּחֲלוּ בְּמִסְפָּרִים גְּדוֹלִים עַל הַשֶּׁלֶג לְיַד הַנַּחַל. הוּא עָצַר לְלַקֵּט בְּאֶצְבְּעוֹתָיו וְלֶאֱכוֹל שְׁלוֹשִׁים אוֹ אַרְבָּעִים מֵהֶם. הֵם הָיוּ חַסְרֵי טַעַם. הוּא לֹא טָרַח לְהַאֲכִיל בָּהֶם אֶת אָבִיו. הוּא הִרְגִּישׁ שֶׁעָשָׂה דֶּרֶךְ אֲרוּכָּה בְּמוֹרַד הָהָר. הוּא חָשַׁב שֶׁהוּא מַגִּיעַ עַכְשָׁיו לְגוֹבַהּ שֶׁבּוֹ עֲשׂוּיִים לִהְיוֹת כְּבִישִׁים. הוּא הָלַךְ לְאוֹרֶךְ הַנַּחַל, שֶׁיּוֹבְלִים נוֹסָפִים הִצְטָרְפוּ אֵלָיו וְהַזֶּרֶם בּוֹ הִתְעַצֵּם. הָאֲדָמָה הֲלָכָה וְהִשְׁתַּטְּחָה שׁוּב וְהֶעָרוּץ הָלַךְ וְהִתְרַחֵב, נִפְתַּח אֶל אוֹר הַיּוֹם. רֹאשׁוֹ כְּאֵב כְּשֶׁסָּחַב אֶת אָבִיו. הוּא לֹא הִרְגִּישׁ עוֹד אֶת הַכְּאֵבִים הָאֲחֵרִים. בְּעֵרֶךְ בַּצָּהֳרַיִים הִגִּיעַ לַגָּדֵר.
הִיא הִבְהִילָה אוֹתוֹ. הוּא הִבִּיט סְבִיבוֹ, הַדּוֹפֶק שֶׁלּוֹ מְתוֹפֵף פִּתְאוֹם, הוּא הֵכִין אֶת עַצְמוֹ בְּבַת אַחַת לְמַרְאֵה מִשְׁטָח מוּשְׁלָג אָרוֹךְ וְרֵיק וַעֲמוּדֵי גֶּדֶר שְׁבוּרִים, וְהוּא חָשַׁב עַל רוֹעִים בָּאַסְקִים שֶׁנֶּעֶלְמוּ לִפְנֵי חֲמִישִּׁים שָׁנָה. הוּא רָאָה אֶת הַבִּקְתָּה וְאֶת הֶעָשָׁן. הוּא נִרְגַּע, וְרַעַד בְּחוֹסֶר אוֹנִים וּפֶרֶץ בִּצְחוֹק. הוּא נִרְגַּע, וְלֹא הִצְלִיחַ לָזוּז. וְאָז בָּכָה בְּעוֹדוֹ צוֹחֵק. הוּא בָּכָה בְּלִי בּוּשָׁה, בַּהֲקָלָה וּבְשִׂמְחָה קֵהֶה וּבִתְמִיהָה, כַּמָּה שֶׁרַק רָצָה. הוּא חִיבֵּק אֶת אָבִיו, וּבָכָה. אֲבָל הוּא הִנִּיחַ אֶת אָבִיו אַרְצָה וְרָחַץ אֶת פָּנָיו בַּשֶּׁלֶג לִפְנֵי שֶׁנִּיגַּשׁ לַדֶּלֶת.
הוּא חָצָה אֶת הֶחָצֵר בַּהֲלִיכָה אִיטִּית, נוֹשֵׂא אֶת אָבִיו. כָּעֵת לֹא הִרְגִּישׁ עָיֵיף.
פָּנֶיהָ שֶׁל הָאִישָּׁה הַצְּעִירָה נָפְלוּ מֵרוֹב הֶלֶם וּבָרֶגַע הָרִאשׁוֹן לֹא גִּילּוּ שׁוּם יְדִידוּתִיּוֹת.
"הֶחֱנִינוּ אֶת הַגִּ'יפּ בְּאֵיזֶה מָקוֹם, אֲבָל אֲנִי לֹא מוֹצֵא אוֹתוֹ," אָמַר הַיֶּלֶד. "זֶה אַבָּא שֶׁלִּי."
הֵם לֹא דִּיבְּרוּ אִיתּוֹ. הֵם הִפְשִׁיטוּ אוֹתוֹ וְהוֹשִׁיבוֹ אוֹתוֹ לִפְנֵי הָאֵשׁ עָטוּף בִּשְׂמִיכוֹת וְהֵכִינוּ תֶּה וְהִכְרִיחוּ אוֹתוֹ לְחַכּוֹת. הוּא רָצָה לְדַבֵּר. הוּא רָצָה מְאוֹד שֶׁיִּשְׁאֲלוּ אוֹתוֹ הָמוֹן שְׁאֵלוֹת. אֲבָל הֵם פָּעֲלוּ בִּזְרִיזוּת וּבְשֶׁקֶט, מְחַמְּמִים כָּל מִינֵי דְּבָרִים. אָבִיו הָיָה בַּחֲדַר הַשֵּׁינָה.
הַגֶּבֶר בַּעַל הַפָּנִים הַמְּכוּסּוֹת זָקֵן כֵּהֶה טִלְפֵּן לְהַזְמִין רוֹפֵא. הוּא חָזַר לַחֲדַר הַשֵּׁינָה עִם עוֹד שְׂמִיכוֹת וְנִשְׁאַר שָׁם. אִשְׁתּוֹ עָבְרָה מֵחֶדֶר לַחֶדֶר עִם תֶּה חַם. הִיא שִׁפְשְׁפָה אֶת כְּתֵפָיו הָעֵירוּמּוֹת שֶׁל הַיֶּלֶד מִבַּעַד לַשְּׂמִיכָה וְקִרְבָה אֶת סֵפֶל הַתֶּה לְפִיו, אֲבָל לֹא דִּיבְּרָה אִיתּוֹ. הוּא לֹא יָדַע מָה לוֹמַר לָהּ, וְלֹא הִצְלִיחַ כָּל כָּךְ לְהָזִיז אֶת שְׂפָתָיו. אֲבָל הוּא רָצָה מְאוֹד שֶׁהִיא תִּשְׁאַל אוֹתוֹ כַּמָּה שְׁאֵלוֹת. הוּא הָיָה חֲסַר מְנוּחָה, מַפְשִׁיר בִּדְמָמָה לִפְנֵי הָאָח.
הוּא חָשַׁב אֵיךְ יַחֲזוֹר בְּקָרוֹב לַבִּקְתָּה שֶׁלָּהֶם. בְּרֹאשׁוֹ נָתַן לַגֶּבֶר הַמְּזוּקָּן הַנְחָיוֹת לָקַחַת אוֹתוֹ וְאֶת אָבִיו הַבַּיְתָה. זֶה לֹא רָחוֹק. זֶה לֹא יִגְזוֹל הַרְבֵּה מִזְּמַנּוֹ. הֵם יוֹדוּ לוֹ וְיִתְּנוּ לוֹ בְּשַׂר אֱיָיל קֵנֵדִי. מְאוּחָר יוֹתֵר יַחְזְרוּ הוּא וְאָבִיו לָקַחַת אֶת הַגִּ'יפּ, הוּא יוּכַל לְחַמֵּם אֶת אָבִיו בַּבִּקְתָּה לֹא פָּחוֹת טוֹב מִשֶּׁחִימְּמוּ אוֹתוֹ כָּאן, הַיֶּלֶד יֶדַע.
כְּשֶׁהָיְתָה הָאִישָּׁה בַּחֲדַר הַשֵּׁינָה, שָׁמַע הַיֶּלֶד אֶת הַגֶּבֶר הַמְּזוּקָּן מֵרִים אֶת קוֹלוֹ:
"הוּא מָה?"
"הוּא סָחַב אוֹתוֹ מִשָּׁם," לָחֲשָׁה הָאִישָּׁה.
"מָה זֹאת אוֹמֶרֶת, סָחַב אוֹתוֹ?"
"סָחַב אוֹתוֹ. עַל הַגַּב. רָאִיתִי."
"סָחַב אוֹתוֹ מֵאֵיפֹה?"
"מֵאֵיפֹה שֶׁזֶּה קָרָה. אֵיפְשֶׁהוּ בְּנַחַל הָרוֹעִים, כַּנִּרְאֶה."
"שְׁלוֹשָׁה-עָשָׂר קִילוֹמֶטְרִים?"
"אֲנִי יוֹדַעַת."
"שְׁלוֹשָׁה-עָשָׂר קִילוֹמֶטְרִים? אֵיךְ הוּא יָכוֹל לַעֲשׂוֹת דָּבָר כָּזֶה?"
"לֹא יוֹדַעַת. כַּנִּרְאֶה הוּא לֹא יָכוֹל. אֲבָל הוּא עָשָׂה."
הָרוֹפֵא הִגִּיעַ אַחֲרֵי חֲצִי שָׁעָה, בְּדִיּוּק כְּשֶׁהִתְחִיל הַיֶּלֶד לִרְעוֹד. הָרוֹפֵא נִכְנַס לַחֲדַר הַשֵּׁינָה וְשָׁהָה שָׁם חָמֵשׁ דַּקּוֹת. הָאִישָּׁה מָזְגָה לַיֶּלֶד עוֹד תֶּה וְכָרְעָה בֶּרֶךְ לְצִדּוֹ וְחִיבְּקָה אֶת כְּתֵפָיו.
הָרוֹפֵא יָצָא וּבָדַק אֶת הַיֶּלֶד בְּלִי לְדַבֵּר. הַיֶּלֶד רָצָה מְאוֹד שֶׁהָרוֹפֵא יִשְׁאַל אוֹתוֹ כַּמָּה שְׁאֵלוֹת, אֲבָל פָּחַד שֶׁיִּרְעַד חָזָק מִדַּי וְלֹא יוּכַל לַעֲנוֹת בְּקוֹל שֶׁל גֶּבֶר. כְּשֶׁנָּגַע בּוֹ הָרוֹפֵא וְאָמַר לוֹ לְהוֹצִיא לָשׁוֹן וּמִדַּד לוֹ חוֹם, הַיְישִׁיר הַיֶּלֶד אֶת מַבָּטוֹ לְעֵינָיו שֶׁל הָרוֹפֵא , כְּאִילּוּ כְּדֵי לְהוֹכִיחַ לוֹ שֶׁהוּא בֶּאֱמֶת בְּסֵדֶר.
הָרוֹפֵא אָמַר:
"דֶּיְיוִויד, אַבָּא שֶׁלְּךָ מֵת. הוּא מֵת כְּבָר הַרְבֵּה זְמַן. כַּנִּרְאֶה מֵאֶתְמוֹל."
"אֲנִי יוֹדֵעַ אֶת זֶה," אָמַר הַיֶּלֶד.



https://www.shortstoryproject.com/he/story/%d7%9c%d7%9c%d7%9b%d7%aa/
#אַבּוּבָן#אוֹמֶץ#הִתְבַּגְּרוּת#מָוֶות