הַשָּׁנָה הָיְיתָה 3000 לַסְּפִירָה. אַחֲרֵי שָׁנִים אֲרוּכּוֹת שֶׁל מִלְחֲמוֹת עוֹלָם, מִלְחֲמוֹת אֶזְרָחִים וּמִלְחֲמוֹת דָּת, וְאַחֲרֵי שֶׁהַשָּׁמַיִים הִמְטִירוּ עַל הַמַּיִם בַּחֲמַת זַעַם מֵטֵאוֹרִים שֶׁל גֵּיהִינּוֹם נַקְמָנִי מְלַוִּוים בִּבְרָקִים וּרְעָמִים, הִתְפָּרְצוּיוֹת גַּעֲשִׁיּוֹת, סוּפוֹת וּסְעָרוֹת, מַחֲלוֹת וּמְצוּקוֹת רָעָב שֶׁלֹּא שָׁכְכוּ בְּמֶשֶׁךְ מֵאוֹת שָׁנִים, נִכְחֲדָה הָאֱנוֹשׁוּת עַל פְּנֵי כַּדּוּר הָאָרֶץ כִּמְעַט לַחֲלוּטִין. הַיַּבָּשׁוֹת נֶעֶלְמוּ עַל יוֹשְׁבֵיהֶן, וְכָל הָאוֹקְיָינוֹסִים יָבְשׁוּ וְהָפְכוּ לְגֵאָיוֹת עֲמוּקִּים וּמִבְּעִיתִּים. נוֹתְרוּ רַק מְתֵי מְעַט שֶׁחָיוּ בִּמְעָרָה גְּדוֹלָה מִתַּחַת לָאֲדָמָה שֶׁנּוֹצְרָה בְּעִקְבוֹת פְּגִיעָתוֹ שֶׁל מֵטֵאוֹר מֵאָה שָׁנִים לִפְנֵי כֵן.
הֵם הָיוּ מֵאָה בִּלְבַד, לָבְשׁוּ לְגוּפָם עוֹרוֹת, הִתְחַמְּשׁוּ בִּסְלָעִים, וּבִשְׁנָתָם הִנִּיחוּ אֶת רָאשֵׁיהֶם עַל זְרוֹעוֹתֵיהֶם. הֵם אָכְלוּ עֵשֶׂב מִשְּׂדֵה מִרְעֶה קָטָן וּמוֹרִיק שֶׁהִשְׂתָּרֵעַ סָמוּךְ לְבִרְכַּת מַיִם עוֹמְדִים. לֹא הָיוּ לָהֶם שֵׁמוֹת, וְלֹא הָיְיתָה לָהֶם שָׂפָה. הֵם דִּיבְּרוּ בְּסִימָנִים וְכִינּוּ זֶה אֶת זֶה בְּמִסְפָּרִים. שְׁמוֹנִים גְּבָרִים, חֲמֵשׁ עֶשְׂרֵה נָשִׁים וַחֲמִישָּׁה יְלָדִים הָיוּ כָּל מָה שֶׁנּוֹתַר מֵהָאֱנוֹשׁוּת כּוּלָּהּ.
הֵם לֹא נִזְקְקוּ לְשָׂפָה כְּדֵי לְהָבִין שֶׁהֵם הָאַחֲרוֹנִים שֶׁנּוֹתְרוּ עַל פְּנֵי כַּדּוּר הָאָרֶץ, וְשֶׁהֵם הַתִּקְוָוה הָאַחֲרוֹנָה לְכִינּוּנָהּ מֵחָדָשׁ שֶׁל הָאֱנוֹשׁוּת. בְּשֶׁל כָּךְ הָיוּ נְחוּשִׁים בְּדַעְתָּם לִדְבּוֹק זֶה בָּזֶה כָּעֲנָבִים בְּאֶשְׁכּוֹל וּלְהֵיאָחֵז בַּחַיִּים בְּצִיפּוֹרְנֵיהֶם, וְהִבְטִיחוּ זֶה לָזֶה לְהִישָּׁאֵר יַחַד כְּדֵי לְהַצִּיל אֶת הַכּוֹכָב הַזֶּה. בְּכָל בּוֹקֶר הָיוּ יוֹצְאִים לְמִרְעֶה, מְלַחֲכִים עֵשֶׂב, וּמַעֲלִים גֵּירָה כְּצֹאן וּמִתְפַּלְּשִׁים בְּקִרְבַת הַמַּיִם כִּכְלָבִים. אַחֵר כָּךְ, עִם שְׁקִיעַת הַשֶּׁמֶשׁ, הָיוּ שָׁבִים לִישׁוֹן בִּמְעָרָה כָּעֲטַלֵּפִים. יוֹם אֶחָד, לְאַחַר שֶׁשָּׁבוּ כּוּלָּם אֶל הַמְּעָרָה וְהֵחֵלּוּ לִסְפּוֹר אֶת עַצְמָם כְּמִדֵּי יוֹם, כְּדֵי לְוַודֵּא שֶׁמִּסְפָּרָם נוֹתַר כְּשֶׁהָיָה, הוּפְתְּעוּ לְגַלּוֹת שֶׁמִּסְפַּר תֵּשַׁע לֹא נִמְצָא.
– לְאָן נֶעֱלַם מִסְפַּר תֵּשַׁע?!
אִישׁוֹנֵיהֶם הִתְרַחֲבוּ בְּתִימָּהוֹן וְנַפְשׁוֹתֵיהֶם נִרְעֲדוּ מְפַחֵד. עַל פְּנֵיהֶם נִיכְּרָה דְּאָגָה אֲמִיתִּית וּבְרוּרָה בְּשֶׁל הַהֵיעָלְמוּת הַמְּשׁוּנֶּה הַזּוֹ, שֶׁכֵּן מִזֶּה יוֹתֵר מֵעֶשֶׂר שָׁנִים אִישׁ מֵהֶם לֹא נֶעֱלַם. לְאַחַר כַּמָּה שָׁעוֹת שֶׁל שְׁתִיקָה נוֹאֶשֶׁת וּמַתִּישָׁה נִכְנָס לַמְּעָרָה מִסְפַּר תֵּשַׁע, חִיּוּךְ גָּדוֹל עַל פָּנָיו, וְזֵיעָה נִיגֶּרֶת מִמִּצְחוֹ. הוּא נֶעֱמַד מוּלָם כְּפַסָּל, וְהַחִיּוּךְ לֹא מָשׁ מִפִּיו. בְּטֶרֶם הִסְפִּיק מִי מֵהֶם לְהַפְנוֹת אֵלָיו אֶצְבַּע מַאֲשִׁימָה, הוּא פָּרַשׁ אֶת יָדָיו כְּמִי שֶׁמְּבַקֵּשׁ לְהִתְפַּלֵּל, כְּאוֹתָם אֲנָשִׁים שֶׁהֶאֱמִינוּ פַּעַם בֶּאֱלוֹהֵי הַשָּׁמַיִים בְּטֶרֶם נִכְחֲדוּ כּוּלָּם מֵעַל פְּנֵי הָאֲדָמָה.
חִיּוּכוֹ הִתְרַחֵב, חִיּוּךְ אֱוִוילִי בְּמִקְצָת, וְיָדָיו חָשְׂפוּ תִּלְיוֹן בְּצֶבַע כֶּסֶף, חָלוּד בְּשׁוּלָיו, עַל צְמִיד עוֹר שֶׁבְּמֶרְכָּזוֹ לֵב גָּדוֹל. בְּעוֹד כּוּלָּם מַבִּיטִים בַּתִּלְיוֹן בִּשְׁקִיקָה וּבְהִשְׁתָּאוּת צָעַד לִפְנִים גֶּבֶר בַּעַל הַדָּרַת כָּבוֹד, עַב בָּשָׂר וְאָפוֹר שֵׂיעָר, שֶׁזְּקֵנוֹ וּפָנָיו חֲרוּשֵׁי הַקְּמָטִים הֵעִידוּ עַל הֱיוֹתוֹ הַמְּבוּגָּר שֶׁבָּהֶם, שֶׁנִּקְרָא מִסְפַּר מֵאָה. הוּא הִתְבּוֹנֵן בְּמִסְפַּר תֵּשַׁע בְּזַעַם כְּשׁוֹאֵל: הֵיכָן הָיִיתָ? מִסְפַּר תֵּשַׁע לֹא הֵשִׁיב לוֹ, רַק הָרִים אֶת יָדָיו כְּדֵי לְהַרְאוֹת לוֹ אֶת הַתִּלְיוֹן.
מֵאוֹתוֹ רֶגַע הִשְׁתַּנּוּ הַיָּמִים תַּכְלִית הַשִּׁינּוּי. מִסְפַּר תֵּשַׁע הָפַךְ לְמוֹקֵד תְּשׂוּמַת הַלֵּב שֶׁל כּוּלָּם וְזָכָה בְּמַעֲמַד רָם בַּעַל חֲשִׁיבוּת מְיוּחֶדֶת בְּמִינָהּ. הוּא הָיָה הַגֶּבֶר הַיָּחִיד שֶׁהָעֵינַיִים הָיוּ נְשׂוּאוֹת אֵלָיו בְּכָל מָקוֹם שֶׁבּוֹ שָׁהָה וּבְכָל מָקוֹם שֶׁאֵלָיו הָלַךְ. כּוּלָּם בִּיקְּשׁוּ אֶת חֶבְרָתוֹ, שָׁאֲפוּ לְהִתְקָרֵב אֵלָיו וְהִתְגָּאוּ בְּהֶיכֵּרוּתָם עִמּוֹ, שֶׁהֲרֵי הוּא הָיָה הַגֶּבֶר בַּעַל תִּלְיוֹן הַכֶּסֶף. מִי שֶׁצָּחַק אִיתּוֹ הָיָה בַּר מַזָּל, וּמִי שֶׁנִּלְוָוה אֵלָיו לַמִּרְעֶה עִם שַׁחַר הָיָה בַּר מַזָּל אַף יוֹתֵר.,אוּלָם בַּר הַמַּזָּל הַגָּדוֹל בְּיוֹתֵר בָּאֱנוֹשׁוּת כּוּלָּהּ הָיָה זֶה שֶׁמִּסְפַּר תֵּשַׁע הִנִּיחַ לוֹ לָגַעַת בַּתִּלְיוֹן, דָּבָר שֶׁקָּרָה רַק לְעִתִּים נְדִירוֹת.
הַנָּשִׁים הִתְחָרוּ בֵּינֵיהֶן מִי מֵהֶן תִּהְיֶה זוֹ שֶׁתִּזְכֶּה בְּאַהֲבָתוֹ, לִיבּוֹ וְתִלְיוֹנוֹ. אַחַת מֵהֶן הִתְפַּשְּׁטָה לְפָנָיו, אַחֶרֶת קָרְצָה לוֹ בְּעֵינָהּ וּשְׁלִישִׁית פִּיתְּתָה אוֹתוֹ עִם שָׁדֶיהָ הַגְּדוֹלִים וְהַזְּקוּרִים. הַנּוֹעֶזֶת מִכּוּלָּן הָיְיתָה זוֹ שֶׁהִתְנַפְּלָה עָלָיו בִּזְמַן שֶׁיָּשַׁן.
הַקִּנְאָה חַלְחָלָה בְּקֶרֶב הַגְּבָרִים כְּרַעַל, וּמֵעֵינֵיהֶם נִיבְּטָה שִׂנְאָה יוֹקֶדֶת. בְּתוֹךְ תּוֹכָם זָמְמוּ מְזִימּוֹת מְרוּשָּׁעוֹת, וְהָאַלִּימוּת אִייְּמָה לְהִתְפָּרֵץ. הֵם נֶחְלְקוּ לְכַמָּה מַחֲנוֹת: הַמְּבוּגָּר בַּעַל מִסְפַּר מֵאָה וְכַמָּה מִסְפָּרִים שֶׁתָּמְכוּ בּוֹ סָבְרוּ שֶׁהַתִּלְיוֹן הוּא חִידּוּשׁ הַרְסָנִי וְטָעֲנוּ שֶׁחַיָּיבִים לְהַשְׁלִיכוֹ לְמֵי הַבְּרֵיכָה. אֲחֵרִים, בְּרָאשׁוּתוֹ שֶׁל מִסְפַּר עֶשֶׂר, הִתְנַגְּדוּ לְכָךְ וְהֶאֱמִינוּ בְּחֵירוּתוֹ שֶׁל מִסְפַּר תֵּשַׁע וּבִזְכוּתוֹ לְהַחֲזִיק בִּרְכוּשׁ פְּרָטִי. הַשְּׁאָר שָׁמְרוּ עַל נֵיטְרָלִיּוּת. וְכָךְ, לָרִאשׁוֹנָה בְּתוֹלְדוֹתֶיהָ, הִתְפַּלְּגָה הַמְּעָרָה.
בְּאַחַד הַיָּמִים פָּרְצָה תִּגְרָה בֵּין שְׁנֵי גְּבָרִים: הָאֶחָד אָהַב אֶת בַּעַל הַתִּלְיוֹן, וְהַשֵּׁנִי תִּיעֵב אוֹתוֹ. הַמְּרִיבָה הֲלָכָה וְהִסְלִימָה עַד שֶׁהִגִּיעָה לְשִׂיאָהּ כַּאֲשֶׁר הָאִישׁ שֶׁאָהַב אֶת בַּעַל הַתִּלְיוֹן הָרַג אֶת שׂוֹנְאוֹ וְרוֹצֵץ אֶת גּוּלְגּוֹלְתּוֹ בְּסֶלַע גָּדוֹל. עַד מְהֵרָה הִתְכַּנֵּס בֵּית דִּין שֶׁל בְּנֵי אָדָם עֵירוּמִּים לְמַעֵט עוֹר חַיּוֹת שֶׁכִּיסָּה אֶת גּוּפָם, וּמִסְפַּר מֵאָה הוֹצִיא פְּסַק דִּין שֶׁקָּבַע כִּי יֵשׁ לְהִיפָּטֵר מֵהַתִּלְיוֹן מִיָּד. מִסְפַּר תֵּשַׁע סֵירֵב לִמְסוֹר אֶת הַתִּלְיוֹן שֶׁלּוֹ, וְהוּחְלַט לְהוֹצִיאוֹ לַהוֹרֵג בְּגִין עֲבֵירָה עַל הַחוֹק. הוּא נִגְרַר אֶל הַבְּרֵיכָה, וְאַרְבָּעָה גְּבַרְתָּנִים הִתְיַישְּׁבוּ עָלָיו כְּדֵי לְהַבְטִיחַ אֶת מוֹתוֹ בַּטְּבִיעָה. לְאַחַר מִכֵּן נִלְקַח הַתִּלְיוֹן וְנִמְסַר לְמַנְהִיג, מִסְפַּר מֵאָה, כְּדֵי שֶׁיִּיפָּטֵר מִמֶּנּוּ וְיָשִׂים קֵץ לְרָעָה חוֹלָה זוֹ.
בְּיוֹם הַמָּחֳרָת הַהֶלֶם הִכָּה בְּכוּלָּם כִּבְשׂוֹרַת מָוֶות כַּאֲשֶׁר הוֹפִיעַ לִפְנֵיהֶם הַמַּנְהִיג כְּשֶׁהוּא עוֹנֵד אֶת הַתִּלְיוֹן עַל חָזֵהוּ כְּחָתָן. כַּעֲבוֹר שְׁנֵי לֵילוֹת נִרְצַח הַמַּנְהִיג, וְהַתִּלְיוֹן נֶעֱלַם. אַנְשֵׁי הַמְּעָרָה הֶאֱשִׁימוּ זֶה אֶת זֶה, וְהַסְּפֵקוֹת הֵחֵלּוּ לְחַלְחֵל לְלִיבּוֹתֵיהֶם כְּרוּחַ סְעָרָה. מִיָּד קָמוּ קְבוּצוֹת רַבּוֹת שֶׁל מִתְנַגְּדִים, תּוֹמְכִים, חַמְדָנִים, שׂוֹנְאִים וּמִקַּנָּאִים. הֵם חָלְקוּ זֶה עַל זֶה, הֶחֱזִיקוּ בְּקַנָּאוּת בְּדֵעוֹתֵיהֶם, הִתְאַגְּדוּ לַסִּיעוֹת, הִתְוַוכְּחוּ, הִתְכַּתְּשׁוּ, נִלְחֲמוּ, טָבְחוּ וְחִיסְּלוּ זֶה אֶת זֶה עַד הָאַחֲרוֹן שֶׁבָּהֶם.
כַּעֲבוֹר חוֹדָשִׁים סְפוּרִים הוֹפִיעַ בַּמְּעָרָה, לְבַדּוֹ, תִּינוֹק בּוֹכֶה, אוֹחֵז בְּיָדָיו תִּלְיוֹן קָטָן בְּצֶבַע כֶּסֶף, חָלוּד בְּשׁוּלָיו, שֶׁחִיסֵּל אֶת מָה שֶׁנּוֹתַר מֵהָאֱנוֹשׁוּת.
 



https://www.shortstoryproject.com/he/story/%d7%9b%d7%9c%d7%99%d7%95%d7%9f/
#אָלֵגוֹרְיָה#אַלִּימוּת#ספרותערבית#רֶצַח