כְּשֶׁאֲנִי נִזְכֶּרֶת בַּזֶּה בָּא לִי לִקְבּוֹר אֶת עַצְמִי. עַכְשָׁיו בָּא לִי לִקְבּוֹר אֶת עַצְמִי, אָז אֲנִי נִזְכֶּרֶת בָּזֶה.
מִישֶׁהוּ נָתַן לִי פַּעַם אֵיזֶה כַּדּוּר כָּחוֹל, אֱלוֹהִים, אֵיזוֹ הַרְגָּשָׁה זוֹ הָיְתָה. הוּא אָמַר לִי תְּבַלְּעִי אֶת זֶה וּבָלַעְתִּי, אוֹ בָּלִיתִי, אוֹ אֵיךְ שֶׁאוֹמְרִים אֶת זֶה. בָּלִיתִי אֶת הַכַּדּוּר הַהוּא, וּבְתוֹךְ הַטְּרִיפּ הָאוֹבְדָנִי שֶׁל הַכַּדּוּר עָקַבְתִּי אַחֲרֵי מִישֶׁהוּ שֶׁזָּרַק אוֹתִי לְכָל הָרוּחוֹת בִּרְחוֹב מִלְּצֵ'ט. זֶה הָיָה עֶרֶב, הָיִיתִי תַּחַת הַשְׁפָּעַת הַכַּדּוּר הַזֶּה, לֹא יָדַעְתִּי בְּדִיּוּק מָה שַׁיָּיךְ לָמָּה וְהַאִם כָּל הַפְּלוֹנְטֵרִים שֶׁאֲנִי רוֹאֶה זֶה סִיבּוֹת שֶׁהִסְתַּבְּכוּ בְּתוֹךְ תּוֹצָאוֹת אוֹ אוֹטוֹבּוּסִים שֶׁנּוֹסְעִים לִצְפוֹן הָעִיר.
לָקַחְתִּי אֶת הַכַּדּוּר הַהוּא וְחִיכִּיתִי לְהִוא לְמַטָּה. אֵיזֶה פַּאשְׁלָה אֲיוּמָּה. הוּא הָלַךְ לְצַלְצֵל לַחֶבְרָה שֶׁלּוֹ הָאֲמִיתִּית שֶׁזֶּה, כְּבָר נִיתָּן לְהָבִין, לֹא הָיִיתִי אֲנִי, הוּא הָלַךְ לְצַלְצֵל אֵלֶיהָ וּלְהַגִּיד לָהּ מַשֶּׁהוּ. אֲנִי חִיכִּיתִי לְמַטָּה, אֵיזֶה בּוּשָׁה, אֵיךְ שֶׁאֲנִי דִּירְדַּרְתִּי אֶת עַצְמִי. הוּא יָרַד וְאָמַר לִי: שִׁמְעִי, הַחֶבְרָה הָאֲמִיתִּית שֶׁלִּי לֹא קוֹנֶה אֶת הַסִּיפּוּר שֶׁלִּי, אָז אֲנִי הוֹלֵךְ, בַּיי. זֶה הָיָה מִזְּמַן, הָיִיתִי בַּת עֶשְׂרִים וּשְׁתַּיִיִיִם וָחֵצִי.
אַתָּה הוֹלֵךְ? שָׁאַלְתִּי אוֹתוֹ, הוּא אָמַר לִי שֶׁאֵין לוֹ בְּרֵירָה. בּוֹאוּ הִנֵּה, אֵיךְ שֶׁאֲנִי הִרְגַּשְׁתִּי אָז בִּרְחוֹב מִלְּצֵ'ט. לֹא הָיְתָה לִי טִיפַּת רוֹק בַּלֶּחָיַיִם, רַק הַסְטִירַת לֶחִי הַזֹּאת. אֵיךְ הִגַּעְתִּי הַבַּיְתָה? בְּדֶרֶךְ הַמֶּלֶךְ בְּוַודַּאי. לָקַחְתִּי רַגְלַיִים לְדֶרֶךְ הַמֶּלֶךְ, וְהֵן הִתְגַּלְגְּלוּ הָלְאָה.
בְּאוֹפֶן קוֹנְסִיסְטֶנְטִי הָיִיתִי דֵּי זְרוּקָה בְּאוֹתָם יָמִים, אָז חָשַׁבְתִּי שֶׁאֲנִי צְרִיכָה לְהִיזָּרֵק וְאַחַר כָּךְ לְהִיסָּחֵף הָלְאָה, אֲנִי כְּבָר אַגִּיעַ לְאָן שֶׁהוּא.
הִידַּרְדַּרְתִּי לִי הַבַּיְתָה. וּוָאו, אֵיזוֹ הִידַּרְדְּרוּת זֹאת הָיְתָה. אַף אֶחָד לֹא רָאָה אוֹתִי, כָּךְ אֲנִי מְקַוֶּוה.
מֵאָז עָבְרוּ שְׁנוֹת אוֹר. בִּרְחוֹבוֹת, לִפְעָמִים אֲנִי עֲדַיִין מְחַפֶּשֶׂת אֶת הַבָּחוּר הַהוּא שֶׁזָּרַק אוֹתִי לְכָל הָרוּחוֹת. אֲנִי רוֹצֶה לְהַגִּיד לוֹ שֶׁהָיִיתִי תַּחַת הַשְׁפָּעַת הַכַּדּוּר הַהוּא, וְאִם יֵשׁ מַשֶּׁהוּ שֶׁאֲנִי מִצְטַעֶרֶת עָלָיו זֶה שֶׁלֹּא הָיִיתִי מְפוּכַּחַת מַסְפִּיק כְּדֵי לְהַגִּיד לוֹ: מִיֵּיקִי, יֵשׁ לְךָ שֶׁקֶל לְאוֹטוֹבּוּס?

הַחַיִּים זֶה כַּדּוּר שֶׁלֶג שֶׁל אוֹבְדַן מַשְׁמָעוּת. אֲנִי מִידַּרְדֶּרֶת מִיּוֹם לְיוֹם, וּמִתְאַמֶּצֶת לֹא לְאַבֵּד אֶת הַתְּמִימוּת בְּבַת אַחַת בְּכַמָּה יָמִים, אֶלָּא לְאַט לְאַט בְּכַמָּה שָׁנִים. שְׁעוֹן הַחוֹל שֶׁלִּי אוֹזֵל, וַאֲנִי מִנְּשִׁימָה אוֹתוֹ בִּתְחוּשׁוֹת עִילָּאִיּוֹת שֶׁל חֵירוּת וְשִׁוְויוֹן נֶפֶשׁ. מֹאזְנֵי הַשְּׁפִיּוּת שֶׁלִּי מְשַׂחֲקִים אִיתִּי אֵיזֶה מִשְׂחָק לֹא בָּרוּר, שֶׁאַתְּ חוּקָּיו אֵינֶנִּי מְבִינָה. יוֹם אֶחָד אֲנִי קוֹל, כַּעֲבוֹר חָמֵשׁ דַּקּוֹת אֲנִי הִיפְּנוֹזָה, אוֹ מַעֲרֶכֶת עַל חוּשִׁית מְדַבֶּרֶת. אֲנִי כְּבָר לֹא אֲנִי, קוֹרְאִים לִי בְּכָל מִינֵי שֵׁמוֹת, וַאֲנִי עוֹנֶה לְכוּלָּם וּלְאַף אֶחָד, אוֹ שֶׁאֲנִי מִסְתּוֹבֶבֶת בְּאוֹתָהּ פִּתְאוֹמִיּוֹת גַּם כְּשֶׁקּוֹרְאִים לַאֲחֵרִים.







https://www.shortstoryproject.com/he/story/%d7%9b%d7%93%d7%95%d7%a8-%d7%9b%d7%97%d7%95%d7%9c/
#אהבהבלתי-מוּשֶּׂגֶת#אוּרְבָּנִי#אַקְזֶסְטַנְצִיָּאלִיסְטִי#יִשְׂרְאֵלִי#שָׁנוּן