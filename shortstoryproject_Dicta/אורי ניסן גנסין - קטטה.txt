אֵצֶל אוֹתָם הַקְּרוֹנוֹת  הַפְּשׁוּטִים, הָאֲרוּכִּים וּמְכוּסִּים קֶמַח, שֶׁהָיוּ נִיצָּבִים תָּדִיר לְבַטָּלָה בְּטַבּוּרָהּ שֶׁל אוֹתָהּ הַכִּיכָּר הַמְּרַוְּוחָהּ וְהַמְּיוּתָּמָהּ שֶׁבְּצַד הַשּׁוֹסַיי  הַכַּרְסָנִי, הַנָּטוּשׁ בְּמִקְצָת כְּלַפֵּי חַמָּה שֶׁל אָבִיב, אוֹתָם, שֶׁסּוּסֵיהֶם הַמְּדוּלְדָּלִים וְהַקְּטַנִּים הָיוּ נִרְאִים מֵרָחוֹק כִּתְפוּסִים בַּחֲלוֹמוֹת קוֹפְאִים וְנִיצָּבִים כִּכְתוּבִים בַּתְּמוּנָה שֶׁבַּקִּיר, אֶלָּא שֶׁהָיוּ מַצְלִיפִים לִפְרָקִים בְּזַנְבוֹתֵיהֶם הַנִּרְפִּים, מֵחֲמַת הַזְּבוּבִים הַטַּרְחָנִים שֶׁאָפְפוּ אוֹתָם – אֵצֶל אוֹתָם הַקְּרוֹנוֹת הָרְחוֹקִים הוּטַּל פִּתְאוֹם נַחְשׁוֹל גָּדוֹל שֶׁל קוֹלוֹת רַבִּים וַחֲזָקִים, שֶׁפָּרְצוּ יַחַד בִּצְחוֹק אַדִּיר וּמְצַלְצֵל, וְכִיכָּר זוֹ, הַמְּיוּתָּמָהּ בְּמִקְצָת, שֶׁהָיְתָה תָּמִיד זְרוֹעָהּ אֲנִיצֵי חָצִיר שֶׁנְּפַזֵּר וַאֲחוּזָּה בְּתַרְדֵּמָה נַרְפֶּה, חֲרָדָה פִּתְאוֹם בְּקַדַּחַת, וַחֲלָלָהּ הַקּוֹפֵא הִיכָּה גַּלִּים צוֹהֲלִים וּצְלוּלִים:
– הוֹ-הוֹ-הוֹ-הוֹ!
בְּחוּטֵי הַבַּרְזֶל הַנְּמוּכִים, שֶׁהָיוּ נִמְשָׁכִים בְּצִדּוֹ שֶׁל אוֹתוֹ הַשּׁוֹסַיי הָרָחָב לְמִן הַכְּלוֹנָס הָאֶחָד וּבְזִיכָיו  הַלְּבָנִים וְעַד לִכְלוֹנָס הַשֵּׁנִי וּבְזִיכָיו הַלְּבָנִים, יָשְׁבָה לַהֲקַת דְּרוֹרִים שַׁאֲנַנּוּת וְחָלְפָה כְּלַפֵּי הַזּוֹהַר; וְלַהֲקָה זוֹ נִבְהֲלָה פִּתְאוֹם וְנִתְלְשָׁה מִמְּקוֹמָהּ בְּבַת אַחַת, אַגַּב רִשְׁרוּשׁ קוֹדֵחַ שֶׁבַּחֲרֵדָהּ:
– פַּררר...
וּפָרְחוּ וְהִתְחִילוּ רוֹחֲצוֹת בְּלַהַג רַב וְסוֹבְבוֹת בַּתְּכֵלֶת הָאוֹרָה וְהַשַּׁלְוָוה, שֶׁתַּחַת הַשָּׁמַיִם הַגְּדוֹלִים, הָרוֹמְזִים בְּחִיבָּה. פַּררר – הִנִּיחוּ! חַיֵּיכֶם, הִנִּיחוּ לַבְּרִיּוֹת הַמְּקוּמָּחוֹת וְהַשּׁוֹאֲנוֹת הַלָּלוּ שֶׁמִּתַּחַת! הִנִּיחוּ וְיִהְיוּ אֵלּוּ מְטַפְּלִים לָהֶם בְּשׁוּרוֹת הַחֲנוּיוֹת הַגּוּצוֹת וְהַנִּדְכָּאוֹת, שֶׁבַּטֶּפַח הַזֶּה הַנִּידָּח. וְיִהְיוּ לָהֶם אַרְמוֹנוֹת הַדּוּכָּס הַנְּטוּשִׁים וּפַרְדֵּסָם הַגָּזוֹז תַּחַת יוֹפִי וּפִסְגַּת הַמִּסְגָּד הַנּוֹצֶצֶת וּנְטוּיַית הַצַּוּוֹאר הַנּוֹאָל תְּהִי לָהֶם תַּחַת שִׂיא. פַּררר – בָּאֱמוּנָה, כְּלוּם כְּדָאִים הֵם כָּל אֵלֶּה בִּנְשִׁימָה אַחַת קְלִילָה וְחוֹפְשִׁית שֶׁבַּתְּכֵלֶת זוֹ הַצָּחָה וְהַגְּדוֹלָה וְשֶׁבְּאוֹפְקָהּ הָרָחוֹק וְהַהוֹגֶה חֲלוֹמוֹת נִשְׂגָּבִים?
– פַּררר...
וּלְמַטָּה הָיְתָה הֲמוּלָּה שׁוֹקֵקָה וְהַשֶּׁטַח חָרֵד וְיִימָּלֵא קוֹלוֹת פִּתְאוֹם, יוּלִי אִילֵּם, נָטַל  אֶחָד צָהוֹב וַחֲרוּם,  שֶׁאֵינוֹ מְדַבֵּר בָּרוּר הָיָה, כְּפִי הַנִּרְאֶה, גַּם הוּא בְּמִדְבָּרִים וְהָיָה מוּטָּל בִּקְרוֹנוֹ וּמִתְלַהֵב בִּשְׁאָגָה מְשׁוּנֶּה קְצָת – בְּאֵיזוֹ שְׁאָגָה צְהַבְהַבָּה, שֶׁבְּסוֹפָהּ הִיא מְחוּדָּדָהּ:
כָּל מַדְוֵוי מֶטְרִים  לְבִטְנוֹ שֶׁל זֶה! אָה? חוֹ-חוֹ-חוֹ מָשַׁח נָא, מִשְׂחֵהוּ שָׁם, אַתָּה – כֶּלֶב סוּמָא! חָו!
וַחֲבֵרָיו הַנְּטָלִים הָאֲחֵרִים רָגְשׁוּ בִּקְרוֹנוֹתֵיהֶם וְקוֹלוֹת הָיוּ לָהֶם כְּפַטִּישִׁים:
– חָו! תִּיפַּח רוּחוֹ שֶׁל אוֹתוֹ תַּרְנְגוֹל.
– חוֹ-חוֹ! הֲרֵי זֶה כֶּלֶב סוּמָא! אָה?
– חוֹ-חוֹ-חוֹ! פֶּחָה בּוֹ! פֶּחָה הָלְאָה, אֶפְרוֹחַ!
– כֵּסֶה,   אָח טוֹב!
– כְּשֵׁם שֶׁאֲנִי יְהוּדִי, הוֹ-הוֹ!
וּפִתְאוֹם הִתְחִיל שׁוּב אוֹתוֹ נַחְשׁוֹל מִצְוָות שֶׁבַּתְּחִילָּה וְהַקּוֹלוֹת אָבְדוּ מִיָּד.
– הוֹ-הוֹ-הוֹ-הוֹ!
אוֹתוֹ יוֹם הָיָה בְּמִקְצָת יוֹמָא דְפַגְרָא  לַנּוֹצְרִים וְהַדְּלָתוֹת שֶׁבַּחֲנוּיוֹת הָיוּ סְגוּרוֹת לְמֶחֱצָה וְלִשְׁלִישׁ. בְּקָרוֹב הִתְחִילוּ חֶנְוָונִים יוֹצְאִים וּמְצִיצִים מֵחֲרַכִּים. בְּאִטְלִיז הַמְּרוּחָק קְצָת הָיָה בַּתְּחִילָּה קַרְדּוֹם חוֹבֵט רַכּוֹת וַאֲרוּכּוֹת וּפִתְאוֹם חָדַל. הִנֵּה נָקְשָׁה זְגוּגִית בְּלִשְׁכַּת הַנּוּטַארְיוּס שֶׁבַּדְּיוֹטָה הַשְּׁנִיָּיה  וְאֶשְׁנָב נִפְתַּח לִרְוָוחָה:  וְאוֹתָהּ פְּרוֹזְדוֹרָנִית  שְׁמֵנָה, שָׁב"אַכְסַנְיָה הַצֶּנְטְרָאלִית" הַשַּׁחָה וּמְרוּבַּת הַחַלּוֹנוֹת, זוֹ שֶׁיָּצְאָה כְּשֶׁשִּׂמְלָתָהּ מוּפְשֶׁלֶת וְקִיבּוֹרוֹתֶיהָ חֲשׂוּפוֹת וְהָיְתָה מְדַקְדֶּקֶת בִּשְׁפִיכַת קִיתוֹנָהּ הַגָּדוֹל, שֶׁתִּשְׁפְּכֶנּוּ דַּוְוקָא אֶל הַבִּצָּה הֲקָמָה, שֶׁהִשְׁחִירָה לְנוֹכַח הַפְּרוֹזְדוֹר הַמָּט, נִיצְּבָה וְהִתְחִילָה בַּכְּמִיהָה נַרְפֶּה שֶׁבַּנֶּפֶשׁ סוֹקֶרֶת אוֹתָהּ הַכְּנוּפְיָה שֶׁאֵצֶל הַקְּרוֹנוֹת הָרְחוֹקִים. הָיָה שֶׁקֶט מִסָּבִיב וְהַכִּיכָּר הָיְתָה שׁוּב קוֹפְאָהּ וַחֲמַת הַבּוֹקֶר יִישַּׁנְתָּהּ קְצָת וּבֶחָצֵר הָאַפּוֹתֵיקָה  הַסְּמוּכָה הָיָה פְּרִוְחוֹר, אוֹתוֹ בָּחוּר אַדְמוֹנִי, הַמְּשָׁרֵת שָׁם רֶכֶב, מְנַקֶּה, כַּנִּרְאֶה, אֶת הַסּוּסִים וּמְזַמֵּר פְּסוּקֵי תְּהִילִּים בְּנַחַת וּבְקוֹל מְשׁוּנֶּה שֶׁבְּדַיָּאקוֹנוֹס. אֵצֶל הַקְּרוֹנוֹת הָאֲרוּכִּים שֶׁשָּׁם חָשְׁדוּ הָאוֹזְנַיִים אוֹתָהּ הֲמוּלָּה מְצַלְצֶלֶת וְאֵינָהּ רְגִילָה, הָיוּ סוּסִים מְדוּלְדָּלִים נִיצָּבִים, כְּאִילּוּ לֹא הָיָה בָּהֶם רוּחַ חַיִּים, וּבְנֵי אָדָם בְּרִיאִים וּמְקוּמָּחִים הָיוּ שְׁטוּחִים בְּדוּמִיָּיה בִּקְרוֹנוֹתֵיהֶם וְאֶחָד קָצָר וּכְתֵפָנִי הָיָה נִיצָּב  בְּסִינּוֹרוֹ הַמְּקוּמָּח אֵצֶל סוּסוֹ, כְּשֶׁשּׁוֹטוֹ תַּחַת שֶׁחָיוּ, וְהָיָה מְקַשֵּׁר לוֹ צְרוֹר שֶׁל שַׁחַת בְּסַנְטֵרוֹ. הָיְתָה דְּמָמָה שְׁלֵוָוה וּבַשֶּׁטַח הַכָּחוֹל שֶׁלְּרֹאשָׁם הָיְתָה צִיפּוֹר דְּרוֹר אַחַת רוֹחֶצֶת יְחִידָה וְהָיְתָה יוֹרֶדֶת וְיוֹרֶדֶת בְּשַׁלְוָוה גְּמוּרָה וְיָרְדָה וְיָשְׁבָה בְּחוּטֵי הַבַּרְזֶל שֶׁמֵּאָצֵל. הֶהָיָה זֶה מִשְׁגֶּה? אִם לֹא הָיָה זֶה חֲלוֹם, שֶׁחָלְמוּ הָאוֹזְנַיִים הַכּוֹאֲבוֹת מֵחֲמַת יִיסּוּרִים גֵּרוּיִים שֶׁבִּשְׁתִיקָה זוֹ קוֹפְאָהּ? וְתַרְנְגוֹל הִתְחִיל קוֹרֵא וְקָרָא יְחִידִי מֵאֵצֶל הַנָּהָר הָרָחוֹק.
וְאוּלָם לִבּוֹתֵיהֶם שֶׁל בְּנֵי אָדָם נִטְרְדוּ וְהַלָּלוּ קָשֶׁה לְכוֹבְשָׁם בְּבַת אַחַת. אוֹתוֹ נַחְשׁוֹל הוּטַּל בְּקִרְבָּם, וַאֲפִילּוּ אִם לֹא הָיָה בֶּאֱמֶת אֶלָּא חֲלוֹם, הָיוּ הֵם מְטִילִים אַחֵר בִּמְקוֹמוֹ. מִשְׁגֶּה, אַתֶּם אוֹמְרִים? לָאו, רוֹצִים הֱיִיתֶם כַּנִּרְאֶה, בֶּאֱמֶת, שֶׁחַיֵּי הָאָדָם יִהְיוּ נְבוּבִים מִשּׁוּם אִינְטֵרֵס וּמְשׁוּלִים כְּאָבָק פּוֹרֵחַ זֶה, יְהוּדִים רַחֲמָנִים? וּמָה שׁוּב יְכוֹלִים פִּיקְּחִים שֶׁבָּכֶם לְהַמְצִיא?  חֲלוֹם?... חֲלוֹם שֶׁבַּנֶּפֶשׁ, הַנֶּחֱנֶקֶת מֵחֲמַת אוֹתָהּ קֵהוּת מִזּוּהֲמָה שֶׁבְּבַטָּלָה וְחוֹלֶמֶת אֵיזוֹ גְּאוּלָּה שֶׁהִיא? אֲבָל הַלָּלוּ אֵינָם אֶלָּא דְּבָרִים שֶׁבְּפִילוֹסוֹפְיָה נוֹגַהּ שֶׁל מִי שֶׁבַּטְלָנוּתוֹ אוּמָּנוּתוֹ. לָאו. הָאוֹזְנַיִים הִקְשִׁיבוּ צְחוֹק – בְּמָטוּתָא, מָה פֵּירוּשׁוֹ שֶׁל אוֹתוֹ צְחוֹק? הָאֱלוֹהִים טוֹבִים הֵם וְהַקּוֹלוֹת אַדִּירִים הָיוּ – מָה טִיבָם שֶׁל אוֹתָם הַקּוֹלוֹת הָאַדִּירִים, אָה? וּבְנֵי אָדָם הִתְחִילוּ מְגִיחִים מֵחוֹרֵיהֶם הַסְּגוּרִים וְנֶאֱחָזִים בַּקֵּשׁ. בְּקָרוֹב הִתְחִילוּ מוֹצִיאִים סַפְסָלִים שְׁבוּרִים. אַרְגָּזִים שֶׁנִּתְרוֹקְנוּ טוּלְטְלוּ וְדָפְקוּ בַּהֶמְיָה וְחֶנְוָונִים נִרְאוּ יוֹשְׁבִים לְיַד חֲנוּיוֹתֵיהֶם וּמְצַפִּים. אֶל מֶה הָיוּ הַלָּלוּ מְצַפִּים?
וְתָא חֲזֵי: אֱלוֹהִים טוֹבִים הֵם וְלֹא בְּאוֹתָהּ מִידָּה שֶׁל בְּנֵי אָדָם טוֹבִים, אֶחָד מֵאוֹתָהּ כְּנוּפְיָה שֶׁבַּקְּרוֹנוֹת, קוֹפִי בַּנְדִּיט אֶפְרוֹחַ, נֵטֶל גָּבוֹהַּ וּבָרִיא, שֶׁכְּתֵפוֹ הָאַחַת יוֹרֶדֶת לוֹ הַרְבֵּה וְהוּא פּוֹזֵל בְּמִקְצָת בִּרְאִיָּיתוֹ, הִתְרוֹמֵם פִּתְאוֹם בְּמִקְצָת מִקְּרוֹנוֹ וְהַשּׁוֹט שֶׁבְּיָדוֹ נִתְחָב בָּאֲוִויר וְנִשְׁאַר תָּלוּי כְּלַפֵּי גִּיסוֹ הַקָּצָר וְהַכְּתֵפָנִי, חַיִּים לְמִי יָתוֹם, זֶה שֶׁהָיָה נִיצָּב וּמְטַפֵּל אֵצֶל סוּסוֹ, אוֹתוֹ יָתוֹם גּוּפוֹ, שֶׁהָיָה בּוֹרֵחַ תָּמִיד מֵאִשְׁתּוֹ הַגּוּצָה וְהַחוֹלָנִית קְצָת, הַדּוֹמָה לְאַחֶיהָ הַגָּבוֹהַּ וְהַבָּרִיא בָּזֶה, שֶׁכְּתֵפָהּ הָאַחַת יוֹרֶדֶת לָהּ וְהִיא פּוֹזֶלֶת הַרְבֵּה יוֹתֵר מִמֶּנּוּ בִּרְאִיָּיתָהּ, וְזוֹ הָיְתָה בָּאָה אֵצֶל הָרַב וְהָיְתָה בּוֹכָה שָׁם בְּקוֹל גֶּבֶר וּמְדַבֶּרֶת דְּבָרִים שֶׁאֵינָם בְּרוּרִים וְהָיְתָה נוֹטֶלֶת הֵימֶנּוּ מִכְתָּב וְגוֹרֶפֶת אֶת חוֹטְמָהּ וְהוֹלֶכֶת לִסְטָארוֹדוֹב וּמַחֲזִירָה אוֹתוֹ מִבֵּית הַקִּרְקָס שֶׁבַּשֵּׁם הַבַּיְתָה. יָתוֹם זֶה נָשָׂא אוֹתָהּ לוֹ לִפְנֵי שְׁמוֹנֶה שָׁנִים וְיוֹתֵר לָאִשָּׁה, קְצָת מֵחֲמַת אַהֲבָה, אוֹתָהּ אַהֲבָה שֶׁל יָתוֹם גַּלְמוּד, שֶׁשִּׁינְּנוּ לוֹ אוֹתָם הַסִּיפּוּרִים הַשָּׁוִוים פְּרוּטָה, שֶׁהָיָה קוֹרֵא לְצִמְאוֹנוֹ בָּאַשְׁפַּתּוֹת שֶׁבְּאוּרְוַות בֵּית הַקִּרְקָס הַנּוֹדֵד, שֶׁשָּׁם הָיָה מְשַׁמֵּשׁ בְּבַחֲרוּתוֹ יָמִים רַבִּים מְשָׁרֵת, וּקְצָת מִפְּנֵי שֶׁהַקִּרְקָס וְהַנְּדִידָה כְּבָר יָצְאוּ מַאפּוּ וְקוֹפֵי בַּנְדִּיט זֶה הַגָּבוֹהַּ וְהַבָּרִיא חָבַט לוֹ אָז בִּכְתֵפוֹ בְּחִיבָּה וּפָזַל אֵלָיו וְקָרָא:
– צִייֵּת לִי, אָח טוֹב! הַלֹּא לֹא "יְלוּד" אִתָּהּ. אֶת הַ"בְּרוֹד" וּקְרוֹנוֹ, שֶׁאַתָּה רוֹאֶה, הֲרֵי אַתָּה מְקַבֵּל. טֶפֵּרֵר! טֵפֶר-טֵפֶר! אַל תְּמַהֵר! כָּרִים וּכְסָתוֹת יֵשׁ. סָמוֹבָר זֶה כְּרִסְנֵי גַּם הוּא שֶׁלָּהּ – אִי, בִּרְקִיקָה, אָח! לְגִימָה נִיקַּח וַאֲנָשִׁים אַחִים נִהְיֶה – מָה לָנוּ הַרְבֵּה? חֵי נַפְשִׁי, אָה?
וְרַק כְּשֶׁהָיָה נִיצָּב בְּלֵיל קֶרַח אֶחָד בָּהִיר תַּחַת הַחוּפָּה וְיָדוֹ הָאַחַת הָיְתָה בְּחֵיקוֹ וְהַשּׁוֹשְׁבִינִים הֵבִיאוּ אֵלָיו אֶת הַכַּלָּה בְּנָבָל וְחַלִיל, רָאָה בָּהּ בְּאוֹתָהּ גּוּצָה שֶׁלּוֹ, שֶׁכְּשֶׁהִיא בּוֹכָה, הֲרֵי טִיפָּה אַחַת יוֹרֶדֶת וְנִשְׁאֶרֶת תְּלוּיָה לָהּ בְּחוֹטְמָהּ בְּקָצֵהוּ וְשָׁם הֲרֵי זוֹ חֲרָדָה וְרוֹמֶזֶת לוֹ, כְּכוֹכַב זֶה שֶׁבְּשִׁיפּוּלֵי אוֹתָם הַשָּׁמַיִם הַכְּחוּלִּים.  וּמִשֶּׁהִתְחִילוּ מַקְרִיאִים לוֹ אֶת הַ"בְּרָכָה", הָיָה מְגַמְגֵּם וְנִתְקַל בְּכָל מִלָּה וּמִלָּה וְיִשְׂרָאֵל רַחֲמָנִים מְתַקְּנִים לוֹ בַּצִּיבּוּר; וְלֹא שֶׁבָּהּ אֵלָיו רוּחוֹ כָּל אוֹתוֹ לַיְלָה, אֶלָּא מִשֶּׁנִּיגַּשׁ גִּיסוֹ הַגָּבוֹהַּ וְיָשַׁב אֵלָיו וְחִיבֵּק אוֹתוֹ, כְּשֶׁהוּא כְּבָר מְבוּסָּם לְמַדַּי וּפִיטְפֵּט בִּנְדוּדֵי רֹאשׁ נִרְפִּים:
– מִמַּ... ממ... וְכַיּוֹצֵא בָּזֶה... הַתְבִינָהּ? אֲנָשִׁים אַחִים – וְכַדּוֹמֶה... וְאֶת הַנְּבָלָה הַזּוֹ שִׂיחָה אַל תִּרְבֶּה... אַל תַּרְבֶּה!... הֲלוֹא לֹא "יְלוּד" אַתָּה – וְכַיּוֹצֵא בָּזֶה...
וּפִתְאוֹם קָם וְהִיכָּה בְּאֶגְרוֹפוֹ וּבְלִבּוֹ וְנָהַם אַגַּב בְּכִיָּיה:
אֵלִי פָּנָה! הַתְבִינָהּ? אֵלַי! וַאֲנִי – אֶת שִׁינֶּיהָ אַקְהֶה! אֶת שִׁינֶּיהָ! כְּשֵׁם שֶׁאַתָּה רוֹאָנִי חַיִּים! מֵם... מֵם... נִיקַּח נָא לְגִימָה, אָח – ו...כַּיּוֹצֵא בָּזֶה!
אוֹתוֹ אֶפְרוֹחַ הָיָה יוֹשֵׁב לְמֶחֱצָה בִּקְרוֹנוֹ וְהָיָה, כַּנִּרְאֶה דּוֹרֵשׁ: הִתְחִילוּ קַארְטוֹזִים מְקוּמָּחִים מִתְרוֹמְמִים לְאַט לְאַט גַּם בִּקְרוֹנוֹת הָאֲחֵרִים. לִפְרָקִים הָיָה אֶחָד צוֹהֵל וְחָדַל וְיֵשׁ שֶׁשּׁוֹט הָיָה יוֹצֵא וְנִתְחָב גַּם הוּא בָּאֲוִויר כְּלַפֵּי זֶה שֶׁל אֶפְרוֹחַ הַתָּחוּב מִכְּבָר וְקוֹלוֹת הָיוּ נִלְחָמִים. חָהּ. תִּיפַּח רוּחָם שֶׁל הַלָּלוּ... קֻמְצוֹ לָהֶם נְשׁוֹתֵיהֶם הַיּוֹם בְּפוֹלִים, כַּנִּרְאֶה, וּבְפַת קִיבָּר, שֶׁהֵם מְדַבְּרִים שָׁם כִּמְצֻרוֹת הַלָּלוּ – הֵי! בְּנֵי אָדָם נְטָלִים מְדַבְּרִים...
וְרַבִּי יִשְׂרָאֵל לֵיבּ חֲרוֹסֶת, חֶנְוָונִי אֶחָד מֵהָאֲמִידִים וְסוֹחֵר בְּמִינֵי תֵּרַגֵּימָא, קָם וְהִתְחִיל מְטַיֵּיל-לְאִטּוֹ, בַּתְּחִילָּה אֵצֶל חֲנוּתוֹ, זוֹ שֶׁמִּתַּחַת לְלִשְׁכָּתוֹ שֶׁל הַנּוּטַארְיוּס, וּלְאַט לְאַט הִתְחִיל מִתְרַחֵק וּמִתְרַחֵק הֵימֶנָּה, כְּשֶׁכַּפָּיו מְגַלְגְּלוֹת לוֹ שֶׁלֹּא בִּזְרִיזוּת יְתֵירָה פָּאפְּיְרוֹסֶה– הוּא  וְהַסּוֹרְדוֹט הַשָּׁחוֹר שֶׁלּוֹ וְאוֹתָהּ מִטְפַּחַת אֲדוּמָּה שֶׁבְּצַוּוֹארוֹ תָּמִיד וְהַקַּארְטוּז הַקֶּרַח שֶׁלְּרֹאשׁוֹ. כְּשֶׁהָיָה בִּקְצֵה הַשּׁוֹסַיי בַּאֲלַכְסוֹנוֹ שֶׁמִּנֶּגֶד, נִיצָּב פִּתְאוֹם וְהִתְחִיל מַרְטִיב בִּלְשׁוֹנוֹ בְּכַוּוֹנָה יְתֵירָה אֶת קְצֵה נְיָירֶה הַמְּיוּתָּר שֶׁל אוֹתָהּ פָּאפֶּיְרוּסָה שֶׁגִּילְגֵּל.  רָאָה אוֹתוֹ מִשּׁוּרַת הַחֲנוּיוֹת הַמְּרוּחָקָהּ שֶׁמִּנֶּגֶד רַבִּי מָרְדְּכַי בַּר שַׁצָּ'אוִויל, חֶנְוָונִי אַחֵר כְּתֵפָנִי וּמְהוּדָּר, סוֹחֵר בְּקֶמַח אָמִיד, שֶׁזְּקֵנוֹ מְגוּדָּל וְחוֹטְמוֹ אָדוֹם וְיֵשׁ לוֹ פִּטְמָה שְׁחוֹרָה וּמַצְמִיחָה נִימָה בְּצִדּוֹ, וְקָם גַּם הוּא וְנִפְרַד מֵחֲנוּתוֹ בִּגְנִיחָה רָמָה וּמְשׁוּלֶּשֶׁת קְצָת, אָה... הוּא אוֹמֵר – רַבִּי יִשְׂרָאֵל לֵיבּ... בְּטוֹבָתוֹ, יִמְחוֹל נָא, רַבִּי יִשְׂרָאֵל לֵיבּ... מָה שֶׁיֵּשׁ בִּרְצוֹנוֹ לְהַגִּיד לוֹ – בְּמָטוּתָא... הִנֵּה לְאַחַר הַצָּהֳרַיִים יִפְתְּחוּ מִסְּתָמָא אֶת דַּלְתוֹת בֵּית הַתַּחֲנָה וְהוּא רוֹצֶה לִפְדּוֹת הַיּוֹם אֶת הַוַּואְגוֹנִים  שֶׁלּוֹ – אֶפְשָׁר יַשִּׂיג אֶצְלוֹ הַלְוָואָה קְטַנָּה... מָחָר יַחֲזִירֶנָּה לוֹ – הָא? הַנְּטָלִים הַלָּלוּ – מָה אֵלּוּ שׁוֹאֲנִים הַיּוֹם? רָאָה אוֹתָם וְהִתְחִיל אֶחָד מְפַהֵק בְּקוֹל בְּפִינָּה שְׁלִישִׁית וְקָם לְשֵׁם טִיּוּל סְתָם וּמֵאֲחוֹרֵי הַמִּסְגָּד שֶׁבִּקְצֵה הַכִּיכָּר הִתְחִילָה מַשְׁחִירָה תְּמוּנָה אַחֶרֶת וּבְקָרוֹב לָבְשָׁה הַכִּיכָּר הַמְּיוּשָּׁנָהּ צוּרָה דּוֹמָה לְזוֹ שֶׁל תְּמוּנַת תְּחִייַּת-הַמֵּתִים, שֶׁאָדָם רוֹאֶה בַּחֲלוֹמוֹ כְּשֶׁהוּא יֶלֶד, וּתְמוּנוֹת הִתְחִילוּ נָדוֹת בָּהּ גְּבוֹהוֹת וּקְצָרוֹת וּכְפוּפוֹת וִישָׁרוֹת –  הִתְחִילוּ נָדוֹת בְּנַחַת, הָיוּ נָדוֹת בּוֹדְדוֹת וּבְצַוְותָּא חֲדָא  וְהָיוּ גּוֹנְחוֹת וּמְפַהֲקוֹת וּמְדַבְּרוֹת אֲפִילּוּ.
בֵּינְתַיִים נִתְהַוּוֹה שִׁינּוּי קַל גַּם בְּאוֹתָהּ כְּנוּפְיָה. נִמְצְאוּ הַקְּרוֹנוֹת רֵיקִים וַאֲנָשִׁים הָיוּ אֶצְלָם מְקוּמָּחִים וְשֶׁאֵינָם מְקוּמָּחִים וְהָיוּ נִיצָּבִים צְפוּפִים.
אוֹתוֹ אֶפְרוֹחַ הָיָה גַּם הוּא נִיצָּב וְהָיָה דּוֹרֵשׁ בְּקוֹל; אֲבָל הוּא לֹא הָיָה יְחִידִי. דִּיבְּרוּ רַבִּים וְדִיבְּרוּ בַּהֲמוּלָּה רוֹגֶשֶׁת וּבִצְחוֹק מְצַלְצֵל וְהַכְּנוּפְיָה הֲלָכָה וְגָדְלָה, הַיָּתוֹם הָיָה קוֹדֵר וְהוּא הִתְלַהֵב:
– חַיּוֹת! קַאלְקוֹטִים  שֶׁגָּדְלוּ פֶּרֶא!
קְרִיאָה זוֹ הָיָה זוֹכֵר מִיְּמוֹת הַקִּרְקָס וְאוֹתָם הַסִּיפּוּרִים הַשָּׁוִוים פְּרוּטָה וְהָיָה מִתְגַּדֵּר בָּהּ תָּמִיד, וּבְיִחוּד, כְּשֶׁהָיְתָה רוּחוֹ קוֹדֶרֶת.
– כְּלוּם מָה אָמַרְתִּי, מָה, כְּלוּם? אָמַרְתִּי כִּי חֲמוּרִים אַתֶּם כּוּלְּכֶם! כּוּלְּכֶם. כְּשֵׁם שֶׁאֲנִי יְהוּדִי! הֵי! מָה חַיֵּיכֶם, מָה? הַלֹּא נִדְמֵיתֶם כִּבְהֵמוֹת, נִדְמֵיתֶם, כִּבְנֵי אָדָם פְּרָאִים, כאזיאטים, תִּיפַּח רוּחֲכֶם הַסְּרוּחָה! מָה? זָלוּל וְסָבוּא וְנָחוֹר ו... ו... שְׁתוֹק – אַתָּה, חֵרוּם! הֵי! בְּנֵי אָדָם – גַּם אֵלּוּ בְּנֵי אָדָם! הֱיִיתֶם מֵימֵיכֶם בַּ"לוֹזֵיוָן"? בְּ"תְרִיאָטֶר"  רְאִיתֶם? חֲמוּרִים! אַזְיָאטִים! הֵי! לִחְיוֹת אִתְּכֶם יַחַד! לִחְיוֹת אִתְּכֶם יַחַד  – הֲרֵי זֶה גֵּיהִינּוֹם! כְּשֵׁם שֶׁאֲנִי יְהוּדִי, גֵּיהִינּוֹם! כְּלוּם אֶפְשָׁר לִחְיוֹת אִתְּכֶם יַחַד? טְפוּ!
–אִי-הֵי-י! – נִכְנְסוּ פִּתְאוֹם הַדְּבָרִים לְחוֹטְמוֹ שֶׁל אֶחָד מֵהַכְּנוּפְיָה וְהַהֲמוּלָּה הִתְחִילָה רוֹגֶשֶׁת וְרוֹגֶשֶׁת. לֹא הִתְאַפְּקוּ וְהִתְחִילוּ מִשְׁתַּתְּפִים גַּם אֵלּוּ שֶׁבָּאוּ לִרְאוֹת – שֶׁאֲפִילּוּ לִרְאוֹת לֹא בָּאוּ. קוֹפִי בַּנְדִּיט הָיָה שׁוֹתֵק וּפָנָיו הַלּוֹהֲטִים קָפְאוּ מֵחֲמַת טִמְטוּם תּוֹהֶה וּבְנֵי אָדָם טוֹבִים הָיוּ לוֹחֲשִׁים לוֹ בְּאוֹזְנָיו וַחֲפָצִים בְּטוֹבָתוֹ.  פִּתְאוֹם נִתְחָב, כַּנִּרְאֶה, אֵיזֶה טְרִיז בְּמוֹחוֹ הַנִּרְפֶּה וְהוּא הִתְנַפֵּל כְּחַיָּה זוֹ עַל גִּיסוֹ וְקוֹלוֹ הִתְחִיל מְצַלְצֵל בְּרָמָה:
אהא-א? הֲרֵי מָה שֶׁאַתָּה רוֹצֶה, אַנְטִיכְּרִיסְט שֶׁלֹּא נִימּוֹל? שׁוּב אָרְחֵי פָּרְחֵי? סְטָארוֹדוֹב  מוֹשֶׁכֶת כְּבָר?
וּבְחֵירוּק שִׁינַּיִים:
– שֶׁתְּהֵא שׁוֹתֵק, שׁוֹפְטָנִי! הַיי! הַלֹּא... הַלֹּא הוּדַּק תּוּדַק  אֶצְלִי פֹּה כ...כִּינָּה זוֹ – טְפוּ!
הַכְּנוּפְיָה נִשְׁתַּתְּקָה וְהִתְחִילָה נִצְפֶּפֶת יוֹתֵר וְיוֹתֵר. דּוֹמֶה הָיָה, כְּאִילּוּ בְּנֵי אָדָם כָּבְשׁוּ אֶת רוּחָם. אוֹתוֹ יָתוֹם הִתְחִיל בַּתְּחִילָּה שׁוּב בְּסִגְנוֹנוֹ הַקּוֹדֵר:
– חַיָּה! קַאלְקוֹט אַפְרִיקָנִי! מָה אַתָּה רוֹצֶה מִמֶּנִּי, מָה? כְּלוּם...
אֲבָל לִגְמוֹר לֹא הִסְפִּיק. בִּקְצֵה הָרְחוֹב הַמְּפוּלָּשׁ שֶׁמִּנֶּגֶד הָיָה נִיצָּב מֹשֶׁה קַצָּב, יְהוּדִי אַדְמוֹנִי וְצוֹחֵק תָּמִיד, שֶׁכְּלַפֵּי חַמָּה מַבְהִיקִים תָּמִיד שִׁינָּיו הַלְּבָנוֹת וְסִינּוֹרוֹ הַמְּזוֹהָם גַּם יַחַד. זֶה נִתְלַשׁ פִּתְאוֹם מִמְּקוֹמוֹ בִּקְרִיאָה מְצַלְצֶלֶת וּמְלֵאָה הֵדִים קָשִׁים, שֶׁהָיוּ דּוֹמִים בְּצִלְצוּלָם לְאוֹתָם הַקּוֹלוֹת הַצְּלוּלִים וְהָאֵיתָנִים, הַיּוֹצְאִים מִתַּחַת קוּרְנָסוֹ הַגָּדוֹל שֶׁל הַנֶּפַח:
– אהא? כֵּסֶה, אֶפְרוֹחַ! אוֹתוֹ בָּחוּר יָפֶה הִתְחִיל שׁוּב? כֵּסֶה כְּשֵׁם שֶׁאֲנִי יְהוּדִי! הָהּ-הָהּ-הָהּ!
וְהַיָּתוֹם פָּסַק. פָּנָיו מָלְאוּ פִּתְאוֹם דָּם וּמִיָּד חָוְורוּ וְהוּא הוֹשִׁיט אֶת כְּתֵפוֹ כְּלַפֵּי גִּיסוֹ וְהִתְחִיל מַתְרִיס בְּחוּצְפָּה:
– וְאִם אֲפִילּוּ לִסְטָארוֹדוֹב – הֲרֵי מָה? נוּ – לִסְטָארוֹדוֹב, נוּ? רוֹצֶה אֲנִי – וַאֲנִי בּוֹרֵחַ לִסְטָארוֹדוֹב! נוּ? הֲרֵי מָה?
פָּרְצָה פִּתְאוֹם אֲנָחָה כְּבֵדָה אַחַת, שֶׁהָיְתָה כְּבוּשָׁה בְּחָזוּת, וְהַכְּנוּפְיָה שָׁאֲפָה רוּחַ. מִיָּד רָגְשׁוּ שׁוּב אוֹתָם הַקּוֹלוֹת וַהֲמוּלָּתָם הָיְתָה גְּדֵלָה וְגָדְלָה:
– הוֹ-אוֹ-הוֹ-הוֹ-הוֹ... מַגֵּיפָה שֶׁכָּזוֹ! אִשָּׁה וִילָדִים! חוּצְפָּה! הוֹ-הוֹ-הוֹ-הוֹ...
יוּלִי אִילֵּם יָצָא בִּפְנִים לוֹהֲטִים וּמְזוֹהָמִים וְשַׁאֲגַת קִצְפּוֹ הַחַדָּה נְקֵבָה אֶת הָאוֹזְנַיִים:
אַנְטִיכְּרִיסְט שֶׁכַּמּוּת זֶה! אַתְּ הַטּוּט וּטְרוּנוּ, טוֹפִי! אֶת הַסּוּס וּקְרוֹנוֹ, כְּשֵׁם שֶׁאֲנִי יְהוּדִי – וְתִיפַּח רוּחָם שֶׁל אֲבוֹת אֲבוֹתָיו שֶׁל זֶה! הֵי!
אֵי בָּזֶה צִילְצֵל פַּטִּישׁוֹ שֶׁל מֹשֶׁה קַצָּב:
– אָרִיסְטַאנְט  שֶׁכְּמוֹתוֹ!
וְאַחַר בָּא...
– מִשְׂחֵהוּ שָׁם, אַתְּ הָאָרִיסְטַאנְט! מְשַׁח!
וּפִתְאוֹם גָּבְרָה הַהֲמוּלָּה וּפָרְצָה, כַּמַּיִם הָאַדִּירִים הַלָּלוּ, שֶׁפָּרְצוּ סֶכֶר:
– מְשַׁח! מְשַׁח! אֶפְרוֹחַ! אֶפְרוֹחַ, תָּחַב! לָקַק אוֹתָהּ צוּרָה, טְרֵיפָה! פֶּחָה בּוֹ! פֶּחָה! פֶּחָה-הוֹ-הוֹ-הוֹ!
וְרָאשִׁים הִתְחִילוּ נוֹדְדִים רְוָוחִים. פִּתְאוֹם נֶאֱנַח בְּאֶחָד הַקְּרוֹנוֹת נַסָּר  שֶׁשְּׁבָרוּהוּ וּמִטַּבּוּרָהּ שֶׁל הַכְּנוּפְיָה פָּרְצָה תְּמוּנָה אַחַת קְצָרָה וּכְתַפְנִית, כְּשֶׁרֹאשָׁהּ הַגָּזוֹז מְגוּלֶּה וּפָנֶיהָ, שֶׁזְּקֵנָם מְגוּלָּח, חִיוְּורִים וּפְאָתָהּ הָאַחַת נוֹזֶלֶת דָּם וְחָזֶה סִינּוֹרָהּ תָּלוּי לָהּ וְיוֹרֵד, וְהִיא הִתְחִילָה מֵרַקֶּדֶת וְנִישֵּׂאת בִּצְוָוחָה פְּרָאִית לְפָנֶיהָ, כְּשֶׁהִיא מַצְלִיפָה בְּשׁוֹט שֶׁבְּיָדָהּ יָמִינָה וּשְׂמֹאלָה וְנוֹהֶמֶת וְשׁוֹאֶגֶת:
– קַאלְקוֹטִים, שֶׁהַקַּדַּחַת בְּרָאשֵׁיכֶם! חַיּוֹת! זָלוּל... וְסָבוּא... וְנָחוֹר... חַיּוֹת!
בַּתְּחִילָּה נָפְלָה דְּמָמָה בַּחֲבוּרָה שֶׁנִּדְהֲמָה קְצָת. יוּלִי, שֶׁנִּיגַּשׁ לִפְנֵי זֶה בְּקִצְפּוֹ אֵצֶל אוֹתוֹ סוּס רָתוּם, שֶׁצְּרוֹרוֹ הָיָה תָּלוּי לוֹ בְּסַנְטֵרוֹ, וְנָטְלוּ בְּמוֹשְׁכוֹתָיו, נִשְׁאַר שׁוֹטוֹ שֶׁהֵרִים תָּלוּי לוֹ בְּגַבּוֹ וְרַגְלוֹ הָאַחַת, שֶׁהִצִּיג כְּבָר בְּזִיזוֹ שֶׁל אֶחָד הָאוֹפָנִים, נִשְׁאֲרָה מֵחוּבָּרָה לִמְקוֹמָהּ וּפָנָיו הַלּוֹהֲטִים קָפְאוּ בְּזוֹהֲמָתָם; וּנְשִׁימָתוֹ שֶׁל אוֹתוֹ אֶפְרוֹחַ, שֶׁהָיָה נִיצָּב לוֹהֵט וּפִיו הַגָּדוֹל פָּתוּחַ, הָיְתָה רוֹגֶשֶׁת וְזִרְמָה, כָּזוֹ שֶׁל סוּס שֶׁנִּלְאֶה. אֲבָל פִּתְאוֹם גָּנַח אוֹתוֹ קַצָּב מִטַּבּוּרוֹ וְקָרָא:
– הֵי! חַיּוֹת? לְוַוי יְהוּ!
וְהַכְּנוּפְיָה חֲרָדָה. שׁוּב נָדְדוּ רָאשִׁים רְוָוחִים. אֲנָשִׁים בְּנֵי צוּרָה הִתְחִילוּ מִסְתַּלְּקִים כְּלַפֵּי צְדָדִים וּבְאֵלּוּ, שֶׁהָיוּ שְׁטוּפִים בַּתִּיגְרָה, נָפְלָה מְהוּמָה קְטַנָּה. אֶפְרוֹחַ הַגָּדוֹל סָגַר אֶת פִּיו וְנִתְלַשׁ רִאשׁוֹנָה מִמְּקוֹמוֹ בִּצְוָוחָה חֲנוּקָה, וּכְשֶׁיָּדָיו אוֹחֲזוֹת בְּאוֹתוֹ נַסָּר רָחָב וְגָדוֹל בָּאֲוִויר, הָיָה דּוֹמֶה מֵרָחוֹק לְאוֹתוֹ מֹשֶׁה שֶׁבַּתְּמוּנוֹת הַזּוֹלוֹת, כְּשֶׁהוּא שׁוֹבֵר אֶת הַלּוּחוֹת, וּמִגַּפָּיו הַמְּסוּמָּרוֹת הִתְחִילוּ נוֹקְשׁוֹת בִּכְבֵדוּת בְּאַבְנֵי הַשּׁוֹסַיי. גָּנַח שֵׁנִית גַּם מֹשֶׁה קַצָּב וְהִתְנַפֵּל אַחֲרָיו כְּשֶׁקַּרְדּוּמּוֹ בְּיָדוֹ וַחֲבוּרַת הַנְּטָלִים הָאֲחֵרִים הִתְנוֹדְדָה וְהִתְחִילָה נִישֵּׂאת גַּם הִיא וְהַהֲמוּלָּה הִתְחִילָה. בַּתְּחִילָּה נְקֵבָה שַׁאֲגָתוֹ שֶׁל יוּלִי אֶת הָאוֹזְנַיִים:
– נוּ-ו, נְבָלָה!
אֲבָל שְׁאָגָה זוֹ בְּטֵלָה בְּאוֹתָם הַקּוֹלוֹת הַכַּבִּירִים, שֶׁהָיוּ רוֹגְשִׁים וּמְצַלְצְלִים בַּחֲלַל הַכִּיכָּר שֶׁאָבַד אֶת גְּבוּלָיו:
– לְוַוי! הוֹ-הוֹ! לְוַוי! דָּלוּק, אֶפְרוֹחַ! לִסְטָארוֹדוֹב, יִמַּח שְׁמוֹ?  אַנְטִיכְּרִיסְט שֶׁכְּמוֹתוֹ! אִשָּׁה וִילָדִים, שֶׁהַקְדָּחַת בְּכַרְכַּשְׁתּוֹ!  לְוַוי! הוֹ-הוֹ! הַצָּג רֶגֶל, אֶפְרוֹחַ! לְוַוי! לְוַוי!
וּפִתְאוֹם הִתְחִיל קְרוֹנוֹ שֶׁל הַבּוֹרֵחַ מְרַקֵּד בְּשׁוֹסַיי וּמַחֲרִישׁ אֶת הָאוֹזְנַיִים בְּשַׁאֲגַת בַּרְזֶל הוֹמֶה וְיוּלִי הָיָה נִיצָּב בּוֹ בְּפִישּׂוּק רַגְלַיִים אֵיתָנוֹת וְהָיָה מַצְלִיפוֹ לְאוֹתוֹ סוּס מְדוּלְדָּל בְּגַבּוֹ, וְזֶה הָיָה מִכִּרְכָּר בִּכְלוֹנַסְאוֹתָיו שֶׁלֹּא לְפִי כּוֹחוֹ, וְהוּא הָיָה שׁוֹאֵג צְהוּבּוֹת וּמְרַקְּדוֹת בְּאוֹתָהּ מְהוּמַת פִּתְאוֹם וְהָיָה נוֹהֵם כְּחַיָּה זוֹ:
– אֶת הַטּוּט וּטְרוּנוּ, תִּיפַּח רוּחוֹ! הָא-א? מְטוּמָּד שֶׁכְּזֶה! נוּ-ו, נְבִילָה! נַקְנִיקִים שֶׁבִּטְרֵיפָה?  הָא-א, יִמַּח טָמוּ!
וּבְקוֹל כַּחֲלִילִים:
– וְאַטֶּה וִילָדִים יָמוּתוּ? יָמוּתוּ, אָה? נוּ-ו, נְבִילָה טְרוּחָה!
וְסוּפַת פְּרָצִים בָּאָה וְכִבְשָׂתָהּ לְאוֹתָהּ כִּיכַּר מֵרְוָוחָה וּנְטוּשָׁה, זוֹ, שֶׁהָיְתָה תָּמִיד מִיּוֹתְמָהּ בְּמִקְצָת וּזְרוֹעָהּ אֲנִיצֵי חָצִיר שֶׁנִּפְזָר וַאֲחוּזָּה בְּתַרְדֵּמָה נַרְפֶּה. בָּאוּ תְּמָרוֹת אָבָק וְנִיצְּבוּ פִּתְאוֹם כְּנֵד, וּבְאָבָק רִיפְרְפוּ תְּמוּנוֹת יְהוּדִים דְּחוּפִים, וּמֵאֵצֶל הָאִיטְלִיז רָדְפוּ כְּלָבִים וְנִבְחוּ בִּמְהוּמָה, וְנָשִׁים קָרְאוּ בְּחַצְרוֹת, וְנָקְשׁוּ אֵי בָּזֶה חַלּוֹנוֹת שֶׁנִּפְתְּחוּ, וְיוּלִי וּקְרוֹנוֹ שֶׁאָנוּ וְהֶחֱרִישׁוּ אֶת הָאוֹזְנַיִים וְדֶלֶת כְּבֵדָה חָרְקָה וְדָפְקָה מֵאֵצֶל הַפּוֹסְטָה,  בָּאָה סוּפַת פְּרָצִים וְכָבְשָׁה אֶת הַכִּיכָּר.
אֲבָל מִשֶּׁאָבַד יוּלִי וּקְרוֹנוֹ וּתְמָרוֹת הָאָבָק הִתְחִילוּ מִתְרַבְּצוֹת לְאַט לְאַט וִיהוּדִים נִמְצְאוּ מַשְׁחִירִים כְּנוּפְיוֹת כְּנוּפְיוֹת וְאֵצֶל הַחַלּוֹנוֹת נִיצְּבוּ צְפוּפוֹת נָשִׁים וּכְנוּפְיַית פְּקִידִים נִצְבְּרָה אֵצֶל הַפּוֹסְטָה וְקָרַחְתּוֹ שֶׁל הַנּוּטַארְיוּס הִבְהִיקָה מֵחַלּוֹנוֹ שֶׁבַּדְּיוֹטָה הַשְּׁנִיָּיה, לֹא נִשְׁאַר אֲפִילּוּ זֵכֶר כָּל שֶׁהוּא לְאוֹתָהּ סוֹפָה. הָיְתָה דְּמָמָה, וְאוֹתָם הַכְּלָבִים, שֶׁנָּבְחוּ בַּתְּחִילָּה, אָבְדוּ, וְצָוְוחָה לֹא הָיְתָה, וּבִקְצֵה אוֹתוֹ רְחוֹב, הַרְחֵק מִטַּבּוּרוֹ שֶׁל הַכִּיכָּר שֶׁשְּׁמָם, נִישְּׂאָה בְּהַטָּיוֹת נִפְתָּלוֹת וּמְשׁוּנּוֹת כְּנוּפְיָה שְׁחוֹרָה שֶׁל בְּנֵי אָדָם, שֶׁשָּׁכְחוּ, כַּנִּרְאֶה, אֶת כַּוּוֹנָתָם וְהָיוּ שׁוֹתְקִים: הַיָּתוֹם הַכְּתֵפָנִי בְּרֹאשׁ, וְשֶׁוֵּטוֹ בְּיָדוֹ שֶׁנִּכְפְּפָה, וְשֵׁנִי לוֹ אֶפְרוֹחַ הַגָּבוֹהַּ, וְהַלּוּחוֹת בְּיָדָיו הַקְּפוּאוֹת, וְאַחֲרָיו כְּנוּפְיַית הַנְּטָלִים הָאֲחֵרִים, שֶׁהָיוּ חֲצִי קוֹמָתָם נָטוּי לִפְנֵיהֶם וְרַגְלֵיהֶם רָצוֹת כְּבֵדוֹת וּמְדוּדוֹת וְכָל כַּוּוֹנָתָם הָיְתָה, כַּנִּרְאֶה, רַק שֶׁלֹּא יְקַלְקְלוּ אֶת הַסֵּדֶר. אוֹתָהּ תַּהֲלוּכָה הָיְתָה מֵרָחוֹק מוּזָרָה קְצָת, וְאֵלּוּ מֵהַצּוֹפִים, שֶׁמַּזָּלָם גָּרַם וְלֹא בָּאוּ בְּסוֹד אוֹתָהּ מְהוּמָה בִּתְחִילַּת בְּרִיָּיתָהּ, הָיוּ נִיצָּבִים וְהָיוּ תּוֹהִים בְּלֵב תָּמִים וּמְחַפֵּשׂ פִּתְרוֹנִים: רִיצָה מְשׁוּנָּה זוֹ, שֶׁבְּנֵי אָדָם מְגוּדָּלִים אֵלּוּ הִתְקִינוּ לָהֶם פִּתְאוֹם לַהֲנָאָתָם, כַּנִּרְאֶה, אוֹ שֶׁלֹּא לַהֲנָאָתָם, אֵיזוֹ תַּכְלִית יֵשׁ בָּהּ? אֲבָל גַּם אֵלּוּ, שֶׁהָיוּ יְכוֹלִים, לִכְאוֹרָה, לִפְתּוֹר אוֹתוֹ דָּבָר בַּהֲנָאָה רְווּיָה זוֹ שֶׁבְּפִיכּוּחַ הַנֶּפֶשׁ, שֶׁלִּבָּם הַצִּיחָה כַּמָּה לָהּ כָּל כָּךְ, גַּם אֵלּוּ הָיוּ מִשְׁתַּדְּלִים שֶׁלֹּא יִהְיוּ מַרְגִּישִׁים בִּמְשִׁיכוֹת הַיָּדַיִים הַתְּכוּפוֹת וּבִדְחִיפוּת שֶׁבַּצַּד, שֶׁהָיוּ מְקַבְּלִים מֵאֵת חַבְרֵיהֶם שֶׁלֹּא בָּאוּ בְּסוֹד, וְהָיוּ מִתְבַּיְּישִׁים לְהִתְוַודּוֹת לִפְנֵיהֶם, שֶׁגַּם אֶצְלָם בָּטְלוּ פִּתְאוֹם אֵיזֶה תְּחוּמִים, שֶׁהָיוּ לִכְאוֹרָה, בְּרוּרִים לָהֶם לְמַדַּי, וְהָיוּ שׁוֹתְקִים וּמַבִּיטִים אֶל אוֹתָהּ כְּנוּפְיָה הַשּׁוֹתְקָהּ וְהַנִּישֵּׂאת, בִּכְדֵי שֶׁלֹּא יִהְיוּ מַבִּיטִים בִּפְנֵי חַבְרֵיהֶם אֵלּוּ. הָיְתָה, כַּנִּרְאֶה, אוֹתָהּ כִּיכַּר מִיּוֹתְמָהּ מֵרְוָוחָה יוֹתֵר מִדַּי, בִּכְדֵי שֶׁאוֹתָהּ כְּנוּפְיָה קְטַנָּה תַּכְבֵּשְׁנָה, וְגַגּוֹת הַחֲנוּיוֹת הַגּוּצוֹת, שֶׁהָיוּ מְכוּסִּים אָבָק, הִתְחִילוּ פִּתְאוֹם קוֹבְלִים: שׁוֹמְמִים, שׁוֹמְמִים הַחַיִּים אֶצְלֵנוּ, בְּנֵי אָדָם טוֹבִים...
אֵצֶל הָאַפּוֹתֵיקָה שֶׁהָיְתָה מַלְבִּינָה גּוּצָה וִיהִירָה בִּקְצֵה אוֹתָהּ רְחוֹב, כְּשֶׁרָאֲתָה הַכְּנוּפְיָה מֵרָחוֹק אֶת כּוּתָּנְתּוֹ הָאֲדוּמָּה שֶׁל פרוחור, שֶׁהָיָה נִיצָּב בְּגִילּוּי רֹאשׁ מְסוֹרָק בַּמִּרְפֶּסֶת הַמּוּגְבַּהַת קְצָת אֲשֶׁר לַפְּרוֹזְדוֹר וּפְסוּקֵי הַתְּהִילִּים שֶׁלּוֹ בְּפִיו, נִזְכְּרוּ, כַּנִּרְאֶה, פִּתְאוֹם בְּתַכְלִית הָאֲמִיתִּית שֶׁבְּאוֹתָהּ רִיצָה וּמֹשֶׁה קַצָּב צִילְצֵל פֶּרֶא:
– פרוחור, לְוַוי, פרוחור!
ופרוחור חָרֵד, כְּכֶלֶב זֶה, שֶׁהַצַּיָּיד קָרָא לוֹ: "פֵּלִי!", וְחָדַל מִפְּסוּקָיו. בְּטִיסָה אַחַת נִיצָּב בַּסּוֹרֵג שֶׁל הַמִּרְפֶּסֶת וְהִתְנַפֵּל לְמַטָּה יָשָׁר כְּלַפֵּי הַבּוֹרֵחַ, זֶה נָטָה פִּתְאוֹם הַצִּדָּה, וּכְחָתוּל זֶה הִתְפַּתֵּל וְחָזַר שׁוּב אֶל הַכִּיכָּר בְּצַד רוֹדְפָיו, שֶׁלֹּא הִסְפִּיקוּ לַחֲזוֹר אַחֲרָיו בְּשֶׁל אוֹתוֹ פרוחור גּוּפָא, שֶׁנִּתְקַל בִּקְפִיצָתוֹ, וּבִכְדֵי שֶׁלֹּא יִפּוֹל, נִמְצָא מְרַקֵּד שֶׁלֹּא בִּרְצוֹנוֹ בָּרְחוֹב, כְּשֶׁקּוֹמָתוֹ נְטוּיָה לְפָנָיו וְרַגְלָיו פְּשׂוּקוֹת וְנִזְרָקוֹת אַחַת אַחַת בָּאֲוִויר. לָאַחֲרוֹנָה מָצָא זֶה אֶת שִׁיוּוּי הַמִּשְׁקָל שֶׁלּוֹ, אֲבָל אָז הָיָה כְּבָר אֵצֶל הַמִּסְגָּד שֶׁבַּצַּד הַשֵּׁנִי שֶׁל הָרְחוֹב, וְהוּא פָּלַט קְלָלָה שֶׁאֵינָהּ הֲגוּנָה וְהִתְחִיל צוֹחֵק בְּקוֹל וְחָזַר לִפְסוּקָיו הַשְּׁלֵוִוים, וְהַכְּנוּפְיָה נִמְצְאוּ פָּנֶיהָ מְהוּפָּכוֹת שׁוּב כְּלַפֵּי הַשּׁוּק וָשׁוּב הִתְחִילָה רָצָה בִּשְׁתִיקָה וּבְאוֹתוֹ סֵדֶר שֶׁהָיָה. וְרַק אֵצֶל חֲנוּתוֹ שֶׁל אוֹתוֹ מָרְדְּכַי בַּר שַׁצָּ'אוִויל, שֶׁהָיְתָה מִפּוֹלְשָׁהּ וְדֶלְתָּה הַשָּׁנִית יָצְאָה אֶל הָרְחוֹב, אֲשֶׁר בּוֹ יָשַׁב הָרַב, נִיצָּב פִּתְאוֹם אוֹתוֹ יָתוֹם.  וּכְשֶׁרָאָה אֶת בְּנוֹ הַחוֹלָנִי שֶׁל אוֹתוֹ מָרְדְּכַי בַּר, שֶׁהָיָה יוֹשֵׁב אֵצֶל הַפֶּתַח וּשְׁתֵּי כַּפָּיו מוּנָחוֹת בְּמַקְלוֹ אֵצֶל חָזוּ וְהוּא נוֹהֵם וְנוֹשֵׁם, אִייֵּם לוֹ מִשּׁוּם מָה בְּאֶגְרוֹפוֹ הַקָּשָׁה:
– פְּגִירָה שֶׁהַקַּדַּחַת בְּאוֹתָהּ אִם אֲרוּרָה! הַלֹּא הַכַּפָּרָה תְּהֵא – מָה? טְפוּ!
אִיִּים וְאָבַד בְּאוֹתָהּ חֲנוּת גּוּפָהּ וְהַכְּנוּפְיָה נִבְהֲלָה אַחֲרָיו.
וְנִיכָּר הָיָה, כֵּיצַד נְשָׁמָה הַכִּיכָּר לִרְוָוחָה. שְׁוַלְיָא אֶחָד מְזוֹהָם, שֶׁהָיָה אוֹחֵז אִימּוּם בְּיָדוֹ הַשְּׁחוֹרָה, קָרָא אֶל אֶחָד הַחַלּוֹנוֹת הַנְּמוּכִים:
– אֶל הָרַב! כְּשֵׁם שֶׁאֲנִי יְהוּדִי – אֶל הָרַב, מֶנְדִּיל!
וִילָדִים הִתְחִילוּ רָצִים וְנָשִׁים הָיוּ צוֹחֲקוֹת וִיהוּדִים שׂוֹחֲחוּ וְשָׁרְקוּ בְּשִׂפְתוֹתֵיהֶם. מָרְדְּכַי בַּר הַחֶנְוָונִי נִמְצָא פִּתְאוֹם נִיצָּב אֵצֶל כְּנוּפְיַית הַפְּקִידִים שֶׁבְּפוֹסְטָה וּמְסַפֵּר לָהֶם אֶת הַמּוֹצְאוֹת. יִשְׂרָאֵל לֵיבּ חֲבֵרוֹ הָיָה מְדַבֵּר בה"ה וּבְזַנְאִיטֶיהָ-לִי אֶת הַנּוּטַארְיוּס שֶׁלּוֹ, שֶׁהוֹצִיא אֶת רֹאשׁוֹ הַקֶּרַח מֵהַדְּיוֹטָה הַשְּׁנִיָּיה. אֵצֶל "הָאַכְסַנְיָה הַצֶּנְטְרָלִית" הָיְתָה הַפְּרוֹזְדוֹרָנִית הַשְׁמָנָה צוֹהֶלֶת וּמְסַפֶּרֶת בְּהַרְחָבָה אֶת הָאוֹרְחִים שֶׁיָּצְאוּ, וּכְשֶׁוְויָאז'וֹר אֶחָד, שֶׁפָּנָיו הָיוּ נְסוּכִים שֵׁינָה וּבִלְסְתוֹתָיו הֶאֱדִימוּ כְּתָמִים, הָיָה מִתְגַּנֵּב תְּכוּפוֹת מֵאַחֲרֶיהָ וְצוֹבֵט לָהּ בְּחֶלְקַת צַוּוֹארָהּ הַגְּלוּיָה, הָיְתָה מְרִימָה קוֹל צְרִיחָה חַדָּה וְגוֹמֶרֶת כְּבוּשׁוֹת קְצָת:
– אוֹי, צָרוּתִי הַגְּדוֹלוֹת... פָאנִי רוּסִילֶקְרִויט!
וְאֵצֶל חֲנוּתוֹ הַמְּפוּלָּשָׁהּ שֶׁל שַׁצָּ'אוִויל הָיָה נִיצָּב אוֹתוֹ בָּחוּר חוֹלָנִי וְהָיָה חִיוֵּור וְהָיָה נִרְגָּשׁ וּשְׂפָתָיו הָיוּ חֲרָדוֹת וְהוּא הָיָה גּוֹנֵחַ וְקוּבַּל בְּאוֹזְנֵי הַקָּהָל שֶׁמִּסְּבִיבוֹ וְאוֹתוֹ קָהָל הָיָה נִשְׁמָט וּפוֹחֵת וְאוֹבֵד בְּאוֹתָהּ חֲנוּת  גּוּפָא וְיוֹצֵא מְפַתְּחָהּ הַשֵּׁנִי שֶׁל אוֹתוֹ רְחוֹב, שֶׁהִתְחִיל הוֹמֶה מִצְּחוֹק שֶׁבַּנָּשִׁים וּמִמְּשׁוּבַת יְלָדִים יְחֵפִים וְשֶׁאֵינָם יְחֵפִים. בֵּית הָרַב הָיָה פָּתוּחַ לִרְוָוחָה וּבְחַלּוֹנוֹתָיו הָיוּ תְּלוּיוֹת וְהָיוּ מַשְׁחִירוֹת, כְּמַחֲנוֹת הַזְּבוּבִים הַלָּלוּ, כְּנוּפְיוֹת כְּנוּפְיוֹת שֶׁל יְלָדִים וַאֲנָשִׁים מְגוּדָּלִים, וּבְנֵי אָדָם הָיוּ נִיצָּבִים צְפוּפִים בַּחֲדַר הָאוֹכְלִים הַגָּדוֹל וּבַפְּרוֹזְדוֹר הַצַּר וּזְנָבָם הַשָּׁחוֹר וְהַגָּדוֹל יוֹצֵא וְהוֹמָה בִּרְחוֹב. בַּבַּיִת דִּיבְּרוּ הַכּוֹל בְּבַת אַחַת וְדִיבְּרוּ אֵלֶּה, שֶׁהֵצִיצוּ בַּחַלּוֹנוֹת, וְהַהֲמוּלָּה הָיְתָה גְּדוֹלָה, וְאִשָּׁה אַחַת גּוּצָה וּפוֹזֶלֶת בִּרְאִיָּיתָהּ הָיְתָה נִיצֶּבֶת לְיַד הַקֶּנְפַּיי  הָאֲדוּמָּה וְאוֹחֶזֶת בִּשְׁתֵּי יְלָדוֹת מְדוּלְדָּלוֹת וְנִבְהָלוֹת וְהָיְתָה מִתְיַיפַּחַת בְּקוֹל גֶּבֶר פּוֹלֵחַ וְגוֹרֶפֶת אֶת חוֹטְמָהּ מֵחֲמַת בְּכִיָּיה וּמְדַבֶּרֶת בִּשְׁאָגָה דְּבָרִים שֶׁאִי אֶפְשָׁר לַהֲבִינָם, וְהָרַב, שֶׁיָּצָא מֵחַדְרוֹ הַמְּיוּחָד וְסִפְרוֹ הַגָּדוֹל בְּיָדוֹ וּמִשְּׁקָפָיו בְּחוֹטְמוֹ, הָיָה נִיצָּב אֵצֶל כִּיסְאוֹ הַגָּדוֹל וּמַקְשִׁיב בְּקוֹשִׁי רַב לְשַׁאֲגָתוֹ שֶׁל אוֹתוֹ אֶפְרוֹחַ:
– הֵי! פִּתְאוֹם, שֶׁהַשָּׂדִים יָבִינוּ לְרֹאשׁוֹ הַמְּסוֹאָב! אָדָם שׁוֹכֵב אֶתְמוֹל בַּלַּיְלָה בָּרִיא וְשָׁלֵם – הֲרֵי, רַבִּי, הֲרֵי זוֹ מְסַפֶּרֶת, שֶׁהַקַּדַּחַת בְּבִטְנוֹ!
חַיִּים לְמִי נִיצָּב חִיוֵּור וְנִדְחַק אֶל הַקִּיר, וְקִילּוּחַ הַדָּם שֶׁבְּלֵחָיו הָאַחַת נִתְיַיבֵּשׁ, וּלְרֹאשׁוֹ הָיָה חָבוּשׁ אֵיזֶה קַארְטוֹז מְקוּמָּט שֶׁל מֶשִׁי, שֶׁמָּצְאוּ בִּשְׁבִילוֹ בְּבֵית הָרַב.  הוּא הָיָה שׁוֹתֵק וּפָנָיו הַחִיוְּורִים הָיוּ דּוֹמִים לִפְנֵי אָדָם, שֶׁזֶּה רַק נִיתְּקוּ לוֹ חַבְלֵי אֵיזֶה חֲלוֹם זָר וְקָשֶׁה וְהוּא תּוֹהֶה וּמְחַפֵּשׂ אֶת נַפְשׁוֹ. הָרַב, שֶׁנִּשְׁאַר נִיצָּב וְיָדוֹ הָאַחַת אוֹחֶזֶת בְּסִפְרוֹ שֶׁלֹּא נִסְגַּר כּוּלּוֹ, דִּיבֵּר אֵיזוֹ דְּבָרִים, כַּנִּרְאֶה, וְשָׁאַל אֵיזוֹ שְׁאֵלוֹת: אֲבָל הוּא לֹא הִקְשִׁיב כְּלוּם. אֶפְרוֹחַ הָיָה נִיצָּב בְּקֵירוּב מָקוֹם וְהָיָה מְסַפֵּג בְּשַׁרְווּלוֹ הַמְּזוֹהָם אֶת מִצְחוֹ הַצַּר וְהַמְּזוֹהָם שֶׁכַּמּוּת אוֹתוֹ שַׁרְווּל גּוּפָא. כַּנִּרְאֶה, גְּמָר. וּפִתְאוֹם לָהֲטוּ פָּנָיו שֶׁל אוֹתוֹ יָתוֹם וְהוּא יָצָא מִפִּינָּתוֹ וּפִילֵּס לוֹ נָתִיב וְנִיגַּשׁ בְּבִטְחָה אֶל הָרַב וְקָרָא:
– רַבִּי! לָאו... רַבִּי! אֲנִי שׁוֹאֵל... אַתְּ זֶה אֲנִי שׁוֹאֵל... לְמָשָׁל, רַבִּי.... כְּשֶׁאֲנִי נָשָׂאתִי לִי אִשָּׁה – הֲרֵי... הֲרֵי אֲנִי הַגֶּבֶר? אָה? אֲנִי הַגֶּבֶר? לָאו, אֲנִי?
הוּא נִשְׁתַּתֵּק קְצָת וְהִבִּיט אֶל פְּנֵי הָרַב; וּכְשֶׁרְאֵם, שֶׁהֵם מוּסְבָּרִים לוֹ, חָבַט בְּאֶגְרוֹפוֹ בְּכוֹחַ וּבְשׁוּלְחָן:
– וּכְשֶׁאֲנִי, תִּיפַּח רוּחָהּ שֶׁל זוֹ, אוֹמֵר: פּוֹלִים – הֲרֵי חַיָּיבִים שֶׁיִּהְיוּ פּוֹלִים! לָאו, רַבִּי? חַיָּיבִים שֶׁיִּהְיוּ פּוֹלִים, אֲנִי אוֹמֵר!
אֲבָל פִּתְאוֹם נִשְׁתַּתֵּק וּפָנָיו חָוְורוּ שׁוּב. שׁוּב הִתְחִילָה הֲמוּלָּה מִסְּבִיבוֹ. הָרַב יָשַׁב וְהָיָה צוֹחֵק וּכְתֵפָיו הָיוּ נִמְשָׁכוֹת לִפְרָקִים מֵחֲמַת רִיתְּחָה שֶׁהִתְחִילָה. הָאִשָּׁה דִּיבְּרָה מָה שֶׁדִּיבְּרָה וְאִי אֶפְשָׁר הָיָה לַהֲבִינָהּ וְאֶפְרוֹחַ הַגָּבוֹהַּ הִתְחִיל שׁוּב צוֹוֵחַ וְהַקָּהָל שֶׁמִּסָּבִיב הִתְרַגֵּשׁ. מֵהָרְחוֹב בָּאָה צְרִיחָתוֹ הַחַדָּה שֶׁל יוּלִי, שֶׁהָיָה מִתְקָרֵב רַגְלִי וּמְגָרֵד בְּמַגָּפָיו הַמְּסוּמָּרִים אֶת הָאֲדָמָה הַנּוּקְשָׁה וְחַיִּים לְמִי הוֹרִיד אֶת רֹאשׁוֹ וְהִתְחִיל שׁוּב נִדְחַק אֶל הַקִּיר וְתוֹהֶה, כַּנִּרְאֶה. פִּתְאוֹם הִתְחִילָה אוֹתָהּ אִשָּׁה שׁוּב שׁוֹאֶגֶת וְחַיִּים לְמִי הִבִּיט אֵלֶיהָ וְרָאָה אֶת פָּנֶיהָ הַפּוֹזְלִים וְהִנֵּה הֵם נוֹבְלִים וְהֵם מְקוּמָּטִים, כְּמֵטָלִית יֶשְׁנָהּ שֶׁל גְּלוֹשׁ הַמּוּטֶּלֶת בְּאַשְׁפָּה, וּבִקְצֵה חוֹטְמָהּ שֶׁתָּפַח הָיְתָה תְּלוּיָה וַחֲרָדָה אוֹתָהּ טִיפָּה, וְהוּא לֹא הִתְאַפֵּק וְהִתְנַפֵּל אֵלֶיהָ בִּנְהִימָה:
– הַבַּיְתָה, נְבִילָה! מִיָּד!
אַחַת הַיַּלְדוּת הַנִּבְהָלוֹת הִתְחִילָה בּוֹכָה וּמִסָּבִיב הִתְגַּלְגֵּל צְחוֹק אַדִּיר וְהָיְתָה שׁוּב מְהוּמָה. אוֹתָהּ אִשָּׁה נִבְהֲלָה וּפָנֶיהָ נָבְלוּ יוֹתֵר וְיָדָהּ סוֹכְכָה אֶת רֹאשָׁהּ שֶׁנָּפַל, וְחַיִּים לְמִי יֶרֶק פִּתְאוֹם:
– טְפוּ!
וּבְפִרְצוֹ אֶל הַדֶּלֶת הַפְּתוּחָה, נָהַם:
– הִנִּיחוּ, חַיּוֹת!
הַנִּיצָּבִים נִדְהֲמוּ וְהִתְחִילוּ נִפְנִים לַצְּדָדִים. בִּפְרוֹזְדוֹר חֶפְצוֹ אֲפִילּוּ לַחֲסוֹם בְּפָנָיו אֶת דַּרְכּוֹ; אֲבָל הוּא גָּנַח וְאֶחָד נָפַל שָׁם וּקְלָלָה רוֹחֶשֶׁת בְּפִיו. רַק בֶּהֱיוֹתוֹ בִּרְחוֹב נִיצָּב וְקָרָא כְּלַפֵּי הַחַלּוֹנוֹת:
– אַתְּ! נְבִילָה! הֵי, תֹּאמְרוּ שָׁם לַנְּבִילָה שֶׁלִּי, שֶׁתַּחֲזוֹר מִיָּד הַבַּיְתָה. מִיָּד! הֲרֵי אֲנִי רוֹצֶה לֶאֱכוֹל!
וְגָמַר בִּנְהִימָה:
– חַיּוֹת הַבַּר! קַאלְקוֹטִים שֶׁגָּדְלוּ פֶּרֶא! מֵרָדָר, תִּיפַּח רוּחֲכֶם הַסְּרוּחָה – טְפוּ!
וְאַחֲרֵי הַצָּהֳרַיִים, כְּשֶׁנִּפְתְּחוּ דַּלְתוֹת בֵּית הַתַּחֲנָה וַחֲבוּרַת הַנְּטָלִים הָיוּ נוֹהֲגִים בִּקְרוֹנוֹתֵיהֶם שֶׁשָּׁאֲגוּ אֶת שְׁנֵי הַוַּואְגוֹנִים שֶׁל שׁצ'אוויל שֶׁפָּדָם, הָיָה חַיִּים לְמִי נִיצָּב, בַּהֲאִיצוֹ מֵרָחוֹק בְּסוּסוֹ הַנִּרְפֶּה, וּמַצִּית אֶת הַפַּאפִּירוּסָה שֶׁלּוֹ בְּזוֹ שֶׁל גִּיסוֹ, שֶׁהָיָה גַּם הוּא מְזָרֵז מֵרָחוֹק בִּצְלִיפוֹת שֶׁבְּשׁוֹט אֶת סוּסוֹ שֶׁלּוֹ. וּכְשֶׁרָאָה אֶפְרוֹחַ בְּסִינּוֹרוֹ שֶׁל זֶה, שֶׁחָזוּ תָּלוּי וְיוֹרֵד לוֹ, כְּמוֹ שֶׁהָיָה בַּבּוֹקֶר, נָהַם:
– אוֹתָהּ נְבִילָה, שֶׁהַקַּדַּחַת בְּבִטְנָהּ! כְּלוּם הָיְתָה חוֹלָה לִתְפּוֹר אֶת זֶה בִּכְדֵי שֶׁלֹּא יְהֵא תָּלוּי וּמִתְלַבֵּט?
וְהוּא יָנַק בְּכוֹחַ מֵהַפָּאפֵיְרוֹסָה שֶׁלּוֹ, בִּכְדֵי שֶׁיְּלַבְּנָהּ יוֹתֵר, וְהוֹשִׁיטָה חֲזָרָה לְגִיסוֹ אַגַּב הֲטָלַת רוֹק שֶׁבִּרְתִיחָה:
–צֶרֶק!
אֲבָל חַיִּים לְמִי הָיָה אוֹחֵז בְּכַפּוֹ הַגַּסָּה שֶׁל גִּיסוֹ וְהָיָה כּוֹבֵשׁ וְכוֹבֵשׁ אֶת קְצֵה הַפַּאפִּירוּסָה שֶׁלּוֹ בְּאִשָּׁה הַקָּרָה שֶׁל זוֹ שֶׁבְּפִי גִּיסוֹ וְקָרָא אַגַּב יְנִיקָה תְּכוּפָה:
– לִתְפּוֹר? אִילּוּ, לְפָחוֹת, נָתְנָה לִי לֶאֱכוֹל... הַנָּשִׁים הַלָּלוּ – יוֹם כִּיפּוּר הִתְקִינָה לִי הַיּוֹם בְּבֵית!
וְאֶפְרוֹחַ נִיתֵּר לְאָחוֹר, כְּאִילּוּ הִכִּישׁוֹ פִּתְאוֹם נָחָשׁ, וְצַוּוֹארוֹ תָּפַח וְאָדָם:
– מָה-ה? "מְלָאכוֹת" שֶׁכָּאֵלּוּ הֲרֵי זוֹ מַתְקִינָה? שׁוֹטֶה – אֶת שִׁינֶּיהָ הַקֵּהָה!
וּבְכוֹנָנוֹ אֶת פָּנָיו בְּפוֹזְלִים כְּלַפֵּי גִּיסוֹ, שֶׁכְּבָר הִצִּית אֶת הַפַּאפִּירוּסָה שֶׁלּוֹ וְהִשְׁתַּדֵּל לְלַבּוֹתָהּ בִּינִיקָה, נָטְלוּ בִּכְתֵפוֹ מֵחֲמַת חִיבָּה וְתִיקְּנוּ בְּהַנְהָגָה טוֹבָה. הוּא הָיָה מִבְּטִיחוֹ וְהִיכָּה בְּאֶגְרוֹפוֹ כְּלַפֵּי לִבּוֹ:
– צִייֵּת לִי, אָח טוֹב – וְתִרְאֶה! בְּלִי שׁוּם "מְחַזְּקוֹת" – טוּל וְהִקְהָה אֶת שִׁינֶּיהָ! הֵי! אַחַת וּשְׁתַּיִים – וְהִקְהָה אֶת שִׁינֶּיהָ! צֶדֶק נוּ-נוּ, מְנֻוּוֹל – הֵי, נִיצָּב! אָה, זוֹהִי תָּרוּ-פֹּה! צֶרֶק!




עַגְלוֹתְדַרְךְפַנְסְיוֹעַגְלוֹןֶפְּחוּס אֶףֶמְצֵרִים בְּשִׁיבּוּשׁ לְשׁוֹןְבְּמַשְׁמָעוּת הַשְּׁתַקְּיוּם חֶגֹּהנוֹטֶרְיוֹן שֶׁבַּקּוֹמָה הַשְּׁנִיָּיה  הַנּוֹטַרְיוֹן שֶׁבַּקּוֹמָה הַשְּׁנִיָּיה   בְּקוֹל כְּנֵסִיָּיתִי, מֵהַמִּילָּה דְּיָאקוֹנוֹס אוֹ דִּיאָקוֹן. אַחַת מִמִּשְׂרוֹת הַכְּמוּרָה.  בּוֹא וּרְאֵה  הַמְּנוּמָּר  כּוֹבָעִים  לֶחֶם פָּשׁוּט  מַמְתַּקִּים  סִיגַרְיָה  מְעִיל אֶרְןֵךְ  מִן הַסְּתָם קְרוֹנוֹת  אַחַת  כִּינּוּי לְטַטָּארִים , הַכַּוּוֹנָה לְבֶרְבֵּרִים, פִּרְאִי אָדָם בַּתֵּיאַטְרוֹן, בַּהַצָּגָה  עִיר הוּלַּדְתּוֹ שֶׁל גְּנֵסִין בְּאוּקְרַאיְנָה  נוּכַל, פּוֹשֵׁעַ  בַּמָּקוֹר שְׁתֵּי מִילִּים מְטוּשְׁטָשׁוֹת כָּאן. קֶרֶשׁ  בְּמֵעָיו  בֵּית הַדּוֹאַר  מִילִּים וְהִתְבַּדְּחוּיוֹת בְּרוּסִית    וִילוֹן 

https://www.shortstoryproject.com/he/story/%d7%a7%d7%98%d7%98%d7%94/
#הִיסְטוֹרְיָה#יַהֲדוּת#קְלָאסִיקָה