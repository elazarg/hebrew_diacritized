תְּעוּדַת הוֹקָרָה

אֵין כָּל טַעַם לִהְיוֹת בָּחוּר מַקְסִים אֶלָּא אִם כֵּן אַתָּה עָשִׁיר. רוֹמַנְטִיקָה הִיא זְכוּת הַיֶּתֶר שֶׁל הֶעָשִׁיר, לֹא עִיסּוּקוֹ שֶׁל הַמּוּבְטָל. עַל הֶעָנִי לִהְיוֹת מַעֲשִׂי וּמְשַׁעֲמֵם. עָדִיף שֶׁתִּהְיֶה לָאָדָם הַכְנָסָה קְבוּעָה מִשֶּׁיִּהְיֶה מְרַתֵּק. אֵלֶּה הֵן הָאֲמִיתּוֹת הַגְּדוֹלוֹת שֶׁל הַחַיִּים הַמּוֹדֶרְנִיִּים, וְיוֹאִי אֲרַסְּקֵין מֵעוֹלָם לֹא הֵבִין זֹאת. יוֹאֵי הַמִּסְכֵּן! תְּרוּמָתוֹ הָאִינְטֵלֶקְטוּאָלִית לְעוֹלָם, עָלֵינוּ לְהוֹדוֹת, לֹא הָיְיתָה גְּדוֹלָה. מִיָּמָיו לֹא אָמַר אֲמִירָה שְׁנוּנָה וַאֲפִילּוּ לֹא מְרוּשַּׁעַת. לְעוּמַּת זֹאת הָיָה יָפֶה לְהַפְלִיא, בְּשַׁעֲרוֹ הַחוֹם וְהַמְּתוּלְתָּל, בְּצַדּוֹדִיּוּתוֹ חַדַּת הַתָּוִוים וּבְעֵינָיו הַיְּרוּקּוֹת. הוּא הָיָה אָהוּב הֵן עַל גְּבָרִים הֵן עַל נָשִׁים. וְהִשִּׂיג הַכּוֹל, רַק לֹא הִתְעַשֵּׁר. אָבִיו הוֹרִישׁ לוֹ אֶת חֶרֶב חֵיל הַפָּרָשִׁים שֶׁלּוֹ וְאֶת חֲמִישָּׁה עָשָׂר הַכְּרָכִים שֶׁל תּוֹלְדוֹת מִלְחֶמֶת חֲצִי הָאִי הַאֵיבָרִי. אֶת הַחֶרֶב תָּלָה יוֹאִי מֵעַל הַמַּרְאֶה שֶׁלּוֹ, וְאֶת הַסְּפָרִים הֶעֱמִיד עַל הַמַּדָּף בֵּין מַדְרִיךְ רַף לְמֵרוֹצֵי סוּסִים וּבֵין כְּתַב הָעֵת בֶּיְילִי'ס, וְחַי מִמָּאתַיִים לִירוֹת שְׂטֶרְלִינְג שֶׁהִקְצִיבָה לוֹ דּוֹדָה זְקֵנָה. הוּא נִיסָּה הַכּוֹל. שִׁישָּׁה חוֹדָשִׁים עָבַד בַּבּוּרְסָה; אֲבָל מָה לְפַרְפֵּר בֵּין שְׁוָורִים וְדוּבִּים? זְמַן רַב יוֹתֵר הָיָה סוֹחֵר תֶּה, אֲבָל עַד מְהֵרָה מָאַס בִּתָּהּ הַשָּׁחוֹר מִסּוּג פִּיקוֹ וְסוֹצ'וֹן. וְאָז נִיסָּה לִמְכּוֹר יַיִן שָׂרִי יָבֵשׁ, אֲבָל בְּלֹא הַצְלָחָה; הַשֵּׁרִי הָיָה קְצָת יָבֵשׁ מִדַּי. בְּסוֹפוֹ שֶׁל דָּבָר לֹא יָצָא מִמֶּנּוּ כְּלוּם – בָּחוּר צָעִיר מַקְסִים, חֲסַר אוֹנִים בַּעַל צְדוּדִית מוּשְׁלֶמֶת וּבְלִי שׁוּם מִקְצוֹעַ.
וְגָרוּעַ מִזֶּה, הוּא הָיָה מְאוֹהָב. הַנַּעֲרָה שֶׁאָהַב הָיְיתָה לוֹרָה מֵרָטוֹן, בִּתּוֹ שֶׁל קוֹלוֹנֵל בְּדִימוֹס שִׁבְעַת שְׁהוּתוֹ בְּהוֹדּוּ נִפְגְּעוּ קוֹר רוּחוֹ וּמַעֲרֶכֶת הָעִיכּוּל שֶׁלּוֹ, וּמֵעוֹלָם לֹא שָׁבוּ לְתַפְקֵד כְּבֶעָבָר. לוֹרָה הֶעֱרִיצָה אוֹתוֹ, וְהוּא הָיָה מוּכָן לְנַשֵּׁק אֶת שְׂרוֹכֵי נְעָלֶיהָ. הֵם הָיוּ הַזּוּג הַיָּפָה בְּיוֹתֵר בְּלוֹנְדוֹן, אֲבָל לִשְׁנֵיהֶם לֹא הָיָה גָּרוּשׁ. הַקּוֹלוֹנֵל חִיבֵּב מְאוֹד אֶת יוֹאִי, אֲבָל סֵירֵב לִשְׁמוֹעַ עַל אֵירוּסִין.
"בּוֹא אֵלַי, נַעֲרֵי, כְּשֶׁיִּהְיוּ לְךָ עֲשֶׂרֶת אֲלָפִים לִירוֹת שְׂטֶרְלִינְג מִשֶּׁלְּךָ, וְאָז נִרְאֶה," הָיָה אוֹמֵר. וּבְאוֹתָם יָמִים שָׁקַע יוֹאִי בְּדִכְדּוּךְ וְנֶאֱלַץ לְבַקֵּשׁ נֶחָמָה אֵצֶל לוֹרָה.
בּוֹקֶר אֶחָד כְּשֶׁהָיָה בְּדַרְכּוֹ לְהוֹלַנְד פַּארְק, שָׁם הִתְגּוֹרְרוּ בְּנֵי מִשְׁפַּחַת מֵרָטוֹן, קָפַץ לְבִיקּוּר אֵצֶל חֲבֵרוֹ הַטּוֹב אֵלֶן טְרַוֶּור. טַרְוֶור הָיָה צַיָּיר. לְמַעַן הָאֱמֶת, מְעַטִּים כַּיּוֹם אֵינָם עוֹסְקִים בְּצִיּוּר. אֲבָל הוּא הָיָה גַּם אָמָּן, וְהָאָמָּנִים נְדִירִים לְמַדַּי. הוּא עַצְמוֹ הָיָה בָּחוּר מוּזָר וּמְחוּסְפָּס בְּאִישִׁיּוּתוֹ, פָּנָיו מְנוּמָּשׁוֹת וּזְקָנוֹ אַדְמוֹנִי וּפָרוּעַ. אַף עַל פִּי כֵּן כְּשֶׁנָּטַל אֶת הַמִּכְחוֹל, הָיָה רַב-אָמָּן אֲמִיתִּי, וְלִתְמוּנוֹתָיו הָיָה בִּיקּוּשׁ עָצוּם. יֵשׁ לְהוֹדוֹת שֶׁבַּתְּחִילָּה יוֹאִי עוֹרֵר בּוֹ סַקְרָנוּת רַבָּה רַק בִּגְלַל קִסְמוֹ הָאִישִׁי. "הָאֲנָשִׁים הַיְּחִידִים שֶׁצִּייֵּר צָרִיךְ לְהַכִּיר," נָהַג לוֹמַר, "הֵם אֲנָשִׁים טִיפְּשִׁים וְיָפִים, אֲנָשִׁים שֶׁהַמַּבָּט בָּהֶם מְסַפֵּק הֲנָאָה אָמָּנוּתִית וְהַשִּׂיחָה אִתָּם הִיא מְנוּחָה לְרֹאשׁ. גְּבָרִים גַּנְדְּרָנִים וְנָשִׁים מְצוּדָּדוֹת שׁוֹלְטִים בָּעוֹלָם, אוֹ לְפָחוֹת כָּךְ הָיָה צָרִיךְ לִהְיוֹת." אַף עַל פִּי כֵּן לְאַחַר שֶׁהֵיטִיב לְהַכִּיר אֶת יוֹאִי, אָהַב אוֹתוֹ גַּם בִּזְכוּת הַחִיּוּנִיּוֹת וְשִׂמְחַת הַחַיִּים שֶׁבּוֹ וּמִזְגּוֹ הַנָּדִיב וְהַפָּזִיז, וְנָתַן לוֹ entrée קָבוּעַ לַסְּטוּדְיוֹ שֶׁלּוֹ.
כְּשֶׁנִּכְנַס יוֹאִי, עָסַק טְרָוֶור בְּלִיטּוּשָׁהּ הַסּוֹפִי שֶׁל תְּמוּנָה נֶהְדֶּרֶת הַמְּתָאֶרֶת קַבְּצָן בְּגוֹדֶל טִבְעִי. הַקַּבְּצָן עַצְמוֹ עָמַד עַל דּוּכָן מוּגְבָּהּ בְּפִינַּת הַסְּטוּדְיוֹ. הוּא הָיָה זָקֵן מְצוּמָּק; פָּנָיו כִּנְיָיר קְלָף מְקוּמָּט וְהַבָּעָתָן מַמָּשׁ מְעוֹרֶרֶת חֶמְלָה. עַל כְּתֵפוֹ הָיָה מוּטָּל מְעִיל חוֹם עָשׂוּי אָרִיג מְחוּסְפָּס, כּוּלּוֹ קָרוּעַ וּבָלוּי; מַגָּפָיו הַכְּבֵדִים תּוּקְּנוּ טְלָאִים-טְלָאִים. בְּיָדוֹ הָאַחַת נִשְׁעָן עַל מַקֵּל גַּס, וּבַיָּד הָאַחֶרֶת פָּשַׁט אֶת כּוֹבָעוֹ הַמָּהוּהַּ לְקַבֵּץ נְדָבוֹת.
"אֵיזֶה מוֹדֵל מַדְהִים!" לָחַשׁ יוֹאִי כְּשֶׁלָּחַץ אֶת יָדוֹ שֶׁל חֲבֵרוֹ.
"מוֹדֵל מַדְהִים!" צָעַק טֶרְוֶור בִּמְלוֹא גְּרוֹנוֹ, "כְּדַאי שֶׁיִּהְיֶה! לֹא כָּל יוֹם מוֹצְאִים קַבְּצָנִים כָּמוֹהוּ. trouvaille, mon cher, דְּמוּת אוֹפְיָינִית לוֹלְסֵקְס בָּשָׂר וָדָם! הַכּוֹכָבִים שֶׁלִּי! אֵיזֶה תַּחְרִיט הָיָה רַמְבְּרַנְדְט עוֹשֶׂה לְפִיו!"
"זָקֵן מִסְכֵּן!" אָמַר יוֹאִי, "כַּמָּה הוּא נִרְאֶה אוּמְלָל! אֲבָל אֲנִי מַנִּיחַ שֶׁמִּבְּחִינַתְכֶם, הַצַּיָּירִים, פָּנָיו הֵן אוֹצָרוֹ?"
"בְּהֶחְלֵט," הֵשִׁיב טְרַוֶּור, "לֹא רָצוּי שֶׁקַּבְּצָן יֵירָאֶה מְאוּשָּׁר, נָכוֹן?"
"כַּמָּה מַרְוִויחַ מוֹדֵל בִּשְׁבִיל לְדַגְמֵן?" שָׁאַל יוֹאִי וְהִתְרַוֵּוחַ עַל סַפָּה.
"שִׁילִינְג לְשָׁעָה."
"וְכַמָּה אַתָּה מְקַבֵּל עַל הַתְּמוּנָה שֶׁלְּךָ, אֵלֶן?"
"אָה, לִתְמוּנָה כָּזֹאת אֲנִי מְקַבֵּל אַלְפַּיִים!"
"לִירוֹת שְׂטֶרְלִינְג?"
"גֵינִי. צַיָּירִים, מְשׁוֹרְרִים וְרוֹפְאִים מִשְׂתַּכְּרִים תָּמִיד בְּגִינִי."
"לְדַעְתִּי הַמְּדַגְמְנִים צְרִיכִים לְקַבֵּל אֲחוּזִים," קָרָא יוֹאִי וְצָחַק, "הֵם עוֹבְדִים קָשֶׁה בְּדִיּוּק כָּמוֹךָ."
"שְׁטוּיוֹת, שְׁטוּיוֹת! תַּחֲשׁוֹב רַק כַּמָּה קָשֶׁה לְהַנִּיחַ אֶת הַצֶּבַע עַל הַבַּד וְעוֹד לַעֲמוֹד כָּל הַיּוֹם מוּל כֵּן הַצִּיּוּר! קַל לְךָ לְדַבֵּר, יוֹאִי, אֲבָל אֲנִי מַבְטִיחַ לְךָ שֶׁיֵּשׁ רְגָעִים שֶׁבָּהֶם הָאָמָּנוּת הִיא כִּמְעַט עֲבוֹדַת כַּפַּיִים. אֲבָל אַל תְּפַטְפֵּט, אֲנִי עָסוּק מְאוֹד. עָשָׁן סִיגַרְיָה וּשְׁתוֹק."
כַּעֲבוֹר זְמַן מָה כְּנַנָּס הַמְּשָׁרֵת וְאָמַר לְטַרְוָור שֶׁמַּתְקִין הַמִּסְגְּרוֹת מְבַקֵּשׁ לְדַבֵּר אִתּוֹ.
"אַל תִּבְרַח, יוֹאִי, אֲנִי חוֹזֵר מִיָּד," אָמַר וְיָצָא.
הַקַּבְּצָן הַזָּקֵן נִיצֵּל אֶת הֵיעָדְרוֹ שֶׁל טֶרְוֶור וְנֹחַ לְרֶגַע עַל סַפְסַל עֵץ שֶׁעָמַד מֵאֲחוֹרָיו. הוּא נִרְאָה נוֹאָשׁ וְאוּמְלָל כָּל כָּךְ עַד שֶׁיּוֹאִי לֹא יָכוֹל שֶׁלֹּא לְרַחֵם עָלָיו וְחִיפֵּשׂ מַטְבְּעוֹת בְּכִיסָיו. הוּא מָצָא רַק סוֹבְרָן וְכַמָּה מַטְבְּעוֹת שֶׁל פְּנֵי עֲשׂוּיוֹת נְחוֹשֶׁת. "זָקֵן מְסַכֵּן," חָשַׁב בְּלִבּוֹ, "הוּא זָקוּק לְזֶה יוֹתֵר מִמֶּנִּי, אֲבָל פֵּירוּשׁ הַדָּבָר שְׁבוּעַיִים בְּלִי נְסִיעוֹת בַּכִּרְכָּרָה." וְהוּא חָצָה אֶת הַסְּטוּדְיוֹ וְשָׁמַט אֶת הַסּוֹבְרָן לְכַף יָדוֹ שֶׁל הַקַּבְּצָן.
הַזָּקֵן נָבוֹךְ וְחִיּוּךְ קָלוּשׁ רִיחֵף עַל שְׂפָתָיו הַיַּבָּשׁוֹת. "תּוֹדָה לְךָ, אֲדוֹנִי," אָמַר, "תּוֹדָה לְךָ."
וְאָז בָּא טְרָוֶור, וְיוֹאִי נִפְרָד לְשָׁלוֹם, סָמוּק מְעַט בִּגְלַל הַמַּעֲשֶׂה שֶׁעָשָׂה. הוּא בִּילָּה אֶת הַיּוֹם עִם לוֹרָה, נִנְזַף נְזִיפָה חֲמוּדָה עַל פַּזְרָנוּתוֹ וְצָעַד הַבַּיְתָה בָּרֶגֶל.
בְּאוֹתוֹ לַיְלָה, בְּעֵרֶךְ בְּאַחַת עֶשְׂרֵה, טִייֵּל לוֹ בְּנַחַת אֶל "מוֹעֲדוֹן פְּלָטָה" וּמָצָא אֶת טֶרְוֶור יוֹשֵׁב לְבַדּוֹ בַּחֲדַר הָעִישּׁוּן וְשׁוֹתֶה יַיִן לָבָן וְסוֹדָה.
"נוּ, אֵלֶן, סִייַּמְתָּ אֶת הַתְּמוּנָה אוֹ לֹא?" שָׁאַל וְהִצִּית לְעַצְמוֹ סִיגַרְיָה.
"סִייַּמְתִּי וּמִסְגַּרְתִּי, נַעֲרֵי!" הֵשִׁיב טְרַוֶּור, "וְדֶרֶךְ אַגַּב, קָנִיתָ אֶת עוֹלָמְךָ. הַמּוֹדֵל הַזָּקֵן הַהוּא שֶׁרָאִיתָ נַעֲשֶׂה מַעֲרִיץ מוּשְׁבָּע שֶׁלָּךְ. הָיִיתִי חַיָּיב לְסַפֵּר לוֹ הַכּוֹל עָלֶיךָ: מִי אַתָּה, אֵיפֹה אַתָּה גָּר, מַהִי הַכְנָסָתֵךְ, מָה מַצָּבְךָ..."
"אֵלֶן יַקִּירֵי," קָרָא יוֹאִי, "כְּשֶׁאֵלֶךְ הַבַּיְתָה בֶּטַח אֶמְצָא אוֹתוֹ מְחַכֶּה לִי. אֲבָל אַתָּה כַּמּוּבָן רַק מִתְבַּדֵּחַ. זָקֵן מְסַכֵּן וְעָלוּב! הַלְּוַואי שֶׁהָיִיתִי יָכוֹל לַעֲשׂוֹת מַשֶּׁהוּ לְמַעֲנוֹ. לְדַעְתִּי זֶה נוֹרָא שֶׁמִּישֶׁהוּ צָרִיךְ לִהְיוֹת אוּמְלָל כָּל כָּךְ. יֵשׁ לִי בַּבַּיִת הָמוֹן בְּגָדִים יְשָׁנִים – אַתָּה חוֹשֵׁב שֶׁהוּא יִרְצֶה מַשֶּׁהוּ מֵהֶם? הֲרֵי הַסְּחָבוֹת שֶׁלָּבַשׁ הִתְפּוֹרְרוּ לְגַמְרֵי."
"אֲבָל הוּא נִרְאֶה נֶהֱדָר בָּהֶן," אָמַר טְרַוֶּור, "בְּעַד שׁוּם הוֹן שֶׁבָּעוֹלָם לֹא הָיִיתִי מְצַיֵּיר אוֹתוֹ בִּמְעִיל כְּנָפוֹת. מָה שֶׁבְּעֵינֶיךָ נֶחֱשָׁב סְחָבוֹת הוּא בְּעֵינֵי רוֹמַנְטִיקָה. מָה שֶׁבְּעֵינֶיךָ נֶחֱשָׁב עוֹנִי הוּא צִיּוּרֵי בְּעֵינַי. וְלַמְרוֹת זֹאת אֲסַפֵּר לוֹ עַל הַצָּעָתְךָ."
"אֵלֶן," אָמַר יוֹאֵי בִּרְצִינוּת, "אַתֶּם הַצַּיָּירִים – חֲבוּרָה חַסְרַת לֵב."
"לִבּוֹ שֶׁל אָמָּן הוּא רֹאשׁוֹ," עָנָה טְרַוֶּור, "וְחוּץ מִזֶּה, תַּפְקִידֵנוּ הוּא לְהַמְחִישׁ אֶת הָעוֹלָם כְּפִי שֶׁהוּא נְגַלֶּה לְעֵינֵינוּ, וְלֹא לְעַצֵּב אוֹתוֹ מֵחָדָשׁ כְּפִי שֶׁהוּא מוּכָּר לָנוּ. À chacun son métier. וְעַכְשָׁיו סֵפֶר לִי מָה שָׁלוֹם לוֹרָה. הַמּוֹדֵל הַזָּקֵן הִתְעַנְיֵין בָּהּ מְאוֹד."
"אַתָּה לֹא מִתְכַּוֵּון לוֹמַר שֶׁסִּיפַּרְתָּ לוֹ עָלֶיהָ, נָכוֹן?" שָׁאַל יוֹאִי.
"בְּהֶחְלֵט כֵּן. הוּא יוֹדֵעַ הַכּוֹל עַל הַקּוֹלוֹנֵל הָעַקְשָׁן, עַל לוֹרָה הַיָּפָה וְעַל עֲשֶׂרֶת אֲלָפִים הַלִּירוֹת."
"אַתָּה גִּילִּיתָ לְקַבְּצָן הַזָּקֵן הַהוּא אֶת כָּל עִנְיְינֵי הַפְּרָטִיִּים?" קָרָא יוֹאִי סָמוּק מְאוֹד וּכְעוֹס.
"נַעֲרֵי הַיָּקָר," אָמַר טַרְוָור בְּחִיּוּךְ, "הַקַּבְּצָן הַזָּקֵן הַהוּא, כְּפִי שֶׁאַתָּה מְכַנֶּה אוֹתוֹ, הוּא אַחַד הָאֲנָשִׁים הָעֲשִׁירִים בְּיוֹתֵר בְּאֵירוֹפָּה. הוּא יָכוֹל לִקְנוֹת אֶת כָּל לוֹנְדוֹן מָחָר בְּלִי לִמְשׁוֹךְ מְשִׁיכַת יֶתֶר מֵחֶשְׁבּוֹנוֹ. יֵשׁ לוֹ בַּיִת בְּכָל עִיר בִּירָה, הוּא אוֹכֶל מִצְלְחוֹת זָהָב, וְאִם הוּא רוֹצֶה, הוּא יָכוֹל לִמְנוֹעַ אֶת רוּסְיָה מִלָּצֵאת לְמִלְחָמָה."
"לָמָּה, לַעֲזָאזֵל, אַתָּה מִתְכַּוֵּון?" קָרָא יוֹאִי.
"מָה שֶׁאֲנִי אוֹמֵר," אָמַר טְרַוֶּור, "הוּא שֶׁהַזָּקֵן שֶׁרָאִיתָ הַיּוֹם בַּסְּטוּדְיוֹ הוּא הַבְרוֹן הָאוֹסְבֵּרְג, חַבְרֵי הַטּוֹב, שֶׁקּוֹנֶה אֶת כָּל הַתְּמוּנוֹת שֶׁלִּי וּשְׁאָר דְּבָרִים, וְלִפְנֵי חוֹדֶשׁ שִׁילֵּם לִי כְּדֵי שֶׁאֲצַיֵּיר אוֹתוֹ בִּדְמוּת קַבְּצָן. Que voulez-vous? La fantaisie d'un millionnaire! וַאֲנִי חַיָּיב לוֹמַר שֶׁהוּא נִרְאֶה נֶהֱדָר בַּסְּמַרְטוּטִים שֶׁלּוֹ, וְאוּלַי עָלַי לוֹמַר: בַּסְּמַרְטוּטִים שֶׁלִּי. זֹאת חֲלִיפָה יְשֵׁנָה שֶׁקָּנִיתִי בִּסְפָרַד."
"הַבָּרוֹן הָאוֹסְבֵּרְג!" קָרָא יוֹאִי. "אֱלוֹהִים אַדִּירִים! נָתַתִּי לוֹ סוֹבְרָן!" וְהוּא שָׁקַע לְתוֹךְ הַכּוּרְסָה, הָאוּמְלָלוֹת בְּהִתְגַּלְּמוּתָהּ.
"נָתַתָּ לוֹ סוֹבְרָן!" צָעַק טְרַוֶּור וּפֶרֶץ בִּצְחוֹק רוֹעֵם. "נַעֲרֵי הַיָּקָר, לְעוֹלָם לֹא תִּרְאֶה אוֹתוֹ שׁוּב. Son affaire c'est l'argent des autres." 
"אֲנִי חוֹשֵׁב שֶׁיְּכוֹלֶת לְסַפֵּר לִי, אֵלֶן," אָמַר יוֹאִי בִּפְנִים זוֹעֲפוֹת, "וְלֹא לָתֵת לִי לַעֲשׂוֹת מֵעַצְמִי מְטוּמְטָם כָּזֶה."
"וּבְכֵן, יוֹאִי, רֵאשִׁית," אָמַר טֶרְוֶור, "לֹא הֶעֱלִיתִי בְּדַעְתִּי שֶׁאַתָּה מִסְתּוֹבֵב וּמְחַלֵּק נְדָבוֹת בִּפְזִיזוּת שֶׁכָּזֹאת. אִילּוּ נִישֶּׂקֶת דּוּגְמָנִית יָפֶה, הָיִיתִי יָכוֹל לְהָבִין, אֲבָל שֶׁתִּיתֵּן סוֹבְרָן לְמוֹדֵל מְכוֹעָר – בְּחַיֵּי, לְזֶה לֹא צִיפִּיתִי! חוּץ מִזֶּה, הָאֱמֶת הִיא שֶׁלֹּא הָיִיתִי פָּנוּי לְקַבֵּל אוֹרְחִים הַיּוֹם, וּכְשֶׁבָּאֵת לֹא יָדַעְתִּי אִם הָאוֹסְבֵּרְג הָיָה רוֹצֶה שֶׁשְּׁמוֹ יוּזְכַּר, אַתָּה יוֹדֵעַ, הֲרֵי הוּא לֹא הָיָה בִּלְבוּשׁ רִשְׁמִי הוֹלֵם."
"הוּא בֶּטַח חוֹשֵׁב שֶׁאֲנִי אִידְיוֹט!" אָמַר יוֹאִי.
"בִּכְלָל לֹא. כְּשֶׁהָלַכְתָּ הוּא הָיָה בְּמַצַּב רוּחַ מְצוּיָּין; הוּא לֹא הִפְסִיק לְצַחְקֵק לְעַצְמוֹ וּלְחַכֵּךְ אֶת יָדָיו הַזְּקֵנוֹת וְהַמְּקוּמָּטוֹת. לֹא הִצְלַחְתִּי לְהָבִין לָמָּה הוּא סַקְרָן כָּל כָּךְ לָדַעַת הַכּוֹל עָלֶיךָ, אֲבָל עַכְשָׁיו אֲנִי מֵבִין. הוּא יַשְׁקִיעַ אֶת הַסּוֹבְרָן שֶׁלְּךָ בִּשְׁבִילְךָ, יוֹאִי, יְשַׁלֵּם לְךָ אֶת הָרִיבִּית כָּל שִׁישָּׁה חוֹדָשִׁים, וְיִהְיֶה לוֹ סִיפּוּר נִפְלָא לְסַפֵּר בְּסִיּוּם סְעוּדַת הָעֶרֶב."
"לַעֲזָאזֵל, אֲנִי לֹא יוּצְלַח חֲסַר מַזָּל," נָהַם יוֹאִי, "הֲכִי טוֹב שֶׁאֵלֵךְ לִישׁוֹן. וְאֵלֶן יַקִּירֵי, אַל תְּסַפֵּר לְאַף אֶחָד. אֲנִי לֹא אָעֵז לְהַרְאוֹת אֶת פַּרְצוּפִי בָּרְחוֹב."
"שְׁטוּיוֹת! הַמַּעֲשֶׂה הוּא בִּיטּוּי לִנְדִיבוּת לִבְּךָ הָרְאוּיָה לְכָל שֶׁבַח, יוּאִי. וְאַל תִּבְרַח. עָשָׁן עוֹד סִיגַרְיָה וְתוּכַל לְדַבֵּר עַל לוֹרָה כַּמָּה שֶׁתִּרְצֶה."
אֲבָל יוֹאִי לֹא הִתְעַכֵּב, הָלַךְ הַבַּיְתָה אוּמְלָל מְאוֹד וְהִשְׁאִיר אֶת אָלֶן טַרְוֶור לְפִרְצֵי צְחוֹקוֹ.
לְמָחֳרָת בַּבּוֹקֶר, בִּשְׁעַת אֲרוּחַת הַבּוֹקֶר, הֵבִיא לוֹ הַמְּשָׁרֵת כַּרְטִיס וְעָלָיו כָּתוּב בְּצָרְפָתִית, "מִיסִיֶּיה גוּסְטָב נוּדִין, בְּשֵׁם הָאָדוֹן וְהַבְרוֹן הָאוֹסְבֵּרְג."
"אֲנִי מַנִּיחַ שֶׁבָּא כְּדֵי לִתְבּוֹעַ הִתְנַצְּלוּת," אָמַר יוֹאִי בְּלִבּוֹ, וְלַמְּשָׁרֵת אָמַר לְהַכְנִיס אֶת הָאוֹרֵחַ.
לַחֶדֶר נִכְנַס גֶּבֶר קָשִׁישׁ אָפוֹר שַׁעַר בְּמִשְׁקְפֵי זָהָב. הוּא אָמַר בְּמִבְטָא צָרְפָתִי קַל, "הַאִם יֵשׁ לִי הַכָּבוֹד לִפְנוֹת אֶל מִיסִיָּיה אֲרַסְּקֵין?"
יוֹאֵי קַד קִידָּה.
"בָּאתִי בִּשְׁמוֹ שֶׁל הַבָּרוֹן הָאוֹסְבֵּרְג," הִמְשִׁיךְ, "הַבָּרוֹן..."
"אֲנִי מְבַקֵּשׁ, אֲדוֹנִי, שֶׁתִּמְסוֹר לוֹ אֶת הִתְנַצְּלוּתִי הֲכָנָה," גִּמְגֵּם יוֹאִי.
"הַבָּרוֹן," אָמַר הַגֶּבֶר הַקָּשִׁישׁ בְּחִיּוּךְ, "הֵטִיל עָלַי לְהָבִיא לְךָ אֶת הַמִּכְתָּב הַזֶּה," וְהוּא הוֹשִׁיט מַעֲטָפָה חֲתוּמָה.
עַל הַמַּעֲטָפָה הָיָה כָּתוּב, "מַתְּנַת חֲתוּנָּה לְיוּ אֲרַסְּקֵין וּלְלוֹרָה מֵרָטוֹן מִקַּבְּצָן זָקֵן," וּבְתוֹכָהּ הָיָה שַׂק עַל סַךְ עֲשֶׂרֶת אֲלָפִים לִירוֹת שְׂטֶרְלִינְג.
אֵלֶן טְרַוֶּור הָיָה הַשּׁוֹשְׁבִין בַּחֲתוּנָּתָם, וְהַבְרוֹן נָשָׂא נְאוּם בַּאֲרוּחַת הַבּוֹקֶר שֶׁל יוֹם כְּלוּלוֹתֵיהֶם.
"מִילְיוֹנֵרִים הַמְּשַׁמְּשִׁים מוֹדֵלִים," הָעִיר אֵלֶן, "נְדִירִים לְמַדַּי, אֲבָל, בְּחַיֵּי, מִילְיוֹנֵרִים שֶׁהֵם מוֹדֵל לְחִיקּוּי נְדִירִים אֲפִילּוּ יוֹתֵר!"








קְרָבוֹת שֶׁהִתְנַהֲלוּ בִּימֵי מִלְחֲמוֹת נַפּוֹלֵיאוֹן (1814-1808) עַל אַדְמַת חֲצִי הָאִי הַאֵיבָרִי בֵּין צָרְפַת וּבֵין סְפָרַד, פּוֹרְטוּגָל וּבְרִיטַנְיָה (כָּל הַהֶעָרוֹת הֵן מִשֶּׁל הַמְּתַרְגֶּמֶת).בַּמָּקוֹר נִכְתַּב bête בְּצָרְפָתִית.אִישּׁוּר כְּנִיסָה (צָרְפָתִית).מְצִיאָה, יַקִּירֵי (צָרְפָתִית).דָּיֶיגוֹ וּלְסֵקְס (1660-1599). צַיָּיר סְפָרַדִּי שֶׁבִּתְחִילַּת דַּרְכּוֹ הַרְבֵּה לְצַיֵּיר תְּמוּנוֹת מֵחַיֵּי הַיּוֹם-יוֹם וּתְמוּנוֹת דּוֹמֵם נוֹסָף עַל הַנּוֹשְׂאִים הַדָּתִיִּים.לְפִי הַמַּעֲרֶכֶת הַמּוֹנִיטָרִית הַבְּרִיטִית הַיְּשָׁנָה, עֶרְכּוֹ שֶׁל הַגִּינִי 21 שִׁילִינְג, לְעוּמַּת הַלִּירָה שְׂטֶרְלִינְג שֶׁעָרְכָה רַק 20 שִׁילִינְג. לָכֵן הַהַעֲדָפָה הִיא תָּמִיד לְתַשְׁלוּם בְּגִינִי, וְלֹא בְּלִירוֹת שְׂטֶרְלִינְג.אִישׁ-אִישׁ וּמְלַאכְתּוֹ (צָרְפָתִית).מָה לַעֲשׂוֹת? גַּחֲמָה שֶׁל מִילְיוֹנֵר! (צָרְפָתִית).עִיסּוּקוֹ הוּא כַּסְפֵּי הָאֲחֵרִים! (צָרְפָתִית). 

https://www.shortstoryproject.com/he/story/%d7%9e%d7%95%d7%93%d7%9c-%d7%9c%d7%9e%d7%99%d7%9c%d7%99%d7%95%d7%a0%d7%a8/
#בְּרִיטַנְיָה#הוּמוֹרִיסְטִי#כֶּסֶף#פַּעַר-מַעֲמָדוֹת#קְלָאסִיקָה#שָׁנוּן