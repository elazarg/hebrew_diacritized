הַמִּסְעָדָה עֲמוּסָה בְּטֵירוּף וְהָרֹאשׁ שֶׁלִּי אָפוּף חוֹם וָאדִים וְרֵיחַ שֶׁל מָנוֹת מִתְבַּשְּׁלוֹת וְכָאֵלֶּה שֶׁמּוּנָּחוֹת עַל דֶּלְפֵּק הַחֲלוּקָּה. אֲנִי עֲיֵיפָה. אֲנִי תָּמִיד עֲיֵיפָה אֲבָל כָּאן אֲנִי אוֹהֶבֶת לִהְיוֹת. אֲנִי שַׁיֶּיכֶת לְכָאן. הַכּוֹל נִרְאֶה כְּמוֹ תָּמִיד אֲבָל כְּשֶׁאֲנִי מְרִימָה אֶת הָעֵינַיִים מֵהַפוֹרֵל שֶׁכִּמְעַט גָּמַרְתִּי לְאַדּוֹת וְרוֹאֶה מִישֶׁהוּ לֹא מוּכָּר עוֹמֵד לְיַד הַמֶּלְצָרִים שֶׁמְּחַכִּים לְהַזְמָנוֹת, נִדְמֶה לִי שֶׁאֲנִי הוֹזָה.
הוּא צָעִיר, בֶּן שְׁלוֹשִׁים אוּלַי, רָזֶה, לֹא מְחַיֵּיךְ. אֲבָל הַשְּׂפָתַיִים שֶׁלּוֹ פְּשׂוּקוֹת וְהַשִּׁינַּיִים – הַלְּבָנוֹת מְאוֹד – חֲשׁוּקוֹת בַּנְּגִיסָה עַזָּה. הוּא יָפֶה מִדַּי. יֵשׁ מַשֶּׁהוּ מְאַיֵּים בְּמַבָּט שֶׁלּוֹ.
"אַתְּ צְרִיכָה עֶזְרָה," הוּא אוֹמֵר.
זֶה בְּדִיּוּק מָה שֶׁאֲנִי חוֹשֶׁבֶת. אֲנִי צְרִיכָה עֶזְרָה, כְּדַאי שֶׁאַזְעִיק עֶזְרָה, כִּי לַמְרוֹת הַחוֹם בַּמִּטְבָּח הָעוֹר שֶׁלִּי קַר וַאֲנִי יוֹדַעַת שֶׁאֵין שׁוּם קֶשֶׁר בֵּין הַשְׁעָרוֹת שֶׁמִּזְדַּקְּרוֹת עַכְשָׁיו בְּעוֹרְפִי לְבֵין הַפַּחַד שֶׁאֲנִי חָשָׁה בְּדֶרֶךְ כְּלָל כְּשֶׁאֲנִי מַרְגִּישָׁה מְאוּיֶּמֶת. הַפַּעַם זֶה מַשֶּׁהוּ אַחֵר.
אֲבָל אוּלַי אֲנִי חוֹלֶמֶת. אֱלוֹהִים יוֹדֵעַ כַּמָּה אֲנִי מוּתֶּשֶׁת וְאִישׁ מִלְּבַדִּי לֹא שָׂם לֵב שֶׁמַּשֶּׁהוּ אֵינוֹ כַּשּׁוּרָה. מֶלְצָרִים מַפְנִים אוֹתוֹ מִדַּרְכָּם בִּתְנוּעַת אַגָּן כְּשֶׁהֵם מוֹשִׁיטִים אֶת יְדֵיהֶם אֶל הַצְלָחוֹת וְהוּא נֶעֱלַם, אֲבָל מִתְגַּלְגֵּל חֲזָרָה כְּמוֹ גַּל כְּשֶׁהֵם מִסְתַּלְּקִים. אֲנִי עוֹצְמַת עֵינַיִים, פּוֹקַחַת אוֹתָן בִּמְהִירוּת וְהוּא שָׁם. אֲנִי רוֹצָה לִבְלוֹעַ רוֹק אֲבָל הַנְּשִׁימָה מַפְרִיעָה לִי.
"אַתְּ צְרִיכָה עֶזְרָה," הוּא חוֹזֵר וְאוֹמֵר, וְהַפַּעַם דְּמוּתוֹ מִבַּעַד לְאֵדִים מִשְׁתַּנֶּה וְהוּא הוֹפֵךְ לְיֶלֶד אָבוּד שֶׁמִּתְחַשֵּׁק לְהָסִיט לוֹ אֶת הַשֵּׂיעָר מֵהַמֵּצַח.
אֲנִי שׁוֹמַעַת אֶת עַצְמִי אוֹמֶרֶת, "אֲנִי לֹא יוֹדַעַת, אֲנִי צְרִיכָה עֶזְרָה?" וְזֶה נִשְׁמָע כְּמוֹ פְלִירְטוּט. מִישֶׁהִי מֶפְלַרְטֶטֶת עִם הַבָּחוּר הַזָּר הַזֶּה לְיַד דֶּלְפֵּק הַחֲלוּקָּה בִּשְׁעַת הָעוֹמֶס שֶׁל אֲרוּחַת הָעֶרֶב. הַפוֹרֵל הִתְבַּשֵּׁל יוֹתֵר מִדַּי וּכְבָר אִי אֶפְשָׁר לְהַצִּיל אוֹתוֹ.
וְאָז פָּנָיו נִרְגָּעוֹת. "נִרְאֶה כָּכָה," הוּא אוֹמֵר.
דְּבָרִים מְסוּיָּמִים גּוֹרְמִים לִי לְהִצְטַעֵר עַל כָּךְ שֶׁלֹּא נֵיחַנְתִּי בִּיכוֹלֶת נְבוּאִית וְלֹא הֵבַנְתִּי אוֹתָם לִפְנֵי שֶׁפָּעַלְתִּי, וּכְשֶׁאֲנִי נִזְכֶּרֶת בָּהֶם אֲנִי רוֹצֶה לְהַעֲלוֹת אֶת עַצְמִי בְּאֵשׁ. אֲבָל כָּרֶגַע הַזְּמַן מִתְקַדֵּם מַהֵר מִדַּי וְהַזִּיכָּרוֹן שֶׁלִּי לֹא מַסְפִּיק לְהִתְעָרֵב. כְּשֶׁאֲנִי לֹא עוֹנָה הוּא אוֹמֵר, "הִגַּשְׁתִּי מוּעֲמָדוּת לְמִשְׂרַת טֶבַח. כָּתַבְתָּ שֶׁאַתְּ צְרִיכָה עֶזְרָה." זֶה נָכוֹן. הוּא מַקִּיף בְּמַבָּטוֹ אֶת בֵּית הַמְּשׁוּגָּעִים שֶׁהוּא הַמִּטְבָּח שֶׁלִּי וְאוֹמֵר שׁוּב, "אַתְּ נִרְאֵית כְּאִילּוּ אַתְּ צְרִיכָה עֶזְרָה."
אֵיךְ אֲנִי נִרְאֵית? עָבַר הָמוֹן זְמַן מֵאָז שֶׁחָשַׁבְתִּי עַל זֶה, מֵאָז שֶׁהָיִיתִי יָפֶה. כְּבָר שְׁעָתַיִים אֲנִי מִזֵּיעָה מֵאֲחוֹרֵי הַדֶּלְפֵּק, כְּבָר יוֹתֵר מִדַּי שָׁנִים, וְהַזֵּיעָה מַרְטִיבָה אֶת פְּנֵי הַקְּטַנּוֹת וְצוֹבַעַת אוֹתָן בְּאָדוֹם בּוֹהֵק. בְּסוֹף כָּל מִשְׁמֶרֶת עֶרֶב, בַּחֲצוֹת, כְּשֶׁאֲנִי נִכְנֶסֶת לְשֵׁירוּתֵי הָעוֹבְדִים וּמַתִּיזָה מַיִם קָרִים עַל פָּנַי, אֲנִי מְגַלֶּה שֶׁהַמַּסְקֵרָה שֶׁמָּרַחְתִּי בַּבּוֹקֶר, מֶחֱווֹה גַּאַוְותָנִית קְטַנָּה, נָטְשָׁה אֶת הָרִיסִים וְנִקְוְותָה בְּסִפְלֵי הָעוֹר הָעֲמוּקִּים שֶׁמִּתַּחַת לְעֵינֵי. אֲנִי בַּת אַרְבָּעִים וְחָמֵשׁ, תָּמִיד עֲיֵיפָה עַד מָוֶות אֲבָל נְגוּעָה בְּעַצְבָּנוּת בִּלְתִּי פּוֹסֶקֶת גַּם כְּשֶׁאֲנִי יְשֵׁנָה. אֲנִי נְשׂוּאָה לַמִּסְעָדָה שֶׁלִּי בְּסָאוּת' בַּיְץ', נִכְנֶסֶת בַּבְּקָרִים הַחֲשׁוּכִים וְיוֹצֵאת בַּלֵּילוֹת הַחֲשׁוּכִים עוֹד יוֹתֵר, כָּךְ שֶׁלְּעוֹלָם אֵינִי יוֹדַעַת אֵיךְ אֲנִי אֲמוּרָה לְהֵירָאוֹת, לֹא רוֹאֶה אֶת הַצִּיבּוּר שֶׁאֶפְשָׁר הָיָה לְהַשְׁווֹת אוֹתִי אֵלָיו אִילּוּ הָיִיתִי חֵלֶק מִמֶּנּוּ. אֲנִי בְּקוֹשִׁי רוֹאֶה אוֹר יוֹם. מִדֵּי יוֹם בְּיוֹמוֹ אֲנִי לוֹבֶשֶׁת בִּגְדֵי שֵׁף מוּכְתָּמִים בַּשּׁוּמָּן וּבְרוֹטֶב. אֲנִי יוֹדַעַת בְּדִיּוּק אֵיךְ אֲנִי נִרְאֵית וַאֲנִי מוּפְתַּעַת, וְאַחַר כָּךְ מִתְבַּיֶּישֶׁת בְּכָךְ שֶׁזֶּה מְצַעֵר אוֹתִי כָּל כָּךְ כָּרֶגַע.
 
***
 
"לָמָּה עָשִׂיתָ אֶת זֶה?" אֲנִי שׁוֹאֶלֶת אוֹתוֹ. זֶהוּ בּוֹקֶר הַמָּחֳרָת וְהוּא בָּא לְמַלֵּא טְפָסִים.
"מָה עָשִׂיתִי?" הוּא שׁוֹאֵל. הוּא לוֹבֵשׁ אֶת הַגִּ'ינְס וְהַטִּישֵׂרְט הַשְּׁחוֹרָה מֵאֶמֶשׁ אֲבָל עַכְשָׁיו, בְּדֶרֶךְ נֵס, הֵם נְקִיִּים.
"פָּשׁוּט הִגַּעְתָּ," אָמַרְתִּי. "נִכְנֶסֶת כָּכָה לַמִּטְבָּח, בְּשִׂיא הָעוֹמֶס." אֲנִי נִשְׁמַעַת כְּמוֹ אִם גּוֹעֶרֶת, כְּמוֹ מִישֶׁהִי שֶׁמְּנַסָּה לְלַמֵּד לֶקַח.
"כִּי יָדַעְתִּי שֶׁתִּהְיִי פֹּה."
אֲנִי נֶאֱלֶצֶת לְהוֹדוֹת שֶׁזֶּה הֶגְיוֹנִי. אֲנִי מְצִיצָה בְּטוֹפֶס הַמּוּעֲמָדוּת שֶׁלּוֹ. הוּא לֹא מִילֵּא אֶת סְעִיף הַכְּתוֹבֶת.
"אֵיפֹה אַתָּה גָּר?" אֲנִי שׁוֹאֶלֶת.
"וְזֶה נָכוֹן," הוּא אוֹמֵר. "אַתְּ צְרִיכָה אוֹתִי."
אֲנִי כְּבָר לֹא מְפַחֶדֶת. אֶתְמוֹל בָּעֶרֶב, כְּשֶׁסּוֹף סוֹף הִתְעַשַּׁתִּי וְאָמַרְתִּי לוֹ "טוֹב, תִּיכָּנֵס לַמִּטְבָּח וְתַתְחִיל לַעֲזוֹר," הִרְגַּשְׁתִּי שֶׁאֵין לִי בְּרֵירָה. הִרְגַּשְׁתִּי שֶׁשְּׁנֵינוּ זְקוּקִים לְעֶזְרָה. עַכְשָׁיו הוּא אוֹמֵר לִי שֶׁכְּשֶׁהַמִּסְעָדָה נִסְגְּרָה הוּא הָלַךְ לַמִּכְבָּסָה שֶׁפְּתוּחָה כָּל הַלַּיְלָה וְשִׁכְנֵעַ שְׁתֵּי בַּחוּרוֹת שִׁיכּוֹרוֹת שֶׁיְּכַבְּסוּ אֶת הַבְּגָדִים שֶׁלּוֹ עִם שֶׁלָּהֶן. בִּזְמַן שֶׁהַגִּ'ינְס וְהַטִּישֵׁרְט הִתְכַּבְּסוּ וְהִתְיַיבְּשׁוּ, הוּא יָשַׁב בְּתַחְתּוֹנֵי בּוּקְסֶר וְקָרָא עִיתּוֹן. הֵן נָתְנוּ לוֹ שְׁתֵּי בִּירוֹת. אֲנִי מְתָאֶרֶת לְעַצְמִי אֶת הַתְּמוּנָה, אֵיךְ הוּא הִקְסִים אוֹתָן בְּיוֹפִי וּבְמַבָּט הָרְצִינִי שֶׁלּוֹ, אֵיךְ הֵן הִרְגִּישׁוּ שֶׁהֵן רוֹצוֹת לַעֲזוֹר לוֹ.
אֲנִי מַעֲסִיקָה אוֹתוֹ לִתְקוּפַת מִבְחָן שֶׁל שְׁבוּעַיִים. אֲנִי לֹא מַכִּירָה אוֹתוֹ, לֹא יוֹדַעַת מִיהוּ אוֹ מִי הוּא הָיָה וְלָכֵן מְנַסֶּה לְהַשְׁגִּיחַ עָלָיו בְּכָל הִזְדַּמְּנוּת. אֲנִי מְבִינָה שֶׁהוּא עָבַד בְּמִסְעָדָה כְּמוֹ שֶׁלִּי בֶּעָבָר, זֶה בָּרוּר מֵהַטִּיפּוּל שֶׁלּוֹ בַּצִּיּוּד, מֵהַתְּנוּעוֹת וּמֵהָרִיכּוּז, מֵהָעוּבְדָּה שֶׁהוּא אַף פַּעַם לֹא שׁוֹאֵל שׁוּם דָּבָר. אֲבָל כְּבַעֲלַת מִסְעָדָה יֵשׁ לִי כָּל כָּךְ הַרְבֵּה עֲבוֹדָה וְהַיּוֹם אֲנִי מִתְרוֹצֶצֶת מִמָּקוֹם לְמָקוֹם – מְתַכְנֶנֶת תַּפְרִיטִים בַּמִּשְׂרָד, עוֹבֶרֶת עַל סִפְרֵי הַחֶשְׁבּוֹנוֹת, בּוֹדֶקֶת אֶת הַמְּלַאי בַּמַּחְסָן, רוֹשֶׁמֶת הַזְמָנוֹת בַּחֲדַר הַקֵּירוּר, וְרוֹב הַזְּמַן אֵין לִי מוּשָּׂג מָה הוּא עוֹשֶׂה. אֲנִי לֹא שׁוֹכַחַת מִמֶּנּוּ לְרֶגַע אֲבָל לֹא תָּמִיד יוֹדַעַת אֵיפֹה הוּא נִמְצָא.
לִפְנוֹת עֶרֶב אֲנִי מוֹצֵאת אוֹתוֹ לְיַד דֶּלְפֵּק הַחֲלוּקָּה. הוּא הֵכִין מוּס אֲפוּנָה מַבְרִיק, לְהַגָּשָׁה מִתַּחַת לְסַלְמוֹן הַבַּיִת שֶׁלִּי. אֲנִי מוּפְתַּעַת אֲבָל גַּם כּוֹעֶסֶת. אֲנִי שׁוֹאֶלֶת מִי הוּא חוֹשֵׁב שֶׁהוּא. אֲנִי שׁוֹאֶלֶת אֵיךְ הוּא הֵכִין אֶת הַמּוּס וְהוּא מְסָרֵב לְגַלּוֹת, וְכָךְ אֲנִי מְגַלֶּה שֶׁהוּא שֵׁף מוּסְמָךְ. אֲנִי שָׂפִית מוּסְמֶכֶת וַאֲנִי אַף פַּעַם לֹא חוֹלֶקֶת מַתְכּוֹנִים שֶׁהִמְצֵאתִי. אֲנִי מַכִּירָה הֵיטֵב אֶת הַיְּחָסִים בֵּין פְּרָטִיּוֹת, גְּנֵיבָה וְגַאֲווֹה. וּבְכָל זֹאת הַחֲשָׁאִיּוֹת שֶׁלּוֹ מַעֲלִיבָה אוֹתִי, עַד שֶׁהוּא נוֹתֵן לִי בִּיס וַאֲנִי נִישֵּׂאת עַל כַּנְפֵי הָעוֹנֶג שֶׁל הָאֲפוּנָה.
בְּתוֹם הַשְּׁבוּעַיִים אֲנִי מַרְשֶׁה לוֹ לְהִישָּׁאֵר כִּי הָיוּ גְּבִיעֵי פִּירֶה מְמוּלָּאִים בְּפוּאָה-גָּרָה, סַלְסַת אָנָנָס-חַלְפִינָיו וּפְנִינֵי עִם חַמּוֹן סֵרָאנוֹ, טוֹסְטוֹנִי מֵחַ עֶצֶם קָלוּי, בּוֹמְבּ אֲפַרְסְקִים, לָקוֹחוֹת וָתִיקִים יָצְאוּ מִגְּדֵרָם, לָקוֹחוֹת חֲדָשִׁים – צְעִירִים וְאוֹפְנָתִיִּים נוֹרָא – עָמְדוּ בַּחוּץ כָּל הַלַּיְלָה וְהָיוּ מוּכָנִים לְחַכּוֹת כַּמָּה שֶׁיִּידָּרֵשׁ כְּדֵי לִתְפּוֹס מָקוֹם. בַּמִּסְעָדָה שֶׁלִּי.
הוּא שֶׁקֶט, אַף פַּעַם לֹא מֵאַחַר. אֲנִי לֹא יוֹדַעַת אֵיפֹה הוּא גָּר. אוֹ מָה הוּא עוֹשֶׂה כְּשֶׁהוּא לֹא עוֹבֵד וְלִפְעָמִים אֲנִי שׁוֹכַחַת מִמֶּנּוּ אֲבָל כְּשֶׁאֲנִי נִזְכֶּרֶת שֶׁהוּא נִמְצָא בְּמִסְעָדָה בְּכָל מִשְׁמֶרֶת, גַּם כְּשֶׁאֲנִי לֹא מְשַׁלֶּמֶת לוֹ, אֲנִי מַתְחִילָה לַחֲשׁוֹב עָלָיו כָּל הַזְּמַן. זֹאת הַמִּסְעָדָה שֶׁלִּי, אֲנִי הַבּוֹסִית, אָז אֲנִי שׁוֹאֶלֶת אוֹתוֹ שְׁאֵלוֹת, מְנַסָּה לְפַעְנֵחַ אוֹתוֹ.
כָּל הַתְּשׁוּבוֹת שֶׁלּוֹ מְעוּרְפָּלוֹת מִדַּי. הוּא כַּנִּרְאֶה חוֹשֵׁב שֶׁהַחַיִּים שֶׁלּוֹ הֵם לֹא עִנְיָינִי. אוּלַי הוּא צוֹדֵק. הוּא עוֹבֵד טוֹב, זֶה כָּל מָה שֶׁאֲנִי צְרִיכָה לָדַעַת. וְאוּלַי הוּא בַּיְישָׁן. אֲנִי בַּיְישָׁנִית, אֲנִי יְכוֹלָה לְהָבִין אֶת זֶה. עַד שֶׁיּוֹם אֶחָד, בְּלִי שׁוּם הַתְרָאָה, הוּא אוֹמֵר שֶׁלְּדַעְתּוֹ כְּדַאי לָנוּ לִסְגּוֹר בֵּין אַרְבַּע לְשֵׁשׁ, לָתֵת לַמִּטְבָּח זְמַן לְהִתְאַרְגֵּן מֵחָדָשׁ, לָתֵת לְצֶוֶות הִזְדַּמְּנוּת לֶאֱכוֹל בְּיַחַד. הוּא כְּבָר הֵכִין הַכּוֹל – מַרְק עֲדָשִׁים, סָלָט תֵּרֵד, הַאִם בִּגְרִיל וּגְבִינַת מִנִּצָּ'גוֹ עִם עַגְבָנִיּוֹת צְלוּיוֹת וּפֶסְטוֹ. הָאוֹכֶל טָעִים נוֹרָא, אוֹכֶל מְנַחֵם עִם נְגִיעָה לֹא בְּרוּרָה. הוּא אוֹמֵר לִי לָשֶׁבֶת לְיָדוֹ בַּשּׁוּלְחָן הַצֶּוֶות וַאֲנִי מְצַיֶּיתֶת. אֲנַחְנוּ אוֹכְלִים.
אֲנִי מַתְחִילָה לְחַבֵּב אוֹתוֹ וּמְגַלֶּה שֶׁנָּעִים לִי בְּחֶבְרָתוֹ. גַּם הָאֲחֵרִים מְחַבְּבִים אוֹתוֹ. הוּא עוֹשֶׂה אֶת עֲבוֹדָתוֹ בַּמִּטְבָּח אֲבָל מֵאֲחוֹרֵי הַגַּב שֶׁלִּי הוּא עוֹזֵר לְכוּלָּם. הוּא מַדְגִּים בִּפְנֵי הַמֶּלְצָרִים דֶּרֶךְ חֲדָשָׁה וּמְתוּחְכֶּמֶת לְסֵדֶר מַפִּיּוֹת עַל הַשּׁוּלְחָנוֹת. הוּא מְלַמֵּד אֶת הַבַּרְמֵנִים לְהָכִין מַשְׁקֶה מִוּוֹדְקָה, שְׁבָבֵי קֶרַח וְשׁוֹרֶשׁ גִ'ינְגֶ'ר מְרוּסָּק; הֵם מַתְחִילִים לְהַצִּיעַ אוֹתוֹ כְּמַשְׁקֶה הַבַּיִת וַאֲנַחְנוּ לֹא עוֹמְדִים בְּבִיקּוּשׁ. הוּא שׁוֹאֵל אִם אֶפְשָׁר לְהַגִּישׁ אֶת מְתַאֲבֵן הַצְּדָפוֹת עִם כַּפּוֹת הַחֶרֶס שֶׁאֲנִי מוֹצִיאָה לִטְעִימוֹת פְּרָטִיּוֹת בִּלְבַד. הוּא מֵכִין אֶת אֲרוּחַת הַצֶּוֶות, הָאֲרוּחָה הַמִּשְׁפַּחְתִּית, בְּכָל עֶרֶב.
בְּאֶחָד הָעַרְבִים הוּא רוֹאֶה אוֹתִי נֶאֱבֶקֶת בְּסִפְרֵי הַחֶשְׁבּוֹנוֹת בַּמִּשְׂרָד וְאוֹמֵר שֶׁהוּא יָכוֹל לַעֲזוֹר. הוּא צָדַק מֵהָרֶגַע הָרִאשׁוֹן, אֲנִי צְרִיכָה עֶזְרָה. אֲנִי מַרְשֶׁה לוֹ לְהַתְקִין תּוֹכְנָהּ בַּמַּחְשֵׁב הַיָּשָׁן שֶׁלִּי, וְהִיא הוֹפֶכֶת אֶת הַנְהָלַת הַחֶשְׁבּוֹנוֹת לְמַשֶּׁהוּ שֶׁאֲנִי מַמָּשׁ נֶהֱנֵית לַעֲשׂוֹת. הוּא מְחַיֵּיךְ. הוּא עוֹבֵד בְּמִשְׁמֶרֶת הַיּוֹם אֲבָל נִשְׁאַר עַד סוֹף מִשְׁמֶרֶת הָעֶרֶב וְהַמְּאָרְחוֹת מְסַפְּרוֹת לִי שֶׁהַלָּקוֹחוֹת מֵתִים עָלָיו. בָּעֶרֶב הוּא מְקַבֵּל אֶת פְּנֵיהֶם, וְלִפְעָמִים מְלַוֶּוה אוֹתָם לַשּׁוּלְחָנוֹת. קָשֶׁה לִי לְהַסְבִּיר אֵיךְ לֹא יָדַעְתִּי שֶׁהוּא עוֹשֶׂה אֶת זֶה, אֵיךְ הוּא הִצְלִיחַ לַעֲשׂוֹת כָּל כָּךְ הַרְבֵּה דְּבָרִים מֵאֲחוֹרֵי הַגַּב שֶׁלִּי, אֲפִילּוּ שֶׁיָּדַעְתִּי שֶׁהוּא שָׁם. לֹא בָּרוּר לִי לָמָּה אֲנִי מַנִּיחָה לָזֶה לִקְרוֹת, לְמַעֵט הָעוּבְדָּה שֶׁמֵּאָז שֶׁהוּא בָּא אֲנִי עֲיֵיפָה הַרְבֵּה פָּחוֹת מֵאֵי-פַּעַם. וְהָעֲסָקִים פּוֹרְחִים.
אֶתְמוֹל בָּעֶרֶב מָצָאתִי עֲרֵימָה שֶׁל מַפִּיּוֹת פִּשְׁתָּן מְקוּפָּלוֹת כְּמֵעֵין כָּרִית בַּמַּחְסָן שֶׁבְּמַרְתֵּף. הֵן נָחוּ עַל שַׂקִּית אַשְׁפָּה עֲנָקִית, וְהָיָה בָּרוּר שֶׁהוּא הִתְכַּסָּה בָּהּ. כְּשֶׁהִתְעַמַּתִּי אִיתּוֹ הוּא אָמַר שֶׁהִצַּלְתִּי אֶת חַיָּיו.
וּכְשֶׁאֲנִי מִתְעוֹרֶרֶת בּוֹקֶר אֶחָד כַּעֲבוֹר כַּמָּה שָׁבוּעוֹת לְקוֹל הַמַּיִם הַזּוֹרְמִים בַּמִּקְלַחַת שֶׁלִּי, אֲנִי תּוֹהָה מָה הִתְרַחֵשׁ בְּחַיֵּי. אֲנִי יֶשְׁנָהּ בַּמִּיטָּה שֶׁלִּי לָרִאשׁוֹנָה זֶה עֶשֶׂר שָׁנִים. אֲנַחְנוּ שׁוֹתִים שָׁם קָפֶה. הוּא חוֹפֵף לִי אֶת הָרֹאשׁ, מַקְרִיא לִי חוֹבְרוֹת קוֹמִיקְס, מִתְעַלֵּס אִיתִּי כְּאִילּוּ הָיִיתִי חֵפֶץ יקַר עֵרֶךְ, נָדִיר וְשָׁבִיר, מַשֶּׁהוּ שֶׁצָּרִיךְ לִנְהוֹג בּוֹ בִּזְהִירוּת כְּדֵי שֶׁלֹּא יִישָּׁבֵר, כְּאִילּוּ הוּא מַכִּיר אוֹתִי. אַחַר כָּךְ הוּא מַעֲבִיר בַּעֲדִינוּת אֶת שִׁינָּיו הַלְּבָנוֹת עַל עוּרִי וַאֲנִי מְפַחֶדֶת שֶׁהוּא יְנַשֵּׁךְ אוֹתִי אֲבָל הוּא אַף פַּעַם לֹא עוֹשֶׂה אֶת זֶה וְלָכֵן אֲנִי נִרְגַּעַת. אֲנִי יוֹדַעַת שֶׁאֲנִי אֲמוּרָה לַחֲשׁוֹשׁ לְפָחוֹת קְצָת, אֲבָל אֲנִי לֹא חוֹשֶׁשֶׁת.
כְּשֶׁאֲנַחְנוּ לֹא בַּדִּירָה שֶׁלִּי, שְׁנֵינוּ עוֹבְדִים בַּמִּסְעָדָה שֶׁלִּי. הַדָּבָר הַיָּחִיד שֶׁאֲנִי יוֹדַעַת בְּוַודָּאוּת עַל הֶעָבָר שֶׁלּוֹ, הוּא שֶׁקָּרָה לוֹ מַשֶּׁהוּ שֶׁהוּא לֹא מוּכָן לְדַבֵּר עָלָיו, וְשֶׁהוּא הִגִּיעַ אֵלַי בְּלִי עֲבוֹדָה. בְּלִי בֵּית. אֲבָל בִּמְקוֹם לִתְהוֹת אֵיךְ לַעֲזָאזֵל נָתַתִּי לָזָר, וְעוֹד צָעִיר כָּל כָּךְ, לַחְדּוֹר לְחַיֵּי הַקְּטַנִּים, אֲנִי מִתְרַפֶּקֶת עַל הַהֲקָלָה הָעִילָּאִית הַטְּמוּנָה בְּכָךְ שֶׁאֲנִי לֹא צְרִיכָה לַעֲשׂוֹת הַכּוֹל לְבַד כְּדֵי שֶׁהַמִּסְעָדָה תִּתְפַּקֵּד כְּמוֹ שֶׁצָּרִיךְ. אֲנִי מִתְרַפֶּקֶת עַל כָּךְ שֶׁיֵּשׁ לִי מִישֶׁהוּ לִישׁוֹן אִיתּוֹ בַּלַּיְלָה. עַכְשָׁיו אֲנִי כְּבָר לֹא מְחַפֶּשֶׂת אוֹתוֹ, לֹא תּוֹהֶה אֵיפֹה הוּא. כִּבְמַטֶּה קֶסֶם, הוּא צָץ לְצִידִּי בְּלִי אַזְהָרָה בְּכָל מָקוֹם – בְּדֶלְפֵּק הַחֲלוּקָּה, בַּמִּטְבָּח, בְּעֶמְדַּת הַסָּלָטִים – מְחַבֵּק אוֹתִי וּמַצְמִיד אוֹתִי אֵלָיו. מְנַשֵּׁק אוֹתִי בַּפֶּה. אֲנִי כְּבָר לֹא יוֹדַעַת מִי אֲנִי. נִדְמֶה לִי שֶׁאֲנִי מִתְאַהֶבֶת.
אֲנִי מְגַלֶּה שֶׁהוּא אַשַּׁף בְּמִסְפָּרִים וְנוֹתֶנֶת לוֹ לְפַקֵּחַ עַל כָּל הַקְּנִיּוֹת. הוּא מְעַרְבּוֹלֶת שֶׁל אֵנֶרְגִּיָּה וְלִפְעָמִים נִמְצָא בְּכָל מָקוֹם בְּעֵת וּבְעוֹנָה אַחַת – בְּבַר, בַּחֲדַר הַקֵּירוּר, בַּמִּטְבָּח, בְּקִדְמַת הַמִּסְעָדָה. אֲנִי מַתְחִילָה לִשְׁכּוֹחַ שֶׁהוּא לֹא תָּמִיד הָיָה שָׁם, שֶׁלֹּא בָּנֵינוּ אֶת הַמִּסְעָדָה הַזֹּאת יַחַד. שֶׁפַּעַם הָיִיתִי לְבַד.
לִפְנֵי שֶׁהוּא הִגִּיעַ, לִפְעָמִים אֶחָד הַסּוֹעֲדִים בִּיקֵּשׁ לִרְאוֹת אֶת הַשֵּׁפִית אָז הָיִיתִי תּוֹחֶבֶת אֶת הַשֵּׂיעָר הַמְּיוּזָּע לַמִּטְפַּחַת, מְנַגֶּבֶת אֶת הַיָּדַיִים בַּסִּינָּר וְיוֹצֵאת לְקַבֵּל מַחְמָאוֹת בַּחֲדַר הָאוֹכֶל. אֲבָל שָׁכַחְתִּי אֵיךְ מִתְנַהֲגִים בַּחֶבְרָה וְהִתְחַלְתִּי לְהַרְגִּישׁ בְּנוֹחַ רַק בִּמְחִיצַּת אֲנָשִׁים שֶׁעָבְדוּ אֶצְלִי, לַחֲמוֹק בְּאֵין רוֹאֶה לִמְקוֹמוֹת שֶׁנִּדְרַשְׁתִּי לְהַגִּיעַ אֲלֵיהֶם – בֵּית מִרְקַחַת, מַכּוֹלֶת, נִיקּוּי יָבֵשׁ. אֲבָל הוּא כָּל כָּךְ שׁוֹנֶה, כָּל כָּךְ נִינּוֹחַ וְעַלִּיז בְּמַדֵּי הַשֵּׁף הַלְּבָנִים לֹא פָּחוֹת מֵאֲשֶׁר בַּחֲלִיפָה בַּחֲדַר הָאוֹכֶל. כָּל מִסְעָדָה צְרִיכָה אָדָם כָּזֶה.
הוּא אֲפִילּוּ רָכַשׁ חֲבֵרִים. כַּמָּה חֶבְרֶ'ה שֶׁאוֹכְלִים בְּמִסְעָדָה כָּל שַׁבָּת בָּעֶרֶב. הוּא מִצְטָרֵף אֲלֵיהֶם. כּוּלָּם שֵׁפִים מוּבְטָלִים. אֲנִי שׁוֹאֶלֶת אִם לְדַעְתּוֹ כְּדַאי לְהַעֲסִיק מִישֶׁהוּ מֵהֶם אֲבָל הוּא טוֹעֵן שֶׁהֵם רוֹצִים לִפְתּוֹחַ מִסְעָדָה בְּעַצְמָם. בַּהַתְחָלָה אֲנִי נֶהֱנֵית מֵהַסִּיפּוּרִים שֶׁהוּא מְסַפֵּר לִי עֲלֵיהֶם. נָעִים לְהַקְשִׁיב לָהֶם וַאֲנִי נִזְכֶּרֶת אֵיךְ זֶה כְּשֶׁיֵּשׁ חֲבֵרִים וְשִׂמְחָה בִּשְׁבִילוֹ. לְרֶגַע לֹא צִיפִּיתִי שֶׁהוּא יִסְתַּפֵּק בִּי. עַד שֶׁבּוֹקֶר אֶחָד, עַל כּוֹס קָפֶה לִפְנֵי הָעֲבוֹדָה, זֶה מַכָּה בִּי.
"אַתָּה פּוֹתֵחַ עֵסֶק עִם הַחֶבְרֶ'ה הָאֵלֶּה?" אֲנִי שׁוֹאֶלֶת.
"מוֹתֶק," הוּא אוֹמֵר, "אֲנִי אִיתְּךָ, לֹא?" הוּא מְקַמֵּט אֶת מִצְחוֹ בְּעֶלְבּוֹן. "אַתְּ מְדַבֶּרֶת כְּמוֹ מְשׁוּגַּעַת."
כִּי אֲנִי אָכֵן מְשׁוּגַּעַת. אֲנִי חַיָּה עִם מִישֶׁהוּ צָעִיר מִמֶּנִּי בַּחֲמֵשׁ-עֶשְׂרֵה שָׁנָה, מִישֶׁהוּ שֶׁצָּץ פִּתְאוֹם בְּמִסְעָדָה וְיָדַע בְּדִיּוּק מָה יִקְרֶה, הִנִּיחַ דְּבָרִים שֶׁאֲנִי עַצְמִי לֹא יָדַעְתִּי, וְצֶדֶק. עָבַרְתִּי מֵחֲמֵשׁ-עֶשְׂרֵה שְׁעוֹת עֲבוֹדָה בַּיּוֹם בְּלִי הַפְסָקָה, לְבִילּוּי שֶׁל שָׁעָה בַּיָּם כָּל יוֹם בְּשָׁלוֹשׁ. בִּמְקוֹם לִישׁוֹן לְבַד עַל הַסַּפָּה אֲנִי מַעֲבִירָה כִּמְעַט כָּל דַּקַּת עֵרוּת אוֹ שֵׁינָה בְּחֶבְרַת גֶּבֶר זָר שֶׁחָשַׁבְתִּי שֶׁהוּא הֲזָיָה. אֲנִי מַרְגִּישָׁה שֶׁהוּא תָּמִיד הָיָה כָּאן, שֶׁהוּא יַצִּיב וְשֶׁאֲנִי מוּגֶנֶת. לֹא יָדַעְתִּי שֶׁאֲנִי זְקוּקָה לַבִּיטָּחוֹן הַזֶּה עַד עַד שֶׁחַשְׁתִּי אוֹתוֹ מִדֵּי יוֹם.
יֵשׁ לִי זְכוּת לִהְיוֹת מְשׁוּגַּעַת. אֲנִי בְּגִיל הָעֲמִידָה, גְּרוּמָה. הַפָּנִים שֶׁלִּי רָזוֹת, שְׁקוּעוֹת. יֵשׁ לִי הָמוֹן קְמָטִים. אֲבָל הַגֶּבֶר הַזֶּה נוֹגֵעַ בָּהֶם. הוּא מְנַגֵּב אוֹתָם כְּשֶׁהֵם מַזִּיעִים, הוּא מֵסִיט מֵעֲלֵיהֶם שְׂעָרוֹת סוֹרְרוֹת, הוּא מִסְתַּכֵּל בָּהֶם. הוּא מְנַשֵּׁק אוֹתָם בְּלִי הַפְסָקָה.
"אוּלַי אַתָּה הַמְּשׁוּגָּע," אֲנִי אוֹמֶרֶת כִּי כְּשֶׁאֲנִי חוֹשֶׁבֶת עַל הַחַיִּים הָאֵלֶּה, אֲנִי יוֹדַעַת שֶׁאֲנִי לֹא מְבִינָה. וְאָז נִמְאַס לִי לַחֲשׁוֹב וַאֲנִי אוֹמֶרֶת, "אוּלַי אַתָּה הַמְּשׁוּגָּע. אַתָּה לֹא בֶּאֱמֶת מַכִּיר אֶת הָאֲנָשִׁים הָאֵלֶּה. אוּלַי הֵם גַּנָּבִים."
אֲנִי מַכִּירָה מִגְוַון פְּסִיכוֹפָּתִים וְגַנָּבִים. הֵם הוֹלְכִים לְאָן שֶׁהֵם רוֹצִים בְּבִיטָּחוֹן עַצְמִי יוֹצֵא דּוֹפֶן שֶׁל אֲנָשִׁים נוֹאָשִׁים שֶׁאֵין לָהֶם מָה לְהַפְסִיד, אוֹ שֶׁהֵם טִיפְּשִׁים מִכְּדֵי לְהַאֲמִין שֶׁיַּפְסִידוּ מַשֶּׁהוּ. אִם הֵם רוֹצִים כֶּסֶף אוֹ אַלְכּוֹהוֹל אוֹ סֵקְס, אִם הֵם רוֹצִים לְהַפְחִיד מִישֶׁהוּ בֶּאֱמֶת אוֹ סְתָם בִּשְׁבִיל הַקֶּטַע, אִם הֵם פָּשׁוּט רוֹצִים לֶאֱכוֹל בְּחִינָּם, הֵם נִכְנָסִים לִמְקוֹמוֹת שֶׁהֵם לֹא שַׁיָּיכִים אֲלֵיהֶם וְדוֹרְשִׁים שֶׁיִּרְאוּ אוֹתָם וְיַגִּישׁוּ לָהֶם. בְּסָאוּת' בַּיְץ', שֶׁבַּטְלָנִים וְשִׁיכּוֹרִים חוֹלְקִים בָּהּ רְחוֹבוֹת וְחוֹפִים עִם יְדוּעָנִים וְתַיָּירִים עֲשִׁירִים, בְּדֶרֶךְ כְּלָל קָשֶׁה לְהַבְחִין בֵּין אִיּוּמִים אֲמִיתִּיִּים לְבֵין מַרְאִית עַיִן, וְלָכֵן זֶה כָּל כָּךְ מְסוּכָּן. פַּעַם סֵירַבְתִּי לְהַכְנִיס אֵיל הוֹן לַמִּסְעָדָה כִּי הוּא נִרְאֶה לִי בִּרְיוֹן. פַּעַם נָתַתִּי לִשְׁנֵי בִּרְיוֹנִים לְהִישָּׁאֵר בְּבַר עַד שָׁעָה מְאוּחֶרֶת כִּי הֵם נִרְאוּ לִי כְּמוֹ אֵילֵי הוֹן; אַחֲרֵי הַסְּגִירָה הֵם שָׁדְדוּ שְׁתֵּי מֶלְצָרִיּוֹת שֶׁלִּי בָּרְחוֹב. יֵשׁ רוֹצְחִים שֶׁנִּרְאִים כְּמוֹ גַּנָּבִים. יֵשׁ גַּנָּבִים שֶׁהֵם רוֹצְחִים מִסּוּג מְסוּיָּם. אֲנִי מַכִּירָה אֶת הָאֲנָשִׁים הָאֵלֶּה וַאֲנִי נִשְׁמֶרֶת מִפְּנֵיהֶם.
לָכֵן אֲנִי נִלְחֶצֶת כְּשֶׁאֲנִי שׁוֹמַעַת עַל הַחֶבְרֶ'ה שֶׁהוּא אוֹכֶל אִיתָּם מִדַּי שַׁבָּת בָּעֶרֶב, וּמַתְחִילָה לִתְהוֹת עַל קַנְקְנָם. אֲנִי מַתְחִילָה לַחֲשׁוֹשׁ לְגוֹרָלוֹ, מַתְחִילָה לַחֲשׁוֹב שֶׁמּוֹלִיכִים אוֹתוֹ שׁוֹלָל. אֲנִי יוֹדַעַת שֶׁהוּא מַזְמִין אוֹתָם. לֹא אִכְפַּת לִי מֵהַכֶּסֶף. אֲנִי אוֹמֶרֶת לוֹ שֶׁיִּיזָּהֵר כִּי אֲנִי רוֹצֶה לְהָגֵן עָלָיו. הוּא אוֹמֵר, "אַל תִּדְאֲגִי. אֲנִי חוֹשֵׁב שֶׁאֲנָשִׁים טוֹבִים מִיְּסוֹדָם. אַתְּ נָתַתָּ לִי הִזְדַּמְּנוּת, לֹא? וַאֲנִי מַכִּיר אוֹתָם יוֹתֵר טוֹב מַשְׂאַת מַכִּירָה אוֹתִי."
זֶה נָכוֹן. הוּא הִגִּיעַ מִתַּעֲלוּמָה שֶׁעֲדַיִין לֹא פָּתַרְתִּי, לַמִּסְעָדָה שֶׁלִּי וְלַבַּיִת שֶׁלִּי – הַמְּקוֹמוֹת שֶׁאֲנִי מַכִּירָה הֲכִי טוֹב. וְהוּא יָדַע שֶׁאַכְנִיס אוֹתוֹ, וְשֶׁבַּהֶמְשֵׁךְ אִבְטַח בּוֹ. יֵשׁ לוֹ אִינְסְטִינְקְטִים בְּרִיאִים.
לִי אֵין חֲבֵרִים. אֲנִי אוֹמֶרֶת לְעַצְמִי שֶׁזֶּה מִבְּחִירָה, אֲבָל בְּעֶצֶם הָפַכְתִּי לְאִישָּׁה בּוֹדְדָה מִבְּלִי לָשִׂים לֵב. אַחֲרֵי שֶׁבַּעֲלֵי עָזַב, לֹא יָדַעְתִּי אֵיךְ לַחֲזוֹר לִהְיוֹת מִישֶׁהִי שֶׁמְּסוּגֶּלֶת לִבְטוֹחַ בְּזוּלַת. הִשְׁקַעְתִּי אֶת כָּל הַמַּשְׁאַבִּים שֶׁלִּי בְּבֵית סֵפֶר לְקוֹלִינַרְיָה וְאַחַר כָּךְ בַּעֲבוֹדָה. אֲנִי אוֹהֶבֶת אֶת הָעוֹבְדִים שֶׁלִּי וְשִׂמְחָה שֶׁהֵם קְרוֹבִים אֵלַי, אֲבָל לִפְנֵי שֶׁהוּא הִגִּיעַ, חָשַׁבְתִּי שֶׁאֲנִי זְקוּקָה רַק לְעַצְמִי. חָשַׁבְתִּי שֶׁאֲנִי מַכִּירָה אֶת עַצְמִי, וְלָכֵן לֹא הִרְגַּשְׁתִּי כְּשֶׁהַבְּדִידוֹת הִתְגַּנְּבָה אֵלַי. לֹא רָאִיתִי אוֹתָהּ מִתְקָרֶבֶת וּפִתְאוֹם, אַבֶּרְקַדְבָּרָה, הִיא נֶעֶלְמָה.
מַמָּשׁ כְּמוֹ גַּנָּב, כְּשֶׁלֹּא שַׂמְתִּי לֵב, הוּא בָּא וְלָקַח אֶת כָּל הַדְּבָרִים שֶׁפָּחַדְתִּי מֵהֶם, וְהֶחֱלִיף אוֹתָם בִּדְבָרִים שֶׁשָּׁכַחְתִּי שֶׁאֵי-פַּעַם רָצִיתִי, כְּמוֹ לַחֲזוֹר הַבַּיְתָה וְלִשְׁתּוֹת בְּרֶנְדִּי וּלְהַקְשִׁיב לְמוּזִיקָה כְּשֶׁרַגְלַי הַכּוֹאֲבוֹת מוּנָחוֹת בְּחֵיקוֹ שֶׁל מִישֶׁהוּ בִּמְקוֹם לְהֵירָדֵם עַל הַסַּפָּה בְּבִגְדֵי עֲבוֹדָה, כִּי לִפְנֵי עֶשֶׂר שָׁנִים נָדַרְתִּי לְהַחֲרִים אֶת הַמִּיטָּה. כְּמוֹ לַחֲזוֹר עִם מִישֶׁהוּ בָּרֶגֶל מֵהָעֲבוֹדָה, לְהָכִין לְמִישֶׁהוּ חֲבִיתָה בַּחֲצוֹת, לָגַעַת בְּמִישֶׁהוּ שֶׁרוֹצֶה לָגַעַת בִּי. אַט אַט, בַּעֲדִינוּת, פִּיסָּה אַחֵר פִּיסָּה, הוּא לָקַח אוֹתִי וְסִילֵּק אֶת כָּל הַפְּחָדִים שֶׁלִּי.
אֲנִי מַחְשִׁיבָה אֶת עַצְמִי לְבַת מַזָּל, לִמְבוֹרֶכֶת. אֵיכְשֶׁהוּ מִישֶׁהוּ אוֹ מַשֶּׁהוּ אֱלוֹהִי הֶחֱלִיט שֶׁאֲנִי רְאוּיָה לְחַיִּים שֶׁאֲנִי חַיָּה, חַיָּה בֶּאֱמֶת עַכְשָׁיו. אֲבָל הַכִּישּׁוּף נִקְטַע בּוֹקֶר אֶחָד כְּשֶׁאֲנִי מִתְעוֹרֶרֶת לְבַדִּי. אֲנִי רוֹצֶה שֶׁזֶּה יִהְיֶה חֲלוֹם. זֹאת לֹא הַפַּעַם הָרִאשׁוֹנָה שֶׁאֲנִי עוֹצֶמֶת עֵינַיִים וּמְנַסֶּה לְהַעֲלוֹת בָּאוֹב אֶת הַדָּבָר שֶׁלְּדַעְתִּי אֲנִי לֹא מְסוּגֶּלֶת לִחְיוֹת בִּלְעָדָיו, אֲבָל לִפְנֵי שֶׁהוּא הִגִּיעַ נִשְׁבַּעְתִּי שֶׁזֹּאת תִּהְיֶה הַפַּעַם הָאַחֲרוֹנָה. אָז, לִפְנֵי הַמִּסְעָדָה, לִפְנֵי הָעֲבוֹדָה, כְּשֶׁגִּילִּיתִי שֶׁאֲנִי מִסּוּג הַנָּשִׁים שֶׁקֶל לַעֲזוֹב, הִתְפָּרַקְתִּי. אַחֵר כָּךְ הִתְחַנַּנְתִּי וְהִפְצַרְתִּי וְהִבְטַחְתִּי לַעֲשׂוֹת הַכּוֹל כְּדֵי לְהִשְׁתַּפֵּר, כְּדֵי לְתַקֵּן אֶת עַצְמִי. אֲפִילּוּ שֶׁלֹּא יָדַעְתִּי מָה הָיָה פָּגוּם.
הַפַּעַם אֲנִי מוּכָנָה לְקָרֵב. כְּשֶׁאֲנִי מַגִּיעָה לְמִסְעָדָה, הַשִּׁינַּיִים שֶׁלִּי כְּבָר נוּקְשׁוֹת. זֶה בּוֹקֶר קַיִץ לוֹהֵט אֲבָל אֲנִי רוֹעֶדֶת. אֲנִי נִכְנֶסֶת לַמִּטְבָּח וְהוּא יוֹצֵא מֵאֲחוֹרֵי דֶּלְפֵּק הַחֲלוּקָּה; בָּרוּר כַּשֶּׁמֶשׁ שֶׁהוּא נִמְצָא כָּאן שָׁעוֹת. הוּא סִידֵּר מֵחָדָשׁ אֶת חֲדַר הַקֵּירוּר וְעַכְשָׁיו כָּל הַדְּבָרִים הַנְּחוּצִים מוּנָּחִים לְנֶגֶד עֵינֵינוּ. הוּא אִיבֵּק אֶת כָּל הַבַּקְבּוּקִים בְּבַר. הוּא לָקַח אֶת אַרְגַּז הַלִּימוֹנִים שֶׁהִתְחִילוּ לְהִתְקַלְקֵל וְהֵכִין מֵהֶם אַרְבָּעִים עוּגוֹת הֲדָרִים אִישִׁיּוֹת לְסֶרְוִויס שֶׁל הָעֶרֶב. הַשָּׁעָה שֶׁבַע בַּבּוֹקֶר וּשְׁאָר הַצֶּוֶות יַגִּיעַ רַק בְּעֶשֶׂר. הוּא עָרַךְ שׁוּלְחָן לִשְׁנַיִים עִם בַּקְבּוּק שַׁמְפַּנְיָה מְצוּנָּן. הוּא מוֹצִיא מֵהַתַּנּוּר בּוּרִיטוּס סַרְטָנִים וּמַאֲכִיל אוֹתִי בְּעוֹדוֹ מַסְבִּיר שֶׁלִּפְעָמִים הוּא לֹא יָכוֹל לִישׁוֹן, הוּא פָּשׁוּט מוּכְרָח לַעֲבוֹד. אֲנִי מְבִינָה אֶת זֶה, זֶה נָכוֹן גַּם לְגַבֵּי אֲבָל זֶה לֹא מְסַלֵּק אֶת הַכְּאֵב וְאֶת הַבֶּהָלָה. אֲנִי רוֹתַחַת מִזַּעַם. אַחֲרֵי הַנְּגִיסָה הָרִאשׁוֹנָה אֲנִי אוֹמֶרֶת, "זֶה נָדוֹשׁ לְהַאֲכִיל אוֹתִי," כִּי הַהֲנָאָה מְעַרְעֶרֶת אוֹתִי מְאוֹד. אֲבָל הוּא לֹא נִרְתַּע. הוּא אוֹמֵר, "אַתְּ חוֹשֶׁבֶת שֶׁזֶּה נָדוֹשׁ?" וּמוֹבִיל אוֹתִי לְמַטָּה, לַמִּשְׂרָד, שֶׁבּוֹ הֵכִין מִבְּעוֹד מוֹעֵד מִזְרָן מְנוּפָּח וְנֵרוֹת דּוֹלְקִים.
הַפַּעַם הָאַחֲרוֹנָה שֶׁהִרְגַּשְׁתִּי כָּכָה הָיְיתָה גַּם הַפַּעַם הָרִאשׁוֹנָה, וְאָז לֹא יָדַעְתִּי כְּלוּם. הָיִיתִי צְעִירָה כָּל כָּךְ, חָשַׁבְתִּי שֶׁזֶּה יִימָּשֵׁךְ לְנַצֵּחַ, לֹא חָשַׁבְתִּי שֶׁהַפַּחַד עָלוּל לְאַכֵּל אֶת הָאַהֲבָה, וּבִמְקוֹם לְכַבּוֹת אוֹתָהּ כְּמוֹ אֵשׁ הֵזַנְתִּי אוֹתָהּ, טִיפַּחְתִּי אוֹתָהּ, הֶאֱכַלְתִּי אֶת חוֹסֶר הַמְּנוֹחָה שֶׁלָּהּ נְגִיסָה אַחֲרֵי נְגִיסָה כְּדֵי שֶׁהִיא לְעוֹלָם לֹא תִּשְׂבַּע וּלְעוֹלָם לֹא תִּיגָּמֵר. עָשִׂיתִי מַאֲמַצִּים קַדַּחְתָּנִיִּים כְּדֵי לְוַודֵּא שֶׁהָאֵשׁ לֹא תִּכְבֶּה, וְלֹא רָאִיתִי שֶׁהִיא יוֹצֵאת מִשְּׁלִיטָה.
הוּא אוֹמֵר, "תִּרְאִי, אֲנִי יוֹדֵעַ שֶׁהִבְהַלְתִּי אוֹתְךָ. אֲנִי מִצְטַעֵר. אֲבָל לְכָל אֶחָד יֵשׁ עָבַר. אֲנַחְנוּ לוֹמְדִים אֵיךְ לִהְיוֹת יַחַד, אֲבָל אֲנַחְנוּ עֲדַיִין מִי שֶׁהָיִינוּ קוֹדֶם."
אֵין לִי מוּשָּׂג מִי הוּא הָיָה קוֹדֶם. וְאֶת מִי שֶׁאֲנִי הָיִיתִי קוֹדֶם עָזַבְתִּי מִזְּמַן. הֶחֱלַפְתִּי אוֹתָהּ בְּמִישֶׁהִי שֶׁמַּקְדִּישָׁה אֶת לִבָּהּ לַטְּעָמִים וְלִמְרַקְּמִים וּלְרֵיחוֹת. שֶׁמִּשְׁתַּמֶּשֶׁת בְּרֹאשׁ לְכָל דָּבָר אַחֵר. שֶׁמְּחַפֶּשֶׂת הִיגָּיוֹן בִּדְבָרִים. הַהִיגָּיוֹן הִצִּיל אוֹתִי, הֶחֱזִיק אוֹתִי. הוּא זֶה שֶׁחִילֵּץ אוֹתִי מֵהַבּוֹץ וְחִיתֵּן אוֹתִי עִם קַרְיֵירָה שֶׁנִּשְׁעֶנֶת עַל כָּל תְּכוּנוֹת הָאֵשׁ. הוּא זֶה שֶׁבָּרָא אוֹתִי מֵחָדָשׁ כְּאָדָם מוּקָּף בַּאֲנָשִׁים, בַּטַּבָּחִים וּבַמֶּלְצָרִים וּבְבַרְמֵנִים וּבְשׁוֹטְפֵי כֵּלִים וּבְסַפָּקִים וּבַלָּקוֹחוֹת, כָּךְ שֶׁלֹּא יָדַעְתִּי שֶׁאֲנִי לְבַד. מָה שֶׁלָּמַדְתִּי, בְּנוֹסָף לְבִישּׁוּל, הָיָה שֶׁבְּכָל פַּעַם שֶׁמַּשֶּׁהוּ מִשְׁתַּבֵּשׁ, אֲנִי יְכוֹלָה לְתַקֵּן אוֹתוֹ אִם אֲנִי רַק מוֹצֵאת בּוֹ הִיגָּיוֹן. לֹא הִסְתַּכַּנְתִּי, עַד שֶׁנָּתַתִּי לָזָר מוּחְלָט לְהִיכָּנֵס לַמִּטְבָּח שֶׁלִּי, לַמִּיטָּה שֶׁלִּי.
מָצָאתִי בּוֹ הִיגָּיוֹן. הוּא הָיָה צָעִיר אֲבָל כְּבָר עָיֵיף מִדַּי. הוּא רָצָה יַצִּיבוּת. הוּא רָצָה לִבְנוֹת חַיִּים עִם מִישֶׁהִי שֶׁעוֹבֶדֶת בֶּעָנָף שֶׁהוּא אוֹהֵב וּמֵבִין. הוּא יָדַע לְהַפְעִיל כָּל מַכְשִׁיר, לְהַגְדִּיל רְווֹחִים, לְהַכְשִׁיר טַבָּחִים וּמִלְּצָרִים. הוּא הָיָה טַבָּח נִפְלָא, מְעוֹרֵר הַשְׁרָאָה, יְצִירָתִי. הוּא יָדַע לְטַפֵּל בְּבָשָׂר, לְהָסִיר עוֹר שֶׁל דָּג סוֹל בִּתְנוּעָה אַחַת, הוּא יָדַע לְקַפֵּל קַוְויָאר לְתוֹךְ זַבָּיוֹנֶה בְּאוֹתָהּ קַלִּילוּת שֶׁבָּהּ הֵכִין טוֹסְט גְּבִינָה. הַדְּבָרִים הָאֵלֶּה שִׂימְּחוּ אוֹתוֹ וְנִרְאוּ לִי הֶגְיוֹנִיִּים. הוּא יָדַע שֶׁדַּי בַּנְּגִיסָה שֶׁלֹּא טָעַמְתִּי קוֹדֶם כְּדֵי לְהַכְנִיעַ אוֹתִי. שֶׁהַלֵּב שֶׁלִּי יְנַצֵּחַ. הוּא יָדַע אֵיךְ לְהַגִּיעַ לְשָׁם.
אָז כְּשֶׁאֲנִי בָּאָה לְמִסְעָדָה הַבּוֹקֶר, אַחֲרֵי שֶׁאֲנִי אִיתּוֹ יוֹתֵר מִשָּׁנָה וָחֵצִי, וְהַמַּפְתֵּחַ שֶׁלִּי נִתְקַע בַּמַּנְעוּל, אֲנִי יוֹדַעַת שֶׁאֲנִי חוֹלֶמֶת. עַל פַּנְקֵיְיק בָּנָנָה. לֹא הוּפְתַּעְתִּי כְּשֶׁהוּא יָצָא בְּאֶמְצַע הַלַּיְלָה כִּי מֵאָז הַפַּעַם הָרִאשׁוֹנָה, זֶה נִהְיֶה טֶקֶס שֶׁאֲנִי חוֹגֶגֶת כְּמוֹ נַעֲרָה מִתְבַּגֶּרֶת. הַבּוֹקֶר הִתְקַלַּחְתִּי וְהִתְגַּלַּחְתִּי, מָרַחְתִּי קְרֵם לַחוּת, הִתְבַּשַּׂמְתִּי. אֲנִי מְקַוֶּוה שֶׁהוּא מֵכִין פַּנְקֵיְיק בָּנָנָה כִּי זֶה מָה שֶׁמִּתְחַשֵּׁק לִי לֶאֱכוֹל. פַּנְקֵיְיק בָּנָנָה עִם פָקָאנִים וְסִירוֹפּ קָרָמֵל. אֲנִי אֶתֵּן לוֹ לְהַאֲכִיל אוֹתִי, נְגִיסָה אַחֲרֵי נְגִיסָה מְתוּקָה, כְּמוֹ תָּמִיד. כִּי אֲנִי מְאוֹהֶבֶת כְּמוֹ קְלִישָׁאָה.
אֲנִי מְנַסָּה לִפְתּוֹחַ אֶת הַדֶּלֶת שׁוּב וָשׁוּב, בְּעוֹצְמָה גּוֹבֶרֶת וְהוֹלֶכֶת עַד שֶׁהַמַּפְתֵּחַ נִשְׁבַּר בַּמַּנְעוּל. אֲנִי נִרְאֵית כְּמוֹ גַּנֶּבֶת שֶׁמְּנַסָּה לִפְרוֹץ לַמִּסְעָדָה שֶׁלִּי. הַשָּׁעָה רַק שֶׁבַע בַּבּוֹקֶר וְאֵין אִישׁ בָּרְחוֹב. אֲנִי מַצְמִידָה אֶת כַּפּוֹת הַיָּדַיִים לְצִדִּי הַפָּנִים כְּמוֹ סַכֵּי עֵינַיִים וּמְצִיצָה פְּנִימָה. הָאוֹרוֹת כְּבוּיִים וְנִדְמֶה לִי שֶׁאֵין שָׁם כְּלוּם, שֶׁהַמִּסְעָדָה שֶׁלִּי הִיא חֶדֶר רֵיק. כְּמוֹ בַּהַתְחָלָה, כְּשֶׁהִתְרוֹקַנְתִּי וְקָנִיתִי חָלָל שֶׁאוּכַל לְמַלֵּא. נִדְמֶה לִי שֶׁהַשּׁוּלְחָנוֹת וְהַכִּיסְּאוֹת נֶעֶלְמוּ. אוּלַי הוּא הֵזִיז אוֹתָם. אוּלַי הוּא מְשַׁפֵּץ אֶת חֲדַר הָאוֹכֶל אוֹ שׁוֹטֵף אֶת הַשָּׁטִיחַ. אֲנִי דּוֹפֶקֶת. וּמְחַכֶּה. אֲנִי דּוֹפֶקֶת שׁוּב וְקוֹרֵאת בִּשְׁמוֹ. אִישׁ לֹא מַגִּיעַ. לָכֵן אֲנִי דּוֹפֶקֶת שׁוּב וָשׁוּב וָשׁוּב, יוֹתֵר וְיוֹתֵר חָזָק כְּדֵי שֶׁהוּא יִשְׁמַע אוֹתִי, יֵיצֵא מִמְּקוֹם מֵחֲבוּאוֹ וְיִגְרוֹם לְפַחֵד שֶׁמַּתְחִיל לְהַעֲלוֹת עָשָׁן בְּתוֹכִי לְהִצְטַנֵּף בַּחֲזָרָה לְאֵפֶר.
נַיֶּידֶת מִשְׁטָרָה חוֹלֶפֶת בִּרְחוֹב וְהַשּׁוֹטֵר יוֹצֵא וּמְבַקֵּשׁ לִרְאוֹת אֶת תְּעוּדַת הַזֶּהוּת שֶׁלִּי אֲבָל אֵין לִי שׁוּם דָּבָר שֶׁמֵּעִיד עַל כָּךְ שֶׁהַמָּקוֹם שַׁיָּיךְ לִי. הַמַּפְתֵּחַ שֶׁלִּי שָׁבוּר בַּמַּנְעוּל כִּי הוּא לֹא מַתְאִים. הַפָּנִים שֶׁלִּי רְטוּבוֹת אָז אֲנִי יוֹדַעַת שֶׁאֲנִי בּוֹכָה וְהַשִּׁינַּיִים שֶׁלִּי חֲשׁוּקוֹת וְכוֹאֲבוֹת – הַכּוֹל כּוֹאֵב לִי – וּפִתְאוֹם, בְּהַפְתָּעָה מוּחְלֶטֶת, אֲנִי מַתְחִילָה לִצְרוֹחַ כְּמוֹ מְשׁוּגַּעַת, הוֹזָה, כָּל סוּגֵי הַטֵּירוּף הַמּוּכָּרִים לִי, כְּמוֹ מִישֶׁהִי שֶׁצָּרִיךְ לְפַחֵד מִמֶּנָּה. אֲנִי. מִישֶׁהִי שֶׁמְּפַחֲדִים מִמֶּנָּה.
הַשּׁוֹטֵר טוֹפֵחַ עַל כִּתְפֵי וּמְבַקֵּשׁ מִמֶּנִּי לְהֵירָגַע. כְּשֶׁאֲנִי נִרְגַּעַת, הוּא מֵצִיץ מִבַּעַד לַחַלּוֹן וּמְבַקֵּשׁ שֶׁאַגִּיד לוֹ מָה יֵשׁ בְּתוֹךְ הַמִּסְעָדָה. הַתֵּיאוּר שֶׁלִּי לֹא תּוֹאֵם לְמָה שֶׁהוּא רוֹאֶה. "אֵין שָׁם וִיטְרָאז', גְּבֶרֶת."
"מָה עִם עֶמְדַּת הַקָּפֶה?" אֲנִי אוֹמֶרֶת. "בַּפִּינָּה הָאֲחוֹרִית? מְכוֹנַת אֶסְפְּרֵסוֹ, פָּלָאנְגֵ'ר, שְׁנֵי קַנְקַנִּים, אֶחָד לִנְטוֹל..." אֲנִי פּוֹלֶטֶת אֶת הַמְּצַאי כְּמוֹ כָּרוֹז בִּמְכִירָה פּוּמְבִּית.
"אֵין שָׁם כְּלוּם, גְּבֶרֶת. שׁוּם דָּבָר. יֵשׁ מִישֶׁהוּ שֶׁאֲנַחְנוּ יְכוֹלִים לְהִתְקַשֵּׁר אֵלָיו?" בֶּטַח! אֲנִי חוֹשֶׁבֶת. תִּתְקַשֵּׁר אֵלָיו. שָׁדְדוּ אוֹתָנוּ! הוּא בֶּטַח קָשׁוּר שָׁם בִּפְנִים, מְחַכֶּה שֶׁיַּצִּילוּ אוֹתוֹ. אֵיךְ לֹא חָשַׁבְתִּי עַל זֶה קוֹדֶם? כַּמָּה זְמַן בִּזְבַּזְתִּי? הוּא סוֹמֵךְ עַל כּוּלָּם בְּעֵינַיִים עֲצוּמוֹת. הוּא הָיָה מַכְנִיס כָּל אֶחָד. יָכוֹל לִהְיוֹת שֶׁהוּא מֵת!
אֲנִי מְדַקְלֶמֶת אֶת מִסְפַּר הַטֵּלֵפוֹן שֶׁלּוֹ וּבְעוֹד הַשּׁוֹטֵר מְתַקְשֵׁר אֲנִי מוֹחֶה אֶת הָעֵינַיִים, אוֹזֶרֶת עוֹז וּמִזְדַּקֶּפֶת. אֲנִי בָּאָה, אַל תִּדְאַג. אֲנִי כָּאן. אֲנִי בָּאָה, אֲבָל הַהוֹדָעָה בַּטֵּלֵפוֹן הַנַּיָּיד אוֹמֶרֶת שֶׁהַמְּסַפֵּר לֹא פָּעִיל. שִׁילַּמְתִּי אֶת הַחֶשְׁבּוֹן בַּשָּׁבוּעַ שֶׁעָבַר.
"יֵשׁ מִישֶׁהוּ אַחֵר?" הוּא שׁוֹאֵל אוֹתִי.
מִישֶׁהוּ אַחֵר? לֹא, אַף אֶחָד. אֵין אַף אֶחָד אַחֵר.
"גְּבֶרֶת?" הוּא אוֹמֵר, כִּי לֹא עָנִיתִי לוֹ וַאֲנִי לוֹטֶשֶׁת עֵינַיִים מִבַּעַד לַחַלּוֹן הַשָּׁחוֹר, בַּמָּקוֹם שֶׁלִּי. "עוֹבֵד אוּלַי? מְנַהֵל?"
כֵּן, יֵשׁ עוֹבְדִים. מֶלְצָרִים וְשׁוֹטְפֵי כֵּלִים. יֵשׁ מֵאֳרָחוֹת, טַבָּחִים, שְׁנֵי סוּ–שֵׁפִים, מֶלְצָרִים, סוֹמַלְיָה בְּסוֹפֵי שָׁבוּעַ. יֵשׁ מְנַהֲלֵי מִשְׁמֶרֶת-יוֹם וּמְנַהֲלֵי מִשְׁמֶרֶת-עֶרֶב. לִפְעָמִים יֵשׁ נַבְלָנִית בַּחֲדַר הָאוֹכֶל, רְבִיעִיַּית מֵיתָרִים בְּבַר. יֵשׁ הֲמוֹן אֲנָשִׁים, מַמָּשׁ נֶחְמָדִים, שֶׁמַּגִּיעִים הִנֵּה יוֹם וָלַיְלָה כְּדֵי לֶאֱכוֹל. עוֹלָם שָׁלֵם שֶׁל אֲנָשִׁים נִפְלָאִים.
אֲנִי רוֹצָה לְהַגִּיד לוֹ אֶת זֶה אֲבָל לֹא יוֹדַעַת אֵיךְ, וְאָז פִּתְאוֹם אֲנִי מְרִימָה אֶת הָעֵינַיִים וְרוֹאָה אֶת אָדֵל, מְנַהֶלֶת מִשְׁמֶרֶת-הָעֶרֶב, עוֹמֶדֶת בְּסָמוּךְ. אֲנִי שׁוֹמַעַת אוֹתָהּ מִזְדַּהָה, שׁוֹאֶלֶת מָה קָרָה. אֲנִי שׁוֹמַעַת אוֹתָהּ מְזַהָה אוֹתִי. אֲנִי שׁוֹמַעַת אוֹתָהּ אוֹמֶרֶת שֶׁהִיא הִגִּיעָה מוּקְדָּם כִּי הִשְׁאִירָה אֶת הַטֵּלֵפוֹן הַנַּיָּיד בְּעֶמְדַּת הַמְּאָרַחַת וְהִיא צְרִיכָה לְהִתְקַשֵּׁר לְאִמָּא שֶׁלָּהּ. אֲנִי תּוֹהֶה לָמָּה הִיא לֹא הִתְקַשְּׁרָה אֵלֶיהָ מֵהַבַּיִת. אֲנִי תּוֹהֶה מָה הָיָה קוֹרֶה אִילּוּ הָיִינוּ עֵירוּמִּים עַל הַמִּזְרָן הַמִּתְנַפֵּחַ בַּמִּשְׂרָד שֶׁלִּי, אוֹכְלִים פַּנְקֵיְיק בָּנָנָה בַּיָּדַיִים וְשׁוֹמְעִים פִּתְאוֹם מִישֶׁהוּ לְמַעְלָה מְחַטֵּט בְּעֶמְדַּת הַמְּאָרַחַת. הָיִינוּ חוֹשְׁבִים שֶׁשָּׁדְדוּ אוֹתָנוּ. בֶּאֱמֶת שָׁדְדוּ אוֹתָנוּ.
שׁוֹטֵר נוֹסָף מַגִּיעַ וְהַשְּׁנַיִים פּוֹרְצִים אֶת הַדֶּלֶת וְאָדֵל וַאֲנִי נִכְנָסוֹת. אָדֵל אוֹמֶרֶת "אֱלוֹהִים יִשְׁמוֹר אֱלוֹהִים יִשְׁמוֹר" פַּעַם אַחַר פַּעַם. אֲנִי לֹא מְדַבֶּרֶת. אָדֵל מַתְחִילָה לְהִסְתּוֹבֵב בַּחֲדַר הָאוֹכֶל, נוֹגַעַת בַּקִּירוֹת, מַנִּיחָה יָד עַל גַּבֵּי יָד כְּאִילּוּ הַשּׁוּלְחָנוֹת, הַכִּיסְאוֹת, הַמַּפּוֹת, הָאֲגַרְטָלִים, הַכֵּלִים עֲשׂוּיִים לָצוּץ פִּתְאוֹם מֵאֲחוֹרֵי הֲטַאפְט הַוּוֹרוֹד שֶׁהִדְבַּקְתִּי בְּעַצְמִי. בִּימֵי הַבְּדִידוּת. כְּשֶׁחָשַׁבְתִּי שֶׁאֲנִי מוּגֶנֶת. פּוּף. הַכּוֹל נֶעֱלַם. אֵין כְּלוּם בַּחֲדַר הָאוֹכֶל, בְּבַר, בַּטְּרַקְלִין. כָּל הַצְלָחוֹת וְהַכּוֹסוֹת, קַנְקַנֵּי הַמַּיִם, כְּלֵי הַשַּׁמֶּנֶת וְקַעֲרִיּוֹת הַסּוּכָּר, הַשַּׁמֶּנֶת וְהַסּוּכָּר. הַכּוֹל נֶעֱלַם. הַמִּטְבָּח הוּא כַּסֶּפֶת רֵיקָה מִפְּלָדַת אַלְחֶלֶד. מַעֲמַד הַ"הוֹבַּארְט" הָעֲנָק לְסַכִּינִי הַפֵּירוּק הַדַּקִּיקִים, הַסִּירִים וְהַמַּחֲבַתּוֹת, הַמֶּלְקָחַיִים וְהַלַּקְקָנִים וְהַכַּפּוֹת הַמְּחוֹרְרוֹת, הַמְּסַנְּנוֹת, הַכּוֹל נֶעֱלַם. הָאוֹכֶל נֶעֱלַם, הַסְּטֶיְיקִים וְהַנַּתָּחִים וְהַדָּגִים וְהַצְּלָעוֹת, תַּפּוּחֵי אֲדָמָה וּבְצָלִים וְשׁוּמִים, כָּל הַשְּׁמָנִים וְהַחוּמְצִים, הַתַּבְלִינִים וְהָעֲשָׂבִים, הַכְּמֵהִין, הַמִּמְרָחִים, הַקֶּמַח, הַחֶמְאָה, שְׁמָרִים, חָלָב, תַּמְצִיּוֹת טַעַם. חֲדַר הַקֵּירוּר מְגוּלָּח, לְמַעֵט אַרְגַּז לִימוֹנִים מַרְקִיבִים.
אֲנִי מְרִימָה לִימוֹן אֶחָד וְאֶצְבְּעוֹתַי חוֹדְרוֹת דֶּרֶךְ הַטַּחַב הַכָּחוֹל-הַלָּבָן הָרַךְ עַד לְבָשָׂר הָרָקוּב, הַמַּדִּיף צַחֲנָה אוּמְלָלָה. אֵיךְ יִיתָּכֵן שֶׁהוּא אַפָּהּ מֵהֶם עוּגוֹת? הוּא הָיָה קוֹסֵם. אֲנִי מִתְיַישֶּׁבֶת עַל רִצְפַּת חֲדַר הַקֵּירוּר, הַלִּימוֹן הָאִיּוּם בְּכַף יָדִי, וּמְנַסֶּה לִמְצוֹא הִיגָּיוֹן בַּקֶּסֶם. זְרִיזוּת יָדַיִים.
הַשּׁוֹטְרִים מְתַשְׁאֲלִים אוֹתִי, אֲבָל הַמִּילִּים שֶׁהֵם אוֹמְרִים מִתְעַרְבְּבוֹת וּמְאַבְּדוֹת מַשְׁמָעוּת כָּךְ שֶׁאֲנִי לֹא יְכוֹלָה לַעֲנוֹת. הֵם פּוֹנִים לְאָדֵל, הִיא בּוֹכָה. אֲנִי שׁוֹמַעַת אוֹתָהּ נוֹקֶבֶת בִּשְׁמוֹ, מְתָאֶרֶת אוֹתוֹ, אֲבָל הַתֵּיאוּר לֹא מַזְכִּיר שׁוּם אָדָם שֶׁאֲנִי מַכִּירָה.
הַמְּגוּדָּל מִבֵּין שְׁנֵי הַשּׁוֹטְרִים מַשְׁחִיל אֶת יָדָיו בַּעֲדִינוּת רַבָּה מִתַּחַת לִזְרוֹעוֹתָי וּמִרְיָם אוֹתִי. הוּא מְלַוֶּוה אוֹתִי לַחֲדַר הָאוֹכֶל, שׁוֹכֵחַ שֶׁאֵין אֵיפֹה לָשֶׁבֶת וּפָשׁוּט מַנִּיחַ אוֹתִי בַּעֲדִינוּת עַל הַשָּׁטִיחַ, שֶׁכַּנִּרְאֶה לֹא הָיָה לוֹ זְמַן לִתְלוֹשׁ.
"אֲנִי יָכוֹל לְהָבִיא לְךָ מַשֶּׁהוּ?"
אֲבָל מָה כְּבָר אֶפְשָׁר לִשְׁלוֹף יֵשׁ מֵאַיִן?
"יֵשׁ עוֹד מִישֶׁהוּ שֶׁאֶפְשָׁר לְהִתְקַשֵּׁר אֵלָיו?" שׁוֹאֵל הַשּׁוֹטֵר. אֲנִי מְנַסֶּה לְהַעֲלוֹת בְּדִמְיוֹנִי אֶת דְּמוּיוֹת חֲבֵרָיו מֵאֲרוּחוֹת הָעֶרֶב שֶׁל שַׁבָּת, גְּבָרִים שֶׁמֵּעוֹלָם לֹא פָּגַשְׁתִּי. לֹא יִיתָּכֵן שֶׁהוּא עָשָׂה אֶת זֶה לְבַד. אֲנִי שׁוֹמַעַת אֶת אָדֵל פּוֹלֶטֶת שֵׁמוֹת וּמְסַפְּרִים.
"טוֹב, יוֹפִי," אֲנִי שׁוֹמַעַת אֶת הַשּׁוֹטֵר. "נִתְקַשֵּׁר אֲלֵיהֶם. בֵּינְתַיִים, אַתְּ רוֹצָה לְהָבִיא מַשֶּׁהוּ לְבוֹסִית שֶׁלָּךְ? כּוֹס קָפֶה? הִיא צְרִיכָה מַשֶּׁהוּ."
מָה צָרִיךְ כְּשֶׁהַכּוֹל נֶעֱלַם?
מַשֶּׁהוּ קָטָן. רַק דָּבָר אֶחָד קָטָן, מַשֶּׁהוּ שֶׁאוּכַל לְהַעֲלִים, מַשֶּׁהוּ שֶׁאֵין לוֹ תַּחֲלִיף וְיֵיעָלֵם לְנַצֵּחַ. קְצֵה אֶצְבַּע. הַפְּנִינָה הַקְּטַנָּה שֶׁבְּתַחְתִּית אֲפַרְכֶּסֶת הָאוֹזֶן. בּוֹהֶן, מַשֶּׁהוּ שֶׁאוּכַל לְהַעֲבִיר עָלָיו אֶת הַשִּׁינַּיִים וְלִנְגּוֹס, לִקְטוֹעַ חַד וְחָלָק. דָּבָר אֲמִיתִּי, אוֹבְדָן אֲמִיתִּי, שֶׁבְּהֵיעָלְמוּ יֹאמַר שׁוּב וָשׁוּב, לְנַצֵּחַ, שֶׁפַּעַם הָיִיתִי שָׁם.



https://www.shortstoryproject.com/he/story/%d7%90%d7%91%d7%a8%d7%a7%d7%93%d7%91%d7%a8%d7%94/
#אֵהבְהַטְרָגִית#בְּגִידָה#בְּדִידוּת#יְחָסִים#נִיכּוּר