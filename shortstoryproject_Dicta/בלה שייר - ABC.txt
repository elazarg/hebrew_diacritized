הֵם הִשְׁקִיפוּ מִן הַגִּבְעָה שֶׁל הֲרַדְצָ'אנִי אֶל הָרְחוֹבוֹת שֶׁגָּלְשׁוּ מִמֶּנָּה לְכַמָּה כִּיוּוּנִים, נִגְלִים לְעֵינֵיהֶם מִבַּעַד לָעֵצִים שֶׁצָּמְחוּ בַּמּוֹרָד וְעָמְדוּ בַּשַּׁלֶּכֶת אֲדוּמָּה-צְהוּבָּה. הָיָה זֶה יוֹפִי אַוְורִירִי נוֹשֵׂא-אוֹשֶׁר.
אַחֵר-כָּךְ הִיא רָאֲתָה שֶׁהוּא כְּבָר לֹא מִסְתַּכֵּל עַל הַנּוֹף אֶלָּא עַל נַעֲרָה אָמֵרִיקָאִית בַּחֲצָאִית אֲרוּכָּה רְחָבָה וּסְנִיקֵרְס שֶׁשְּׂעָרָהּ הַבַּלּוּנְדִּי אָסוּף לִפְקַעַת נְתוּנָה בָּרֶשֶׁת. הִיא הִפְנְתָה אֶת רֹאשָׁהּ לְכִיוּוּן אַחֵר אֲבָל חָשְׁבָה עַל הָאָמֵרִיקָאִית, וְהָאוֹשֶׁר לֹא בְּדִיּוּק נֶעֱלַם כִּי הַיּוֹפִי הָאַוְורִירִי עוֹד הָיָה שָׁם, אֲבָל עַכְשָׁיו כְּבָר הִתְקַיֵּים בְּמֵעֵין בּוּעָה נִפְרֶדֶת שֶׁלֹּא הָיְתָה לָהּ עוֹד כְּנִיסָה אֵלֶיהָ.
הֵם קָרְבוּ אֶל קָתֶדְרָלַת וְיָטוּס הַקָּדוֹשׁ וְהִתְבּוֹנַנּוּ בַּחֲזִיתָהּ. הוּא סִיפֵּר לָהּ עַל אָדָם שֶׁנָּסַע לְטִיּוּל מְאוּרְגָּן בְּאֵירוֹפָּה, וּמִכָּל אֶרֶץ שֶׁהִגִּיעַ אֵלֶיהָ שֶׁלַח גְּלוּיָה. בָּרִאשׁוֹנָה תֵּיאֵר בְּפֵירוּט אֶת הַדְּאוּמּוֹ שֶׁל פִּירֶנְצֶה וְהִסָּן-פֶּיְיטְרוֹ בְּרוֹמָא, בִּשְׁנִיָּיה דִּיוֵּוחַ בְּקִיצּוּר עַל כְּנֵסִיּוֹת הַנּוֹטֵר-דָּם וְהִסָּן-שֶׁאַפֶּל בִּפְרֵיס, בַּשְּׁלִישִׁית הִזְכִּיר רַק בַּמִּשְׁפָּט אֶת קָתֶדְרָלַת קֵלְן. וְאַחַר-כָּךְ הוֹפִיעוּ בִּגְלוּיוֹתָיו רַק הָאוֹתִיּוֹת ABC. "מָה זֶה ?ABC", שָׁאֲלוּ אוֹתוֹ כְּשֶׁחָזַר.
Another Bloody Church" ", הוּא עָנָה.
הִיא חִייְּכָה כְּדֵי שֶׁלֹּא יֵיעָלֵב וְצִייְּנָה לְעַצְמָהּ שֶׁזּוֹ הַבְּדִיחָה הֲכִי מְפַגֶּרֶת שֶׁשָּׁמְעָה מִמֶּנּוּ. הוּא אָמַר: "אֲנִי אוֹהֵב כְּשֶׁאַתְּ מְחַיֶּיכֶת, מִיֶּידָלֶ'ה" וְחִיבֵּק אוֹתָהּ, וְהִיא סָלְחָה לוֹ עַל בְּהִיָּיתוֹ בְּאָמֵרִיקָאִית וְהִשְׁעִינָה רֹאשָׁהּ עַל כְּתֵפוֹ. חוֹדֶשׁ קוֹדֶם לָכֵן בְּקוֹלְנוֹעַ בְּתֵל-אָבִיב הִקְרִינוּ פִּרְסוֹמֶת לַבֶּיְיגָּלָךְ שֶׁהִתְחִילָה בַּשְּׁאֵלָה: "מַיְידָלָ'ה! מָה עִם הֲבֶיְיגָּלֵ'ה?", וּמֵאָז בְּרִגְעֵי חִיבָּה הוּא קוֹרֵא לָהּ מַיְידָלָ'ה. הִיא בַּת שְׁלוֹשִׁים וְחָמֵשׁ. הוּא מְבוּגָּר מִמֶּנָּה בְּשֶׁבַע שָׁנִים.
בִּמְקוֹמוֹת שֶׁלֹּא כּוּסּוּ פִּיחַ שָׁחוֹר בָּהֲקָה קָתֶדְרָלַת וְיָטוּס בְּשֶׁמֶשׁ בְּצִבְעֵי דְּבַשׁ. גִּבְעוֹלֵי-אֶבֶן צָמְחוּ לְגוֹבַהּ עַל-פְּנֵי זְכוּכִית הַחַלּוֹנוֹת, מִסְתַּיְּימִים בְּפַרְחִי-אֶבֶן שֶׁמִּילְּאוּ אֶת הַקְּשָׁתוֹת הַמִּתְעַגְּלוֹת. 
הִיא הִבִּיטָה בְּמִגְדַּל הַפַּעֲמוֹנִים שֶׁהִתְנַשֵּׂא מוּלָם לְגוֹבַהּ אַדִּיר. בְּקוֹמָתוֹ הַשְּׁלִישִׁית זֹהַר בְּסִפְרוּת זְהוּבּוֹת עַל-גַּבֵּי לוּחַ שָׁחוֹר שָׁעוֹן. עֵינֶיהָ הִתְרַכְּזוּ בּוֹ. הַסִּפְרוּת הָיוּ רוֹמִיּוֹת, וּנְקוּדּוֹת-זָהָב הִפְרִידוּ בֵּין סִפְרָהּ לְסִפְרָהּ לְסִימּוּן חֲצָאֵי הַשָּׁעוֹת. מָחוֹג-הַזָּהָב הָיָה קָצָר וּבְקָצֵהוּ חֵץ דְּמוּי-לֵב. לֹא הָיָה שָׁם מָחוֹג נוֹסָף. לָמָּה רַק מָחוֹג אֶחָד, שָׁאֲלָה אֶת עַצְמָהּ.
אֶת הַתְּשׁוּבָה מָצְאָה בַּתֶּפֶר בֵּין הַקּוֹמָה הַשְּׁלִישִׁית לַשְּׁנִיָּיה. שָׁעוֹן נוֹסָף, הַרְבֵּה פָּחוֹת בּוֹלֵט מֵהָרִאשׁוֹן אִם כִּי זֵהֶה לוֹ בְּגוֹדְלוֹ, הָיָה קָבוּעַ שָׁם. לְלֹא עִיגּוּל-רֶקַע, מְחוּבָּרִים יְשִׁירוֹת אֶל קִיר הַקָּתֶדְרָלָה, רִיחֲפוּ שָׁם הַדַּקּוֹת.   I, II, III, IV  עֲבוּר אַרְבַּעַת רִבְעֵי הַשָּׁעָה, וּבֵינֵיהֶם, עַל קַו-הַמַּעְגָּל, נְקוּדּוֹת-זָהָב, אַחַת לְכָל יְחִידָה שֶׁל חָמֵשׁ דַּקּוֹת. מָחוֹג אָרוֹךְ, שֶׁגַּם בְּסוֹפוֹ הָיָה נָעוּץ לֵב, גָּמַע פִּיסַּת דֶּרֶךְ בֵּין נְקוּדָּה לִנְקוּדָּה אַחֲרֵי רֶטֶט קְצַרְצַר.   
"תֵּירָאֶה" אָמְרָה לוֹ בְּהַצְבִּיעָהּ עַל הַשְּׁעוֹנִים, מַמְשִׁיכָה לְהַבִּיט בָּהֶם כִּמְהוּפְּנֶטֶת.  "פִּיזְּרוּ אֶת הַזְּמַן בֵּין שְׁנֵי שְׁעוֹנִים".
"כֵּן", הוּא אָמַר, וְשָׁאַל: "לֹא נְאַחֵר, מַיְידָלָ'ה? כְּבָר עֶשְׂרִים לִשְׁתַּיִים".
הָיָה עֲלֵיהֶם לְהִיפָּגֵשׁ לְצָהֳרַיִים עִם זוּג הַחֲבֵרִים אִיתָּם הִגִּיעוּ לְכָאן.
לִפְנֵי שֶׁעָזְבוּ אֶת שֶׁטַח הַקָּתֶדְרָלָה הוּא הָלַךְ לַשֵּׁירוּתִים וְהִיא חִיכְּתָה לוֹ בָּרְחָבָה. זוּג עָבַר שָׁם. לְפֶתַע הַגֶּבֶר הִתְמוֹטֵט. גּוּפוֹ הִתְחִיל לְפַרְכֵּס. רֹאשׁוֹ הַקֵּירֵחַ נֶחְבַּט שׁוּב וָשׁוּב בְּאַבְנֵי הַרְחָבָה הַקָּשׁוֹת, הַצְּהוּבּוֹת. אִשְׁתּוֹ, נָאָה, לְבוּשָׁה בְּהִידּוּר, הוֹרִידָה אֶת מְעִילָהּ הִבְהִיר וְדָחֲפָה אוֹתוֹ תַּחַת רֹאשׁוֹ. אֲנָשִׁים נִיגְּשׁוּ וְהִצִּיעוּ עֶזְרָה, הִיא הֵנִידָה רֹאשָׁהּ לִשְׁלִילָה, כַּנִּרְאֶה מוּרְגֶּלֶת הָיְתָה בַּדָּבָר. וּבְכָל זֹאת, כָּל-כָּךְ מוּתָּשׁוֹת הָיוּ פָּנֶיהָ.
"אֶפִּילֶפְּסִיָּה, כַּנִּרְאֶה", הוּא אָמַר כְּשֶׁחָזַר. הִיא אָחֲזָה בְּיָדוֹ.
מִסְכֵּנָה, חָשְׁבָה כְּשֶׁיָּרְדוּ מֵהַגִּבְעָה. בָּאוּ לְטַיֵּיל, לֵיהָנוֹת, וּפִתְאוֹם.    
בְּדַרְכָּם אֶל כִּיכַּר הַסַּטְּרָהּ-מִסְּטָו חָצוּ אֶת גֶּשֶׁר קַארְל. הַנָּהָר הָיָה כָּחוֹל, זְרוֹעַ הֶבְזֵקֵי-שֶׁמֶשׁ. בִּקְצֵה הַגֶּשֶׁר הוּא נִיגַּשׁ לָרוֹכֵל לִקְנוֹת לָהֶם מַיִם מִינֵרָלִיִּים. הִיא הִבִּיטָה אֶל הַנָּהָר וְחָשְׁבָה עַל הַשְּׁעוֹנִים. עַל כָּךְ שֶׁלֹּא בְּגַחֲמַת-עִיצּוּב סְתָמִית הִפְרִידוּ בֵּינֵיהֶם. הָיְתָה שָׁם כַּוּוֹנָה...
"הַיי, לֶיְידִּי", קָרָא מִישֶׁהוּ מֵאֲחוֹרֵי גַּבָּהּ. הִיא הִסְתּוֹבְבָה וְרָאֲתָה צוֹעֲנִיָּיה צְעִירָה שֶׁבִּזְרוֹעוֹתֶיהָ תִּינוֹק עָטוּף שְׂמִיכָה לֹא נַקִּיהָ. בַּחֲצָאִיתָהּ הַרְחָבָה, הָאֲרוּכָּה, נֶאֱחַז יֶלֶד כְּבֶן שְׁמוֹנָה. פְּנֵי הַצּוֹעֲנִיָּיה הָיוּ יָפוֹת וּמְרוּשָּׁעוֹת, וּפְנֵי הַיֶּלֶד מְרוּשָּׁעוֹת אַף יוֹתֵר. "דּוֹלָר, גֵּיב מִי דּוֹלָר", אָמַר הַיֶּלֶד וְדָחַף אֵלֶיהָ אֶת יָדוֹ. הִיא רָצְתָה לִפְתּוֹחַ אֶת הַתִּיק וְלָתֵת לוֹ מַשֶּׁהוּ, אֲבָל הוּא עַצְמוֹ נֶאֱחַז כְּבָר בְּתִיקָהּ וּפָנָיו הָיוּ מְאַיְּימוֹת. הִיא חָשְׁבָה עַל הַדַּרְכּוֹן וְהָאַרְנָק וְהַמַּצְלֵמָה שֶׁבַּתִּיק וְהִבִּיטָה בִּתְחִינָּה בְּעֵינֵי הַאִם שֶׁהֶחֱזִירָה לָהּ מַבָּט שֶׁל עִיקְּשׁוּת וּדְבֵקוּת בַּמַּטָּרָה.
"הַיי! הַיי!", הוּא הֵגִיחַ מֵאָחוֹר, שְׁנֵי בַּקְבּוּקֵי מַיִם מִינֵרָלִיִּים מְצִיצִים מִתַּרְמִילוֹ. הוּא נִיתֵּק אֶת יְדֵי הַיֶּלֶד מְתִיקָה וְגֵירֵשׁ אוֹתָם מִשָּׁם.
 "תִּשְׁתִּי", אָמַר לָהּ, "תֵּירָגְעִי", וּפָתַח לָהּ בַּקְבּוּק מַיִם, "מְטוֹרָפִים לְגַמְרֵי, אֵלֶּה". הִיא שָׁתְתָה מְעַט. אֲסִירַת תּוֹדָה הָיְתָה, גַּם עַל שֶׁגֵּירֵשׁ אוֹתָם, וְגַם עַל כָּךְ שֶׁפָּתַח לָהּ אֶת הַבַּקְבּוּק, כְּאִילּוּ אֵינָהּ יְכוֹלָה לַעֲשׂוֹת זֹאת בְּעַצְמָהּ. אֵלֶּה הַשָּׁעוֹת, אָמְרָה לְעַצְמָהּ. אֵלֶּה הַדְּבָרִים הַחֲשׁוּבִים. זֶה שֶׁהוּא מִסְתַּכֵּל בַּאֲחֵרוֹת, זֶה כְּלוּם, אֵלֶּה הַדַּקּוֹת. אֵינוֹ בּוֹגֵד בָּהּ. אֵלֶּה רַק מַבָּטִים. זֶה הַלּוּחַ הַזָּנִיחַ.
בְּכִיכַּר הַסַּטְּרָהּ-מִסְּטָו הֵם אָכְלוּ צָהֳרַיִים בַּמִּסְעָדָה שֶׁמּוּל בֵּית-הָעִירִיָּיה. לָעִירִיָּיה הָיָה צָמוּד מִגְדָּל שֶׁבַּחֲזִיתוֹ גַּלְגַּל-מַזָּלוֹת עֲנָק וּמֵעָלָיו שָׁעוֹן אַסְטְרוֹנוֹמִי גָּדוֹל אַף יוֹתֵר. תְּזוּזָה חָלָה בְּקֶרֶב הַדְּמוּיוֹת שֶׁהָיוּ קְבוּעוֹת מִיְּמִינוֹ וּמִשְּׂמֹאלוֹ שֶׁל הַשָּׁעוֹן הָאַסְטְרוֹנוֹמִי. הַשֶּׁלֶד צִלְצֵל בַּפַּעֲמוֹן שֶׁבְּיָדוֹ, וְשָׁלוֹשׁ הַדְּמוּיוֹת הָאֲחֵרוֹת נִעְנְעוּ רֹאשָׁם לִשְׁלִילָה. "זֶה הַמָּוֶות", אָמַר חֲבֵרָם, שֶׁהֶחֱזִיק אֶת מִישְּׁלָן פְּרָאג פָּתוּחַ עַל הַשּׁוּלְחָן. הוּא הִצְבִּיעַ עַל תְּמוּנָה, בָּהּ נִיתָּן הָיָה לִרְאוֹת שֶׁבְּיַד יָמֵינוּ מַחֲזִיק הַשֶּׁלֶד פַּעֲמוֹן, וּבִשְׂמֹאלוֹ – שְׁעוֹן חוֹל. "וְהָאֲחֵרִים הֵם אוֹהֲבֵי הַחַיִּים הַטּוֹבִים, שֶׁלֹּא בָּא לָהֶם לָמוּת. הִנֵּה זֶה, הַמִּתְיַפְיֵיף עִם הַמַּרְאֶה. וְזֶה עִם שַׂק הַכֶּסֶף. וְהַשְּׁלִישִׁי, עִם הַמַּנְדּוֹלִינָה".
הַחַלּוֹנוֹת שֶׁמֵּעַל לַשָּׁעוֹן נִפְתְּחוּ, וּשְׁנֵים-עָשָׂר הַשְּׁלִיחִים עָבְרוּ בְּזֶה אַחַר זֶה מֵחַלּוֹן לַחַלּוֹן.  
הִיא הֵרִימָה רֹאשָׁהּ אֶל הַשָּׁמַיִים וְרָאֲתָה שֶׁנַּעֲשָׂה מְעוּנָּן.
תִּתְעַלְּמִי מִשְּׁטוּיוֹת, אָמְרָה לְעַצְמָהּ, זֶה סְתָם הוֹרֵס לָךְ אֶת הַיּוֹם. אֶת הַטִּיּוּל. אֶת הַחַיִּים. מַפַּל גַּרְגְּרֵי הַחוֹל בַּשָּׁעוֹן שֶׁל הַשֶּׁלֶד, תִּזְכְּרִי אוֹתוֹ. בִּשְׁבִיל הַפְּרוֹפּוֹרְצִיּוֹת.
הַחֲבֵרִים סִיפְּרוּ עַל הַסִּיבּוּב שֶׁעָשׂוּ בִּשְׂדֵרוֹת וְצַלָּאב, וְהֵם סִיפְּרוּ עַל בִּיקּוּרָם בֶּהֱרַדְצָ'אנִי. חֲבֵרָם אָמַר שֶׁהַקּוֹמְפְּלֵקְס הַמְּסוּבָּךְ שֶׁל מְצוּדַת פְּרָאג הָיָה הַהַשְׁרָאָה שֶׁל קַפְקָא לִכְתִיבַת "הַטִּירָה", וְשֶׁלֹּא נָעִים לוֹ לְהוֹדוֹת, אֲבָל הוּא לֹא הִצְלִיחַ לִגְמוֹר אֶת הַסֵּפֶר הַזֶּה. "זֶה בְּסֵדֶר", הִיא אָמְרָה, "גַּם קַפְקָא לֹא הִצְלִיחַ לִגְמוֹר אֶת הַסֵּפֶר הַזֶּה". כּוּלָּם צָחֲקוּ. בֶּן-זוּגָהּ נָשַׁק לָהּ, הִטְבִּיעַ בִּכְתֵפָהּ נְעִירַת-חָמוּר צוֹהֶלֶת, וְסִיפֵּר גַּם לְחַבְרֵיהֶם אֶת הַבְּדִיחָה עִם הַ-ABC.
אַחַר-כָּךְ הֵם עָלוּ אֶל רֹאשׁ הַמִּגְדָּל. הַבִּנְיָינִים שֶׁכִּיתְּרוּ אֶת הַכִּיכָּר נִיצְּבוּ עַל-גַּבֵּי אַרְקָדוֹת וְנִרְאוּ מִלְּמַעְלָה שְׁטוּחִים וּקְלִילִים כְּמוֹ מִגִּזְרוֹת נְיָיר.
הִיא צִיפְּתָה בְּשִׂמְחָה לְקוֹנְצֵרְט שֶׁבִּכְנֵסִיַּית נִיקוֹלָאס הַקָּדוֹשׁ, הַצְּחוֹרָה, הַבָּארוֹקִית, שֶׁאוֹתָהּ רָאוּ מֵרֹאשׁ הַמִּגְדָּל. הִיא הֵצִיצָה בַּמַּדְרִיךְ שֶׁבִּידֵי חֲבֵרָם. תַּצְלוּם הַפָּנִים שֶׁלָּהּ הָיָה מַרְהִיב. קִירוֹת בּוֹהֲקִים מְלוּבָּן הָיוּ מְעוּטָּרִים פִּיתּוּחֵי זָהָב, אוֹר זֶרֶם פְּנִימָה מִבַּעַד לְמַחְרוֹזֶת הַחַלּוֹנוֹת שֶׁבְּכִיפַּת הַתִּקְרָה הַמְּצוּיֶּרֶת.
אֲבָל כְּשֶׁיָּרְדוּ מֵהַמִּגְדָּל, גֶּשֶׁם חָזָק הִתְחִיל לָרֶדֶת. הֵם נִמְלְטוּ לְתוֹךְ גָּלֶרְיָה. תַּעֲרוּכָה נִפְחֲתָה שָׁם זֶה עַתָּה וְהִיא הָיְתָה גְּדוּשָׁה בִּסְטוּדֶנְטִים. הַצֵּ'כִיּוֹת הַבְּהִירוֹת אֲרוּכַּת הָרַגְלַיִים הִצְטוֹפְפוּ לִפְנֵי כָּל תְּמוּנָה, גִּזְרוֹתֵיהֶן דְּקִיקוֹת, שֶׁיַּעֲרָן יָשָׁר. סָמוּךְ לְמַפָּתָן עֶמְדָּה סִלְסְלָהּ גְּבוֹהָה מוֹאֳרֶכֶת וּבָהּ עֶשְׂרוֹת מִטְרִיּוֹת נוֹטְפוֹת מַיִם.
"עַכְשָׁיו כָּל אֶחָד יִבְחַר לוֹ מִטְרִיָּה, זֶה חוֹפְשִׁי כָּאן" צָחַק חֲבֵרָם כְּשֶׁעָמְדוּ לָצֵאת מֵהַגָּלֶרְיָה.
הִיא חִייְּכָה. גַּם בֶּן-זוּגָהּ חִייֵּךְ, וְאָמַר:
"עַכְשָׁיו כָּל אֶחָד יִבְחַר לוֹ צֵ'כִית יָפֶה. זֶה חוֹפְשִׁי כָּאן".
חֲבֵרָם הִבְחִין בִּמְבוּכָתָהּ. חִיפֵּשׂ מָה לוֹמַר, וּמִלְמֵל: "אָז 'הַטִּירָה' הִיא יְצִירָה לֹא גְּמוּרָה... כֵּן, נָכוֹן בְּעֶצֶם, שָׁכַחְתִּי".
הִיא הִתְעַכְּבָה לִפְנֵי שֶׁיָּצְאָה מֵהַגָּלֶרְיָה, כְּדֵי לִלְכּוֹד בְּעֵינֶיהָ לְמֶשֶׁךְ דַּקָּה נוֹסֶפֶת אֶת קֶטַע הַכִּיכָּר הַנִּשְׁקָף מֵחַלּוֹן הַגָּלֶרְיָה, עִם עֲנַף עֵץ הַדּוֹלֶב הַנִּדְחָף לְתוֹכוֹ בְּחוּצְפָּה עַלִּיזָה. הוֹלִיכָה אֶת מַבָּטָהּ לְאוֹרְכָּם שֶׁל פִּיתּוּלֵי הַקִּישּׁוּטִים הָאֲדוּמִּים סְבִיב חַלּוֹנוֹת הָאַרְמוֹן הַצָּהוֹב שֶׁמֵּאֲחוֹרֵי הַדּוֹלֶב, כְּאִילּוּ יֵירָגַע הַכְּאֵב, יִתְמוֹסֵס וְיִתְפּוֹגֵג בְּאֶמְצָעוּת הַחְלָקַת-הַמַּבָּט הַזֹּאת. הִיא חָשְׁבָה: כַּמָּה יָפֶה הָעִיר הַזֹּאת. הָאַרְמוֹנוֹת, הַגְּשָׁרִים, הַכְּנֵסִיּוֹת, הָרְחוֹבוֹת. תֵּיהָנִי מִמֶּנָּה. וְהוּא... הוּא אוֹהֵב אוֹתִי. הוּא מֵגֵן עָלַיי מִפְּנֵי צוֹעֲנִים. בִּנְסִיעוֹת הוּא נוֹשֵׂא אֶת הַמִּזְווֹדוֹת שֶׁלָּנוּ, אַחַת בְּכָל יָד, מֵרִים אוֹתָן מַעְלָה-מַטָּה וּמְחַיֵּיךְ אֵלַיי לְסַמֵּן לִי שֶׁלֹּא כָּבֵד לוֹ. הוּא בָּרִיא. לֹא צוֹנֵחַ פִּתְאוֹם, מְפַרְפֵּר, רֹאשׁוֹ נֶחְבַּט אֶל אַבְנֵי הָרְחוֹב. אֲנִי אוֹהֶבֶת אוֹתוֹ. זֶה מָה שֶׁחָשׁוּב.
כָּל הַשְּׁאָר, אֵלֶּה רַק הַדַּקּוֹת. אַבְקַת נְקוּדּוֹת-זָהָב עַל קִיר קָתֶדְרָלָה.
בְּדַרְכָּם אֶל הַמַּאֲלָה סְטָרָאנָה הָפַךְ הַגֶּשֶׁם לְטִפְטוּף דַּק, עַד שֶׁפָּסַק.
הֵם הִגִּיעוּ אֶל כְּנֵסִיַּית נִיקוֹלָאס הַקָּדוֹשׁ – חָרוּט עָגוֹל, רָחָב, עֲנָקִי, לָבָן, עִם כִּיפָּה יְרוּקָּה לְרֹאשׁוֹ. צָמוּד אֵלֶיהָ, גָּבוֹהַּ וְצַר, נִיצָּב מִגְדַּל הַפַּעֲמוֹנִים.
"זֶה יְפֵהפֶה", הִיא אָמְרָה. "תִּרְאֶה כַּמָּה שֶׁהִיא... הֲדוּרָה. "וְאַתָּה יוֹדֵעַ, מוֹצַארְט נִיגֵּן עַל הָעוּגָב שֶׁתֶּיכֶף נִשְׁמָע".  
הוּא חִיבֵּק אֶת כְּתֵפֶיהָ וְנָשַׁק לָהּ.
אֲנִי חַיֶּיבֶת, חָשְׁבָה. אֲנִי חַיֶּיבֶת לְהַגִּיד לוֹ.
"לָמָּה לְךָ צֵ'כִית יָפֶה?", שָׁאֲלָה. "הֲרֵי  אֲנִי – כָּאן".
"כֵּן", הוּא אָמַר. "אֲבָל אֲנִי לֹא יָכוֹל לְהַשְׁווֹת אוֹתְךָ לְצֵ'כִית בַּת עֶשְׂרִים".
הִיא הִשְׁפִּילָה אֶת רֹאשָׁהּ. כְּשֶׁהֵרִימָה אוֹתוֹ, הַכְּנֵסִיָּיה הָיְתָה מְגוּשֶּׁמֶת וּכְבֵדָה כְּמוֹ פִילֶה לְבָנָה.  
"בּוֹאִי", הוּא אָמַר. "הַקּוֹנְצֵרְט תֶּיכֶף מַתְחִיל. חַיָּיבִים לְהִיכָּנֵס כְּבָר לַכְּנֵסִיָּיה הַזֹּאת, הַשֵּׁד יוֹדֵעַ אֵיךְ קוֹרְאִים לָהּ. אֵיךְ, בֶּאֱמֶת? אַתְּ טוֹבָה בַּדְּבָרִים הָאֵלֶּה, מַיְידָלָ'ה".
"מָה זֶה כְּבָר מְשַׁנֶּה", אָמְרָה. "מָה זֶה חָשׁוּב. Another bloody church".
 



https://www.shortstoryproject.com/he/story/abc/
#אַהֲבָה#הוּמוֹרִיסְטִי#הִרְהוּרִים#יְחָסִים#מַסַּע#נָשִׁים