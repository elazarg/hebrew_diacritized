כִּמְעַט לִפְנוֹת בּוֹקֶר
קוֹרֶה לִפְעָמִים כְּשֶׁמִּקֵּיצִים מֵחֲלוֹם רַע שֶׁהַמַּבָּט מֵאַחַר לְהִתְעוֹרֵר וּמִשְׁתַּהֶה עוֹד רֶגַע עַל פִּיסַּת בִּלְהָה: חֶרֶק זַרְחָנִי מְרַצְרֵץ עַל הַסָּדִין וְנֶעֱלָם, פָּנִים מִתְעַקְּמוֹת בְּהַעֲווֹיָה אֲיוּמָּה וּמִתְפּוֹגְגוֹת, חוֹר גָּדוֹל נוֹרָאִי פָּעוּר בַּקִּיר וּלְאַט-לְאַט, כְּמוֹ בָּאִי-רָצוֹן, נִסְגַּר, וְהַקִּיר שָׁב וּמִתְאַטֵּם כְּמֵאָז וּמֵעוֹלָם. לֹא זוֹ הָיְתָה הַבְּעָיָה שֶׁל קְלָרָה, שֶׁשְּׁנָתָהּ קַלָּה וּנְטוּלַת חֲלוֹמוֹת, אוֹ אִם הִיא חוֹלֶמֶת אֵין לַחֲלוֹמוֹתֶיהָ זֵכֶר, לֹא כָּל שֶׁכֵּן שְׁלוּחוֹת בָּעוֹלָם הֶעָרוֹת. לֹא, הַבְּעָיָה שֶׁלָּהּ הָיְתָה פְּשׁוּטָה וְאַרְצִית הַרְבֵּה יוֹתֵר, וְלָכֵן חֲמוּרָה הַרְבֵּה יוֹתֵר: כְּשֶׁהֵקִיצָה, בַּפַּעַם הָרְבִיעִית בַּלַּיְלָה הַהוּא, הָיָה חוֹר גָּדוֹל נוֹרָאִי פָּעוּר בַּקִּיר מוּלָהּ, אֲמִיתִּי לְהַחֲרִיד. אוֹתוֹ חוֹר כְּעוֹר שֶׁהָיָה שָׁם גַּם אֶתְמוֹל, וּבַשָּׁבוּעַ שֶׁעָבַר, וּבַחוֹדֶשׁ שֶׁעָבַר, שֶׁקִּידֵּם אֶת פָּנֶיהָ כָּל פַּעַם שֶׁהִתְעוֹרְרָה וּקְלָרָה – כְּמוֹ שֶׁנֶּאֱמַר – מַרְבֶּה לְהִתְעוֹרֵר.
הִיא נֶאֶנְחָה אֲנָחָה אֲרוּכָּה וְעָצְמָה שׁוּב אֶת עֵינֶיהָ. בְּדִמְיוֹנָהּ רִיחֲפָה אֶל הַתִּקְרָה וְהִשְׁקִיפָה מִשָּׁם עַל עַצְמָהּ: דְּמוּת זְעִירָה, אוֹבֶדֶת בְּמִיטַּת הֲקִינְג-סַייְז שֶׁשִּׁמְעוֹן הִתְעַקֵּשׁ לִקְנוֹת חוֹדֶשׁ לִפְנֵי שֶׁמֵּת וְהוֹתִיר אוֹתָהּ לְאַכְלֵס לְבַדָּהּ אֶת כָּל מֶרְחֲבֵי הַמִּזְרָן הָאֵלֶּה, צִיצַת שְׂעָרָהּ הַלְּבָנָה בְּצוּרַת לֶהָבָה קְטַנָּה עַל הַכֵּר (כָּךְ זֶה נִרְאֶה מֵהַתִּקְרָה). פִּתְאוֹם שָׁטַף אוֹתָהּ גַּל שֶׁל זַעַם וְזָקַף אוֹתָהּ לִישִׁיבָה בְּבַת אַחַת, כְּמוֹ שֶׁאָסוּר לָהּ בִּגְלַל הַלַּחַץ דָּם. הִיא חִיכְּתָה כַּמָּה רְגָעִים לָשׂוּךְ הַסְּחַרְחוֹרֶת וְנָעֲצָה בָּחוּר מַבָּט מַצְמִית. גַּם לוּלֵא הָאוֹר הַלָּבָן שֶׁל פָּנַס הָרְחוֹב שֶׁהִסְתַּנֵּן לַחֶדֶר, גַּם לוּלֵא הָיוּ עֵינֶיהָ רְגִילוֹת לְחוֹשֶׁךְ – כָּל כָּךְ הַרְבֵּה פְּעָמִים נֶאֶלְצָה לַחֲזוֹת בָּחוּר הַזֶּה, בְּשׁוֹכְבָהּ וּבַקּוֹמָה וּבְלֶכְתָּהּ לַעֲשׂוֹת פִּיפִּי אוֹ לְהָכִין תֶּה, עַד שֶׁהוּא נִצְרָב לָהּ בָּרִשְׁתִּית, עַל כָּל פְּרָטָיו הַמַּסְלִידִים הַמְּסוּגָּלִים לְהוֹצִיא אָדָם מִדַּעְתּוֹ. כְּמוֹ פֶּצַע עִם שׁוּלַיִים מְשׁוּנָּנִים שָׂפָה וְשָׁם תָּלוּי מֵהֶם עַל בְּלִימָה רְסִיס טִיחַ שֶׁקְּלָרָה לֹא יָכְלָה לְהָבִיא אֶת עַצְמָהּ לִתְלוֹשׁ, וּפָנֵימוֹ מַצִּיג לְרַאֲווֹה אֶת כָּל הַחֲלָקִים הַמִּתְפּוֹרְרִים, הָרְקוּבִים, הַחֲלוּדִים שֶׁאֲמוּרִים לְהִסְתַּתֵּר בְּתוֹךְ הַקִּירוֹת, שֶׁאִישׁ אֵינוֹ רוֹצֶה לִרְאוֹת, שֶׁבְּדִיּוּק לְשֵׁם כָּךְ נוֹעֲדוּ קִירוֹת: לְהַסְתִּיר אוֹתָם.
לַעֲזָאזֵל, לָחֲשָׁה קְלָרָה, הַחוֹר הַזֶּה יוֹתֵר גָּדוֹל מִמֶּנִּי. מֵאָז שֶׁשִּׁמְעוֹן הָלַךְ נָהֲגָה לְשׂוֹחֵחַ עִם עַצְמָהּ בְּקוֹל רָם, אֲבָל בַּלֵּילוֹת הִקְפִּידָה לְהַנְמִיךְ אֶת קוֹלָהּ. הִיא תָּהֲתָה אִם לְהַרְשׁוֹת לְעַצְמָהּ עוֹד חֲצִי סְטִילֵנוּקְס אוֹ שֶׁכְּבָר חָרְגָה מֵהַמִּכְסָה לַלַּיְלָה הַזֶּה. הָרוּחַ טִילְטְלָה אֶת עַנְפֵי הַפִיקוּס הַגָּדוֹל לִפְנֵי הַפָּנָס וְנִרְאֶה כְּאִילּוּ הַחוֹר מִתְנוֹעֵעַ. רַעְיוֹן מְסוּיָּם הִתְחִיל לִלְבּוֹשׁ צוּרָה בְּמוֹחָהּ.
חוֹדְשַׁיִים קוֹדֶם לָכֵן
אָרְזוּ שְׁלוֹשֶׁת הַפּוֹעֲלִים הָעַרְבִים וּשְׁנֵי הַצְּבָעִים הַסִּינִים אֶת פַּטִּישֵׁיהֶם, אֶת מַקְדְּחוֹתֵיהֶם, אַתְּ מִבְרְשׁוֹתֵיהֶם, אַתְּ דְּלָיֵיהֶם, אֶת מִלְטְשׁוֹתֵיהֶם וְאֶת שְׁאַר כְּלֵיהֶם, הֶעֱמִיסוּ הַכּוֹל עַל הַטֶּנְדֵּר שֶׁל סָמִיר מְנַהֵל הָעֲבוֹדָה וְנָסְעוּ לְשִׁיפּוּץ הַבָּא. נִדְחֲקָה לַחֲנִיָּיה הַמַּשָּׂאִית שֶׁל "פֶּרֶץ הוֹבָלוֹת", פָּרְקוּ מִמֶּנָּה שְׁלוֹשֶׁת הַסַּבָּלִים הָרוּסִים אֶת כָּל אַרְגְּזֵי הַקַּרְטוֹן, הָרָהִיטִים הָעֲטוּפִים הֵיטֵב בְּנַיְילוֹן פַּצְפְּצִים, מַכְשִׁירֵי הַחַשְׁמַל, הַמְּקָרֵר הַכָּסוּף וּמָסַךְ הָאֵל.סִי.דֵּי הֶחָדָשׁ, עָלוּ לַקּוֹמָה הַשְּׁנִיָּיה מִי בַּמַּעֲלִית וּמִי בַּמַּדְרֵגוֹת, פָּרְקוּ הַכּוֹל בַּדִּירָה הַמְּשׁוּפֶּצֶת מִן הַיְּסוֹד, קִיבְּלוּ אֶת שְׂכָרָם בְּתוֹסֶפֶת הַתֶּשֶׁר וְנָסְעוּ גַּם הֵם. גֶּשֶׁם קַל הֵחֵל לָרֶדֶת, חָכַךְ בְּדַעְתּוֹ וְחָדַל. שֶׁקֶט הִשְׂתָּרֵר בִּרְחוֹב הַכַּלָּנִית. רַק הַחוֹר בַּחֲדַר הַשֵּׁינָה שֶׁל הַשְּׁכֵנָה קְלָרָה סְפִּיבָק, זֶה שֶׁנִּבְעָה בַּקִּיר הַגּוֹבֵל בַּדִּירָה שֶׁשּׁוּפְּצָה בְּעֵת שֶׁהֶחֱלִיפוּ בָּהּ אֶת מִיקּוּם הַמִּטְבָּח וַחֲדַר הַשֵּׁינָה ("כָּכָה תַּרְוִויחוּ אֶת הַחַלּוֹנוֹת הַגְּדוֹלִים בַּמִּטְבָּח עִם תְּאוּרָה טוֹבָה עַל הָאִי," אָמְרָה הָאַדְרִיכָלִית בְּהִיגָּיוֹן) נוֹתַר גָּדוֹל וּשְׁרִיר כְּשֶׁהָיָה, זָכָר לְבִנְיַין הַבַּיִת.
שָׁלוֹשׁ שִׂיחוֹת קְצָרוֹת שֶׁהַמִּילָּה "כְּבָר" נֶאֱמֶרֶת בִּשְׁלוֹשְׁתָּן
(בַּדֶּרֶךְ חֲזָרָה מִבֵּית הַסֵּפֶר, מוּל הַבַּיִת.)
אִילָנָה, אִמָּא שֶׁל לִיאוֹר: "אֵיתָן, רוֹצֶה לָבוֹא לִרְאוֹת אֶת הַבַּיִת הֶחָדָשׁ שֶׁל לִיאוֹרִי?"
אִמָּא שֶׁל אֵיתָן, שְׁמָהּ לֹא יָדוּעַ לָנוּ: "אֵיתָן, רוֹצֶה לָלֶכֶת לִרְאוֹת אֶת הַבַּיִת הֶחָדָשׁ שֶׁל לִיאוֹרִי?"
אֵיתָן: (זוֹקֵף אֶת כְּתֵפָיו עַד לְגוֹבַהּ הָאוֹזְנַיִים).
אִילָנָה: "יֵשׁ לוֹ חֲדַר מִשְׂחָקִים עִם פְּלֶיְיסְטֵיְישְׁן חָדָשׁ!"
אִמָּא שֶׁל אֵיתָן: "שָׁמַעְתָּ, אֵיתָן? רוֹצָה לְשַׂחֵק עִם לִיאוֹרִי בִּפְלֶיְיסְטֵיְישְׁן?"
אֵיתָן: (טֶרֶם הוֹרִיד אֶת כְּתֵפָיו בַּחֲזָרָה לִמְקוֹמָן).
אִמָּא שֶׁל אֵיתָן: "טוֹב, נָבוֹא פַּעַם אַחֶרֶת. תִּתְחַדְּשׁוּ!"
לִיאוֹר: "אִמָּא בּוֹאִי כְּבָר, קַר לִי."
(בַּחֲדַר הַמַּדְרֵגוֹת, מוּקְדָּם בַּבּוֹקֶר.)
קְלָרָה (יוֹרֶדֶת בִּזְרִיזוּת כְּכָל שֶׁבֶּרֶכְיָה מְאַפְשְׁרוֹת לָהּ מֵהַשְּׁרַפְרַף שֶׁעָמְדָה עָלָיו כְּדֵי לְהַשְׁקִיף דֶּרֶךְ חֲרִיר הַהֲצָצָה וּפוֹתַחַת אֶת הַדֶּלֶת): "בּוֹקֶר טוֹב, יִגְאָל!"
יִגְאָל: "בּוֹקֶר."
קְלָרָה: "מָה נִשְׁמָע?"
יִגְאָל: "בְּסֵדֶר, בְּדִיּוּק בַּדֶּרֶךְ לַעֲבוֹדָה­–"
קְלָרָה: "נוּ וּמָתַי כְּבָר תִּסְגְּרוּ לִי אֶת הַחוֹר?"
יִגְאָל: "אָמַרְתִּי לָךְ, נִגְמַר לִי הַכֶּסֶף אַחֲרֵי הַשִּׁיפּוּץ, בָּרֶגַע שֶׁיִּהְיֶה לִי–"
קְלָרָה (מְרִימָה אֶת הַקּוֹל אֲפִילּוּ שֶׁאָסוּר לָהּ בִּגְלַל הַלֵּב): "אֲנִי אֲשֵׁמָה שֶׁנִּגְמַר לְךָ הַכֶּסֶף? אוּלַי אֲנִי צְרִיכָה גַּם לְשַׁלֵּם לְךָ בְּעַד הַחוֹר?"
יִגְאָל (מַתְחִיל לָרֶדֶת בַּמַּדְרֵגוֹת): "כְּבָר אָמַרְתִּי גַּם לְנֶכֶד שֶׁלְּךָ בַּטֵּלֵפוֹן–"
קְלָרָה (בִּצְעָקָה, לַמְרוֹת הַכְּאֵב הַמּוּכָּר הַמִּתְעוֹרֵר בֶּחָזֶה): "וּמָה זֶה עוֹזֵר לִי שֶׁאָמַרְתָּ לוֹ? אַתֶּם עֲשִׂיתֶם אֶת הַחוֹר הַזֶּה וְאַתֶּם–"
יִגְאָל: "אֲנִי מֵאַחַר לָעֲבוֹדָה, חַיָּיב לָרוּץ." (נֶעֱלַם בְּמוֹרַד הַמַּדְרֵגוֹת.)
קְלָרָה (לְעַצְמָהּ): "אֲבָל כֶּסֶף לִפְלֵיי-מַשֶּׁהוּ וְלַטֵּלֵוִויזְיָה בַּחֲדַר שֵׁינָה שֶׁאֲנִי צְרִיכָה לִשְׁמוֹעַ כָּל לַיְלָה, לָזֶה לֹא נִגְמַר לָהֶם."
(בַּחֲדַר הַשֵּׁינָה הַמְּשׁוּפָּץ, עַל הַמִּיטָּה, קִינְג סַייְז גַּם הִיא, בֵּין שְׁתֵּי אֲרוֹנִיּוֹת בְּסִגְנוֹן וִינְטֶג' וּשְׁתֵּי מְנוֹרוֹת פֶּחָם בִּיבוּא אִישִׁי מֵהוֹלַנְד, תְּלוּיוֹת בְּכֶבֶל צָהוֹב מֵהַתִּקְרָה.)
אִילָנָה: "יִגְאָל, מָתַי אַתָּה מִתְכַּוֵּון לִסְגּוֹר לָהּ אֶת הַחוֹר?"
יִגְאָל: "מָה זֶה מַפְרִיעַ לְךָ? בַּצַּד שֶׁלָּנוּ הוּא מְסוּדָּר יוֹפִי חֲצִי מֵאֲחוֹרֵי הָאָרוֹן וָחֵצִי מֵאֲחוֹרֵי הָרְאִי." (מְצַחְקֵק).
אִילָנָה: "מַפְרִיעַ לִי שֶׁאֲנִי כְּבָר פּוֹחֶדֶת לָצֵאת מֵהַדִּירָה כִּי כָּל פַּעַם הַקַּרְצִיָּיה הַזְּקֵנָה יוֹצֵאת וּמַתְחִילָה לְהָצִיק לִי עִם הַחוֹר שֶׁלָּהּ פֹּה וְהַחוֹר שֶׁלָּהּ שָׁם. הִיא בֶּטַח עוֹמֶדֶת מֵאֲחוֹרֵי הַדֶּלֶת כָּל הַיּוֹם וּמְצִיצָה לִרְאוֹת מָתַי אֲנִי יוֹצֵאת."
יִגְאָל: "מָה אַתְּ מִתְרַגֶּשֶׁת מִמֶּנָּה? חֲצִי סֵנִילִית זֹאת. עוֹד מְעַט תִּשְׁכַּח מִזֶּה."
קְלָרָה (מֵעֵבֶר לַקִּיר, בְּלַחַשׁ, כִּי כְּבָר לַיְלָה): "שֶׁכָּכָה יִשְׁכְּחוּ מִמְּךָ מַחֲלוֹת קָשׁוֹת."
הֶעָרַת בֵּינַיִים
קִירוֹת נוֹעֲדוּ גַּם לִמְנוֹעַ מַעֲבָר שֶׁל שִׂיחוֹת אֶל אוֹזְנַיִים שֶׁלֹּא לָהֶן נוֹעֲדוּ. לֹא תָּמִיד צוֹלַחַת הַמְּשִׂימָה בְּיָדָם (כַּמּוּבָן, יָדַיִים לֹא שַׁיָּיכוֹת לְכָאן, מוּטָב: לֹא תָּמִיד הֵם עוֹמְדִים בִּמְשִׂימָה), קַל וָחוֹמֶר כְּשֶׁפְּעוֹר בָּהֶם חוֹר. כָּךְ נוֹדְעוּ לִקְלָרָה סְפִּיבָק הַרְבֵּה יוֹתֵר פְּרָטִים מִשֶּׁהָיְתָה בּוֹחֶרֶת לָדַעַת עַל מִנְהֲגֵיהֶם וְאוֹרְחוֹת חַיֵּיהֶם שֶׁל יִגְאָל וְאִילָנָה בָּרָק, כְּגוֹן שֶׁבִּימֵי שִׁישִּׁי בָּעֶרֶב הֵם מַזְמִינִים בַּיָּיבִי-סִיטַר וְיוֹצְאִים.
יוֹם שִׁישִּׁי, יוֹמִיִּים אַחֲרֵי אוֹתוֹ לִפְנוֹת-בּוֹקֶר שֶׁפָּתַחְנוּ בּוֹ
הִיא בָּחֲנָה שׁוּב אֶת תּוֹכְנוֹ שֶׁל תִּיק הַנְּסִיעוֹת וִוידְּאָה שֶׁלֹּא שָׁכְחָה כְּלוּם. תְּרוּפוֹת יוֹם וּתְרוּפוֹת לַיְלָה, סְוֵודֵרִים וּפִיגְּ'מָה, חָלוּק, מַצָּעִים וְגַרְבַּיִים חַמִּים, קוּפְסַת עוּגִיּוֹת מִלּוּחוֹת וְקוּפְסַת עוּגִיּוֹת מְתוּקוֹת, לְיֶתֶר בִּיטָּחוֹן. אָז סָגְרָה וְהִכְתִּיפָה אוֹתוֹ, יָצְאָה וְנַעֲלֶה אֶת הַדֶּלֶת פַּעֲמַיִים, צָעֲדָה אַרְבָּעָה צְעָדִים וְדָפְקָה בְּתַקִּיפוּת עַל הַדֶּלֶת מִמּוּל. רַחַשׁ מְהוּסָּס נִשְׁמָע בִּפְנִים, מִישֶׁהִי הֵצִיצָה עָלֶיהָ דֶּרֶךְ הַחֲרִיר, הִסִּיקָה – טָעוּת – שֶׁאֵין בָּהּ סַכָּנָה וּפָתְחָה אֶת הַדֶּלֶת. נַעֲרָה מְדוּבְלֶלֶת שֵׂיעָר, לֵק וָרוֹד מְכוּרְסָם, סְוֶוטְשֵׁירְט אָפוֹר שֶׁמַּצְהִיר עַל אַהֲבָתָהּ שֶׁל הַלּוֹבֶשֶׁת לָעִיר נְיוּ יוֹרְק. הִיא בָּהֲתָה בִּקְלָרָה, שֶׁנִּדְחֲקָה פְּנִימָה בִּזְרִיזוּת עִם הַתִּיק הַתָּלוּי עַל הַכָּתֵף.
"אַתְּ בֶּטַח שִׁירָן?" שָׁאֲלָה אֶת הַבַּיְּיבִי-סִיטָר בַּחֲבִיבוּת. זוֹ נִרְאֲתָה כִּנְתוּנָה בְּהֶלֶם גָּמוּר. שֶׁלֹּא נֵדַע, בִּידֵי מִי מַפְקִידִים אֲנָשִׁים אֶת יַלְדֵיהֶם. "אֲנִי הַדּוֹדָה קְלָרָה," הִמְשִׁיכָה, "יִגְאָל וְאִילְנוֹשׁ בֶּטַח אָמְרוּ לְךָ שֶׁאֲנִי מַגִּיעָה לְהַחֲלִיף אוֹתְךָ הַיּוֹם?"
חֲצִי נִיד-רֹאשׁ לֹא-מְחַיֵּיב. שׁוּם מִילָּה עַל שׁוּם דּוֹדָה לֹא נֶאֶמְרָה, אֲבָל עַכְשָׁיו הִיא חוֹשֶׁשֶׁת שֶׁאָמְרוּ לָהּ וְלֹא שְׁמָהּ לֵב.
"אַתְּ יְכוֹלָה לָלֶכֶת," בִּישְּׂרָה קְלָרָה בַּעֲלִיצוּת וְרַק אָז, כִּבְיָכוֹל, רָאֲתָה אֶת הָאֲרֶשֶׁת הַמְּבוּלְבֶּלֶת עַל פָּנֶיהָ שֶׁל שִׁירָן. הִיא הוֹצִיאָה שְׁטָר שֶׁל חֲמִישִּׁים מִכִּיס אֶחָד שֶׁל מְעִילָה וְאֶת הַטֵּלֵפוֹן מֵהַכִּיס הַשֵּׁנִי. "הֵם בִּיקְּשׁוּ מִמֶּנִּי לְשַׁלֵּם לְךָ. רוֹצֶה לְהִתְקַשֵּׁר אֲלֵיהֶם לְיֶתֶר בִּיטָּחוֹן? הֵם בְּאֶמְצַע הַסֶּרֶט עַכְשָׁיו אֲבָל אֵין בְּעָיָה."
שִׁירָן הִסְתַּכְּלָה בַּטֵּלֵפוֹן שֶׁל קְלָרָה, מַכְשִׁיר יָשֵׁן שֶׁכָּמוֹהוּ לֹא רָאֲתָה אַף פַּעַם (הַנֶּכֶד נָתַן לָהּ אֶחָד חָדָשׁ, הוּא נִשְׁאַר בַּמְּגֵירָה), וְהֶחֱלִיטָה לִבְחוֹר בִּשְׁטָר. הִיא אָסְפָה אֶת זָ'קֵט הַגִּ'ינְס וְאֶת הַסְּמַארְטְפוֹן שֶׁלָּהּ וַהֲלָכָה.
רַק אַחֲרֵי שֶׁנִּסְגְּרָה הַדֶּלֶת מֵאֲחוֹרֶיהָ הִסְתּוֹבְבָה קְלָרָה וְרָאֲתָה אֶת הַיֶּלֶד עַל הַסַּפָּה, מוּל הַטֵּלֵוִויזְיָה הַדּוֹלֶקֶת. הֵם הִבִּיטוּ זֶה בָּזֶה בִּשְׁתִיקָה, כָּל אֶחָד וּמַחְשְׁבוֹתָיו הוּא.
"אַתָּה יוֹדֵעַ מִי אֲנִי?" שָׁאֲלָה קְלָרָה. הַיֶּלֶד הִינְהֵן. "תַּשְׁתִּיק אֶת הַטֵּלֵוִויזְיָה, אֲנִי בְּקוֹשִׁי שׁוֹמַעַת אֶת עַצְמִי." הַיֶּלֶד לַחַץ עַל הַשֶּׁלֶט וְהַקּוֹלוֹת הַצַּיְיצָנִים נִדְמוּ. "אָז מִי אֲנִי?"
"הַקַּרְצִיָּיה הַזְּקֵנָה מִמּוּל," לְאַט הַיֶּלֶד.
קְלָרָה פָּרְקָה אֶת הַתִּיק וְהִנִּיחָה אוֹתוֹ עַל רִצְפַּת הַפַּרְקֵט. הִיא צָעֲדָה אֶל הַסַּפָּה וְנִרְכְּנָה אֵלָיו. בַּעֲמִידָה לֹא הָיְתָה גְּבוֹהָה מִמֶּנּוּ בְּהַרְבֵּה אֲבָל עַכְשָׁיו הָיָה בֵּינֵיהֶם הֶפְרֵשׁ שֶׁנִּיתָּן לַעֲבוֹד אִיתּוֹ.
"הַשֵּׁם שֶׁלִּי קְלָרָה, וְאִם אֲנִי אֶשְׁמַע אוֹתְךָ עוֹד פַּעַם קוֹרֵא לִי כָּכָה אֲנִי אֶהֱרוֹג אוֹתְךָ, הֵבַנְתָּ?"
נִרְאֶה שֶׁהַיֶּלֶד הֵבִין. רָאוּי לְצַיֵּין שֶׁהִשְׁמִיעָה שֶׁל קְלָרָה לֹא מָה שֶׁהָיְתָה, וּבְאוֹזֶן שְׂמֹאל נוֹתְרוּ רַק שְׂרִידִים מִמֶּנָּה. לְפִיכָךְ הִיא מְדַבֶּרֶת בְּקוֹל רָם מְאוֹד וּמַפְנֶה כְּלַפֵּי בְּנֵי-שִׂיחָה אֶת צַד יָמִין שֶׁל פָּנֶיהָ. הַדָּבָר מַשְׁוֶוה לָהּ חָזוּת מְסוּכֶּנֶת וְעַרְמוּמִית בְּהַרְבֵּה מִן הַמְּצִיאוּת, וְעַל יְלָדִים זֶה עוֹשָׂה רוֹשֶׁם גָּדוֹל.
הִיא פָּנְתָה אֶל הַמִּטְבָּח שֶׁהָיָה הֶמְשֵׁכוֹ שֶׁל הַסָּלוֹן (אֶצְלָהּ הַמִּטְבָּח תְּחוּם בְּתוֹךְ חֶדֶר מִשֶּׁלּוֹ עִם דֶּלֶת כְּנִיסָה, לָמָּה צָרִיךְ כָּל הַבַּיִת לְהִתְמַלֵּא בְּרִיחוֹת טִיגּוּן?), לְמַעֲשֶׂה אֶחָד מִקִּירוֹת הַסָּלוֹן הָיָה מִטְבָּח ("חָלָל אֵירוּחַ זוֹרֵם, בְּלִי חֲסִימוֹת," אָמְרָה הָאַדְרִיכָלִית), הִתְהַלְּכָה סְבִיב הָאִי וּשְׁנֵי כִּיסְאוֹת הַבַּר הַצְּמוּדִים אֵלָיו, שֶׁנִּרְאוּ לָהּ בִּלְתִּי-יְשֵׁיבִים בַּעֲלִיל, וְשָׁרְקָה בְּהִתְפַּעֲלוּת, אֶצְבְּעוֹתֶיהָ שְׁלוּבוֹת לָהּ עַל גַּבָּהּ. לִפְעָמִים חִיקְּתָה בְּלִי מֵשִׂים אֶת הֲלִיכוֹתָיו שֶׁל שִׁמְעוֹן.
"פָּשׁשׁשׁ, אֵיזֶה יוֹפִי הֵם עָשׂוּ פֹּה," אָמְרָה. לְמַעַן הָאֱמֶת זֶה הָיָה רָחוֹק מִיּוֹפִי בְּעֵינֶיהָ, מְזוּיָּף וְתָמוּהַּ וַחֲסַר כֹּל הִיגָּיוֹן, אֲבָל הִיא לֹא רָצְתָה לְצַעֵר אֶת הַיֶּלֶד. "לֹא פֶּלֶא שֶׁנִּגְמַר לָהֶם הַכֶּסֶף. עַד אֵיזֶה שָׁעָה מוּתָּר לְךָ לְהִישָּׁאֵר עֵר?"
כַּעֲבוֹר שָׁלוֹשׁ שָׁעוֹת
אוּלַי בְּהַשְׁפָּעַת הַסֶּרֶט, שֶׁהָיָה מִזָּ'אנֶר הַמַּדָּע הַבִּדְיוֹנִי, לְרֶגַע נִדְמֶה לְאִילָנָה שֶׁשִּׁירָן עָבְרָה הִזְדַּקְּנוּת מוּאֶצֶת בִּן לַיְלָה וְשֶׁהִיא רוֹאָה עַכְשָׁיו אֶת דְּמוּתָהּ הַקְּשִׁישָׁה, יוֹשֶׁבֶת עַל הַסַּפָּה בְּלִי הַטֵּלֵפוֹן בַּיָּד – זֶה מָה שֶׁהָיָה הֲכִי מוּזָר – וּמְעַלְעֶלֶת בְּמוּסַף סוֹף הַשָּׁבוּעַ. כְּשֶׁנָּשְׂאָה אֲלֵיהֶם הַדְּמוּת אֶת עֵינֶיהָ, עֲנָקִיּוֹת לְהַפְחִיד מֵאֲחוֹרֵי מִשְׁקְפֵי הַקְּרִיאָה, הֵבִינָה מִי זוֹ שֶׁיּוֹשֶׁבֶת בַּסָּלוֹן שֶׁלָּהֶם בְּנַעֲלֵי בַּיִת מְשׁוּבָּצוֹת, עֲטוּפָה בִּשְׂמִיכָה, וְזֶה לֹא נִרְאֶה לָהּ הַרְבֵּה פָּחוֹת מְשׁוּנֶּה מֵהַהַשְׁעָרָה הַקּוֹדֶמֶת.
יִגְאָל עָמַד מְאוּבָּן לְצִידָּהּ וְהִיא קָלְטָה אֶת שְׁתִיקוֹתָיו הַמִּתְחַלְּפוֹת מִתַּדְהֵמָה לַהֲבָנָה, לְבֶהָלָה וּלְזַעַם. הִיא חִיכְּתָה שֶׁהוּא יְדַבֵּר רִאשׁוֹן.
"מָה אַתְּ עוֹשָׂה פֹּה?" שָׁאַל לְבַסּוֹף, שְׁאֵלָה לֹא חֲרִיפָה בִּמְיוּחָד, חָשְׁבָה אִילָנָה, וְיָכְלָה לִרְאוֹת שֶׁהַזְּקֵנָה שׁוּתָּפָהּ לְדַעְתָּהּ.
"קוֹרֵאת עִיתּוֹן," עָנְתָה קְלָרָה, "אִי-אֶפְשָׁר לְהַגִּיד שֶׁיֵּשׁ לָכֶם כָּאן יוֹתֵר מִדַּי סְפָרִים," הוֹסִיפָה בְּתוֹכֵחָה.
פִּתְאוֹם עָבְרָה בְּמוֹחָהּ שֶׁל אִילָנָה מַחֲשָׁבָה שֶׁהִקְפִּיאָה אֶת דָּמָה. "אֵיפֹה לִיאוֹרִי?" שָׁאֲלָה בְּקוֹל רוֹעֵד.
"אֵיפֹה יִהְיֶה, הָלַךְ לִישׁוֹן. בְּלִי מִקְלַחַת," הַפְּטִירָה קְלָרָה בְּאוֹתָהּ נִימָה. "הוּא אָמַר שֶׁכְּבָר עָשָׂה לִפְנֵי אֲרוּחַת עֶרֶב."
יִגְאָל צָעַד צַעַד אֶחָד קָדִימָה. "מַסְפִּיק עִם הַשְּׁטוּיוֹת הָאֵלֶּה," הִתִּיז. "אַתְּ הִשְׁתַּגַּעְתָּ לְגַמְרֵי."
קְלָרָה הֵסִירָה אֶת הַמִּשְׁקָפַיִים וְנָעֲצָה בּוֹ מַבָּט. "יָכוֹל לִהְיוֹת," אָמְרָה. "מִי לֹא הָיָה מִשְׁתַּגֵּעַ עִם חוֹר בַּקִּיר מוּל הָעֵינַיִים דָּבָר רִאשׁוֹן כְּשֶׁהַבֶּנְאָדָם מִתְעוֹרֵר, יוֹם אַחֲרֵי יוֹם אַחֲרֵי–"
"שְׁשְׁשְׁ, אַתֶּם תָּעִירוּ אַתְּ לִיאוֹרִי!" אָמְרָה אִילָנָה, וּמִיָּד הֵבִינָה שֶׁבְּאַזְהָרָה הַבֵּיתִית הַזֹּאת, בְּגוּף שֵׁנִי רַבִּים, הִכְנִיסָה אֶת קְלָרָה אֶל הַשִּׁגְרָה הַמִּשְׁפַּחְתִּית.
בַּשָּׁבוּעַ שֶׁלְּאַחַר מִכֵּן
אֶת יוֹם הַצִּילּוּם שֶׁקָּבְעוּ עִם הָאַדְרִיכָלִית כְּדֵי שֶׁתַּצִּיג אֶת הַדִּירָה בָּאֲתָר שֶׁלָּהּ נֶאֶלְצוּ לִדְחוֹת לְמוֹעֵד לֹא יָדוּעַ, וְהִיא לֹא הִסְתִּירָה אֶת מוֹרַת רוּחָהּ: תְּמוּרַת הַצִּילּוּמִים הָאֵלֶּה הֶעֱנִיקָה לָהֶם הַנָּחָה, וְהִיא יָדְעָה שֶׁחַלּוֹן הַהִזְדַּמְּנוּת לְצִילּוּמִים הוֹלֵךְ וְנִסְגַּר כְּכָל שֶׁמִּתְרַחֲקִים מִתּוֹם הַשִּׁיפּוּץ, כְּשֶׁהַדַּיָּירִים, כּוּלָּם בְּלִי יוֹצֵא מִן הַכְּלָל, מַעֲמִיסִים עַל הַדִּירָה אֶת הַקִּשְׁקוּשִׁים שֶׁלָּהֶם. כְּמוֹ כֵן נֶאֶלְצוּ לְבַטֵּל – בְּתֵירוּצִים מִשְׁתַּנִּים בְּהֶתְאֵם לֶאֱרוֹעַ וּלְנִמְעָנִים – אֲרוּחָה מִשְׁפַּחְתִּית גְּדוֹלָה שֶׁבָּהּ הִתְכַּוְּונוּ לְהַרְאוֹת אֶת הַדִּירָה הַמְּשׁוּפֶּצֶת לְכָל הַקְּרוֹבִים שֶׁטֶּרֶם זָכוּ, חֲנוּכַּת בַּיִת מְשׁוּתֶּפֶת לַחֲבֵרִים מֵהַמִּשְׂרָד שֶׁלּוֹ וְשֶׁלָּהּ, וּמְסִיבַּת כִּיתָּה לְיַלְדֵי ג'1 שֶׁנּוֹעֲדָה לְבַסֵּס אֶת מַעֲמָדוֹ הַחֶבְרָתִי הָרוֹפֵף, הַמַּדְאִיג, שֶׁל לִיאוֹר. אֶת הָאֱמֶת – שֶׁשָּׁכְנָה קְשִׁישָׁה הִתְנַחֲלָה לָהֶם בַּסָּלוֹן וְאֵין לָהּ כַּוּוֹנָה לָצֵאת עַד שֶׁלֹּא יִסָּגְרוּ אֶת הַחוֹר שֶׁפַּעַר לָהּ הַשִּׁיפּוּץ שֶׁלָּהֶם בְּקִיר חֲדַר הַשֵּׁינָה – לֹא יָכְלוּ לְהַגִּיד לָאִישׁ. "זֶה מוֹצִיא אוֹתָנוּ גַּם פאתטים וְגַם מִפְלָצוֹת," לָחֲשָׁה אִילָנָה לְיִגְאָל (הֵם הִתְרַגְּלוּ לְדַבֵּר בְּלַחַשׁ בַּלֵּילוֹת, הָעִיצּוּב הַזּוֹרֵם הֶעֱבִיר קוֹלוֹת בֵּין חֶלְקֵי הַדִּירָה בְּקַלּוּת רַבָּה מִדַּי.)
הַבִּיטּוּל הָאַחֲרוֹן, מִכָּל מָקוֹם, לֹא גָּרַר מְחָאָה. לְהֶפֶךְ, לִמְגִינַּת לִבָּם נִרְאֶה לִיאוֹר כְּאִילּוּ הוּקַל לוֹ. יִגְאָל נִיסָּה, בְּתוֹר פִּיצּוּי (לֹא בָּרוּר לְמִי) לְפַתּוֹת אוֹתוֹ לָצֵאת אִתּוֹ לְמִגְרַשׁ הַכַּדּוּרֶגֶל.
"אֵין לִי זְמַן," אָמַר הַיֶּלֶד, "קְלָרָה הִבְטִיחָה שֶׁהִיא תְּלַמֵּד אוֹתִי לַעֲשׂוֹת כַּדּוּרִי שׁוֹקוֹלָד."
אֲשֶׁר לָאֵרוּעִים הָאֲחֵרִים, עַכְשָׁיו הָיָה קָשֶׁה אֲפִילּוּ לְדַמְיֵין אוֹתָם. נִיתָּן לַחֲשׁוֹד בִּקְלָרָה שֶׁהִיא עוֹשָׂה אֶת זֶה מִתּוֹךְ רִשְׁעוּת וְנַקְמָנוּת, אֲבָל הָאֱמֶת הַמָּרָה הָיְתָה שֶׁהָאִישָּׁה נֶעֶדְרָה וְלוּ שֶׁמֶץ שֶׁל סְטַיְיל. הִיא הָיְתָה חוּרְבַּן מַהֲלָךְ לְכָל עִיצּוּב. בַּאֲשֶׁר דַּרְכָּהּ, שָׁם הָלַךְ עַל הַדַּקּוֹרְצִיָּה. הִיא לֹא הָיְתָה מְזַהָה כִּיסֵּא שֶׁל אִימַּס גַּם אִילּוּ נָפַל לָהּ עַל הַבְּהוֹנוֹת (פַנְטַזְיָה קְטַנָּה שֶׁל אִילָנָה) – הִיא לֹא הָיְתָה מַבְדִּילָה בֵּינוֹ וּבֵין כִּיסֵּא שֶׁל כֶּתֶר פְּלַסְטִיק. אֶת הַדֶּגֶם הַמּוּקְטָן שֶׁל חִיקּוּי אִימַּס בַּחֲדַר הַמִּשְׂחָקִים כִּיסּוּ עַכְשָׁיו צַעֲצוּעִים וְהַפְּלַיְיסְטַיְישָׁן הַזָּנוּחַ וְנַעֲלֵי סְפּוֹרְט (חֲדָשׁוֹת וְנוֹצְצוֹת וְנָקִיּוֹת לִמְגִינַּת לִבּוֹ שֶׁל יִגְאָל) שֶׁעָרְמוּ עָלָיו קְלָרָה וְלִיאוֹר כְּדֵי לְפַנּוֹת מָקוֹם עַל הַשָּׁטִיחַ עֲבוּר – לֹא נָעִים לוֹמַר – בָּתֵּי הַבּוּבּוֹת שֶׁבָּנוּ מִלְגּוֹ וְאִכְלְסוּ בְּמִשְׁפָּחוֹת דִּמְיוֹנִיּוֹת. סַפַּת הָעוֹר הַלְּבָנָה, רוֹשׁ בּוֹבוֹאָה, שֶׁיְּסַיְּימוּ לְשַׁלֵּם עָלֶיהָ בְּעוֹד שְׁנָתַיִים, נֶעֶלְמָה מִתַּחַת לְשִׁילּוּב פּוֹצֵעַ-עַיִן שֶׁל מַצָּעִים פִּרְחוֹנִיִּים דְּהוּיִים, לְמוּדֵי כְּבִיסוֹת רַבּוֹת, וּשְׂמִיכָה בְּצֶבַע חוֹם עַתִּיק. הַשָּׁז לוֹנְג נָשָׂא בְּהַכְנָעָה שְׁכָבוֹת שֶׁל בְּגָדִים, חֲלוּקִים וּפִיגָ'מוֹת, וּמִתַּחַת לְצֶמֶד שׁוּלְחָנוֹת הַקָּפֶה הַקְּטַנִּים הַמְּעוּגָּלִים, תְּכֵלֶת וֶאֱגוֹז בָּהִיר, נִיצְּבוּ בִּשְׁתֵּי שׁוּרוֹת לֹא יְשָׁרוֹת בִּמְיוּחָד כַּמָּה זוּגוֹת נַעֲלַיִים וְטוּר שֶׁל כַּדּוּרִי גַּרְבַּיִים. אֶת הַקּוֹנְסוּלָה בַּסָּלוֹן עִיטְּרָה שׁוּרָה עַקְמוּמִית שֶׁל תְּרוּפוֹת, כַּדּוּרִים וּמְשָׁחוֹת. לְמַבָּט לֹא הָיָה לְאָן לִבְרוֹחַ. בַּחֲדַר הָאַמְבַּטְיָה (קְלָרָה נִיסְּתָה וְלֹא הִצְלִיחָה לְהָבִין אֶת הַהַצְדָּקָה לְכִיּוֹר מְרוּבָּע קָטָן עַל שִׁידַת עֵץ יְשֵׁנָה שֶׁהִיא הָיְתָה מִתְבַּיֶּישֶׁת לָתֵת לְאַלְטֶע זָאכֶען), לְצַד שָׁלוֹשׁ מִבְרְשׁוֹת הַשִּׁינַּיִים הַחַשְׁמַלִּיּוֹת שֶׁלָּהֶם, עָמְדָה כּוֹס פְּלַסְטִיק מְשׁוּפְשֶׁפֶת וּבְתוֹכָהּ מִבְרֶשֶׁת יְרַקְרַקָּה שֶׁזִּיפֶיהָ הִתְעַגְּלוּ לְכָל עֵבֶר.
עוֹד שִׂיחָה שֶׁנִּלְחֲשָׁה בְּאִישׁוֹן לַיְלָה
"בִּפְרִינְצִיפּ לֹא."
"מָה פְּרִינְצִיפּ עַכְשָׁיו? אַתָּה נוֹרְמָלִי?"
"אוֹתִי שׁוּם מְכַשֵּׁפָה זְקֵנָה לֹא תִּסְחוֹט."
"כָּל הַכָּבוֹד. אָז כַּמָּה זְמַן אֲנַחְנוּ אֲמוּרִים לִסְבּוֹל אֶת זֶה?"
"עוֹד מְעַט הִיא תִּישָּׁבֵר, אַתְּ תִּרְאִי."
"אֵיזֶה תִּישָּׁבֵר, יִגְאָל? אֲנִי נִשְׁבַּרְתִּי. אֲנִי פּוֹחֶדֶת לְהִיכָּנֵס לַבַּיִת שֶׁלִּי, בְּחַיֵּי."
"מָה אַתְּ רוֹצָה מִמֶּנִּי? מֵאֵיפֹה אֲנִי אָבִיא כֶּסֶף בִּשְׁבִיל זֶה? זֶה אַתְּ הִתְעַקַּשְׁתָּ לְהַחֲלִיף אֶת כָּל הָרָהִיטִים. תַּהַרְגִי אוֹתִי מֶה הָיָה רַע בַּשּׁוּלְחָן שֶׁל הֲפִינַּת–"
"אַל תַּתְחִיל עַכְשָׁיו שׁוּב עִם הַשּׁוּלְחָן שֶׁל הֲפִינַּת אוֹכֶל."
"הַשּׁוּלְחָן וְכָל הַכִּיסְאוֹת."
(שְׁתִיקָה. חוֹלְפוֹת כַּמָּה דַּקּוֹת.)
"דַּי, יִגְאָל."
"מָה דַּי?"
"לֹא בָּא לִי."
"שׁוּב? מָה אַתְּ עוֹשָׂה לִי חֵרֶם?"
"אֵיזֶה חֵרֶם בְּרֹאשׁ שֶׁלְּךָ? אֲנִי לֹא מְסוּגֶּלֶת לְהִזְדַּיֵּין כָּכָה, אֲנִי כָּל הַזְּמַן בְּלַחַץ מֵהָרֶגַע שֶׁהִיא תִּשְׁתַּעֵל בָּאֶמְצַע."
"יוֹפִי, אָז עַכְשָׁיו גַּם זִיּוּנִים לֹא יִהְיוּ?"
"אֱלוֹהִים יִשְׁמוֹר, אֵיךְ שֶׁאֲנָשִׁים מְדַבְּרִים," לָחֲשָׁה קְלָרָה לְעַצְמָהּ בַּסָּלוֹן. "אִם שִׁמְעוֹן הָיָה שׁוֹמֵעַ הוּא לֹא הָיָה מַאֲמִין."
 
אֲבָל אֲפִילּוּ זֶה לֹא הָיָה הֲכִי נוֹרָא בִּשְׁבִיל יִגְאָל
שֶׁנִּכְנַס הַבַּיְתָה יוֹם אֶחָד וּכְשֶׁהֵסִיר אֶת הַמְּעִיל וְהִתְפַּתֵּל כְּמוֹ תָּמִיד כְּדֵי לֹא לַחֲטוֹף מַכָּה בְּרֹאשׁ מֵהַמַּתְלָה שֶׁהָאַדְרִיכָלִית עִיצְּבָה בְּעַצְמָהּ מִצִּינּוֹרוֹת אִינְסְטָלַצְיָה, שָׁמַע אֶת בְּנוֹ אוֹמֵר בַּסָּלוֹן:
"אוֹי, נָפְלָה לִי עֵין."
וְאֶת הַמְּכַשֵּׁפָה עוֹנָה לוֹ:
"לֹא קָרָה כְּלוּם, לִיאוֹרְקָ'ה. אַתָּה תּוֹפֵס אֶת הַחוּט וּמְסוֹבֵב אֶת הַמַּסְרֵגָה כָּכָה בִּזְהִירוּת, לֹא – לַצַּד הַשֵּׁנִי, בְּדִיּוּק, וּמַעֲלֶה אוֹתָהּ בַּחֲזָרָה."
כַּעֲבוֹר שְׁלוֹשָׁה שָׁבוּעוֹת 
אָרְזוּ שְׁנֵי הַפּוֹעֲלִים וְהַצִּבְעִי אֶת פַּטִּישֵׁיהֶם, אֶת מִבְרְשׁוֹתֵיהֶם, אֶת דְּלָיֵיהֶם וְאֶת שְׁאָר כְּלֵיהֶם, הֶעֱמִיסוּ הַכּוֹל עַל הַטֶּנְדֵּר שֶׁל סָמִיר מְנַהֵל הָעֲבוֹדָה וְנָסְעוּ. עֶרֶב קַר וְלַח יָרַד עַל רְחוֹב הַכַּלָּנִית. נִכְנַס יִגְאָל בָּרָק לַסָּלוֹן בֵּיתוֹ, שָׁם יָשְׁבוּ עַל הַסַּפָּה בְּנוֹ וּשְׁכֶנְתּוֹ עֲטוּפִים בִּשְׂמִיכָה הַחוֹמָה וְצָפוּ בַּסֶּרֶט, וְאָמַר:
"טוֹב קְלָרָה, הַחוֹר מְתוּקָּן פִיקְס. הַקִּיר שֶׁלְּךָ כְּמוֹ חָדָשׁ."
וּקְלָרָה וְלִיאוֹרִי, בְּלִי אוֹמֶר, הֵנִיפוּ שְׁנֵיהֶם לְעֶבְרוֹ יָד אַחַת קְטַנָּה וַעֲגַלְגַּלָּה וְאַחֶרֶת צְפוּדָה וּמְכוּסָּה כִּתְמֵי זִיקְנָה, וּשְׁתֵּיהֶן זוֹקְפוֹת אֶצְבַּע בַּתְּנוּעָה שֶׁפֵּירוּשָׁהּ: שֶׁקֶט! שִׂיא הַמֶּתַח עַכְשָׁיו!
 



https://www.shortstoryproject.com/he/story/%d7%a7%d7%9c%d7%a8%d7%94-%d7%9e%d7%aa%d7%a2%d7%95%d7%a8%d7%a8%d7%aa/
#אוּרְבָּנִי#הוּמוֹרִיסְטִי#יִשְׂרְאֵלִי#נִיכּוּר