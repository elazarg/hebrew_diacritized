"הוּא דִּיבֵּר אִיתְּךָ?"
"שָׁתַק עַד צוֹמֶת בִּילוּ."
"וְאָז?"
"וְאָז הָאֵט וְהֶרְאָה אֶת הַמֶּרְכָּז הַמִּסְחָרִי הַמְּכוֹעָר שֶׁבּוֹנִים שָׁם."
"טוֹב, כָּל זֶה הִגִּיעַ לוֹ בְּהַפְתָּעָה, אַתְּ יוֹדַעַת."
אַבָּא חוֹזֵר עִם תַּפּוּז בְּיָד וּמְגַלְגֵּל אוֹתוֹ עַל הַשַּׁיִשׁ, אִימָּא תּוֹפֶסֶת, חוֹרֶצֶת אֶת הַקְּלִיפָּה בְּסַכִּין וּמַעֲבִירָה אֵלַי לְקַלֵּף. הַיָּדַיִים מִתְכַּסּוֹת בְּמִיץ דָּבִיק. פֶּלַח אַחֲרֵי פֶּלַח אֲנִי אוֹכֶלֶת אֶת כּוּלּוֹ.
"שָׁכַחְתִּי כַּמָּה הַתַּפּוּזִים שֶׁלָּךְ מְתוּקִים," אֲנִי אוֹמֶרֶת לְאַבָּא. הוּא מִתְעַלֵּם מִמֶּנִּי וְיוֹצֵא הַחוּצָה.
לְיַד עֲרֵימַת צִינּוֹרוֹת בְּאֶמְצַע הֶחָצֵר עוֹמֶדֶת דְּמוּת מְכוּסָּה כּוּלָּהּ, סְוֵודֶר, כּוֹבַע צֶמֶר שֶׁחוֹשֵׂף רַק אֶת אֵזוֹר הָעֵינַיִים, מַגָּפַיִים וּמִכְנְסֵי עֲבוֹדָה.
"מָה זֶה?"
אִימָּא מְצִיצָה מֵהַחַלּוֹן וְחוֹזֶרֶת לַחֲבוֹט בִּשְׁנִיצֵלִים שֶׁהוֹצִיאָה מֵהַמְּקָרֵר.
"יָעֵל, אַתְּ מִתְכַּוֶּונֶת לְמִי זֶה, לֹא מָה זֶה. זֶה סַוַּואי."
"סַוַּואי?"
"כּוּלָּם לוֹקְחִים עַכְשָׁיו תַּאיְלַנְדִּים, אֵין בְּרֵירָה, הַיִּשְׂרְאֵלִים לֹא רוֹצִים לַעֲבוֹד."
"לָמָּה הוּא מְכוּסֶּה כָּכָה?"
"גַּם בַּמֶּשֶׁק שֶׁל צוּקֶרְמָן וְדָגָן זֶה כָּכָה, הֵם הֵבִיאוּ חֲמִישָּׁה-שִׁישָּׁה כָּל אֶחָד, כּוּלָּם מְכוּסִּים, מְפַחֲדִים מֵהַשֶּׁמֶשׁ שֶׁלָּנוּ אֲבָל עוֹבְדִים יָפֶה, חֲרוּצִים."
אֲנִי יוֹצֵאת אֶל הֶחָצֵר לָשֶׁבֶת עַל כִּיסֵּא הַקַּשׁ שֶׁשָּׂרַד אֶת הַשָּׁנִים. בִּמְקוֹם שֶׁעָמְדוּ פַּעַם חָבִיּוֹת חֲלוּדוֹת וּסְכָךְ יָשֵׁן צוֹמְחִים עַכְשָׁיו שִׂיחֵי וְרָדִים. אִימָּא הִצְלִיחָה סוֹף כָּל סוֹף לְשַׁכְנֵעַ אֶת אַבָּא לַעֲשׂוֹת לָהּ גִּינָּה. אַבָּא וְהַתַּאיְלַנְדִּי מְזִיזִים אֶת עֲרֵימַת הַצִּינּוֹרוֹת אֶל מֵאֲחוֹרֵי בֵּית הָאִימּוּן. מוּל הַזְּרִיזוּת שֶׁל הַתַּאיְלַנְדִּי, אַבָּא נִרְאֶה זָקֵן, מִתְנַשֵּׁף בְּמַאֲמָץ כְּשֶׁהוּא מַעֲמִיס אֶת הַצִּינּוֹר עַל גַּבּוֹ. אֲנִי מַנִּיחָה אֶת הַיָּדַיִים עַל הַבֶּטֶן וּמֵרְגִישָׁה אוֹתוֹ זָז קְצָת.
הַתַּאיְלַנְדִּי חוֹזֵר לָקַחַת עוֹד צִינּוֹר, אֶפְשָׁר לִרְאוֹת רַק אֶת הָעֵינַיִים הַקְּטַנּוֹת וְהַחוֹמוֹת שֶׁמְּצִיצוֹת מֵהַחוֹר  שֶׁבְּכוֹבַע. מֵאֲחוֹרֵי הַמַּחְסָן נִשְׁמָע קוֹלוֹ שֶׁל אַבָּא, הוּא מְמַהֵר לְהִתְרַחֵק וְלֹא מַבִּיט בִּי.
הַדֶּלֶת שֶׁל בֵּית הָאִימּוּן שֶׁעָמַד רֵיק שָׁנִים, מֵאָז שֶׁאַבָּא וִיתֵּר עַל גִּידּוּל אֶפְרוֹחִים, נִצְבְּעָה בְּכָחוֹל וְהַקִּירוֹת שׁוּפְּצוּ וְסוּיְּדוּ בְּלָבָן, לְיָדָהּ עוֹמֵד זוּג נַעֲלֵי עֲבוֹדָה מְכוּסּוֹת בּוֹץ. אֲנִי נִכְנֶסֶת פְּנִימָה. הַמָּקוֹם הוּסַב לַחֲדַר מְגוּרִים: מִיטַּת עֵץ צְמוּדָה לְקִיר, שׁוּלְחָן עָגוֹל בְּאֶמְצַע הַחֶדֶר וּשְׁלוֹשָׁה כִּיסְאוֹת מִסְּבִיבוֹ, כִּירַיִים וַאֲרוֹן מִתַּחַת לְחַלּוֹן קָטָן שֶׁצּוֹפֶה אֶל הַשַּׁעַר הָאֲחוֹרִי, וְהַפִּינָּה הַקְּרוֹבָה לֶחָצֵר שֶׁהָפְכָה לְחַדְרוֹן מִקְלַחַת וְשֵׁירוּתִים. עַל הַמִּיטָּה זְרוּקִים זוּג מִכְנְסֵי עֲבוֹדָה וְכוֹבַע צֶמֶר. אֲנִי מְצִיצָה בָּאָרוֹן: שַׂק אוֹרֶז, שְׁתֵּי קְעָרוֹת, בַּקְבּוּק שֶׁמֶן וַעֲרֵימַת בְּצָלִים שֶׁמַּעֲלִים רֵיחַ.
"מָה אַתְּ עוֹשָׂה כָּאן?" אַבָּא רוֹטֵן בַּפֶּתַח.
"נֶחְמָד פֹּה."
"יָעֵל, בְּחַיֶּיךָ, תַּפְסִיקִי לְרַחְרֵחַ."
"כַּמָּה זְמַן הוּא כְּבָר פֹּה?"
"חֲצִי שָׁנָה."
"הוּא מְדַבֵּר?"
"יָעֵל דַּי, בּוֹאִי נֵצֵא מִפֹּה."
הַמִּזְוָודָה מוּנַּחַת בַּחֶדֶר שֶׁהָיָה שֶׁלִּי וְעַכְשָׁיו הוּא חֲדַר אוֹרְחִים. אֲנִי לֹא מִתְכַּוֶּונֶת לִפְתּוֹחַ אוֹתָהּ "וּלְסַדֵּר בָּאֲרוֹנוֹת" כְּמוֹ שֶׁאִמָּא בִּיקְּשָׁה. הַמִּזְוָודָה תְּשַׁמֵּשׁ אָרוֹן, בֵּינְתַיִים. הַחֶדֶר הִשְׁתַּנָּה. הַקִּירוֹת צְבוּעִים בְּצָהוֹב עָדִין. שׁוּלְחָן קָטָן נִיצָּב לְצַד הַמִּיטָּה, וִילוֹנוֹת אֲפַרְפָּרִים תְּלוּיִים עַל מוֹט עֵץ, וּמְנוֹרַת קְרִיאָה עִם אָהִיל בְּצֶבַע בֵּז' מְחוּבֶּרֶת לַקִּיר. נִיסָּיוֹן שֶׁל אִימָּא לָתֵת לַחֶדֶר אֲוִוירָה שֶׁל בֵּית מָלוֹן.
לַמְרוֹת הַחוֹם אֲנִי נִשְׁכֶּבֶת עַל הַמִּיטָּה וּמִתְכַּסֶּה בִּשְׂמִיכַת הֵפִיקָה. עֲדַיִין אֶפְשָׁר לְהַבְחִין בַּכֶּתֶם הַדָּהוּי שֶׁהוֹתִיר הַתֵּיוֹן שֶׁזָּרַקְתִּי לַתִּקְרָה. שָׁעוֹת הָיִיתִי בּוֹהָה בּוֹ. עַכְשָׁיו הוּא מִתְבּוֹנֵן בִּי מוּשְׁפֶּלֶת. כָּל הַשָּׁנִים שֶׁלֹּא הָיִיתִי פֹּה מִצְטַמְּקוֹת אֶל מוּל הַכֶּתֶם הַזֶּה.
בְּאַרְבַּע אִימָּא מַדְלִיקָה אֶת הָרַדְיוֹ לְשִׁירִים שֶׁל אַחֵר הַצָּהֳרַיִים וּבָאָה לִדְפּוֹק עַל הַדֶּלֶת, "יֵשׁ לְךָ בִּיקּוּר". בִּיקּוּר? מָה הִיא כְּבָר עָשְׂתָה? רָצָה לְסַפֵּר בַּמַּכּוֹלֶת שֶׁהַבַּת חָזְרָה, שֶׁהִיא יָדְעָה שֶׁתַּחֲזוֹר בְּסוֹף. אֶת מִי הִיא שִׁידְּלָה לְהַגִּיעַ?
עֲנָת יוֹשֶׁבֶת בַּמִּרְפֶּסֶת, בָּאָה לִבְדּוֹק מָה שִׁינּוּ בִּי הַשָּׁנִים. בָּהּ הֵן לֹא נָגְעוּ. אוּלַי רַעֲמַת הַתַּלְתַּלִּים מְטוּפַּחַת יוֹתֵר וְהָאִיפּוּר מַדְגִּישׁ אֶת תָּוֵוי פָּנֶיהָ הָעַכְבָּרִיּוֹת. אֲנִי יוֹשֶׁבֶת מוּלָהּ בִּשְׁתִיקָה וְהִיא עוֹשָׂה אֶת כָּל הָעֲבוֹדָה. מְפָרֶטֶת עַל כָּל אֶחָד "מִיַּלְדֵי הַכִּיתָּה שֶׁלָּנוּ", רָעוֹת סִייְּמָה תּוֹאַר בְּהוֹרָאָה, דְּגָנִית הִתְחַתְּנָה עִם קִיבּוּצְנִיק, אֱיָיל מִגְדַּל סוּסִים בְּאוֹסְטְרַלְיָה, יוֹנָתָן עָמוֹק בְּתוֹךְ עוֹלָם הַמַּחְשְׁבִים, הַגָּאוֹן הַזֶּה, וְגִלְעָד הוּא לָקַח עַל עַצְמוֹ אֶת הַמֶּשֶׁק, מָה שֶׁהוּא עָשָׂה זֶה פָּשׁוּט פֶּלֶא, אֵיךְ הִצְלִיחַ לַהֲפוֹךְ אֶת הַמֶּשֶׁק הֶעָלוּב שֶׁל אַבָּא שֶׁלּוֹ לְאִימְפֶּרְיָה בְּכָל הָאָרֶץ, בְּכָל מָקוֹם שֶׁאַתְּ הוֹלֶכֶת, אֲפִילּוּ בְּתֵל אָבִיב, הַבֵּיצִים שֶׁל מֶשֶׁק גְּרִישְׁפָן זֶה שָׁם דָּבָר. גִּלְעָד דּוֹקֵר וְנִתְקַע בַּגָּרוֹן.
אִימָּא מוֹפִיעָה עִם מַגָּשׁ וְעָלָיו תֶּה קַר וְעוּגִיּוֹת.
"אֵיזוֹ חֲתוּנָּה הָיְתָה, עַנְתִּי, מַמָּשׁ נֶהְדֶּרֶת."
"תּוֹדָה. הָיָה לָנוּ חָשׁוּב שֶׁיִּהְיֶה מְיוּחָד."
"יָעֵל, הָיִיתָ צְרִיכָה לִרְאוֹת אֶת זֶה, הֵם עָשׂוּ חֲתוּנָּה בְּסִגְנוֹן הַמּוֹשָׁב בִּשְׁנוֹת הָאַרְבָּעִים, עִם עֲרֵימוֹת חָצִיר וְחוֹפֶה שֶׁכּוּלָּם רָקְמוּ עָלֶיהָ."
עֲנָת מְחַיֶּיכֶת וּמְשַׁפְשֶׁפֶת אֶת טַבַּעַת הַנִּישּׂוּאִים הַמְּעוּצֶּבֶת שֶׁלָּהּ. הַתַּאיְלַנְדִּי בַּחוּץ מְנַסֵּר עֲנָפִים, וְהֵם נוֹפְלִים בַּחֲבָטָה בְּזֶה אַחַר זֶה.
"שְׁמַעְתֶּם?" שׁוֹאֶלֶת עֲנָת.
"מָה?" אִימָּא מִתְיַישֶּׁבֶת לִידֵי.
עֲנָת לוֹגֶמֶת מֵהַתֶּה, כְּאִילּוּ אֵין לָהּ שׁוּם כַּוּוֹנָה לְסַפֵּר לָנוּ.
"אֵלֶּה," הִיא אוֹמֶרֶת לְבַסּוֹף וּמְסַמֶּנֶת לְכִוּוּן הֶחָצֵר, "דְּבָרִים מוּזָרִים קוֹרִים מֵאָז שֶׁהֵם כָּאן. אֲנִי לֹא אוֹמֶרֶת שֶׁהֵם לֹא עוֹבְדִים טוֹב, אֲבָל אִי אֶפְשָׁר לְהִתְעַלֵּם מֵהָעוּבְדָּה שֶׁרַק בַּחוֹדֶשׁ הָאַחֲרוֹן נֶעֶלְמוּ שְׁלוֹשָׁה כְּלָבִים וְאֶחָד מֵהֶם שֶׁל הַשְּׁנַיְידֵרִים, אַתֶּן יוֹדְעוֹת, הָרוֹעֶה הַגֶּרְמָנִי שֶׁלָּהֶם, אֵינֶנּוּ."
"הֵם גּוֹנְבִים כְּלָבִים?"
"לֹא סְתָם, הֲרֵי יָדוּעַ שֶׁבְּתַאיְלַנְד אוֹכְלִים בְּשַׂר כְּלָבִים."
הַתַּאיְלַנְדִּי מְסַיֵּים אֶת הָעֲבוֹדָה וּמִתְיַישֵּׁב עַל מַדְרֵגוֹת הַבַּיִת, מְגָרֵד בְּרֹאשׁ, אֲבָל לֹא מוֹרִיד אֶת הַכּוֹבַע.
"אִמָּא, רָאִיתָ פַּעַם אֶת הַפָּנִים שֶׁלּוֹ?"
"הֵם כּוּלָּם נִרְאִים אוֹתוֹ דָּבָר," עֲנָת עוֹנָה בִּמְקוֹמָהּ וּמִסְתַּכֶּלֶת בַּשָּׁעוֹן.
"טוֹב, אֲנִי חַיֶּיבֶת לָלֶכֶת, אוּרִי נִשְׁאַר עִם אִימָּא שֶׁלִּי וְהִיא לֹא מְסוּגֶּלֶת לְשַׁעֲשֵׁעַ אוֹתוֹ יוֹתֵר מִשָּׁעָה."
הִיא יוֹרֶדֶת בַּמַּדְרֵגוֹת, מִתְעַלֶּמֶת מֵהַתַּאיְלַנְדִּי שֶׁיּוֹשֵׁב שָׁם, נִכְנֶסֶת לְאוֹטוֹ, נוֹסַעַת בְּרֶבֵּרֶס אֶת כָּל הַשְּׁבִיל וְנֶעֱלֶמֶת.
אִימָּא לֹא אוֹמֶרֶת מִילָּה, רַק מַפְנָה בְּהֶחְלֵטִיּוּת אֶת כּוֹסוֹת הַתֶּה, וּמְנַקָּה בִּיסוֹדִיּוּת מוּגְזֶמֶת אֶת הַשְּׁלוּלִית הַקְּטַנָּה שֶׁנִּקְוְותָה עַל הַשּׁוּלְחָן.
"אִמָּא, זֶה לֹא מוּזָר שֶׁעֲנָת לֹא אָמְרָה לִי כְּלוּם?"
"מָה זֹאת אוֹמֶרֶת לֹא אָמְרָה? הִיא לֹא הִפְסִיקָה לְדַבֵּר."
"אַתְּ יוֹדַעַת לָמָּה אֲנִי מִתְכַּוֶּונֶת."
"לֹא רוֹאִים, יָעֵל, בִּמְיוּחָד עִם הַשִּׂמְלָה הַזֹּאת."
"כֵּן, הִיא בֶּטַח לֹא יְכוֹלָה לְהַעֲלוֹת עַל דַּעְתָּהּ דָּבָר כָּזֶה."
שְׁעוֹת הָעֶרֶב הַמּוּקְדָּמוֹת לֹא מְבִיאוֹת הַקַּלָּה בְּחוֹם. אֲנִי מְפֵרָה אֶת כְּלַל הַיַּלְדוּת וְנִכְנֶסֶת לְבֵית הַקֵּירוּר. פּוֹשֶׁטֶת יָדַיִים עַל הַקִּיר הַצּוֹנֵן. בָּאַפְלוּלִית אֶפְשָׁר לְדַמְיֵין שֶׁהוּא כָּאן, כְּמוֹ אָז. הַיָּד מְשׁוֹטֶטֶת עַל הַפָּנִים שֶׁלּוֹ, נָחָה עַל הַשָּׂפָה הַתַּחְתּוֹנָה הַבַּשְׂרָנִית, וְאָז עוֹבֶרֶת לְמַשֵּׁשׁ אֶת הַזְּרוֹעוֹת הַחֲזָקוֹת שֶׁהֵרִימוּ בְּכָל יוֹם עֶשְׂרוֹת אַרְגָּזִים. אֲנִי שׁוֹאֶפֶת עוֹד קְצָת מֵרִיחַ הַזֵּיעָה שֶׁלּוֹ, הוּא עוֹצֵם עֵינַיִים וְנֶאֱנַח, שׁוּם מִילָּה לֹא נֶאֱמֶרֶת, רַק בָּשָׂר שֶׁנּוֹגֵעַ בַּבָּשָׂר וְעוֹנֶג שֶׁל הֲפָרַת כְּלָלִים. כְּשֶׁאֲנִי יוֹצֵאת מִבֵּית הַקֵּירוּר כְּבָר חָשׁוּךְ.
"אַתָּה עוֹקֵב אַחֲרֵי?" אֲנִי שׁוֹאֶלֶת אֶת אַבָּא שֶׁעוֹמֵד לְיַד הַדֶּלֶת וּמְעַשֵּׁן.
"גַּם אֲנִי עוֹשֶׂה אֶת זֶה לִפְעָמִים."
"מָה?"
"נִכְנַס לְבֵית הַקֵּירוּר כְּדֵי לִבְרוֹחַ מֵהַחוֹם." אַבָּא מַגִּישׁ לִי אֶת קוּפְסַת הַסִּיגַרְיוֹת, אֲבָל נָסוֹג וּמַחֲזִיר אוֹתָהּ לַכִּיס הַחוּלְצָה.
"אַבָּא, מָה קָרָה לָרָאפֵיק?"
הוּא נֶאֱנַח, יוֹנֵק יְנִיקָה אֲרוּכָּה מֵהַסִּיגַרְיָה וְאַחַר כָּךְ זוֹרֵק אוֹתָהּ עַל הָרִצְפָּה וּמוֹעַךְ בַּנַּעַל.
"אֲנִי לֹא יוֹדֵעַ."
"הַבֶּנְאָדָם עָבַד אֶצְלְךָ מִגִּיל אַרְבַּע-עֶשְׂרֵה, הָיִיתָ צָרִיךְ לְהִתְעַנְיֵין לְפָחוֹת מָה קָרָה לוֹ."
"אַתְּ חוֹשֶׁבֶת שֶׁלֹּא הִתְעַנְיַינְתִּי? מָה לֹא עָשִׂיתִי, נָסַעְתִּי לַמַּחְסוֹם, הִתְחַנַּנְתִּי שָׁם בִּפְנֵי הַמְּפַקֵּד, בִּיקַּשְׁתִּי מֵאַרְנוֹן דָּגָן שֶׁיַּעֲזוֹר, לֹא נָתְנוּ לְהִיכָּנֵס."
"ו..."
"וְזֶהוּ. עַזָּה נִסְגְּרָה וְשׁוּם עוֹבֵד לֹא יָכוֹל לְהַגִּיעַ. אֲנִי עוֹד חִיכִּיתִי, כָּל בּוֹקֶר הָיִיתִי נוֹסֵעַ לְכִיוּוּן אַשְׁקְלוֹן, אוּלַי בְּכָל זֹאת יַאַשְׁרוּ לָהֶם לַחֲזוֹר."
"הוּא בֶּן עֶשְׂרִים וּשְׁמוֹנֶה עַכְשָׁיו, אִם הוּא עֲדַיִין בַּחַיִּים."
"מָה זֹאת אוֹמֶרֶת עֲדַיִין בַּחַיִּים?"
"לֹא יוֹדַעַת, אוּלַי הוּא הִתְגַּיֵּיס לְפַתַ"ח, אוּלַי חַיָּילִים הָרְגוּ אוֹתוֹ, יִשְׂרָאֵל חִיסְּלָה אוֹתָם בְּכַמּוּיוֹת בַּשָּׁנִים הָאַחֲרוֹנוֹת, לֹא?"
"אוֹי, בֶּאֱמֶת יָעֵל, תָּמִיד אֶת רוֹאָה אֶת הַדְּבָרִים בְּפַשְׁטָנוּת."
"וְאַתָּה מַעֲדִיף לֹא לִרְאוֹת אֶת מָה שֶׁקּוֹרֶה מִתַּחַת לָאַף שֶׁלְּךָ."
"אֲנִי רוֹאֶה הַכֹּל וְרָאִיתִי הַכֹּל," הוּא אוֹמֵר בְּהֶחְלֵטִיּוּת. אֲנִי מַרְגִּישָׁה לַחַץ בֶּחָזֶה וְיוֹדַעַת שֶׁאִם אֲנַסֶּה לַעֲנוֹת לוֹ זֶה יִיגָּמֵר בִּדְמָעוֹת.
בְּבֵית הָאִימּוּן הָאוֹר דּוֹלֵק וְהַדֶּלֶת פְּתוּחָה, הַתַּאיְלַנְדִּי בְּגַבּוֹ לַכְּנִיסָה חוֹתֵךְ בְּצֵל, בְּלִי הַכּוֹבַע, נִדְמֶה לִי שֶׁהוּא שַׂר בְּשֶׁקֶט אוֹ מְמַלְמֵל לְעַצְמוֹ.
"שָׁלוֹם," הוּא מְסוֹבֵב אֶת הָרֹאשׁ, יֵשׁ לוֹ מֵצַח רָחָב וְשָׁטוּחַ וְאַף פָּחוּס שֶׁמְּכַסָּה חֵלֶק נִיכָּר מֵהַפַּרְצוּף, וְגַם שָׂפָם קָטָן וּמְדוּלְדָּל שֶׁיּוֹשֵׁב מֵעַל פֶּה כַּפְתּוֹרִי.
"הָלוֹ."
"אֲנִי יָעֵל, הַבַּת שֶׁל גִּיּוֹרָא וְרוּת, אַתָּה מְדַבֵּר עִבְרִית?"
"עִבְרִית קְצָת וְגַם אִינְגְלִישׁ לִיטֶל."
"לֹא הָיִיתִי פֹּה הַרְבֵּה זְמַן." בֶּן כַּמָּה הוּא יָכוֹל לִהְיוֹת? אוּלַי עֶשְׂרִים, אֲבָל יָכוֹל לִהְיוֹת שֶׁגַּם אַרְבָּעִים, יֵשׁ בּוֹ מַשֶּׁהוּ חֲסַר גִּיל. הוּא רַק מְחַיֵּיךְ וְלֹא אוֹמֵר דָּבָר, מְחַכֶּה שֶׁאֵצֵא כְּדֵי שֶׁיּוּכַל לְהַמְשִׁיךְ לְהָכִין אֶת הָאוֹכֶל שֶׁלּוֹ.
"מָה אַתָּה מְבַשֵּׁל?"
"זֶה?" הוּא שׁוֹאֵל וּמַצְבִּיעַ בְּסַכִּין עַל הַבָּצָל הֶחָתוּךְ.
"כֵּן. מָה זֶה?"
"אוֹנִיָּין."
"כֵּן, אֲנִי יוֹדַעַת שֶׁזֶּה אוֹנִיָּין אֲבָל מָה אַתָּה עוֹשֶׂה עִם הָאוֹנִיִּין?"
"קֵאוֹ פד."
"קֵאוֹ פד?"
"רַייְס וָאוֹנִיָּין, טוֹב."
אֲנִי רוֹצֶה לִשְׁאוֹל אוֹתוֹ לָמָּה הוּא פֹּה וְאֶת מִי הִשְׁאִיר בְּתַאיְלַנְד אֲבָל הוּא מַפְנֶה אֶת הַגַּב וּמַמְשִׁיךְ בְּקִיצּוּץ, רַעַד קַל נִיכָּר בַּצַּוּוֹאר שֶׁלּוֹ. אֲנִי סוֹגֶרֶת בְּשֶׁקֶט אֶת הַדֶּלֶת וְיוֹצֵאת אֶל הַחוֹשֶׁךְ שֶׁמֵּעֵבֶר לְשַׁעַר הַבַּרְזֶל.
בָּרֶגַע הָרִאשׁוֹן נִדְמֶה לִי שֶׁהַמִּקְלָט נֶעֱלַם, בַּמָּקוֹם שֶׁבּוֹ עָמְדָה פַּעַם קוּבִּיַּית בֵּטוֹן גְּדוֹלָה וַחֲשׂוּפָה, גָּדַל סְבֵּרְס לְמִימְּדֵי עֲנָק, הוּא מְכַסָּה אֶת הַמִּקְלָט וּבַחֲשֵׁכָה נִרְאֶה כְּמוֹ הַר מְשׁוּנָּן. אֲנִי עוֹמֶדֶת מוּלוֹ, חֲמַצְמַצּוֹת עוֹלָה בַּגָּרוֹן.
הַמֶּשֶׁק שֶׁל הַגְּרִישְׁפָּנִים מוּאָר, בֵּית הָאִימּוּן הַיָּשָׁן שֶׁלָּהֶם פּוֹרַק וּבִמְקוֹמוֹ נִבְנָה בֵּית חֲרוֹשֶׁת לַתַּרְנְגוֹלוֹת, בִּנְיָין עָצוּם מִמַּתֶּכֶת כְּחוּלָּה שֶׁיּוֹשֵׁב בְּאֶמְצַע הַמֶּשֶׁק שֶׁלָּהֶם. גִּלְעָד גְּרִישְׁפָן בְּוַודַּאי מְסַיֵּים לֶאֱכוֹל אֶת אֲרוּחַת הָעֶרֶב שֶׁלּוֹ: בֵּיצַת עַיִן וְסָלָט שֶׁרִינַּת חָתְכָה לוֹ דַּק. נִדְמֶה לִי שֶׁיֵּשׁ גַּם יֶלֶד אוֹ יַלְדָּה שֶׁדּוֹמִים לוֹ, וְגַם קְצָת לְרִינַּת. אוּלַי הוּא עֲדַיִין שׁוֹמֵר עַל הַגּוּף הָאַתְלֵטִי אוֹ שֶׁכְּבָר צוֹמַחַת לָהּ כָּרֵס קְטַנָּה וּמִפְרָצִים מִתְרַחֲבִים בַּשֵּׂיעָר הַמְּתוּלְתָּל. חֲמִישִּׁים צְעָדִים. הַמֶּרְחָק הַמְּדוּיָּק מֵהַמֶּשֶׁק שֶׁל גִּלְעָד אֶל הַמִּקְלָט, אֵיךְ סִפְרָתִי אֶת הַצְּעָדִים שֶׁלּוֹ, יוֹשֶׁבֶת עַל הַמִּזְרָן בְּמִקְלָט וּמְחַכֶּה, יֵשׁ לוֹ מַשֶּׁהוּ חָשׁוּב לְדַבֵּר אִיתִּי עָלָיו, אֲנִי חֲשׁוּבָה לוֹ, אֲנַחְנוּ מִשְׁפָּחָה אַחַת כּוּלָּנוּ. קוֹדֶם הָרַגְלַיִים שֶׁלּוֹ מְצִיצוֹת מֵהַסּוּלָּם, וְאָז הַחִיּוּךְ וְהַתַּלְתַּלִּים. "נֶחְמָד פֹּה," הוּא אוֹמֵר וּמִתְיַישֵּׁב לְיָדִי בִּשְׁתִיקָה. לִפְנֵי שֶׁאֲנִי מַסְפִּיקָה לְהַגִּיד מַשֶּׁהוּ יוֹרְדִים בְּסוּלַּם גַּם אַבְנֵר וְשָׁאוּל מֵהַכִּיתָּה מֵעָלֵינוּ, הֵם לֹא מְחַיְּיכִים. הַלֵּב דּוֹפֶק חָזָק וְאֵין מַסְפִּיק אֲוִויר בַּמִּקְלָט. אֲנִי רוֹצָה לְהַגִּיד מַשֶּׁהוּ וְלֹא מַצְלִיחָה, אַבְנֵר וְשָׁאוּל מַמְשִׁיכִים לַעֲמוֹד בְּיָדַיִים שְׁלוּבוֹת כְּמוֹ שׁוֹמְרֵי רֹאשׁ וְגִלְעָד מַתְחִיל, "יָעֵל, אַתְּ יוֹדַעַת, אֶצְלֵנוּ אֵין סוֹדוֹת, אָז בְּבַקָּשָׁה תְּסַפְּרִי לָנוּ, אֲנַחְנוּ יוֹדְעִים הַכֹּל וְעָדִיף שֶׁזֶּה יָבוֹא מִמְּךָ, יֵשׁ דְּבָרִים שֶׁאָסוּר שִׁיקְּרוּ, אַתְּ לֹא יְכוֹלָה לַחֲשׁוֹב רַק עַל עַצְמְךָ, יֵשׁ אֶת הַהוֹרִים שֶׁלְּךָ וְהָאַחִים שֶׁלְּךָ וְהַמּוֹשָׁב כּוּלּוֹ, אַתְּ לֹא חַיָּה לְבַד, וְיֵשׁ דְּבָרִים שֶׁלֹּא עוֹשִׂים." "גִּלְעָד," אֲנִי מְנַסָּה בַּגָּרוֹן חָנוּק, אֲבָל מְוַותֶּרֶת וְקָמָה כְּדֵי לָצֵאת, אַבְנֵר וְשָׁאוּל חוֹסְמִים אֶת הַדֶּרֶךְ. גִּלְעָד שָׁם יָד עַל הַכָּתֵף שֶׁלִּי וּמוֹשֵׁךְ אוֹתִי חֲזָרָה לַמִּזְרוֹן, "לֹא סִייַּמְנוּ, אַל תִּהְיִי כַּלְבָּה, אַתְּ חוֹשֶׁבֶת שֶׁלֹּא רָאִינוּ? אֲנַחְנוּ מְבִינִים שֶׁגַּם מְכוֹעָרוֹת וּשְׁמֵנוֹת צְרִיכוֹת אֶת זֶה, אָז לָמָּה אַתְּ לֹא בָּאָה לְבַקֵּשׁ, אֲנַחְנוּ מִשְׁפָּחָה, לֹא?" שָׁאוּל צוֹחֵק וְאַבְנֵר מְהַסָּה אוֹתוֹ, "שְׁתוֹק עַכְשָׁיו. אָז אִם אַתְּ רוֹצָה מִישֶׁהוּ שֶׁיְּזַיֵּין אוֹתְךָ, אַתְּ פָּשׁוּט צְרִיכָה לָבוֹא וּלְבַקֵּשׁ. אֲבִינוֹעַם אוֹ אוּרִי הַצּוֹלֵעַ יִשְׂמְחוּ לַעֲשׂוֹת לְךָ טוֹבָה, אֲבָל מָה שֶׁלֹּא יִהְיֶה, אָסוּר לָךְ לָלֶכֶת לְעִרְבּוּשִׁים." "תַּעֲזוֹב אוֹתִי גִּלְעָד," אֲנִי מְנַסֶּה וְהַדְּמָעוֹת חוֹנְקוֹת, אֲבָל הוּא מַחֲזִיק חָזָק וְלֹא מַרְפֶּה, מַשְׁכִּיב אוֹתִי וּמִתְיַישֵּׁב לִי עַל הַבֶּטֶן, "בְּכָל יוֹם בְּחָמֵשׁ בְּעֶרֶב יָעֵל הַזּוֹנָה נִכְנֶסֶת לְבֵית הַקֵּירוּר שֶׁל הָאַבָּא שֶׁלָּהּ וְדַקָּה אַחֲרֶיהָ נִכְנַס הַעֲרַבּוּשׁ רָאפֵיק וְאֶת הָאֲנָחוֹת שֶׁלָּהֶם שׁוֹמְעִים עַד מֶשֶׁק גְּרִישְׁפָן, וְאָז הֵם יוֹצְאִים וְחוֹשְׁבִים שֶׁאַף אֶחָד לֹא רָאָה. בַּמּוֹשָׁב שֶׁלִּי לֹא יִהְיוּ זוֹנוֹת, אַתְּ מְבִינָה אֶת זֶה? כַּמָּה זְמַן אַתְּ כָּכָה? מִי עוֹד? גַּם אַבּוּ-רָאפֵיק נִכְנָס לְחוֹר שֶׁלְּךָ?" אֲנִי נוֹעֶצֶת אֶת הַצִּיפּוֹרְנַיִים עָמוֹק בַּבָּשָׂר שֶׁלּוֹ, הוּא מַחֲזִיר בִּסְטִירָה וַאֲנִי לֹא שׁוֹמַעַת יוֹתֵר שׁוּם דָּבָר. אַחֵר כָּךְ בָּא אִגְרוּף בַּבֶּטֶן, אֲנִי מְנַסָּה לָקוּם, צוֹעֶקֶת, אֲבָל לֹא שׁוֹמַעַת אֶת הַקּוֹל שֶׁלִּי, רַק רוֹאָה אֶת הַבָּעַת הַתַּדְהֵמָה שֶׁל שָׁאוּל וְאַבְנֵר. אֲנִי לֹא זוֹכֶרֶת יוֹתֵר, רַק אֶת הָאֶפְרוֹחִים הַצְּהוּבִּים שֶׁמִּסְּבִיבִי כְּשֶׁאֲנִי מִתְעוֹרֶרֶת בְּבֵית הָאִימּוּן וְאֶת הַצִּפְצוּף הֶחָזָק בָּאוֹזֶן.
גַּם בַּחוֹשֶׁךְ אֶפְשָׁר לְהַבְחִין שֶׁהִסְבֵּרְס עָמוֹס בְּפֵירוֹת, כָּל עָלָה בַּשְׂרָנִי מְעוּטָּר בְּאֶצְבָּעוֹת שְׁמַנְמַנּוֹת. שָׁנִים שֶׁל זְהִירוּת מֵהַקּוֹצִים הָאַכְזָרִיִּים שֶׁל הַפְּרִי מִתְפּוֹגְגוֹת, לֹא אִכְפַּת לִי יוֹתֵר, בְּיָד חֲשׂוּפָה אֲנִי קוֹטֶפֶת אֶת הַפְּרִי הָרַךְ. "יָעֵל בַּר-נָתָן זוֹנָה שֶׁל עַרְבִים" הָיָה כָּתוּב עַל הַדֶּלֶת שֶׁל בֵּית הַשִּׁימּוּשׁ, וַאֲנִי אֲפִילּוּ לֹא נִיסִּיתִי לִמְחוֹק, רַק הִתְחַלְתִּי סְפִירָה לְאָחוֹר אֶל הַיּוֹם שֶׁאוּכַל לָעוּף מִפֹּה. לְטִיפּוֹת הָרַעַל שֶׁל הַסְּבֵּרְס דְּרוּשׁוֹת כַּמָּה שְׁנִיּוֹת לְהַשְׁפִּיעַ, וְאָז הוּא פּוֹגֵעַ, כְּמוֹ חַשְׁמַל, צְרִיבָה שֶׁגּוֹרֶמֶת לְיַד לִרְעוֹד, "הַכְּאֵב הַזֶּה עָדִיף," אֲנִי לוֹחֶשֶׁת. "זֶה עָדִיף."
שְׁנֵי חֲתוּלִים מְיוּחָמִים קוֹפְצִים מֵהַשִּׂיחִים, מְהַלְּכִים בְּמַעְגָּלִים, מְחַדְּדִים זְנָבוֹת, נוֹהֲמִים וְנוֹעֲצִים זֶה בָּזֶה עֵינַיִים. "פַּססס," אֲנִי קוֹרֵאת לָהֶם, מַחֲזִיקָה אֶת הַיָּד הַצּוֹרֶבֶת, "פַּססס," אֲבָל הֵם לֹא מְגִיבִים, רַק מַגְבִּירִים אֶת הַיְּלָלוֹת, שֶׁנִּשְׁמָעוֹת כְּמוֹ נַהֲמוֹת אֱנוֹשִׁיּוֹת. "פַּססס," אֲנִי מְנַסֶּה שׁוּב, הַגִּ'ינְגִּ'י מְנַצֵּל אֶת הַסָּחַת הַדַּעַת הַקַּלָּה שֶׁל הַיָּרִיב הָאָפוֹר וּמִתְנַפֵּל עָלָיו, הֵם מִתְגַּלְגְּלִים וּמַעֲלִים עָנָן אָבָק, לְבַסּוֹף מַצְלִיחַ הָאָפוֹר לְהֵיחָלֵץ מֵאֲחִיזָתוֹ שֶׁל הַגִּ'ינְגִּ'י וּבוֹרֵחַ לַשִּׂיחִים.
הַצְּרִיבָה בַּיָּד שׁוֹכֶכֶת וְהַכְּאֵב שׁוּב מִתְמַקֵּם בֶּחָזֶה. הַתַּאיְלַנְדִּי כְּבָר בֶּטַח גְּמָר לְהָכִין אֶת הָאוֹכֶל שֶׁלּוֹ וְהוּא יוֹשֵׁב עַכְשָׁיו לְיַד הַשּׁוּלְחָן וְאוֹכֵל, אַחֵר כָּךְ יִפְשׁוֹט אֶת בִּגְדֵי הָעֲבוֹדָה וְאוּלַי יִתְקַלֵּחַ, אוֹ שֶׁפָּשׁוּט יֵירָדֵם מוּתָּשׁ עַל הַמִּיטָּה, אוּלַי הוּא בִּכְלָל יָשֵׁן בְּבִגְדֵי עֲבוֹדָה, לֹא מֵעֵז לָתֵת לְעוֹר שֶׁלּוֹ לְהֵיחָשֵׂף.
הַבֶּטֶן מַתְחִילָה לִלְחוֹץ. אֲנִי גּוֹרֶרֶת אַרְגַּז עֵץ מֵהַעֲרִימָהּ שֶׁלְּיַד הַגָּדֵר שֶׁלָּנוּ וּמִתְיַישֶּׁבֶת עָלָיו, מִתְמַסֶּרֶת לִבְעִיטוֹת הָעֲדִינוּת שֶׁנִּבְעָטוֹת בְּתוֹכִי. חֲרִיקַת הַשַּׁעַר מְפֵרָה אֶת הַשֶּׁקֶט, דְּמוּת גּוּצִית יוֹצֵאת מֵהַמֶּשֶׁק אֶל הַשְּׁבִיל, הֲלִיכָתָהּ מְהוּסֶּסֶת, זֶה הַתַּאיְלַנְדִּי שֶׁל אַבָּא, עֲדַיִין בְּבִגְדֵי עֲבוֹדָה אֲבָל בְּלִי כּוֹבַע צֶמֶר. הוּא מַחֲזִיק בְּיָד שַׂקִּית מְרַשְׁרֶשֶׁת, חוֹלֵף עַל פְּנֵי בְּלִי לְהַרְגִּישׁ בְּנוֹכְחוּתִי, עוֹצֵר לְיַד הַשִּׂיחִים וְקוֹרֵא, "בָּהּ-בָּהּ-בָּהּ, בָּהּ-בָּהּ-בָּהּ," הוּא יוֹרֵד עַל בִּרְכָּיו וּמַמְשִׁיךְ בַּקְּרִיאָה הַמּוּזָרָה, מֵהַשִּׂיחַ מֵגִיחַ הַגִּ'ינְגִּ'י וְאַחֲרָיו הָאָפוֹר כְּאִילּוּ לֹא נִלְחֲמוּ זֶה בָּזֶה רַק לִפְנֵי כַּמָּה דַּקּוֹת, אַחֲרֵיהֶם יוֹצְאוֹת חֲתוּלָה שְׁחוֹרָה וְאַחַת אֲפוֹרָה, הֵם מְיַילְּלִים לְעֶבְרוֹ וּמִתְחַכְּכִים בְּמִכְנָסָיו. הוּא מוֹצִיא מַשֶּׁהוּ מֵהַשַּׂקִּית וְזוֹרֵק לָהֶם, הֵם מִתְנַפְּלִים עַל הֶעֱרִימָה וְזוֹלְלִים בִּשְׁקִיקָה. הוּא סוֹגֵר אֶת הַשַּׂקִּית וּמַמְשִׁיךְ לְכִיוּוּן הַמֶּשֶׁק שֶׁל הַגְּרִישְׁפָּנִים. הַחֲתוּלִים מְסַיְּימִים לֶאֱכוֹל וּבוֹרְחִים שׁוּב אֶל הַשִּׂיחִים. אֲנִי מִתְקָרֶבֶת אֶל הַמָּקוֹם שֶׁהֵם עָמְדוּ בּוֹ אֲבָל לֹא נוֹתַר שֵׁם דָּבָר.
הַתַּאיְלַנְדִּי נֶעֱצַר קָרוֹב לַמֶּשֶׁק גְּרִישְׁפָן וּפוֹנֶה לְאָחוֹר, מַבִּיט לְעֶבְרִי כְּאִילּוּ זִיהָה אוֹתִי, עוֹמֵד כָּךְ כַּמָּה שְׁנִיּוֹת וְאָז מִסְתּוֹבֵב וּמַמְשִׁיךְ לָלֶכֶת עַד שֶׁנֶּעֱלַם מֵאֲחוֹרֵי בִּנְיַין הַמַּתֶּכֶת הַגָּדוֹל.
אֲנִי מַחֲזִירָה אֶת הָאַרְגָּז לַעֲרֵימָה, אַבָּא לֹא אוֹהֵב שֶׁמְּפַזְּרִים לוֹ אֶת הַצִּיּוּד. נְבִיחַת כֶּלֶב וְאַחֲרֶיהָ צְעָקָה עֲמוּמָה נִשְׁמָעִים פִּתְאוֹם, אֲנִי נִדְרֶכֶת מֵאֲחוֹרֵי הָאַרְגָּזִים. אֶל הַשְּׁבִיל מִתְפָּרֵץ הַתַּאיְלַנְדִּי, הַשַּׂקִּית כְּבָר לֹא בַּיָּד שֶׁלּוֹ, הוּא הוֹלֵךְ בִּמְהִירוּת, כִּמְעַט רָץ. מֵהַחֲנָיָה שֶׁל מֶשֶׁק גְּרִישְׁפָן שׁוֹעֵט טְרַקְטוֹרוֹן. הַתַּאיְלַנְדִּי מַתְחִיל לָרוּץ וְהַטְּרַקְטוֹרוֹן אַחֲרָיו. "חֲתִיכַת זֶבֶל," אֲנִי שׁוֹמַעַת קוֹל מוּכָּר, "עָצוּר." הַתַּאיְלַנְדִּי נוֹפֵל עַל הָאֲדָמָה וְהַטְּרַקְטוֹרוֹן עוֹצֵר בַּחֲרִיקָה. מֵהָרֶכֶב יוֹרֶדֶת בִּקְפִיצָה דְּמוּת גְּבוֹהָה. הַתַּאיְלַנְדִּי מְנַסֶּה לָקוּם, אֲבָל הַנַּהָג בּוֹעֵט לוֹ בַּבֶּטֶן, הוּא מִתְפַּתֵּל בְּשֶׁקֶט. "עוֹד פַּעַם אַחַת תִּתְקָרֵב לַכֶּלֶב שֶׁלִּי, אֲנִי אֶשְׁבּוֹר לָךְ תַּ'עֲצֻמוֹת." הַקּוֹל הַזֶּה, שֶׁאֵין לִטְעוֹת בּוֹ, מַמְשִׁיךְ, "גּוֹט אֵיט, מִיסְטֶר נוּדְלֶס?" הוּא מְקַנֵּחַ בִּבְעִיטָה נוֹסֶפֶת בְּאֵזוֹר הַפָּנִים, אַחֵר כָּךְ עוֹלֶה עַל הַטְּרַקְטוֹרוֹן וּמַמְשִׁיךְ בִּדְהִירָה, חוֹלֵף עַל פְּנֵי עֲרֵימַת הָאַרְגָּזִים וְטָס לְכִיוּוּן הַפַּרְדֵּסִים. הַתַּאיְלַנְדִּי עוֹמֵד עַל אַרְבַּע, יוֹרְק כַּמָּה פְּעָמִים עַל הָאֲדָמָה וְאָז מַצְלִיחַ לָקוּם עַל רַגְלָיו, מַחֲזִיק בֶּחָזֶה וּמַמְשִׁיךְ לָלֶכֶת. אֲנִי קוֹרֵאת בַּשֶּׁקֶט, "סַוַּואי." הוּא נֶעֱצַר. "סַוַּואי," אֲנִי לוֹחֶשֶׁת שׁוּב, אֲבָל הוּא מִתְעַלֵּם וּמַמְשִׁיךְ בִּצְלִיעָה לְכִיוּוּן הַמֶּשֶׁק שֶׁלָּנוּ. מֵרָחוֹק נִשְׁמָע שׁוּב רַעַשׁ הַמָּנוֹעַ שֶׁל הַטְּרַקְטוֹרוֹן וּלְאַחַר זְמַן מָה זוּג אוֹרוֹת מֵאִיר אֶת הַשְּׁבִיל הֶחָשׁוּךְ, אֲבָל סַוַּואי כְּבָר לֹא שָׁם. הַטְּרַקְטוֹרוֹן נוֹסֵעַ בִּמְהִירוּת לְעֶבְרִי, אֲנִי זָזָה לְאָחוֹר בְּבֶהָלָה, דּוֹחֶפֶת אֶת הָאַרְגָּזִים, הֵם מִתְגַּלְגְּלִים וְחוֹסְמִים אֶת הַשְּׁבִיל, הוּא לֹא מַצְלִיחַ לַעֲצוֹר בַּזְּמַן וְעוֹלֶה עַל הָאַרְגָּזִים הַמְּפוּזָּרִים, הַגַּלְגַּלִּים הָאֲחוֹרִיִּים מִתְרוֹמְמִים וְהַטְּרַקְטוֹרוֹן מִתְהַפֵּךְ. הַמָּנוֹעַ מַמְשִׁיךְ לִפְעוֹל וְהַנֶּהָג נִזְרַק בַּחֲבָטָה אֶל הַסְּבֵּרְס.
אֲנִי מִתְקָרֶבֶת אֵלָיו. הַפָּנִים שֶׁלּוֹ מוּטָּלִים בָּאֲדָמָה, אֲנִי בּוֹדֶקֶת אוֹתוֹ מִקָּרוֹב. לֹא הִשְׁתַּנָּה, רַק קִיצֵּץ אֶת הַתַּלְתַּלִּים, הַיָּדַיִים נִשְׁאֲרוּ שְׁרִירִיּוֹת וּשְׂעִירוֹת, אוּלַי הִתְעַבָּה קְצָת. אֲנִי מְלַטֶּפֶת אֶת הָרֹאשׁ שֶׁלּוֹ, מַנִּיחָה אֶת הַיָּד עַל הַגַּב וּמַרְגִּישָׁה אֶת חוֹם גּוּפוֹ, הוּא מְחַרְחֵר בִּכְבֵדוּת אֲבָל נוֹשֵׁם.
הַשַּׁעַר שֶׁלָּנוּ נִפְתַּח בַּחֲרִיקָה וְאַבָּא וְאִמָּא רָצִים לְעֶבְרֵנוּ.
"מָה קָרָה?" אִימָּא שׁוֹאֶלֶת.
"גִּלְעָד גְּרִישְׁפָן עָשָׂה תְּאוּנָה עִם הַטְּרַקְטוֹרוֹן," אֲנִי עוֹנֶה. "תִּתְקַשְּׁרוּ לָאַמְבּוּלַנְס."
אַבָּא מֵזִיז אוֹתִי וּמִתְכּוֹפֵף לְעֶבְרוֹ, "גִּלְעָד, גִּלְעָד, אַתָּה שׁוֹמֵעַ?"
אִמָּא רָצָה הַבַּיְתָה. אֲנִי הוֹלֶכֶת לְאַט אַחֲרֶיהָ, נִכְנֶסֶת לַמֶּשֶׁק, פּוֹתַחַת אֶת דֶּלֶת בֵּית הָאִימּוּן, תְּאוּרַת הֶחָצֵר חוֹדֶרֶת לַחֶדֶר וּמְאִירָה אוֹתוֹ מְעַט, בַּמִּיטָּה שׁוֹכֵב סַוַּואי בְּגַבּוֹ אֵלַיי.
"סַוַּואי, הַכֹּל בְּסֵדֶר?" אֲנִי שׁוֹאֶלֶת.
"גֵּו הוֹם," הוּא עוֹנֶה. "אֲנִי בְּסֵדֶר."
אִמָּא צוֹעֶקֶת מֵהַמִּרְפֶּסֶת, "גִּיּוֹרָא, הֵם כְּבָר מַגִּיעִים, הִתְקַשַּׁרְתִּי גַּם לְיַעֲקֹב שֶׁיָּבוֹא."
אֲנִי מִתְיַישֶּׁבֶת עַל כִּיסֵּא הַקַּשׁ, מַנִּיחָה יָד עַל הַבֶּטֶן וּמְחַכֶּה לַבְּעִיטוֹת הַקְּטַנּוֹת, אֲבָל אֵין תְּנוּעָה בְּתוֹכִי, רַק שֶׁקֶט.



https://www.shortstoryproject.com/he/story/%d7%a7%d7%95%d7%a6%d7%99%d7%9d/
#אהבהטרגית#חַיָּילִים#יִשְׂרְאֵלִי#יִשְׂרְאֵלִי-פָלַסְטִינִי#מִילּוּאִים#מִשְׁפָּחָה#עַרְבִי-יִשְׂרְאֵלִי#צַהַ"ל