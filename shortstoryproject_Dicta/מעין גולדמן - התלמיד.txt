הַשֵּׁם שֶׁהוֹפִיעַ הָיָה גֶ'יְיקוֹבּ.
אִם לֹא הוּא, הָיָה מוֹפִיעַ שָׁם אַחֵר. תָּמִיד מַצְלִיחַ מִישֶׁהוּ מֵהֶם לִבְרוֹחַ הַחוּצָה מִתּוֹךְ רְשִׁימַת הַשֵּׁמוֹת, לְהֵיעָשׂוֹת מַמָּשִׁי. לִתְבּוֹעַ אֶת תְּשׂוּמַת הַלֵּב שֶׁלָּהּ.
"כָּל שְׁאָר הַתַּלְמִידִים כְּבָר דָּאֲגוּ לְהֵירָשֵׁם," כָּךְ הֵשִׁיבָה לְמֵיְיל שֶׁשָּׁלַח, הַשָּׁעָה הָיְתָה תֵּשַׁע וְאַרְבָּעִים בָּעֶרֶב. נוֹתְרוּ פָּחוֹת מֵעֶשֶׂר שָׁעוֹת לִתְחִילַּת יוֹם הַפְּגִישׁוֹת הָאָרוֹךְ.
הִיא גַּם הִמְשִׁיכָה, לַמְרוֹת שֶׁלֹּא בֶּאֱמֶת הָיָה צוֹרֶךְ בְּכָךְ: "הַאִם לֹא רָאִיתָ אֶת הַטַּבְלָה שֶׁעָלְתָה לְאַתֵּר לִפְנֵי כִּשְׁבוּעַיִים, שֶׁבָּהּ הִתְבַּקַּשְׁתֶּם, בְּפַשְׁטוּת, לְמַלֵּא אֶת הַשֵּׁם לְיַד הַשָּׁעָה?"
לְרֶגַע פִּקְפְּקָה בְּעוֹזֶרֶת הַהוֹרָאָה שֶׁלָּהּ, חָשְׁבָה שֶׁאוּלַי זוֹ הִתְרַשְּׁלָה וְלֹא שָׁלְחָה לוֹ אֶת הַקִּישּׁוּר לְטַבְלַת הַפְּגִישׁוֹת. אִם כִּי קָשֶׁה לְהַאֲמִין. הָעוֹזֶרֶת, בַּעֲלַת תָּוֵוי הַפָּנִים הַקְּלוּשִׁים, הִיא מֶאַסְטֵרֶנְטִית בַּת עֶשְׂרִים וְשָׁלוֹשׁ שֶׁחוֹלֶמֶת עַל עֲתִיד אָקָדֵמִי. הִיא זוֹכֶרֶת, שׁוֹלַחַת, כּוֹתֶבֶת, הַכּוֹל.  
גֶ'יְיקוֹבּ הֵשִׁיב שֶׁהוּא רָאָה אֶת הַטַּבְלָה, רַק לֹא נִרְשַׁם בָּהּ. הוּא לֹא בָּטוּחַ לָמָּה הֶחֱלִיט רַק הַיּוֹם, לְמַעֲשֶׂה, רַק הָרֶגַע, שֶׁגַּם הוּא זָקוּק לִפְגִישַׁת הַיִּיעוּץ בְּעִנְיַין עֲבוֹדַת הַגְּמָר. הוּא מִתְלַבֵּט אִם לִבְחוֹר בְּאַפְּלָטוֹן וּבַלְווינֶס בְּתוֹר שְׁנֵי הוֹגִים מֶרְכָּזִיִּים לְהַשְׁווֹאָה, וְעוֹד חוֹשֵׁב עַל זֶה, בְּכָל פַּעַם מְשַׁנֶּה אֶת דַּעְתּוֹ.
"וְהַתַּמּוּת?" הִיא שָׁאֲלָה בְּמֵיְיל חוֹזֵר וּבוֹ מִילָּה אַחַת.
"כֵּן, בְּדִיּוּק. הַתֵּמוֹת." לְשֵׁם כָּךְ הוּא רוֹצֶה לְהִתְיַיעֵץ אִיתָּהּ.
הַמַּרְצֶה לֹא זָכְרָה מִי מִשְּׁמוֹנִים וְשִׁישָּׁה תַּלְמִידֵי הַמָּבוֹא לְפִילוֹסוֹפְיָה בַּתּוֹכְנִית הַבֵּינְלְאוּמִּית הוּא גֶ'יְיקוֹבּ. מִי מֵהָאָמֵרִיקָאִים, הַבֶּלְגִּים, הַסִּינִים, הַפּוֹלָנִים, שֶׁהָלְכוּ שֶׁבִּי אַחֲרֵי שָׁם הַקּוּרְס הַפַּתְיָינִי: "טֶבַע הָאָדָם: הַחִיפּוּשׂ אַחַר מַשְׁמָעוּת הַחַיִּים". הִיא חָשְׁבָה שֶׁקָּרוֹב לְוַודַּאי שֶׁהוּא הַגִּ'ינְגִּי' עִם הַכִּיפָּה הַסְּרוּגָה, הַזְּעִירָה, שֶׁהֵעִיק עָלֶיהָ כְּבָר בַּשִּׁיעוּר הָרִאשׁוֹן. בְּמַרְאֵהוּ הַוְּורַדְרַד הָעַז וְשָׁאַל עַל הוֹגִים שֶׁבִּכְלָל לֹא הִכִּירָה, אוֹ לְפָחוֹת לֹא הִכִּירָה הֵיטֵב. עַל חוֹקֵר מוֹחַ צָעִיר שֶׁיֵּשׁ לוֹ הַרְצָאָה בְּ"טֵד". הָיְתָה לָהּ תְּחוּשָׁה שֶׁזֶּה הוּא. יוֹתֵר מִתְּחוּשָׁה, כִּמְעַט וַדָּאוּת.
הִיא הֵצִיצָה בַּתִּיקִיָּיה עַל הַמָּסָךְ. אִם כָּךְ, גֶ'יְיקוֹבּ הוּא הַתַּלְמִיד שֶׁקִּיבֵּל מֵאָה בַּעֲבוֹדַת אֶמְצַע הַסֵּמֶסְטֵר. עוֹזֶרֶת הַמֶּחְקָר מְחוּיֶּבֶת לְוַודֵּא אִיתָּהּ לִפְנֵי שֶׁהִיא נוֹתֶנֶת מֵאָה; רֹאשׁ הַתּוֹכְנִית אֵינוֹ רוֹאֶה בְּעַיִן יָפָה צִיּוּנִים גְּבוֹהִים מִדַּי בִּתְכִיפוּת גְּבוֹהָה מִדַּי. אִם כִּי יֵשׁ לִשְׁמוֹר עַל אִיזּוּן עָדִין, יֵשׁ לָהֶם לֹא מְעַט תּוֹרְמִים יְהוּדִים מֵעֵבֶר לַיָּם וְעַל הַתַּלְמִידִים לָשׁוּב לְמוֹלַדְתָּם מְסוּפָּקִים מֵהַתְּמוּרָה שֶׁקִּיבְּלוּ.
אֶת הַמֵּאָה הַזֶּה הִיא אִישְּׁרָה, הִיא זוֹכֶרֶת, וַאֲפִילּוּ הוֹסִיפָה הֶעָרָה מִשֶּׁלָּהּ בָּעַט אָדוֹם בְּעַמּוּד הַשַּׁעַר: "לִפְעָמִים כְּשֶׁאֲנַחְנוּ נִרְגָּשִׁים מֵהַחוֹמֶר אֲנַחְנוּ נוֹטִים לַחֲזָרָתִיּוּת מְיוּתֶּרֶת – נַסֵּה בַּפַּעַם הַבָּאָה לְחַלֵּק אֶת הַנּוֹשְׂאִים לְתַתֵּי-קָטֵגוֹרְיוֹת."
בְּסוֹפוֹ שֶׁל דָּבָר הֵשִׁיבָה שֶׁיּוּכַל לְהַגִּיעַ בְּאַחַת וָחֵצִי בְּדִיּוּק. מִמֵּילָא נִפְתַּח שָׁם חַלּוֹן בֵּין שְׁתֵּי פְּגִישׁוֹת, סְלִין וְסִינְתִיָּה, אַחֲרֵי שֶׁנּוֹדַע שֶׁהַתַּלְמִידָה פוטורה עָזְבָה בְּפִתְאוֹמִיּוּת לְאִיטַלְיָה בִּגְלַל מִקְרֵה חֵירוּם מִשְׁפַּחְתִּי.
הִיא לֹא תִּזְכֶּה לְהֶפִּסְקוֹנֶת אֲרוּחַת הַצָּהֳרַיִים, עִם זֶה עָלֶיהָ לְהַשְׁלִים. הַוִּויתּוּר כּוֹאֵב מְעַט. יֶשְׁנוֹ עוֹנֶג מְיוּחָד בָּאֲכִילָה הַכּוּכִית הַזֹּאת בַּמִּשְׂרָד, כְּמוֹ חַיָּה קְטַנָּה בִּמְחִילָה, שֶׁצְּרִיכָה לִשְׂרוֹד. אַךְ לֹא מָחָר. הִיא תּוֹתִיר בַּאֲרִיזָה שֶׁכְּבָר הֵכִינָה אֶת כָּרִיךְ לֶחֶם הַשִּׁיפוֹן, אֶת הָאֲפַרְסֵק, אֶת שַׂקִּיק הַצִּימּוּקִים. גַּם אֶת הַתֶּה הַיָּרוֹק הַקַּר בְּטַעַם רִימּוֹן שֶׁהִיא קוֹנֶה, לְעִיתִּים רְחוֹקוֹת בִּלְבַד, בְּבַקְבּוּק אַרְגְּמָנִי מְהוּדָּר מִדַּי.
גֶ'יְיקוֹבּ הוֹדָה לָהּ וְהִתְנַצֵּל, קְצָת הַכַּבִּיר בַּהִתְנַצְּלוּת, כְּפִי שֶׁהִכְבִּיר בַּשְּׁאֵלוֹת בַּשִּׁיעוּר הָרִאשׁוֹן, וְהִיא זִיהֲתָה אֵיזוֹ אִי-יַצִּיבוּת בְּנִיסּוּחָיו, אוֹמֵר דָּבָר וָשׁוּב חוֹזֵר בּוֹ, הֵבִינָה שֶׁיֵּשׁ סִיכּוּי שֶׁכְּלָל לֹא יַגִּיעַ, אוֹ שֶׁיַּגִּיעַ, אַךְ יַקְדִּים אוֹ יְאַחֵר מְאוֹד. הַמַּרְצֶה שָׁלְחָה לוֹ אֶת מִסְפַּר הַנַּיָּיד שֶׁלָּהּ, לְיֶתֶר בִּטָּחוֹן.  
כָּל הַבּוֹקֶר הִיא יָשְׁבָה בְּכִסְאָה הָאוֹרְתּוֹפֵּדִי מוּל רוּמֶינָה, מוּל סוֹפִי, מוּל רֵיְיצְ'ל, מוּל לִילִי, מוּל סְלִין. בְּמִשְׂרָדָהּ עָמַד אוֹר שֶׁל סְתָיו מְחוּזָּק בְּאוֹר נֵיאוֹן, אִם כִּי הַשְּׁנַיִים נוֹתְרוּ נִפְרָדִים זֶה מִזֶּה. נִרְאֶה לָהּ שֶׁיֵּשׁ רַק מְעַט פָּחוֹת אוֹר מִמָּה שֶׁצָּרִיךְ.
לְסוֹפֵי עֵינַיִים סְגוּלּוֹת מְרַצְּדוֹת בְּסַקְרָנוּת, בַּהֲקָלָה. סוֹפִי רוֹטֶטֶת, סוֹף כָּל סוֹף הִיא יְכוֹלָה לָדוּן בַּסּוּבְּיֶיקְטִיבִיּוּת וּבְמוּסַר עִם מִישֶׁהִי, עִם מַרְצֶה, דּוֹקְטוֹר לְפִילוֹסוֹפְיָה. דּוֹקְטוֹר, אִם כִּי בְּאַנְגְּלִית הַתַּלְמִידִים קוֹרְאִים לָהּ פְּרוֹפֵסוֹר, שֵׁם גֵּנֵרִי לַמּוֹרֶה, וְהַמַּרְצָה מַרְגִּישָׁה שֶׁהִיא מִתְחַזָּה. הַתּוֹאַר הַזֶּה תָּמִיד מַזְכִּיר לָהּ אֶת תֵיאוֹ. הֵם הִתְחִילוּ לִלְמוֹד יַחַד מִיָּד אַחֲרֵי הַצָּבָא, וְהִנֵּה הַיּוֹם הוּא כְּבָר אָמֵרִיקָאִי לַחֲלוּטִין, חַי בַּחוֹף הַמִּזְרָחִי וּמְשַׁמֵּשׁ פְּרוֹפֵסוֹר אֲמִיתִּי, מִן הַמִּנְיָין.
רֵיְיצְ'ל, בְּסָרִיג מְהוּגָּן עִם חוּלְצָה מְכוּפְתֶּרֶת מִתַּחַת, עוֹשָׂה רוֹשֶׁם כְּמִי שֶׁטּוֹוָה רֶשֶׁת מָנִיפּוּלַצְיוֹת עֲדִינוֹת, מְשַׂחֶקֶת בְּמַרְצֶה בִּמְתִיקוּת. הִיא מְכֻוֶּונֶת הֵיטֵב לָמָּה תֹּאמַר וּמָה תִּשְׁאַל כְּדֵי לִיצוֹר תְּחוּשַׁת שׁוּתָּפוּת וְכָךְ לְקַבֵּל צִיּוֹן גָּבוֹהַּ, "תּוֹדָה, מַמָּשׁ תּוֹדָה, אֲנִי כָּל כָּךְ מַעֲרִיכָה אֶת דַּעְתְּךָ," הִיא שָׁבָה וְאוֹמֶרֶת, "כַּמָּה טוֹב שֶׁיֵּשׁ פִידְבֶּק, שֶׁיֵּשׁ דִּיאָלוֹג, לְדַעַת שֶׁאֲנִי בַּמַּסְלוּל הַנָּכוֹן..." הִיא כְּמוֹ מֵחֲתִימָה אֶת הַמַּרְצֶה בִּכְתַב סְתָרִים שֶׁל דְּבַשׁ וּמְיַיפֵּל, עַל חוֹזֵה אַחְרָיוּת לַעֲבוֹדַת הַגְּמָר שֶׁלָּהּ.
כָּל שָׁם בְּתוֹרוֹ מְסוּמָּן בְּצָהוֹב בְּטַבְלָה, הַהֶסְפֵּק הַיּוֹמִי נִרְאֶה לָעַיִן, וְיֵשׁ בְּכָךְ הֲנָאָה. הִיא מוֹסִיפָה הֶעָרוֹת בָּעַמּוּדָה הַשְּׂמָאלִית עֲבוּר הָעוֹזֶרֶת שֶׁלָּהּ, בַּמִּקְרֶה שֶׁל רֵיְיצְ'ל הִיא כּוֹתֶבֶת – "נָא לִבְדּוֹק אֶת הָעֲבוֹדָה בְּצוּרָה יְסוֹדִית, בִּפְרָט לְוַודֵּא שֶׁהִיא בֶּאֱמֶת הֵבִינָה אֶת קַאנְט."
אַחֲרֵי רֵיְיצְ'ל נִכְנַס אֵלִיאָס, שְׁחַרְחַר, עִם מִבְטָא צָרְפָתִי, הַתַּלְמִיד שֶׁהֶעֱתִיק אֶת כָּל עֲבוֹדַת אֶמְצַע הַסֵּמֶסְטֵר מֵאֲתַר סִיכּוּמִים. זִיפָיו צְפוּפִים כְּמוֹ חוֹל וְהוּא מָלֵא כָּל כָּךְ בְּכַוּוֹנוֹת טוֹבוֹת. בְּאוֹפֶן חָרִיג שֶׁקָּשׁוּר בְּמַבָּט הַכֵּהֶה אוֹ בְּחוּלְשָׁה רִגְעִית, הַמַּרְצֶה נִכְנַעַת לָהֶן. הוּא נִרְאָה לָהּ כְּמוֹ פָּלִיט. כַּנִּרְאֶה הַיָּחִיד מֵבִין כּוּלָּם, יַלְדֵי קַרְנוֹת הַנֶּאֱמָנוּת, שֶׁבֶּאֱמֶת עוֹבֵד יוֹם-יוֹם, אוֹ לַיְלָה-לַיְלָה, הַהוֹרִים לֹא בַּתְּמוּנָה, לֹא שָׁאֲלָה מַדּוּעַ. אוּלַי בֶּאֱמֶת נִרְתְּמָה לַכּוֹחַ הָרָצוֹן הַסּוֹחֵף שֶׁלּוֹ, שֶׁנִּדְמֶה אֲמִיתִּי מְאוֹד. "הַפַּעַם אֲנִי אַצְלִיחַ, אַתְּ לֹא תִּתְחָרְטִי, פְּרוֹפֵסוֹר," הוּא אוֹמֵר לָהּ. הִיא הָיְתָה רוֹצָה שֶׁיַּצְלִיחַ, אַךְ עוֹדֶנָּה סַפְקָנִית.  
גֶ'יְיקוֹבּ לְעוּמָּתוֹ, זֶה כְּבָר מִפְגָּשׁ מִסּוּג אַחֵר, הִיא בֶּאֱמֶת מְתוּחָה לִקְרָאתוֹ. מָה אִם שׁוּב יִשְׁאַל שְׁאֵלוֹת שֶׁלֹּא תֵּדַע לְהָשִׁיב עֲלֵיהֶן? וַהֲרֵי לֹא נָתַן לָהּ דֵּי זְמַן מֵרֹאשׁ לְהִתְכּוֹנֵן לְשִׂיחָה, לֹא עִדְכֵּן בִּמְסוּדָּר מָה נוֹשְׂאֵי הָעֲבוֹדָה שֶׁלּוֹ.
בְּאַחַת שְׁלוֹשִׁים וּשְׁתַּיִים הַנַּיָּיד מְצַלְצֵל. סְלִין, מוּלָהּ, מְאוּפֶּרֶת וּמְבוּשֶּׂמֶת בִּכְבֵדוּת, מְסַכֶּמֶת בִּצְרִידוּת שֶׁבְּסוֹפוֹ שֶׁל דָּבָר, כַּנִּרְאֶה הִיא פָּשׁוּט מִתְחַבֶּרֶת יוֹתֵר לְתֵאוֹרְיוֹת פּוֹסְט מוֹדֶרְנִיּוֹת. סְלִין אוֹסֶפֶת אֶת הַמַּחְבֶּרֶת וְהָאַיְיפָּד, מַכְנִיסָה בְּאִיטִּיּוּת אֶת הָעֵטִים לְקַלְמַר פְּלַסְטִיק בְּצוּרַת אַרְטִיק וָרוֹד. יֵשׁ מַשֶּׁהוּ חוּשָׁנִי מִדַּי בַּתְּנוּעוֹת הָאֵלֶּה.
שְׁנִיּוֹת אֲרוּכּוֹת חוֹלְפוֹת עַד שֶׁהַמַּרְצָה מַחֲלִיקָה אֶצְבַּע עַל הַמָּסָךְ, עוֹצֶרֶת אֶת הַצִּלְצוּל הַמֵּבִיךְ, הַהֲמוֹנִי שֶׁהוֹרִידָה עֲבוּרָהּ עוֹמֶר וְשֶׁאֵינָהּ יוֹדַעַת לְהַחֲלִיפוֹ.
"כֵּן," הִיא אוֹמֶרֶת, וְשׁוֹמַעַת אֶת גֶ'יְיקוֹבּ מְבַטֵּא אֶת שְׁמָהּ לֹא נָכוֹן. לֹא קְצָת לֹא נָכוֹן, אֶלָּא לֹא דּוֹמֶה אֲפִילּוּ, חוּץ מִכַּמָּה אוֹתִיּוֹת.
הִיא מְתַקֶּנֶת אוֹתוֹ, וְאָז מְשִׁיבָה,
"חֲדַר שָׁלוֹשׁ מֵאוֹת וְאַחַת."
"לֹא", הִיא מוֹסִיפָה, "זֶה בַּקּוֹמָה הַשְּׁלִישִׁית, כְּמוֹ כָּל הַחֲדָרִים שֶׁמַּתְחִילִים בְּסִפְרָהּ שָׁלוֹשׁ."
צְלִיל קוֹלָהּ וְהִיגּוּי הַהֶסְבֵּר מְשַׁדְּרִים סַבְלָנוּת וְסַמְכוּת וּמַרְגִּיעִים אוֹתָהּ, זְמַנִּית.
"אֲנִי מְחַכָּה לָךְ," הִיא אוֹמֶרֶת וּמְנַתֶּקֶת אֶת הַשִּׂיחָה.
סְלִין תּוֹלֶה בַּאֲלַכְסוֹן אֶת רְצוּעַת הַוִּוינִיל הַלָּבָן שֶׁל הַתִּיק וְשׁוֹאֶלֶת בְּחִיּוּךְ, "נָכוֹן זֶה הָיָה גֶ'יְיקוֹבּ עַכְשָׁיו?" וְהַמַּרְצָה מְהַנְהֶנֶת בְּלִי לְהַבִּיט בָּהּ.
דְּפִיקָה אַחַת בַּדֶּלֶת בְּאַחַת שְׁלוֹשִׁים וְשֵׁשׁ, צְלִילָה כִּצְלִיל חֵפֶץ שֶׁנּוֹפֵל בַּחֲבָטָה, וְהוּא נִכְנָס. לֹא גִ'ינְגִ'י. לֹא. בִּכְלָל לֹא גִ'ינְגִ'י, גַּם בְּלִי כִּיפָּה. גָּבוֹהַּ מְאוֹד, גָּבוֹהַּ וְשֶׁיַּעֲרוֹ חוֹם וְלֹא מְסוּפָּר, מְמוּשְׁקָף כַּמִּתְבַּקֵּשׁ, וְגַם רָזֶה נוֹרָא, אַף עַל פִּי שֶׁכְּתֵפָיו בְּכָל זֹאת רְחָבוֹת. הֵן מוֹתְחוֹת אֶת הַסְּוֵודֶר הָאָפוֹר כְּמוֹ קוֹלְבּ שֶׁל בַּרְזֶל, מְעַקְּמוֹת אֶת מַפְתֵּחַ הַצַּוּוֹאר. הוּא שָׁתָה מִבַּקְבּוּקוֹן וְצֶמַח מַהֵר מִדַּי, לֹא יָדַע מָתַי לַחְדּוֹל. אֲבָל הַלְּחָיַיִם נוֹתְרוּ כְּשֶׁהָיוּ בְּיַלְדוּתוֹ וַדַּאי, מְעוּגָּלוֹת, כְּמוֹ פְּרִי לָבָן, נָדִיר.
הִיא לֹא חוֹשֶׁבֶת שֶׁרָאֲתָה אוֹתוֹ קוֹדֶם, לְפָחוֹת לֹא הִבְחִינָה בּוֹ בָּאוֹדִיטוֹרְיוּם הַגָּדוֹל.
הוּא אוֹמֵר "הֵי," אוֹ שֶׁרַק נוֹשֵׁם בְּקוֹל רָם, יַלְקוּט יָרוֹק נִשְׁמָט מִיָּדוֹ לָרִצְפָּה, כְּמוֹ בֵּיצָה לֹא מְבוּשֶּׁלֶת. הוּא מִתְיַישֵּׁב עַל הַכִּיסֵּא מוּלָהּ אֲבָל מַפְנֶה אֶת גּוּפוֹ יָמִינָה, לֹא אֵלֶיהָ, לֹא לְשׁוּלְחַן הָעֲבוֹדָה. אֵין לוֹ דֵּי מָקוֹם לָרַגְלַיִים, הוּא מַנִּיחַ וּמְלַפֵּף אוֹתָן אַחַת סְבִיב הַשְּׁנִיָּיה. לְרֶגַע מַבְזִיקָה מַמָּשׁוּת שֶׁל יָרֵךְ מִבַּעַד לְגִ'ינְס דַּק, תְּכַלְכַּל, הִיא רוֹאָה שְׂבָכַת שָׁרִיר וּמִבְנֵה עֶצֶם, הָעַיִן נִשְׁאֶבֶת לָאָנָטוֹמְיָה הַזּוֹ, אַךְ הַמַּרְאֶה שָׁב וְנֶעֱלַם.
קָשֶׁה לוֹ עִם הַהֶבְדֵּל, הוּא אוֹמֵר לָהּ.
פּוֹלָנִי? סְלוֹבָקִי?
בְּכָל אוֹפֶן, יָשָׁר לַהֶבְדֵּל, בְּלִי שֶׁיּוֹדֶה לָהּ קוֹדֶם עַל הַמִּפְגָּשׁ הַסְּפּוֹנְטָנִי, בְּלִי שֶׁיַּצִּיג אֶת עַצְמוֹ אוֹ אֶת הַנּוֹשְׂאִים שֶׁבָּחַר, בְּלִי שֶׁיֹּאמַר מִילָּה עַל מָה שֶׁלָּמַד מֵהַקּוּרְס שֶׁלָּהּ בְּמַהֲלַךְ הַסֵּמֶסְטֵר, כְּמוֹ שֶׁהִקְפִּידוּ לוֹמַר לָהּ הַשְּׁאָר.
"רַק רֶגַע, סְטוֹפּ, סְלִיחָה – עוֹד לֹא הִסְבַּרְתָּ לִי עַל מָה אַתָּה כּוֹתֵב. עַל אֵיזֶה הֶבְדֵּל אַתָּה מְדַבֵּר בְּדִיּוּק?"
הַהֶבְדֵּל. הַהֶבְדֵּל שֶׁבֵּין מוּשַּׂג הַתְּשׁוּקָה שֶׁל אַפְּלָטוֹן לְבֵין זֶה שֶׁל לֵוִוינְס. גֶ'יְיקוֹבּ מֵבִין אֶת הַדִּמְיוֹן בֵּינֵיהֶם, זֶה כֵּן, אֶת הַצּוֹרֶךְ הַזֶּה, בְּאַחֵר, כְּמוֹ מִין פּוֹרְטָל אֶל מֵמַד גָּבוֹהַּ יוֹתֵר, אֲבָל פִּתְאוֹם שְׁנֵי הַדְּבָרִים נִרְאִים לוֹ בְּדִיּוּק אוֹתוֹ הַדָּבָר וְהוּא מַרְגִּישׁ מְבוּלְבָּל, גַּם מוּדְאָג, הֲרֵי בְּהַשְׁווֹאָה בֵּין הַהוֹגִים בָּעֲבוֹדָה הֵם הִתְבַּקְּשׁוּ לִכְתּוֹב גַּם עַל הַדּוֹמֶה וְגַם עַל הַשּׁוֹנֶה.
הַמַּרְצֶה מִשְׁתַּהֶה, מְצִיצָה בְּלוּחַ הַשָּׁנָה שֶׁעַל הַשּׁוּלְחָן, הַצִּיּוּר שֶׁל חוֹדֶשׁ דֵּצֶמְבֶּר הוּא נַעַר עִם סַל פֵּירוֹת שֶׁל קַארְאֵווּג'וֹ. תָּאֵי הַיָּמִים רֵיקִים, רַק תַּאֲרִיךְ יוֹם הַהִתְיַיעֲצוּיוֹת לַעֲבוֹדָה מְסוּמָּן בָּהֶם. הָרִיבּוּעִים הַלְּבָנִים גּוֹרְמִים לָהּ תְּחוּשַׁת צְנִיחָה, אוֹ נְפִילָה.
פִּתְאוֹם גַּם הִיא לֹא זוֹכֶרֶת, אַף עַל פִּי שֶׁהִיא יוֹדַעַת, כַּמּוּבָן, מָה הַהֶבְדֵּל. שְׁנֵי מוּשְּׂגֵי הַתְּשׁוּקָה נִרְאִים לָהּ זֵהִים, הִיא יוֹשֶׁבֶת מוּלוֹ בִּשְׁתִיקָה. הוּא תַּלְמִיד זָר בַּתּוֹאַר הָרִאשׁוֹן, הִיא אוּלַי תִּהְיֶה מוֹעֳמֶדֶת לִקְבִיעוֹת בַּשָּׁנָה הַבָּאָה. עֲבוֹדַת הַדּוֹקְטוֹרָט שֶׁלָּהּ יָצְאָה לָאוֹר בַּסֵּפֶר שֶׁמְּלַמְּדִים בְּקוּרְס חוֹבָה בַּחוּג, אֲבָל בַּחוּג לְפִילוֹסוֹפְיָה, לֹא פֹּה, בַּתּוֹכְנִית הַבֵּינְלְאוּמִּית, לֹא בַּשִּׁיעוּר שֶׁלָּהּ. נוֹשֵׂא הַמֶּחְקָר שֶׁלָּהּ דַּוְוקָא יָכוֹל הָיָה לְהַתְאִים לְגֶ'יְיקוֹבּ –  הַמַּחֲשָׁבָה עַל תְּפִיסַת הַתְּשׁוּקָה שֶׁל אָרִיסְטוֹ כְּהַצָּעָה לְהִתְנַהֲגוּת מוּסָרִית.
לִפְנֵי שָׁנִים, כְּשֶׁקָּרָא תֵיאוֹ אֶת הַפֶּרֶק הַמְּסַכֵּם בְּגִרְסָתוֹ הַסּוֹפִית הוּא אָמַר לָהּ, "אִישָּׁה-גָּאוֹן. הַמִּשְׂרָה אֶצְלְךָ בַּכִּיס הַקָּטָן שֶׁל הַחוּלְצָה. וְגַם אֲנִי."
וְעַכְשָׁיו, מָה.
"מָה הַתֵּמָה הַשְּׁנִיָּיה שֶׁבָּחַרְתָּ? לְצַד הַתְּשׁוּקָה, אִם הֵבַנְתִּי נָכוֹן," הִיא מַרְוִויחָה זְמַן, קוֹרֵאת בִּמְהֵרָה מִסִּיכּוּמֶיהָ הַסְּדוּרִים הֵיטֵב עַל מָסַךְ הַמַּחְשֵׁב, עוֹזֶרֶת הַהוֹרָאָה הִיא שֶׁהֵכִינָה לָהּ אוֹתָם.
גֶ'יְיקוֹבּ חוֹשֵׁב לִכְתּוֹב עַל הַגּוּף רַק שֶׁהוּא לֹא לְגַמְרֵי בָּטוּחַ. תַּת-זֶרֶם תְּנוּעָתִי כִּמְעַט סָמוּי חוֹלֵף בּוֹ עַל הַכִּיסֵּא, מִין תֶּדֶר חוֹסֶר נַחַת שֶׁזּוֹרֵם תַּחַת הָעוֹר. כַּפּוֹת יָדָיו מְעַקְּמוֹת וּמִשֶּׁבָּרוֹת מְהַדֵּק נְיָיר, וְהֵן דַּקּוֹת מְאוֹד, יָדָיו, אַךְ מִשּׁוּם מָה לֹא נִרְאוֹת לָהּ עֲדִינוֹת בִּכְלָל. צִיפּוֹרֶן אַחַת, חָלְקָה, בִּקְצֵה אֶצְבַּע מְחוּסְפֶּסֶת, נִצְבְּעָה כַּנִּרְאֶה בָּלָק כֵּהֶה. אוֹ שֶׁאוּלַי הוּא פָּשׁוּט קִיבֵּל מַכָּה.
הִיא מַבִּיטָה בָּעוֹר הַמֵּצַח הַדַּקִּיק, הַשֶּׁנְהַבִּי-הַחֲלָבִי, מַאֲמִינָה שֶׁבָּעוֹר כָּזֶה לֹא יוֹפִיעַ קֶמֶט לְעוֹלָם. עוֹלִים אֶל מוּלָהּ תָּוֶויהָ, אֵיבָרֶיהָ, הַמְּתוּקִים הַחֲלָקִים שֶׁל עוֹמֶר, וּתְמוּנַת הַבּוֹקֶר: בִּתָּהּ חוֹלֶפֶת עַל פָּנֶיהָ בְּמִכְנְסֵי פִּיגָ'מָה קְצָרִים, לַמְרוֹת שֶׁכְּבָר הִתְחִיל לִהְיוֹת קַר. עוֹמֶר הִתְלוֹנְנָה שֶׁהָעוֹר שֶׁלָּהּ יָבֵשׁ בִּגְלַל מֶזֶג הָאֲוִויר, אוֹ הַרְדִּיאֲטוֹר שֶׁבְּחַדְרָה, וּבַיְּשִׁיבָה עַל הַשָּׁטִיחַ בַּסָּלוֹן מִשְׁחָה אֶת רַגְלֶיהָ לְכָל אוֹרְכָּן בִּקְרֵם גּוּף מִמְּכָל סָגוֹל מִטָּאלֵי. הַמַּרְצֶה שָׁאֲלָה אוֹתָהּ, "תַּגִּידִי אַתְּ לֹא מְאַחֶרֶת?" וְעוֹמֶר צְעָקָה "הוֹ, הַזְּמַן, הַזְּמַן!" בְּנִיגּוּן טְרָאגִי שֶׁוַּודַּאי לָמְדָה בַּחוּג לְמִשְׂחָק, וְאָמְרָה שֶׁהִיא מַרְגִּישָׁה כְּמוֹ רוֹבּוֹט כְּשֶׁהִיא הוֹלֶכֶת לְבֵית הַסֵּפֶר. כְּשֶׁהִיא שָׁם לֹא נוֹתֶרֶת בָּהּ טִיפַּת אֱנוֹשִׁיּוֹת, "אחח, כָּזוֹ קָטַסְטְרוֹפָה!"
הַהֶבְדֵּל בֵּין עוֹמֶר לְבֵין גֶ'יְיקוֹבּ, הַמַּרְצֶה חוֹשֶׁבֶת, הוּא פָּחוֹת מִשָּׁלוֹשׁ שָׁנִים.
סַנְטֵרוֹ נָע מוּלָהּ בְּאִיטִּיּוּת מַעֲלֶה וּמַטֶּה, הַמַּרְצֶה עוֹד לֹא יוֹדַעַת אֵיךְ לְהָשִׁיב, לְפַשֵּׁט עֲבוּרוֹ, לָתֵת סֵדֶר בִּדְבָרִים. הִיא מוּטְרֶדֶת, רְחוֹקָה מִפֹּה כָּרֶגַע. מָה פֵּשֶׁר הַיֵּשׁוּת הַמַּתְרִיסָה שֶׁפּוֹסַעַת בָּעוֹלָם בְּרַגְלַיִים מְפַתּוֹת, מְשׁוּמָּנוֹת, וַאֲמוּרָה לִהְיוֹת בִּתָּהּ? וְאֵיךְ קָרָה שֶׁהָאַחַת הַזֹּאת, לֹא יוֹתֵר מִתִּינוֹקֶת, יְכוֹלָה לַחֲשׁוֹב עַל בֵּית-הַסֵּפֶר – עָלֶיהָ – עַל כָּל אוֹבְּיֵיקְט שֶׁקַּיָּים, כָּל מָה שֶׁהִיא רוֹצָה. כָּל דָּבָר שֶׁהוּא עוֹמֶר נִרְאֶה לָהּ כָּרֶגַע בִּלְתִּי נָגִישׁ. מִי הִיא עֲבוּרָהּ, עוֹמֶר, עו-מַר, צְלִיל סָתוּם, גַּבְרִי בִּכְלָל.
וּמָה הָיְיתָה חוֹשֶׁבֶת אוֹתָהּ עו-מַר עַל גֶ'יְיקוֹבּ? הַאִם הָיְתָה מִבְּחִינָה בְּמִשְׁקַע הָעֶצֶם הַחִיוֵּור שֶׁנִּגְלֶה בְּמַפְתֵּחַ הַסְּוֵודֶר, מָקוֹם לְמַלֵּא בּוֹ טִיפַּת מַיִם לְהַשְׁקוֹת צִיפּוֹר קְטַנָּה? וְהַאִם הָיָה גֶ'יְיקוֹבּ מִסְתּוֹבֵב לְכִיוּוּנָהּ, מַבִּיט. מְזַהֶה כְּהֶרֶף עַיִן אֶת הַלַּחוּת לְאוֹרֶךְ הָרַגְלַיִים?
אֲבָל עוֹמֶר לֹא רוֹצֶה לְהִתְקָרֵב אֶל הַקַּמְפּוּס וְלֹא לִלְמוֹד פִילוֹסוֹפְיָה.  
"יֵשׁ סִיכּוּי, אֲבָל סִיכּוּי מַמָּשׁ קָטָן אִמָּא! שֶׁכְּשֶׁאֲגַדֵּל וְאֶהְיֶה פֶּנְסְיוֹנֵרִית אֵלֵךְ לִשְׁמוֹעַ הַרְצָאוֹת."
"אָז אֲנִי קְצָת הָלַכְתִּי לְאִיבּוּד, כִּי מִצַּד אֶחָד הַגּוּף קָשׁוּר מְאוֹד לְנוֹשֵׂא הַתְּשׁוּקָה וְזֶה יִהְיֶה חִיבּוּר מְעַנְיֵין, מְפֵרָה אוּלַי, וּמִצַּד שֵׁנִי אֲנִי חוֹשֵׁב שֶׁיִּהְיֶה לִי קַל יוֹתֵר לִכְתּוֹב עַל תְּשׁוּקָה בְּזִיקָּה לַצּוֹרֶךְ הָאֱנוֹשִׁי בִּמְצִיאַת מַשְׁמָעוּת. אוֹ אוּלַי כּוֹחַ? יַחֲסֵי כּוֹחַ?" גֶ'יְיקוֹבּ אוֹמֵר אוֹ שׁוֹאֵל, הוּא מְדַבֵּר אֶל עַצְמוֹ יוֹתֵר מִשֶּׁאֵלֶיהָ, אֶל הַקִּיר הַמִּזְרָחִי בַּחֶדֶר, שֶׁעָלָיו מוּצָּגוֹת הַתְּעוּדוֹת שֶׁלָּהּ. כְּבָר לֹא תְּלוּיָה שָׁם הַתְּמוּנָה שֶׁלָּהּ וְשֶׁל תֵיאוֹ עוֹמְדִים לְצַד פִּסְלוֹ שֶׁל סוֹקְרָטֶס הַיּוֹשֵׁב בָּאָקָדֶמְיָה בְּאָתוּנָה. עַמּוּדֵי הַשַּׁיִשׁ מִתְנַשְּׂאִים כְּסוֹרְגֵי עֲנָק בָּרֶקַע, וְהִיא קְטַנָּה, נְמוּכָה לְיָדָם, הַפֶּסֶל מְסַנְוֵור בְּלוֹבְנוֹ וְהַשָּׁמַיִים שְׁקוּפִים.
אֶצְבָּעוֹ הָאַחַת שֶׁל גֶ'יְיקוֹבּ, חֲבוּלָה אוֹ מְקוּשֶּׁטֶת, שֶׁעוֹנָה עַל מִסְעַד הַכִּיסֵּא הַמַּתַּכְתִּי, נִלְחֶצֶת אֵלָיו, נִמְעֶכֶת, מַחֲוִוירָה עוֹד יוֹתֵר, מַכְאִיבָה לְמַרְצֶה.
אִם עוֹד פַּעַם אַחַת הוּא יֹאמַר תְּשׁוּקָה בְּאַנְגְּלִית,
Desire
Desire
אֲפִילּוּ שֶׁהַמִּילָּה מִסְתַּתֶּרֶת בְּתוֹךְ מִשְׁפָּטִים אֲרוּכִּים, מְקוּטָּעִים, שֶׁגֶּ'יְיקוֹבּ פּוֹלֵט בְּלִי לִהְיוֹת מוּטְרָד מֵהָאוֹפֶן שֶׁבּוֹ הוּא נִשְׁמַע לָהּ, כְּמוֹ הָיָה הָעִנְיָין בִּדְבָרָיו מוּבָן מֵאֵלָיו לִשְׁנֵיהֶם; וַאֲפִילּוּ שֶׁהַמִּילָּה מִתְפַּתֶּלֶת דֶּרֶךְ מְבַטֵּא מִזְרָח-אֵירוֹפִּי שֶׁמְּקוֹרוֹ לֹא יָדוּעַ, וְשֶׁאֵינוֹ הוֹלֵם אֶת גִּילוֹ הַצָּעִיר, בְּכָל זֹאת. אִם יֹאמַר אוֹתָהּ רַק עוֹד פַּעַם אַחַת, הִיא נוֹדֶרֶת –
הִיא לֹא יוֹדַעַת מָה תַּעֲשֶׂה.
גַּם לֹא יוֹדַעַת, פִּתְאוֹם, הַאִם הִיא בִּכְלָל יְשׁוּבָה כָּאן, מוּלוֹ, אוֹ שֶׁאֵיבָרֶיהָ מִתְרוֹקְנִים, מְרַחֲפִים, מִתְפּוֹגְגִים בִּמְהִירוּת. וְהַאִם יֵשׁ אֱמֶת אוֹ עִנְיָין בַּהֶסְבֵּר שֶׁשָּׁלְפָה לְגַבֵּי הַהֶבְדֵּל, מֵבִין הָרְשִׁימוֹת הַמְּנוּסָּחוֹת בִּשְׂפָתָהּ שֶׁל אֵלֶיהָ (זֶה שָׁם הָעוֹזֶרֶת): הֶסְבֵּר שֶׁמְּדַבֵּר עַל פַּעַר שֶׁל אַלְפַּיִים שָׁנָה, עַל מִלְחֲמוֹת עוֹלָם שֶׁפָּרְצוּ בֵּין לְבֵין; עַל הַפִילוֹסוֹפְיָה הַקְּלָאסִית וּמַשְׁבֵּר הַמּוֹדֶרְנָה; עַל הָאוֹפֶן שֶׁבּוֹ תְּשׁוּקָה אַחַת שׁוֹאֶפֶת לִשְׁלֵמוּת מְסוּגֶּרֶת בְּעוֹד הַשְּׁנִיָּיה כְּמֵהָה, נֶעְתֶּרֶת, לְאֵינְסוֹף הַפָּתוּחַ; עַל אֵרוֹס שֶׁמְּאַיֵּין אֶת הַגּוּף לְעוּמַּת עֶרְגָּה שֶׁשּׁוֹכֶנֶת עָמוֹק בְּבָשָׂר. זֶה הַהֶבְדֵּל בֵּינֵיהֶם.
גֶ'יְיקוֹבּ מְהַנְהֵן, רוֹאֶה אוֹתָהּ... לָרִאשׁוֹנָה, יָכוֹל לִהְיוֹת? אֵינוֹ רוֹשֶׁם דָּבָר, גַּם הוּא נִזְכָּר. הוּא כְּבָר יָדַע אֶת זֶה.
הִיא כַּנִּרְאֶה רְעֵבָה מְאוֹד וּמִכָּאן הַסְּחַרְחוֹרֶת, הַבְּחִילָה הָעֲמוּקָּה. אֵלֶּה לֹא תְּחוּשׁוֹת שֶׁנּוֹבְעוֹת מִן  הֲיֵשׁ אֶלָּא תָּמִיד מִזִּיכְרוֹן הַדָּבָר הָאַחֵר, שֶׁאֵינֶנּוּ. קִיּוּמָהּ שֶׁלָּהּ עַצְמָהּ כְּלוּמִי, הֲרֵי. נֵייטְרָלִי. לֹא טוֹב, לֹא רַע.
הַחֶדֶר כּוּלּוֹ נִהְיֶה לַכּוּךְ, מְעָרָה, חָצוּב טִיט וְחוֹל יְבֵשִׁים, כָּל נְגִיעָה עֲשׂוּיָה לְמוֹטֵט אוֹתָם פְּנִימָה. שַׁבְרִירִיּוּת מִשְׁתַּלֶּטֶת עַל תְּכוּנוֹת הַשּׁוּלְחָן, הַחַלּוֹן, הַחֲפֵצִים.
כְּשֶׁתִּיכָּנֵס סִינְתִיָּה, הַפְּגִישָׁה שֶׁל אַחַת וַחֲמִישִּׁים, הִיא תִּרְאֶה אוֹתָהּ כָּכָה:
הִנֵּה הִיא, הַמַּרְצֶה, עַל רִצְפַּת הַמִּשְׂרָד, כּוֹרֶכֶת אֶת הַסְּוֵודֶר הָאָפוֹר עַל הָעֵינַיִים שֶׁלּוֹ בְּלִי לְהָסִיר אֶת מִשְׁקָפָיו, מַאֲכִילָה אוֹתוֹ בַּעֲנָבִים שֶׁנִּתְלְשׁוּ אֶחָד-אֶחָד, נוֹגֶסֶת בַּפְּרִי הַלָּבָן, רַגְלֶיהָ לוֹפְתוֹת אֶת כְּלוּב הַצְּלָעוֹת שֶׁלּוֹ כְּמוֹ שַׁעַר סָגוּר.   

 



https://www.shortstoryproject.com/he/story/%d7%94%d7%aa%d7%9c%d7%9e%d7%99%d7%93/
#אהבהבלתי-מוּשֶּׂגֶת#יְחָסִים#יִשְׂרְאֵלִי#פִילוֹסוֹפִי#תְּשׁוּקָה