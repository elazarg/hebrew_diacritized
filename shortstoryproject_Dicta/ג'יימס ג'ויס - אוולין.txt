הִיא יָשְׁבָה לְיַד הַחַלּוֹן וְצָפְתָה בָּעֶרֶב הַפּוֹלֵשׁ אֶל הַשִּׁדְרָה. רֹאשָׁהּ הָיָה שָׁעוֹן אֶל הַוִּוילוֹנוֹת וּבִנְחִירֶיהָ עָלָה הָרֵיחַ שֶׁל קַרְטוֹן מְאוּבָּק. עֲיֵיפָה הָיְתָה. 
מְעַטִּים עָבְרוּ שָׁם. הָאִישׁ מִן הַבַּיִת הָאַחֲרוֹן עָבַר בְּדַרְכּוֹ לָשׁוּב לְבֵיתוֹ; הִיא שָׁמְעָה אֶת צְעָדָיו נוּקְשִׁים עַל מִדְרֶכֶת הַבֵּטוֹן וְאַחַר-כָּךְ רוֹמְסִים אֶת שְׁבִיל הָאֵפֶר שֶׁלִּפְנֵי הַבָּתִּים הָאֲדוּמִּים הַחֲדָשִׁים. בִּשְׁעָתוֹ הָיָה שָׁם שָׂדֶה שֶׁהֵם הָיוּ מְשַׂחֲקִים שָׁם כָּל עֶרֶב עִם יַלְדֵי דַּיָּירִים אֲחֵרִים. אַחֵר-כָּךְ קָנָה אֶת הַשָּׂדֶה אִישׁ מִבֶּלְפַּסְט וּבָנָה עָלָיו בָּתִּים – לֹא כְּמוֹ הַבָּתִּים הַחוּמִים הַקְּטַנִּים שֶׁלָּהֶם אֶלָּא בָּתֵּי לְבָנִים בְּהִירִים עִם גַּגּוֹת נוֹצְצִים. יַלְדֵי הַשִּׁדְרָה הָיוּ מִשְׂחָקִים יַחַד בַּשָּׂדֶה הַהוּא – יַלְדֵי מִשְׁפַּחַת דְּוַיָּין, מִשְׁפַּחַת וֵוטֶר, מִשְׁפַּחַת דָּאָן, קְיוּ הַקָּטָן, הַחִיגֵּר, הִיא וְאָחִיהָ וְאַחְיוֹתֶיהָ. וְאוּלָם אֵרְנְסְט לֹא שִׂיחֵק אַף פַּעַם: בּוֹגֵר מִדַּי הָיָה. פְּעָמִים רַבּוֹת הָיָה אָבִיהָ רוֹדֵף אַחֲרֵיהֶם וּמִגְרַשׁ אוֹתָם מִן הַשָּׂדֶה בְּמַקֵּל הָאָטָד שֶׁלּוֹ; אֲבָל בְּדֶרֶךְ-כְּלָל הָיָה קְיוּ בְּתַצְפִּית וְצוֹעֵק כְּשֶׁרָאָה אֶת אָבִיהָ קְרָב. וְאַף-עַל-פִּי-כֵּן נִרְאֶה שֶׁהָיוּ אָז מְאוּשָּׁרִים. אָבִיהָ הָיָה אָז לֹא רַע כָּל-כָּךְ; וְחוּץ מִזֶּה – אִמָּהּ הָיְתָה בַּחַיִּים. זְמַן רַב עָבַר מֵאָז; הִיא וְאָחִיהָ וְאַחְיוֹתֶיהָ כְּבָר בּוֹגְרִים כּוּלָּם; אִמָּהּ מֵתָה. טִיזִי דָּאָן מֵת גַּם הוּא וּמִשְׁפַּחַת וֵוטֶר חָזְרָה לְאַנְגְּלִיָּה. הַכּוֹל מִשְׁתַּנֶּה. עַכְשָׁיו עוֹמֶדֶת גַּם הִיא לִנְסוֹעַ מִכָּאן כַּאֲחֵרִים, לַעֲזוֹב אֶת בֵּיתָהּ.
הַבַּיִת! הִיא הִבִּיטָה סְבִיבָהּ בַּחֶדֶר, סָקְרָה אֶת כָּל חֲפָצָיו הַמּוּכָּרִים שֶׁאִיבְּקָה אַחַת לְשָׁבוּעַ שָׁנִים רַבּוֹת כָּל-כָּךְ, תּוֹהֶה מִנַּיִן בָּא לוֹ כָּל הָאָבָק הַזֶּה. אוּלַי לֹא תִּרְאֶה עוֹד אַף פַּעַם אֶת הַחֲפֵצִים הַמּוּכָּרִים הָאֵלֶּה שֶׁאַף לֹא חָלְמָה שֶׁתִּיפָּרֵד מֵהֶם. הֲגַם שֶׁבְּמֶשֶׁךְ כָּל הַשָּׁנִים הָאֵלֶּה לֹא עָלָה בְּיָדָהּ לְגַלּוֹת אֶת שָׁם הַכּוֹמֶר שֶׁתַּצְלוּמוֹ הַמַּצְהִיב הָיָה תָּלוּי עַל הַקִּיר מֵעַל לְהַרְמוֹנָיוּם הַשָּׁבוּר בְּצַד הַהֶדְפֵּס הַצִּבְעוֹנִי שֶׁל הַהַבְטָחוֹת שֶׁנִּיתְּנוּ לְמַרְגָרֶט מָרִי אַלְאָקוּק הַמְּבוֹרֶכֶת. הוּא הָיָה חָבֵר לְלִימּוּדִים שֶׁל אָבִיהָ. בְּכָל פַּעַם שֶׁהֶרְאָה אָבִיהָ אֶת הַתַּצְלוּם לְאוֹרַח, הָיָה עוֹבֵר עַל פָּנָיו וּמֵעִיר כִּבְדֶרֶךְ אַגַּב:
– הוּא עַכְשָׁיו בְּמֶלְבּוֹרְן.
הִיא הִסְכִּימָה לִנְסוֹעַ מִכָּאן, לַעֲזוֹב אֶת בֵּיתָהּ. הַאִם בְּחוֹכְמָה עָשְׂתָה? הִיא נִיסְּתָה לִשְׁקוֹל אֶת הַדָּבָר מִכָּל צְדָדָיו. בְּבֵיתָהּ הָיוּ לָהּ לְפָחוֹת מַחֲסֶה וּמָזוֹן; הָיוּ לָהּ סְבִיבָה כָּל אֵלֶּה שֶׁהִכִּירָה כָּל חַיֶּיהָ. מוּבָן שֶׁהָיְתָה צְרִיכָה לַעֲבוֹד קָשָׁה גַּם בַּבַּיִת וְגַם בַּחֲנוּת. מָה יֹאמְרוּ עָלֶיהָ בְּ"בֵּית-הַמִּסְחָר" כְּשֶׁיִּיוּוֹדַע לָהֶם שֶׁבָּרְחָה עִם גֶּבֶר? אוּלַי יֹאמְרוּ שֶׁהִיא טִיפְּשָׁה; וּמְמַלֵּא מָקוֹם יִמְצְאוּ לָהּ בְּמוֹדָעָה בָּעִיתּוֹן. מִיס גָּאוֹן תִּשְׂמַח. תָּמִיד יָרְדָה עָלֶיהָ, בְּיִיחוּד כְּשֶׁהָיוּ מִי שֶׁהִקְשִׁיבוּ.
– מִיס הַיֵּל, אַתְּ לֹא רוֹאָה שֶׁהַגְּבָרוֹת הָאֵלֶּה מְחַכּוֹת?
– קְצָת זְרִיזוֹת, בְּבַקָּשָׁה, מִיס הַיֵּל.
הִיא לֹא תַּזִּיל הַרְבֵּה דְּמָעוֹת עַל שֶׁעָזְבָה אֶת "בֵּית-הַמִּסְחָר".
אֲבָל בְּבֵיתָהּ הֶחָדָשׁ, בְּאֶרֶץ רְחוֹקָה לֹא נוֹדַעַת, לֹא כָּךְ יִהְיֶה. אָז תִּהְיֶה נְשׂוּאָה – הִיא, אֵוֵולִין. אָז יִנְהֲגוּ בָּהּ הָאֲנָשִׁים כָּבוֹד. לֹא יִנְהֲגוּ עִמָּהּ כְּמוֹ שֶׁנָּהֲגוּ עִם אִמָּהּ. אֲפִילּוּ עַכְשָׁיו, אַף-עַל-פִּי שֶׁהִיא בַּת יוֹתֵר מִתְּשַׁע-עֶשְׂרֵה, הִיא לִפְעָמִים חוֹשֶׁשֶׁת מִפְּנֵי אַלִּימוּתוֹ שֶׁל אָבִיהָ. הִיא יוֹדַעַת שֶׁבִּגְלַל זֶה הָיוּ לָהּ דְּפִיקוֹת הַלֵּב שֶׁלָּהּ. בְּיַלְדוּתָם לֹא הֵצִיק לָהּ כְּמוֹ שֶׁהֵצִיק לְהָארִי וּלְאֵרְנְסְט, מִפְּנֵי שֶׁהָיְתָה בַּת; אֲבָל לָאַחֲרוֹנָה הִתְחִיל לְאַיֵּים עָלֶיהָ וְלוֹמַר מָה הָיָה עוֹשֶׂה לָהּ לוּלֵא עָמְדָה לָהּ זְכוּתָהּ שֶׁל אִמָּהּ הַמֵּתָה. וְעַכְשָׁיו אֵין לָהּ מֵי שֶׁיָּגֵן עָלֶיהָ, אֵרְנְסְט מֵת וְהָארִי, שֶׁעוֹסֵק בְּקִישּׁוּט כְּנֵסִיּוֹת, כִּמְעַט תָּמִיד אִי-שָׁם בִּמְחוֹזוֹת הַכַּפְרִיִּים. וְחוּץ מִזֶּה, הַמְּרִיבָה הַקְּבוּעָה עַל כֶּסֶף בְּמוֹצָאֵי שַׁבָּתוֹת הִתְחִילָה לְהַלְאוֹת אוֹתָהּ בְּמִידָּה שֶׁלֹּא תְּתוֹאַר. תָּמִיד נָתְנָה אֶת כָּל מַשְׂכּוּרְתָּהּ – שִׁבְעָה שִׁילִינְגִּים – וְהָארִי שָׁלַח תָּמִיד כַּמָּה שֶׁיָּכוֹל, אֲבָל מֵאָבִיהָ קָשֶׁה הָיָה לְהוֹצִיא אֲפִילּוּ פְּרוּטָה. הוּא אָמַר שֶׁהִיא מְבַזְבֶּזֶת אֶת הַכֶּסֶף, שֶׁאֵין לָהּ רֹאשׁ, שֶׁהוּא לֹא מִתְכַּוֵּון לָתֵת אֶת הַכֶּסֶף שֶׁהוּא מִשְׂתַּכֵּר בְּזֵיעַת אַפָּיו כְּדֵי שֶׁתְּפַזֵּר אוֹתוֹ בָּרְחוֹבוֹת, וְעוֹד כָּהֵנָּה וְכָהֵנָּה, מִשּׁוּם שֶׁבְּדֶרֶךְ-כְּלָל הָיָה מַמָּשׁ מְרוּשָּׁע בְּמוֹצָאֵי שַׁבָּתוֹת. לְבַסּוֹף הָיָה נוֹתֵן לָהּ אֶת הַכֶּסֶף וְשׁוֹאֵל אוֹתָהּ אִם הִיא בִּכְלָל מִתְכַּוֶּונֶת לִקְנוֹת מַשֶּׁהוּ לַאֲרוּחַת יוֹם רִאשׁוֹן. וְאָז הָיְתָה צְרִיכָה לָצֵאת מַהֵר כְּכָל שֶׁיָּכְלָה וְלַעֲרוֹךְ אֶת קְנִיּוֹתֶיהָ, מַחֲזִיקָה אֶת אַרְנָק הָעוֹר הַשָּׁחוֹר שֶׁלָּהּ חָזָק בְּיָדָהּ בְּשָׁעָה שֶׁהִיא מְמַרְפֶּקֶת לָהּ דֶּרֶךְ בְּתוֹךְ הַהֲמוֹנִים וְחוֹזֶרֶת הַבַּיְתָה מְאוּחָר, שְׁחוּחָה תַּחַת מַשָּׂא מִצְרָכִים. עֲבוֹדָה קָשָׁה עָבְדָה כְּדֵי שֶׁיִּתְנַהֵל הַבַּיִת כְּסִדְרוֹ וְלִדְאוֹג לְכָךְ שֶׁשְּׁנֵי הַיְּלָדִים הַקְּטַנִּים שֶׁהוּפְקְדוּ בְּיָדֶיהָ יֵלְכוּ לְבֵית-הַסֵּפֶר יוֹם-יוֹם וִיקַבְּלוּ יוֹם-יוֹם אֶת אֲרוּחוֹתֵיהֶם. עֲבוֹדָה קָשָׁה הָיְתָה – חַיִּים קָשִׁים – אֲבָל עַכְשָׁיו כְּשֶׁהִיא עוֹמֶדֶת לְהִיפָּרֵד מֵהֶם אֵין הֵם בְּעֵינֶיהָ חַיִּים לֹא רְאוּיִים לְגַמְרֵי. 
עַכְשָׁיו הִיא עוֹמֶדֶת לְנַסּוֹת חַיִּים אֲחֵרִים עִם פְרַנְק. פְרַנְק הוּא אִישׁ טוֹב, בֶּן חַיִל, גְּלוּי לֵב. הִיא עוֹמֶדֶת לְהַפְלִיג אִתּוֹ בָּאוֹנִיַּית הַלַּיְלָה, לִהְיוֹת אִשְׁתּוֹ וְלִחְיוֹת אִתּוֹ בְּבוּאֵנוֹס אַייְרֶס, שֶׁיֵּשׁ לוֹ שָׁם בַּיִת מוּכָן בִּשְׁבִילָהּ. הֵיטֵב הִיא זוֹכֶרֶת אֶת הַפַּעַם הָרִאשׁוֹנָה שֶׁרָאֲתָה אוֹתוֹ; הוּא הִתְגּוֹרֵר בְּאֶחָד הַבָּתִּים בָּרְחוֹב הָרָאשִׁי שֶׁהָיְתָה מְבַקֶּרֶת בּוֹ. זֶה הָיָה כְּאִילּוּ רַק לִפְנֵי שָׁבוּעוֹת אֲחָדִים. הוּא עָמַד בַּשַּׁעַר, כּוֹבַע הַמִּצְחִיָּה שֶׁלּוֹ מוּסָט לְאָחוֹר עַל רֹאשׁוֹ וּשְׂעָרוֹ נוֹפֵל עַל פָּנִים שֶׁל אָרָד. אַחֵר-כָּךְ לָמְדוּ לְהַכִּיר זֶה אֶת זֶה. כָּל עֶרֶב הָיָה פּוֹגֵשׁ אוֹתָהּ לִפְנֵי "בֵּית-הַמִּסְחָר" וּמְלַוֶּוה אוֹתָהּ הַבַּיְתָה. הוּא הִזְמִין אוֹתָהּ לִרְאוֹת אֶת "הַנַּעֲרָה הַבּוֹהֵמִית", וּכְשֶׁיָּשְׁבָה אִתּוֹ בַּתֵּיאַטְרוֹן בְּמָקוֹם שֶׁלֹּא הָיְתָה רְגִילָה לָשֶׁבֶת בּוֹ נִפְעֲמָה רוּחָהּ. הוּא אָהַב מְאוֹד-מְאוֹד מוּסִיקָה וְגַם שַׂר קְצָת. יָדְעוּ שֶׁהֵם נֶאֱהָבִים, וּכְשֶׁשָּׁר עַל הַנַּעֲרָה הָאוֹהֶבֶת מֶלַח חָשָׁה תָּמִיד מְבוּכָה נְעִימָה. הוּא הָיָה קוֹרֵא לָהּ פּוֹפְנֵס בִּצְחוֹק. וְהִיא בַּתְּחִילָּה רַק הִתְרַגְּשָׁה מִזֶּה שֶׁיֵּשׁ לָהּ בָּחוּר וְאַחַר-כָּךְ הִתְחִילָה לְחַבֵּב אוֹתוֹ. הוּא סִיפֵּר סִיפּוּרִים עַל אֲרָצוֹת רְחוֹקוֹת. אֶת דַּרְכּוֹ הִתְחִיל כְּנַעַר סִיפּוּן בְּפָאוּנְד אֶחָד לְחוֹדֶשׁ בָּאוֹנִיָּיה שֶׁל חֶבְרַת "אֵלֶן לַיְין" שֶׁהִפְלִיגָה לְקָנָדָה. הוּא אָמַר לָהּ אֶת שְׁמוֹת הָאוֹנִיּוֹת שֶׁשָּׁט בָּהֶן וְאֶת שְׁמוֹת הַקַּוִּוים הַשּׁוֹנִים. הוּא עָבַר בַּמֶּצֶר מִגְּלָאָן וְסִיפֵּר לָהּ עַל בְּנֵי פָּטָגוֹנְיָה הַנּוֹרָאִים. הוּא הִסְתַּדֵּר בְּבוּאֵנוֹס אַייְרֶס, כָּךְ אָמַר, וְעַכְשָׁיו בָּא לְמוֹלֶדֶת רַק לְחוּפְשָׁה. אָבִיהָ גִּילָּה, כַּמּוּבָן, אֶת הַפָּרָשָׁה וְאָסַר עָלֶיהָ לְדַבֵּר אִתּוֹ מִטּוֹב וְעַד רַע.
– אֲנִי מַכִּיר אוֹתָם אֶת הַמְּלָחִים הָאֵלֶּה, אָמַר.
יוֹם אֶחָד רַב עִם פְרַנְק וּמֵאָז הָיְתָה צְרִיכָה לְהִיפָּגֵשׁ עִם אֲהוּבָה בַּחֲשַׁאי.
בַּשְּׂדֵרָה הֶעֱמִיקָה הָאַפְלוּלִית. לוֹבְנָם שֶׁל שְׁנֵי מִכְתָּבִים שֶׁעַל בִּרְכֶּיהָ הִיטַּשְׁטֵשׁ. אֶחָד הָיָה אֶל הָאֲרִי, הָאַחֵר – אֶל אָבִיהָ. אֵרְנְסְט הָיָה אָחִיהָ הָאָהוּב, אֲבָל גַּם אֶת הָארִי חִיבְּבָה. הִיא רָאֲתָה שֶׁאָבִיהָ הוֹלֵךְ וּמִזְדַּקֵּן; הִיא תֶּחְסַר לוֹ. לִפְעָמִים הָיָה חָבִיב מְאוֹד. לֹא מִזְּמַן, כְּשֶׁנָּפְלָה לְמִשְׁכָּב לְיוֹם אֶחָד, קָרָא לָהּ סִיפּוּר רְפָאִים וְקַלָּה לָהּ לֶחֶם בָּאָח. בְּפַעַם אַחֶרֶת, כְּשֶׁאִמָּהּ עוֹד הָיְתָה בַּחַיִּים, יָצְאוּ כּוּלָּם לַפִּיקְנִיק בְּגִבְעַת הַוֹּת. הִיא זוֹכֶרֶת שֶׁאָבִיהָ חָבַשׁ אָז אֶת כּוֹבָעָהּ שֶׁל אִמָּהּ כְּדֵי לְהַצְחִיק אֶת הַיְּלָדִים.
זְמַנָּהּ הָלַךְ וּפָחַת, אֲבָל הִיא הוֹסִיפָה לָשֶׁבֶת לְיַד הַחַלּוֹן, מִשֶּׁעִינָּה אֶת רֹאשָׁהּ עַל הַוִּוילוֹן, שׁוֹאֶפֶת אֶת רֵיחוֹ שֶׁל קַרְטוֹן מְאוּבָּק. בְּמֶרְחָק, בִּקְצֵה הַשִּׁדְרָה, שָׁמְעָה אֶת צְלִילֶיהָ שֶׁל תֵּיבַת נְגִינָה. הִיא הִכִּירָה אֶת הַנְּעִימָה. מָה מוּזָר שֶׁהִיא נִשְׁמַעַת בָּעֶרֶב הַזֶּה דַּוְוקָא לְהַזְכִּיר לָהּ אֶת הַהַבְטָחָה שֶׁלָּהּ לְאִמָּהּ, הַהַבְטָחָה לִשְׁמוֹר עַל שְׁלֵמוּת בֵּיתָם זְמַן רַב כְּכָל שֶׁתּוּכַל. הִיא זָכְרָה אֶת הַלַּיְלָה הָאַחֲרוֹן לְמַחֲלַת אִמָּהּ; שׁוּב הָיְתָה בַּחֶדֶר הֶחָשׁוּךְ וְהַמַּחֲנִיק שֶׁבְּצִדּוֹ הָאַחֵר שֶׁל הַפְּרוֹזְדוֹר וְשָׁמְעָה בַּחוּץ שִׁיר אִיטַלְקִי מֵלַנְכּוֹלִי. צִיוּוּ עַל נַגַּן תֵּיבַת הַנְּגִינָה לְהִסְתַּלֵּק וְנָתְנוּ לוֹ חֲצִי שִׁילִינְג. הִיא זָכְרָה אֶת אָבִיהָ שָׁב בִּצְעָדִים נוּקְשִׁים אֶל חֲדַר הַחוֹלֶה וְאוֹמֵר:
– אִיטַלְקִים אֲרוּרִים! מַגִּיעִים הִנֵּה!
וְעוֹד הִיא שְׁקוּעָה בְּשַׂרְעַפֶּיהָ, הֵטִיל הַמַּרְאֶה הַמְּעוֹרֵר חֶמְלָה שֶׁל חַיֵּי אִמָּהּ אֶת כְּשֶׁפִּיו עַל תַּמְצִית הֲוָויָיתָהּ – חַיֵּי הַקְרָבָה עַצְמִית אֲפוֹרִים שֶׁבְּסוֹפָם טֵירוּף הַדַּעַת. רַעַד עָבַר בָּהּ כְּשֶׁשָּׁמְעָה שׁוּב אֶת קוֹלָהּ שֶׁל אִמָּהּ חוֹזֵר וְאוֹמֵר בְּלִי הֶרֶף בְּעַקְשָׁנוּת טִיפְּשִׁית:
– !Derevaun Seraun! Derevaun Seraun
מִתּוֹךְ דַּחַף פִּתְאוֹמִי שֶׁל אֵימָה קָמָה מִמְּקוֹמָהּ. לִבְרוֹחַ! הִיא חַיֶּיבֶת לִבְרוֹחַ! פְרַנְק יַצִּיל אוֹתָהּ. הוּא יִיתֵּן לָהּ חַיִּים, אוּלַי גַּם אַהֲבָה. הִיא הֲלוֹא רוֹצָה לִחְיוֹת. וְלָמָּה תִּהְיֶה אוּמְלָלָה? הִיא זַכָּאִית לִהְיוֹת מְאוּשֶּׁרֶת. פְרַנְק יִיקַּח אוֹתָהּ בִּזְרוֹעוֹתָיו, יְחַבֵּק אוֹתָהּ בִּזְרוֹעוֹתָיו. הוּא יַצִּיל אוֹתָהּ.

* * *

הִיא עָמְדָה בְּתוֹךְ הֶהָמוֹן הַנָּע בְּתַחֲנַת נוֹרְת וָול. הוּא אָחַז בְּיָדָהּ וְהִיא יָדְעָה שֶׁהוּא מְדַבֵּר אֵלֶיהָ, אוֹמֵר לָהּ שׁוּב וָשׁוּב מַשֶּׁהוּ עַל הַנְּסִיעָה. הַתַּחֲנָה הָיְתָה מְלֵאָה חַיָּילִים עִם תַּרְמִילִים חוּמִים. מִבַּעַד לְפִתְחֵיהֶן הָרְחָבִים שֶׁל הַסְּכָכוֹת רָאֲתָה בַּחֲטָף אֶת הַגּוּשׁ הַשָּׁחוֹר שֶׁל הָאוֹנִיָּיה הָרוֹבֶצֶת לָהּ לְיַד קִיר הָרָצִיף בַּצָּהֳרַיִם מוּאָרִים. הִיא לֹא הֵשִׁיבָה כְּלוּם. הִיא חָשָׁה שֶׁלֶּחָיֶיהָ חִיוְּורוֹת וְקָרוֹת, וּמִתּוֹךְ סְבַךְ שֶׁל מוּעָקָה הִתְפַּלְּלָה לֶאֱלוֹהִים שֶׁיַּנְחֶנָּה, שֶׁיִּרְאֶה לָהּ מָה חוֹבָתָהּ. הָאוֹנִיָּיה צָפְרָה צְפִירָה עֲצוּבָה אֲרוּכָּה אֶל תּוֹךְ הָעֲרָפֶל. אִם תֵּלֵךְ, תִּהְיֶה מָחָר עַל הַיָּם עִם פְרַנְק, חוֹתֶרֶת לְעֵבֶר בּוּאֵנוֹס אַייְרֶס. כַּרְטִיסֵי הַנְּסִיעָה שֶׁלָּהֶם נִקְנוּ. הַיְּכוֹלָה הִיא עֲדַיִין לַחֲזוֹר בָּהּ לְאַחַר כָּל מָה שֶׁעָשָׂה לְמַעֲנָהּ? מוּעַקְתָּהּ עוֹרְרָה בְּחִילָה בְּגוּפָהּ וְכָל הַזְּמַן הֵנִיעָה אֶת שְׂפָתֶיהָ בִּתְפִילָּה חֲרִישִׁית נִלְהֶבֶת.
פַּעֲמוֹן הִצְטַלְצֵל עַל לִבָּהּ. הִיא חָשָׁה שֶׁהוּא אוֹחֵז בְּיָדָהּ:
– בּוֹאִי!
כָּל יְמֵי תֵּבֵל הִתְנַחְשְׁלוּ סְבִיב לִבָּהּ. הוּא מָשַׁךְ אוֹתָהּ לְתוֹכָם – הוּא יַטְבִּיעַ אוֹתָהּ. בִּשְׁתֵּי יָדֶיהָ נֶאֶחְזָה בְּמַעֲקֵה הַבַּרְזֶל.
– בּוֹאִי!
לֹא! לֹא! לֹא! אִי אֶפְשָׁר. יָדֶיהָ נִצְמְדוּ אֶל הַבַּרְזֶל כִּבְטֵירוּף. בְּתוֹךְ הַנַּחְשׁוֹלִים פְּלָטָה זַעֲקַת כְּאֵב!
– אֵוֵולִין! אַוִּוי!
הוּא רָץ אֶל מֵעֵבֶר לַמַּעֲקֶה וְקָרָא לָהּ לָבוֹא אַחֲרָיו. צָעֲקוּ עָלָיו שֶׁיַּמְשִׁיךְ לָלֶכֶת, אֲבָל הוּא לֹא חָדַל לִקְרוֹא לָהּ. הִיא הֲסָבָה אֵלָיו אֶת פָּנֶיהָ הַלְּבָנוֹת, סְבִילָה, כְּבַעַל-חַיִּים חֲסַר יֶשַׁע. עֵינֶיהָ לֹא נָתְנוּ לוֹ שׁוּם אוֹת שֶׁל אַהֲבָה אוֹ בִּרְכַּת פְּרֵידָה אוֹ הַכָּרָה.








https://www.shortstoryproject.com/he/story/%d7%90%d7%95%d7%95%d7%9c%d7%99%d7%9f/
#אֲבוּבַת#מַסַּע#מִשְׁפָּחָה#פְּרֵידָה#קְלָאסִיקָה