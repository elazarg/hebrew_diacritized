אַתָּה יוֹדֵעַ?
הַיּוֹם אֵינֶנִּי מַאֲמִין לְעַצְמִי עוֹד. כָּל מָה שֶׁקָּרָה לִי נִדְמֶה בְּעֵינַיי כָּעֵת כְּמִין תֵּיאוּר פַנְטַסְטִי שֶׁל אֵירוּעִים שֶׁמִּתְרַחֲשִׁים רַק בְּסִיפּוּר דִּמְיוֹנִי. הַתְּמוּנוֹת וְהַזִּכְרוֹנוֹת נוֹשְׁרִים עָלַי בְּשֶׁטֶף מוּזָר, עַד כְּדֵי כָּךְ שֶׁאֵינִי מַבְחִין בֵּין זִיכָּרוֹן לַדִּמְיוֹן. אֲנִי יוֹדֵעַ רַק שֶׁמָּצָאתִי אֶת עַצְמִי מְדַבֵּר וּמְדַבֵּר.
מֵאָז מוֹת אָבִי נִפְתְּחוּ לִפְנֵי שְׁעָרִים שֶׁל עוֹלָם אַחֵר: מִפְגְּשֵׁי עִם מוּרָקָמִי, סִיפּוּרוֹ שֶׁל חַבְרֵי מִימּוּן, מִפְגְּשֵׁי עִם מַלְאַךְ הַמָּוֶות — נַעֲרַת הַיַּעַר – כָּל זֶה נִרְאֶה כְּמוֹ שִׁיגָּעוֹן. זֶהוּ הַשִּׁיגָּעוֹן.
אֲנִי יוֹדֵעַ שֶׁצִּייַּנְתָּ בְּרִישּׁוּמֶיךָ אֶת הַהֶעָרָה הַזּוֹ, וּמִתַּחַת לְמִילָּה "מְשׁוּגָּע" מִתַּחַת קַו אוֹ שָׁנִים אוֹ שְׁלוֹשָׁה. אַתָּה עוֹשֶׂה אֶת עֲבוֹדָתְךָ, אֲדוֹנִי. לֹא אַאֲשִׁים אוֹתְךָ. אֶת מִי יֵשׁ לִי לְהַאֲשִׁים? אַף אֶחָד. אֲנִי חוֹשֵׁב שֶׁמָּה שֶׁקָּרָה לִי אֵינוֹ מַצְדִּיק הַאֲשָׁמוֹת, לֹא חָשׁוּב לִי עַכְשָׁיו אִם אַתָּה מַאֲמִין לִי אוֹ לֹא, כִּי מָה שֶׁקָּרָה לִי הָיָה לְחַלֵּק מִמֶּנִּי. אַתָּה סָבוּר כַּמּוּתִי?
בַּבִּקְתָּה שֶׁבְּיַעַר הָיִיתִי בְּחֶבְרָתוֹ שֶׁל מוּרָקָמִי, כְּמוֹ שֶׁאָמַרְתִּי לְךָ. בְּאוֹתוֹ יַעַר נָקַמְתִּי בּוֹ. הָרַגְתִּי אוֹתוֹ. הִשְׁלַכְתִּי אוֹתוֹ אֶל בּוֹר עָמוֹק שֶׁהִמְתִּין לִי שָׁם מֵאָז וּמֵעוֹלָם. הַאִם מְצָאתֶם אֶת גּוּפָתוֹ? חַפְּשׂוּ אוֹתָהּ הֵיטֵב, אֶל תִּתְיָאֲשׁוּ. הִיא קְבוּרָה בְּמַעֲמַקֵּי בּוֹר עָמוֹק מְאוֹד.
אָסוּר הָיָה לוֹ לִכְתּוֹב אֶת הַסִּיפּוּר הַהוּא, מִשּׁוּם שֶׁפָּרְצָה מִתּוֹכוֹ קְלָלָה מְסוּכֶּנֶת שֶׁהֵבִיאָה לָמוּת אָבִי, וְלִפְנֵי כֵן לָמוּת אִמּוֹ שֶׁל כּוֹתֵב הַמִּכְתָּב הָאַלְמוֹנִי. אֲנִי שָׁב וְאוֹמֵר לְךָ, אֲדוֹנִי, שֶׁזֶּה סִיפּוּר אָרוּר. הָיָה עָלָיו לְשַׁלֵּם אֶת הַמְּחִיר. לֹא יִיתָּכֵן שֶׁלֹּא לְהַעֲנִישׁ מִי שֶׁכּוֹתֵב סִיפּוּרִים מְסוּכָּנִים.  
הָיָה זֶה הוּא שֶׁבִּיקֵּשׁ מִמֶּנִּי לָלֶכֶת אִיתּוֹ בְּיַעַר. הַאִם הוּא יָדַע אֶת כַּוּוֹנוֹתַיי הָאֲמִיתִּיּוֹת? בְּמִכְתָּב שֶׁכָּתַבְתִּי בִּיקַּשְׁתִּי מִמֶּנּוּ שֶׁיִּפְגּוֹשׁ אִתִּי.  אֲנִי חוֹשֵׁב שֶׁהוּא אָכֵן הִסְכִּים לִפְגּוֹשׁ אוֹתִי, וּבְחוּשֵׁי מִסְפַּר הַסִּיפּוּרִים הוּא הֵבִין שֶׁבָּאתִי לְקַיֵּים הַבְטָחָה שֶׁהִבְטַחְתִּי לְעַצְמִי. כֵּן, זֶהוּ הַהֶסְבֵּר הַהֶגְיוֹנִי. בְּדֶרֶךְ, סִיפֵּר לִי דְּבָרִים רַבִּים. הוּא סִיפֵּר לִי עַל יַחֲסוֹ אֶל הַמָּוֶות. הוּא אֵינוֹ מְפַחֵד לָמוּת, כָּךְ אָמַר, מִשּׁוּם שֶׁהַמָּוֶות הוּא בְּסַךְ הַכֹּל שַׁעַר שֶׁדַּרְכּוֹ אָנוּ עוֹבְרִים בְּדַרְכֵּנוּ אֶל עוֹלָם אַחֵר, שֶׁהוּא מֵימַד אַחֵר. הוּא הִבִּיט בִּי וְחִייֵּךְ: "אַתָּה מַאֲמִין בְּקִיּוּמוֹ שֶׁל הַשַּׁעַר הַזֶּה לְעוֹלָם הָאַחֵר, וְנוֹכְחוּתְךָ בַּיַּעַר הַזֶּה אֵינֶנָּה צֵירוּף מִקְרִים גְּרֵידָא".
קָרָאתָ אֶת מָה שֶׁכָּתַב דְּנָטָה בְּשִׁירוֹ הָרִאשׁוֹן? "אֵינִי יָכוֹל לְסַפֵּר אֵיךְ בְּדִיּוּק נִכְנַסְתִּי. כֹּה רָדוּם הָיִיתִי, עַד כִּי נָטַשְׁתִּי אֶת דֶּרֶךְ הָאֱמֶת". דְּנֹטֶה הַגָּדוֹל יָרַד אֶל הַשְּׁאוֹל, וְתֵיאֵר אֶת הַשְּׁאוֹל כְּיַעַר מִסְתּוֹרִי רָדוּף רוּחוֹת מְשׁוֹטְטוֹת. הוּא פָּגַשׁ שָׁם בַּמְּשׁוֹרֵר הָרוֹמָאִי הַגָּדוֹל וִירְגִילְיוּס. הֵבַנְתִּי שֶׁכַּוּוֹנָתוֹ אֵלַי, כִּי עַד רֶגַע זֶה אֵינֶנִּי יוֹדֵעַ אֵיךְ הִגַּעְתִּי לַיַּעַר הַזֶּה. חַבְרֵי הָיָה מִימּוּן, כּוֹתֵב הָרוֹמָנִים, וְאִילּוּ וִירְגִילְיוּס הָיָה מְשׁוֹרֵר. מִימּוּן הָיָה הַמַּפְתֵּחַ אֶל הַיַּעַר. הוּא גָּר בָּעֲיָירָה "רֹגֵ'ל אֶל-כֶּלֶב" אַחֲרֵי שָׁנִים רַבּוֹת שֶׁבָּהֶן חַי בָּעִיר אֵצֶל דּוֹדָתוֹ. הָעֲיָירָה נִמְצֵאת מוּל הַכְּפָר, וּמִימּוּן הָיָה הַמַּדְרִיךְ שֶׁלִּי בִּשְׁבִילֶיהָ הַמְּפוּתָּלִים וְהַמִּסְתּוֹרִיִּים, כְּפִי שֶׁוִּירְגִילְיוּס הָיָה מַדְרִיכוֹ שֶׁל דְּנָטָה בְּמַסָּעוֹ הַמּוּפְלָא. לָלֶכֶת בְּתוֹךְ יַעַר הוּא לָלֶכֶת אֶל הַבִּלְתִּי-נוֹדַע.
אוֹמֵר לְךָ אֲדוֹנִי, אַתָּה יָכוֹל לִרְשׁוֹם אֶת זֶה אִם אַתָּה רוֹצֶה, כִּי אֲנִי נִכְנַסְתִּי עַכְשָׁיו לְתוֹךְ אֵזוֹר בַּתּוֹדָעָה שֶׁבָּעוֹלָם הָרֵיאָלִי אֵינוֹ אֶלָּא חִיקּוּי לְעוֹלָם נִסְתָּר וּמוּזָר שֶׁמֵּעֵבֶר לִיכוֹלְתּוֹ שֶׁל הַשֵּׂכֶל לִתְפּוֹס. אֲנִי הָפַכְתִּי לִדְנָטָה אֵלִיגַייְרִי שׁוֹנֶה: הוּא רָצָה לְהַצִּיל אֶת בִּתּוֹ מִן הַשְּׁאוֹל לְאַחַר שֶׁהִתְאַבְּדָה, וַאֲנִי רוֹצֶה לִנְקוֹם בְּרוֹצְחוֹ שֶׁל אָבִי.
לֹא אַסְתִּיר מִמְּךָ שֶׁפִּיעֲמָה בִּי תִּקְוָוה מוּזָרָה שֶׁאֶרְאֶה אֶת אָבִי. מִימּוּן אָמַר לִי שֶׁהוּא רָאָה אוֹתוֹ בַּחֲלוֹם יוֹשֵׁב בַּבִּקְתָּה וְקוֹרֵא אֶת "הַיַּעַר הַנּוֹרְוֵוגִי".
צָעַדְנוּ בִּשְׁבִילִי אוֹתוֹ יַעַר עָמוֹק. מוּרָקָמִי אָמַר לִי שֶׁהַיַּעַר הַזֶּה הוּא תּוֹךְ-תּוֹכִי. אַתָּה מַאֲמִין? שׁוֹטַטְנוּ בְּתוֹכִי! אֲנִי מְבַקֵּשׁ מִמְּךָ, תִּרְשׁוֹם גַּם אֶת זֶה, לֹא מְעַנְיֵין אוֹתִי אִם הָעוֹלָם יַאֲמִין לִדְבָרַיי אוֹ לֹא. אִם נָכוֹן מָה שֶׁאוֹתוֹ בֶּן-בְּלִיַּעַל אָמַר, פֵּירוּשׁ הַדָּבָר שֶׁאֲנִי הָיִיתִי בְּתוֹכִי.
הִקְשַׁבְתִּי לוֹ בְּשֶׁקֶט זָהִיר וְחָשַׁבְתִּי עַל הַדֶּרֶךְ חֲזָרָה. מָה שֶׁמּוּזָר הוּא שֶׁבְּמֶשֶׁךְ כָּל הַזְּמַן שֶׁצָּעַדְנוּ לֹא חַשְׁתִּי שׁוּם פַּחַד אוֹ הִיסּוּס. נִרְאֶה לִי שֶׁהַיַּעַד שֶׁלִּי בָּרוּר וְשֶׁאֲנִי צוֹעֵד אֶל יְשׁוּעָתִי. מַבָּט אֶל מוּרָקָמִי יִגְרוֹם לְךָ לָחוּשׁ יְדִידוּת מְסוּיֶּמֶת כְּלַפָּיו וְזֶה דָּבָר מְשׁוּנֶּה, אֲבָל אֲנִי נִלְחַמְתִּי בּוֹ כְּדֵי שֶׁתְּשׁוּקָתִי לִדְקוֹר אוֹתוֹ לֹא תְּשַׁכֵּךְ. אָמַרְתִּי "לִדְקוֹר אוֹתוֹ"? אֵינֶנִּי יוֹדֵעַ מַדּוּעַ אָמַרְתִּי זֹאת עַכְשָׁיו, מִשּׁוּם שֶׁלְּמַעַן הָאֱמֶת לֹא דָּקַרְתִּי אוֹתוֹ. הִשְׁלַכְתִּי אוֹתוֹ לְבָאֵר מַפְחִידָה בֵּין עֲצֵי הַיַּעַר. חַבְרֵי מִימּוּן הֶרְאָה לִי הֵיכָן נִמְצֵאת הַבְּאֵר אוֹ הַבּוֹר – אֲפִילּוּ מוּרָקָמִי יָדַע הֵיכָן הִיא. הוּא הִפְסִיק לָלֶכֶת וְאָמַר לִי שֶׁהִגַּעְנוּ. קָשֶׁה לְהַבְחִין בְּבוֹר הַזֶּה, מִשּׁוּם שֶׁהוּא מִתְמַזֵּג בִּסְבִיבָתוֹ בְּמִידָּה שֶׁמְּעוֹרֶרֶת סְחַרְחוֹרֶת. עָצַרְנוּ לְיַד הַמָּקוֹם הַמְּשׁוֹעָר. פִּתְאוֹם הוֹפִיעָה הַנַּעֲרָה בַּעֲלַת הַשִּׂמְלָה הַכְּחוּלָּה – שֶׁבָּהּ וְהוֹפִיעָה. הִיא עָקְבָה אַחֲרֵינוּ? קָשֶׁה לִי לָדַעַת. הִיא הִתְחִילָה לְחַיֵּיךְ אֵלֵינוּ וְנוֹפְפָה לָנוּ בְּיָדָהּ הַקְּטַנָּה. לְאַחַר מִכֵּן  אָמַר לִי מוּרָקָמִי שֶׁהִגִּיעַ הַזְּמַן לָלֶכֶת – הַכֹּל נִגְמַר בָּרֶגַע שֶׁמֵּתִים. הַאִם הוּא יָדַע אֶת כַּוּוֹנוֹתַי? רַק בְּאוֹתוֹ רֶגַע הֵבַנְתִּי שֶׁאֲנַחְנוּ עוֹמְדִים עַל שְׂפַת הַבּוֹר. לֹא הִרְגַּשְׁתִּי אֵיךְ יָדִי דּוֹחֶפֶת אוֹתוֹ לְבוֹר הַשְּׁאוֹל הֶחָשׁוּךְ. בְּנִפְלוֹ אֶל מַעֲמַקָּיו מְבַשְּׂרֵי הָרָעוֹת הַחִיּוּךְ לֹא מָשׁ מִפָּנָיו. חִיּוּכוֹ הַמִּסְתּוֹרִי דָּבַק בִּי עַד עַכְשָׁיו. זֶה הַזִּיכָּרוֹן הָאַחֲרוֹן שֶׁיֵּשׁ לִי מִמֶּנּוּ.
אַל תִּשְׁאַל אוֹתִי שׁוּב, אֲדוֹנִי, אֵיפֹה נִמְצָא הַבּוֹר הַהוּא. הוּא נִמְצָא בְּמָקוֹם כָּלְשֶׁהוּ בְּתוֹכִי – בְּתוֹךְ כָּל אֶחָד מֵאִיתָּנוּ שֶׁמַּסְתִּיר בֵּית קְבָרוֹת מָלֵא בִּגְוִויּוֹת הֲרוּגָיו.   



https://www.shortstoryproject.com/he/story/%d7%9b%d7%99%d7%a6%d7%93-%d7%9c%d7%96%d7%a8%d7%95%d7%a7-%d7%a1%d7%95%d7%a4%d7%a8-%d7%90%d7%9c-%d7%97%d7%95%d7%a8-%d7%a9%d7%97%d7%95%d7%a8-%d7%a4%d7%a8%d7%a7-%d7%9e%d7%aa%d7%95%d7%9a-%d7%94%d7%a0/
#אָלֵגוֹרְיָה#סוּרֵיאָלִיזְם#ספרותערבית#עַכְשָׁוִוי