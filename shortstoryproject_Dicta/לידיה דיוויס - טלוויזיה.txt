1
הַתּוֹכְנִיּוֹת הָאֲהוּבוֹת עָלֵינוּ מְשׁוּדָּרוֹת בְּכָל עֶרֶב. הֵם אוֹמְרִים שֶׁיִּהְיֶה מְרַגֵּשׁ, וְזֶה תָּמִיד מְרַגֵּשׁ.
הֵם נוֹתְנִים לָנוּ רְמָזִים לְמָה שֶׁהוֹלֵךְ לִקְרוֹת, וְאָז זֶה קוֹרֶה, וְזֶה מְרַגֵּשׁ.
אִם אֲנָשִׁים מֵתִים הָיוּ מִסְתּוֹבְבִים לָנוּ מִתַּחַת לַחַלּוֹן, לֹא הָיִינוּ מִתְרַגְּשִׁים יוֹתֵר.
אֲנַחְנוּ רוֹצִים לִהְיוֹת חֵלֶק מִכָּל זֶה.
אֲנַחְנוּ רוֹצִים לִהְיוֹת הָאֲנָשִׁים שֶׁהֵם פּוֹנִים אֲלֵיהֶם וְאוֹמְרִים מָה צָפוּי בַּהֶמְשֵׁךְ הָעֶרֶב וּבַהֶמְשֵׁךְ הַשָּׁבוּעַ.
אֲנַחְנוּ מַקְשִׁיבִים לַפִּרְסוֹמוֹת עַד שֶׁאֲנַחְנוּ מוּתָּשִׁים, נֶעֱנָשִׁים בָּרְשִׁימוֹת: הֵם רוֹצִים שֶׁנִּקְנָה וְנִקְנֶה, וַאֲנַחְנוּ מְנַסִּים, אֲבָל אֵין לָנוּ הַרְבֵּה כֶּסֶף. וּבְכָל זֹאת אֲנַחְנוּ לֹא יְכוֹלִים שֶׁלֹּא לְהִתְפַּעֵל מֵהַצַּד הַמַּדָּעִי שֶׁל כָּל זֶה.
אֵיךְ נוּכַל אֵי פַּעַם לִהְיוֹת בְּטוּחִים כְּפִי שֶׁהָאֲנָשִׁים הָאֵלֶּה בְּטוּחִים? הַנָּשִׁים הָאֵלֶּה הֵן נָשִׁים בִּשְׁלִיטָה, מַמָּשׁ לֹא כְּמוֹ הַנָּשִׁים בַּמִּשְׁפָּחָה שֶׁלִּי.
וּבְכָל זֹאת אֲנַחְנוּ מַאֲמִינִים בָּעוֹלָם הַזֶּה.
אֲנַחְנוּ מַאֲמִינִים שֶׁהָאֲנָשִׁים הָאֵלֶּה מְדַבְּרִים אֵלֵינוּ.
אִמָּא, לְמָשָׁל, מְאוֹהֶבֶת בְּאֶחָד הַמַּגִּישִׁים. וּבַעֲלֵי יוֹשֵׁב וּמִסְתַּכֵּל בְּכַתָּבַת צְעִירָה אַחַת, וּמְחַכָּה שֶׁהַמַּצְלֵמָה תִּתְרַחֵק וְתַחֲשׂוֹף אֶת שָׁדֶיהָ.
אַחֲרֵי הַחֲדָשׁוֹת אֲנַחְנוּ מוֹצְאִים אֵיזֶה שַׁעֲשׁוּעוֹן לִרְאוֹת וְאַחַר כָּךְ אֵיזֶה סִיפּוּר שֶׁל חֲקִירָה בַּלָּשִׁית.
הַשָּׁעוֹת חוֹלְפוֹת. הַלְּבָבוֹת שֶׁלָּנוּ מַמְשִׁיכִים לִפְעוֹם, לִפְעָמִים לְאַט, לִפְעָמִים מַהֵר.
יֵשׁ שַׁעֲשׁוּעוֹן אֶחָד מַמָּשׁ טוֹב. בְּכָל שָׁבוּעַ אוֹתוֹ הָאִישׁ יוֹשֵׁב שָׁם בַּקָּהָל בְּפֶה סָגוּר וְעִם דְּמָעוֹת בָּעֵינַיִים. הַבֵּן שֶׁלּוֹ חוֹזֵר לַבָּמָה לַעֲנוֹת עַל עוֹד שְׁאֵלוֹת. הַיֶּלֶד עוֹמֵד שָׁם, מְמַצְמֵץ מוּל מַצְלֵמַת הַטֵּלֵוִויזְיָה. הֵם לֹא יִתְּנוּ לוֹ לְהַמְשִׁיךְ וְלַעֲנוֹת עַל שְׁאֵלוֹת אִם הוּא יִזְכֶּה בִּסְכוּם הַסּוֹפִי שֶׁל 128 אֶלֶף דּוֹלָר. לֹא כָּל כָּךְ אִכְפַּת לָנוּ מֵהַיֶּלֶד וַאֲנַחְנוּ לֹא אוֹהֲבִים אֶת הָאִמָּא, שֶׁמְּחַיֶּיכֶת וְחוֹשֶׂפֶת אֶת הַשִּׁינַּיִים הָאֲיוּמּוֹת שֶׁלָּהּ, אֲבָל הָאַבָּא מְרַגֵּשׁ אוֹתָנוּ: הַשְּׂפָתַיִים הֶעָבוֹת שֶׁלּוֹ, עֵינָיו הַלַּחוּת.
אָז בִּזְמַן הַתּוֹכְנִית הַזֹּאת אֲנַחְנוּ מְכַבִּים אֶת הַטֵּלֵפוֹן וְלֹא עוֹנִים אִם דּוֹפְקִים בַּדֶּלֶת, דָּבָר שֶׁמִּמֵּילָא קוֹרֶה רַק לְעִתִּים נְדִירוֹת. אֲנַחְנוּ צוֹפִים הֵיטֵב, וּבַעֲלֵי מְהַדֵּק עַכְשָׁיו אֶת הַשְּׂפָתַיִים, וְאַחַר כָּךְ מְחַיֵּיךְ חִיּוּךְ כָּל כָּךְ רָחָב שֶׁעֵינָיו נֶעֱלָמוֹת, וְאִילּוּ אֲנִי נִשְׁעֶנֶת לְאָחוֹר כְּמוֹ הָאִמָּא, הַמַּבָּט שֶׁלִּי חַד, פִּי מָלֵא זָהָב.

2
אֲנִי לֹא בֶּאֱמֶת חוֹשֶׁבֶת שֶׁהַתּוֹכְנִית הַזֹּאת עַל שׁוֹטְרִים בְּהָווֹאִי כָּזֹאת טוֹבָה, הִיא פָּשׁוּט נִרְאֵית יוֹתֵר אֲמִיתִּית מֵהַחַיִּים שֶׁלִּי.
מַסְלוּלִים שׁוֹנִים בְּמֶשֶׁךְ הָעֶרֶב: עֲרוּצִים 2,2,4,7,9 אוֹ עֲרוּצִים 13,13,13,2,2,4 וְכוּ'. לִפְעָמִים אֲנִי רוֹצֶה לִרְאוֹת דְּרָמוֹת מִשְׁטַרְתִּיּוֹת, לִפְעָמִים סִרְטֵי תְּעוּדָה בֶּעָרוּץ הַצִּיבּוּרִי, לְמָשָׁל אַחַת שֶׁנִּקְרֵאת "יְצוּרֵי הַבֵּיצָה".
הַבִּידוּד שֶׁלִּי בַּלַּיְלָה, הַחֲשֵׁכָה שֶׁבַּחוּץ, הַדְּמָמָה שֶׁבַּחוּץ, הַשָּׁעָה שֶׁהוֹלֶכֶת וּמִתְאַחֶרֶת, גַּם בִּגְלָלָם הַסִּיפּוּר שֶׁבַּטֵּלֵוִויזְיָה נִרְאֶה כְּזֶה מְעַנְיֵין. אֲבָל גַּם בִּגְלַל הָעֲלִילָה: הָעֶרֶב בֶּן חוֹזֵר אַחֲרֵי הַרְבֵּה שָׁנִים וּמִתְחַתֵּן עִם אִשְׁתּוֹ שֶׁל הָאַבָּא. (הִיא לֹא אִמָּא שֶׁלּוֹ.)
אֲנַחְנוּ צוֹפִים בִּתְשׂוּמֶת לֵב רַבָּה כִּי הַתּוֹכְנִיּוֹת הָאֵלֶּה הֵן כַּנִּרְאֶה עֲבוֹדָה שֶׁל הַרְבֵּה אֲנָשִׁים מְתוּחְכָּמִים וְאוֹפְנָתִיִּים.
אֲנִי חוֹשֶׁבֶת שָׁקוּל שֶׁל טֵלֵוִויזְיָה נִשְׁמָע מֵעֵבֶר לַקִּיר, אֲבָל אֵלֶּה צְוִויחוֹת שֶׁל אֲווֹזֵי בַּר, שֶׁעָפִים דָּרוֹמָה בְּדִמְדּוּמִים הָרִאשׁוֹנִים שֶׁל הָעֶרֶב.
אַתְּ צוֹפֶה בְּאִישָּׁה צְעִירָה בְּשֵׁם סוּזָן סְמִית עִם פְּנִינִים עַל הַצַּוּוֹאר שָׂרָה אֶת הַהִמְנוֹן הֲקֵנֵדִי לִפְנֵי מִשְׂחַק הוֹקִי. אַתְּ מַקְשִׁיבָה לְסוֹף הַשִּׁיר, וְאָז אַתְּ מַעֲבִירָה עֲרוּץ.
אוֹ שֶׁאַתְּ צוֹפֶה בָּרַגְלַיִים שֶׁל פִּיט סִיגָר קוֹפְצוֹת מַעְלָה וּמַטָּה לִקְרַאת שִׁיר הָ"רוּבָּן אִי-לִי" שֶׁלּוֹ, וְאָז מַעֲבִירָה עֲרוּץ.
זֶה לֹא מָה שֶׁאַתְּ רוֹצָה לַעֲשׂוֹת. אַתְּ פָּשׁוּט מַעֲבִירָה אֶת הַזְּמַן.
אַתְּ מְחַכָּה עַד שֶׁתַּגִּיעַ שָׁעָה מְסוּיֶּמֶת וְאֶת תִּהְיִי בְּמַצָּב מְסוּיָּם שֶׁבּוֹ אַתְּ תּוּכְלִי לָלֶכֶת לִישׁוֹן.
יֵשׁ סִיפּוּק אֲמִיתִּי בְּקַבָּלַת הַמֵּידָע עַל מֶזֶג הָאֲוִויר לְמָחָר – בְּאֵיזוֹ מְהִירוּת תְּנַשֵּׁב הָרוּחַ וּמֵאֵיזֶה כִּיוּוּן, מָתַי עָשׂוּי לָרֶדֶת גֶּשֶׁם, מָתַי הַשָּׁמַיִים עֲשׂוּיִים לְהִתְבַּהֵר – הַמִּילִּים "אַרְבָּעִים אֲחוּזִים" שֶׁבַּמִּשְׁפָּט "סִיכּוּי שֶׁל אַרְבָּעִים אֲחוּזִים" מַצְבִּיעוֹת עַל כָּךְ שֶׁמְּדוּבָּר בְּמַדָּע מְדוּיָּק.
הַכּוֹל מַתְחִיל בַּנְּקוּדָּה הַכְּחוּלָּה בְּמֶרְכַּז הַמָּסָךְ הַכֵּהֶה, וּבָרֶגַע הַזֶּה אַתְּ יְכוֹלָה לָחוּשׁ שֶׁהַתְּמוּנוֹת הַלָּלוּ עוֹשׂוֹת דֶּרֶךְ אֲרוּכָּה בְּדַרְכָּן אֵלֶיךָ.

3
לְעִתִּים קְרוֹבוֹת, בְּסוֹף הַיּוֹם, כְּשֶׁאֲנִי עֲיֵיפָה, נִדְמֶה שֶׁהַחַיִּים שֶׁלִּי הוֹפְכִים לְסֶרֶט. כְּלוֹמַר הַיּוֹם הָאֲמִיתִּי שֶׁלִּי מִתְקַדֵּם אֶל תּוֹךְ הָעֶרֶב הָאֲמִיתִּי שֶׁלִּי, אֲבָל גַּם מִתְרַחֵק מִמֶּנִּי מַסְפִּיק עַד שֶׁהוּא זָר וְסֶרֶט. בַּשָּׁלָב הַזֶּה הוּא כְּבָר כָּל כָּךְ מְסוּבָּךְ, כָּל כָּךְ קָשֶׁה לַהֲבָנָה, שֶׁאֲנִי רוֹצֶה לִרְאוֹת סֶרֶט אַחֵר. אֲנִי רוֹצֶה לִרְאוֹת סֶרֶט שֶׁעָשׂוּ לַטֵּלֵוִויזְיָה, שֶׁיִּהְיֶה פָּשׁוּט וְקַל לַהֲבָנָה, אֲפִילּוּ אִם יִהְיֶה בּוֹ אָסוֹן אוֹ נָכוּת אוֹ מַחֲלָה. הוּא יְדַלֵּג עַל כָּל כָּךְ הַרְבֵּה, הוּא יְדַלֵּג עַל כָּל הַסִּיבּוּכִים, בַּיְּדִיעָה שֶׁאֲנַחְנוּ נָבִין, כָּךְ שֶׁהָאֵירוּעִים הַחֲשׁוּבִים יִקְרוּ בְּהַפְתָּעָה: גֶּבֶר עָשׂוּי לְשַׁנּוֹת אֶת דַּעְתּוֹ, אַף עַל פִּי שֶׁהָיָה נָחוּשׁ לְגַמְרֵי לִפְנֵי כֵן, וְהוּא עָשׂוּי גַּם לְהִתְאַהֵב פִּתְאוֹם. הוּא יְדַלֵּג עַל כָּל הַסִּיבּוּכִים כִּי אֵין מַסְפִּיק זְמַן לְהָכִין אוֹתָנוּ לְאֵירוּעִים חֲשׁוּבִים עַל פְּנֵי שָׁעָה וְעֶשְׂרִים דַּקּוֹת בִּלְבַד, שֶׁצְּרִיכוֹת לִכְלוֹל גַּם הַפְסָקוֹת לַפִּרְסוֹמוֹת, וַאֲנַחְנוּ רוֹצִים אֵירוּעִים חֲשׁוּבִים.
אֶחָד הַסְּרָטִים הָיָה עַל פְּרוֹפֵסוֹרִית שֶׁחוֹלֶה בְּאַלְצְהַיְימֶר. אֶחָד הָיָה עַל גּוֹלֵשׁ סְקִי אוֹלִימְפִּי שֶׁאִיבֵּד רֶגֶל אֲבָל לָמַד לִגְלוֹשׁ שׁוּב. הָעֶרֶב הָיָה סֶרֶט עַל אִישׁ חֵירֵשׁ שֶׁהִתְאַהֵב בְּמִרְפָּאָה בַּדִּיבּוּר שֶׁלּוֹ, וְיָדַעְתִּי שֶׁהוּא יִתְאַהֵב בָּהּ, כִּי הִיא הָיְתָה יָפָה, אֲפִילּוּ שֶׁהִיא לֹא שַׂחְקָנִית טוֹבָה, וְהוּא הָיָה נָאֶה, אֲפִילּוּ שֶׁהוּא חֵירֵשׁ. הוּא הָיָה חֵירֵשׁ בִּתְחִילַּת הַסֶּרֶט וְחֵירֵשׁ שׁוּב בְּסוֹף, אֲבָל בָּאֶמְצַע הוּא שָׁמַע וְלָמַד לְדַבֵּר בְּמִבְטָא בּוֹלֵט שֶׁל הָאֵזוֹר. עַל פְּנֵי שָׁעָה וְעֶשְׂרִים דַּקּוֹת, הָאִישׁ הַזֶּה לֹא רַק שָׁמַע וְהִתְחָרֵשׁ שׁוּב, אֶלָּא גַּם הֵקִים עֵסֶק מַצְלִיחַ בְּמוֹ יָדָיו, הִפְסִיד אוֹתוֹ בִּגְלַל הַבּוֹגְדָנוּת שֶׁל אֶחָד מֵאַנְשֵׁי הַחֶבְרָה, הִתְאַהֵב, הֶחֱזִיק בְּאִישָּׁה לְפָחוֹת עַד סוֹף הַסֶּרֶט, וְאִיבֵּד אֶת בְּתוּלָיו, שֶׁנִּדְמֶה שֶׁקָּשֶׁה יוֹתֵר לְאַבֵּד אוֹתָם אִם אַתָּה חֵירֵשׁ, וְקַל יוֹתֵר בָּרֶגַע שֶׁאַתָּה יָכוֹל לִשְׁמוֹעַ.
כָּל זֶה נִדְחָס בִּקְצֵה הַסּוֹף שֶׁל יוֹם בְּחַיֵּי, שֶׁכְּכָל שֶׁהָעֶרֶב הִתְקַדֵּם, כְּבָר הָלַךְ וְהִתְרַחֵק מִמֶּנִּי...



https://www.shortstoryproject.com/he/story/%d7%98%d7%9c%d7%95%d7%99%d7%96%d7%99%d7%94/
#הוּמוֹרִיסְטִי#טֵלֵוִיזְיָה#כְּתִיבָה#סֶפְּרוֹתָאמֵרִיקָאִיתַ#פִילוֹסוֹפִי#פַּרְבָּרִים#צַרְכָנוּת