בְּסוֹפוֹ שֶׁל הַיּוֹם שֶׁבּוֹ עָבַרְתִּי מִן הָעִיר אֶל הַכְּפָר, הֵשִׁיב כַּלְבֵי אֶת נִשְׁמָתוֹ לַבּוֹרֵא. אֵינִי יוֹדֵעַ הַאִם הָיָה זֶה מִקְרֶה אוֹ שֶׁמָּא תּוֹצָאָה שֶׁל הֶלֶם מֵעֵבֶר. אוּלָם בְּשָׁעָה אַחַת וָחֵצִי בַּלַּיְלָה, אַחֲרֵי יִיסּוּרֵי גְּסִיסָה שֶׁהוֹפִיעוּ בַּחֲטָף וְנִמְשְׁכוּ שָׁעוֹת סְפוּרוֹת, הִנִּיחַ הַכֶּלֶב אֶת רֹאשׁוֹ בְּחֵיקִי, רַעַד בִּצְמַרְמוֹרֶת אַחֲרוֹנָה וְאָז הִתְרַפָּה, תּוֹךְ שֶׁהוּא מְחַרְבֵּן עַל הַפַּרְקֵט הֶחָדָשׁ. כָּל אוֹתוֹ עֶרֶב שָׁמַעְתִּי אֶת הַתַּנִּים מֵהַוּוֹאדִי שֶׁמִּתַּחַת לְבֵית. אֵינִי חוֹשֵׁב שֶׁהָיְיתָה לְכָךְ סִיבָּה מְיוּחֶדֶת, בְּוַודַּאי לֹא סִמְלִית. הַתַּנִּים הָיוּ תַּנִּים וְיִלְלוֹתֵיהֶם הָיוּ יְלָלוֹת, וְאַף עַל פִּי כֵּן, צְלִילָן הָיָה זָר לִי וּמְבַשֵּׂר רָעוֹת. יְתֵרָה מִזּוֹ: בָּרֶגַע שֶׁהַכֶּלֶב רָטַט בַּעֲוִוית אַחֲרוֹנָה, בְּאוֹתוֹ רֶגַע מַמָּשׁ, שָׁמַעְתִּי מִבַּחוּץ יְלָלָה גְּרוֹנִית רָמָה, שׁוֹנָה בְּתַכְלִית מֵאֵלּוּ שֶׁקָּדְמוּ לָהּ. עַל אַף שֶׁאֲנִי אָדָם רַצְיוֹנָלִי, עָלַיי לְהוֹדוֹת כִּי הִיא הֶעֱבִירָה בְּגֵוֵוי צְמַרְמוֹרֶת, וּלְרֶגַע דִּימִּיתִי כִּי נִשְׁמָתוֹ שֶׁל הַכֶּלֶב נִפְרֶדֶת בְּזַעַם וּבְאַכְזָבָה מִן הָעוֹלָם וְעוֹלֶה הַשָּׁמַיְימָה. וְאַף עַל פִּי כֵּן, בְּסוֹפוֹ שֶׁל דָּבָר פָּטַרְתִּי זֹאת כִּקְרִיאָה נוֹסֶפֶת מִקְּרִיאוֹתֵיהֶם שֶׁל הַתַּנִּים. וְכִי מַכִּיר אֲנִי אֶת כָּל מִילּוֹתֵיהֶם וְנָאקוֹתֵיהֶם? וּמִלְּבַד זֹאת, הָיָה מְקוֹרָהּ אֲשֶׁר הָיָה, תּוֹךְ מִסְפַּר שְׁנִיּוֹת גַּם הִיא נִדְמֶה וְלֹא יָסְפָה. כָּמוֹהָ כְּמוֹ הַכֶּלֶב.
לְמָחֳרָת בַּבּוֹקֶר קָבַרְתִּי אוֹתוֹ בַּוּוֹאדִי. הַדָּבָר נִרְאֶה לִי מְכַבֵּד יוֹתֵר מֵאֲשֶׁר לַהֲבִיאוֹ אֶל הַוֵּוטֵרִינָר, שָׁם בְּוַודַּאי הָיוּ שׁוֹלְחִים אוֹתוֹ בְּשַׂקִּית שְׁחוֹרָה אֶל מִשְׂרָפָה לְחוֹמֶר בִּיּוֹלוֹגִי. וּמֵעֵבֶר לְכָךְ הָיָה אֶת עִנְיַין הַשִּׁינּוּעַ: הַעֲבָרַת גּוּפָהּ בְּתָא הַמִּטְעָן, גַּם אִם הִיא גּוּפָהּ שֶׁל כֶּלֶב, אֵינֶנָּה אֵירוּעַ שֶׁאָדָם מִן הַיִּישּׁוּב שֵׁשׁ לִיטּוֹל בּוֹ חֵלֶק. קְבוּרָה נִרְאֲתָה לִי מְכַבֶּדֶת יוֹתֵר. מֵעָפָר בָּאתָ וְאַל עָפָר תָּשׁוּב. אִם כְּבָר הִגַּעְתָּ אֶל הַוּוֹאדִי בּוֹ קִיוִּוינוּ כִּי תְּטַיֵּיל, אַךְ לֹא בָּאתָ בִּשְׁעָרָיו, לְפָחוֹת יוּנְּחוּ עַצְמוֹתֶיךָ אַחַר כָּבוֹד בְּאַדְמָתוֹ וּתְהַפְּכוּ לְבָשָׂר אֶחָד. אֵין בִּרְצוֹנִי לְהַלְאוֹת אֶת הַקּוֹרֵא בְּכָל פִּרְטֵי הַקְּבוּרָה. דֵּי אִם אוֹמֵר כִּי הַכֶּלֶב סָבַל מֵעוֹדֶף מְסוּיָּם שֶׁל מִשְׁקָל, וְכִי אַדְמַת הַטְּרָשִׁים הַיַּבָּשָׁה שֶׁל תְּחִילַּת הַקַּיִץ סֵירְבָה לְהֵיעָנוֹת לְהַפְצָרוֹתָיו שֶׁל אֶת הַחֲפִירָה שֶׁהֵבֵאתִי אִיתִּי. סוֹפוֹ שֶׁל דָּבָר, שֶׁקָּבַרְתִּי אֶת כַּלְבֵי הָאָהוּב בְּעוֹמֶק רָדוּד מִשֶּׁהָיִיתִי מְיַיחֵל לוֹ, וְחִיפִּיתִי עַל כָּךְ בְּתֵל מֵאֲבָנִים גְּדוֹלוֹת שֶׁלִּיקַּטְתִּי בַּסְּבִיבָה.
בַּיָּמִים שֶׁלְּאַחַר מִכֵּן נִמְנַעְתִּי מִלָּרֶדֶת לְכִיוּוּן הַקֶּבֶר. יִיתָּכֵן שֶׁהַדָּבָר נָבַע מִמִּידָּה מְסוּיֶּמֶת שֶׁל סֶנְטִימֶנְטָלִיּוּת, וְיִיתָּכֵן שֶׁהַסִּיבָּה הָיְיתָה בַּת רֵיחַ מוּזָרָה, שֶׁאָפְפָה אֶת הֶחָצֵר וְרָמְזָה כִּי יִיתָּכֵן שֶׁהַקֶּבֶר לֹא נֶאֱטַם דֵּי הַצּוֹרֶךְ. וּבְכָל זֹאת, לְאַחַר שֶׁעָבַר שָׁבוּעַ וְקַמְתִּי מִן הַשִּׁבְעָה, עָלָה בִּי דַּחַף לִבְדּוֹק מָה עָלָה בְּגוֹרָלוֹ, בְּיִיחוּד לָאוֹר הָעוּבְדָּה שֶׁאוֹתָהּ בַּת רֵיחַ הֵחֵלָּה לְהִתְדַּפֵּק בַּעֲדִינוּת בִּשְׁעוֹת הַלַּיְלָה עַל חַלּוֹנוֹת הַבַּיִת. לִיבִּי בִּישֵּׂר לִי שֶׁלֹּא אֶתָּקֵל בְּמַחֲזֶה מַרְנִין, אוּלָם הוּנַעְתִּי עַל יְדֵי דַּחַף מְסוּיָּם שֶׁל אַחְרָיוּת: מָה אִם יֶלֶד יַעֲבוֹר בְּמִקְרֶה וְיִיתָּקֵל בְּקֶבֶר, שֶׁכָּעֵת הִתְחַלְתִּי לַחֲשׁוֹד כִּי הוּא פָּתוּחַ? וְשׁוּב לֹא אַלְאֶה אֶת הַקּוֹרֵא בַּפְּרָטִים הַגְּרָפִיִּים. דֵּי אִם אוֹמֵר כִּי מִתּוֹךְ הָאֲדָמָה הִזְדַּקְּרָה, כְּמֵעֵין תִּפְרַחַת קַיִץ מְשׁוּנֶּה, רֶגֶל אֲכוּלָה לְמֶחֱצָה. בִּקְצֵה הַתִּפְרַחַת הָיְיתָה כַּף הָרֶגֶל שְׁלֵמָה לַחֲלוּטִין, כּוֹלֵל הַפַּרְוָוה בְּצִבְעָהּ הַדִּבְשִׁי הַמְּקוֹרִי. מַמָּשׁ פְּרִיט אַסְפָנִים. אַךְ מִשָּׁם וּמַטָּה רַק בָּשָׂר אָדוֹם קָרוּעַ וּפִיסּוֹת עֶצֶם חוֹמָה מְבַצְבְּצוֹת מִבַּעֲדוֹ. נִמְלַטְתִּי חֲזָרָה הַבַּיְתָה כָל עוֹד נַפְשִׁי בִּי, וּבְלִבִּי תְּחִינָּה כִּי הַתַּנִּים יַשְׁלִימוּ מַהֵר כְּכָל הַנִּיתָּן אֶת מְלָאַכְתָּם הָרַשְׁלָנִית.
כַּמָּה שָׁבוּעוֹת לְאַחַר מִכֵּן, בַּבּוֹקֶר שַׁבָּת שֶׁל אֶמְצַע הַקַּיִץ, יָשַׁבְתִּי בַּגִּינָּה לַאֲרוּחָה קַלָּה, וּלְפֶתַע שׁוּב שָׁמַעְתִּי מִן הַוּוֹאדִי קְרִיאָה מוּזָרָה. כָּעֵת, מִשֶּׁעִתּוֹתַיי הָיוּ בְּיָדַיי, יָכוֹלְתִּי לְהִתְעַמֵּק בָּהּ. הָיְיתָה זוֹ תְּרוּעָה גְּרוֹנִית מְיוּסֶּרֶת, דּוֹמָה לְזוֹ שֶׁעָשׂוּי לְהָפִיק תַּרְנְגוֹל אַדִּיר מְמַדִּים אוֹ אֱיָיל הַקּוֹרֵא, אוּלָם לֹא הָאֶחָד וְלֹא הָאַחֵר מְצוּיִים בִּשְׁפֵלַת יְהוּדָה אוֹ בִּסְבִיבוֹתֶיהָ. הַשְׁעָרָתִי הַבָּאָה הָיְיתָה שֶׁזֶּהוּ כֶּלֶב אוֹ תֵּן שֶׁנִּתְפְּסוּ בְּמַלְכּוֹדֶת רֶגֶל, מֵהַסּוּג הַנִּנְעָל עַל הָעֶצֶם וְיוֹצֵר בָּהּ חוֹר מְשׁוּנָּן. שָׁמַעְתִּי פַּעַם עַל צַיָּידֵי חוֹגְלוֹת בְּאֵזוֹר, וְהִנַּחְתִּי כִּי לֹא מִן הַנִּמְנָע שֶׁאֶחָד מֵהֶם טָמַן אֶת פָּחָיו בַּאֲזוֹרֵנוּ וְלָכַד בְּטָעוּת חַיָּה שֶׁאֵין דָּבָר לַעֲשׂוֹת עִמָּהּ, זוּלַת לְהַטִּילָהּ לְצַד הַדֶּרֶךְ. חִיכִּיתִי עוֹד דַּקָּה כְּדֵי לִבְדּוֹק הַאִם הַקּוֹלוֹת שׁוֹכְכִים, אוּלָם מֵאַחַר שֶׁלֹּא כָּךְ הָיָה הַדָּבָר, יָצָאתִי בְּרִיצָה מִן הַשַּׁעַר הָאֲחוֹרִי, לִרְאוֹת אִם אוֹכֶל לְסַיֵּיעַ.
עוֹדִי יוֹרֵד, וְהִנֵּה נִיצָּב מוּלִי אִישׁ כְּרַסְתָּן, כְּבֶן חֲמִישִּׁים, שֶׁהָיָה לְבוּשׁ סְוֵודֶר וְכוֹבַע אֲפוֹרִים, עַל אַף מֶזֶג הָאֲוִויר הַחַם.
"שָׁמַעְתָּ אֶת הַצָּבוּעַ לְמַטָּה?" שָׁאַל.
שָׁתַקְתִּי. לְרֶגַע עָלְתָה בִּי חֲרָדָה מוּזָרָה כִּי הוּא פָּקַח, אֲשֶׁר חוֹשֵׁד בִּי כִּי קָבַרְתִּי אֶת הַכֶּלֶב בְּנִיגּוּד לְתַקָּנוֹת.
"רָאִיתִי אוֹתוֹ שָׁם, עַל הַשְּׁבִיל," הוּא הִסְתּוֹבֵב וְהִצְבִּיעַ. "אֲבָל לֹא כְּדַאי לְךָ לָרֶדֶת לְשֵׁם."
"הוּא מְסוּכָּן?"
"רַק אִם אַתָּה פֶּגֶר," הוּא צָחַק. "לֹא, הוּא פָּשׁוּט יִבְרַח בָּרֶגַע שֶׁיִּקְלוֹט שֶׁאַתָּה בָּא אַחֲרָיו. הֵם חַיָּה חָכְמָה, הַצְּבוּעִים הָאֵלֶּה. יוֹתֵר מִכְּלָבִים."
הָיָה נִדְמֶה לִי שֶׁהֵבַנְתִּי אֶת הָרֶמֶז הַדַּק וְלָכֵן הוֹדֵיתִי לוֹ וְחָזַרְתִּי עַל עִקְבוֹתַיי הַבַּיְתָה. הִמְתַּנְתִּי בְּשֶׁקֶט מֵאֲחוֹרֵי עֵץ הַתַּפּוּז שֶׁבֶּחָצֵר, עַד שֶׁרָאִיתִי כִּי הוּא מְטַפֵּס בִּשְׁבִיל, חוֹלֵף עַל פְּנֵי הַגִּינָּה וּמַמְשִׁיךְ אֶל הָרְחוֹב.
מֵאָז מִדֵּי יוֹם, וּבְנִיגּוּד גָּמוּר לְהַנְחָיָיתוֹ, אֲנִי יוֹרֵד אֶל הַוּוֹאדִי כְּדֵי לְחַפֵּשׂ אֶת הַצָּבוּעַ. זֶה לֹא דּוֹרֵשׁ הַרְבֵּה. אֲנִי לוֹקֵחַ תִּרְמוֹס עִם קָפֶה, מוֹצֵא נְקוּדַּת תַּצְפִּית טוֹבָה עַל הַשְּׁבִיל וּמַמְתִּין. נִימִיּוֹת חוֹלְפוֹת עַל פָּנַיי בִּפְלִיאָה, חוֹגְלוֹת מַצִּיגוֹת בְּפָנַיי אֶת צֶאֱצָאֵיהֶן, פַּעַם אַחַת אֲפִילּוּ הִבְהַלְתִּי בְּטָעוּת צְבִי. אֲבָל לֹא צָבוּעַ. אַף לֹא פַּעַם אַחַת. רֵיחַ הַכְּמִיהָה שֶׁלִּי כַּנִּרְאֶה בֶּאֱמֶת מְמַלֵּא אֶת הַוּוֹאדִי.
וְאֶתְמוֹל, בְּנוֹסָף לְכָל, הַבַּיִת שֶׁלִּי נִפְרַץ. כְּשֶׁיָּצָאתִי לַסִּיבּוּב הַיּוֹמִי כַּנִּרְאֶה שָׁכַחְתִּי לִנְעוֹל אֶת הַדֶּלֶת, וּכְשֶׁחָזַרְתִּי מָצָאתִי אוֹתָהּ תְּלוּיָה עַל צִירָהּ הָעֶלְיוֹן וּמְנוּתֶּקֶת מֵהַתַּחְתּוֹן. בָּדַקְתִּי בַּחֲדָרִים מָה נִלְקַח. לֹא הָיוּ לִי הַרְבֵּה חֶפְצֵי עֵרֶךְ, וּבְכָל זֹאת: מַחְשֵׁב נַיָּיד, טֵלֵפוֹן, מַפְתְּחוֹת לְאוֹטוֹ, אַרְנָק. אֶת כָּל אֵלּוּ הִשְׁאַרְתִּי בְּבֵית, וְכָל אֵלּוּ הָיוּ שָׁם גַּם כְּשֶׁחָזַרְתִּי. לֹא יָכוֹלְתִּי לַעֲרוֹב לְכָךְ שֶׁכַּמּוּת הַמְּזוּמָּן בָּאַרְנָק נוֹתְרָה כְּפִי שֶׁהָיְיתָה, אוּלָם כַּרְטִיסֵי הָאַשְׁרַאי הָיוּ שָׁם, וְכָךְ גַּם כַּמָּה שְׁטָרוֹת. וְכִי אֵיזֶה גַּנָּב לוֹקֵחַ רַק חֵלֶק מֵהַכֶּסֶף? עַל אֶחָד הַקִּירוֹת, בַּפִּינָּה, סָמוּךְ לְגוֹבַהּ הָרִצְפָּה, מָצָאתִי צִיּוּר קָטָן שֶׁל כֶּלֶב בָּגִיר שָׁחוֹר. "זוֹ אֵינָהּ מִקְטֶרֶת," נִכְתַּב מִתַּחְתָּיו.
יָצָאתִי לְחַפֵּשׂ צָבוּעַ בַּוּוֹאדִי הַסָּמוּךְ לִמְקוֹם מְגוּרַיי. בְּוַודַּאי שֶׁיָּצָאתִי לְחַפֵּשׂ צָבוּעַ. צָבוּעַ וַדַּאי, בָּשָׂר וָדָם. וְכִי מָה עוֹד יָכוֹלְתִּי לְחַפֵּשׂ שָׁם?





https://www.shortstoryproject.com/he/story/%d7%aa%d7%a7%d7%90%d7%a1%d7%99%d7%9d-%d7%a6%d7%91%d7%95%d6%b9%d7%a2/
#אֵימָה#אָלֵגוֹרְיָה#אָפֵל#בְּדִידוּת#יִשְׂרְאֵלִי#עַכְשָׁוִוי#קוֹרוֹנָה