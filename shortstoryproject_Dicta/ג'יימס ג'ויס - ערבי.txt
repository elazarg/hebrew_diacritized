רְחוֹב נוֹרְת רִיצְ'מוֹנְד, רְחוֹב לְלֹא מוֹצֵא, הָיָה רְחוֹב שֶׁקֶט, חוּץ מִבְּשָׁעָה שֶׁ"בֵּית-הַסֵּפֶר שֶׁל הָאַחִים הַנּוֹצְרִים" שִׁילֵּחַ לַחוֹפְשִׁי אֶת תַּלְמִידָיו. בֵּית רֵיק שֶׁל שְׁתֵּי קוֹמוֹת עָמַד בְּקָצֵהוּ הַסָּתוּם, מוּפְרָד מִשְּׁכֵנָיו בְּמִגְרַשׁ רָבוּעַ. שְׁאָר בָּתֵּי הָרְחוֹב, יוֹדְעִים שֶׁחַיִּים הֲגוּנִים בְּתוֹכָם, הִבִּיטוּ זֶה בָּזֶה בִּפְנִים חוֹמוֹת שְׁלֵוָות.
הַדַּיָּיר שֶׁגָּר בְּבֵיתֵנוּ לְפָנֵינוּ, כּוֹמֶר, מֵת בַּסָּלוֹן הָאֲחוֹרִי. אֲוִויר, עָבֵשׁ מֵהֱיוֹתוֹ כָּלוּא יָמִים רַבִּים, עָמַד בְּכָל הַחֲדָרִים, וּבְקִיטוֹן הַפְּסוֹלֶת שֶׁמֵּאֲחוֹרֵי הַמִּטְבָּח הָיוּ מְפוּזָּרִים נְיָירוֹת שֶׁאֵין בָּהֶם צוֹרֶךְ. בֵּין אֵלֶּה מָצָאתִי סְפָרִים אֲחָדִים בִּכְרִיכַת נְיָיר, שֶׁעַמּוּדֵיהֶם קְמוּטִים וְלֵחִים: "אַב הַמִּנְזָר" שֶׁל וָולְטֶר סְקוֹט, "מְקַבֵּל לֶחֶם הַקּוֹדֶשׁ הָאָדוּק" וְ"זִיכְרוֹנוֹתָיו שֶׁל וְיָדוּק". הַסֵּפֶר הַזֶּה הָיָה חָבִיב עָלַי יוֹתֵר מִכָּל הָאֲחֵרִים מִפְּנֵי שֶׁדַּפָּיו הָיוּ צְהוּבִּים. בַּגִּינָּה הַמּוּזְנַחַת שֶׁמֵּאֲחוֹרֵי הַבַּיִת הָיוּ עֵץ תַּפּוּחַ בְּמֶרְכָּזָהּ וְשִׂיחִים פְּזוּרִים אֲחָדִים שֶׁתַּחַת אֶחָד מֵהֶם מָצָאתִי אֶת מַשְׁאֵבַת הָאוֹפַנַּיִים הַחֲלוּדָה שֶׁל הַדַּיָּיר הַמֵּת. הוּא הָיָה כּוֹמֶר נְדִיב לֵב מְאוֹד; בְּצַוּוֹאָתוֹ הוֹרִישׁ אֶת כָּל כַּסְפּוֹ לַמּוֹסָדוֹת וְאֶת הָרָהִיטִים שֶׁבְּבֵיתוֹ לַאֲחוֹתוֹ.
כְּשֶׁבָּאוּ יְמֵי הַחוֹרֶף הַקְּצָרִים יָרְדוּ הַדִּמְדּוּמִים עוֹד קוֹדֶם שֶׁסִּייַּמְנוּ לֶאֱכוֹל אֶת אֲרוּחַת הָעֶרֶב. כְּשֶׁיָּצָאנוּ לְהִיפָּגֵשׁ בָּרְחוֹב כְּבָר קִדְרוּ הַבָּתִּים. גּוֹן פִּיסַּת הַשָּׁמַיִם שֶׁמֵּעָלֵינוּ הָיָה סָגוֹל מִשְׁתַּנֶּה תָּדִיר וְאֵלֶיהָ נָשְׂאוּ פָּנָסֵי הָרְחוֹב אֶת אוֹרוֹתֵיהֶם הַקְּלוּשִׁים. הָאֲוִויר הַקַּר דָּקַר בְּנוֹ וַאֲנַחְנוּ שִׂיחַקְנוּ עַד שֶׁהִתְלַהֲטוּ גּוּפֵינוּ. צַעֲקוֹתֵינוּ הִדְהֲדוּ בָּרְחוֹב הַשֶּׁקֶט. מְרוּצַת מְשַׂחֲקֵנוּ הֶעֱבִירָה אוֹתָנוּ דֶּרֶךְ הַסִּמְטָאוֹת הַבּוּצִּיּוֹת וְהַחֲשׁוּכוֹת שֶׁמֵּאֲחוֹרֵי הַבָּתִּים, שֶׁכְּנוּפְיוֹת הַפִּרְחָחִים מֵהַבְּקָתוֹת הִתְגָּרוּ בָּנוּ שָׁם, אֶל פִּתְחֵיהֶן הָאֲחוֹרִיִּים שֶׁל הֲגִינוּת הַחֲשׁוּכוֹת וְהָרְטוּבוֹת שֶׁרֵיחוֹת עָלוּ שָׁם מִבּוּרוּת הָאַשְׁפָּה, אֶל הָאוּרוֹוֹת הַחֲשׁוּכוֹת הַמַּדִּיפוֹת אֶת רֵיחָן, שֶׁעֶגְלוֹן הֶחֱלִיק וּסְרָק שָׁם אֶת שַׁעַר הַסּוּס אוֹ נִיעֵר צְלִילִים מֵהָרִתְמָה הַמְּאוּבְזֶמֶת. כְּשֶׁחָזַרְנוּ אֶל הָרְחוֹב כְּבָר מִילֵּא הָאוֹר שֶׁבָּא מֵחַלּוֹנוֹת הַמִּטְבָּחִים אֶת חַצְרוֹת הַחֲזִית הַקְּטַנּוֹת. אִם נִרְאֶה דּוֹדִי פּוֹנֶה וְנִכְנָס לָרְחוֹב, הִתְחַבֵּאנוּ בְּמָקוֹם חָשׁוּךְ עַד שֶׁרָאִינוּ שֶׁהוּא סָפוּן לְבַטֵּחַ בְּבֵיתוֹ. וְאִם יָצְאָה אֲחוֹתוֹ שֶׁל מֵאַנְגֶּן אֶל הַמִּפְתָּן לִקְרוֹא לְאַחֶיהָ לֶאֱכוֹל, צָפִינוּ בָּהּ מֵהַמַּחֲסָה שֶׁלָּנוּ כְּשֶׁסָּקְרָה בְּמַבָּטָהּ אֶת הָרְחוֹב לְכָאן וּלְכָאן. חִיכִּינוּ לִרְאוֹת אִם תִּישָּׁאֵר אוֹ תִּיכָּנֵס, וְאִם נִשְׁאֲרָה, יָצָאנוּ מֵהַמַּחֲסֶה שֶׁלָּנוּ וּמִתּוֹךְ הַשְּׁלֵמָה נִיגַּשְׁנוּ אֶל מַדְרֵגוֹת בֵּיתוֹ שֶׁל מַאנְגֶּן. הִיא עָמְדָה וְחִייְּכָה לָנוּ, וְהָאוֹר הַבָּא מֵהַדֶּלֶת הַפְּתוּחָה לְמֶחֱצָה מִתְוֶוה אֶת תָּוֵוי גּוּפָהּ. אָחִיהָ הָיָה מַקְנִיט אוֹתָהּ תָּמִיד קוֹדֶם שֶׁנִּשְׁמַע לָהּ וַאֲנִי הָיִיתִי עוֹמֵד לְיַד הַמַּעֲקִים וּמִסְתַּכֵּל בָּהּ. כְּשֶׁהֵנִיעָה אֶת גּוּפָהּ הִתְנַפְנְפָה שִׂמְלָתָהּ וּמִקִּלְעַת שְׂעָרָהּ הָרַכָּה הִיטַּלְטְלָה מִצַּד לְצַד.
כָּל בּוֹקֶר רָבַצְתִּי עַל הָרִצְפָּה בַּסָּלוֹן הַקִּדְמִי וְצָפִיתִי בַּדֶּלְתָּה. הַמָּסָךְ הָיָה מוֹרֵד כִּמְעַט עַד לְמִסְגֶּרֶת הַחַלּוֹן וְכָךְ הָיִיתִי סָמוּי מִן הָעַיִן. כְּשֶׁיָּצְאָה אֶל הַמִּפְתָּן נִיתָּר לִבִּי. רַצְתִּי אֶל הַפְּרוֹזְדוֹר, חָטַפְתִּי אֶת סִפְרֵי וְהָלַכְתִּי אַחֲרֶיהָ. דְּמוּתָהּ הַחוֹמָה לֹא נֶעֶלְמָה מֵעֵינֵי אַף לְרֶגַע, וּכְשֶׁקָּרַבְנוּ לַמָּקוֹם שֶׁדְּרָכֵינוּ נִפְרָדוֹת שָׁם הַחֻשָׁתִי אֶת צָעַדְתִּי וְעָבַרְתִּי אוֹתָהּ. כָּךְ הָיָה בּוֹקֶר-בּוֹקֶר. אַף פַּעַם לֹא דִּיבַּרְתִּי אִתָּהּ אֶלָּא כַּמָּה מִילִּים בְּאַקְרַאי, אֲבָל שְׁמָהּ הָיָה מַזְעִיק אֶת כָּל דְּמֵי הַפּוֹתֶה.
מַרְאֶה הָיָה מְלַוֶּוה אוֹתִי אֲפִילּוּ בִּמְקוֹמוֹת הַיּוֹתֵר מְנוּגָּדִים לְרוֹמַנְטִיקָה. בְּמוֹצָאֵי שַׁבָּתוֹת, כְּשֶׁהָלְכָה דּוֹדָתִי לַעֲרוֹךְ קְנִיּוֹת, הָיָה עָלַי לָלֶכֶת אִתָּהּ וְלָשֵׂאת קְצָת מִן הַחֲבִילוֹת. הָלַכְנוּ בִּרְחוֹבוֹת שְׁטוּפֵי הָאוֹרוֹת, שֶׁגְּבָרִים שְׁתוּיִים וְנָשִׁים מִתְמַקְּחוֹת דָּחֲפוּ אוֹתָנוּ שָׁם בְּמַרְפֵּקֵיהֶם, בְּתוֹךְ קִלְלוֹתֵיהֶם שֶׁל פּוֹעֲלִים, קְרִיאוֹתֵיהֶם הַצַּוְוחָנִיּוֹת שֶׁל נְעָרִים זַבָּנִים שֶׁעָמְדוּ עַל הַמִּשְׁמָר לְיַד חָבִיּוֹת שֶׁל רָאשֵׁי חֲזִירִים, שִׁירָתָם הַמְּאַנְפֶּפֶת שֶׁל זַמָּרֵי רְחוֹב, שֶׁשָּׁרוּ פִּזְמוֹן עַל או'דונובן רוֹסֶּהָ אוֹ בָּלָדָה עַל הַצָּרוֹת בְּמוֹלַדְתֵּנוּ. הָרְעָשִׁים הָאֵלֶּה הִתְמַזְּגוּ לִי לִתְחוּשַׁת חַיִּים אַחַת וִיחִידָה: רָאִיתִי אֶת עַצְמִי בְּדִמְיוֹנִי נוֹשֵׂא לְבַטֵּחַ אֶת גְּבִיעַ הַקּוֹדֶשׁ שֶׁלִּי דֶּרֶךְ הָמוֹן שֶׁל אוֹיְבִים. שְׁמָהּ עָלָה עַל שִׂפְתֵי לִרְגָעִים בִּתְפִילּוֹת וְהוֹדָיוֹת מְשׁוּנּוֹת שֶׁאֲנִי עַצְמִי לֹא הֵבַנְתִּי אוֹתָן. פְּעָמִים רַבּוֹת מָלְאוּ עֵינֵי דְּמָעוֹת (לֹא יָדַעְתִּי מַדּוּעַ), וְלִפְעָמִים נַחְשׁוֹל שֶׁבָּא מִלִּבִּי כְּמוֹ הִשְׁתַּפֵּךְ לְתוֹךְ חֵזִי. הֶעָתִיד לֹא נֶחֱשָׁב בְּעֵינַי. לֹא יָדַעְתִּי אִם אֵי-פַּעַם אֲדַבֵּר אִתָּהּ אִם לֹא, וְאִם אֲדַבֵּר אִתָּהּ, אֵיךְ אוֹכֶל לְהַבִּיעַ לָהּ אֶת הַעֲרָצָתִי הַנְּבוֹכָה. אֲבָל גּוּפִי הָיָה כְּמוֹ נָבָל וּמִילּוֹתֶיהָ וּתְנוּעוֹתֶיהָ כְּאֶצְבָּעוֹת הַפּוֹרְטוֹת עַל מֵיתָרָיו.
עֶרֶב אֶחָד נִכְנַסְתִּי אֶל הַסָּלוֹן הָאֲחוֹרִי שֶׁהַכּוֹמֶר מֵת בּוֹ. הָעֶרֶב הָיָה קוֹדֵר וְגָשׁוּם וּבַבַּיִת לֹא נִשְׁמַע כָּל רַחַשׁ. בְּעַד אַחַת הַשְּׁמָשׁוֹת הַשְּׁבוּרוֹת שָׁמַעְתִּי אֶת הַגֶּשֶׁם נִיחַתְּ בַּקַּרְקַע, אֶת מַחֲטֵי הַמַּיִם הַדַּקִּיקוֹת הַלֹּא-פּוֹסְקוֹת מִשְׁתַּכְשְׁכוֹת בַּעֲרוּגוֹת הַסְּפוּגוֹת מַיִם. אֵיזֶה פָּנָס רָחוֹק אוֹ חַלּוֹן מוּאָר הִזְדַּהֵר תַּחְתַּי. אֲסִיר תּוֹדָה הָיִיתִי עַל שֶׁאֲנִי יָכוֹל לִרְאוֹת מְעַט כָּל-כָּךְ. כָּל חוּשִׁי כְּמוֹ בִּיקְּשׁוּ לְהִצְטַעֵף, וּמֵאַחַר שֶׁחַשְׁתִּי שֶׁאֲנִי עוֹמֵד לְאַבְּדָם, הִצְמַדְתִּי אֶת כַּפּוֹת יְדֵי זוֹ אֶל זוֹ בְּחוֹזְקָה עַד שֶׁהִרְעִידוּ וּמִלְמַלְתִּי "הוֹ אֲהוּבָה! הוֹ אֲהוּבָה!" פְּעָמִים רַבּוֹת.
לְבַסּוֹף דִּיבְּרָה אֵלַי. כְּשֶׁאָמְרָה לִי אֶת הַמִּילִּים הָרִאשׁוֹנוֹת הָיִיתִי נָבוֹךְ כָּל-כָּךְ עַד שֶׁלֹּא יָדַעְתִּי מָה לְהָשִׁיב. הִיא שָׁאֲלָה אוֹתִי אִם אֵלֵךְ לְ"עַרְבִי". אֵינֶנִּי זוֹכֵר אִם הֵשַׁבְתִּי כֵּן אוֹ לֹא. זֶה יִהְיֶה בְּזָאֵר נֶהֱדָר, אָמְרָה; בְּרָצוֹן הָיְתָה הוֹלֶכֶת לְשֵׁם.
– וְלָמָּה אַתְּ לֹא יְכוֹלָה לָלֶכֶת?
בְּשָׁעָה שֶׁדִּיבְּרָה סִיבְּבָה שׁוּב וָשׁוּב צָמִיד שֶׁל כֶּסֶף עַל פֶּרֶק כַּף יָדָהּ. הִיא לֹא יְכוֹלָה לָלֶכֶת, כָּךְ אָמְרָה, מִשּׁוּם שֶׁבַּשָּׁבוּעַ הַהוּא הָיוּ יְמֵי פְּרִישׁוֹת בַּמִּנְזָר שֶׁלָּהּ. אָחִיהָ וְעוֹד שְׁנֵי נְעָרִים נִלְחֲמוּ אָז עַל כּוֹבְעֵיהֶם וַאֲנִי הָיִיתִי לְבַדִּי לְיַד הַמַּעֲקִים. הִיא אָחֲזָה בְּאֶחָד הַמּוֹטוֹת וְהִרְכִּינָה אֵלַי אֶת רֹאשָׁהּ. אוֹר הַפָּנָס שֶׁמּוּל דַּלְתֵּנוּ נָפַל עַל עִיקּוּל צַוּוֹארָהּ הַלָּבָן, הֵאִיר אֶת שְׂעָרָהּ הַמּוּנָּח לוֹ שָׁם וְהִמְשִׁיךְ וְהֵאִיר גַּם אֶת יָדָהּ שֶׁעַל הַמַּעֲקֶה. הוּא נָפַל גַּם עַל צַד אֶחָד שֶׁל שִׂמְלָתָהּ וְהֵאִיר אֶת אִמְרָתָהּ הַלְּבָנָה שֶׁל תַּחְתּוֹנִיתָהּ, שֶׁהֵצִיצָה קְצָת כְּשֶׁעָמְדָה עֲמִידַת נוֹחַ.
– לְךָ כְּדַאי, אָמְרָה.
– אִם אֵלֵךְ, אָמַרְתִּי, אָבִיא לְךָ מַשֶּׁהוּ.
אִילּוּ שִׁיגְיוֹנוֹת רַבִּים מִסְּפוֹר טָרְפוּ אֶת הִרְהוּרֵי בְּשׁוֹכְבֵי וּבְקוּמִי לְאַחַר הָעֶרֶב הַהוּא! בִּיקַּשְׁתִּי לִמְחוֹת אֶת הַיָּמִים הַשּׁוֹמְמִים שֶׁעַד בּוֹא הַיּוֹם הַהוּא. עִיסּוּקִי בֵּית-הַסֵּפֶר הָיוּ לִי לְמוֹרַת-רוּחַ. בַּלַּיְלָה בַּחֲדַר הַשֵּׁינָה שֶׁלִּי וּבַיּוֹם בַּחֲדַר הַכִּיתָּה בָּאָה דְּמוּתָהּ וַחֲצָצָהּ בֵּינִי וּבֵין הָעַמּוּד שֶׁהִתְאַמַּצְתִּי לִקְרוֹא. הֲבָרוֹת הַמִּילָּה עַרְבִי נִזְעֲקוּ אֵלַי בְּעַד הַדְּמָמָה שֶׁהִתְמוֹגְגָה בָּהּ נַפְשִׁי וְהִילְּכוּ עֲלֵי קֶסֶם מִזְרָחִי. בִּיקַּשְׁתִּי רְשׁוּת לָלֶכֶת אֶל הַבָּזָאר בְּמוֹצָאֵי שַׁבָּת. דּוֹדָתִי הוּפְתְּעָה וְאָמְרָה שֶׁהִיא מְקַוּוֹה שֶׁאֵין זֶה אֶחָד מֵאֵירוּעֵי "הַבּוֹנִים הֶחוֹפָשִׁים". בַּכִּיתָּה כִּמְעַט לֹא עָנִיתִי עַל שְׁאֵלוֹת. רָאִיתִי שֶׁאֲרֶשֶׁת פְּנֵי הַמּוֹרֶה מִשְׁתַּנֶּה מֵחֲבִיבָה לַחֲמוּרָה; הוּא מְקַוֶּוה, כָּךְ אָמַר, שֶׁאֵינֶנִּי נַעֲשָׂה עַצְלָן. לֹא יָכוֹלְתִּי לְכַנֵּס אֶת מַחְשְׁבוֹתַי הַתּוֹעוֹת. כִּמְעַט לֹא מָצָאתִי בִּי סַבְלָנוּת לְעִיסּוּקִים הָרְצִינִיִּים שֶׁבְּחַיֵּי, שֶׁעַכְשָׁיו, כְּשֶׁנִּיצְּבוּ בֵּינִי וּבֵין תְּשׁוּקָתִי, נִרְאוּ בְּעֵינֵי כְּמִשְׂחַק יְלָדִים, מִשְׂחַק יְלָדִים מְשַׁעֲמֵם וּמְכוֹעָר.
בְּשַׁבָּת בַּבּוֹקֶר הִזְכַּרְתִּי לְדוּדִי שֶׁאֲנִי מְבַקֵּשׁ לָלֶכֶת בָּעֶרֶב לַבָּזָאר. הוּא הָיָה לְיַד הַקּוֹלָב שֶׁבַּפְּרוֹזְדוֹר, טָרוּד בְּחִיפּוּשׂ מִבְרֶשֶׁת הַכּוֹבָעִים, וְעָנָה לִי בְּקִיצּוּר:
– כֵּן, בָּחוּר, אֲנִי יוֹדֵעַ.
מֵאַחַר שֶׁהָיָה בַּפְּרוֹזְדוֹר לֹא יָכוֹלְתִּי לְהִיכָּנֵס לַסָּלוֹן הַקִּדְמִי וְלִרְבּוֹץ לְיַד הַחַלּוֹן. יָצָאתִי מֵהַבַּיִת בְּמַצַּב-רוּחַ רַע וְהָלַכְתִּי לְאִטִּי לְעֵבֶר בֵּית-הַסֵּפֶר. מֶזֶג-הָאֲוִויר הָיָה סַגְרִירִי לְלֹא רַחֵם וְלִבִּי כְּבָר נִמְלָא חֲשָׁשׁוֹת.
כְּשֶׁבָּאתִי הַבַּיְתָה לַאֲרוּחַת הָעֶרֶב דּוּדִי עוֹד לֹא הָיָה בְּבֵית. אֲבָל הַשָּׁעָה עֲדַיִין הָיְתָה מוּקְדֶּמֶת. זְמַן-מָה יָשַׁבְתִּי וּבָהִיתִי בַּשָּׁעוֹן וּכְשֶׁהִתְחִיל תִּקְתּוּקוֹ לְהַרְגִּיז אוֹתִי, יָצָאתִי מֵהַחֶדֶר. עָלִיתִי בַּמַּדְרֵגוֹת וְהִגַּעְתִּי אֶל חֶלְקוֹ הָעֶלְיוֹן שֶׁל הַבַּיִת. הַחֲדָרִים הַקּוֹדְרִים הַקָּרִים וְהַגְּבוֹהִים נָתְנוּ לִי פּוּרְקָן, וְהוֹלֵךְ וְשַׂר עָבַרְתִּי מֵחֶדֶר לַחֶדֶר. בְּעַד הַחַלּוֹן הַקִּדְמִי רָאִיתִי אֶת חַבְרֵי מִשְׂחָקִים לְמַטָּה בָּרְחוֹב. צַעֲקוֹתֵיהֶם הִגִּיעוּ לְאוֹזְנֵי מְעוּמְעָמוֹת, לֹא בְּרוּרוֹת, וַאֲנִי, מַשְׁעִין אֶת מִצְחִי עַל הַזְּכוּכִית הַקְּרִירָה, הִבַּטְתִּי מוּלִי בַּבַּיִת הֶחָשׁוּךְ שֶׁהִיא גָּרָה בּוֹ. שָׁעָה אוּלַי עָמַדְתִּי שָׁם, לֹא רוֹאֶה אֶלָּא אֶת הַדְּמוּת הַלְּבוּשָׁה חוּמִים שֶׁעִיצֵּב דִּמְיוֹנִי וּפָנַס הָרְחוֹב מֵאִיר בַּמּוּצְנָע אֶת עִיקּוּל צַוּוֹארָהּ, אֶת הַיָּד שֶׁעַל הַמַּעֲקִים וְאֶת הָאִמְרָה שֶׁמִּתַּחַת לַשִּׂמְלָה.
כְּשֶׁיָּרַדְתִּי שׁוּב לְמַטָּה מָצָאתִי אֶת מָרַת מַרְסֶר יוֹשֶׁבֶת לְיַד הָאָח. הִיא הָיְתָה זְקֵנָה לַהֲגָנִית, אַלְמְנָתוֹ שֶׁל מַשְׁכּוֹנַאי, שֶׁאָסְפָה בּוּלִים מְשׁוּמָּשִׁים לִצְדָקָה. הָיִיתִי חַיָּיב לִסְבּוֹל אֶת הָרְכִילוּת שֶׁלְּיַד שׁוּלְחַן הָאוֹכֶל. הָאֲרוּחָה הִתְמַשְּׁכָה יוֹתֵר מִשָּׁעָה וְדוּדִי עוֹד לֹא בָּא. מָרַת מַרְסֶר קָמָה לָלֶכֶת – צַר לָהּ, אֲבָל אֵינָהּ יְכוֹלָה לְחַכּוֹת עוֹד, אֲבָל כְּבָר אַחֲרֵי שְׁמוֹנֶה וְהִיא לֹא רוֹצָה לִהְיוֹת בַּחוּץ בְּשָׁעָה מְאוּחֶרֶת כִּי אֲוִויר הַלַּיְלָה מַזִּיק לָהּ. לְאַחַר שֶׁהָלְכָה, הִתְחַלְתִּי לְהִתְהַלֵּךְ בַּחֶדֶר, מְאַגְרֵף אֶת יָדִי. דּוֹדָתִי אָמְרָה:
– אֲנִי חוֹשֶׁשֶׁת שֶׁתִּצְטָרֵךְ לְוַותֵּר עַל הַהֲלִיכָה לַבָּזָאר בְּעֶרֶב הַיּוֹם הַקָּדוֹשׁ הַזֶּה.
בְּשָׁעָה תֵּשַׁע שָׁמַעְתִּי אֶת מַפְתְּחוֹ שֶׁל דּוֹדִי נִנְעַץ בְּדֶלֶת הַכְּנִיסָה. שָׁמַעְתִּי אוֹתוֹ מְדַבֵּר אֶל עַצְמוֹ וְשָׁמַעְתִּי אֶת הַקּוֹלָב שֶׁבַּפְּרוֹזְדוֹר מִתְנַדְנֵד כְּשֶׁהוּטַל עָלָיו כּוֹבֶד מְעִילוֹ. יָדַעְתִּי אֶת פֵּשֶׁר הָאוֹתוֹת הָאֵלֶּה. כְּשֶׁעָמַד בַּחֲצִי אֲרוּחָתוֹ בִּיקַּשְׁתִּי מִמֶּנּוּ שֶׁיִּיתֵּן לִי אֶת הַכֶּסֶף לְבִיקּוּר בַּבָּזָאר. הוּא שָׁכַח.
– הָאֲנָשִׁים כְּבָר בַּמִּיטָּה וּכְבָר יְשֵׁנִים מִזְּמַן, אָמַר.
לֹא חִייַּכְתִּי. דּוֹדָתִי אָמְרָה לוֹ בְּתוֹקֶף:
– אַתָּה לֹא יָכוֹל לָתֵת לוֹ אֶת הַכֶּסֶף וּלְהַנִּיחַ לוֹ לָלֶכֶת? כְּבָר עִיכַּבְתָּ אוֹתוֹ דַּי.
דּוֹדִי אָמַר שֶׁהוּא מִצְטַעֵר מְאוֹד שֶׁשָּׁכַח, אָמַר שֶׁהוּא מַאֲמִין בָּאִמְרָה הַיְּשָׁנָה: "רַק עֲבוֹדָה לְלֹא שַׁעֲשׁוּעִים תַּעֲשֶׂה אֶת יַעֲקֹב יֶלֶד מִשָּׁמַיִם". וְאָז שָׁאַל אוֹתִי לְאָן אֲנִי הוֹלֵךְ, וּכְשֶׁחָזַרְתִּי וְאָמַרְתִּי לוֹ בַּפַּעַם הַשְּׁנִיָּיה, שָׁאַל אוֹתִי אִם אֲנִי יוֹדֵעַ אֶת הַשִּׁיר "בִּרְכַּת הַפְּרֵידָה שֶׁל הָעַרְבִי לְסוּסוֹ". כְּשֶׁיָּצָאתִי מֵהַמִּטְבָּח עָמַד לְדַקְלֵם בְּאוֹזְנֵי דּוֹדָתִי אֶת טוּרֵי הַיְּצִירָה הָרִאשׁוֹנִים.
בְּכַף יָדִי הַקְּפוּצָה הֶחֱזַקְתִּי מַטְבֵּעַ שֶׁל שְׁנֵי שִׁילִינְגִּים וְיָרַדְתִּי בִּרְחוֹב בָּקִינְגְּהָאם אֶל הַתַּחֲנָה. מַרְאֵה הָרְחוֹבוֹת הַמְּלֵאִים קוֹנִים וְזוֹהֲרִים בְּאוֹר גַּז הִזְכִּיר לִי מָה מְחוֹז חֶפְצִי. הִתְיַישַּׁבְתִּי בִּקְרוֹן הַמַּחְלָקָה הַשְּׁלִישִׁית שֶׁל רַכֶּבֶת שׁוֹמֵמָה. בְּאִיחוּר קָשֶׁה מִנָּשׂוּא יָצְאָה לְאִטָּהּ הָרַכֶּבֶת מִן הַתַּחֲנָה. בֵּין בָּתִּים חֲרֵבִים זָחֲלָה וְאֶל מֵעֵבֶר לַנָּהָר הַמְּנַצְנֵץ. בְּתַחֲנַת וֶסְטְלֵנְד רוֹ נִדְחַק הָמוֹן רַב אֶל דַּלְתוֹת הַקָּרוֹן, אֲבָל עוֹבְדֵי הַתַּחֲנָה הָדְפוּ אוֹתָם וְאָמְרוּ שֶׁזֹּאת רַכֶּבֶת מְיוּחֶדֶת אֶל הַבָּזָאר. נִשְׁאַרְתִּי בַּקָּרוֹן לְבַדִּי. כַּעֲבוֹר דַּקּוֹת מְעַטּוֹת נֶעֶצְרָה הָרַכֶּבֶת לְיַד רָצִיף עֵץ מְאוּלְתָּר. יָצָאתִי אֶל הַכְּבִישׁ, וְעַל לוּחַ הַסִּפְרוּת הַמּוּאָר שֶׁל שָׁעוֹן רָאִיתִי שֶׁכְּבָר עֶשֶׂר דַּקּוֹת לִפְנֵי עֶשֶׂר. לִפְנֵי הָיָה בִּנְיָין גָּדוֹל וְעָלָיו הוּצַּג הַשֵּׁם הַקָּסוּם.
לֹא מָצָאתִי שׁוּם כְּנִיסָה שֶׁל חֲצִי שִׁילִינְג וּמֵחֲשָׁשׁ שֶׁהַבָּזָאר יִיסָּגֵר, עָבַרְתִּי מַהֵר בַּדֶּלֶת סוֹבֶבֶת, מוֹשִׁיט שִׁילִינְג לָאִישׁ עָיֵיף לְמַרְאֵה. מָצָאתִי אֶת עַצְמִי בְּאוּלָם גָּדוֹל מוּקָּף בַּחֲצִי גּוֹבְהוֹ יַצִּיעַ. כִּמְעַט כָּל הַדּוּכָנִים הָיוּ סְגוּרִים וְרוֹב הָאוּלָם הָיָה שָׁרוּי בַּחֲשֵׁכָה. הַדְּמָמָה שָׁם נִדְמְתָה לִי כַּדְּמָמָה הַיּוֹרֶדֶת עַל הַכְּנֵסִיָּיה לְאַחַר הַתְּפִילָּה. בִּצְעָדִים מְהוּסָּסִים הָלַכְתִּי עַד אֶמְצַע הָאוּלָם. אֲנָשִׁים מְעַטִּים עָמְדוּ סְבִיב הַדּוּכָנִים שֶׁעֲדַיִין הָיוּ פְּתוּחִים. לִפְנֵי מָסָךְ, שֶׁהַמִּילִּים Café Chantant הָיוּ כְּתוּבוֹת מֵעָלָיו בְּפָנָסִים צִבְעוֹנִיִּים, סִפְרוֹ שְׁנֵי אֲנָשִׁים כֶּסֶף עַל טַס. הִקְשַׁבְתִּי לְקוֹל הַמַּטְבְּעוֹת הַנּוֹפְלִים.
זוֹכֵר בְּקוֹשִׁי לְשֵׁם מָה בָּאתִי נִיגַּשְׁתִּי אֶל אֶחָד הַדּוּכָנִים וְהִסְתַּכַּלְתִּי בַּאֲגַרְטְלֵי חַרְסִינָה וּמַעַרְכוֹת כְּלֵי תֶּה פִּרְחוֹנִיִּים. לְיַד דֶּלֶת הַדּוּכָן הָיְתָה גְּבֶרֶת צְעִירָה מְשׂוֹחַחַת וְצוֹחֶקֶת עִם שְׁנֵי אֲדוֹנִים צְעִירִים. הִשְׁגַּחְתִּי בִּמְבַטְּאָם הָאַנְגְּלִי וְהִקְשַׁבְתִּי בַּחֲצִי אוֹזֶן לְשִׂיחָתָם.
– הוֹ, אַף פַּעַם לֹא אָמַרְתִּי דָּבָר כָּזֶה!
– הוֹ, דַּוְוקָא כֵּן אָמַרְתָּ!
– הוֹ, דַּוְוקָא לֹא!
– הִיא לֹא אָמְרָה אֶת זֶה?
– כֵּן. שָׁמַעְתִּי אוֹתָהּ.
– הוֹ, זֶה מַמָּשׁ... לֹא נָכוֹן!
כְּשֶׁהִשְׁגִּיחָה בִּי הַגְּבֶרֶת הַצְּעִירָה, נִיגְּשָׁה אֵלַי וְשָׁאֲלָה אוֹתִי אִם אֲנִי רוֹצָה לִקְנוֹת מַשֶּׁהוּ. נְעִימַת קוֹלָהּ לֹא הָיְתָה מְעוֹדֶדֶת; הִיא דִּיבְּרָה אֵלַי כְּמִתּוֹךְ חוֹבָה. הִבַּטְתִּי שְׁפַל-רוּחַ בַּכַּדִּים הַגְּדוֹלִים שֶׁעָמְדוּ כִּזְקִיפִים מִזְרָחִיִּים בִּשְׁנֵי צְדָדָיו שֶׁל פֶּתַח הַדּוּכָן הָאָפֵל וּמִלְמַלְתִּי:
– לֹא, תּוֹדָה.
הַגְּבֶרֶת הַצְּעִירָה שִׁינְּתָה אֶת עֲמִידָתָהּ שֶׁל אֶחָד הָאֲגַרְטָלִים וְחָזְרָה אֶל שְׁנֵי הַצְּעִירִים. הֵם שָׁבוּ לְדַבֵּר עַל אוֹתוֹ נוֹשֵׂא עַצְמוֹ. פַּעַם אוֹ פַּעֲמַיִים הֵצִיצָה בִּי הַגְּבֶרֶת הַצְּעִירָה מֵעֵבֶר לִכְתֵפָהּ.
הִשְׁתַּהֵיתִי לְיַד הַדּוּכָן שֶׁלָּהּ, אַף-עַל-פִּי שֶׁיָּדַעְתִּי שֶׁעֲמִידָתִי שָׁם אֵין לָהּ טַעַם, רַק כְּדֵי שֶׁהִתְעַנְיְינוּתִי בִּסְחוֹרָתָהּ תֵּירָאֶה כֵּנָה יוֹתֵר. וְאַחַר-כָּךְ הִתְרַחַקְתִּי מִשָּׁם לְאִטִּי וְהָלַכְתִּי עַד אֶמְצַע הַבָּזָאר. הִנַּחְתִּי לִשְׁנֵי הַפְּנִים לִיפּוֹל עַל חֲצִי הַשִּׁילִינְג שֶׁבְּכִיסִי. שָׁמַעְתִּי קוֹל מַכְרִיז מִקְּצֵה הַיָּצִיעַ שֶׁהָאוֹרוֹת כָּבִים. חֶלְקוֹ הָעֶלְיוֹן שֶׁל הָאוּלָם כְּבָר הָיָה חָשׁוּךְ לְגַמְרֵי.
כְּשֶׁנָּשָׂאתִי אֶת עֵינַי אֶל תּוֹךְ הַחֲשֵׁכָה רָאִיתִי אֶת עַצְמִי כִּבְרִיָּיה שֶׁהַיּוּהֲרָה דּוֹחֶפֶת אוֹתָהּ וּשְׁמָהּ אוֹתָהּ לִצְחוֹק; וְעֵינֵי צָרְבוּ מִכְּאֵב וְזַעַם.



*מִתּוֹךְ "דִּבְלִינָּאֵים", הוֹצָאַת עַם עוֹבֵד וְהַקִּיבּוּץ הַמְּאוּחָד, 2009


חִיבּוּר דָּתִי מִשְּׁנַת 1813 שֶׁכָּתַב הַנָּזִיר הַפְרַנְצִיסְקָנִי פְּסִיפִיקוּס בֶּיְיקֶר.(1775-1858) צָרְפָתִי שֶׁבִּצְעִירוּתוֹ יָשַׁב בַּכֶּלֶא וְלָמַד אֶת דַּרְכֵיהֶם וְשִׁיטוֹתֵיהֶם שֶׁל הַפּוֹשְׁעִים וְאַחַר-כָּךְ שֵׁירֵת בַּמִּשְׁטָרָה וְנַעֲשָׂה רֹאשׁ הַבּוֹלֶשֶׁת בִּפְרֵיס. לְבַסּוֹף מֵת עָנִי וַחֲסַר כּוֹל. סָפֵק אִם "זִיכְרוֹנוֹתָיו" הֵם אָמְנָם פְּרִי עֵטוֹ.עֶרֶב. בְּזָאֵר שֶׁנֶּעֱרַךְ בְּדַבְּלִין מִ-14 עַד 19 בְּמַאי 1894 לְטוֹבַת אֶחָד מִבָּתֵּי-הַחוֹלִים. נִקְרָא כָּךְ עַל-פִּי שִׁיר פּוֹפּוּלָרִי בַּיָּמִים הֵם וְתוֹאַר כְּ"חֲגִיגָה מִזְרָחִית מְפוֹאֶרֶת".שִׁיר סֶנְטִימֶנְטָלִי שֶׁל הַמְּשׁוֹרֶרֶת קֵרוֹלֵיְין נוֹרְטוֹן (1808-1877).בֵּית-קָפֶה שֶׁיֵּשׁ בּוֹ תּוֹכְנִית בִּידּוּר מוּסִיקָלִית. 

https://www.shortstoryproject.com/he/story/%d7%a2%d6%b7%d7%a8%d6%b7%d7%91%d6%bc%d7%99/
#אָהַבְהַצְעִירָה#אוּרְבָּנִי#הִתְבַּגְּרוּת#מַעֲמַד-פּוֹעֲלִים#קְלָאסִיקָה