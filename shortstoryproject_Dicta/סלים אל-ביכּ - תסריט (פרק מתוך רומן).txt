לֹא נִשְׁאַרְנוּ זְמַן רַב בְּבַר. אַחֲרֵי שֶׁקִּיבַּלְנוּ אֶת הוֹדָעַת הַטֵּקְסְט שֶׁל מִלָּאנִי, הִרְגַּשְׁתִּי שֶׁכָּל אֶחָד מֵאִיתָּנוּ רוֹצֶה שֶׁהָאַחֵר יְסַיֵּים לִשְׁתּוֹת אֶת הַמַּשְׁקֶה שֶׁלּוֹ, וְנֵצֵא מַהֵר אֶל בֵּיתוֹ שֶׁל אֶחָד מִשְּׁנֵינוּ. זֶה נִיכָּר מֵהַדִּילּוּג הַמָּהִיר מִנּוֹשֵׂא לַנּוֹשֵׂא, וְהַנִּיסָּיוֹן לְמַצּוֹת אוֹתוֹ, לְקַצֵּר אֶחָד כְּדֵי לְהַתְחִיל בְּאַחֵר, לְסַיֵּים אֶת כּוּלָּם וְלָקוּם.
אַחֲרֵי פָּחוֹת מֵחֲצִי שָׁעָה הָיִינוּ מִחוּץ לַבַּר. עָמַדְנוּ לְיַד דֶּלֶת הַכְּנִיסָה, וְשַׁרְלוֹט הִצִּיעָה שֶׁלֹּא נַעֲבוֹר לְיַד בַּר אַחֵר שֶׁהִיא חוֹשֶׁבֶת שֶׁמִּלָּאנִי וְרֵימָא נִמְצָאוֹת בּוֹ. טִייַּלְנוּ מְעַט, יָרַדְנוּ לְתַחֲנַת הַמֶּטְרוֹ וְנָסַעְנוּ לְבֵיתָהּ יַחַד, כְּמוֹ עַל פִּי הַסְכָּמָה מֵרֹאשׁ. אִישׁ מֵאִיתָּנוּ לֹא שָׁאַל לְאָן אֲנַחְנוּ נוֹסְעִים. שְׁנֵינוּ יָדַעְנוּ שֶׁאֲנַחְנוּ נוֹסְעִים לְבֵיתָהּ, וְזֶה, כַּנִּרְאֶה, גָּרַם לִי בְּאוֹפֶן לֹא מוּדָע לְדַבֵּר עַל הַפּוֹסְטֶר שֶׁרָאִיתִי דֶּרֶךְ הַחַלּוֹן בְּדִירָתָהּ כְּשֶׁלִּיוִּויתִי אוֹתָהּ הַבַּיְתָה בַּפַּעַם הָרִאשׁוֹנָה, אוֹ כְּשֶׁעָקַבְתִּי אַחֲרֶיהָ לְשֵׁם.
"הַפּוֹסְטֶר שֶׁל 'חַיֶּיהָ הַכְּפוּלִים שֶׁל וְרוֹנִיק' עֲדַיִין תָּלוּי?"
"מֵאֵיפֹה אַתָּה יוֹדֵעַ? אָה... כְּשֶׁעָקַבְתָּ אַחֲרֵי."
"אֲבָל לֹא אָמַרְתָּ אֶת שָׁם הַסֶּרֶט. אָמַרְתָּ רַק שֶׁזֶּה סֶרֶט שֶׁאַתְּ אוֹהֶבֶת."
"אוּלַי. אֲנִי לֹא זוֹכֶרֶת."
"בֶּטַח, גַּם אֲנִי מַכִּיר אֶת הַסֶּרֶט וְאוֹהֵב אוֹתוֹ, לַמְרוֹת שֶׁהוּא לֹא בֵּין עֲשֶׂרֶת אוֹ עֶשְׂרִים הַסְּרָטִים שֶׁאֲנִי הֲכִי אוֹהֵב."
"בֶּאֱמֶת? אֵיזֶה סֶרֶט אַתָּה הֲכִי אוֹהֵב?"
לֹא רָצִיתִי שֶׁהַשִּׂיחָה תִּתְגַּלְגֵּל מִשְּׁנֵינוּ לִסְרָטִים שֶׁאֲנִי אוֹהֵב. זֶה לֹא הַזְּמַן. הִתְחַלְתִּי אֶת הַשִּׂיחָה בַּהַצְבָּעָה עַל הַפּוֹסְטֶר. אוּלַי שָׁאַלְתִּי עָלָיו כִּי הִרְגַּשְׁתִּי שֶׁבְּעוֹד כַּמָּה דַּקּוֹת אֶהְיֶה בְּבֵיתָהּ. שָׁאַלְתִּי עָלָיו לֹא מִתּוֹךְ רָצוֹן לְשׂוֹחֵחַ עַל קוֹלְנוֹעַ, אֶלָּא עַל הַדִּירָה שֶׁלָּהּ, עָלֶיהָ, עַל הַמָּקוֹם שֶׁאֲנַחְנוּ הוֹלְכִים אֵלָיו לְבַדֵּנוּ כְּדֵי לְבַלּוֹת אֶת הַלַּיְלָה כְּפִי שֶׁצִּיפִּיתִי וְיִיחַלְתִּי, לְבַדֵּנוּ עַד הַבּוֹקֶר.
"לֹא חָשׁוּב עַכְשָׁיו מָה אֲנִי אוֹהֵב. בּוֹאִי נְדַבֵּר עָלַיִיךְ."
"דַּוְוקָא כֵּן חָשׁוּב. מָה אַתָּה אוֹהֵב?"
"הממ... עוֹלֶה לִי בְּרֹאשׁ עַכְשָׁיו אִינְגְּמַר בֶּרְגְּמָן, לְמָשָׁל. 'פֶּרְסוֹנָה'. רָאִיתִי אוֹתוֹ לִפְנֵי כַּמָּה יָמִים."
"אֲנִי לֹא אוֹהֶבֶת אוֹתוֹ בִּמְיוּחָד."
"לָמָּה? בְּעֶצֶם לֹא. בּוֹאִי נְדַבֵּר עַל מַשֶּׁהוּ אַחֵר, מַשֶּׁהוּ שֶׁאַתְּ אוֹהֶבֶת."
רָצִיתִי לְשַׁנּוֹת אֶת נוֹשֵׂא הַשִּׂיחָה, שֶׁהִתְאִים יוֹתֵר לְבֵית קָפֶה בְּאַרְבַּע אַחֲרֵי הַצָּהֳרַיִים, וְלֹא לִשְׁעַת חֲצוֹת בַּמֶּטְרוֹ הָרֵיק, בְּדַרְכֵּנוּ, הִיא וַאֲנִי, אֶל הַבַּיִת שֶׁלָּהּ כְּדֵי שֶׁאֲנִי אֲזַיֵּין אוֹתָהּ סוֹף-סוֹף. לֹא עָלְתָה בְּדַעְתִּי שׁוּם שְׁאֵלָה, וְשָׁתַקְנוּ כַּמָּה רְגָעִים, עַד שֶׁהִיא אָמְרָה שֶׁאֲנַחְנוּ יוֹרְדִים בַּתַּחֲנָה הַבָּאָה, וְנֵלֵךְ קְצָת בָּרֶגֶל. זֹאת הָיְיתָה תַּחֲנַת "פָּר לְשֵׁז". אָמַרְתִּי שֶׁאֲנִי מַכִּיר אוֹתָהּ הֵיטֵב, וָשׁוּב הִשְׁתַּתַּקְנוּ. הַמֶּטְרוֹ עָצַר, וְיָרַדְנוּ.
אֲנִי זוֹכֵר בְּדִיּוּק אֶת הַדֶּרֶךְ. הֲרֵי עָקַבְתִּי אַחֲרֶיהָ לִפְנֵי יוֹמַיִים – לֹא לִפְנֵי שְׁבוּעַיִים. אֲבָל עַכְשָׁיו אֲנִי הוֹלֵךְ לְצִידָּהּ – לֹא עוֹקֵב אַחֲרֶיהָ כְּמוֹ בַּלָּשׁ בְּפִילְם נוּאַר. אֲנִי הוֹלֵךְ וְיוֹדֵעַ שֶׁהִיא תַּזְמִין אוֹתִי לְעוֹד מַשְׁקֶה – פְּתִיחָה לְלַיְלָה אָרוֹךְ – וְשֶׁהַחֶבְרָה שֶׁלָּהּ, שֶׁהָיְיתָה בַּבַּיִת בְּאוֹתוֹ עֶרֶב, נִמְצֵאת עַכְשָׁיו בְּבַר עִם מִישֶׁהִי אַחֶרֶת, הִיא יוֹדַעַת שֶׁאֲנִי וְשַׁרְלוֹט נַחֲזוֹר בְּיַחַד לְדִירָתָהּ, הִיא תִּמְצָא לְעַצְמָהּ מָקוֹם אַחֵר לִישׁוֹן בּוֹ הַלַּיְלָה, אוּלַי אֵצֶל רֵימָא.
נִכְנַסְנוּ לַבִּנְיָין. עָלִיתִי מֵאֲחוֹרֶיהָ בַּמַּדְרֵגוֹת הַחֲשׁוּכוֹת, הַצָּרוֹת. שַׁרְלוֹט הִתְנַצְּלָה, וְאָמְרָה שֶׁהַנּוּרָה עֲדַיִין שְׂרוּפָה וְאַף אֶחָד לֹא הֶחֱלִיף אוֹתָהּ. הִיא פָּתְחָה אֶת דֶּלֶת הַדִּירָה, הִדְלִיקָה אוֹר בַּסָּלוֹן, וַאֲנִי נִכְנַסְתִּי אַחֲרֶיהָ. מַבָּטִי נָפַל מִיָּד עַל הַפּוֹסְטֶר הַתָּלוּי לְיַד הַחַלּוֹן, וְאָמַרְתִּי שֶׁאֲנִי לֹא רָגִיל שֶׁפּוֹסְטֶר כְּזֶה תָּלוּי בְּבֵית. שָׁמַעְתִּי צְחוֹק קַל, צְחוֹק שֶׁל אִישָּׁה שְׂמֵחָה שֶׁמִּתְכּוֹנֶנֶת לַזִּיּוּן. הִיא צָחֲקָה וְאָסְפָה מֵהָרִצְפָּה בִּמְהִירוּת כַּמָּה דְּבָרִים, וְאָז חָלְצָה בִּמְיוּמָּנוּת כָּל אַחַת מִנְעָלֶיהָ בְּעֶזְרַת הַקַּרְסוּלַּיִים. אֶת הַנַּעֲלַיִים הִשְׁאִירָה בִּמְקוֹמָן בְּאֶמְצַע הַסָּלוֹן.
עָלָה בְּדַעְתִּי שֶׁכָּל מָה שֶׁאוֹמֵר עַכְשָׁיו עָשׂוּי לְהַצְחִיק אוֹתָהּ. הִיא הָיְתָה מְרוּצָּה, נִינּוֹחָה וְ"זוֹרַחַת" – מִזֶּהזְהָה — כְּמוֹ שֶׁאֲנַחְנוּ אוֹמְרִים בְּפָלַסְטִין, וְהִיא "זָרְחָה" בְּאוֹתָם רְגָעִים לֹא רַק בִּגְלַל הָאַלְכּוֹהוֹל. שָׁאַלְתִּי אוֹתָהּ מַדּוּעַ הִיא אוֹסֶפֶת אֶת הַדְּבָרִים מֵהָרִצְפָּה וּמַשְׁאִירָה אֶת הַנַּעֲלַיִים שֶׁלָּהּ כָּכָה. הִיא צָחֲקָה וְהֵרִימָה אוֹתָן. הִתְיַישַּׁבְתִּי עַל כִּיסֵּא מוּל הַסִּפְרִיָּיה, וְהִתְחַלְתִּי לִבְדּוֹק אֶת תּוֹכְנָהּ. שַׁרְלוֹט נִכְנְסָה לַסָּלוֹן עִם שְׁתֵּי כּוֹסוֹת וּפוֹתְחָן לְבַקְבּוּק הַיַּיִן. הִיא הִתְקָרְבָה אֵלַיי, לָקְחָה בַּקְבּוּק מִמַּדָּף תַּחְתּוֹן וּבִיקְּשָׁה מִמֶּנִּי לִפְתּוֹחַ אוֹתוֹ.
לָקַחְתִּי אֶת הַפּוֹתְחָן וְאֶת הַבַּקְבּוּק אֶל הַשּׁוּלְחָן, וְהִיא נִיגְּשָׁה וּשְׁמָהּ עָלָיו שְׁתֵּי כּוֹסוֹת וְחָזְרָה אֶל הַסִּפְרִיָּיה. מָזַגְתִּי לִשְׁנֵינוּ, נִיגַּשְׁתִּי לַסִּפְרִיָּיה וְנֶעֱמַדְתִּי מֵאֲחוֹרֵי הָאִישָּׁה הַבְּלוֹנְדִּינִית. הוֹשַׁטְתִּי לָהּ אֶת יָדִי עִם כּוֹסִית הַיַּיִן וְהֵרַחְתִּי אֶת שְׂעָרָהּ. שָׁאַפְתִּי מִמֶּנּוּ שְׁאִיפָה קְטַנָּה, וְאָז שְׁאִיפָה עֲמוּקָּה, אַחֲרֵי שֶׁשִּׁרְבַּבְתִּי אֶת אֵפִי בֵּין קְווּצּוֹתָיו הַזְּהוּבוֹת. בִּיקַּשְׁתִּי מִמֶּנָּה לְסַפֵּר לִי עַל הַסִּפְרִיָּיה שֶׁלָּהּ – אֵילוּ סְפָרִים וּסְרָטִים יֵשׁ כָּאן, וְאִילּוּ מֵהֶם הִיא אוֹהֶבֶת. לֹא רָצִיתִי לְהֵירָאוֹת כְּמִי שֶׁנִּכְנַס לַבַּיִת שֶׁלָּהּ וְיָשָׁר מוֹצִיא אֶת הַזַּיִן שֶׁלּוֹ וְגוֹרֵר אוֹתָהּ לַמִּיטָּה.
שַׂמְתִּי לֵב שֶׁהִיא פָּשְׁטָה אֶת מְעִילָהּ וְאֶת הַסְּוֵודֶר הַכָּבֵד שֶׁלָּבְשָׁה, וְהֵסִירָה אֶת הַצָּעִיף הֶעָבֶה שֶׁפָּנֶיהָ נֶחְבְּאוּ בְּתוֹכוֹ. הִיא עָמְדָה לִידֵי בְּחוּלְצָה קַלָּה שֶׁכַּפְתּוֹרֶיהָ הָעֶלְיוֹנִים פְּתוּחִים וְחוֹשְׂפִים אֶת קְצֵה חֲזִיָּיתָהּ, שָׁדֶיהָ צְמוּקִים וּרְחוֹקִים זֶה מִזֶּה, וּקְבוּעִים הֵיטֵב עַל חָזֶה. הִיא מַחֲזִיקָה אֶת הַכּוֹס שֶׁלָּהּ קָרוֹב לְפִיהָ, כְּאִילּוּ הִיא מְרִיחָה אֶת הַיַּיִן שֶׁבְּתוֹכָהּ, וּבְעוֹדָהּ תּוֹמֶכֶת אֶת מַרְפֵּקָהּ בְּיָדָהּ הַשְּׁנִיָּיה, לוֹגֶמֶת קַלּוֹת וּמְדַבֶּרֶת:
"זֶה הָאוֹסֶף הַשָּׁלֵם שֶׁל סִרְטֵי אַנְדְּרֵיי טְרָקוֹבְסְקִי. אַתָּה מַכִּיר אוֹתוֹ?"
"בֶּטַח, אֲנִי אוֹהֵב אוֹתוֹ."
"וְאֵלֶּה רוֹמָנִים שֶׁל קַפְקָא וְשִׁירִים שֶׁל בְּרֵכְט... וְזֶה שֶׁל דַרְוִוישׁ – אֲנִי מְסַפֶּרֶת לְךָ מָה אֲנִי אוֹהֶבֶת בַּסִּפְרִיָּיה. הַמַּדָּפִים הָאֵלֶּה שֶׁלִּי, וְהַמַּדָּפִים הַהֵם שֶׁל מִלָּאנִי. אַתָּה יָכוֹל לִמְצוֹא בָּהֶם סְפָרִים עַל קוֹלְנוֹעַ וְגִילְיוֹנוֹת שֶׁל 'קֵאֶיהָ דּוֹ סִינֵמָה', וְגַם סְרָטִים, יוֹתֵר מֵאֶצְלִי כַּמּוּבָן."
"אֲבָל הָרוֹמָנִים הָאֵלֶּה שֶׁל קַפְקָא הֵם שֶׁלְּךָ?"
"כֵּן. אֶחָד חֲסַר – 'הַמִּשְׁפָּט'. שָׁכַחְתִּי לְמִי הִשְׁאַלְתִּי אוֹתוֹ, עוֹד לִפְנֵי שֶׁקָּרָאתִי אוֹתוֹ. אֲנִי אַקְנֶה אוֹתוֹ."
"רָאִיתִי אוֹתְךָ פַּעַם בְּבֵית הַקָּפֶה מוֹצִיאָה אֶת הַמַּחְשֵׁב מִשְׁקִית בַּד שֶׁמּוּדְפֶּסֶת עָלֶיהָ תְּמוּנָה שֶׁל קַפְקָא."
"לֹא. יֵשׁ לִי אֶת הַשַּׂקִּית הַזֹּאת שֶׁתְּלוּיָה עַל הַדֶּלֶת, הִנֵּה כָּאן, אֲבָל מוּדְפָּס עָלֶיהָ שָׁם חֲנוּת הַסְּפָרִים שֶׁשָּׁם קָנִיתִי אוֹתוֹ, 'לָה קוֹנְטְוָאר דֶּה מו' בַּשְּׁכוּנָה כָּאן עַל יָדֵנוּ."
"אֲבָל אֲנִי רָאִיתִי אֶת קַפְקָא."
"אוּלַי בִּלְבַּלְתָּ אוֹתִי עִם מִישֶׁהִי אַחֶרֶת."
"אֵין בְּבֵית הַקָּפֶה אַף אַחַת שֶׁאֶפְשָׁר לְהִתְבַּלְבֵּל בִּינָה וּבֵינְךָ, וַאֲנִי בָּטוּחַ בְּעִנְיַין הַתְּמוּנָה שֶׁל קַפְקָא. רָאִיתִי אוֹתָהּ עַל הַשַּׂקִּית."
"זֹאת לֹא אֲנִי. בְּעֶצֶם לֹא סִיפַּרְתָּ לִי לָמָּה הָיִיתָ בָּא לְבֵית הַקָּפֶה וּמַקְלִיד כָּל הַזְּמַן עַל הַמַּחְשֵׁב. לֹא דִּיבַּרְנוּ עַל זֶה... עוֹד לֹא."
"אֲנִי כּוֹתֵב."
"כּוֹתֵב? מָה?"
"לֹא יוֹדֵעַ. הִתְחַלְתִּי לִכְתּוֹב יוֹמָן. הִתְחַלְתִּי לִכְתּוֹב אוֹתוֹ אַחֲרֵי שֶׁסִּייַּמְתִּי לֹא מִזְּמַן תַּסְרִיט, וְלֹא מָצָאתִי מִישֶׁהוּ שֶׁיַּהֲפוֹךְ אוֹתוֹ לַסֶּרֶט."
"הממ.... תַּסְרִיט? מָתַי תְּסַפֵּר לִי אוֹתוֹ?"
"אֲנִי אֲסַפֵּר! עוֹד מְעַט."
"לֹא עוֹד מְעַט."
"תַּגִּידִי לִי, שַׁרְלוֹט, אֵין לְךָ שַׂקִּית עִם תְּמוּנָה שֶׁל קַפְקָא?"
"לֹא, בֶּאֱמֶת שֶׁלֹּא. אֶלָּא אִם אַתָּה מַכִּיר שַׁרְלוֹט אַחֶרֶת. וְהַיּוֹמָן שֶׁאַתָּה כּוֹתֵב בְּבֵית הַקָּפֶה, אֲנִי נִמְצֵאת בּוֹ? אַתָּה תָּמִיד לְבַד, יוֹשֵׁב מוּלִי, כּוֹתֵב יוֹמָן, מַגְנִיב אֵלַיי מַבָּטִים, שׁוֹאֵל אוֹתִי אֵיךְ קוֹרְאִים לִי. זֶה הַכּוֹל..."
"לֹא יוֹדֵעַ, אֲבָל... כֵּן, הָיִיתָ מוּלִי. אִישָּׁה יָפָה שֶׁיּוֹשֶׁבֶת מוּלִי כְּשֶׁאֲנִי כּוֹתֵב. עַל מָה אַתְּ חוֹשֶׁבֶת שֶׁאֲנִי אֶכְתּוֹב אִם לֹא עָלֶיהָ? עַל אַבּוּ עַמַאר?"
"מִי זֶה?"
"יָאסֶר עָרָפָאת, (אָמַרְתִּי זֹאת שׁוּב בַּהִיגּוּי הַצָּרְפָתִי), יוֹשֵׁב רֹאשׁ..."
"אֲנִי מַכִּירָה אוֹתוֹ, אוֹ אֶת הַכָּאפִיָּיה שֶׁלּוֹ. אָז בִּגְלַל זֶה הִסְתַּכַּלְתָּ עָלַיי כָּכָה בִּגְנֵבָה. מָה אַתָּה כּוֹתֵב? אֲנִי רוֹצֶה לִקְרוֹא."
"זֶה כָּתוּב בְּעַרְבִית, אֲבָל אֲנִי אֲתַרְגֵּם לְךָ חֵלֶק אַחֵר כָּךְ."
"אוּלַי לְשַׁרְלוֹט שֶׁבַּטֵּקְסְט יֵשׁ שַׂקִּית עִם תְּמוּנָה שֶׁל קַפְקָא?"
"מָה? כֵּן, אוּלַי. אֲבָל לָמָּה הוּא? הָאֱמֶת שֶׁלֹּא הִבְחַנְתִּי בֵּינֵיכֶן כָּל כָּךְ, לֹא הִקְדַּשְׁתִּי לְזֶה הַרְבֵּה תְּשׂוּמֶת לֵב."
"אָז הִיא אֲנִי."
"הִיא לֹא אַתְּ, וְגַם אוּלַי הַשֵּׁם שֶׁלָּהּ לֹא שַׁרְלוֹט."
"לָמָּה אַתָּה לֹא בָּא יוֹתֵר לְבֵית הַקָּפֶה? הַפְסָקַת אַחֲרֵי שֶׁדִּיבַּרְנוּ בַּפַּעַם הָרִאשׁוֹנָה, כְּשֶׁהֻבָאת אוֹתִי לְכָאן."
"דַּוְוקָא כֵּן בָּאתִי. בָּאתִי כָּל יוֹם אַחֲרֵי שֶׁדִּיבַּרְנוּ. זֹאת אַתְּ שֶׁלֹּא בָּאתָ. לֹא יָדַעְתִּי שֶׁאַתְּ בַּדָּרוֹם עִם חֶבְרָה שֶׁלְּךָ. חָשַׁבְתִּי שֶׁאַתְּ לֹא רוֹצָה לִרְאוֹת אוֹתִי אַחֲרֵי שֶׁעָקַבְתִּי אַחֲרַיִיךְ וְדִיבַּרְנוּ."
"אֲבָל לֹא בָּאתִי רַק כַּמָּה יָמִים, וְאַחֲרֵי זֶה הִמְשַׁכְתִּי לָבוֹא כָּל יוֹם וְלַעֲבוֹד עַל הַמַּחְשֵׁב כָּרָגִיל."
"לֹא יָדַעְתִּי. בְּסֵדֶר."
"אֲנִי רוֹצָה שֶׁתְּסַפֵּר לִי מָה כָּתַבְתָּ עָלַיי."
"לֹא עָלַיִיךְ!"
"לֹא מְשַׁנֶּה."
"טוֹב, אֲנִי אֲסַפֵּר לְךָ אַחֵר כָּךְ."
"לֹא, אַל תְּסַפֵּר, תִּקְרָא כְּמוֹ שֶׁזֶּה."
לַאֲמִיתּוֹ שֶׁל דָּבָר לֹא רָצִיתִי לִקְרוֹא לָהּ אֶת מָה שֶׁכָּתַבְתִּי עָלֶיהָ. מַזָּל שֶׁהִיא לֹא הִתְעַקְּשָׁה וְלֹא הִמְשִׁיכָה לְדַבֵּר עַל זֶה, כִּי כָּכָה זֶה נִגְמַר. אַחֲרֵי שֶׁהִיא אָמְרָה אֶת הַמִּשְׁפָּט הָאַחֲרוֹן שֶׁלָּהּ הִיא נִיגְּשָׁה אֶל בַּקְבּוּק הַיַּיִן שֶׁעַל הַשּׁוּלְחָן הַנָּמוּךְ, מָזְגָה לְעַצְמָהּ עוֹד כּוֹס, שָׁאֲלָה אוֹתִי אִם גַּם אֲנִי רוֹצֶה עוֹד כּוֹס, וְהֵבִיאָה אֶת הַבַּקְבּוּק וּמָזְגָה לִי, כִּי הַבַּקְבּוּק הָיָה חַיָּיב לְהִתְרוֹקֵן לִפְנֵי שֶׁנִּיכָּנֵס לְמִיטָּתָהּ.
הִפְסַקְנוּ אֶת הַשִּׂיחָה, הִיא הָיְיתָה מְנוּתֶּקֶת מֵהַזְּמַן וּמֵהַמָּקוֹם וּמֵהַמַּצָּב שֶׁהָיִינוּ בּוֹ כָּעֵת וּמִמָּה שֶׁבָּאנוּ לַעֲשׂוֹת, שִׂיחָה שֶׁשִּׁימְּשָׁה הַקְדָּמָה הֶכְרֵחִית לָמָּה שֶׁעָמַד לְהִתְרַחֵשׁ כְּדֵי שֶׁמַּטְּרָתוֹ שֶׁל כָּל אֶחָד מֵאִיתָּנוּ לֹא תִּהְיֶה שְׁקוּפָה לְאַחַר, אִם כִּי אִילּוּ הָיְיתָה כָּזוֹ, זֶה הָיָה מְפַשֵּׁט אֶת הַדְּבָרִים.
חָזַרְנוּ שְׁלוֹשְׁתֵּנוּ — הִיא, אֲנִי וְהַבַּקְבּוּק שֶׁכְּבָר הִתְרוֹקֵן לְמֶחֱצָה – אֶל הַכִּיסְאוֹת וְהַשּׁוּלְחָן. יָשַׁבְנוּ זֶה מוּל זֶה, מִסְתַּכְּלִים זֶה בְּעֵינֵי זֶה. עֵינֶיהָ דָּמְעוּ וְרִטְטוֹ, מְנוּמְנָמוֹת, לֹא רַק בְּהַשְׁפָּעַת הַיַּיִן וְהַסַּנְגַּרְיָה. הִבַּטְתִּי בָּהּ, בִּשְׂפָתֶיהָ הַדְּאוּגוֹת, בְּצַוּוֹארָהּ הַצַּח הַמִּשְׁתַּפֵּל עַד לֶחָזֶה הָרָחָב. הִבַּטְנוּ זֶה בָּזֶה, מְשׂוֹחֲחִים וְשׁוֹתִים.
שַׁרְלוֹט לְפָנַיי, בְּשֶׁלָּהּ לְגַמְרֵי, מוּכָנָה לְגַמְרֵי לְהִזְדַּיֵּין אִיתִּי, מוּכָנָה לָרֶגַע הַזֶּה שֶׁהָיָה הַדָּבָר הָרִאשׁוֹן שֶׁעָלָה בְּדַעְתֵּנוּ, כְּלוֹמַר גַּם בְּדַעְתָּהּ, כַּאֲשֶׁר קָרָאנוּ יַחַד בְּבַר אֶת הוֹדָעַת הַטֵּקְסְט שֶׁל מִלָּאנִי וְהִבַּטְנוּ זֶה בָּזֶה בְּחִיּוּךְ, יוֹדְעִים שֶׁבְּעוֹד שָׁעָה אוֹ שְׁעָתַיִים נִהְיֶה כָּאן, בַּמַּצָּב הַזֶּה, וְהַתְּשׁוּקָה תִּזְלוֹג מֵעֵינֵינוּ כִּדְמָעוֹת. 



https://www.shortstoryproject.com/he/story/%d7%aa%d7%a1%d7%a8%d7%99%d7%98-%d7%a4%d7%a8%d7%a7-%d7%9e%d7%aa%d7%95%d7%9a-%d7%a8%d7%95%d7%9e%d7%9f/
#יְחָסִים#מִינִיּוֹת#תְּשׁוּקָה