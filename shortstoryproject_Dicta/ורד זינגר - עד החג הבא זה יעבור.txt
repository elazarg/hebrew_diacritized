אִישָּׁה זְקֵנָה מְנַקָּה לִי אֶת הַבַּיִת. אֶת הַכֶּסֶף שֶׁהִיא מַרְוִויחָה הִיא שׁוֹלַחַת לִילָדֶיהָ וְלִנְכָדֶיהָ − אוּלַי כְּבָר יֵשׁ נִינִים – שֶׁגָּרִים כּוּלָּם בְּבַיִת יָפֶה בְּאֶחָד מִן הַחֲלָקִים הַמּוֹרִיקִים שֶׁל אֵירוֹפָּה, עַל גְּדוֹת נְהַר.
בְּיָמִים שֶׁאֵינֶנָּה עוֹבֶדֶת אֶצְלִי, מִסְתַּתֶּרֶת הַמְּנַקָּה הַזְּקֵנָה שֶׁלִּי בְּבִנְיָין תַּעֲשִׂיָּיתִי נְטוּל חַלּוֹנוֹת בִּבְנֵי בָּרָק, שֶׁהָיָה בֶּעָבָר מִפְעַל לְתַרְכִּיזִים מְמוּתָּקִים. הִיא מְשַׁלֶּמֶת 500 שֶׁקֶל דְּמֵי חָסוּת לְפִילִיפִּינִי שֶׁמֶן שֶׁיּוֹשֵׁב יוֹם-יוֹם בַּכְּנִיסָה לַבִּנְיָין הַנָּטוּשׁ וְשׁוֹמֵר עַל דָּרֵי הַבַּיִת. אֶת כָּל הַמֵּידָע הַזֶּה סִיפְּרָה בַּפַּעַם הָרִאשׁוֹנָה שֶׁהִגִּיעָה אֵלַיי, בְּלִי שׁוּם גִּמְגּוּמִים, כְּמוֹ לָמְדָה בְּעַל פֹּה אֶת הַטֵּקְסְט הַשָּׁבוּר. בִּתְנוּעוֹת גַּסּוֹת שִׂרְטְטָה אֶת קַוֵּוי הַמְּתָאֵר שֶׁל עֵינָיו הַמְּלוּכְסָנוֹת וְשֶׁל גּוּפוֹ הַמְּנוּפָּח, וְהוֹסִיפָה שֶׁאַחַת לְחוֹדֶשׁ הוּא גּוֹבַהּ מִמֶּנָּה תַּשְׁלוּם. "כָּכָה לֹא בְּעָיוֹת," אָמְרָה.
הִיא עוֹבֶדֶת אֶצְלִי כְּבָר שְׁנָתַיִים, וְעוֹשֶׂה אֶת הָעֲבוֹדָה בִּזְרִיזוּת וּבִיסוֹדִיּוּת יַחֲסִית. אָמְנָם אֵינֶנָּה מְזִיזָה רָהִיטִים – כְּבֵדִים כְּקַלִּים – אֲבָל הִיא מְנַקָּה בְּכָל הַפִּינּוֹת, לֹא מְצִיפָה בְּמַיִם, לֹא מְאַבֶּדֶת דְּבָרִים, לֹא שׁוֹבֶרֶת אוֹתָם, לֹא מְשַׁנֶּה אֶת הַסֵּדֶר הַקַּיָּים, מַבְרִיקָה אֶת הָרִצְפָּה, וְלֹא מַבְרִיחָה אֶת שְׁנֵי הַחֲתוּלִים שֶׁלִּי.
זֹאת לֹא חוֹכְמָה כְּשֶׁמְּדוּבָּר בִּפְרִינְס, חָתוּל הַקְּטִיפָה שֶׁלִּי הַמִּשְׂתָּרֵךְ אַחֲרַיי לְכָל מָקוֹם, צְעָדָיו אִטִּיִּים תָּמִיד – אֲבָל לֹא מִתּוֹךְ הִיסּוּס אוֹ חֲשָׁשׁ, כִּי אִם מִתּוֹךְ בּוּז תְּהוֹמִי לְמִי שֶׁאֵינֶנּוּ הוּא. הַמְּנַקָּה הַזְּקֵנָה שֶׁלִּי מִסְתַּדֶּרֶת הֵיטֵב גַּם עִם פּוּטִין − חָתוּל חֲמוּץ פָּנִים, נוֹיְרוֹטִי וְשָׂרוּט מֵרוֹב הַגִּלְגּוּלִים שֶׁעָבְרָה נִשְׁמָתוֹ, כּוֹלֵל זֶה הַנּוֹכְחִי − שֶׁכָּל נְפִילַת עָלָה מַקְפִּיצָה אוֹתוֹ עַד לְגַגּוֹן, לֹא כָּל שֶׁכֵּן – לִיטּוּף.
הִיא לֹא מִתְחַנֶּפֶת אֵלָיו וְלֹא מַרְעִיפָה עָלָיו אַהֲבָה, אֲבָל דֵּי בְּקוֹלָהּ הַמְּלַטֵּף כְּמוֹ בְּאַקְרַאי בְּשָׁעָה שֶׁהוּא חוֹמֵק הַחוּצָה לְמַרְאֵה הַדְּלִי הַגָּדוּשׁ בְּמַיִם, כְּדֵי לְהַחֲזִיר אוֹתוֹ פְּנִימָה. שֶׁלֹּא כְּמוֹ פְּרִינְס, הָרוֹבֵץ עַל הַסַּפָּה כָּל הַיָּמִים, פּוּטִין מֵעֵז לִרְבּוֹץ בָּהּ רַק בַּיָּמִים שֶׁבָּהֶם מְנַקֶּה אֶצְלִי הַזְּקֵנָה.
הַמְּנַקָּה שֶׁלִּי לוֹקַחַת 250 שֶׁקֶל לְחָמֵשׁ שָׁעוֹת, פְּלוּס מִינוּס. בַּפַּעַם הָאַחֲרוֹנָה שֶׁהָיְיתָה אֶצְלִי בִּיקַּשְׁתִּי מִמֶּנָּה לְטַפֵּל קְצָת בַּמְּקָרֵר. הַמַּדָּפִים הָיוּ יְרַקְרַקִּים מִשְּׁאֵרִיּוֹת פֶּטְרוֹזִילְיָה וּדְבִיקִים מִטְּבִיעוֹת דְּבַשׁ. לֹא זָכַרְתִּי מָתַי נִיקִּיתִי אוֹתוֹ בַּפַּעַם הָאַחֲרוֹנָה – וְאִם אָכֵן נִיקִּיתִי אוֹתוֹ אֵי-פַּעַם בְּאוֹפֶן מְרוּכָּז.
הִיא רוֹקְנָה אֶת תְּכוּלָתוֹ, הוֹצִיאָה אֶת הַמַּדָּפִים וְאֶת הַתָּאִים, וְהֵחֵלָּה לְקַרְצֵף. פְּרִינְס אָכַל בְּאִטִּיּוּת, וּפוּטִין שָׁכַב מְכַוֵּוץ בְּפִינַּת הַסַּפָּה וְנָעַץ בָּהּ מַבָּט חוֹדֵר. לְפֶתַע נָתַתִּי בָּהּ גַּם אֲנִי מַבָּט אָרוֹךְ, וְהִבְחַנְתִּי בְּוַודָּאוּת שֶׁאָכֵן הָיְיתָה זְקֵנָה − אֲבָל מַמָּשׁ-מַמָּשׁ זְקֵנָה. הִיא הָיְיתָה אָמְנָם מוּצָקָה וּרְחָבָה, אַךְ קְטַנָּה כָּל כָּךְ, גּוּצָה, רֹאשָׁהּ הַקָּבִיל לְקַו הֶחָזֶה שֶׁלִּי. עוֹרָהּ הָיָה שָׁקוּף כִּמְעַט, וְורִידִים בִּשְׁלוֹשָׁה צְבָעִים חָתְרוּ תַּחְתָּיו לְכִיוּוּן הַצַּוּוֹאר, שֶׁהִידַּלְדֵּל כְּשֶׁרָכְנָה כְּדֵי לְהוֹצִיא מִמְּקוֹמָהּ אֶת מְגֵירַת הַיְּרָקוֹת הַיְּמָנִית.
רְגָשׁוֹת אַשְׁמָה אִיּוּמִים נִדְחֲסוּ לְתוֹכִי בְּאַחַת –  אֲנִי מַעֲבִידָה קְשִׁישָׁה פְּרִיכָה מֵרוֹב שָׁנִים שֶׁיֶּשְׁנָהּ בְּבַיִת נָטוּשׁ וּמְשַׁלֶּמֶת מַחֲצִית מֵהַמַּשְׂכּוֹרֶת שֶׁהִיא מְקַבֶּלֶת מִמֶּנִּי לְפִילִיפִּינִי שֶׁמֶן, וְאֶת הַשְּׁאָר – 500 ש"ח − חוֹסֶכֶת. מִמָּה הִיא חַיָּה בְּעֶצֶם? מִי עוֹד מַעֲסִיק אוֹתָהּ חוּץ מִמֶּנִּי? הַאִם יֵשׁ לָהּ חַשְׁמַל וּמַיִם זוֹרְמִים? הֵיכָן הִיא מְכַבֶּסֶת אֶת בְּגָדֶיהָ? מָה הִיא אוֹכֶלֶת?
"עַכְשָׁיו אֶפְשָׁר סֶנְוִויץ'," אָמְרָה לְפֶתַע.
הִצְטַמְרַרְתִּי. הַמְּקָרֵר הָיָה מַבְרִיק וְצָלוּל כָּל כָּךְ. הָרִצְפָּה הָיְיתָה מְזוֹהֶמֶת מִשְּׁאֵרִיּוֹת, וְהִמְתִּינָה שֶׁהַמְּנַקֶּה הַזְּקֵנָה תְּכַבֵּד אוֹתָהּ כְּמוֹ שֶׁרַק הִיא יוֹדַעַת.
"בֶּטַח, בֶּטַח," קָפַצְתִּי מִמְּקוֹמִי וְחִיפַּשְׂתִּי אָבוֹקָדוֹ רַךְ. לְמִן הַהַתְחָלָה אַהֲבָה רַק כְּרִיכִים עִם אָבוֹקָדוֹ. כְּשֶׁהִתְקָרַבְתִּי לְפּוּטִין, זִינֵּק כִּנְשׁוּךְ נָחָשׁ וְנִמְלַט הַחוּצָה מִבַּעַד לַחַלּוֹן. בּוֹסַסְתִּי בְּנוֹזְלֵי הָרִצְפָּה וְהֵכַנְתִּי לָהּ כְּמוֹ תָּמִיד כָּרִיךְ עִם אָבוֹקָדוֹ, כַּמָּה טִיפּוֹת לִימוֹן, קוֹרֶט מֶלַח וְשָׁלוֹשׁ פְּרוּסוֹת עַגְבָנִיָּיה. מָזַגְתִּי לָהּ מַיִם לְכוֹס גְּבוֹהָה.
הִיא הִתְיַישְּׁבָה וְאָכְלָה אֶת הַכָּרִיךְ בִּשְׁתִיקָה. לְבַסּוֹף פִּינְּתָה לַכִּיּוֹר אֶת הַצַּלַּחַת הַקְּטַנָּה, אֲבָל לֹא אֶת הַכּוֹס, שֶׁמִּמֶּנָּה תִּשְׁתֶּה בַּהֶמְשֵׁךְ.
הִתְכַּוַּוצְתִּי. אוּלַי זֹאת הָאֲרוּחָה הַיְּחִידָה שֶׁלָּהּ. רַק עַכְשָׁיו עָמַדְתִּי עַל כָּךְ שֶׁהַמְּנַקָּה הַזְּקֵנָה אֵינֶנָּה רְחָבָה וּמוּצָקָה פִיזִית כְּפִי שֶׁחָשַׁבְתִּי – הַבְּגָדִים הַגְּדוֹלִים וְגַסֵּי הָאָרִיג שֶׁלָּבְשָׁה הֵם שֶׁשִּׁיוּוּ לָהּ מַרְאֶה מוּצָק. רַק עַכְשָׁיו הִתְבַּהֲרָה דְּמוּתָהּ לְפָנַיי – אִישָּׁה זְעִירָה כְּבַת שִׁבְעִים, אוּלַי יוֹתֵר, רָזָה כְּשֶׁלֶד, שְׁקוּפָה כְּאֵגֶל טַל, זָרָה בְּאַרְצָהּ, מוּרְעֶבֶת, עוֹבֶדֶת אֶצְלִי בְּפֶרֶךְ כְּבָר שְׁנָתַיִים.
"זֶהוּ, חֲמוּדָה, אֲנִי הוֹלֵךְ," אָמְרָה לְפֶתַע.
הִסְתַּכַּלְתִּי מִסָּבִיב בְּתַדְהֵמָה. הָרִצְפָּה שִׁינְּתָה אֶת צִבְעָהּ לַאֲדַמְדָּם, לְהֶרֶף עַיִן נִדְמֶה שֶׁהִבְחַנְתִּי בְּבַרְבּוּרִים לְבָנִים שִׁטִּים עָלֶיהָ. הַכּוֹל נִרְאֶה בָּהִיר יוֹתֵר וְחָדָשׁ – הָרָהִיטִים וְהַתְּמוּנוֹת.
לִבִּי הֶחֱסִיר פְּעִימָה כְּשֶׁהִבַּטְתִּי עַל שְׁעוֹן הַקִּיר – נִיקּוּי הַמְּקָרֵר גַּבָּהּ עוֹד אַרְבָּעִים וְחָמֵשׁ דַּקּוֹת, וְלִי הָיוּ רַק מָאתַיִים וַחֲמִישִּׁים שְׁקָלִים בָּאַרְנָק. הִתְחַלְתִּי לְהִתְנַצֵּל וּלְהִצְטַדֵּק.
"הַכּוֹל בְּסֵדֶר," לָקְחָה אֶת הַשְּׁטָרוֹת בִּזְרִיזוּת וְהֶחֱלִיפָה אֶת עַרְדְּלֵי הָעֲבוֹדָה בְּנַעֲלֵי הַהֲלִיכָה – "פּוּמָה" מְזוּיָּפוֹת וְלִבְנוֹת. "אֲנִי תָּמִיד לוֹקֵחַ מָאתַיִים וַחֲמִישִּׁים, אֲנִי אוֹהֶבֶת לְנַקּוֹת, נָקִי לְךָ − נָקִי בַּלֵּב שֶׁלִּי, וְשֶׁכּוּלָּם שָׂמֵחַ."
לְפֶתַע הִתְקַבְּעוּ אִישׁוֹנֶיהָ עַל מַתָּנוֹת קְטַנּוֹת שֶׁהֵכַנְתִּי לִכְבוֹד הַחַג לְרוֹאַת הַחֶשְׁבּוֹן, לְגַנָּן וְלַקּוֹסְמֵטִיקָאִית. הָיוּ שָׁם תַּפּוּחִים קְטַנִּים מִפְּלַסְטִיק אָדוֹם אוֹ מֵחוּטֵי בַּרְזֶל כְּסוּפִים, מְלֵאִים בְּסוּכָּרִיּוֹת וְשׁוֹקוֹלָדִים.
"יָפִים," אָמְרָה בְּמַבָּט חוֹלְמָנִי.
אֵיךְ לֹא חָשַׁבְתִּי עָלֶיהָ.
"שָׁלוֹם, חֲמוּדָה," אָמְרָה וְסָגְרָה אַחֲרֶיהָ אֶת הַדֶּלֶת, לֹא לִפְנֵי שֶׁלָּקְחָה אֶת שַׂקִּית הַזֶּבֶל.
כָּל הַלַּיְלָה לֹא יָדַעְתִּי אֶת נַפְשִׁי. אֵיךְ לֹא חָשַׁבְתִּי עַל הַמְּנַקֶּה הַזְּקֵנָה, אֵיךְ אִישָּׁה זְקֵנָה יְכוֹלָה לִהְיוֹת כֹּה שְׁקוּפָה בְּעֵינַיי, בִּלְתִּי-נִרְאֵית. מָה זֶה אוֹמֵר עָלַיי. מָה זֶה אוֹמֵר עַל הַחֶבְרָה שֶׁלָּנוּ. מָה זֶה אוֹמֵר עַל אֱלוֹהִים. לִפְנוֹת בּוֹקֶר גָּמַרְתִּי אוֹמֵר בְּלִבִּי לַעֲשׂוֹת אֶת זֶה – לָצֵאת מִן הָאֲנִי הַמּוּרְגָּל, לִהְיוֹת בֶּן אָדָם.

***

הִתְקַשַּׁרְתִּי אֵלֶיהָ עַל הַבּוֹקֶר. הִיא הִתְנַשְּׁמָה וְהִתְנַשְּׁפָה מֵעֵבֶר לְקַו.
אֵיפֹה אַתְּ גָּרָה? יָרִיתִי מִיָּד.
"לָמָּה חֲמוּדָה רוֹצָה לְדַעַת?" נְקֵבָה.
"אֲנִי רוֹצֶה לְהָבִיא לְךָ מַתָּנָה לְחַג," הִכְרַזְתִּי בְּעַלִּיזוּת.
"הַקִּישׁוּן 300," אָמְרָה לְבַסּוֹף בְּהִיסּוּס.
יָצָאתִי לִרְחוֹב בְּיָאלִיק בְּרָמַת גַּן וְלִיקַּטְתִּי מַתָּנוֹת לִמְנַקֶּה הַזְּקֵנָה: צִנְצֶנֶת זְכוּכִית גְּדוּשָׁה בְּשׁוֹקוֹלָדִים מְשׁוּבָּחִים, הַרְבֵּה יוֹתֵר טוֹבִים מֵאֵלֶּה שֶׁהָיוּ בְּתוֹךְ הַתַּפּוּחִים הַמְּזוּיָּפִים; מַאֲרַז מַגְּבוֹת מִטְבָּח קְטַנּוֹת, רְקוּמוֹת בְּשׁוּלֵיהֶן בְּדוּגְמַת וְרָדִים; זֵר חַמָּנִיּוֹת, אֲגַרְטָל קְלָאסִי, מַאֲרַז טִיפּוּחַ לָאִישָּׁה, שָׁלוֹשׁ חֲבִילוֹת גַּרְבַּיִים וּשְׁתֵּי כָּרִיּוֹת נוֹי עִם הַכִּיתּוּב "שָׁלוֹם" וְ"אַהֲבָה".
נִכְנַסְתִּי עִם הַשַּׂקִּיּוֹת לַמְּכוֹנִית וְהִנַּחְתִּי לְוַויְיז לָקַחַת אוֹתִי לְבֵיתָהּ שֶׁל הַמְּנַקֶּה הַזְּקֵנָה. בַּדֶּרֶךְ חָלַפְתִּי עַל פְּנֵי מוּסַכִּים וּמִגְרָשִׁים עֲמוּסֵי רְכָבִים וְחֶלְקֵי רְכָבִים. לְבַסּוֹף הִגַּעְתִּי לְבִנְיָין תַּעֲשִׂיָּיתִי מִפְלַצְתִּי בְּגוֹדְלוֹ.
יָצָאתִי מֵהַמְּכוֹנִית וְנָשָׂאתִי אֶת עֵינַיי הַשָּׁמַיְמָה – אֲרוּבָּה עֲנָקִית פָּלְטָה עָשָׁן אָפוֹר וּמְתַקְתַּק.
בַּכְּנִיסָה יָשַׁב אִישׁ שֶׁמֶן מְאוֹד, אָדוֹם וְקֵירֵחַ וּמְלוּכְסַן עֵינַיִים.
"אֶת מִי אַתְּ מְחַפֵּשׂ?" סִינֵּן חֶרֶשׁ.
לְפֶתַע עָלָה בְּדַעְתִּי שֶׁבְּכָל פַּעַם אֲנִי שׁוֹכַחַת אֶת שְׁמָהּ שֶׁל הַמְּנַקֶּה – הוּא דּוֹמֶה לְסָרִילַנְקָה, אֲבָל לֹא עִם קוֹ"ף אֶלָּא עִם אוֹת אַחֶרֶת, וַהֲרֵי מִמֵּילָא זֶהוּ אֵינֶנּוּ הַשֵּׁם שֶׁאִיתּוֹ נוֹלְדָה.
"אִישָּׁה זְקֵנָה, מְנַקֶּה," הֵשַׁבְתִּי רָפוֹת.
"יָשָׁר, יָשָׁר וְיָמִינָה," אָמַר.
פָּסַעְתִּי בַּמִּסְדְּרוֹן חָשׁוּךְ עָשׂוּי גֶּבֶס מְטוּנָּף. מְנוֹרַת חֵירוּם הִבְהֲבָה בְּמֶרְחָק, טִיפַּת מַיִם נָשְׁרָה עַל רָאשֵׁי אֵי-מִשָּׁם. מִיְּמִינִי הָיְיתָה דֶּלֶת עֵץ רְעוּעָה עִם יָדִית פְּלַסְטִיק. דָּפַקְתִּי שָׁלוֹשׁ פְּעָמִים.
הַמְּנַקָּה הַזְּקֵנָה פָּתְחָה אֶת הַדֶּלֶת בִּפְנִים מוּפְתָּעוֹת.
"חַג שָׂמֵחַ וְשָׁנָה טוֹבָה!" קָרָאתִי בְּעַלִּיזוּת וְהוֹשַׁטְתִּי לָהּ אֶת הַשַּׂקִּיּוֹת.
הִיא שָׁלְחָה מַבָּטִים חַשְׁדָנִיִּים מֵאֲחוֹרַיי, מִיְּמִינִי וּמִשְּׁמָאלִי, וּלְבַסּוֹף הִכְנִיסָה אוֹתִי פְּנִימָה.
הַחֶדֶר הָיָה עָלוּב מְאוֹד, מוּאָר בְּנוּרָה חֶסְכוֹנִית וְחַפָּה מַאֲהִיל, אֲבָל מְסוּדָּר וְנָקִי – הָיוּ בּוֹ מִיטָּה, אֲרוֹן, מִיקְרוֹגַל, מְקָרֵר קָטָן, מְכוֹנַת כְּבִיסָה וְדֶלֶת פְּתוּחָה לְמֶחֱצָה, שֶׁחָשְׂפָה שֵׁירוּתִים וּמִקְלָחוֹן זָעִיר.
נֶחְרַדְתִּי. "אֵיזֶה יוֹפִי כָּאן!" הִתְפַּעַלְתִּי בְּקוֹל מְעוּשֶּׂה, "חָמוּד מְאוֹד!"
פָּרַשְׂתִּי אֶת מַתְּנוֹתַיי עַל הַמִּיטָּה וְהִדְגַּשְׁתִּי עַד כַּמָּה מְיוּחָדוֹת הַמַּגָּבוֹת וְעַד כַּמָּה אֵיכוּתִי הַשּׁוֹקוֹלָד.
"תּוֹדָה, חֲמוּדָה! תּוֹדָה!" אָמְרָה וְחִיבְּקָה אוֹתִי חָזָק. אַפָּהּ נִלְחָץ אֶל הַפּוּפִּיק שֶׁלִּי בְּדִיּוּק בַּגּוּמָה, כְּמוֹ הָיָה זֶה מְקוֹמוֹ מֵאָז וּמֵעוֹלָם. עַצְמוֹתֶיהָ הָיוּ קָרוֹת וְקָשׁוֹת וְעֵינֶיהָ הַתְּכוּלּוֹת-דְּהוּיוֹת הָיוּ לַחוּת וּשְׁקוּפוֹת.
הֵבַנְתִּי שֶׁזֶּה הַזְּמַן לָלֶכֶת וְצָעַדְתִּי צַעַד אֶחָד עַד הַדֶּלֶת. "רֶגַע," אָמַרְתִּי פִּתְאוֹם. "נַעֲשָׂה כַּמָּה סֶלְפִי?"
צִילַּמְתִּי אוֹתָנוּ לְיַד הַמִּיקְרוֹגַל, לְיַד הַמְּקָרֵר וּלְיַד מְכוֹנַת הַכְּבִיסָה.
כְּשֶׁעָשִׂיתִי פַּרְסָה כְּדֵי לָשׁוּב לְתֵל אָבִיב, רָאִיתִי אוֹתָהּ צוֹעֶדֶת בִּמְהִירוּת, כִּמְעַט רָצָה בְּ"פּוּמָה" הַלְּבָנוֹת שֶׁלָּהּ. פָּנֶיהָ הִבִּיעוּ בְּעָתָה, עֵינֶיהָ הָיוּ עֲצוּמוֹת לְמֶחֱצָה, פִּיהָ הָיָה קָפוּץ. הִיא נִרְאֲתָה זְקֵנָה וְרָזָה מֵאֵי-פַּעַם; יָדֶיהָ הָיוּ חֲרוּשׁוֹת קְמָטִים וְגִידִים, מְעוּטָּרִים בְּשִׁטְפֵי דָּם וּבְכִתְמֵי זְקֵנָה, וּשְׂעָרָהּ הַדָּלִיל הִתְפּוֹרֵר לְנוֹכַח אוֹר הַשֶּׁמֶשׁ הַשּׁוֹקַעַת. כְּשֶׁהָרַמְזוֹר הִתְחַלֵּף הִתְנַעַרְתִּי בְּאַחַת מֵהַמַּרְאֶה. אֵלּוּ דִּמְיוֹנוֹת שְׁוָוא, בִּיטַּלְתִּי אֶת חֶרְדוֹתַיי, זֹאת בֶּטַח אִישָּׁה זְקֵנָה אַחֶרֶת, שֶׁנַּעֲלֶה בְּמִקְרֶה נַעֲלֵי סְפּוֹרְט לִבְנוֹת.
כַּעֲבוֹר עֶשֶׂר דַּקּוֹת הִתְקַשְּׁרָה. תְּחִילָּה לֹא זִיהִיתִי אֶת קוֹלָהּ. הוּא הָיָה חַלָּשׁ וּמְרוּסָּק. הַמְּנַקָּה הַזְּקֵנָה יִיבְּבָה. "לָמָּה הָיִיתָ צְרִיכָה לַעֲשׂוֹת אֶת זֶה?" הֵטִיחָה בִּי חֶרֶשׁ. זֹאת אָכֵן הָיְיתָה הִיא שֶׁנִּמְלְטָה עַל נַפְשָׁהּ.
"לַעֲשׂוֹת מָה? סרילנפה, מָה קָרָה?" הֵרַמְתִּי אֶת קוֹלִי.
"אֲנִי יוֹדַעַת שֶׁהָלַכְתָּ לְפוֹלִיסְיָה," הִתְיַיפְּחָה. "בִּשְׁבִיל זֶה גַּם צִילַּמְתָּ. לָמָּה לַעֲשׂוֹת זֶה?"
"מָה פִּתְאוֹם פּוֹלִיסְיָה?" צָעַקְתִּי, "רַק רָצִיתִי לְשַׂמֵּחַ אוֹתְךָ!"
"לָמָּה?" כָּעֵת הָיָה תּוֹרָה לִצְעוֹק. "בִּשְׁבִיל מָה הַמַּתָּנוֹת?"
"כִּי... כִּי אֶתְמוֹל נִיקִּיתָ אֶת הַמְּקָרֵר... וְנִיקֵּית הַרְבֵּה זְמַן," גִּמְגַּמְתִּי. פִּתְאוֹם זֶה בֶּאֱמֶת נִשְׁמַע מְשׁוּנֶּה.
"אָז מָה!" זְעָקָה בְּקוֹל נִשְׁבַּר, "בְּכָל פַּעַם אֲנִי עוֹבֶרֶת זְמַן וְלֹא מְבִיאָה מַתָּנוֹת. בְּכָל פַּעַם! וְעַכְשָׁיו מַתָּנוֹת יְקָרוֹת וְצִילּוּמִים! בִּשְׁבִיל הַפּוֹלִיסְיָה! טְפוּ עָלַיִיךְ! טְפוּ!" יָרְקָה וְטָרְקָה.
כְּבֵדָה וַחֲפוּיַת רֹאשׁ הִגַּעְתִּי הַבַּיְתָה. הַיּוֹם כְּבָר פָּנָה, הַבַּיִת הָיָה אַפְלוּלִי. פְּרִינְס רָבַץ עַל הַסַּפָּה, וּפוּטִין נִיגַּשׁ לְעֶבְרִי, לָרִאשׁוֹנָה בְּחַיָּיו, וְהִתְחַכֵּךְ בְּרַגְלַי. שָׁלַחְתִּי אֵלָיו יָד קָרָה כְּדֵי לְלַטֵּף אֶת רֹאשׁוֹ הָאָפוֹר, אַךְ בְּטֶרֶם הִסְפַּקְתִּי לָחוּשׁ בְּפַרְוָותוֹ, נִיתָּר אֶל הַחַלּוֹן, זִינֵּק מִשָּׁם הַחוּצָה וּמֵעוֹלָם לֹא נִרְאֶה אֶצְלִי עוֹד – וְכָמוֹהוּ הַמְּנַקָּה הַזְּקֵנָה.




https://www.shortstoryproject.com/he/story/%d7%a2%d7%93-%d7%94%d7%97%d7%92-%d7%94%d7%91%d7%90-%d7%96%d7%94-%d7%99%d7%a2%d7%91%d7%95%d7%a8/
#אוּרְבָּנִי#מְהַגְּרִים#נִיכּוּר#עוֹנִי#פַּעַר-מַעֲמָדוֹת#רגשׁותאשׁם