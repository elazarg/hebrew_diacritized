כְּשֶׁחִיכִּיתִי לְאָרִיקְסוֹן, הֶחְלַטְתִּי לִזְרוֹק אֶת כָּל הַתְּרוּפוֹת. אָרַזְתִּי אוֹתָן בְּשַׂקִּיּוֹת-זֶבֶל שְׁקוּפוֹת וְיָרַדְתִּי לַפָּחִים בְּיָדַיִים מְלֵאוֹת סֶדִּיסְטַל, הִיסְמַנְל, אסיוול, פְּנִיבְּרִין, פפורין, קוֹדֵאִין, וואבן, אוֹפְּטַלְגִּין, (בְּטִיפּוֹת וּבְכַדּוּרִים) וַדֶּרְלִין. הַכֹּל זָרַקְתִּי. שֶׁיִּהְיֶה לַחֲתוּלִים מָה לֶאֱכוֹל, חָשַׁבְתִּי, כְּשֶׁהַיְּצוּרִים הַחַנְפָנִים הָאֵלֶּה הִסְתּוֹבְבוּ לִי בֵּין הָרַגְלַיִים, מְלֵאִים בְּתִקְוָוה לְבָשָׂר אוֹ שְׁאֵרִיּוֹת פְּרוֹדוּקְטִיבִיּוּת אֲחֵרוֹת.
לֹא רָצִיתִי שֶׁאָרִיקְסוֹן יֶדַע. שָׁנִים צָחֲקוּ עָלַי אַבְנֵר וְאִילָנָה וְכָל מִי שֶׁיָּדַע עַל הַמַּחֲלוֹת הַסּוֹדִיּוּת שֶׁלִּי. חוּץ מִלִּיאוֹרָהּ שֶׁהָיְיתָה הַחֶבְרָה הֲכִי טוֹבָה שֶׁלִּי עַד הַ'בְּרוֹגֵז' הַגָּדוֹל בַּשְּׁבִיעִית, מֵאָז לֹא דִּיבַּרְנוּ. "מָה שְׁלוֹמְךָ הַיּוֹם?" הָיוּ שׁוֹאֲלִים וְעוֹנִים בִּמְקוֹמִי: "אַל תַּעֲנִי, הַבֶּטֶן הֲלָכָה, הַמֵּעַיִים מְעֻוּוֹתִים וְהַלֵּב בְּמַצָּב שֶׁל טְרוֹם הֶתְקֵף. תְּעַרְבְּבִי קְצָת צַפּוֹרֶל עִם קְשַׁקְוָול וְהַכֹּל יַעֲבוֹר."
תָּמִיד כְּשֶׁלָּעֲגוּ לִי כָּכָה, הָיִיתִי נִזְכֶּרֶת בְּדָוִד מִישָׁה, שֶׁהָיְיתָה לוֹ הַבְּרֵיכָה הָעֲגוּלָּה הַזֹּאת בַּחֲצַר, וְכָל הַיְּלָדִים הָיוּ מִתְרַחֲצִים בָּהּ בַּקַּיִץ, וְהַגְּדוֹלִים יוֹתֵר קָרְאוּ לָהּ "הַבְּרֵיכָה שֶׁל פִּישָׁה" כִּי הַקְּטַנִּים הִשְׁתִּינוּ בְּמַיִם, וּבִגְלַל זֶה הֵם הָיוּ חַמִּים אֲפִילּוּ בַּחוֹרֶף.
דָּוִד מִישָׁה תָּמִיד הִתְלוֹנֵן עַל כְּאֵב פֹּה, כְּאֵב שָׁם. בְּסוֹף, כְּשֶׁגָּסַס מִמַּחֲלַת נִיוּוּן שְׁרִירִים אֲיוּמָּה (אֱלוֹהִים יִשְׁמוֹר!) עֲדַיִין הִתְיַיחֲסָה אֵלָיו הַמִּשְׁפָּחָה בְּצִינִיּוּת סַלְחָנִית. כַּמּוּבָן, הוּא מֵת מִמַּחֲלָתוֹ הַדִּמְיוֹנִית, וּמֵאָז אֲנִי אוֹמֶרֶת שֶׁאֲפִילּוּ אִם צוֹעֲקִים "זְאֵב-זְאֵב" מִלְיוֹן פַּעַם, צָרִיךְ לְנַסּוֹת וּלְהַצִּיל, כְּדֵי לְהִימָּנַע מִטָּעוּיוֹת.
אֲבָל נַחֲזוֹר לַאֲרִיק, שֶׁנִּכְנַס לַחַיִּים שֶׁלִּי כְּמוֹ תְּרוּפַת פֶּלֶא. פָּגַשְׁתִּי אוֹתוֹ בְּטִיּוּל בְּהוֹלַנְד.
אִמָּא כָּעֲסָה עָלַי, וְאָמְרָה שֶׁיְּלָדוֹת בְּגִילִי (אֲנִי בַּת עֶשְׂרִים וְשָׁלוֹשׁ.) לֹא נוֹסְעוֹת לְטַיֵּיל לְבַדָּן, מָה בִּכְלָל יֵשׁ לִי לְחַפֵּשׂ בְּאֵירוֹפָּה הַזֹּאת שֶׁמְּכוּסָּה עֲדַיִין בַּדָּם שֶׁל הַמִּשְׁפָּחָה שֶׁלָּהּ, וְהִיא בֶּטַח תַּהֲרוֹג אֶת עַצְמָהּ מִדְּאָגָה, אֲבָל לִי זֶה לֹא אִיכְפַּת. לַמְרוֹת שֶׁהָיָה אִיכְפַּת לִי דַּוְוקָא, נָסַעְתִּי.
אָרַזְתִּי כַּמּוּת רְצִינִית שֶׁל תְּרוּפוֹת וְסִירוֹפִּים, וְגַם מִשְׁחָה לְעוֹר, וּמִשְׂחֶה נֶגֶד פִּטְרִיּוֹת, וְשׁוּם, נֶגֶד עַיִן הָרַע, שֶׁאִמָּא דָּחֲפָה לִי לַתִּיק, וּמְעַט בְּגָדִים, וּבִשְׁתַּיִים בַּלַּיְלָה נָסַעְנוּ אֲנִי, אִמָּא וְאַבָּא לִשְׂדֵה הַתְּעוּפָה בַּמּוֹנִית, כִּי הַמָּטוֹס הִמְרִיא בְּאַרְבַּע. (הַמּוֹנִית אִיחֲרָה, וְעַד שֶׁהִגַּעְנוּ כְּבָר הָיִיתִי צְרִיכָה לָקַחַת "וואבן" מֵרוֹב לַחַץ.)
אַבָּא שֶׁלִּי חִייֵּךְ כָּל הַזְּמַן חִיּוּךְ עֲוִויתִי, כְּמוֹ שֶׁעוֹשִׂים אֵצֶל רוֹפֵא שְׁנַיִים כְּשֶׁמַּרְאִים לוֹ שֶׁאֶפְשָׁר לִסְגּוֹר אֶת הַלְּסָתוֹת כְּמוֹ שֶׁצָּרִיךְ אַחֲרֵי סְתִימָה. "הַכֹּל בְּסֵדֶר" סִינֵּן מִבַּעַד לַשִּׁינַּיִים הַסְּגוּרוֹת שֶׁלּוֹ, "הַכֹּל בְּסֵדֶר." לְאִמָּא שֶׁלִּי מוּתָּר לִהְיוֹת עַצְבָּנִית, וַאֲפִילּוּ לְהַרְאוֹת אֶת זֶה, אָז הִיא סָפְקָה כַּפַּיִים בַּדְּרָמָטִיּוֹת הַמּוּגְזֶמֶת שֶׁלָּהּ וְאָמְרָה כָּל חָמֵשׁ דַּקּוֹת: "אוֹי אֱלוֹהִים, אַל תִּשְׁכְּחִי לְצַלְצֵל."
כְּשֶׁעָלִיתִי בַּמַּדְרֵגוֹת הַנָּעוֹת לְמָקוֹם שֶׁרַק לַנּוֹסְעִים מוּתָּר לִהְיוֹת בּוֹ, שָׂמַחְתִּי לְהִיפָּטֵר מֵהֶם סוֹף-סוֹף. הָיְיתָה לִי הַרְגָּשָׁה שֶׁהֵם מְחַכִּים כָּל הַזְּמַן, (בְּיִיחוּד אִמָּא) לִשְׁמוֹעַ שֶׁקָּרָה לִי מַשֶּׁהוּ נוֹרָא, אוּלַי אֵיזֶה מַחֲלָה קָשָׁה, אוֹ תְּאוּנָה. כְּאִילּוּ בְּאֵיזֶשֶׁהוּ אוֹפֶן יוּקַל לָהֶם כְּשֶׁיָּדְעוּ שֶׁהַנּוֹרָא מִכָּל כְּבָר קָרָה. אֲבָל כְּשֶׁהָיִיתִי לְבַד יָכוֹלְתִּי לְהִשְׁתַּחְרֵר מֵהַגּוֹרָל הָאִיּוּם הַזֶּה.
יָשַׁבְתִּי לְיַד הַחַלּוֹן הַקָּטָן בַּמָּטוֹס וְהִסְתַּכַּלְתִּי לְמַטָּה, עַל אֵירוֹפָּה, שֶׁהָיְיתָה מוּנַּחַת בְּתוֹךְ יָם שֶׁל מַיִם, וְחַשְׁתִּי בַּפַּעַם הָרִאשׁוֹנָה "תְּחוּשַׁת-הִתְעַלּוּת" כְּאִילּוּ הִשְׁאַרְתִּי אֶת כָּל הַבְּעָיוֹת הַקְּטַנּוֹת שֶׁל הַחַיִּים לְמַטָּה, וּמִכָּאן, מֵעַל לָעֲנָנִים, הַכֹּל נִרְאֶה קַטְנוּנִי וַחֲסַר חֲשִׁיבוּת.
הִגַּעְתִּי לְאַמְשְׂטֶרְדָּם בְּשֵׁשׁ בַּבּוֹקֶר. הָיָה לִי טוֹב, הַבּוֹקֶר הֶחָדָשׁ, הִרְגַּשְׁתִּי כְּאִילּוּ אֲנִי מַתְחִילָה אֶת הַחַיִּים שֶׁלִּי מֵהַתְחָלָה.
שָׂכַרְתִּי חֶדֶר בְּמָלוֹן קָטָן בָּרְחוֹב LEIDSEKADE לְיַד תַּעֲלֶה מוּזְנַחַת, קָרוֹב לַכִּיכָּר LEIDSEPLEIN (בְּטָעוּת קָרָאתִי לָהּ LED-ZEPELYN, כְּמוֹ הַלַּהֲקָה.) הַמַּדְרִיךְ שֶׁל "אֵירוֹפָּה בְּ- 20 דּוֹלָר לְיוֹם" הִבְטִיחַ שֶׁהַמָּלוֹן הַזֶּה נָקִי, וְנָעִים, וְאִם זְקוּקִים לְעֶזְרָה רְפוּאִית דְּחוּפָה, בַּעֲלָהּ שֶׁל בַּעֲלַת הַמָּלוֹן הוּא רוֹפֵא בְּפָנָסֶיהָ. כָּל זֶה הָיָה מַרְגִּיעַ מְאוֹד.
בַּעֲלַת-הַבַּיִת חִייְּכָה אֵלַי חִיּוּךְ פָּרָתִי, וְהוֹדִיעָה לִי אֶת זְמַנֵּי אֲרוּחַת הַבּוֹקֶר בַּחֲדַר הָאוֹכֶל הַפִּצְפּוֹן, שֶׁהִזְכִּיר לִי אֶת הַחֶדֶר הַסּוֹדִי שֶׁל אָנָה פְרַנְק, כּוּלּוֹ מְצוּפֶּה בָּעֵץ, וּבְלִי חַלּוֹנוֹת בִּכְלָל. הִיא נָתְנָה לִי מַפְתֵּחַ לַדֶּלֶת הָרָאשִׁית, אִם אֶרְצֶה לַחֲזוֹר אַחֲרֵי שְׁתֵּים-עֶשְׂרֵה בַּלַּיְלָה, שְׁעַת הַנְּעִילָה שֶׁל הַמָּלוֹן.
יָצָאתִי לְשׁוֹטֵט. לְמַטָּה, בְּתַחְתִּית הַבֶּטֶן, הִתְחַלְתִּי לְהַרְגִּישׁ אֶת הַפַּחַד הַמְּטוֹרָף הָרָגִיל שֶׁלִּי. זֶה טִיפֵּס קְצָת לְמַעְלָה, עַד לְקֵיבָה. מָה יִהְיֶה אִם יִקְרֶה לִי עַכְשָׁיו מַשֶּׁהוּ, אֵיזֶה הִתְעַלְּפוּת, אוֹ הֶתְקֵף אַסְטְמָה אוֹ אֲפִילּוּ, חָס וְחָלִילָה, הֶתְקֵף-לֵב?! כְּבָר שָׁמַעְתִּי, אַגַּב, שֶׁאֶפְשָׁר לַחֲטוֹף הֶתְקֵף-לֵב אֲפִילּוּ בְּגִיל שְׁתֵּים-עֶשְׂרֵה, אָז הַטִּיעוּן הַטִּיפְּשִׁי שֶׁל גִּיל צָעִיר מִידַּי, לֹא עוֹבֵד עָלַי. אֲבָל הַתְּרוּפוֹת שֶׁהָיוּ מוּנָּחוֹת בַּחֲגוֹרַת הַבֶּטֶן, לְיַד הַ"טֶּרְוָולַרְס-צָ'קֶס" הִצְלִיחוּ לְהַרְגִּיעַ אוֹתִי, וּלְהַשְׁאִיר אֶת הַפַּחַד בְּרָמָה קְבוּעָה וְלֹא מִתְפַּתַּחַת.
הַכִּיכָּר הָיְיתָה כִּמְעַט רֵיקָה. הָיוּ שָׁם שְׁלוֹשָׁה פַנְקִיסְטִים עִם כַּרְבּוֹלוֹת צִבְעוֹנִיּוֹת, שֶׁנִּרְאוּ שְׁפוּכִים מֵעֲיֵיפוּת, וְנִדְמֶה לִי שֶׁאֲפִילּוּ יֶשְׁנוֹ עַל הַמַּדְרֵגוֹת, לְיַד הַמִּזְרָקָה. הַסְּכָכוֹת הָרֵיקוֹת שֶׁל בָּתֵּי-הַקָּפֶה הִזְכִּירוּ לִי אֶת חוֹף הַכַּרְמֶל בַּחוֹרֶף, וְכָל הַכִּיכָּר נִרְאֲתָה כְּמוֹ אַחֲרֵי מִסִּיבָּה, כּוּלָּם כְּבָר הָלְכוּ, וְהִשְׁאִירוּ אֶת הַכּוֹסוֹת הָרֵיקוֹת וְהַמַּפִּיּוֹת זְרוּקוֹת עַל הָרִצְפָּה. לֹא הָיוּ מַפִּיּוֹת, אֲבָל הָיוּ עִיתּוֹנִים מְפוּזָּרִים, וְהֵם עָפוּ בָּרוּחַ לְכָל הַכִּיוּוּנִים. חָשַׁבְתִּי שֶׁעוֹד מְעַט כָּל הַכִּיכָּר תָּעוּף כְּמוֹ הַבַּיִת שֶׁל דּוֹרוֹתַי בְּ"קוֹסֵם מֵאֶרֶץ עוּץ", אֲבָל הָרוּחַ לֹא הָיְיתָה דֵּי חֲזָקָה.
בְּפִינָּה אַחַת, מִסָּבִיב לַשּׁוּלְחָן, יָשְׁבָה חֲבוּרָה שֶׁל שָׁלוֹשׁ בָּנוֹת צְהוּבּוֹת,  וּשְׁנֵי בַּחוּרִים, אֶחָד שְׁחַרְחַר, שֵׁנִי צָהוֹב גַּם-כֵּן. כַּנִּרְאֶה שֶׁלֹּא יָדַעְתִּי לְאָן בְּדִיּוּק לָלֶכֶת, בְּכָל-אוֹפֶן הֵם קָרְאוּ לִי פִּתְאוֹם.Hey you, come here join us to drink  הִסְתַּכַּלְתִּי עֲלֵיהֶם, הֵם חַיְּיכוּ חִיּוּכִים אֲמִיתִּיִּים. 'נָסַעְתִּי לְבַד כְּדֵי לַעֲשׂוֹת מַשֶּׁהוּ, וְלֹא כְּדֵי לְפַחֵד כָּל הַזְּמַן'. אָמַרְתִּי לְעַצְמִי, וְהִתְיַישַּׁבְתִּי לְיָדָם. הֵם שָׁתוּ בִּירָה "HEINEKEN" בְּכוֹסוֹת עֲנָקִיּוֹת. הַשְּׁחַרְחַר הִזְמִין גַּם לִי. לֹא אָמַרְתִּי כְּלוּם, אֲבָל פָּחַדְתִּי לִשְׁתּוֹת. אַף פַּעַם לֹא שָׁתִיתִי מַשֶּׁהוּ שֶׁעָלוּל לְהוֹצִיא אוֹתִי מִשְּׁלִיטָה. "Drink, drink", צָחֲקָה אַחַת הַבָּנוֹת. הֵם חַיְּיכוּ אֵלַי שׁוּב. זֶה שִׁכְנֵעַ אוֹתִי. אֲנִי נוֹטָה לְפַתֵּחַ תְּלוּת בַּאֲנָשִׁים שֶׁמַּרְאִים לִי אוֹתוֹת חִיבָּה.
הִסְתַּבֵּר שֶׁאָרִיקְסוֹן הָיָה הַבָּחוּר עִם הַשֵּׂיעָר הַצָּהוֹב. .All the people in Holand are nice אָמַרְתִּי. We are from Sweeden עָנוּ לִי וְשָׁאֲלוּ מֵאֵיפֹה אֲנִי. 'יִשְׂרָאֵל' עָנִיתִי. שָׁתִיתִי לְגִימָה קְטַנָּה שֶׁל בִּירָה. יַחֲסִית, זֶה הָיָה דַּוְוקָא טָעִים. אַף פַּעַם לֹא טָעַמְתִּי, אַבְנֵר וְאִילָנָה אָמְרוּ לִי פַּעַם שֶׁלֹּא כְּדַאי לִי לִשְׁתּוֹת כִּי יֵשׁ לָזֶה טַעַם שֶׁל כַּדּוּר שֶׁנּוֹגְסִים בּוֹ נְגִיסָה כִּי קָשֶׁה לִבְלוֹעַ אוֹתוֹ, וְכָל הַמְּרִירוּת שֶׁלּוֹ מִתְפַּשֶּׁטֶת בַּפֶּה כְּמוֹ עָשָׁן. הַטַּעַם שֶׁל "הֲיִינָקֵן" לֹא דָּמָה לָזֶה שֶׁל תְּרוּפָה. הוּא הָיָה אֲפִילּוּ טִיפּ-טִיפָּה מָתוֹק.
אָרִיקְסוֹן הִסְתַּכֵּל עָלַי. שָׁאַל אוֹתִי אִם אֲנִי לְבַד. עָנִיתִי שֶׁכֵּן וְשָׁתִיתִי עוֹד קְצָת. חָשַׁבְתִּי שֶׁנִּרְאָה מָה יִקְרֶה לִי אִם אֶצְטָרֵךְ לָקַחַת פִּתְאוֹם גַּם אֵיזֶה "וואבן" לְהַרְגָּעָה, וְהוּא יִתְעַרְבֵּב לִי עִם הַבִּירָה. אֲבָל לֹא הָיִיתִי צְרִיכָה שׁוּם "וואבן". הָיִיתִי רְגוּעָה כִּמְעַט לְגַמְרֵי. אָרִיקְסוֹן הִזְמִין אוֹתִי לָבוֹא אִיתָּם לְ"MELKWEG" בָּעֶרֶב. "It's a kind of club" הִסְבִּיר. שָׂמַחְתִּי שֶׁעַכְשָׁיו יִהְיֶה לִי עִם מִי לִהְיוֹת, וְאָרִיקְסוֹן נִרְאֶה בְּסֵדֶר. הוּא הִתְחִיל לָשִׁיר מַשֶּׁהוּ שֶׁנִּשְׁמַע כְּמוֹ שִׁיר יַמָּאִים, כּוּלָּם הִצְטָרְפוּ אֵלָיו, וְהֵם נִרְאוּ כִּמְעַט כְּמוֹ הַחֶבְרֶ'ה מֵהַ"נוֹעַר הָעוֹבֵד" רַק יוֹתֵר שִׁיכּוֹרִים. נִזְכַּרְתִּי שֶׁאִמָּא שֶׁלִּי אָמְרָה לִי לֹא לָלֶכֶת עִם זָרִים, וּכְבָר הִתְחַלְתִּי לְפַקְפֵּק בְּהַכֹּל, אֲבָל בִּירָה זֶה כְּמוֹ גַּרְעִינִים, אִי-אֶפְשָׁר לְהַפְסִיק, אָז שָׁתִיתִי עוֹד לְגִימָה וְעוֹד לְגִימָה, וְכָל פַּעַם אָמַרְתִּי לְעַצְמִי שֶׁהִנֵּה, זֹאת הַלְּגִימָה הָאַחֲרוֹנָה, עַד שֶׁגָּמַרְתִּי, וְהַכּוֹס הָיְיתָה רֵיקָה.
אֲנִי לֹא זוֹכֶרֶת עַל מָה דִּיבַּרְנוּ, אֲבָל צָחַקְנוּ הָמוֹן, וְהִרְגַּשְׁתִּי שֶׁיָּכוֹלְתִּי לְהִיוּוֹלֵד שְׁוֵודִית, הָיִיתִי אִתָּם כָּל-כָּךְ בְּבֵית.
אָרִיקְסוֹן וַאֲנִי הֶחְלַפְנוּ מַבָּטִים. אַף-פַּעַם לֹא הָיָה לִי שְׁוֵודִי. הָאֱמֶת שֶׁלֹּא הָיָה לִי כִּמְעַט אַף-אֶחָד, וּכְשֶׁאָרִיקְסוֹן אָמַר שֶׁהוּא הוֹלֵךְ לְהִסְתּוֹבֵב אִיתִּי בָּעִיר, קָפַצְתִּי מֵהַכִּסֵּא.
הָלַכְנוּ בְּכָל הָרְחוֹבוֹת הַקְּטַנִּים  שֶׁל אַמְשְׂטֶרְדָּם, לְיַד הַתְּעָלוֹת. הַכֹּל נִרְאֶה לִי כָּל-כָּךְ יָפֶה. לֹא הָיִיתִי צְרִיכָה לְחַפֵּשׂ אֶת הַיּוֹפִי בְּפִינּוֹת קְטַנּוֹת שֶׁל בָּתִּים כִּמְעַט הָרוּסִים, זֶה הָיָה מוּל הָעֵינַיִים. אָכַלְנוּ בְּמִסְעָדָה אִינְדּוֹנֵזִית חֲשׁוּכָה, אוֹכֶל חָרִיף מֵהַמּוֹן צְלוֹחִיּוֹת קְטַנּוֹת. אִמָּא אָמְרָה שֶׁבַּחוּץ לָאָרֶץ עָדִיף לֶאֱכוֹל בְּמִסְעָדָה כְּשֵׁרָה כִּי זֶה הֲכִי נָקִי, וְכָכָה אֲנִי אֶשְׁמוֹר עַל הַבְּרִיאוּת שֶׁלִּי, אֲבָל אָרִיקְסוֹן נִרְאֶה לִי בָּרִיא מְאוֹד לַמְרוֹת הָאוֹכֶל הַטֶּרֶף שֶׁאָכַל, אָז הֶחְלַטְתִּי שְׁמָהּ שֶׁטּוֹב בִּשְׁבִילוֹ, טוֹב גַּם בִּשְׁבִילִי. כְּשֶׁיָּצָאנוּ מִשָּׁם, לָקַח אֶת הַיָּד שֶׁלִּי וְהֶחֱזִיק אוֹתָהּ בְּשֶׁלּוֹ. זֶה גָּרַם לִי לִשְׁכּוֹחַ אֶת הַחֲרָדוֹת שֶׁלִּי וּכְשֶׁנִּזְכַּרְתִּי בָּהֶן, חָשַׁבְתִּי שֶׁאָרִיקְסוֹן יָכוֹל בְּהֶחְלֵט לְהַנְשִׁים אוֹתִי, אִם אֶתְעַלֵּף פִּתְאוֹם.
אָרִיקְסוֹן וַאֲנִי הִתְקָרַבְנוּ מְאוֹד אוֹתוֹ יוֹם, לַמְרוֹת שֶׁשָּׁתַקְנוּ רוֹב הַזְּמַן.
בָּעֶרֶב הָלַכְנוּ מְחוּבָּקִים לְ"MELKWEG". לֹא פָּגַשְׁנוּ שָׁם אֶת הַחֲבֵרִים שֶׁלּוֹ. הוּא אָמַר שֶׁכַּנִּרְאֶה הָלְכוּ לְ"PARADISO" זֶה דִּיסְקוֹטֵק, הִסְבִּיר לִי. הוּא קָנָה לִי בַּמִּזְנוֹן שְׁתֵּי עוּגוֹת קְטַנּוֹת, טְעִימוֹת נוֹרָא, וְגַם עוֹד בִּירָה, וְאַחֲרֵי שֶׁאָכַלְתִּי וְשָׁתִיתִי הִרְגַּשְׁתִּי כְּמוֹ שֶׁלֹּא הִרְגַּשְׁתִּי בַּחַיִּים. לֹא הִפְסַקְתִּי לִצְחוֹק, וַאֲפִילּוּ סִיפַּרְתִּי לְאָרִיקְסוֹן עַל הַחֲלוֹם שֶׁלִּי לִהְיוֹת רַקְדָנִית שְׁחוֹרָה בַּלַּהֲקָה שֶׁל אַלְוֵוין אַיָּילִי, (פַּעַם רָאִיתִי הוֹפָעָה שֶׁלָּהֶם בַּטֵּלֵוִויזְיָה.) אָמַרְתִּי שֶׁאֲנִי מִשְׁתַּגַּעַת מֵאֵיךְ שֶׁהַשְּׁחוֹרוֹת הָאֵלֶּה זָזוֹת בְּתוֹךְ הַגּוּף שֶׁלָּהֶן, בְּחוֹפֶשׁ מוּשְׁלָם. הוּא צָחַק, וְנָגַע לִי בִּשְׂפָתַיִים בְּאֶצְבָּעוֹת הַוִּיקִינְגִיּוֹת שֶׁלּוֹ. (שְׁבֵדִים, נוֹרְוֶוגִים, בִּשְׁבִילִי זֶה אוֹתוֹ דָּבָר.)
הַמּוּסִיקָה הָיְיתָה כָּל-כָּךְ חֲזָקָה שֶׁהִרְגַּשְׁתִּי רָעַד בַּבֶּטֶן. עַל הַקִּירוֹת וְהַתִּקְרָה הִקְרִינוּ שְׁקוּפִיּוֹת שֶׁל עִיגּוּלִים פְּסִיכוֹדֵלִיִּים כְּמוֹ בְּוַודְסְטוֹק. (אֶת "וָודְסְטוֹק", הַסֶּרֶט, רָאִיתִי בְּהַקְרָנָה בַּ"טַק-טֵק" כְּשֶׁ"הֶחֱזַקְתִּי אֶת הַנֵּר" פַּעַם לְאִילָנָה וְאַבְנֵר.) נִדְמֶה הָיָה שֶׁהָעִיגּוּלִים עַל הַקִּירוֹת יִבְלְעוּ פִּתְאוֹם אֶת כָּל הָאֲנָשִׁים לְתוֹכָם, וְיַמְשִׁיכוּ לְבַעְבֵּעַ כְּאִילּוּ שׁוּם דָּבָר לֹא קָרָה.
תָּפַסְתִּי אוֹמֶץ מֵהַסְּרָטִים, וְקַמְתִּי לִרְקוֹד, לְגַמְרֵי לְבַדִּי. כְּשֶׁהִסְתּוֹבַבְתִּי עַל רַחֲבַת הָרִיקּוּדִים הָעֲגוּלָּה, כְּמוֹ זִירָה שֶׁל קִרְקָס, רָאִיתִי אֶת אָרִיק מְחַיֵּיךְ אֵלַי מֵרָחוֹק, חִיּוּךְ מָלֵא אַלְכּוֹהוֹל, וְצָחַקְתִּי בְּקוֹל-רָם, אֲבָל הַצְּחוֹק שֶׁלִּי נִסְפָּג בַּמּוּסִיקָה, וּכְבָר לֹא הָיִיתִי בְּטוּחָה שֶׁזּוֹ אֲנִי שֶׁצָּחַקְתִּי אוֹ שֶׁזֶּה הָיָה עַל הַתַּקְלִיט.
לִידֵי רָקְדוּ לְאַט, לְאַט,  כְּאִילּוּ נִיסּוּ לַעֲצוֹר אֶת הַזְּמַן, שְׁנֵי בַּחוּרִים צְעִירִים, אוּלַי בְּנֵי חֲמֵשׁ עֶשְׂרֵה. הֵם הָיוּ מְאוּפָּרִים מְאוֹד וְהִתְנַשְּׁקוּ. לְצִידָּם עָמְדָה אִשָּׁה גְּדוֹלָה, שֶׁהֶחֱזִיקָה בַּיָּדַיִים תִּינוֹק, חָשַׁבְתִּי שֶׁאִמָּא הָיְיתָה אוֹמֶרֶת מִי מְבִיאָה תִּינוֹק לְמָקוֹם כָּזֶה, צָרִיךְ לִשְׁמוֹר עָלָיו בַּבַּיִת בַּלַּיְלָה, עָטוּף כְּמוֹ שֶׁצָּרִיךְ, כְּדֵי שֶׁלֹּא יִתְקָרֵר. הִיא יוֹדַעַת מָה קָרָה לְתִינוֹקוֹת שֶׁלֹּא שָׁמְרוּ עֲלֵיהֶם, הִיא רָאֲתָה. אֲבָל הוּא הָיָה דַּוְוקָא מְרוּצֶּה, וְהֵזִיז אֶת הָרֹאשׁ לְפִי הַקֶּצֶב. הֵם נִרְאוּ כְּמוֹ הַמָּדוֹנָה וְיַשּׁוּ הַקָּטָן שֶׁלָּהּ. אָמַרְתִּי לְאָרִיקְסוֹן שֶׁאֶצְלֵנוּ אֵין דְּבָרִים כָּאֵלֶּה. אֲנִי מַכִּירָה "קוּפַּת-חוֹלִים", הַ"נוֹעַר-הָעוֹבֵד", מַקְסִימוּם הָלַכְתִּי לִרְקוֹד בַּ"טַק-טֵק" שֶׁזֶּה מִין מוֹעֲדוֹן בִּקְרָיוֹת, וְגַם אָז הִרְגַּשְׁתִּי כְּאִילּוּ בָּגַדְתִּי בַּתְּנוּעָה, אַף עַל פִּי שֶׁגַּם בַּ"טַק-טַק" כּוּלָּם לָבְשׁוּ חוּלְצוֹת כְּחוּלּוֹת אוֹ לִבְנוֹת בְּדִיּוּק כְּמוֹ בְּ"נוֹעַר-הָעוֹבֵד", וְגַם שָׁם כּוּלָּם נִרְאוּ אוֹתוֹ דָּבָר. פִּתְאוֹם נִזְכַּרְתִּי שֶׁהִבְטַחְתִּי לְאִמָּא שֶׁלִּי לְהִתְקַשֵּׁר אֵלֶיהָ, אֲבָל דָּחִיתִי אֶת זֶה לְאַחַר-כָּךְ, וְחָשַׁבְתִּי שֶׁרַק הַבּוֹקֶר הִגַּעְתִּי, יֵשׁ זְמַן.
אָרִיקְסוֹן בָּא אִיתִּי לַחֶדֶר שֶׁלִּי בַּמָּלוֹן, כְּאִילּוּ זֶה גַּם הַחֶדֶר שֶׁלּוֹ. הִגַּעְנוּ הַרְבֵּה אַחֲרֵי שְׁתֵּים-עֶשְׂרֵה בַּלַּיְלָה וְהָיִיתִי צְרִיכָה לִפְתּוֹחַ אֶת הַדֶּלֶת בְּמַפְתֵּחַ.
הוּא לָחַשׁ לִי בָּאוֹזֶן כָּל מִינֵי מִילִּים בִּשְׁוֵודִית. לֹא הֵבַנְתִּי, אֲבָל הָיָה לִי נָעִים לִשְׁמוֹעַ. הִרְגַּשְׁתִּי כְּמוֹ שַׂחְקָנִית בַּסֶּרֶט.
שָׁתִינוּ הַרְבֵּה, בִּירָה וְגִ'ין הוֹלַנְדִּי לָבָן, טָעִים, וְעוֹד דְּבָרִים שֶׁאֲנִי לֹא מַכִּירָה. יָדַעְתִּי, שֶׁעִם אָרִיק אֲנִי בְּטוּחָה וִיכוֹלָה לַעֲשׂוֹת הַכֹּל, אַף-עַל-פִּי שֶׁהוּא הָיָה שִׁיכּוֹר לְגַמְרֵי. אֲבָל הָיָה בּוֹ מַשֶּׁהוּ זָר וְחָזָק שֶׁנָּתַן לִי הַרְגָּשָׁה שֶׁלֹּא יִקְרֶה לוֹ שׁוּם דָּבָר.
הוּא הִמְשִׁיךְ לִלְחוֹשׁ לִי בָּאוֹזֶן לְחִישׁוֹת מְתוּקוֹת שֶׁל שׁוֹקוֹלָד מְעוֹרָב בְּגִ'ין וּבִירָה, וְהִרְגַּשְׁתִּי אֲפִילּוּ סֶקְסִית, לַמְרוֹת שֶׁהַטְּרֵיְינִינְג שֶׁקָּנִיתִי בַּ'מִשֶּׁבַּיִר' לֹא הָיָה מִי יוֹדֵעַ מָה, לְעוּמַּת כָּל הַהוֹלַנְדִּיּוֹת הַמַּדְהִימוֹת בַּבְּגָדִים הַצִּבְעוֹנִיִּים שֶׁלָּהֶן. אֲבָל אוּלַי אָרִיקְסוֹן חָשַׁב שֶׁאֲנִי אֶקְזוֹטִית אוֹ מַשֶּׁהוּ (יִשְׂרָאֵל, צָבָא, וְכָל זֶה, אַף-עַל-פִּי שֶׁלֹּא הָיִיתִי בַּצָּבָא, הִשְׁתַּחְרַרְתִּי עַל סְעִיף קֵיבָה וַעֲצַבִּים.)
בַּחֶדֶר הַקָּטָן שֶׁלִּי אָרִיק נִהְיֶה פִּתְאוֹם רְצִינִי, כַּנִּרְאֶה שֶׁנִּהְיֶה מֵחוֹרְמָן מִכָּל הַשְּׁתִיָּיה, וְהִסְתַּכֵּל לִי בְּעֵינַיִים, עָמוֹק-עָמוֹק, כְּמוֹ פְּסִיכִיאָטֶר, וְאַחַר-כָּךְ הִתְקָרֵב אֵלַי וְהוֹרִיד לִי אֶת הַחוּלְצָה וְהַמִּכְנָסַיִים, לְאַט כְּמוֹ שֶׁמַּפְשִׁיטִים יֶלֶד קָטָן לִפְנֵי הָאַמְבַּטְיָה, עַד שֶׁנִּשְׁאַרְתִּי עֵירוּמָּה לְגַמְרֵי, חוּץ מֵהַחֲגוֹרָה עִם הַ'טרוולרס-צָ'קֶס' וְהַתְּרוּפוֹת. אָמַרְתִּי לוֹ לְהִסְתּוֹבֵב וּלְיֶתֶר-בִּטָּחוֹן (בְּכָל-זֹאת הוּא הָיָה אֵיזֶה גּוֹי שֶׁבְּקוֹשִׁי הִכַּרְתִּי.) דָּחַפְתִּי אֶת הַחֲגוֹרָה מִתַּחַת לַמִּזְרוֹן. וְשָׁכַבְנוּ. הָיָה בְּסֵדֶר. מָה אֲנִי אוֹמֶרֶת 'בְּסֵדֶר', הָיָה נִפְלָא! הוּא מָלֵא אוֹתִי בִּנְשִׁיקוֹת קְטַנְטַנּוֹת, כְּמוֹ בּוֹנְבּוֹנְיֵירָה, וְנָגַע לִי בַּגּוּף כְּאִילּוּ הָיִיתִי פֶּרַח מוּגָן, וְלֹא מִפְּלַסְטִיק. הוּא עָטַף אוֹתִי בַּגּוּף שֶׁלּוֹ שֶׁהָיָה מָלֵא אַהֲבָה. הִסְתַּכַּלְתִּי עַל הַפָּנִים שֶׁלּוֹ, שֶׁהָיוּ זָרוֹת לִי לְגַמְרֵי בַּבּוֹקֶר, וְרָאִיתִי אֵיךְ הַתַּעֲנוּג שׁוֹטֵף אוֹתָם כְּמוֹ גֶּשֶׁם. הִרְגַּשְׁתִּי אֵיךְ אֲנִי מִצְטָרֶפֶת לַתַּעֲנוּג שֶׁלּוֹ, וְהַגּוּף שֶׁלִּי מִתְמַלֵּא שִׂמְחָה פְּרוּעָה וּמְטוֹרֶפֶת וְלֹא אִיכְפַּת לוֹ כְּלוּם מִלְּבַד לְהַמְשִׁיךְ עוֹד וְעוֹד אֶת הַשִּׂמְחָה הַזֹּאת. הֶחֱזַקְתִּי אוֹתוֹ חָזָק בֵּין הָרְגָלִים שֶׁלִּי, מַתָּנָה לְיוֹם הוּלֶּדֶת שֶׁסּוֹף-סוֹף קִיבַּלְתִּי, אַחֲרֵי שֶׁחִיכִּיתִי הָמוֹן זְמַן.
לֹא שֶׁהָיָה לִי לְמִי לְהַשְׁוָות. בְּסַךְ-הַכֹּל עָשִׂיתִי אֶת זֶה פַּעַם אַחַת, בְּגִיל שֵׁשׁ-עֶשְׂרֵה עִם שָׁלוֹם, שֶׁפָּגַשְׁתִּי בַּ"טַק-טַק". אִילָנָה סִיפְּרָה לִי שֶׁהִיא עוֹשָׂה אֶת זֶה עִם אַבְנֵר קָבוּעַ, וְכָל הַבָּנוֹת לָחֲשׁוּ אַחַת לַשְּׁנִיָּיה דְּבָרִים עַל מִין, אֲבָל לִי לֹא אָמְרוּ כְּלוּם, רַק צָחֲקוּ וְקָרְאוּ לִי "שְׂדֵה-תְּעוּפָה" כִּי לֹא הָיוּ לִי צִיצִים, וְהָיִיתִי שְׁטוּחָה לְגַמְרֵי. עִם גַּלְיָה כְּבָר הָיִיתִי 'בְּרוֹגֶז' וְלֹא דִּיבַּרְנוּ לֹא עַל מִין, וְלֹא עַל שׁוּם-דָּבָר. אַחַת, מַגְעִילָה בִּמְיוּחָד גַּם אָמְרָה שֶׁבֶּטַח אֵין לִי בִּכְלָל וֶסֶת עָדִין. דַּוְוקָא קִיבַּלְתִּי בְּגִיל שְׁתֵּים-עֶשְׂרֵה, בֶּטַח הַרְבֵּה לְפָנֶיהָ, אֲבָל הֲרֵי זֶה לֹא 'בִּיג דִּיל' בְּכָל מִקְרֶה, כָּל הַדָּם, וְהַכְּאֵבִים.
הַשָּׁלוֹם הַזֶּה הִזְמִין אוֹתִי לִרְקוֹד כַּמָּה פְּעָמִים, כְּשֶׁבָּאתִי לְ"טַק-טַק", בִּמְקוֹם לָלֶכֶת לְ"נוֹעַר הָעוֹבֵד". רָקַדְנוּ 'סְלוֹאוֹ' צָמוּד, וְנָתַתִּי לוֹ לְלַטֵּף לִי אֶת הַצַּוּוֹאר וּלְנַשֵּׁק לִי אֶת הַשְׁעָרוֹת. אַחֲרֵי שֶׁאִילָנָה סִיפְּרָה לִי עָלֶיהָ וְעַל אַבְנֵר, הֶחְלַטְתִּי לָדַעַת מָה הַסִּיפּוּר, וְעַל מָה מְדַבְּרוֹת הַבָּנוֹת הָאֵלֶּה כָּל הַזְּמַן, וּבַפַּעַם הַבָּאָה שֶׁהָלַכְתִּי לְ"טַק-טֵק" נִיגַּשְׁתִּי יָשָׁר לְשָׁלוֹם, וְלָקַחְתִּי אוֹתוֹ בַּיָּד. הִשְׁמִיעוּ בְּדִיּוּק אֶת "אָלִין" שֶׁל כְּרִיסְטוֹף, שֶׁזֶּה 'סָלוּאוֹ' מוּפְלָא. שָׁאַלְתִּי אוֹתוֹ בְּלַחַשׁ אִם בָּא לוֹ לָבוֹא אִיתִּי לְשֵׁירוּתִים שֶׁל הַבָּנוֹת. הוּא נִרְאֶה דֵּי הָמוּם, אֲבָל נִכְנַס אִיתִּי. עַל הָרִצְפָּה הָיְיתָה שְׁלוּלִית שֶׁל שֶׁתֶן, וְהָיִינוּ צְרִיכִים לְהִיזָּהֵר לֹא לִדְרוֹךְ בְּתוֹכָהּ. סָגַרְתִּי אֶת הַמִּכְסֶה שֶׁל הָאַסְלָה, וְהֵרַמְתִּי אֶת הַחֲצָאִית הַמְּשׁוּבֶּצֶת שֶׁלָּבַשְׁתִּי, אִמָּא קָנְתָה לִי בַּ'מִשָּׁבִיר', כַּמּוּבָן, לִכְבוֹד הַיּוֹם הוּלֶּדֶת, לַמְרוֹת שֶׁבִּיקַּשְׁתִּי שֶׁאִם כְּבָר הִיא קוֹנָה לִי דַּוְוקָא בֶּגֶד, אָז שֶׁזֶּה יִהְיֶה מַשֶּׁהוּ שֶׁאֲנִי רוֹצֶה, כְּמוֹ גִ'ינְס, לְמָשָׁל. אֲבָל הִיא אָמְרָה שֶׁהַחֲצָאִית הַזּוֹ בַּמִּבְצָע, וְהִיא חַמָּה, וְתִהְיֶה טוֹבָה עָלַי גַּם בַּשָּׁנָה הַבָּאָה. תָּמִיד הֲכִי חָשׁוּב, שֶׁהַבֶּגֶד יִהְיֶה טוֹב בַּשָּׁנָה הַבָּאָה, כְּשֶׁאֲגַדֵּל, וְאֶהְיֶה גְּבוֹהָה יוֹתֵר. אַגַּב, אִמָּא עֲדַיִין לֹא אִיבְּדָה תִּקְוָוה בְּעִנְיַין הַגּוֹבַהּ שֶׁלִּי, וּמַאֲמִינָה שֶׁאַגִּיעַ יוֹם אֶחָד לְמֶטֶר וְשִׁישִּׁים... הוֹרַדְתִּי אֶת הַגַּרְבִּיּוֹת וְהַתַּחְתּוֹנִים, וְכַנִּרְאֶה, עָשִׂינוּ אֶת זֶה. לֹא הִרְגַּשְׁתִּי כְּלוּם, חוּץ מֵרְטִיבוּת מַגְעִילָה עַל הָרַגְלַיִים. שָׁלוֹם לֹא הִזְמִין אוֹתִי יוֹתֵר לִרְקוֹד אַחֲרֵי זֶה. אֲבָל אֲחֵרִים כֵּן הִזְמִינוּ, וְרָצוּ גַּם לָבוֹא אִיתִּי לַשֵּׁירוּתִים, אֲבָל לֹא הִסְכַּמְתִּי. סִיפַּרְתִּי עַל זֶה לְאִילָנָה, וְהִיא אָמְרָה שֶׁאֲנִי פְּסִיכִית, כִּי כָּכָה לֹא עוֹשִׂים אֶת זֶה. זֶה כֵּיף לְהִזְדַּיֵּין עִם מִישֶׁהוּ כַּיְּיפִי, אָמְרָה, וְלֹא הִסְבִּירָה. כְּשֶׁשָּׁכַבְנוּ, אָרִיקְסוֹן וַאֲנִי, דֵּי הֵבַנְתִּי לָמָּה הִיא הַתְּכוּנָה.
אָרִיקְסוֹן אָמַר אַחֵר-כָּךְ, כְּשֶׁרָבַצְנוּ אֶחָד לְיַד הַשֵּׁנִי, הָרוּסִים, וּמַזִּיעִים כְּמוֹ אַחֲרֵי נִיצָּחוֹן אוֹלִימְפִּי, שֶׁיִּיקַּח אוֹתִי לְמָחֳרָת לְטַיֵּיל בְּרוֹבַע הַזּוֹנוֹת. אָמַרְתִּי לוֹ שֶׁאֲנִי צְרִיכָה לְהִתְקַשֵּׁר לְאִמָּא שֶׁלִּי. הִיא בֶּטַח כְּבָר אֲכַלֶּה חֲלָקִים גְּדוֹלִים מֵעַצְמָהּ מֵרוֹב דְּאָגָה.
בַּבּוֹקֶר, כְּשֶׁיָּרַדְנוּ לַחֲדַר-הָאוֹכֶל, וְאָרִיקְסוֹן שִׁילֵּם לְבַעֲלַת הַבַּיִת אַרְבָּעָה פְּלוֹרִינִים, עֲבוּר אֲרוּחַת -בּוֹקֶר, כְּדֵי שֶׁתְּחַיֵּיךְ שׁוּב אֶת הַחִיּוּךְ הֵפַרְתִּי שֶׁלָּהּ, חִיכָּה לִי עַל הַשּׁוּלְחָן מִבְרַק מֵאִמָּא שֶׁלִּי. אֵיךְ הִיא יוֹדַעַת תָּמִיד אֵיפֹה אֲנִי, הִשְׁתַּגַּעְתִּי. הָיָה כָּתוּב שָׁם כָּכָה:
"יַלְדָּה שֶׁלִּי יִקְרֶה.
אֲנִי אוֹכֶלֶת אֶת עַצְמִי מֵרוֹב דְּאָגָה. (מָה אָמַרְתִּי?!) לָמָּה אַתְּ לֹא מְתַקְשֶׁרֶת? תִּתְקַשְּׁרִי. אַל תִּשְׁכְּחִי. שָׁלַחְתִּי מִבְרָקִים לַעֲשָׂרָה בָּתֵּי מָלוֹן, לְיֶתֶר בִּיטָּחוֹן. יַעֲלֶה כַּמָּה שֶׁיַּעֲלֶה. הָעִיקָּר שֶׁתִּתְקַשְּׁרִי. נָתַתִּי לְךָ אֲסִימוֹנִים (הִיא דָּחֲפָה לִי לְיַד אֵיזֶה עֲשָׂרָה אֲסִימוֹנִים בִּשְׂדֵה-הַתְּעוּפָה. הִסְבַּרְתִּי לָהּ שֶׁבְּהוֹלַנְד הֵם לֹא שָׁוִוים כְּלוּם. אֲבָל הִיא אָמְרָה "שֶׁיִּהְיֶה".) אָז תִּזְכְּרִי לְהִתְקַשֵּׁר. חִיכִּיתִי שֶׁתִּתְקַשְּׁרִי אֵיךְ שֶׁאַתְּ מַגִּיעָה. אַל תִּשְׁכְּחִי אַתְּ אִמָּא שֶׁלְּךָ שֶׁדּוֹאֶגֶת לְךָ כָּל הַזְּמַן. אֱלוֹהִים יִשְׁמוֹר עָלֶיךָ, אַל תֵּלְכִי עִם זָרִים לִמְקוֹמוֹת מְסוּכָּנִים וְתִתְקַשְּׁרִי.
אִמָּא.
גַּם אַבָּא מוּסָר שֶׁתִּתְקַשְּׁרִי. הַטֵּלֵפוֹן שֶׁלָּנוּ:234457  אִם בְּמִקְרֶה שָׁכַחְתָּ."
אָמַרְתִּי לְאָרִיקְסוֹן שֶׁאֲנִי מוּכְרָחָה לְהִתְקַשֵּׁר לְאִמָּא שֶׁלִּי. תִּתְקַשְּׁרִי אַחֵר-כָּךְ עָנָה לִי. מָה בּוֹעֵר? בֵּין הַסֶּנְדְּוִויץ' עִם הַגְּבִינָה הָרַכָּה, וְהַקָּפֶה עִם שַׁמֶּנֶת הוֹלַנְדִּית אֲמִיתִּית, שָׁכַחְתִּי אֶת הַטֵּלֵפוֹן.
כְּשֶׁיָּצָאנוּ, שַׂמְתִּי לְיֶתֶר-בִּטָּחוֹן אֶת הַתְּרוּפוֹת בַּחֲגוֹרָה, אֲבָל הִרְגַּשְׁתִּי שֶׁאֵיזֶה "HEINEKEN" יַעֲשֶׂה אֶת הָעֲבוֹדָה אוֹתוֹ דָּבָר.
הִרְבַּצְנוּ שְׁתֵּי כּוֹסוֹת בִּירָה, כָּל אֶחָד, בַּפָּאבּ בַּכִּיכָּר. אַחֵר-כָּךְ הָלַכְנוּ לְזוֹנוֹת.
הָיִיתִי הֲמוּמָה מֵהַזּוֹנוֹת הָאֵלֶּה. יֵשְׁבוּ בַּחַלּוֹנוֹת הָרַאֲוָה, הֶרְאוּ כָּל מָה שֶׁיֵּשׁ לָהֶן.  אָמַרְתִּי לַאֲרִיק שֶׁמַּעֲצִיב אוֹתִי לְהִסְתַּכֵּל בָּהֶן. הֵן נִרְאוּ כְּמוֹ נַעֲרוֹת אֶמְצַע הַחוֹדֶשׁ מֵהַ"פֶּנְטְהָאוּס" שֶׁיָּצְאוּ מֵהַחוֹבֶרֶת.
לְאַבָּא יֵשׁ כַּמָּה חוֹבְרוֹת כָּאֵלֶּה בָּאַמְבַּטְיָה, מִתַּחַת לַסַּל שֶׁל הַכְּבִיסָה, כְּדֵי שֶׁאִמָּא לֹא תְּגַלֶּה. הוּא בּוֹנֶה עַל הָעוּבְדָּה שֶׁאִמָּא אַף פַּעַם לֹא מְרוֹקֶנֶת אֶת כָּל הַסַּל, כִּי הִיא שׂוֹנֵאת דְּבָרִים רֵיקִים, וּמִשּׁוּם-כָּךְ גַּם, יֵשׁ בַּמְּקָרֵר הָמוֹן סִירִים גְּדוֹלִים, שֶׁמְּכִילִים אוּלַי כַּף אַחַת אוֹ שְׁתַּיִים שֶׁל אוֹכֶל. אַחֲרֵי זְמַן מָה כְּשֶׁזֶּה מַתְחִיל לְהַסְרִיחַ, אַבָּא זוֹרֵק אֶת הָאוֹכֶל הַיָּשָׁן לַפַּח, וּמִיָּד הִיא מְבַשֶּׁלֶת חָדָשׁ וּמְמַלֵּאת אֶת הֵסִיר. וְאוּלַי בִּגְלַל הַפַּחַד הַזֶּה שֶׁלָּהּ מֵהִתְרוֹקְנוּת הִיא קָנְתָה לִי דִּירָה, וּמִילְּאָה אוֹתָהּ בָּרָהִיטִים וְאוֹתִי מִילְּאָה בִּתְרוּפוֹת. פַּעַם חִיפַּשְׂתִּי חוּלְצָה מִתְחָרָה לְבָנָה שֶׁהִרְגַּשְׁתִּי אִתָּהּ כְּמוֹ כַּלָּה וְהִיא הָלְכָה לִי לְאִיבּוּד. רוֹקַנְתִּי אֶת הַסַּל וְגִילִּיתִי אֶת הַ"פֶּנְטְהָאוּזִים" מִסְתַּתְּרִים מִתַּחְתָּיו.
אָמַרְתִּי לַאֲרִיק שֶׁהֲזוֹנוֹת בָּאָרֶץ נִרְאוֹת יוֹתֵר מַתְאִימוֹת לָעוּבְדָּה שֶׁהַמִּקְצוֹעַ הַזֶּה נוֹבֵעַ מֵאוּמְלָלוֹת. אָרִיק הֶחֱזִיק לִי אֶת הַיָּד, וְסִיפֵּר לִי בֵּין חַלּוֹן לַחַלּוֹן, אֵיךְ עָזַב אֶת הַהוֹרִים הַדַּיָּיגִים שֶׁלּוֹ בִּכְפָר קָטָן לְיַד שְׁטוֹקְהוֹלָם, וְנָסַע לְטַיֵּיל בָּעוֹלָם. בְּעֶצֶם הוּא אַדְרִיכָל, אָמַר. הַהוֹרִים שׁוֹלְחִים לוֹ כֶּסֶף מֵאֵיזֶה חִיסָּכוֹן שֶׁיֵּשׁ לוֹ, וְכָכָה הוּא חַי. חוּץ מֵהַצֵּ'ק פַּעַם בְּחוֹדֶשׁ, אֵין בֵּינֵיהֶם שׁוּם-דָּבָר. אַתָּה לֹא מְתַקְשֵׁר אֲלֵיהֶם אַף פַּעַם, שָׁאַלְתִּי אוֹתוֹ, וְנִזְכַּרְתִּי שֶׁאֲנִי צְרִיכָה לְהִתְקַשֵּׁר. I never call, so they never wait אָמַר אָרִיק.
בַּחַלּוֹן רָאוּהָ וָרוֹד כְּקוֹנְכִיָּיה צְבוּעָה, יָשְׁבָה  אִשָּׁה צְעִירָה, סִינִית, עִם עֵינַיִים מְלוּכְסָנוֹת וְגוּף שֶׁל אַיָּילָה. הִיא לָבְשָׁה תַּחְתּוֹנִים שְׁחוֹרִים וְגוּפֶיהָ קְרוּעָה שֶׁהִסְתִּירָה לָהּ רַק אֶת הַפְּטָמוֹת. הִיא נִרְאֲתָה כְּמוֹ חֲלוֹם רָטוּב שֶׁהִתְגַּשֵּׁם. יָשְׁבָה עַל כִּסֵּא בָּרַגְלִים מְפוּסָּקוֹת וְגַב זָקוּף, וְעַל הַפָּנִים הַיְּפֵהפִיּוֹת שֶׁלָּהּ הָיָה חִיּוּךְ מָלֵא סוֹד, כְּאִילּוּ הִיא יוֹדַעַת מַשֶּׁהוּ שֶׁאַף אֶחָד לֹא יוֹדֵעַ.
עָמַדְתִּי וְהִסְתַּכַּלְתִּי עָלֶיהָ.  בְּרֹאשׁ שֶׁלִּי זָחֲלוּ מַחֲשָׁבוֹת.  יָפֶה כָּל כָּךְ. אֵיךְ הִגִּיעַ דַּוְוקָא לְרוֹבַע הַחַלּוֹנוֹת, לָשֶׁבֶת כָּכָה, לַעֲבוֹד בָּעֲבוֹדָה הַזֹּאת. אָרִיקְסוֹן שָׁאַל פִּתְאוֹם אִם אֲנִי רוֹצֶה לְזַיֵּין אוֹתָהּ. אָמַרְתִּי לוֹ שֶׁאַף פַּעַם לֹא חָשַׁבְתִּי עַל דָּבָר כָּזֶה. אֲנִי פָּשׁוּט אוֹהֶבֶת לְהִסְתַּכֵּל עַל יוֹפִי, מִכָּל סוּג. ?Why not שָׁאַל אָרִיק. מָה פִּתְאוֹם, עָנִיתִי. וְחָשַׁבְתִּי שֶׁאֲנִי פַּעַם בַּחַיִּים כָּאן, וְכָל זֶה קוֹרֶה לְמִישֶׁהִי אַחֶרֶת, לֹא לִי. הֲרֵי אֲנִי אַף פַּעַם לֹא הָיִיתִי מְעִיזָּה. נִכְנַסְתִּי. הַסִּינִית נִכְנְסָה אַחֲרֵי. אָרִיק נִכְנַס אַחֲרֵינוּ. בִּפְנִים כְּבָר לֹא הָיָה וָרוֹד, כְּמוֹ בַּחוּץ. הַמִּיטָּה הָעֲנָקִית הָיְיתָה מְכוּסָּה בְּכָסוּי יָרוֹק, דָּהוּי, וְעַל הַקִּירוֹת הִתְקַלְּפוּ טַפֵּטִים יְשָׁנִים עִם צִיּוּרֵי חַיּוֹת, שֶׁגָּרְמוּ לִי לְהַרְגִּישׁ שֶׁאֲנִי נִמְצֵאת בַּחֲדַר יְלָדִים, וּמְשַׂחֶקֶת בְּאֵיזֶה מִשְׂחָק. הִתְחַבַּקְנוּ. הִיא נִישְּׁקָה אֶת אָרִיק עַל הַשְּׂפָתַיִים. אַחֵר-כָּךְ נִישְּׁקָה אוֹתִי. הָיָה לָהּ טַעַם שֶׁל עוּגִיּוֹת מַזָּל, וְשֶׁל עוֹד מַשֶּׁהוּ לֹא מוּגְדָּר. אַחֵר-כָּךְ הִתְפַּשַּׁטְנוּ. עוֹד פַּעַם הָיִיתִי צְרִיכָה לְהַסְתִּיר אֶת הַחֲגוֹרָה עִם הַכֶּסֶף וְהַתְּרוּפוֹת. בָּעַטְתִּי בָּהּ מִתַּחַת לַמִּיטָּה. אָרִיקְסוֹן שָׁכַב פַּעַם אַחַת אִיתָּהּ וּפַעַם אַחַת אִיתִּי. הִסְתַּכַּלְתִּי עָלֶיהָ כְּשֶׁהָיְיתָה בֵּין הַיָּדַיִים שֶׁלּוֹ. הִיא נֶאֶנְחָה אֲנָחוֹת סִינִיּוֹת קְטַנּוֹת, אוּלַי נֶהֶנְתָה בֶּאֱמֶת, וְהָיְיתָה יָפָה כָּל-כָּךְ, הָעוֹר שֶׁלָּהּ הָיָה צָהוֹב כְּמוֹ לֶהָבָה חִיוֶּורֶת שֶׁל נֵר. אֶפְשָׁר הָיָה בְּקַלּוּת לִשְׁכּוֹחַ שֶׁהִיא זוֹנָה, וְעוֹשָׂה אֶת זֶה בִּשְׁבִיל כֶּסֶף. אָהַבְתִּי אוֹתָהּ בְּאוֹתוֹ רֶגַע. בִּשְׁבִילִי הִיא הָיְיתָה חַד-פַּעֲמִית, לַמְרוֹת שֶׁבִּשְׁבִילָהּ הָיִיתִי עוֹד יוֹם עֲבוֹדָה. כְּשֶׁשִּׁילַּמְתִּי לָהּ, אַחֲרֵי הַכֹּל, הִיא חִייְּכָה אֵלַי אֶת הַחִיּוּךְ הַסּוֹדִי שֶׁלָּהּ, וְלָקְחָה אֶת הַכֶּסֶף. כְּשֶׁסִּיפַּרְתִּי לַאֲרִיק, אָמַר לִי שֶׁלְּכָל הַסִּינִים יֵשׁ חִיּוּךְ כָּזֶה, וְהִצִּיעַ שֶׁנַּמְשִׁיךְ לְטַיֵּיל. הַכֹּל הָיָה יוֹמְיוֹמִי וּפָשׁוּט בְּעֵינָיו. אָמַרְתִּי לַאֲרִיק שֶׁעַכְשָׁיו אֲנִי מוּכְרָחָה לְהִתְקַשֵּׁר. מָצָאנוּ טֵלֵפוֹן צִיבּוּרִי, שִׁלְשַׁלְתִּי כֶּסֶף, וְאִמָּא שֶׁלִּי עָנְתָה לְ"הָלוֹ" שֶׁלִּי בַּצַּד הַשֵּׁנִי שֶׁל הַשְּׁפוֹפֶרֶת, וְאָמְרָה: "סוֹף סוֹף אַתְּ מְתַקְשֶׁרֶת. מָתַי תִּתְקַשְּׁרִי עוֹד פַּעַם?" וָשׁוּב הִזְהִירָה אוֹתִי לֹא לָלֶכֶת עִם זָרִים לִמְקוֹמוֹת מְסוּכָּנִים. "שָׁמַעְתִּי שֶׁאַמְשְׂטֶרְדָּם מוּשְׁחֶתֶת עַד הַיְּסוֹד." אָמְרָה. "הַבֵּן שֶׁל הַשְּׁכֵנָה, הָיָה שָׁם, וְהִתְאָרֵחַ אֵצֶל קְרוֹבִים שֶׁאָמְרוּ לוֹ לֹא לְהוֹצִיא אֶת הָאַף מֵהַבַּיִת אַחֲרֵי שֶׁבַע בְּעֶרֶב, כָּל-כָּךְ מְסוּכָּן. " עָנִיתִי לָהּ שֶׁבְּסֵדֶר, וְאָרִיקְסוֹן בֵּינְתַיִים לִיטֵּף לִי אֶת הַתַּחַת וְלָחַשׁ לִי בְּאוֹזֶן .Crazy Israely בְּסוֹף סָגַרְתִּי בְּאֶמְצַע הַדְּבָרִים שֶׁלָּהּ, כְּאִילּוּ הַשִּׂיחָה נִיתְּקָה, כִּי לֹא יָכוֹלְתִּי לִקְבּוֹעַ מָתַי אֶתְקַשֵּׁר בַּפַּעַם הַבָּאָה, וְזֶה הָיָה כָּל מָה שֶׁהִיא וְאַבָּא רָצוּ לָדַעַת.
בַּדֶּרֶךְ חֲזָרָה עָבַרְנוּ לְיַד הַבַּיִת שֶׁאָנָה פְרַנְק וְהַמִּשְׁפָּחָה שֶׁלָּהּ הִתְחַבְּאוּ בּוֹ, וְאָרִיקְסוֹן שָׁאַל אוֹתִי אִם אֲנִי רוֹצָה לְהִיכָּנֵס. אָמַרְתִּי "מָחָר," אֲבָל לְמָחֳרָת נָסַעְנוּ לְמִרְקָן וּוְלַנְדֶּם.
אָרִיק בָּא לַחֶדֶר שֶׁלִּי בְּכָל הַלֵּילוֹת, וְעָשִׂינוּ אַהֲבָה.
הַזְּמַן נָגַס מֵהַחוּפְשָׁה שֶׁלִּי נְגִיסוֹת גַּסּוֹת, עַד שֶׁהִיא נִגְמְרָה. בַּלַּיְלָה  הָאַחֲרוֹן אָמַרְתִּי לַאֲרִיק שֶׁהִגַּעְתִּי לְסוֹף הַטִּיּוּל, וַאֲנִי מוּכְרָחָה לַחֲזוֹר הַבַּיְתָה. אָרִיקְסוֹן, כְּמוֹ בְּכָל הַסְּרָטִים עַל אַהֲבָה, תָּפַס לִי אֶת הַפָּנִים, וְאָמַר לְתוֹכָם שֶׁיֵּשׁ לוֹ עוֹד כַּמָּה דְּבָרִים לִגְמוֹר פֹּה, בְּאַמְשְׂטֶרְדָּם, אֲבָל תּוֹךְ חוֹדֶשׁ הוּא בָּא אֵלַי. קָבַעְנוּ אֲפִילּוּ תַּאֲרִיךְ, הַ 5.9  זֶה יָצָא יוֹם שְׁנֵי. הוּא לִיוָּה אוֹתִי לַחַשְׁמַלִּית שֶׁנָּסְעָה לִשְׂדֵה-הַתְּעוּפָה, וַאֲנִי יָשַׁבְתִּי בְּתוֹכָהּ עִם בַּקְבּוּק "HEINEKEN" אַחֲרוֹן, וְגָמַרְתִּי אוֹתוֹ בִּלְגִימוֹת גְּדוֹלוֹת שֶׁל בֶּנְאָדָם נִרְדָּף, אֲבָל זֶה לֹא עֵזֶר. הַפַּחַד הַיָּשָׁן עָלָה לִי מֵהַבֶּטֶן וְהִגִּיעַ כִּמְעַט עַד הַלֵּב. עָצַרְתִּי אוֹתוֹ בְּכָל הַכּוֹחַ שֶׁהָיָה לִי, וְלָחַשְׁתִּי לְעַצְמִי כָּל הַזְּמַן "אָרִיק, אָרִיק, אָרִיק" וְזֶה עָזַר כִּי לֹא חָטַפְתִּי לְמַזָּלִי, שׁוּם הֶתְקֵף, עַד שֶׁהִגַּעְתִּי חֲזָרָה לַדִּירָה שֶׁלִּי, שֶׁהִיא שְׁנֵי רְחוֹבוֹת מֵהַדִּירָה שֶׁל הוֹרַי, שָׁם כְּבָר הָיִיתִי פָּחוֹת אוֹ יוֹתֵר בְּטוּחָה.
"תּוֹדָה לָאֵל שֶׁחָזַרְתָּ בְּשָׁלוֹם, אַתְּ רוֹאֶה, טוֹב שֶׁשַּׂמְתִּי לְךָ אֶת הַשּׁוּם הַזֶּה בַּתִּיק." אָמְרָה אִימִּי בְּבֵית, וַאֲנִי נָתַתִּי לָהּ אֶת הַשְׁעוֹן קוּקִייָּה שֶׁקָּנִיתִי לָהֶם בְּוָולַנְדָם, כְּשֶׁנָּסַעְתִּי לְשֵׁם עִם אָרִיק. הִיא עִיקְּמָה אֶת הַפֶּה וְאָמְרָה "נוּ טוֹב, נָשִׁים אֶת זֶה בַּמִּטְבָּח." וְהוֹסִיפָה: "בִּשְׁבִיל זֶה הָיִיתָ צְרִיכָה לִנְסוֹעַ?"
לְמָחֳרָת הִתְחַלְתִּי לְחַכּוֹת לַאֲרִיק. זָרַקְתִּי אֶת כָּל הַתְּרוּפוֹת, וְגַם אֶת כָּל הַתְּשׁוּבוֹת שֶׁל הַבְּדִיקוֹת (EEG, AKG, C.T, JFK, וְכָל הַשְּׁאָר. כָּל הַתּוֹצָאוֹת הָיוּ "לְלֹא מִמְצָא פָּתוֹלוֹגִי", טְפוּ, טְפוּ, טְפוּ.) הִתְחַלְתִּי לַעֲבוֹד בְּתוֹר קוּפָּאִית בְּבֵית מִרְקַחַת בַּמֶּרְכָּז, וְחִיכִּיתִי. לֹא שָׁמַעְתִּי מִמֶּנּוּ שׁוּם דָּבָר, אֲבָל הוּא הִזְהִיר אוֹתִי שֶׁהוּא אַף פַּעַם לֹא כּוֹתֵב וְלֹא מִתְקַשֵּׁר.
בַּלֵּילוֹת, שָׁכַבְתִּי בַּמִּיטָּה שֶׁלִּי שֶׁהָיְיתָה בְּעֶצֶם סַפָּה נִפְתַּחַת, "זֶה יוֹתֵר פְּרַקְטִי מִסְּתָם מִיטָּה," אָמְרָה אִמָּא כְּשֶׁקָּנִינוּ. חָשַׁבְתִּי עַל אָרִיקְסוֹן, וְלִפְעָמִים גַּם עַל הַזּוֹנָה הַסִּינִית הַיָּפָה, וְלִיטַּפְתִּי אֶת עַצְמִי מִתַּחַת לְפֵיגָ'מָהּ , כְּאִילּוּ הָיִיתִי הַיַּלְדָּה הַקְּטַנָּה שֶׁל עַצְמִי, שֶׁזְּקוּקָה לְנֶחָמָה.
בְּיוֹם רִאשׁוֹן בְּעֶרֶב, הַ 4.9, אִמָּא שֶׁלִּי הִתְקַשְּׁרָה. אָמַרְתִּי לָהּ שֶׁזָּרַקְתִּי אֶת כָּל הַתְּרוּפוֹת, וְשֶׁאָרִיקְסוֹן יַגִּיעַ לְמָחֳרָת. הִיא צָעֲקָה שֶׁיָּלְדָה חַלָּשָׁה כָּמוֹנִי, שֶׁכְּבָר בְּגִיל חָמֵשׁ עָשׂוּ לָהּ מְשַׁקְּפִים, וְשֶׁנִּשְׁאֲרָה עֲשָׂרָה יָמִים בְּבֵית הַחוֹלִים אַחֲרֵי הַלֵּידָה בִּגְלַל צַהֶבֶת וַהֲקָאוֹת, צְרִיכָה כַּמָּה תְּרוּפוֹת בַּבַּיִת לְיֶתֶר בִּיטָּחוֹן. וְאוּלַי, הוֹסִיפָה, כְּדַאי לִי לְהִתְיַיעֵץ עִם דּוֹקְטוֹר אוֹנְטֶר, הֲרֵי גַּם הַקֵּיבָה שֶׁלִּי לֹא בְּסֵדֶר, שֶׁלֹּא אֶשְׁכַּח. אָמַרְתִּי לָהּ שֶׁתֵּרֵד מִמֶּנִּי, מָה הִיא רוֹצָה, לִשְׁמוֹר אוֹתִי כָּל הַזְּמַן חֲנוּטָה בְּצֵלוֹפָן, כְּדֵי שֶׁאֶשָּׁאֵר בְּרִיאָה וְלֹא אַמּוֹת לָהּ כְּמוֹ שְׁאָר הַמִּשְׁפָּחָה שֶׁלָּהּ. עָזַבְתִּי אֶת הַבַּיִת, וְיֵשׁ לִי דִּירָה. 'אֲנִי כְּבָר לֹא גָּרָה אֶצְלֵךְ, הַבַּיִת שֶׁלָּךְ רֵיק, רֵיק, רֵיק מִמֶּנִּי! וְשׁוּם קָטַסְטְרוֹפָה לֹא תִּקְרָה, אָז תַּפְסִיקִי כְּבָר לְחַכּוֹת לָהּ כָּל הַזְּמַן!' צָעַקְתִּי. אָרִיק הֲרֵי מַגִּיעַ וְהַכֹּל בְּסֵדֶר. שֶׁיֵּלֵךְ לַעֲזָאזֵל הַגּוֹי הַזֶּה, אָמְרָה, לַבַּת שֶׁלִּי מַגִּיעַ מַשֶּׁהוּ יוֹתֵר טוֹב. הִתְרַגַּזְתִּי וְאָמַרְתִּי לָהּ שֶׁתֵּלֵךְ הִיא לְכָל הָרוּחוֹת. הִיא הִתְחִילָה לְיַילֵּל וְאָמְרָה שֶׁמֵּאָז שֶׁחָזַרְתִּי מִ"סְדוֹם", אֲנִי מִתְנַהֶגֶת אָיוֹם וְנוֹרָא, וְהִיא בִּמְקוֹמִי הָיְיתָה מִתְיַיעֶצֶת עִם אִמָּא שֶׁלָּהּ. כְּדֵי לִגְמוֹר כְּבָר אֶת הַשִּׂיחָה אָמַרְתִּי בְּסֵדֶר, וְהִיא אָמְרָה לַסִּיּוּם שֶׁאַבָּא מוֹסֵר לִי בְּהָצֵל... סְלִיחָה, שֶׁאֶזְהַר.
אַחֵר-כָּךְ פָּתַחְתִּי אֶת הַדֶּלֶת שֶׁל הָאָרוֹן תְּרוּפוֹת , וְרָאִיתִי שֶׁהוּא רֵיק לְגַמְרֵי, חוּץ מֵאַרְבָּעִים קוּפְסָאוֹת שֶׁל "אָקָמוֹל" שֶׁלֹּא וִיתַּרְתִּי עֲלֵיהֶן. "אָקָמוֹל" תָּמִיד צָרִיךְ, אָמַרְתִּי לְעַצְמִי. מוּכְרָחִים מַשֶּׁהוּ נֶגֶד כְּאֵבִים.
הוֹצֵאתִי בַּקְבּוּק שֶׁל בִּירָה "מַכַּבִּי" שֶׁלֹּא דָּמָה לְ"HEINEKEN", אֲבָל בְּכָל-זֹאת שָׁתִיתִי אוֹתוֹ עַד הַסּוֹף, מוּל הַטֶּלְוַוזְיָה. עַכְשָׁיו, תִּסְתַּלֵּק! אָמַרְתִּי לְפַחֵד שֶׁשָּׁכַב בְּתַחְתִּית הַבֶּטֶן שֶׁלִּי, מְקוּפָּל, כְּמוֹ עוֹבֵר. גָּמַרְתִּי עוֹד בַּקְבּוּק, וְהַפַּחַד בֶּאֱמֶת נִבְהַל, וְנֶעֱלַם.
בְּ 5.9 לָקַחְתִּי חוֹפֶשׁ מֵהָעֲבוֹדָה. נִיקִּיתִי אֶת  הַבַּיִת, וַאֲפִילּוּ בִּישַּׁלְתִּי כַּדּוּרֵי-בָּשָׂר בְּסִגְנוֹן פָּחוֹת אוֹ יוֹתֵר שֶׁבְּדַי.
חִיכִּיתִי, חִיכִּיתִי, וָארִיקְסוֹן לֹא בָּא.
אַחֲרֵי הַצָּהֳרַיִם הֶחְלַטְתִּי לְהִתְקַשֵּׁר לַמָּלוֹן שֶׁלִּי בְּאַמְשְׂטֶרְדָּם, אוּלַי יָדְעוּ שָׁם מַשֶּׁהוּ עָלָיו. פִּתְאוֹם קָלַטְתִּי שֶׁאֲנִי אֲפִילּוּ לֹא יוֹדַעַת אֵיפֹה הוּא גָּר. הִתְקַשַּׁרְתִּי, וְהֵם לֹא יָדְעוּ שׁוּם דָּבָר, כַּמּוּבָן. חָשַׁבְתִּי שֶׁעַכְשָׁיו הָיִיתִי לוֹקַחַת אֵיזֶה "וואבן" אוֹ "אסיוול", כִּי אֵין לִי עֲצַבִּים לְחַכּוֹת, אֲבָל זָרַקְתִּי הַכֹּל.
בָּעֶרֶב הוֹצֵאתִי אֶת הָ"אָקָמוֹלִים" מֵהָאָרוֹן תְּרוּפוֹת. הַפַּחַד הִתְעוֹרֵר וְהִפְחִיד אוֹתִי, כְּאִילּוּ יָדַע כָּל הַזְּמַן שֶׁאָרִיקְסוֹן לֹא יָבוֹא.
שָׁלַפְתִּי אֶת הַכַּדּוּרִים מֵהַקּוּפְסָאוֹת, וְשַׂמְתִּי אוֹתָם בַּעֲרֵימָה עַל הַשּׁוּלְחָן בַּמִּטְבָּח. זֶה נִרְאֶה כְּמוֹ קָצֶה מוּשְׁלָג שֶׁל אֵיזֶה הַר בִּשְׁוִויצְרִיָּה. בִּשְׁוַויְצְרֶיהָ, אַגַּב, יֵשׁ חֶבְרַת תְּרוּפוֹת מְעוּלֶּה, "CIBA", אֲבָל אֲנִי הֲרֵי גָּמַרְתִּי עִם תְּרוּפוֹת.
הוֹצֵאתִי עוֹד בִּירָה מֵהַמְּקָרֵר. (הֵכַנְתִּי לִי וּלְאָרִיקְסוֹן דֵּי הַרְבֵּה שְׁתִיָּיה.) וְגָמַרְתִּי אוֹתָהּ וְאֶת הַפַּחַד, סוֹפִית. אֲנִי לֹא הוֹלֶכֶת לְהִתְאַבֵּד עִם כַּדּוּרִים נֶגֶד כְּאֵב-רֹאשׁ, אָמַרְתִּי לְעַצְמִי בְּקוֹל רָם, וְדָחַפְתִּי אֶת כָּל הַכַּדּוּרִים וְהַקּוּפְסָאוֹת הָרֵיקוֹת לַפַּח הַזֶּבֶל. אַחֵר-כָּךְ שַׂמְתִּי בַּטֵּיְיפּ הַקָּטָן שֶׁכִּמְעַט אַף פַּעַם לֹא הִשְׁתַּמַּשְׁתִּי בּוֹ, קַסְטָה שֶׁל אֲרַתֶּה פְרַנְקְלִין, בְּפוֹל וָולְיוּם, נֶעֱמַדְתִּי בְּאֶמְצַע הַחֶדֶר, וְהִתְחַלְתִּי לִרְקוֹד.




 



https://www.shortstoryproject.com/he/story/%d7%a8%d7%a7%d7%93%d7%a0%d7%99%d7%aa-%d7%a9%d7%97%d7%95%d7%a8%d7%94-%d7%91%d7%9c%d7%94%d7%a7%d7%aa-%d7%99%d7%97%d7%99%d7%93/
#התבגרות#ישראלי#מיניות#מלנכוליה#פער-דורי