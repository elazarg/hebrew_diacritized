בִּשְׁנַת –17, זְמַן מָה לְאַחַר שֶׁגָּמְלָה בְּלִבִּי הַהַחְלָטָה לָצֵאת לְמַסָּע לְאַרְצוֹת שֶׁטֶּרֶם תּוּיְּרוּ בָּעֵת הַהִיא, שַׂמְתִּי פַּעֲמִי לַדֶּרֶךְ, מְלוּוָּה בֶּחָבֵר אֲשֶׁר אוֹתוֹ אֲכַנֶּה אוֹגוּסְטוּס דַּרְווֹל. הוּא הָיָה מְבוּגָּר מִמֶּנִּי בַּשָּׁנִים סְפוּרוֹת, אָדָם אָמִיד מִמִּשְׁפָּחָה מְיוּחֶסֶת, מַעֲלוֹת אֲשֶׁר הוֹדוֹת לִתְבוּנָתוֹ הַרְבֵּה לֹא הִמְעִיט וְלֹא הִפְרִיז בְּעֶרְכָּן. כַּמָּה נְסִיבּוֹת חֲרִיגוֹת בְּקוֹרוֹת חַיָּיו הֵסֵבּוּ אֵלָיו אֶת תְּשׂוּמֶת לִבִּי וְהִתְעַנְיְינוּתִי, וְאֵלּוּ לֹא דָּעֲכוּ חֵרֶף הִתְנַהֲגוּתוֹ הַמְּסוּיֶּגֶת וְעֵדוּיוֹת מִזְדַּמְּנוֹת לְאִי-שֶׁקֶט עַד כְּדֵי פִּיזּוּר נֶפֶשׁ לְעִתִּים.
הָיִיתִי עוּל יָמִים עֲדַיִין, שֶׁכֵּן הִקְדַּמְתִּי לָצֵאת לַחַיִּים, אַךְ זֶה מִקָּרוֹב הִתְקָרַבְתִּי אֵלָיו, הִתְחַנַּכְנוּ בְּאוֹתָם בָּתֵּי סֵפֶר וּבְאוֹתָן אוּנִיבֶרְסִיטָאוֹת, אַךְ הוּא צָלַח אוֹתָם לִפְנֵי, וְחֶדֶר לִקְרָבָיו שֶׁל הַדָּבָר הַמְּכוּנֶּה הָעוֹלָם, בְּעֵת שֶׁאֲנִי הָיִיתִי טִירוֹן עֲדַיִין. כְּבָר אָז שָׁמַעְתִּי רַבּוֹת עַל חַיָּיו בֶּעָבָר וּבַהוֹוֶה וְאַף כִּי הָיוּ בְּאוֹתָם תֵּיאוּרִים סְתִירוֹת רַבּוֹת וּבִלְתִּי נִיתָּנוֹת לְיִשּׁוּב, יָכוֹלְתִּי לְהַסִּיק מֵהַמִּכְלוֹל שֶׁלֹּא הָיָה יֵשׁוּת מֵהַזַּן הַמָּצוּי, וְהָיָה מֵאֵלּוּ אֲשֶׁר גַּם אִם יִתְאַמְּצוּ שֶׁלֹּא לִבְלוֹט, בְּכָל זֹאת יִתְבַּלְּטוּ. הִמְשַׁכְתִּי לְטַפֵּחַ אֶת הַהֶכֵּרוּת עִמּוֹ וְהִשְׁתַּדַּלְתִּי לִזְכּוֹת בִּידִידוּתוֹ, אִם כִּי הָאַחֲרוֹנָה נִרְאֲתָה בִּלְתִּי מוּשֶּׂגֶת; אַף אִם הָיוּ בּוֹ פַּעַם רְגָשׁוֹת שֶׁל חִיבָּה, נִדְמֶה שֶׁעַתָּה נִכְחָד חֵלֶק מֵהֶם, וְהַנּוֹתָרִים הִתְחַדְּדוּ: הָיוּ לוֹ רְגָשׁוֹת עַזִּים, הָיוּ לִי דֵּי הִזְדַּמְּנוּיוֹת לְהַבְחִין בְּכָךְ; שֶׁכֵּן אָמְנָם שָׁלַט בָּהֶם, אַךְ לֹא הִצְלִיחַ לְהַסְווֹתָם כָּלִיל. עֲדַיִין הָיָה בְּכוֹחוֹ לְדַמּוֹת תְּשׁוּקָה אַחַת לְאַחֶרֶת, לָכֵן קָשֶׁה הָיָה לְזַהוֹת אֶת אֲשֶׁר מִתְחוֹלֵל בְּקִרְבּוֹ. הַבָּעוֹת פָּנָיו הִשְׁתַּנּוּ מְעַט, אַךְ בִּמְהִירוּת כֹּה רַבָּה עַד שֶׁלֹּא הָיָה טַעַם לַעֲקוֹב אַחַר מְקוֹרָן. נִיכָּר בּוֹ שֶׁנָּפַל קָרְבָּן לְאִי שֶׁקֶט חֲסַר מָזוֹר; אַךְ הַאִם הוּא נָבַע מִשְּׁאַפְתָּנוּת, מֵאַהֲבָה, מַחְרֵטָה, מִיגּוּן, מֵאֶחָד מֵהֶם אוֹ מִכּוּלָּם כְּאֶחָד, אוֹ אוּלַי רַק מִמֶּזֶג מוֹעֵד לְחוֹלֵי, זֹאת לֹא יָכוֹלְתִּי לְגַלּוֹת; לִכְאוֹרָה הָיוּ הַנְּסִיבּוֹת שֶׁיְּכוֹלוֹת הָיוּ לְהַצְדִּיק כָּל אַחַת וְאַחַת מֵהַסִּיבּוֹת הַלָּלוּ; אַךְ כְּפִי שֶׁצִּייַּנְתִּי קוֹדֶם, הֵן הָיוּ כֹּה סוֹתְרוֹת וַחֲלוּקוֹת, וְלֹא נִיתָּן הָיָה לְהִתְמַקֵּד בְּוַודָּאוּת בְּאַף אַחַת מֵהֶן. וּבַמָּקוֹם בּוֹ יֵשׁ מִסְתּוֹרִין, רַוְוחַת הַהַנָּחָה שֶׁחַיָּיב לִהְיוֹת גַּם רוֹעַ. אֵינִי יוֹדֵעַ הַאִם הַהֲנָחָה נְכוֹנָה, אַךְ לְלֹא סָפֵק הָיָה בּוֹ מֵהָרִאשׁוֹן, אִם כִּי לֹא הָיִיתִי בָּטוּחַ בְּשִׁיעוּרוֹ שֶׁל הַשֵּׁנִי, וּכְכָל הַנּוֹגֵעַ לִי מֵיאַנְתִּי לְהַאֲמִין בְּקִיּוּמוֹ. גִּישּׁוּשֵׁי הִתְקַבְּלוּ בְּצִינָּה קַלָּה, אַךְ הָיִיתִי צָעִיר וְלֹא הִתְיָיאַשְׁתִּי בְּקַלּוּת, וּבְמֶשֶׁךְ הַזְּמַן הִצְלַחְתִּי לְהַגִּיעַ לְרָמָה מְסוּיֶּמֶת שֶׁל שִׂיג וָשִׂיחַ שִׁגְרָתִי וּלְאָמוֹן מָתוּן בְּעִנְיָינִים יוֹמְיוֹמִיִּים וּרְגִילִים, אֲשֶׁר נוֹצַק וְהוּדַּק הוֹדוֹת לְעִיסּוּק דּוֹמֶה וּפְגִישׁוֹת תְּכוּפוֹת, וַאֲשֶׁר מְכוּנֶּה קִרְבָה אוֹ יְדִידוּת, עַל פִּי הַשְׁקָפָתוֹ שֶׁל מִי שֶׁמִּתְבַּטֵּא בְּמִילִּים אֵלּוּ.
דַּרְווּל יָצָא כְּבָר לְמַסָּעוֹת רַבִּים, וּבִיקַּשְׁתִּי לְהִיוּוֹעֵץ בּוֹ בְּנוֹגֵעַ לְמַסְּעֵי הַמְּיוֹעָד. שְׁאִיפָתִי הַכְּמוּסָה הָיְתָה שֶׁיֵּיעָתֵר וְיִצְטָרֵף אֵלַי; הָיְתָה זוֹ תִּקְווֹה סְבִירָה, שֶׁהִתְבַּסְּסָה עַל חוֹסֶר הַמְּנוּחָה הָאַפְלוּלִי שֶׁזִּיהִיתִי בּוֹ. הָעֵרָנוּת שֶׁהִפְגִּין בְּיַחַס לְנוֹשְׂאִים מֵעֵין אֵלּוּ וַאֲדִישׁוּתוֹ הַגְּלוּיָה לִסְבִיבָתוֹ הַקְּרוֹבָה הֵפִיחוּ רוּחַ רַעֲנָנָה בְּתִקְווֹתִי זוֹ.  רָמַזְתִּי עָלֶיהָ וְאַחַר בִּיטֵּאתִי אוֹתָהּ: תְּשׁוּבָתוֹ, אַף כִּי צָפִיתִי אוֹתָהּ בְּמִידַּת מָה, הֶעֱנִיקָה לִי אֶת מְלוֹא הָעוֹנֶג שֶׁבְּהַפְתָּעָה – הוּא נֶעְתַּר; וּלְאַחַר הַסִּידּוּרִים הַדְּרוּשִׁים, יָצָאנוּ לְמִסְּעוֹתֵינוּ. לְאַחַר שֶׁסִּייַּרְנוּ בְּכַמָּה אֲרָצוֹת בִּדְרוֹם אֵירוֹפָּה, שַׂמְנוּ פְּעָמֵינוּ לַמִּזְרָח, בְּהֶתְאֵם לִיעָדֵינוּ הַמְּקוֹרִי; וּבְעוּבְּרֵי בִּמְחוֹזוֹת אֵלּוּ אֵירְעָה אוֹתָהּ תַּקְרִית עָלֶיהָ עוֹמֵד אֲנִי לְסַפֵּר.
מַצָּבוֹ הַגּוּפָנִי שֶׁל דַּרְווֹל, אֲשֶׁר נִיכָּר בּוֹ שֶׁבִּצְעִירוּתוֹ הָיָה חָסוֹן בִּמְיוּחָד, דָּעַךְ בְּהַדְרָגָה מִזֶּה זְמַן, אוּלָם יָדָהּ שֶׁל מַחֲלָה גְּלוּיָה לֹא הָיְתָה בַּדָּבָר. הוּא לֹא הִשְׁתַּעֵל וְלֹא הָיָה שַׁחְפָנִי, אַךְ נֶחֱלַשׁ מִיּוֹם לְיוֹם; הוּא נָהַג בִּמְתִינוּת, וְלֹא נִדְכָּא אוֹ הִתְלוֹנֵן עַל תְּשִׁישׁוּת, אַךְ נִיכָּר בּוֹ שֶׁהוּא דּוֹעֵךְ: הוּא הָלַךְ וְנֶאֱלַם וּשְׁנָתוֹ נָדְדָה, לְאוֹרֶךְ הַזְּמַן הוּא הִשְׁתַּנָּה עַד מְאֹד וְחֶרְדָתִי גָּבְרָה בְּהֶתְאֵם לַסַּכָּנָה בָּהּ הָיָה, לְמֵיטַב הֵבַנְתִּי, נָתוּן.
כְּשֶׁהִגַּעְנוּ לְאִיזְמִיר הָיָה בְּדַעְתֵּנוּ לָצֵאת לְסִיּוּר בְּחוֹרְבוֹת אֶפְסוֹס וּסְרֵדִיס, לָאוֹר מַצַּב בְּרִיאוּתוֹ הַנּוֹכְחִי הִשְׁתַּדַּלְתִּי לְהָנִיא אוֹתוֹ מִכָּךְ – אַךְ לַשָּׁוְוא: הוּא הִתְנַהֵג בִּמְלוֹא הָרְצִינוּת שֶׁל מִי שֶׁכִּפְאוֹ שֵׁד, בְּהַתְאָמָה חוֹלָנִית לִלְהִיטוּתוֹ לְהַמְשִׁיךְ בְּמָה שֶׁהָיָה לְדַעְתִּי לְכָל הַיּוֹתֵר מַסַּע תַּעֲנוּגוֹת שֶׁאֵינוֹ הוֹלֵם אָדָם יְדוּעַ חוֹלִי, אַךְ בְּשָׁלָב זֶה כְּבָר לֹא הִתְנַגַּדְתִּי לוֹ – וְיָמִים סְפוּרִים לְאַחַר מִכֵּן יָצָאנוּ לְדַרְכֵּנוּ בְּלִוְויַת רֶכֶב וִינִיצֶ'ר יָחִיד בִּלְבַד.
עָבַרְנוּ כְּמַחֲצִית הַדֶּרֶךְ לְחוּרְבוֹת אֶפְסוֹס, הִשְׁאַרְנוּ מֵאֲחוֹרֵינוּ אֶת פַּרְבְּרֵי אִיזְמִיר הַמְּלַבְלְבִים וְחַדְרֵנוּ לָאֲזוֹרִים הַפִּרְאִיִּים וְהַשּׁוֹמְמִים דֶּרֶךְ הַבִּיצּוֹת וְהַנְּקִיקִים אֲשֶׁר הוֹבִילוּ לְבִקְתוֹת אֲחָדוֹת שֶׁעֲדַיִין נִשְׁעֲנוּ עַל עַמּוּדָיו הַשְּׁבוּרִים שֶׁל מִקְדָּשׁ הָאֵלֶּה דָּיָאנָה – כְּתָלִים חַסְרֵי גַּג שֶׁל נַצְרוּת מְגוֹרֶשֶׁת, חוּרְבָּן גָּמוּר שֶׁל מִסְגָּד שֶׁנִּיטַּשׁ בִּתְקוּפָה מְאוּחֶרֶת יוֹתֵר – כַּאֲשֶׁר הַחְמָרָה פִּתְאוֹמִית וּמְהִירָה בְּמַצָּבוֹ שֶׁל בֵּן לוּוֵּיתִי אַלְּצָהּ אוֹתָנוּ לַעֲצוֹר בְּבֵית קְבָרוֹת טוּרְקִי, הַמַּצֵּבוֹת הַמְּצוּנָּפוֹת הָיוּ הָרֶמֶז הַיָּחִיד לְחַיִּים אֱנוֹשִׁיִּים שֶׁהִתְאַכְסְנוּ אֵי פַּעַם בַּשְּׁמֵמָה זוֹ. אֶת הַחָאן הַיָּחִיד שֶׁרָאִינוּ עָבַרְנוּ לִפְנֵי שָׁעוֹת, לֹא הָיָה בְּדַל עִיר אוֹ בִּקְתָּה בִּטְוַוח רְאָיָה אוֹ תִּקְווֹה, 'עִיר הַמֵּתִים' הַזּוֹ נִרְאֲתָה כְּמִקְלָט הַיָּחִיד לַחֲבֵרֵנוּ בְּיֵשׁ הַמַּזָּל, שֶׁנִּרְאֶה כְּמִי שֶׁעוֹמֵד לְהִצְטָרֵף אֵלֶיהָ כְּאַחֲרוֹן הַדַּיָּירִים.
בְּהִתְחַשֵּׁב בְּמַצָּב חִיפַּשְׂתִּי סְבִיב מָקוֹם בּוֹ יוּכַל לְהִינָּפֵשׁ בְּנוֹחוּת; בְּנִיגּוּד לְמַרְאֵה הָרָגִיל שֶׁל בָּתֵּי עָלְמִין מוּסְלְמִיִּים, הָיוּ הַבְּרוֹשִׁים מוּעָטִים וּמְפוּזָּרִים בִּדְלִילוּת בְּרַחֲבֵי הָאֶתֶר, רוֹב הַמַּצֵּבוֹת נָפְלוּ וְנִשְׁחֲקוּ בְּמֶשֶׁךְ הַזְּמַן; עַל אַחַת הַמַּצֵּבוֹת הַבּוֹלְטוֹת מִתַּחַת לְאֶחָד הָעֵצִים רַחֲבֵי הַנּוֹף, נִשְׁעָן דַּרְווֹל, שָׂרוּעַ לְמֶחֱצָה, וּבְמַאֲמָץ רַב. הוּא בִּיקֵּשׁ מַיִם. פִּקְפַּקְתִּי בְּכָךְ שֶׁנּוּכַל בִּכְלָל לִמְצוֹא מַיִם, וּבְרוּחַ נְכָאִים סַפְקָנִית הִתְכּוֹנַנְתִּי לָצֵאת לְחַפֵּשׂ, אַךְ הוּא רָצָה שֶׁאֶשָּׁאֵר וּפָנָה לְסוּלִימַן, הַיְּנִיצֵ'ר שֶׁלָּנוּ, שֶׁעָמַד וְעִישֵּׁן בְּשַׁלְווֹה עִילָּאִית וְאָמַר, "סוּלִימַן, וְרַבָּנָהּ סוּ" (כְּלוֹמַר הַבָּא מַיִם), וְתֵיאֵר בְּדַקְדְּקָנוּת אֶת הַמָּקוֹם שֶׁבּוֹ הֵם נִמְצָאִים, בְּאֵר קְטַנָּה שֶׁנּוֹעֲדָה לַגְּמַלִּים, כַּמָּה מֵאוֹת מֶטְרִים יָמִינָה: הִינִיצֶ'ר צִייֵּת. שָׁאַלְתִּי אֶת דַּרְווֹל, "אֵיךְ אַתָּה יוֹדֵעַ אֶת זֶה?" הוּא הֵשִׁיב, "בְּהִתְחַשֵּׁב בָּאֲתָר שֶׁבּוֹ אָנוּ נִמְצָאִים יֵשׁ לְהַנִּיחַ שֶׁהַמָּקוֹם הָיָה מְיוּשָּׁב פַּעַם, דָּבָר שֶׁלֹּא יִתָּכֵן בְּלִי מַעֲיָינוֹת. מִלְּבַד זֹאת, כְּבָר בִּיקַּרְתִּי פֹּה בֶּעָבָר."
"בִּיקַּרְתָּ פֹּה בֶּעָבָר! אֵיךְ זֶה שֶׁלֹּא הִזְכַּרְתָּ זֹאת מֵעוֹלָם בְּאוֹזְנֵי? וּמָה הָיָה לְךָ לַעֲשׂוֹת בְּמָקוֹם שֶׁאִישׁ לֹא יִשְׁתַּהֶה בּוֹ רֶגַע אֶחָד יוֹתֵר מֵהַדָּרוּשׁ, אִם הַדָּבָר בְּיָדָיו?"
לִשְׁאֵלָה זוֹ לֹא קִבַּלְתִּי מַעֲנֶה. בֵּינְתַיִים חָזַר סוּלִימַן עִם הַמַּיִם, וְהִשְׁאִיר אֶת הָרֶכֶב וְהַסּוּסִים לְיַד הָרַהַט. נִרְאֶה שֶׁלְּאַחַר שֶׁהִרְווֹה אֶת צִימְאוֹנוֹ שֶׁבָּהּ אֵלָיו נַפְשׁוֹ לְפִי שָׁעָה, נִיטְּעָה בִּי תִּקְווֹה שֶׁיּוּכַל לְהַמְשִׁיךְ, אוֹ לְפָחוֹת לַחֲזוֹר, וְדִרְבַּנְתִּי אוֹתוֹ לְנַסּוֹת. הוּא הָיָה שֶׁקֶט – וְנִדְמֶה הָיָה שֶׁנִּיסָּה לְאֵזוֹר אֶת כּוֹחוֹתָיו בְּמַאֲמָץ לְדַבֵּר. הוּא הֵחֵל –
"זֶהוּ סוֹפוֹ שֶׁל הַמַּסָּע שֶׁלִּי, וְשֶׁל חַיֵּי, בָּאתִי הִנֵּה כְּדֵי לָמוּת, אַךְ יֵשׁ לִי מִשְׁאָלָה, פְּקוּדָּה – מִכֵּיווֹן שֶׁאֵלּוּ מִילּוֹתַיי הָאַחֲרוֹנוֹת – הַאִם תְּמַלֵּא אוֹתָהּ?"
"בְּוַודַּאי, אַךְ אֲנִי מְקַוֶּוה לְטוֹב."
"לִי אֵין תִּקְווֹת וְגַם לֹא מִשְׁאֲלוֹת, פְּרָט לְאַחַת – הֶסְתֵּר אֶת מוֹתִי מִכָּל בֶּן אֱנוֹשׁ."
"אֲנִי מְקַוֶּוה שֶׁלֹּא יִהְיֶה צוֹרֶךְ, אַתָּה תִּתְאוֹשֵׁשׁ ו – "
"הֶחָרָשׁ! זֶה מוּכְרָח לִהְיוֹת כָּךְ, הַבְטֵחַ זֹאת."
"אֲנִי מַבְטִיחַ."
"הִישָּׁבַע, בְּשֵׁם כָּל הַ – " הוּא הִכְתִּיב לִי אֶת נוֹסַח הַשְּׁבוּעָה בִּרְצִינוּת גְּמוּרָה.
"אֵין צוֹרֶךְ בְּכָךְ. אֲנִי אֲמַלֵּא אֶת בַּקָּשָׁתְךָ, וּלְפַקְפֵּק בִּי – "
"לֹא תּוּכַל לְהִתְחַמֵּק, עָלֶיךָ לְהִישָּׁבַע."
נִשְׁבַּעְתִּי, נִרְאֶה שֶׁהוּקַל לוֹ. הוּא הֵסִיר טַבַּעַת חוֹתֵם מֵאֶצְבָּעוֹ, שֶׁהָיוּ עָלֶיהָ כַּמָּה אוֹתִיּוֹת עַרְבִיּוֹת וְהֶרְאָה לִי אוֹתָהּ. הוּא הִמְשִׁיךְ –
"בַּיּוֹם הַתְּשִׁיעִי שֶׁל הַחוֹדֶשׁ, בְּצָהֳרֵי הַיּוֹם בְּדִיּוּק (בְּאֵיזֶה חוֹדֶשׁ שֶׁתִּרְצֶה, אַךְ זֶה חַיָּיב לִהְיוֹת בְּאוֹתוֹ הַיּוֹם), עָלֶיךָ לְהַשְׁלִיךְ אֶת הַטַּבַּעַת לַמַּעֲיָינוֹת הַמֶּלַח הַנִּשְׁפָּכִים לַמִּפְרָץ אַלּוֹסִיס, לְמָחֳרָת, בְּאוֹתָהּ שָׁעָה, עָלֶיךָ לְהַגִּיעַ לְחוּרְבוֹת מִקְדָּשׁ הָאֵלֶּה קָרַס וּלְהַמְתִּין שָׁעָה תְּמִימָה."
"לָמָּה?"
"אַתָּה תִּיוּוֹכַח."
"בַּיּוֹם הַתְּשִׁיעִי שֶׁל הַחוֹדֶשׁ אַתָּה אוֹמֵר?"
"הַתְּשִׁיעִי."
כְּשֶׁצִּייַּנְתִּי שֶׁהִנְנוּ עוֹמְדִים זֶה עַתָּה בַּיּוֹם הַתְּשִׁיעִי שֶׁל הַחוֹדֶשׁ, הִשְׁתַּנְּתָה אֲרֶשֶׁת פָּנָיו וְהוּא נָדַם. בְּעֵת שֶׁהִתְיַישֵּׁב – נִיכָּר הָיָה שֶׁהוּא נֶחֱלָשׁ – נָחֲתָה עַל מַצָּבָהּ סְמוּכָה חֲסִידָה וְנָחָשׁ בִּמְקוֹרָהּ, הִיא הִתְמַקְּדָה בָּנוּ מִבְּלִי לִשְׁמוֹט אֶת טְרֵפָה. אֵינִי יוֹדֵעַ מָה הֵנִיעַ אוֹתִי לְגָרֵשׁ אוֹתָהּ אַךְ הַנִּיסָּיוֹן הָיָה עָקָר, הִיא חָגָה מְעַט בָּאֲוִויר וְחָזְרָה לְאוֹתוֹ מָקוֹם בְּדִיּוּק. דֶּרְווֹל הִצְבִּיעַ עָלֶיהָ וְחִייֵּךְ – הוּא דִּיבֵּר – אֵינִי יוֹדֵעַ הַאִם לְעַצְמוֹ אוֹ אֵלַי – אַךְ כָּל שֶׁאָמַר הָיָה: "כָּכָה טוֹב!"
"מָה טוֹב? לָמָּה אַתָּה מִתְכַּוֵּון?"
"לֹא חָשׁוּב; אַתָּה חַיָּיב לִקְבּוֹר אוֹתִי כָּאן הָעֶרֶב, בְּדִיּוּק בַּמָּקוֹם בּוֹ נָחֲתָה עַכְשָׁיו הַצִּיפּוֹר. אַתָּה יוֹדֵעַ מָה אֲנִי מְצַוֶּוה פְּרָט לְכָךְ."
הוּא הִמְשִׁיךְ וְנָתַן לִי כַּמָּה הַנְחָיוֹת נוֹסָפוֹת לְגַבֵּי הָאוֹפֶן שֶׁבּוֹ יוּסְתַּר מוֹתוֹ. בְּתוֹם הַהַנְחָיוֹת, קָרָא: "אַתָּה מַבְחִין בְּצִיפּוֹר?"
"בְּוַודַּאי."
"וּבְנָחָשׁ הַמִּתְפַּתֵּל בִּמְקוֹרָהּ?"
"בְּהֶחְלֵט: אֵין פֹּה דָּבָר יוֹצֵא דּוֹפֶן, זֶהוּ הַטֶּרֶף הַטִּבְעִי שֶׁלָּהּ. אֲבָל מוּזָר שֶׁהִיא אֵינָהּ מְחַסֶּלֶת אוֹתוֹ."
חִיּוּךְ רְפָאִים הוֹפִיעַ עַל פָּנָיו וְהוּא אָמַר חֲלוּשׁוֹת: "עֲדַיִין לֹא הִגִּיעָה הַשָּׁעָה!", וּבִדְבָרוֹ עָפָה מִשָּׁם הַחֲסִידָה. עֵינָיו עָקְבוּ אַחֲרֶיהָ לְרֶגַע קָט – מוּעָט מִן הַזְּמַן הַדָּרוּשׁ כְּדֵי לִסְפּוֹר עַד עֶשֶׂר. חַשְׁתִּי אֶת כּוֹבֶד מִשְׁקָלוֹ שֶׁל דַּרְווֹל, שֶׁהָיָה מוּנָּח עַל כְּתֵפִי, מֵעִיק עָלַי יוֹתֵר, כַּאֲשֶׁר פָּנִיתִי לְהַבִּיט בְּפָנָיו נוֹכַחְתִּי לָדַעַת שֶׁהוּא מֵת!
הָיִיתִי הָמוּם מֵהַוַּודָּאוֹת הַפִּתְאוֹמִית שֶׁאֵין לִטְעוֹת בָּהּ – בְּתוֹךְ דַּקּוֹת סְפוּרוֹת פָּנָיו כִּמְעַט הִשְׁחִירוּ. הָיִיתִי מְיַיחֵס אֶת הַשִּׁינּוּי הַמָּהִיר לְרַעַל, אִילּוּלֵי יָדַעְתִּי שֶׁלֹּא עָמְדָה לוֹ אֶפְשָׁרוּת לִיטּוֹל רַעַל מִבְּלִי שֶׁאַבְחִין בְּכָךְ. הָעֶרֶב יָרַד, וְהַגּוּף הִשְׁתַּנָּה בִּמְהִירוּת, לֹא נוֹתַר אֶלָּא לְמַלֵּא אֶת בַּקָּשָׁתוֹ. בְּעֶזְרַת פִּגְיוֹן הֲיִיטַּגֵּן שֶׁל סוּלִימַן וְחַרְבִּי שֶׁלִּי חָפַרְנוּ קֶבֶר רָדוּד בִּמְקוֹם עָלָיו הִצְבִּיעַ דַּרְווֹל. הָאֲדָמָה נֶעֶתְרָה בְּקַלּוּת, מֵאַחַר שֶׁכְּבָר אָסְפָה לְחֵיקָהּ כַּמָּה דַּיָּירִים מוּסְלְמִים. חָפַרְנוּ עָמוֹק כְּכוֹל שֶׁהִתִּיר לָנוּ הַזְּמַן וְהֵטַלְנוּ עָפָר יָבֵשׁ עַל מָה שֶׁנּוֹתַר מֵהַיֵּשׁוּת הַיִּיחוּדִית שֶׁזֶּה עַתָּה נִפְרְדָה מֵאִתָּנוּ. חִילַּצְנוּ כַּמָּה גּוּשִׁים מְכוּסֵּי עֵשֶׂב מֵהַחֲלָקִים הַיְּרוּקִּים יוֹתֵר שֶׁל הָאֲדָמָה הַחֲרֵבָה מִסָּבִיב וְהִנַּחְנוּ אוֹתָם עַל קִבְרוֹ.
בֵּין תַּדְהֵמָה לַיָּגוֹן, לֹא הִזַּלְתִּי דִּמְעָה.

17 בְּיוּנִי, 1816.








https://www.shortstoryproject.com/he/story/%d7%9e%d7%a7%d7%98%d7%a2-%d7%a9%d7%9c-%d7%a8%d7%95%d7%9e%d7%9f/
#אֲוִוירָתִי#מַסַּע#מִסְתּוֹרִין#קְלָאסִיקָה#תַּעֲלוּמָה