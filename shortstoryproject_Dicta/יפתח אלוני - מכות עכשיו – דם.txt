לְאִיסָאק בְּאֵבֶל
(הַתַּרְנְגוֹל הָרִאשׁוֹן שֶׁלִּי)

כָּל עֶרֶב אֲנִי מִתְיַישֵּׁב לְצַד דּוֹדָה לְוֵלָה, מִתְבּוֹנֵן בָּהּ עוֹבֶרֶת עַל הָעִיתּוֹנִים, גּוֹזֶרֶת מֵהֶם אֶת הַיְּדִיעוֹת הַמּוּזָרוֹת בְּיוֹתֵר, מַדְבִּיקָה בְּסֵפֶר הַזִּיכְרוֹנוֹת. יוֹם אֶחָד דּוֹדָתִי קוֹרֵאת: "שׁוֹמֵר מוּזֵיאוֹן פִינְקוֹטְק בְּמִינְכֶן שָׁמַע קוֹל טִפְטוּף מֵאוּלַם הַצִּיּוּרִים שֶׁל הַמֵּאָה הַשְּׁבַע־עֶשְׂרֵה. מִשֶּׁהֵאִיר בַּאֲלוּמַּת הַפָּנָס אֶת הַצִּיּוּר שֶׁל רוֹבְּנֶס, "אוֹנֶס בְּנוֹת לַיּוּקִיפוּס", גִּילָּה שֶׁדָּמָן שֶׁל הַדְּמוּיוֹת מְטַפְטֵף מֵהַצִּיּוּר לָרִצְפָּה. כְּשֶׁהִגִּיעַ הַמְּמוּנֶּה עַל הַשּׁוֹמְרִים, כְּבָר הָיָה מְאוּחָר מִדַּי: הַדְּמוּיוֹת בַּצִּיּוּר נִרְאוּ כָּרוּחוֹת רְפָאִים, הַשָּׁמַיִם הִכְחִילוּ בְּעוֹז, וְעַל הָרִצְפָּה הִתְפַּשְּׁטָה שְׁלוּלִית אֲדוּמָּה גְּדוֹלָה."
דּוֹדָתִי מִשְׁתַּתֶּקֶת, כְּתֵפִי הַנְּחוֹשֶׁת שֶׁלָּהּ כְּפוּפוֹת, לְשׁוֹן הָאָרָד שֶׁלָּהּ לְחוּצָה בֵּין שְׂפָתֶיהָ, הִיא מוֹרַחַת דָּבַק עַל גְּזִיר הָעִיתּוֹן, נֶאֱנַחַת וּמַמְשִׁיכָה לִקְרוֹא: "...מוּמְחֵי הַנִּיקָּיוֹן לֹא הִצְלִיחוּ לְהָסִיר אֶת הַכֶּתֶם, הַהַנְהָלָה נֶאֶלְצָה לִסְגּוֹר אֶת הָאוּלָם לִמְבַקְּרִים."
"נִמְאַס לִמְנַקִּים מֵהַדָּם," דּוֹדָתִי אוֹמֶרֶת, אֶצְבְּעוֹתֶיהָ הַבַּשְׂרָנִיּוֹת מַחֲלִיקוֹת וּמֵהַדַּקּוֹת אֶת פִּיסַּת הַנְּיָיר לַדַּף, "הוּא כָּל הַזְּמַן רוֹצֶה לִזְרוֹם..."

*

"נִרְאֶה מָה בִּכְלָל אֶפְשָׁר לַעֲשׂוֹת עִם הִיפִּי כָּמוֹךְ," מְצַחְקֵק זֶה שֶׁמְּגַיֵּיס אוֹתִי לַצָּבָא, תּוֹלֶה בִּי אֶת הַלּוֹבֶן מְשׂוֹרַג הַנִּימִים שֶׁל עֵינָיו. "הַסֵּפֶר שָׁם, בְּאִטְלִיז," הוּא שׁוֹאֵג, מַצְבִּיעַ לְעֵבֶר בִּיתָן מְסוּיָּד לָבָן שֶׁזַּרְקוֹר מֵאִיר מִגַּגּוֹ אֶת עֶמְדַּת הַגִּיּוּס שֶׁבֵּין הָאֵקָלִיפְּטוּסִים הַגְּבוֹהִים, "תִּכְסַח אֶצְלוֹ אֶת הַקּוּקוּ, שֶׁיִּרְאוּ שֶׁיֵּשׁ לְךָ כְּתֵפַיִים, וְתַחֲזוֹר."
אֲנִי צוֹעֵד עַל הַשְּׁבִיל, חַיֶּילֶת חוֹלֶפֶת עַל פָּנַיי, נִלְכֶּדֶת בְּרֶסֶק הָאוֹר. שְׂעָרָהּ קָצוּץ, פָּנֶיהָ לְבָנִים כְּאִילּוּ כָּל הַדָּם אָזַל מֵהֶם. הִיא נִרְאֵית לִי כְּמוֹ כּוֹכֶבֶת קוֹלְנוֹעַ אוֹ אֵלֶּה.
"אֲנִי מַכִּיר אוֹתְךָ..." אֲנִי נֶעֱצָר מַמָּשׁ מוּלָהּ, חוֹסֵם אֶת הַשְּׁבִיל. "אֵיךְ הִגַּעְתָּ לְכָאן מִמִּינְכֶן?"
"מֵאוֹדֵסָה, אַתָּה מִתְכַּוֵּון," הִיא מוֹתַחַת אֶת צַוּוֹארָהּ הַלָּבָן, לוֹכֶדֶת אֶת עֵינַיי.
"אָז מָה אַתְּ עוֹשָׂה שָׁם, בְּאִטְלִיז?"
"מְבַשֶּׁלֶת שְׂעָרוֹת." שְׂפָתֶיהָ הַחִיוְּורוֹת מְחַיְּיכוֹת.
אֲנִי מְשַׁחְרֵר אֶת גּוּמִיַּית הַקּוּקוּ, הַתַּלְתַּלִּים הַשְּׁחוֹרִים גּוֹלְשִׁים עַל כְּתֵפַיי.
"מָה עוֹשִׂים עִם שְׂעָרוֹת מְבוּשָּׁלוֹת?" אֲנִי שׁוֹאֵל.
"הַכּוֹל אַתָּה רוֹצֶה לָדַעַת...?"
אֲנִי מוֹצִיא מִכִּיסֵי אֶת גְּזִיר הָעִיתּוֹן שֶׁדּוֹדָתִי נָתְנָה לִי כְּשֶׁיָּצָאתִי, קוֹרֵא לְחַיֶּילֶת עַל הַדָּם שֶׁנָּזַל מֵהַצִּיּוּר, "דּוֹדָתִי אוֹסֶפֶת יְדִיעוֹת מוּזָרוֹת כָּאֵלּוּ, בִּישּׁוּל שְׂעָרוֹת יָכוֹל לִהְיוֹת אַחְלָה יְדִיעָה לְאוֹסֶף שֶׁלָּהּ."
"מוּזָר," עֵינֵי הַחַיֶּילֶת תְּלוּיוֹת בָּאֲוִויר, "עַל הַקִּיר בַּמִּסְדְּרוֹן אֶצְלֵנוּ תָּלוּי גּוֹבְּלֵן שֶׁרָקְמָה סָבָתִי לְפִי הַצִּיּוּר הַזֶּה, כָּל לַיְלָה אֲנִי שׁוֹמַעַת אֶת הַדָּם מְטַפְטֵף, זֶה מַצְמִיא אוֹתִי וַאֲנִי לֹא מַצְלִיחָה לְהֵירָדֵם."
"עָשִׂיתָ גַּם אוֹתִי צָמֵא," אֲנִי אוֹמֵר.
"לְכוּלָּם מִתְיַיבֵּשׁ הַפֶּה לִפְנֵי שֶׁהֵם נִכְנָסִים לָאִטְלִיז..." הִיא מוֹשִׁיטָה לִי בַּקְבּוּק מַיִם.
"הֵם אֲדוּמִּים," אֲנִי אוֹמֵר.
הִיא מְנַעֶרֶת, "הִנֵּה!"
"הִכַּרְתִּי פַּעַם מְכַשֵּׁפָה פִּרְעוֹנִית שֶׁיָּדְעָה לַעֲשׂוֹת קֶסֶם כָּזֶה," אֲנִי אוֹמֵר וְשׁוֹתֶה מֵהַמַּיִם הַצְּלוּלִים.
"אֲנִי רְעֵבָה," הַחַיֶּילֶת אוֹמֶרֶת, "רוֹצָה לַעֲשׂוֹת סִיבּוּב לַשֶּׁקֶ"ם? לִפְנֵי שֶׁיְּקַצְּצוּ אוֹתְךָ שָׁם."
אֲנִי מֵרִים מַבָּט אֶל עָבַר בִּיתָן הָאִטְלִיז, עַל הַמַּדְרֵגוֹת הָאֲפוֹרוֹת אֲנִי מַבְחִין בְּתַרְנְגוֹלֶת שֶׁמְּצַחְצַחַת בְּשַׁאֲנַנּוּת אֶת נוֹצוֹתֶיהָ. אֲנִי רָץ וְלוּכַּד אוֹתָהּ.
"בּוֹאִי," אֲנִי קוֹרֵא לְחַיֶּילֶת, וַאֲנַחְנוּ נִכְנָסִים לְמִסְפָּרָה.
בַּפִּינָּה עוֹמֶדֶת גָּזִיָּיה בּוֹעֶרֶת, לֶהָבָה כְּחוּלָּה מְחַמֶּמֶת סִיר גָּדוֹל.
"תְּבַשֵּׁל?" אֲנִי שׁוֹאֵל אֶת הַסֵּפֶר.
הַסֵּפֶר עוֹקֵב בְּעֵינָיו אַחֵר רֹאשָׁהּ הַזָּקוּף שֶׁל הַתַּרְנְגוֹלֶת. "תַּחֲזִיק בָּרַגְלַיִים," הוּא אוֹמֵר.
אֲנִי אוֹחֵז בְּרַגְלֶיהָ הַצְּהַבְהַבּוֹת, רֹאשָׁהּ נִשְׁמַט, צַוּוֹארָהּ לְבֶן כָּל כָּךְ.
בִּתְנוּעָה מְהִירָה מַעֲבִיר הַסֵּפֶר אֶת הַתַּעַר עַל גְּרוֹנָהּ. דָּם נוֹזֵל, מֵצִיף אֶת רִצְפַּת הַמִּסְפָּרָה.
"תַּחְזְרוּ עוֹד שָׁעָה, תִּהְיֶה לָנוּ יוֹפִי שֶׁל אֲרוּחָה," הוּא אוֹמֵר, וּכְבָר עָסוּק בִּמְרִיטַת נוֹצוֹתֶיהָ.
"וְהַשְׁעָרוֹת שֶׁלּוֹ?" הַחַיֶּילֶת שׁוֹאֶלֶת.
הַסֵּפֶר אוֹמֵר: "שָׁב שָׁם." מַצְבִּיעַ עַל שְׁרַפְרַף עֵץ גָּבוֹהַּ, מַנִּיחַ אֶת הַתַּרְנְגוֹלֶת שֶׁחֶצְיָהּ מָרוּט עַל הָרִצְפָּה וְקוֹצֵץ אֶת שַׂעֲרוֹתַי.
אֲנִי נוֹשֵׁךְ אֶת שְׂפָתַיי, קִרְקוּר הַתַּרְנְגוֹלֶת עוֹד מְנַקֵּר מִתּוֹךְ הָאֲוִויר, הַסֵּפֶר אוֹמֵר: "זֶהוּ, אַתָּה מוּכָן," וּמַמְשִׁיךְ לִמְרוֹט אֶת הַנּוֹצוֹת.

"רָאִיתָ פַּעַם רוּחַ רְפָאִים?"
הַחַיֶּילֶת מְנִידָה בְּרֹאשָׁהּ.
"אֶצְלֵנוּ זוֹ תְּכוּנָה מִשְׁפַּחְתִּית," אֲנִי אוֹמֵר, "כָּל הַיַּלְדוּת שֶׁלִּי הִסְתּוֹבְבוּ בַּבַּיִת רוּחוֹת וּדְבָרִים כָּאֵלֶּה. עַכְשָׁיו פָּחוֹת. הָרְאִיָּיה שֶׁל דּוֹדָה לְוֵלָה לֹא כָּל כָּךְ טוֹבָה עַכְשָׁיו."
"מָה עוֹשִׂים אֵיתָן?" הַחַיֶּילֶת מִסְתַּכֶּלֶת לְעֵבֶר הַיָּרֵחַ שֶׁאֵינוֹ זָז.
"לֹא הַרְבֵּה," אֲנִי אוֹמֵר. "אִי־אֶפְשָׁר לֶאֱכוֹל אוֹתָן וְאִי־אֶפְשָׁר לְדַבֵּר עִם רוּבָּן וְהֵן לֹא שׁוֹוֹת הַרְבֵּה. הֵן מֵהָאוּנְטְרָה וְלָט, הָעוֹלָם הַתַּחְתּוֹן."
הַחַיֶּילֶת צוֹחֶקֶת. צַוּוֹארָהּ הַלָּבָן נִמְתָּח.
"חוֹשֶׁבֶת שֶׁיֵּשׁ חֲלוּקָּה נְכוֹנָה בֵּין הַשְּׁמֵימִי לְאַרְצִי?" אֲנִי מִסְתַּכֵּל בָּהּ. "אוֹ שֶׁזֶּה רַק עִנְיָין שֶׁל כַּמּוּת הַדָּם?"




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%93%d7%9d/
#