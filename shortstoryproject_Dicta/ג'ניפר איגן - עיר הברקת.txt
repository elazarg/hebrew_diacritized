רוּרִי יָדַע עוֹד בְּטֶרֶם הִגִּיעַ לִנְיוּ יוֹרְק אֵיזֶה מִין חַיִּים יִהְיוּ לוֹ. הוּא קָרָא עַל כָּךְ בְּרוֹמָנִים שֶׁכָּתְבוּ סוֹפְרִים צְעִירִים וּמַגְנִיבִים שֶׁגָּרוּ שָׁם. הוּא רָאָה אֶת הַדִּירָה, קְטַנָּה, אֲבָל גְּבוּהַת תִּקְרָה, חַלּוֹן מֵאוֹרֶךְ וּמְפוּיָּח וּמַדְרֵגוֹת חֵירוּם מִזְדַּגְזְגוֹת עַל רֶקַע שָׁמַיִם בְּוָורוֹד-כִּימִי. לֵילוֹת בְּמוֹעֲדוֹנִים מוּטְרָפִים, כָּפוּף בַּבְּקָרִים מֵעַל קָפֶה בְּאִיסְט וִילְג', מְחַמֵּם אֶת יָדָיו עַל הַסֵּפֶל, מִכְנָסַיִים שְׁחוֹרִים, גּוֹלְף שָׁחוֹר, מַגָּפַיִים שְׁחוֹרִים מְחוּדָּדִים. הוּא הִתְכַּוֵּון לְהַסְנִיף קוֹקָאִין, אֲבָל עַד שֶׁהִגִּיעַ לָעִיר, קוֹקָאִין יָצָא מֵהָאוֹפְנָה. בִּמְקוֹם זֹאת הוּא שָׁתָה.
הוּא הָיָה עוֹזֵר-צֶלֶם, כָּל הַיּוֹם טוֹעֵן מַצְלֵמוֹת בְּסִרְטֵי צִילּוּם, מַחֲזִיק מַדֵּי-אוֹר, מְנוֹפֵף תְּמוּנוֹת פּוֹלָרוֹאִיד עַד שֶׁהִתְיַיבְּשׁוּ מַסְפִּיק כְּדֵי לְקַלֵּף אֶת הַצִּיפּוּי. מַבִּיט אֵיךְ הַדּוּגְמָנִיּוֹת זָזוֹת וּמִדֵּי פַּעַם דּוֹאֵג שֶׁהוּא יוֹתֵר מִדַּי קָלִיפוֹרְנִיָּה. מָה אֶפְשָׁר לַעֲשׂוֹת עִם שֵׂיעָר בְּלוֹנְדִּינִי בְּצֶבַע חוֹל – לְהִסְתַּפֵּר? אוֹפְנַת הַשֵּׂיעָר הַקָּצָר הָיְתָה בִּדְעִיכָה, לְפָחוֹת אֵצֶל גְּבָרִים. אָז הוּא נוֹתַר תָּלוּי עַל רֹאשׁוֹ, זָהוֹב, יָשָׁר כְּמוֹ נְיָיר, מְעוֹרֵר זִכְרוֹנוֹת שֶׁל חוֹפִים שֶׁמֵּעוֹלָם לֹא רָאָה, כִּי הוּא הָיָה מִשִּׁיקָגוֹ (יֵשׁ אֲגַם בְּשִׁיקָגוֹ, אֲבָל זֶה לֹא נֶחֱשָׁב). הָאֶפְשָׁרוּת הַשְּׁנִיָּיה הָיְתָה לַעֲלוֹת אוֹ לָרֶדֶת בְּמִשְׁקָל, אֲבָל הַמַּרְאֶה הַמּוּרְעָב אִיבֵּד מִקִּסְמוֹ – מוּטָב הָיָה לְהִימָּנַע מִכָּל רֶמֶז לַמַּחֲלָה. מְעוּבָּה, לְכָךְ הוּא שֶׁאַף. לֹא שֶׁמֶן, רַק כֶּרֶס קְלָאסִית מֵעַל הַחֲגוֹרָה. אֲבָל כָּל כַּמָּה שֶׁאָכַל, רוּרִי נִשְׁאַר בְּדִיּוּק אוֹתוֹ הַדָּבָר. בִּמְקוֹם זֹאת הוּא הִתְחִיל לְעַשֵּׁן, לַמְרוֹת שֶׁזֶּה צָרַב לוֹ בַּגָּרוֹן.
רוּרִי כִּיבָּה אֶת הַסִּיגַרְיָה שֶׁלּוֹ וְנִיגַּשׁ לְוַודֵּא שֶׁהָאוֹרוֹת בַּחֲדַר הַחוֹשֶׁךְ כְּבוּיִים. הוּא תָּמִיד הָלַךְ הַבַּיְתָה אַחֲרוֹן. הַבּוֹס שֶׁלּוֹ, וְזוֹבִי, נָהַג לְהַעֲבִיר אֵלָיו אֶת הַמַּצְלֵמָה בָּרֶגַע שֶׁגָּמַר אֶת הַשּׁוֹט הָאַחֲרוֹן וְאָז לָצֵאת בְּשַׁאֲנַנּוּת מֵהַסְּטוּדְיוֹ, דּוֹרֵךְ בְּדַרְכּוֹ עַל יָם שֶׁל מִכְּלֵי סִרְטֵי צִילּוּם, כּוֹסוֹת פְּלַסְטִיק וְגִלְיוֹנוֹת מוּשְׁלָכִים שֶׁל קַרְטוֹן רֶקַע. וְזוֹבֵי הָיָה מֵהָאֲנָשִׁים הָאֵלֶּה שֶׁתָּמִיד צְרִיכִים לָלֶכֶת לְאֵיזֶשֶׁהוּ מָקוֹם. הוּא בּוֹרֵךְ בְּכָרֵס נֶהְדֶּרֶת, וְרוּרִי נִיסָּה לֹא לְהִתְפַּעֵל מִמֶּנָּה בְּגָלוּי. הוּא לֹא רָצָה לְהַכְנִיס כָּל מִינֵי רַעֲיוֹנוֹת לְרֹאשׁ שֶׁל וְזוֹבִי.
רוּרִי טִיאֲטֵא אֶת הַפְּסוֹלֶת לְשַׂקִּיּוֹת אַשְׁפָּה, וְאַחַר כָּךְ כִּיבָּה אֶת הָאוֹרוֹת, נָעַל אֶת הַסְּטוּדְיוֹ וְיָרַד לָרְחוֹב. הַדִּמְדּוּמִים הָיוּ הַשָּׁעָה הַחֲבִיבָה עָלָיו – סוֹרְגֵי מַתֶּכֶת מַחֲלִיקִים וְיוֹרְדִים בַּחֲזִיתוֹת הַחֲנוּיוֹת, עִיתּוֹנִים מִסְתַּחְרְרִים מִן הַמִּדְרָכָה לַשָּׁמַיִים, אֲוִוירָה שֶׁל הַבְטָחָה וּנְטִישָׁה. כָּךְ צִיפָּה מִנְּיוּ-יוֹרְק לְהֵירָאוֹת וְהוּא הִתְרַגֵּשׁ כְּשֶׁהָעִיר נֶעֶנְתָה לוֹ.
הוּא נָסַע בָּרַכֶּבֶת הַתַּחְתִּית לִצְפוֹן הָעִיר לְבַקֵּר אֶת סְטֶיְיסִי, דּוּגְמָנִית כּוֹשֶׁלֶת שֶׁהֶעָרִיץ בְּנִיגּוּד לְכָל הִגָּיוֹן. סְטֶיְיסִי – כְּשֶׁבְּחוֹרוֹת עִם שֵׁמוֹת כְּמוֹ זַיִין וַאֲנוֹשְׁקָה וּבְרֶיְד הִגְנִיבוּ לוֹ דֶּרֶךְ קָבַע אֶת מִסְפַּר הַטֵּלֵפוֹן שֶׁלָּהֶן בַּצִּילּוּמִים. סְטֶיְיסִי סֵירְבָה לְשַׁנּוֹת אֶת שְׁמָהּ. "אִם אֲנִי אַצְלִיחַ," אָמְרָה, "לְאַף אֶחָד לֹא יְשֵׁנָה אֵיךְ קוֹרְאִים לִי." הִיא מֵעוֹלָם לֹא הוֹדְתָה שֶׁהִיא כּוֹשֶׁלֶת, אַף שֶׁזֶּה הָיָה בָּרוּר. רוּרִי הִשְׁתּוֹקֵק לְהַעֲלוֹת אֶת הַנּוֹשֵׂא, לָדוּן בּוֹ אִיתָּהּ, אֲבָל פַּחַד.
סְטֶיְיסִי שָׁכְבָה עַל מִיטָּתָהּ, עִם הַנַּעֲלַיִים. פַּחִית דָּיֶאט-קוֹלָהּ נִיצְּבָה עַל הַשּׁוּלְחָן לְצִדָּהּ. הִיא שָׁקְלָה אֶת עַצְמָהּ מִדֵּי בּוֹקֶר, וְאִם שָׁקְלָה פָּחוֹת מִ-54 קִילוֹגְרָם, הִרְשְׁתָה לְעַצְמָהּ קוֹלָהּ רְגִילָה.
"מָה קָרָה בְּ'הַארְפֶּרְס בַּזָּאֵר'?" שָׁאַל רוּרִי, יוֹשֵׁב עַל קְצֵה הַמִּיטָּה. סְטֶיְיסִי הִתְיַישְּׁבָה וְהֶחֱלִיקָה אֶת שִׁיעֲרָה.
"כָּרָגִיל," אָמְרָה. "אֲנִי מִסְחָרִית מִדַּי." הִיא מָשְׁכָה בִּכְתֵפֶיהָ, אֲבָל רוּרִי הִבְחִין שֶׁהִיא מוּטְרֶדֶת.
"וְזֶה עוֹד כְּלוּם," הִמְשִׁיכָה סְטֶיְיסִי. "בָּאוֹדִישֵׁן הַבָּא שֶׁלִּי, הֲבֶן-אָדָם כָּל הַזְּמַן הִסְתַּכֵּל עָלַי וְדִפְדֵּף הֲלוֹךְ-חֲזוֹר בַּבּוּק שֶׁלִּי, אָז אֲנִי כְּבָר חוֹשֶׁבֶת, מְעוּלֶּה, הוּא בָּטוּחַ יִקַּח אוֹתִי. וְאַתָּה יוֹדֵעַ הוּא אוֹמֵר לִי בְּסוֹף? שֶׁאֲנִי לֹא מַסְפִּיק מְכוֹעֶרֶת. הוּא אוֹמֵר לִי, 'הַיּוֹפִי שֶׁל הַיּוֹם זֶה יוֹפִי מְכוֹעָר. תִּרְאִי אֶת הַבָּנוֹת הָאֵלֶּה, הֵן מִפְלָצוֹת – מִפְלָצוֹת מַדְהִימוֹת וּמִיתוֹלוֹגִיּוֹת. אִם בַּחוּרָה לֹא מְכוֹעֶרֶת, אֲנִי לֹא אֶשְׁתַּמֵּשׁ בָּהּ."
הִיא פָּנְתָה אֶל רוּרִי. הוּא רָאָה דְּמָעוֹת בְּעֵינֶיהָ וְהִרְגִּישׁ חֲסַר אוֹנִים. "אֵיזֶה בֶּן זוֹנָה," הוּא אָמַר.
לְהַפְתָּעָתוֹ, הִיא פָּרְצָה בִּצְחוֹק. הִיא נִשְׁכְּבָה עַל הַמִּיטָּה וְהִנִּיחָה לִצְחוֹק לְטַלְטֵל אוֹתָהּ. "כְּאִילּוּ, תִּרְאֶה אוֹתִי," הִיא אָמְרָה, "הוֹרֶגֶת אֶת עַצְמִי לְהִישָּׁאֵר רָזֶה, חוֹפֶפֶת שֵׂיעָר בְּשֶׁמֶן חַם, עוֹשֶׂה צִיפּוֹרְנַיִים, וּמָה הוּא אוֹמֵר לִי? שֶׁאֲנִי לֹא מַסְפִּיק מְכוֹעֶרֶת!"
"זֶה טֵירוּף," אָמַר רוּרִי, עוֹקֵב אַחַר סְטֶיְיסִי בְּחוֹסֶר שֶׁקֶט. "הוּא יָצָא מִדַּעְתּוֹ."
הִיא הִתְיַישְּׁבָה בַּחֲזָרָה וְשִׁפְשְׁפָה אֶת עֵינֶיהָ. הִיא נִרְאֲתָה שִׂמְחָה וּגְמוּרָה גַּם יַחַד, כְּמוֹ שֶׁנִּרְאֲתָה לִפְעָמִים אַחֲרֵי הֶגְ'יָן וְטוֹנִיק הַשֵּׁנִי שֶׁלָּהּ. שְׁמוֹנָה חוֹדָשִׁים קוֹדֶם לָכֵן, אַחֲרֵי שָׁנָה שֶׁל תִּכְנוּן דַּקְדְּקָנִי, הִיא קָנְתָה מִכַּסְפָּהּ כַּרְטִיס לִנְיוּ-יוֹרְק מִסִּינְסִינָטִי. וְזֹאת הָיְתָה רַק הַהַתְחָלָה. סְטֶיְיסִי קִיוְּותָה לִרְכּוֹב עַל גַּל הַהַצְלָחָה שֶׁלָּהּ סְבִיב כָּל הָעוֹלָם: פָּרִיז, טוֹקְיוֹ, לוֹנְדוֹן, בַּנְגְּקוֹק. הַמַּדָּפִים בְּדִירָתָהּ הַזְּעִירָה הָיוּ עֲמוּסִים מַפּוֹת וּמַדְרִיכֵי טִיּוּלִים, וּבְכָל פַּעַם שֶׁפָּגְשָׁה זָרִים – וְלֹא הָיָה לָהּ חָשׁוּב מֵאֵיפֹה – הִיא הָיְתָה מַעְתִּיקָה בִּקְפִידָה אֶת כְּתוֹבְתָּם לְפִנְקַס קָטָן בִּכְרִיכַת עוֹר, מְשׁוּכְנַעַת שֶׁלֹּא יִרְחַק הַיּוֹם וְהִיא תַּגִּיעַ לְכָל מָקוֹם. הִיא הָיְתָה מִסּוּג הַבַּחוּרוֹת שֶׁלֹּא קוֹרֶה לָהֶן שׁוּם דָּבָר בְּמִקְרֶה, וְהָיָה קָשֶׁה לְרוּרִי לִרְאוֹת אוֹתָהּ נֶאֱבֶקֶת בַּזְּמַן שֶׁבִּסְטוּדְיוֹ שֶׁל וְזוֹבֵי הוּא רָאָה כָּל יוֹם בָּנוֹת שֶׁחַיֵּיהֶן הָיוּ שִׁילּוּב שֶׁל צֵירוּפֵי מִקְרִים וּתְאוּנוֹת, מֵהַגִּילּוּי שֶׁלָּהֶן בְּקַנְיוֹן חֲסַר יִחוּד אוֹ בְּדוּכַן נַקְנִיקִיּוֹת וְעַד לַשִּׁיבּוּשׁ הַמַּבְהִיל שֶׁל פְּנֵיהֶן.
"רוּרִי," אָמְרָה סְטֶיְיסִי. "תִּסְתַּכֵּל עָלַי רֶגַע."
הוּא פָּנָה אֵלֶיהָ בְּצַיְיתָנוּת. הִיא הָיְתָה קְרוֹבָה אֵלָיו כָּל כָּךְ שֶׁהוּא הָרֵיחַ אֶת הַקְּרֵם הַחַמִּים וְהַחֲלָבִי שֶׁבּוֹ נִיקְּתָה אֶת פָּנֶיהָ. "הָיִיתָ רוֹצֶה לִפְעָמִים שֶׁאֲנִי אֶהְיֶה יוֹתֵר מְכוֹעֶרֶת?" שָׁאֲלָה.
"חָס וְחָלִילָה," אָמַר רוּרִי, מִתְרַחֵק מִמֶּנָּה כְּדֵי לְהָבִין אִם הִיא מִתְבַּדַּחַת. "אֵיזֶה מִין שְׁאֵלָה, סְטַיְיס."
"בְּחַיֶּיךָ. כָּל הַיּוֹם אַתָּה עוֹשֶׂה אֶת זֶה." הִיא הִתְקָרְבָה אֵלָיו שׁוּב וְרוּרִי שָׁם לֵב שֶׁהוּא מַבִּיט בַּנַּקְבּוּבִיּוֹת הַזְּעִירוֹת מִשְּׁנֵי צִדֵּי אַפָּהּ. הוּא נִיסָּה לַחֲשׁוֹב עַל הַסְּטוּדְיוֹ וְעַל הַבָּנוֹת שָׁם, אֲבָל כְּשֶׁהִתְרַכֵּז בִּסְטֶיְיסִי, הֵן נֶעֶלְמוּ. וּכְשֶׁחָשַׁב עַל הַסְּטוּדְיוֹ, כְּבָר לֹא הִצְלִיחַ לִרְאוֹת אֶת סְטֶיְיסִי. הִיא לֹא הִשְׁתַּיְּיכָה לְעוֹלָם הַזֶּה. כְּשֶׁהִתְבּוֹנֵן בְּפָנֶיהָ הַמְּתוּחוֹת וְהַמְּיַיחֲלוֹת שֶׁל סְטֶיְיסִי, הִרְגִּישׁ רוּרִי עוֹצְמָה מַחֲרִידָה. דָּרוּשׁ כָּל כָּךְ מְעַט, חָשַׁב, כְּדֵי לְרַסֵּק אוֹתָהּ.
"לֹא מְשַׁנֶּה," הִיא אָמְרָה מִשֶּׁלֹּא עָנָה לָהּ. "אֲנִי לֹא רוֹצָה לָדַעַת."
הִיא נֶעֶמְדָה וְחָצְתָה אֶת הַחֶדֶר, וְאָז הִתְכּוֹפְפָה וְהִצְמִידָה אֶת כַּפּוֹת יָדֶיהָ לָרִצְפָּה. בַּתִּיכוֹן הִיא הָיְתָה מִתְעַמֶּלֶת וְנוֹתְרָה גְּמִישָׁה לְהַפְלִיא. רוּרִי הִתְעַנֵּג כָּל כָּךְ עַל הַגְּמִישׁוּת שֶׁלָּהּ עַד שֶׁכִּמְעַט הִתְבַּיֵּישׁ בְּכָךְ – בַּמִּיטָּה נָהֲגָה לְהִתְיַישֵּׁב, רַגְלַיִים שְׁלוּחוֹת קָדִימָה, וְאָז לִרְכּוֹן וּלְהַצְמִיד לֶחִי לַשּׁוּק. כִּבְדֶרֶךְ אַגַּב, כְּאִילּוּ כְּלוּם! רוּרִי לֹא הֵעֵז לְגַלּוֹת לָהּ כַּמָּה זֶה מַלְהִיב אוֹתוֹ. אִם תֵּדַע, זֶה לֹא יִהְיֶה אוֹתוֹ הַדָּבָר.
סְטֶיְיסִי הִזְדַּקְּפָה, פָּנֶיהָ סְמוּקוֹת וְהִיא שׁוּב רְגוּעָה. "בּוֹא נָעוּף מִפֹּה," אָמְרָה. דִּירָתָהּ הָיְתָה קְרוֹבָה לִשְׂדֵרֹת קוֹלוּמְבּוּס. רוּרִי לֹא סָבַל אֶת הָרְחוֹב הַזֶּה וְעִם זֹאת הוּא הִיפְּנֵט אוֹתוֹ. הוּא וּסְטֶיְיסִי צָעֲדוּ שְׁלוּבֵי זְרוֹעוֹת, מְצִיצִים בְּחַלּוֹנוֹת רַאֲוָוה שֶׁל מִסְעָדוֹת בְּאוֹתָהּ שְׁקִיקָה שֶׁבָּהּ הִבִּיטוּ הַסּוֹעֲדִים הַחוּצָה. כְּאִילּוּ נֶאֱמַר לְכוּלָּם שֶׁאֶחָד מֵחַבְרֵיהֶם יַעֲבוֹר שָׁם הָעֶרֶב וְהֵם צִיפּוּ לְכָךְ בְּכִלְיוֹן עֵינַיִים.
"לְאָן כְּדַאי לָלֶכֶת?" שְׁאֵלָה סְטֶיְיסִי.
רוּרִי פָּכַר  אֶת פִּרְקֵי אֶצְבְּעוֹתָיו בְּזֶה אַחַר זֶה. הַשְּׁאֵלָה הִלְחִיצָה אוֹתוֹ, כְּאִילּוּ יֵשׁ לָהּ תְּשׁוּבָה נְכוֹנָה כָּלְשֶׁהִי שֶׁהוּא אָמוּר לָדַעַת. אֵיפֹה הָאֲנָשִׁים הַחֲשׁוּבִים? מִדֵּי פַּעַם הָיְתָה עוֹלָה בּוֹ תְּחוּשָׁה שֶׁהֵם הָיוּ בְּדִיּוּק בְּמָקוֹם שֶׁהוּא הָיָה בּוֹ רַק לִפְנֵי כַּמָּה רְגָעִים, אֲבָל הָלַךְ מִשָּׁם. הַחֵלֶק הֲכִי גָּרוּעַ הָיָה שֶׁהוּא לֹא יָדַע מִי הֵם בְּדִיּוּק. הוּא הִכִּיר אֲנָשִׁים שֶׁנִּרְאוּ כְּאִילּוּ הֵם יוֹדְעִים, זֶה הֲכִי קָרוֹב שֶׁהִגִּיעַ. צַ'ארְלְס, סְטַיְילִיסְט שֶׁל צִילּוּמֵי מָזוֹן שֶׁהִתְמַחָה בְּפַרְחִי קַצֶּפֶת, וְכַמּוּבָן וְזוֹבִי. וְזוֹבֵי הָיָה הַמָּקוֹר הָעִיקָּרִי שֶׁלּוֹ.
הֵם עָשׂוּ דַּרְכָּם לִדְרוֹם הָעִיר, נֶהֱנִים מֵאַחֲרוֹנֵי הַיָּמִים הַחֲמִימִים שֶׁל הַסְּתָיו, מֵעֲלִיבוּתָהּ הַנְּעִימָה שֶׁל הַשִּׁדְרָה הַשְּׁבִיעִית. הֵם עָבְרוּ בִּצְמָתִים שֶׁבָּהֶם טְלָאִים שֶׁל אַבְנֵי מִדְרֶכֶת עַתִּיקוֹת נֶחְשְׂפוּ מִתַּחַת לְשִׁכְבוֹת אַסְפַלְט, שְׂרִידִים מִנְּיוּ-יוֹרְק אַחֶרֶת שֶׁזָּכַר רוּרִי בִּמְעוּמְעָם מֵרוֹמָנִים שֶׁקָּרָא: כִּרְכָּרוֹת וְכוֹבְעֵי צִילִינְדֶּר, שְׁמִירָה עַל שִׁמְךָ הַטּוֹב וְעֶלְבּוֹנוֹת.
"רוּרִי," אָמְרָה סְטֶיְיסִי, "אַתָּה מַרְגִּישׁ יוֹתֵר שֶׁאַתָּה מַשֶּׁהוּ, עַכְשָׁיו שֶׁאַתָּה מַצְלִיחַ?"
רוּרִי פָּנָה אֵלֶיהָ בְּהַפְתָּעָה. "מִי אָמַר שֶׁאֲנִי מַצְלִיחַ?"
"אֲבָל אַתָּה מַצְלִיחַ!"
"אֲנִי אֶפֶס. אֲנִי הָעוֹזֵר שֶׁל וְזוֹבִי."
סְטֶיְיסִי נִרְאֲתָה הֲמוּמָה. "זֶה לֹא אֶפֶס," הִיא אָמְרָה.
רוּרִי חִייֵּךְ חִיּוּךְ גָּדוֹל. הַשִּׂיחָה הַזּוֹ הִצְחִיקָה אוֹתוֹ. "לֹא?" אָמַר. "אָז מָה זֶה?"
סְטֶיְיסִי הִרְהֲרָה בְּכָךְ רֶגַע. פִּתְאוֹם הִיא צָחֲקָה – אוֹתוֹ צְחוֹק חֲסַר אוֹנִים שֶׁצָּחֲקָה עַל הַמִּיטָּה, כְּאִילּוּ הָעוֹלָם מַצְחִיק רַק בְּמִקְרֶה. הִיא הוֹסִיפָה לִצְחוֹק וְאָמְרָה, "זֶה הָעוֹזֵר שֶׁל וְזוֹבִי."
לְפִי הַצָּעָתָהּ שֶׁל סְטֶיְיסִי הֵם לָקְחוּ מוֹנִית לַבִּיסְטְרוֹ בִּטְרַיְיבֵּקָה שֶׁבּוֹ יָשַׁב וְזוֹבֵי לְעִתִּים קְרוֹבוֹת. בֶּטַח יָקָר שָׁם, אֲבָל רוּרִי בְּדִיּוּק קִיבֵּל מַשְׂכּוֹרֶת – הוּא יַזְמִין אֶת סְטֶיְיסִי לַאֲרוּחַת עֶרֶב, לָמָּה לֹא. אוּלַי אֲפִילּוּ יִתְקַשֵּׁר לְצַ'ארְלְס לִרְאוֹת אִם הוּא חָזַר מֵאֶל.אַיי, הוּא עָשָׂה סְטַיְילִינְג לְעוּגוֹת מוּכָנוֹת שֶׁל "שָׂרָה לִי" בְּמֶשֶׁךְ כָּל הַשָּׁבוּעַ. רוּרִי לֹא קִינֵּא בַּעֲבוֹדָה שֶׁל צַ'ארְלְס, אַף עַל פִּי שֶׁהוּא הִרְוִויחַ כֶּסֶף טוֹב. לִפְעָמִים הָיָה נִשְׁאָר עֵר חֲצִי לַיְלָה, מַדְבִּיק בְּפִינְצֵטָה זַרְעֵי שׂוּמְשׂוּם עַל לַחְמָנִיַּית הַמְבּוּרְגֵּר אוֹ מוֹסִיף צְבָעִים לַבָּצֵק מָלוּחַ שֶׁבַּתְּמוּנוֹת נִרְאֶה כְּמוֹ גְּלִידָה יוֹתֵר מֵאֲשֶׁר גְּלִידָה אֲמִיתִּית. רוּרִי נִדְהָם לְגַלּוֹת שֶׁבְּצִילּוּמֵי דְּגָנִי בּוֹקֶר נָהוּג לְהִשְׁתַּמֵּשׁ בְּדֶבֶק פְּלַסְטִי בִּמְקוֹם בְּחָלָב. "זֶה לָבָן יוֹתֵר," הִסְבִּיר צַ'ארְלְס. "וְזֶה גַּם נִמְזָג יוֹתֵר לְאַט וְלֹא מַרְטִיב אֶת הַדְּגָנִים." רוּרִי גִּילָּה שֶׁזֶּה מַטְרִיד אוֹתוֹ בְּאוֹפֶן שֶׁהוּא לֹא מַצְלִיחַ לְהָבִין בְּדִיּוּק.
רוּרִי אִיתֵּר אֶת וְזוֹבֵי בִּכְבוֹדוֹ וּבְעַצְמוֹ לְיַד שׁוּלְחָן עָגוֹל בְּיַרְכְּתֵי הַמִּסְעָדָה. אוֹ יוֹתֵר נָכוֹן, וְזוֹבֵי אִיתֵּר אוֹתוֹ, וְקָרָא לְעֶבְרוֹ בִּלְבָבִיּוּת שֶׁפֵּירוּשָׁהּ הַיָּחִיד שֶׁהוּא מְשׁוּעֲמָם מֵהָאֲנָשִׁים שֶׁבְּחֶבְרָתָם יָשַׁב. הוּא סִימָן לָהֶם לָבוֹא בִּתְנוּעוֹת גְּדוֹלוֹת שֶׁל זְרוֹעוֹתָיו.
הַמֶּלְצָרִים הוֹסִיפוּ כִּסְאוֹת וְרוּרִי וּסְטֶיְיסִי הִתְיַישְּׁבוּ. סְטֶיְיסִי הִזְמִינָה גִ'ין וְטוֹנִיק. רוּרִי הִבְחִין שֶׁהִיא עַצְבָּנִית – הַבָּנוֹת סְבִיב הַשּׁוּלְחָן הָיוּ פַּרְצוּפִים שֶׁרָאִיתָ הַרְבֵּה: דִּפְנִי הַגִּ'ינְגִ'ית, אִינְגָּה עִם פְּנֵי הַדְּגִיגוֹן, אֲחֵרוֹת שֶׁאַתְּ שְׁמוֹתֵיהֶן לֹא זֵכֶר. וְהוּא נִלְחָץ מִכָּךְ שֶׁרָאָה שָׁם אֶת אָנוֹשְׁקֵה, בַּחוּרָה מְדוּכְדֶּכֶת שֶׁנִּדְמֶה שֶׁעָשְׂתָה אֶת הַדֶּרֶךְ מֵאֵיזוֹ עִיר סִיבִּירִית קוֹדֶרֶת אֶל פִּסְגַּת הָאוֹפְנָה שֶׁל נְיוּ-יוֹרְק בְּאַחֵר-צָהֳרַיִים אֶחָד. פַּעַם אַחַת הִתְעַכְּבָה בַּסְּטוּדְיוֹ כִּשְׂרוּרֵי נִיקָּה אַחֲרֵי הָעֲבוֹדָה, מְזַמְזֶמֶת שִׁיר שֶׁל "פַיְין יַאנְג קָאנִיבַּלְז" וּמְעַלְעֶלֶת בְּלִי מַטָּרָה בְּעוֹתֶק הַסֵּפֶר "גָּטֶסְבִּי הַגָּדוֹל" שֶׁלּוֹ.
"אַבָּא שֶׁלִּי מַרְצֶה בָּאוּנִיבֶרְסִיטָה," אָמְרָה לוֹ. "הוּא מְלַמֵּד הַסֵּפֶר הַזֶּה."
"בְּרוּסִית?" שָׁאַל רוּרִי כְּלֹא-מַאֲמִין. אֵנוֹשְׁקָה צָחֲקָה. "בָּרוּר," אָמְרָה, מְעַקֶּלֶת אֶת הַמִּילָּה בְּמִבְטָאָהּ. "לָמָּה לֹא?"
אַחֲרֵי שֶׁיָּצְאוּ מֵהַסְּטוּדְיוֹ רִיחֲפוּ רוּרִי וַאֲנוֹשְׁקָה בִּרְחוֹב, חַסְרֵי כִּיוּוּן בְּאוֹר הַדִּמְדּוּמִים. רוּרִי הָיָה אָמוּר לִפְגּוֹשׁ אֶת סְטֶיְיסִי, אֲבָל הוּא הִרְגִּישׁ מוּזָר לוֹמַר אֶת זֶה לַאֲנוֹשְׁקָה. בִּמְקוֹם זֹאת הוּא הִתְקַדֵּם וְעָצַר מוֹנִית, הִשְׁאִיר אֶת אֵנוֹשְׁקָהּ עוֹמֶדֶת עַל הַמִּדְרָכָה, וְאַחֲרֵי שְׁלוֹשָׁה רְחוֹבוֹת שִׁילֵּם לַנַּהָג וְנָסַע בָּרַכֶּבֶת הַתַּחְתִּית לְדִירָה שֶׁל סְטֶיְיסִי. הוּא הִגִּיעַ רוֹעֵד, מְבוּלְבָּל מֵהַהִתְנַהֲגוּת הָאִידְיוֹטִית שֶׁלּוֹ.
אֵנוֹשְׁקָה הִפְחִידָה אוֹתוֹ מֵאָז. בַּשָּׁבוּעַ שֶׁעָבַר, כְּשֶׁטָּעַן סֶרֶט בְּמַצְלֵמָה שֶׁל וְזוֹבִי, הִיא דִּיוְּוחָה כִּבְדֶרֶךְ אַגַּב עַל גּוֹבַהּ הָאַיי-קְיוּ שֶׁלָּהּ וְאַחַר כָּךְ עִינְּתָה אוֹתוֹ בְּבוֹחַן-פֶּתַע מַשְׁפִּיל עַל "הַסְּפָרִים הַגְּדוֹלִים". "דּוֹסְטוֹיֶיבְסְקִי קָרָאתָ הַרְבֵּה?" צְעָקָה אֵלָיו כְּשֶׁעָמַד עַל סוּלָּם רָעוּעַ, נֶאֱבָק בְּפָנָס תְּאוּרָה. "'הָאַחִים קַרְמָזוֹב'? לֹא? מָה עִם 'מִלְחָמָה וְשָׁלוֹם'?"
כְּשֶׁצָּעַק רוּרִי בִּתְשׁוּבָה שֶׁאֶת "מִלְחָמָה וְשָׁלוֹם" כָּתַב טוֹלְסְטוֹי, אָנוֹשְׁקֵה הַחֲלִיפָה צְבָעִים, הִתְגַּנְּבָה אֶל מַעֲמַקֵּי הַסֵּט וְלֹא דִּיבְּרָה אִיתּוֹ שׁוּב. רוּרִי הִרְגִּישׁ נוֹרָא. הוּא לֹא קָרָא אֲפִילּוּ מִילָּה מִתּוֹךְ "מִלְחָמָה וְשָׁלוֹם". הוּא אֲפִילּוּ שֶׁקֶל לְהוֹדוֹת בְּכָךְ בִּפְנֵי אָנוֹשְׁקָה אַחֲרֵי הַצִּילּוּמִים, כְּשֶׁאֲסֵפָה אֶת חֲפָצֶיהָ בַּחֲמִיצוּת. אֲבָל מָה אִכְפַּת לִי, הֶחְלִיט, שֶׁתַּחֲשׁוֹב שֶׁאֲנִי מַבְרִיק.
וְעַכְשָׁיו הִבִּיט רוּרִי בּוֹזוֹבִי הָרוֹבֵץ לוֹ בֵּין הַדּוּגְמָנִיּוֹת: לֹא מְפוּעֲנָח, עוֹרוֹ בְּצֶבַע זַיִת, בִּזְקָנוֹ הַגָּזוֹז נִבְזַק אָפוֹר, אַף עַל פִּי שֶׁבְּשַׁיעֲרוֹ הַמְּתוּלְתָּל וְהַפָּרוּעַ לֹא הָיָה כָּל סִימָן לְכָךְ. הוּא הָיָה נָמוּךְ וְנָעַל מַגָּפַיִים גְּבוֹהֵי-עֵקֶב שֶׁהָיוּ בְּעֵינֵי רוּרִי מַרְהִיבִים. וְזוֹבֵי לֹא הַרְבֵּה לְדַבֵּר, אֲבָל לְעִתִּים קְרוֹבוֹת נִדְמֶה הָיָה שֶׁהִנֵּה הוּא עוֹמֵד לְפַצּוֹת אֶת פִּיו. הַשִּׂיחָה הָיְתָה נִמְשֶׁכֶת סְבִיבוֹ בְּהִיסּוּס, מוּכָנָה לִפְנוֹת דֶּרֶךְ בְּכָל רֶגַע לְכָל מָה שֶׁעָשׂוּי וְזוּבִי לוֹמַר. רוּרִי עָקַב אַחֲרָיו בְּהַעֲרָצָה מֵעַל לְכוֹס הֲבוֹרְבּוֹן שֶׁלּוֹ, מִתְקַשֶּׁה לְהַאֲמִין שֶׁהוּא יוֹשֵׁב עִם וְזוֹבֵי אַחֲרֵי פְּעָמִים רַבּוֹת כָּל כָּךְ שֶׁרָאָה אוֹתוֹ מִסְתַּלֵּק לְדַרְכּוֹ בְּמוֹנִיּוֹת, וְהִרְגִּישׁ אָז שֶׁהַדָּבָר הֲכִי חָשׁוּב בָּעוֹלָם הוּא לְהֵיעָלֵם אִיתּוֹ. וְעִם זֹאת, לֹא הָיָה רוּרִי שָׂמֵחַ לְגַמְרֵי: כּוּלָּם סְבִיב הַשּׁוּלְחָן הִבִּיטוּ בּוֹ, בִּמְיוּחָד אָנוֹשְׁקָה, וְהוּא הִרְגִּישׁ כִּי בִּתְמוּרָה לְכָךְ שֶׁהוּרְשָׁה לְהִצְטָרֵף, מְצַפִּים מִמֶּנּוּ שֶׁיַּעֲשֶׂה מַשֶּׁהוּ מְהַמֵּם.
הוּא הֵעִיף מַבָּט בַּשּׁוּלְחָן הַסָּמוּךְ, שָׁם נִרְאֶה שֶׁהַשִּׂיחָה זוֹרֶמֶת בַּחִיּוּנִיּוּת רַבָּה יוֹתֵר. יָשְׁבָה בּוֹ קְבוּצָה שֶׁל טִיפּוּסִים מֵהַדָּאוּן-טָאוּן, הַגְּבָרִים נִרְאוּ כְּמוֹ מְלָכִים מוּדָּחִים מִיְּמֵי-הַבֵּינַיִים עִם תִּסְפּוֹרוֹת הֲקָארֶה וּמֵדַלְיוֹנֵי הַכֶּסֶף הָעֲנָקִיִּים שֶׁלָּהֶם.
בַּחוֹדֶשׁ הָרִאשׁוֹן שֶׁלּוֹ בִּנְיוּ-יוֹרְק יָצָא רוּרִי עִם בַּחוּרָה כְּמוֹ אֵלֶּה שֶׁיָּשְׁבוּ בַּשּׁוּלְחָן הַזֶּה – דֵּייב, הִיא קָרְאָה לְעַצְמָהּ. הִיא לָבְשָׁה אַךְ וְרַק שָׁחוֹר: סְוֵודֵרִים מְגוּשָּׁמִים, חֲצָאִיּוֹת קְצָרוֹת וְרַחֲבוֹת, גֵּרִבְיוֹנֵי צֶמֶר וְנַעֲלֵי צָבָא עִם חַרְטוֹם מְעוּגָּל. הָרִיגּוּשׁ הַגָּדוֹל בְּיוֹתֵר בִּשְׁבִיל רוּרִי בְּמַעֲרֶכֶת הַיְּחָסִים הַזֹּאת הָיָה לִרְאוֹת אֶת דֵּייב מִתְפַּשֶּׁטֶת – הָיָה מַשֶּׁהוּ כַּבִּיר בְּמַרְאֶה גּוּפָהּ הַצָּנוּם וְהַלָּבָן הַמַּפְצִיעַ מִתּוֹךְ כָּל הָאֲפֵלָה הַזֹּאת. לְעִתִּים קְרוֹבוֹת, כְּשֶׁהָיְתָה גּוֹמֶרֶת לְהִתְפַּשֵּׁט, הָיָה רוּרִי מְקַוֶּוה לֹא פַּעַם שֶׁתִּלְבַּשׁ בַּחֲזָרָה חֵלֶק מִבִּגְדִיָּה, אוֹ אֲפִילּוּ שֶׁתִּתְלַבֵּשׁ לְגַמְרֵי, וְתַתְחִיל מֵהַתְחָלָה.
וְזוֹבֵי בָּחַן בְּמַבָּטוֹ אֶת סְטֶיְיסִי. "אַתְּ נִרְאֵית מוּכֶּרֶת," אָמַר. "הִשְׁתַּמַּשְׁתִּי בְּךָ לְמַשֶּׁהוּ?"
"פַּעַם אַחַת," הִיא אָמְרָה. "לִפְנֵי אַרְבָּעָה וָחֵצִי חוֹדָשִׁים."
"נָכוֹן, אֲנִי נִזְכָּר. זֶה הָיָה עִם ה..." וְהוּא נוֹפֵף בְּיָד רָפֶה, וּפֵירוּשׁ הַדָּבָר שֶׁלֹּא הָיָה לוֹ מוּשָּׂג.
"'אֵל'," אָמְרָה סְטֶיְיסִי. "עֲנִיבוֹת פַּרְפַּר." זֹאת הָיְתָה הָעֲבוֹדָה הֲכִי טוֹבָה שֶׁלָּהּ, וְהִיא הָיְתָה הֲרוּסָה כְּשֶׁהַתְּמוּנוֹת שֶׁהוּדְפְּסוּ בַּמָּגָזִין לֹא כָּלְלוּ אֶת רֹאשָׁהּ. הַסּוֹכֶנֶת שֶׁלָּהּ אָמְרָה שֶׁאִם תִּכְלוֹל אוֹתָן בַּבּוּק שֶׁלָּהּ יַחְשְׁבוּ שֶׁהִיא נוֹאֶשֶׁת, לָכֵן הִדְבִּיקָה אוֹתָן עַל הַמַּרְאֶה בָּאַמְבַּטְיָה. רוּרִי הָיָה מַבִּיט בָּהֶן כְּשֶׁהִתְגַּלֵּחַ.
וְזוֹבֵי נִשְׁעָן לְאָחוֹר, שֶׁבַע רָצוֹן. רוּרִי שָׁם לֵב שֶׁהוּא תָּמִיד הָיָה מוּטְרָד מֵהַשְּׁאֵלָה אִם עָבַד עִם אַחַת הַבָּנוֹת אוֹ לֹא, כְּאִילּוּ הָעוֹלָם מִתְחַלֵּק לִבְנוֹת שֶׁאוֹתָן צִילֵּם וְכָאֵלֶּה שֶׁלֹּא, וְחוֹסֶר הַיְּדִיעָה לְאֵיזֶה צַד מִישֶׁהִי שַׁיֶּיכֶת גְּרָם לְאִי-יַצִּיבוּת קוֹסְמִית.
"עָבַדְתָּ בִּשְׁבִיל 'אֵל'?" שְׁאֵלָה אֵנוֹשְׁקָה אֶת סְטֶיְיסִי.
"פַּעַם אַחַת," אָמְרָה סְטֶיְיסִי.
"בֵּינְתַיִים," מִיהֵר רוּרִי לְהוֹסִיף.
אָנוֹשְׁקָה שָׁלְחָה אֵלָיו מַבָּט וְאַחַר כָּךְ אֶל סְטֶיְיסִי, אוֹתוֹ מַבָּט מְבוֹהָל שֶׁלָּבְשׁוּ פָּנֶיהָ כְּשֶׁנִּטֹּשׁ אוֹתָהּ עַל הַמִּדְרָכָה. רִגְשׁוֹת הָאָשָׁם תָּקְפוּ אוֹתוֹ מֵחָדָשׁ.
 "בֶּטַח גַּם אַתְּ עָבַדְתָּ אִיתָּם," אָמְרָה סְטֶיְיסִי לָאנוֹשְׁקָה, וְהִיא הַנֶּהֱנֶה בְּהֶיסַּח דַּעַת.
"שָׁמַעְתִּי שֶׁקִּיבַּלְתָּ שַׁעַר," אָמְרָה מִישֶׁהִי.
"כֵּן," אָמְרָה אָנוֹשְׁקָה בַּאֲדִישׁוּת. וְאָז נִרְאֶה שֶׁהִיא מִתְעוֹדֶדֶת, אוֹזֶרֶת עוֹז, כְּאִילּוּ שָׁמְעָה אֶת הַחֲדָשׁוֹת לָרִאשׁוֹנָה. "כֵּן!" אָמְרָה, מְחַיֶּיכֶת לְפֶתַע. "אֲנִי הַשַּׁעַר שֶׁל דֵּצֶמְבֶּר."
רוּרִי הִרְגִּישׁ אֵיךְ סְטֶיְיסִי נָעָה בְּכִיסְּאָהּ.
אֵנוֹשְׁקָהּ הִדְלִיקָה סִיגַרְיָה וְעִישְּׁנָה. אֶקְזוֹטִית, מַזְכִּירָה דְּרָקוֹן, שִׁיעֲרָה הַשָּׁחוֹר גּוֹלֵשׁ מֵעֵבֶר לִכְתֵפֶיהָ. לְרֶגַע הִבִּיטָה בָּהּ כָּל הַחֲבוּרָה, וְלַמְרוֹת רְצוֹנוֹ, אֲפִילּוּ רוּרִי הִתְרַגֵּשׁ מֵהַפָּנִים הַמּוּכָּרוֹת כָּל כָּךְ מִתְּמוּנוֹת. לֹא מְשַׁנֶּה מָה חָשַׁבְתָּ עַל אָנוֹשְׁקָה, הִיא הָיְתָה "הָאִישָּׁה הַהִיא"– זִיהִיתָ אוֹתָהּ. הָיָה בְּכָךְ עוֹנֶג מְשׁוּנֶּה, כְּמוֹ לִמְצוֹא מַשֶּׁהוּ שֶׁחִיפַּשְׂתָּ.
"מָתַי אַתְּ נוֹסַעַת לְטוֹקְיוֹ?" שָׁאֲלָה אֵנוֹשְׁקָה אֶת אִינְגָּה.
"בַּשָּׁבוּעַ הַבָּא?" אָמְרָה אִינְגָּה. "הָיִיתָ?"
"לִפְנֵי שְׁנָתַיִים," אָמְרָה אֵנוֹשְׁקֶה בְּמִבְטָאָהּ הַכָּבֵד. "בְּסֵדֶר שָׁם, אֲבָל אִם אַתְּ עוֹלָה עַל טִיסַת בּוֹקֶר, אַתְּ רוֹאֶה אֶת הַגְּבָרִים הַיַּפָּנִים מִשְׁתַּעֲלִים לְתוֹךְ פַּחֵי אַשְׁפָּה עַד שֶׁיּוֹצְאוֹת לָהֶם הָרֵיאוֹת. מְעַשְּׁנִים כְּמוֹ מְשׁוּגָּעִים," סִיכְּמָה, מְנוֹפֶפֶת בַּסִּיגַרְיָה שֶׁלָּהּ בֵּין שְׁתֵּי אֶצְבָּעוֹת.
רוּרִי הֶאֱזִין בִּתְחוּשַׁת אוּמְלָלוּת. סְטֶיְיסִי הַמִּסְכֵּנָה בְּקוֹשִׁי שׂוֹרֶדֶת בִּנְיוּ-יוֹרְק וְאָנוֹשְׁקָה הַזֹּאת, לֹא רַק שֶׁהָיְתָה בְּיַפָּן, עוֹד יֵשׁ לָהּ אֶת הַלּוּקְסוּס לָבוֹא בִּטְעָנוֹת. הוּא שִׁקְשֵׁק אֶת הַקֶּרַח בְּכוֹסוֹ בְּחוֹסֶר סַבְלָנוּת וְכִחְכֵּחַ בִּגְרוֹנוֹ.
אָנוּשְׁקָה הֵעִיפָה בּוֹ מַבָּט וְהָרְצִינָה. "בְּכָל זֹאת," הִיא אָמְרָה, "הַתַּרְבּוּת שֶׁל יַפָּן דֵּי חֲשׁוּבָה."
"הַתַּרְבּוּת?" אָמְרָה אִינְגָּה.
"אַתְּ יוֹדַעַת, מוּזֵיאוֹנִים וְכָאֵלֶּה."
וְזוֹבִי, שֶׁנִּדְמֶה שֶׁהוּא עוֹמֵד לְהֵירָדֵם, הִתְעוֹרֵר וּפָנָה לָאנוֹשְׁקָה. "אַתְּ, בַּמּוּזֵיאוֹן?" הוּא אָמַר. "לֹא רוֹאֶה אֶת זֶה."
הַבַּחוּרָה נִרְאֲתָה מְבוֹהֶלֶת.
"בֶּטַח הָיוּ לְךָ שָׁם צִילּוּמִים," הוּא אָמַר.
"לֹא צִילּוּמִים! הָלַכְתִּי לְכֵיף שֶׁלִּי! מֵאֵיפֹה אַתָּה יוֹדֵעַ מָה אֲנִי עוֹשֶׂה?"
וְזוֹבֵי מָשַׁךְ בִּכְתֵפָיו וְהִתְרַוֵּוחַ בְּכִיסְּאוֹ, עֵינָיו הָעַצְלוּת גְּדוּשׁוֹת שַׁעֲשׁוּעַ. אֵנוֹשְׁקָה הִסְמִיקָה עַד צַוּוֹארָהּ. הַגָּוֶון הַוּוֹרוֹד לֹא תָּאַם אֶת פָּנֶיהָ הַמְּפוֹאָרוֹת. בְּחוֹסֶר אוֹנִים הִיא פָּנְתָה אֶל סְטֶיְיסִי. "הָיִיתָ בְּיַפָּן?" שָׁאֲלָה.
"הַלְּוַואי."
"אֲבָל מִילָאנוֹ, כֵּן?"
"לֹא," אָמְרָה סְטֶיְיסִי, וְרוּרִי הוּפְתַּע כְּשֶׁהִבְחִין שֶׁכִּמְעַט גָּמְרָה אֶת הַמַּשְׁקֶה שֶׁלָּהּ. בְּדֶרֶךְ כְּלָל הִסְפִּיק לִסְטֶיְיסִי מַשְׁקֶה אֶחָד לְעֶרֶב שָׁלֵם. הַלְּגִימוֹת שֶׁלָּהּ הָיוּ זְעִירוֹת כָּל כָּךְ.
"פָּרִיז?"
סְטֶיְיסִי נִעְנְעָה בְּרֹאשָׁהּ, וְרוּרִי הִבְחִין בְּשִׁינּוּי בְּפָנֶיהָ שֶׁל אֵנוֹשְׁקָה, שֶׁחָשָׁה בְּיִתְרוֹנָהּ. הָאֲחֵרוֹת שָׁתְקוּ. וְזוֹבֵי רָכַן לִפְנִים, מַעֲבִיר מַבָּטוֹ מָאנוֹשְׁקָה לִסְטֶיְיסִי בְּעִנְיָין רַב, כְּאִילּוּ הֵן מְדַגְמְנוֹת בְּפָנָיו.
"אַף פַּעַם לֹא עָבַדְתָּ בְּפָרִיז? אֲנִי חוֹשֶׁבֶת כּוּלָּם עָבְדוּ בְּפָרִיז."
"אַף פַּעַם לֹא הָיִיתִי בְּפָרִיז," אָמְרָה סְטֶיְיסִי.
"לוֹנְדוֹן? מִינְכֶן?" אָנוֹשְׁקָה פָּנְתָה לִבְנוֹת הָאֲחֵרוֹת, כְּדֵי לְאַשֵּׁר שֶׁהִיא לֹא סְתָם מוּפְתַּעַת. אַף עַל פִּי שֶׁלֹּא הִבִּיטָה בְּרוּרִי, הוּא הִרְגִּישׁ שֶׁכָּל זֶה נוֹעַד בִּשְׁבִילוֹ, וְשֶׁבְּאוֹפֶן מוּזָר וְרוֹוּי אַשְׁמָה, הוּא  עוֹשֶׂה אִיתָּהּ יָד אַחַת. הוּא רָאָה שֶׁיָּדָהּ שֶׁל סְטֶיְיסִי רוֹעֶדֶת כְּשֶׁהֵרִימָה אֶת כּוּסָּה, וְשָׁטְפָה אוֹתוֹ שִׂנְאָה פִּתְאוֹמִית וּמוּחְלֶטֶת לַאֲנוֹשְׁקָה – מֵעוֹלָם לֹא שָׂנֵא כָּךְ אַף אֶחָד. הוּא נָעַץ בָּהּ מַבָּט, בַּשֵּׂיעָר הַגּוֹלֵשׁ, בַּפֶּה בַּעַל הַמַּרְאֶה הֶחָבוּל. הִיא הָיְתָה מְכוֹעֶרֶת, כְּמוֹ שֶׁאָמַר הַיּוֹם הָאִישׁ הַהוּא. מְכוֹעֶרֶת וְיָפָה. רוּרִי הֵסִיט אֶת מַבָּטוֹ מִמֶּנָּה, מְבוּלְבָּל.
"נוּ?" אָמְרָה אָנוֹשְׁקָה, "אָז בְּאֵיזֶה מְקוֹמוֹת הָיִיתָ?"
תְּחִילָּה סְטֶיְיסִי לֹא עָנְתָה לָהּ. הִיא נִרְאֲתָה מְקוּפֶּלֶת בְּכִיסְּאָהּ, כְּמוֹ מַרְיוֹנֵטָה שֶׁהוּרְדָה מֵהַחוּטִים.
"הָיִיתִי בִּנְיוּ-יוֹרְק," הִיא אָמְרָה.
הָיָה רֶגַע שֶׁל דְּמָמָה. "נְיוּ-יוֹרְק," אָמְרָה אָנוֹשְׁקָה.
וְזוּבִי פָּרַץ בִּצְחוֹק. הָיָה לוֹ צְחוֹק רוֹעֵם, מִתְפּוֹצֵץ, מִתְפַּקֵּעַ, שֶׁהִבְהִיל אֶת רוּרִי בָּרֶגַע הָרִאשׁוֹן. עַד עַכְשָׁיו לֹא שָׁמַע אוֹתוֹ מֵעוֹלָם.
"נְיוּ-יוֹרְק!" צָעַק וְזוּבִי. "זֶה עֲנָק!"
סְטֶיְיסִי חִייְּכָה. הִיא נִרְאֲתָה מוּפְתַּעַת כְּמוֹ כּוּלָּם.
וְזוֹבֵי הִתְנוֹדֵד לִפְנִים בְּכִיסְּאוֹ עַד שֶׁמַּגָּפָיו הַכְּבֵדִים הָלְמוּ בָּרִצְפָּה. "אֲנִי מֵת עַל זֶה," הוּא אָמַר. "נְיוּ-יוֹרְק. אֵיזֶה תְּשׁוּבָה מוּשְׁלֶמֶת." אֵנוֹשְׁקָה בָּהֲתָה בּוֹ.
פִּתְאוֹם זֶה הִתְחִיל לְהֵירָאוֹת נוֹרָא מַצְחִיק.
צִחְקוּק עָבַר בַּקְּבוּצָה כְּמוֹ זֶרֶם חַשְׁמַלִּי. רוּרִי שָׁם לֵב שֶׁהוּא צוֹחֵק מִבְּלִי לָדַעַת לָמָּה. הוּא הִסְתַּפֵּק בְּכָךְ שׁוֹזוֹבִי יוֹדֵעַ. הַבּוֹס שֶׁלּוֹ הִבִּיט בִּסְטֶיְיסִי בְּמַבָּט הָרַךְ שֶׁבּוֹ הִבִּיט בְּדוּגְמָנִיּוֹת כְּשֶׁהַצִּילּוּמִים הִתְקַדְּמוּ יָפֶה. "אֵיזֶה מָקוֹם הַנְיוּ-יוֹרְק הַזֹּאת," הוּא אָמַר, "לֹא כָּכָה?"
"הֲכִי טוֹב בָּעוֹלָם," אָמְרָה סְטֶיְיסִי.
"אֲבָל הִיא הָיְתָה רַק כָּאן!" מָחֲתָה אָנוֹשְׁקָה. "מֵאֵיפֹה הִיא יוֹדַעַת?"
"הוֹ, הִיא יוֹדַעַת," אָמַר רוּרִי. הוּא הִרְגִּישׁ קַל-דַּעַת, הַדַּחַף לְהַרְגִּיז אֶת אֵנוּשְׁקָה סִחְרֵר אֶת רֹאשׁוֹ. "אַתְּ לֹא תּוֹפֶסֶת , אָה?"
"מָה יֵשׁ לִי לִתְפּוֹס אִם אֵין כְּלוּם?" עָנְתָה. אֲבָל הִיא נִרְאֲתָה לֹא בְּטוּחָה בְּעַצְמָהּ.
וְזוֹבֵי מָחָה בְּמַפִּית אֶת עֵינָיו כְּבֵדוֹת הָרִיסִים. "בַּפַּעַם הַבָּאָה שֶׁאַתְּ נוֹסַעַת לִנְיוּ-יוֹרְק," אָמַר לִסְטֶיְיסִי, "קְחִי אוֹתִי אִיתְּךָ."
זֶה כְּבָר הָיָה יוֹתֵר מִדַּי בִּשְׁבִיל אָנוֹשְׁקָה.
"לְךָ קִיבִּינְמֶט!" הִיא צָעֲקָה, וְקָמָה מִמְּקוֹמָהּ בְּזִינּוּק. "אֲנִי בִּנְיוּ-יוֹרְק. אַתֶּם בִּנְיוּ-יוֹרְק. פֹּה זֶה נְיוּ-יוֹרְק!"
אֲבָל הַצְּחוֹק שָׁטַף אֶת הַשּׁוּלְחָן וּמֶחָאָתָהּ שֶׁל אָנוּשְׁקָה רַק הֶחֱמִירָה אֶת הַמַּצָּב. הִיא עֶמְדָּה חַסְרַת-אוֹנִים כְּשֶׁכּוּלָּם צָחֲקוּ. רוּרִי שָׁאַג כַּמָּה שֶׁיּוֹתֵר חָזָק כְּדֵי לְהַעֲמִיד אוֹתָהּ בִּמְקוֹמָהּ.
"גָּמַרְנוּ," הִיא אָמְרָה. "שָׁלוֹם."
"תַּחְזְרִי לְיַפָּן," קָרָא רוּרִי. הוּא הִתְקַשָּׁה לְהַסְדִּיר אֶת נְשִׁימָתוֹ.
אֵנוֹשְׁקָה נָעֲצָה בּוֹ אֶת מַבָּטָהּ. הָאִיפּוּר שֶׁלָּהּ הֶעֱנִיק לְזָוִויּוֹת עֵינֶיהָ מַרְאֶה חָרוּךְ, וְהַקַּשְׁתִּיּוֹת הָיוּ בְּצֶבַע יָרוֹק בָּהִיר וְצָלוּל. הוּא חָשַׁב שֶׁהִיא עֲלוּלָה לַעֲשׂוֹת מַשֶּׁהוּ מְטוֹרָף – הוּא שָׁמַע שֶׁהִיא חוֹרְרָה פַּעַם אֶת שְׂפָתוֹ הָעֶלְיוֹנָה שֶׁל הֶחָבֵר-לְשֶׁעָבַר שֶׁלָּהּ בְּמַזְלֵג שֶׁזָּרְקָה עָלָיו. הוּא הִפְסִיק לִצְחוֹק וְאָחַז בְּשׁוּלֵי הַשּׁוּלְחָן, מוּכָן לִתְנוּעָה מְהִירָה. לְתַדְהֵמָתוֹ, הָעֵינַיִים הַחֲרוּכוֹת-לְמַרְאֵה הִתְמַלְּאוּ דְּמָעוֹת. "אֲנִי שׂוֹנֵאת אוֹתְךָ, רוּרִי," הִיא אָמְרָה.
הִיא שָׁלְפָה אֶת תִּיקָהּ מִתַּחַת לַשּׁוּלְחָן וְהֵנִיפָה אוֹתוֹ אֶל כְּתֵפָהּ. שִׁיעֲרָה הַשָּׁחוֹר הָאָרוֹךְ נִדְבַּק אֶל לְחַיֶּיהָ כְּשֶׁנֶּאֶבְקָה לְשַׁחְרֵר אֶת הַזָּ'קֵט שֶׁלָּהּ מֵהַכִּיסֵּא. רוּרִי נִזְכַּר בַּחֲדַר הָאוֹכֶל בַּתִּיכוֹן: נְעָרוֹת חוֹמְקוֹת הַחוּצָה, זוֹעֲמוֹת, מַגְשִׁים מְשַׁקְשְׁקִים בִּידֵיהֶן, רַגְלֵיהֶן הָאֲרוּכּוֹת וְהָרָזוֹת מִתְנוֹדְדוֹת עַל נַעֲלֵי עָקֵב גְּבוֹהוֹת. הוּא הִרְגִּישׁ דְּקִירָה שֶׁל נוֹסְטַלְגִּיָּה. הִיא הָיְתָה רַק יַלְדָּה, אָנוֹשְׁקָה – צְעִירָה כָּל כָּךְ, צְעִירָה הַרְבֵּה יוֹתֵר מִמֶּנּוּ.
"הַיי," אָמַר וְזוּבִי, נֶעֱמַד וְחִיבֵּק אֶת אֵנוֹשְׁקָה. "הַיי, סְתָם הִתְבַּדַּחְנוּ."
"לְכוּ לַעֲזָאזֵל עִם הַבְּדִיחוֹת שֶׁלָּכֶם." הִיא סוֹבְבָה אֶת פָּנֶיהָ כְּדֵי שֶׁלֹּא יִרְאוּ שֶׁהִיא בּוֹכָה.
וְזוֹבֵי לִיטֵּף אֶת גַּבָּהּ. "דַּי, דַּי," הוּא אָמַר.
הַקְּבוּצָה יָשְׁבָה בִּדְמָמָה שֶׁל אַשְׁמָה, נְזוּפָה וּמְיוּסֶּרֶת. סְטֶיְיסִי וְרוּרִי הֶחֱלִיפוּ מַבָּט וְקָמוּ עַל רַגְלֵיהֶם. אִישׁ לֹא מָחָה כְּשֶׁהֶחֱלִיקוּ לְתוֹךְ מְעִילֵיהֶם, אֲבָל כְּשֶׁפָּתַח רוּרִי אֶת אַרְנָקוֹ כְּדֵי לְשַׁלֵּם עַל הַמַּשְׁקָאוֹת, וְזוֹבֵי מִצְמֵץ בְּעֵינָיו וְנוֹפֵף בְּיָדוֹ בְּבִיטּוּל, זֶה עָלָיו. אֵנוֹשְׁקָה עֲדַיִין נִצְמְדָה אֵלָיו, פָּנֶיהָ טְמוּנִים בְּצַוּוֹארוֹ.
וְזוֹבֵי דִּיבֵּר אֶל סְטֶיְיסִי בִּלְחִישָׁה. "יֵשׁ לִי בְּקָרוֹב מַשֶּׁהוּ שֶׁאַתְּ תִּהְיִי מוּשְׁלֶמֶת בִּשְׁבִילוֹ," הוּא אָמַר. "תַּזְכִּירִי לִי אֵצֶל מִי אַתְּ?"
סְטֶיְיסִי אָמְרָה לוֹ אֶת שָׁם הַסּוֹכְנוּת שֶׁלָּהּ, מִתְקַשָּׁה לְהָכִיל אֶת שִׂמְחָתָהּ. רוּרִי הֶאֱזִין וְלֹא שָׂמֵחַ כְּלָל. וְזוֹבֵי אָמַר אֶת זֶה לִבְנוֹת כָּל הַזְּמַן, וְשָׁכַח אַחֲרֵי רֶגַע. זֹאת הָיְתָה סְתָם בִּרְכַּת פְּרֵידָה חֲבִיבָה.
הֵם יָצְאוּ מֵהַמִּסְעָדָה וּפָנוּ אֶל הָאִיסְט וִילְג'. רוּרִי הִשְׁתּוֹקֵק לֶאֱחוֹז בְּיָדָהּ שֶׁל סְטֶיְיסִי, אֲבָל הִיא נִרְאֲתָה מְרוּחֶקֶת מִמֶּנּוּ עַכְשָׁיו, שְׁקוּעָה בְּמַחְשְׁבוֹתֶיהָ. מִחוּץ לַחֲנוּת יְרָקוֹת יָשַׁב יֶלֶד עַל שְׁרַפְרַף וּקְטַם קְצוֹוֹת שֶׁל שְׁעוּעִית. סֵפֶר טִיאֲטֵא קְווּצּוֹת שֵׂיעָר סָמִיךְ וְשָׁחוֹר אֶל פִּינַּת מִסְפַּרְתּוֹ. מוּסִיקָה בַּקְעָה מֵחַלּוֹן מֵעֲלֵיהֶם, וְרוּרִי מָתַח אֶת צַוּוֹארוֹ וְהִצְלִיחַ לִרְאוֹת זְרוֹעַ שֶׁל מִישֶׁהוּ, סִיגַרְיָה בּוֹעֶרֶת. הַהֶיכֵּרוּת הַקְּרוֹבָה עִם כָּל זֶה הָיְתָה מְתוּקָה וּמַכְאִיבָה. הוּא סָקַר אֶת חַלּוֹנוֹת הָרַאֲוָוה הַחֲשׁוּכִים וְחִיפֵּשׂ מַשֶּׁהוּ, דְּבַר-מָה סוֹפִי, אַחֲרוֹן, שֶׁהוּא לִיבַּת כָּל הַדְּבָרִים הָאֲחֵרִים, אֲבָל מָצָא רַק אֶת בָּבוּאָתוֹ וּבָבוּאָתָהּ שֶׁל סְטֶיְיסִי. מַבְּטֵיהֶם נִפְגְּשׁוּ עַל הַזְּגוּגִית, וּמִיָּד מִיהֲרוּ לְהִתְרַחֵק. וּלְפֶתַע הוּא תָּפַס שֶׁזֹּאת נְיוּ-יוֹרְק: מָקוֹם שֶׁנּוֹצֵץ מֵרָחוֹק גַּם אַחֲרֵי שֶׁהִגַּעְתָּ אֵלָיו.
הֵם עָלוּ אַרְבַּע קוֹמוֹת שֶׁל מַדְרֵגוֹת לְדִירָתוֹ שֶׁל רוּרִי. סֶדֶק שֶׁל אוֹר זֹהַר מִתַּחַת לְדֶלֶת, פֵּירוּשׁ הַדָּבָר שֶׁצַּ'ארְלְס חָזַר. הֵם מָצְאוּ אוֹתוֹ עוֹמֵד לְיַד שׁוּלְחַן הַמִּטְבָּח, מְנַגֵּב פְּרוּסָה גְּדוֹלָה שֶׁל בָּשָׂר אָדוֹם בְּמַגָּבוֹת נְיָיר. מְבַעֵר הָיָה מְחוּבָּר לַשֶּׁקַע בַּקִּיר וְגַלָּאֵי עָשָׁן מְפוֹרָק נָח לְרַגְלָיו.
"מִסְכֵּן," אָמְרָה סְטֶיְיסִי, מְנַשֶּׁקֶת אוֹתוֹ עַל לֶחְיוֹ. "אַף פַּעַם לֹא מַפְסִיק לַעֲבוֹד."
לְצַ'ארְלְס הָיָה פֹּה כְּמוֹ שֶׁל חָתוּל, קָטָן וּמִתְעַקֵּל מַעְלָה בְּזָוִויּוֹתָיו, לָכֵן הוּא נִרְאֶה שָׂמֵחַ גַּם כְּשֶׁלֹּא שָׂמֵחַ. "בָּשָׂר הוּא נְקוּדַּת הַתּוּרְפָּה שֶׁלִּי," אָמַר. "יֵשׁ לִי מָחָר עֲבוֹדָה עִם סְטֶיְיקִים."
הוּא הִקְרִיחַ בְּטֶרֶם עֵת, וְרוּרִי הֶעָרִיץ אֶת מַרְאֵה הַהִתְגַּבְּרוּת עַל הַתְּלָאוֹת שֶׁהוֹסִיפָה לוֹ הַקָּרַחַת. בַּזְּמַן הָאַחֲרוֹן בָּדַק אֶת קַו הַשֵּׂיעָר שֶׁלּוֹ-עַצְמוֹ כְּדֵי לִמְצוֹא סִימָנֵי נְסִיגָה, אֲבָל רַעֲמַת הַגּוֹלְשִׁים הַבֵּלוֹנְדִּית שֶׁלּוֹ נִרְאֲתָה עוֹד יוֹתֵר שׁוֹפַעַת אֲפִילּוּ. שִׂיא הָאַכְזָרִיּוּת הָיָה שֶׁצַּ'ארְלְס הוּא זֶה שֶׁנּוֹלַד וְגָדַל בְּסַנְטָה קְרוּז לְחוֹפֵי קָלִיפוֹרְנִיָּה.
"מַתְחִילִים," אָמַר צַ'ארְלְס וְהִדְלִיק אֶת הַמַּבְעֵר. הֵם הִסְתַּכְּלוּ אֵיךְ הוּא מַעֲבִיר אֶת הַלֶּהָבָה לְאַט עַל הַבָּשָׂר, הָלוֹךְ וָשׁוֹב, כְּאִילּוּ כִּיסַּח דֶּשֶׁא. פָּנָיו הַחִיצוֹנִיּוֹת שֶׁל הַבָּשָׂר הָפְכוּ אָפוֹר חִיוֵּור. כְּשֶׁכָּל הַצַּד הָיָה מוּכָן, הוּא הָפַךְ אֶת הַסְּטֵיְיק וּבִישֵּׁל קַלּוֹת אֶת צִדּוֹ הַשֵּׁנִי.
"אִיכְס," אָמְרָה סְטֶיְיסִי. "זֶה עוֹד נָא לְגַמְרֵי."
"חַכּוּ," אָמַר צַ'ארְלְס. הוּא הֶעֱבִיר שִׁיפּוּד מַתֶּכֶת בְּתוֹךְ הַלֶּהָבָה עַד שֶׁזָּהַר בְּאָדוֹם. וְאָז הִצְמִיד אֶת הַשִּׁיפּוּד לְבָשָׂר. נִשְׁמָע סָססס, עָלָה רֵיחַ שֶׁל בִּישּׁוּל, וּכְשֶׁהֵרִים אֶת הַשִּׁיפּוּד, פַּס שָׁחוֹר אָרוֹךְ הָיָה מְקוּעְקָע עַל הַסְּטֵיְיק. הוּא חִימֵּם אֶת הַשִּׁיפּוּד עוֹד כַּמָּה פְּעָמִים וְלָחַץ אוֹתוֹ לְבָשָׂר בְּמֶרְחַקִּים קְבוּעִים. עַד מְהֵרָה לֹא נִיתָּן הָיָה לְהַבְדִּיל בֵּינוֹ לְבֵין סְטֵיְיק מֶדְיוּם-רַיֵּיר שֶׁיָּרַד מֵהַגְּרִיל זֶה עַתָּה. רוּרִי הִרְגִּישׁ נַחְשׁוֹל שֶׁל תֵּיאָבוֹן שֶׁלֹּא הָיָה בּוֹ שׁוּם הִגָּיוֹן, כְּמִיהָה לֶאֱכוֹל אֶת הַבָּשָׂר אַף עַל פִּי שֶׁיָּדַע שֶׁהוּא נָא וְקַר.
סְטֶיְיסִי פָּתְחָה אֶת הַמְּקָרֵר. רוּרִי הֶחֱזִיק תָּמִיד אַסְפָּקָה שֶׁל קַוְקַהּ-קוֹלָהּ בִּשְׁבִילָהּ. דָּיֶאט, כַּמּוּבָן, אֲבָל גַּם כַּמָּה פַּחִיּוֹת רְגִילוֹת לְמִקְרֶה שֶׁהִרְוִויחָה אַחַת כָּזֹאת בְּאוֹתוֹ יוֹם וַעֲדַיִין לֹא נָתְנָה פֶּרֶס לְעַצְמָהּ. לְהַפְתָּעָתוֹ, הִיא הוֹצִיאָה כָּעֵת פַּחִית קוֹלָהּ רְגִילָה.
"לֹא אִכְפַּת לִי," הִיא אָמְרָה. "זֹאת אוֹמֶרֶת, בֶּאֱמֶת, מָה כְּבָר הַהֶבְדֵּל?"
רוּרִי הִבִּיט בָּהּ אֲרוּכּוֹת. מֵעוֹלָם לֹא אָמְרָה דָּבָר כָּזֶה עַד עַכְשָׁיו. "מָה עִם וְזוֹבִי?" שָׁאַל, וְהִתְחָרֵט עַל כָּךְ כְּבָר כְּשֶׁאָמַר זֹאת.
"וְזוֹבֵי לֹא יִקַּח אוֹתִי לָעֲבוֹדָה. אַתָּה יוֹדֵעַ אֶת זֶה טוֹב מְאוֹד."
הִיא חִייְּכָה אֵלָיו, וְרוּרִי הִרְגִּישׁ כְּאִילּוּ הֵצִיצָה אֶל מַעֲמַקֵּי הָרְמִיָּיה שֶׁבְּנִשְׁמָתוֹ. "וְזוֹבֵי לֹא מֵבִין כְּלוּם," הוּא אָמַר, אֲבָל זֶה נִשְׁמַע פָּתֵטִי גַּם בְּאוֹזְנָיו.
סְטֶיְיסִי הֶעֶלְתָה וּפָתְחָה אֶת הַחַלּוֹן וְיָצְאָה אֶל מַדְרֵגוֹת הַחֵירוּם. הַשָּׁמַיִם הָיוּ בְּצֶבַע צָהוֹב גּוֹפְרָתִי מוּזָר – יְפֵהפֶה, וְעִם זֹאת נִרְאֶה מְנוּתָּק מֵהַטֶּבַע. הָעֵץ הֶעָלוּב מֵאֲחוֹרֵי הַבִּנְיָין שֶׁל רוּרִי הָיָה רֵיק מַעֲלִים וְצִייֵּר עַל הַשָּׁמַיִם צוּרָה שֶׁל זְגוּגִית סְדוּקָה. סְטֶיְיסִי שָׁתְתָה אֶת הַקּוֹלָה שֶׁלָּהּ בִּלְגִימוֹת זְעִירוֹת וּזְהִירוּת. רוּרִי עָמַד חֲסַר אוֹנִים לִפְנֵי הַחַלּוֹן, מַבִּיט בָּהּ. הָיָה עָלָיו לוֹמַר לָהּ מַשֶּׁהוּ, הוּא יָדַע זֹאת, אֲבָל לֹא הָיָה בָּטוּחַ אֵיךְ.
הוּא טִלְטֵל אֶת הַחֲפִיסָה שֶׁלּוֹ וְהוֹצִיא סִיגַרְיָה וְהִנִּיחַ אוֹתָהּ בְּפִיו. צַ'ארְלְס עָבַד עַל הַסְּטֵיְיק הַשֵּׁנִי. "דֶּרֶךְ אַגַּב," אָמַר צַ'ארְלְס, מְסַמֵּן בְּסַנְטֵרוֹ לְעֵבֶר נְקוּדָּה קְרוֹבָה לְרֹאשׁוֹ שֶׁל רוּרִי, "אָפִיתִי לָנוּ עוּגָה – עוּגָה אֲמִיתִּית."
רוּרִי הִסְתּוֹבֵב בְּהַפְתָּעָה וְהֵרִים מַגָּשׁ שֶׁהָיָה מוּנָּח עַל הַמְּקָרֵר. זֹאת הָיְתָה עוּגָה גְּבוֹהָה וְאֵלֵגַנְטִית עִם פְּרָחִים עֲנָקִיִּים מִקְצֶפֶת סְבִיב שׁוּלֶיהָ. "צַ'ארְלְס," אָמַר רוּרִי, מְבוּלְבָּל, "זֶה לֹא מָה שֶׁעָשִׂיתָ כָּל הַשָּׁבוּעַ?"
"כֵּן," אָמַר צַ'ארְלְס, "אֲבָל רַק בִּשְׁבִיל אֲנָשִׁים זָרִים. וְאַף פַּעַם לֹא לְמַאֲכָל."
הוּא רָכַן מֵעַל הַסְּטֵיְיק, הַמַּבְעֵר מִלְּחַשֵּׁשׁ עַל פְּנֵי הַבָּשָׂר הַלַּח. הוּא נִרְאֶה נָבוֹךְ, כְּאִילּוּ בְּחִירָתוֹ לְהָכִין עוּגָה אֲמִיתִּית הִיא חוּלְשָׁה שֶׁלֹּא נָהַג לְהוֹדוֹת בָּהּ לְעִתִּים קְרוֹבוֹת. הֲכָנוֹת שֶׁל צַ'ארְלְס גָּרְמָה לְרוּרִי לְהִתְבַּיֵּישׁ – צַ'ארְלְס אָמַר מָה שֶׁהוּא מַרְגִּישׁ, וְלֹא הָיָה אִכְפַּת לוֹ אֵיךְ זֶה נִשְׁמָע.
רוּרִי יָצָא דֶּרֶךְ הַחַלּוֹן וְהִתְיַישֵּׁב לְצַד סְטֶיְיסִי. סוֹרְגֵי מַדְרֵגוֹת הַחֵירוּם הָיוּ קָרִים מִבַּעַד לַגִּ'ינְס שֶׁלּוֹ. סְטֶיְיסִי הֶחֱזִיקָה אֶת הַקּוֹלָה בְּיָד אַחַת וְאָחֲזָה בְּיָדוֹ שֶׁל רוּרִי בְּיָדָהּ הַשְּׁנִיָּיה. הֵם הִבִּיטוּ בַּשָּׁמַיִם הַצְּהוּבִּים וְהֶחֱזִיקוּ יָדַיִים חָזָק, כְּאִילּוּ מַשֶּׁהוּ עוֹמֵד לִקְרוֹת.
לִבּוֹ שֶׁל רוּרִי הָלַם בְּחוֹזְקָה. "אָז אוּלַי זֶה לֹא יַעֲבוֹד," הוּא אָמַר. "הַדּוּגְמָנוּת. אוּלַי זֶה פָּשׁוּט לֹא יִקְרֶה."
הוּא חִיפֵּשׂ בְּפָנֶיהָ סִימָן כָּלְשֶׁהוּ לְכָךְ שֶׁהִיא מוּפְתַּעַת, אֲבָל לֹא הָיָה כָּזֶה. הִיא הִבִּיטָה בּוֹ בְּרוֹגַע, וְלָרִאשׁוֹנָה הִרְגִּישׁ רוּרִי שֶׁסְּטֶיְיסִי מְבוּגֶּרֶת מִמֶּנּוּ, שֶׁיֵּשׁ בְּרֹאשָׁהּ דְּבָרִים שֶׁהוּא לֹא מֵבִין וְלֹא מַכִּיר בִּכְלָל. הִיא קָמָה וְנָתְנָה אֶת הַקּוֹלָה שֶׁלָּהּ לְרוּרִי. אַחֵר כָּךְ הֶחֱזִיקָה בְּמַעֲקֵה מַדְרֵגוֹת הַחֵירוּם וְהֵרִימָה אֶת גּוּפָהּ לַעֲמִידַת יָדַיִים. רוּרִי עָצַר אֶת נְשִׁימָתוֹ, מַבִּיט בְּתַדְהֵמָה מְבוֹהֶלֶת בְּשַׁרְבִיט גּוּפָהּ הַצָּנוּם מִתְנוֹדֵד עַל רֶקַע הַשָּׁמַיִם הַצְּהוּבִּים. הִיא לֹא הִתְקַשְּׁתָה לְאַזֵּן אֶת עַצְמָהּ, וְרִיחֲפָה לָהּ שָׁם בְּמֶשֶׁךְ פֶּרֶק זְמַן שֶׁנִּרְאֶה אָרוֹךְ, בְּטֶרֶם קִיפְּלָה בַּחֲזָרָה אֶת גּוּפָהּ וְעָמְדָה שׁוּב עַל רַגְלֶיהָ.
"אִם זֶה לֹא יַעֲבוֹד," הִיא אָמְרָה, "אָז אֲנִי אֶמְצָא דֶּרֶךְ אַחֶרֶת לִרְאוֹת אֶת הָעוֹלָם."
הִיא נָטְלָה אֶת פָּנָיו שֶׁל רוּרִי בְּיָדֶיהָ וְנִישְּׁקָה אוֹתוֹ עַל פִּיו – נְשִׁיקָה חֲזָקָה שֶׁיֵּשׁ בָּהּ דְּחִיפוּת עֲנוּגָּה שֶׁל מִי שֶׁעוֹמֶדֶת לַעֲלוֹת עַל רַכֶּבֶת. וְאָז פָּנְתָה וְהִבִּיטָה בַּשָּׁמַיִם. רוּרִי בָּהָה בָּהּ וּבְאוֹפֶן מוּזָר הָיָה מְפוּחָד מִכָּךְ שֶׁתַּעֲשֶׂה זֹאת, שֶׁתִּמְצָא דֶּרֶךְ אַחֶרֶת. הוּא דִּמְיֵין אֶת סְטֶיְיסִי בְּמָקוֹם רָחוֹק, מַבִּיטָה לְאָחוֹר לְעֶבְרוֹ, לְעֵבֶר הָעוֹלָם הַזֶּה שֶׁלָּהֶם, כְּאִילּוּ הָיָה חֲלוֹם בָּהִיר וְנוֹצֵץ שֶׁהֶאֱמִינָה בּוֹ פַּעַם.
"קְחִי אוֹתִי אִיתְּךָ," הוּא אָמַר.







https://www.shortstoryproject.com/he/story/%d7%a2%d7%99%d7%a8-%d7%94%d7%91%d7%a8%d7%a7%d7%aa/
#כְּתִיבְהַנְשִׁיתַ#נְיוּ-יוֹרְק#ספרותאמריקאית#צַרְכָנוּת#תֶּרְבּוּתָאמֵרִיקָאִית