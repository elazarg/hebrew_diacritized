אַנְדְרֵס הִסְפִּיק לְהַגִּיעַ לַבַּנְק רַק מַמָּשׁ לִפְנֵי הַסְּגִירָה, אָז בָּרוּר שֶׁהַתּוֹר הָיָה בִּלְתִּי נִגְמָר, וְהוּא נִתְקַע מֵאֲחוֹרֵי שְׁתֵּי נָשִׁים שֶׁהַשִּׂיחָה הַקּוֹלָנִית וְהַטִּיפְּשִׁית שֶׁלָּהֶן הִכְנִיסָה אוֹתוֹ לְמַצַּב רוּחַ רַצְחָנִי. בֵּין כֹּה אַף פַּעַם לֹא הָיָה לוֹ מַצַּב רוּחַ טוֹב בִּמְיוּחָד, לְאַנְדְרֵס – מְבַקֵּר סִפְרוּת שֶׁנּוֹדַע בִּפְרָאוּת הָאֵלֵגַנְטִית וְהַיְּגֵעָה שֶׁבָּהּ חִיסֵּל כִּמְעַט כָּל דָּבָר שֶׁסָּקַר.
בְּשָׁעָה שֶׁהַתּוֹר הַכָּפוּל עֲדַיִין הִשְׂתָּרֵךְ מִשְּׁנֵי צִדֵּי הַחֶבֶל, תָּלְתָה אַחַת הַפְּקִידוֹת עַל חַלּוֹנָהּ אֶת הַשֶּׁלֶט "עֶמְדָּה סְגוּרָה" וַהֲלָכָה לְחֶלְקוֹ הָאֲחוֹרִי שֶׁל הַבַּנְק, וָשָׁם נִשְׁעֲנָה עַל שׁוּלְחָן וְהֵחֵלָּה לְהַעֲבִיר אֶת הַזְּמַן עִם גֶּבֶר שֶׁנָּבָר בַּדַּפִּים. הַנָּשִׁים שֶׁעָמְדוּ לִפְנֵי אַנְדְרֵס קָטְעוּ אֶת שִׂיחָתָן וְהִבִּיטוּ בִּפְקִידָה בְּשִׂנְאָה. "כֵּן, לָמָּה לֹא?" אָמְרָה אַחַת מֵהֶן. הִיא פָּנְתָה לְאַנְדְרֵס וְהוֹסִיפָה, בְּבִיטָּחוֹן שֶׁיַּסְכִּים עִמָּהּ, "עוֹד מַגָּע אֱנוֹשִׁי קָטָן וְנָעִים, שֶׁתָּמִיד מַשְׁאִיר בָּנוּ טַעַם שֶׁל עוֹד".
אַנְדְרֵס כְּבָר גִּיבֵּשׁ שִׂנְאָה גּוֹבֶרֶת מִשֶּׁלּוֹ כְּלַפֵּי הַפְּקִידָה, אֲבָל מִיָּד הִפְנָה אוֹתָהּ כְּלַפֵּי הַבַּכְיָינִית הַיּוּמְרָנִית שֶׁלְּפָנָיו. "כָּל כָּךְ לֹא הוֹגֵן," הוּא אָמַר. "מַמָּשׁ טְרָאגִי. אִם הֵם לֹא קוֹטְעִים אֶת הָרֶגֶל הַלֹּא נְכוֹנָה אוֹ מַפְצִיצִים אֶת הַכְּפָר שֶׁנּוֹלַדְתָּ בּוֹ, הֵם סוֹגְרִים אֶת הָעֲמָדוֹת שֶׁלָּהֶם."
הִיא עָמְדָה עַל שֶׁלָּהּ. "לֹא אָמַרְתִּי שֶׁזֶּה טְרָאגִי," אָמְרָה. "אֲנִי פָּשׁוּט חוֹשֶׁבֶת שֶׁזֹּאת דֶּרֶךְ דֵּי גְּרוּעָה לְהִתְיַיחֵס לְלָקוֹחוֹת." "בִּלְתִּי נִסְלַחַת," אָמַר אַנְדְרֵס. "אֱלוֹהִים יְשַׁלֵּם לָהֶם." הִיא מָצְצָה אֶת לְחַיֶּיהָ, אֲבָל בָּהֲתָה בְּחָלָל בְּלִי לְהַבִּיט בּוֹ וְלֹא אָמְרָה דָּבָר. אַנְדְרֵס רָאָה שֶׁהָאִישָּׁה הָאַחֶרֶת, הַחֶבְרָה שֶׁלָּהּ, מַבִּיטָה לְאוֹתוֹ הַכִּיוּוּן. וְאָז הִפְסִיקוּ הַפְּקִידִים אֶת עֲבוֹדָתָם, וְהַלָּקוֹחוֹת הִסְתּוֹבְבוּ לְאַט, וּדְמָמָה יָרְדָה עַל הַבַּנְק. שְׁנֵי גְּבָרִים בְּכוֹבְעֵי גֶּרֶב שְׁחוֹרִים וַחֲלִיפוֹת כְּחוּלּוֹת עָמְדוּ לְיַד הַדֶּלֶת. אֶחָד מֵהֶם הִצְמִיד אֶקְדָּח לְצַוּוֹארוֹ שֶׁל הַשּׁוֹמֵר. עֵינֵי הַשּׁוֹמֵר הָיוּ עֲצוּמוֹת, וּשְׂפָתָיו נָעוּ. הַשֵּׁנִי הֶחֱזִיק רוֹבֶה קָצוּץ קָנָה. "סָתְמוּ תֻּ'פִּיּוֹת הַגְּדוֹלִים שֶׁלָּכֶם!" אָמַר הָאִישׁ עִם הָאֶקְדָּח, אַף שֶׁאִישׁ לֹא הוֹצִיא מִילָּה. "אִם אַחַת הַפְּקִידוּת לוֹחֶצֶת עַל הָאַזְעָקָה, אֲנִי מַשְׁחִיל אֶת כּוּלְּכֶם. בָּרוּר?"
הַפְּקִידוֹת הִנְהֲנוּ.
"אוֹי, כָּל הַכָּבוֹד," אָמַר אַנְדְרֵס. "מִשֶּׁחִיל". הוּא פָּנָה אֶל הָאִישָּׁה שֶׁלְּפָנָיו. "תַּסְרִיט מְעוּלֶּה, אָה? שִׁירַת אֶגְרוֹפִי הַפְּלָדָה שֶׁל הַמַּעֲמָד הַמְּסוּכָּן."
הִיא הִבִּיטָה בּוֹ עַל סַף דְּמָעוֹת.
הָאִישׁ עִם הָרוֹבֶה דָּחַף אֶת הַשּׁוֹמֵר עַד שֶׁנָּפַל עַל הַבִּרְכַּיִים. הוּא מָסַר אֶת הָרוֹבֶה לְשׁוּתָּפוֹ וּמָשַׁךְ בְּחוֹזְקָה אֶת פִּרְקֵי יָדָיו שֶׁל הַשּׁוֹמֵר מֵאֲחוֹרֵי גַּבּוֹ וְנָעַל אוֹתָם יַחַד בַּזּוּג אֲזִיקִּים. הוּא הִפִּיל אוֹתוֹ לָרִצְפָּה בִּבְעִיטָה בֵּין הַשְׁכָּמוֹת. אַחֵר כָּךְ לָקַח אֶת הָרוֹבֶה שֶׁלּוֹ בַּחֲזָרָה וְנִיגַּשׁ אֶל שַׁעַר הַבִּיטָּחוֹן שֶׁבִּקְצֵה הַדֶּלְפֵּק. הוּא הָיָה נָמוּךְ וְכָבֵד וְנָע בְּאִיטִּיּוּת מוּזָרָה, אֲפִילּוּ עַצְלוּת. "תִּפְתְּחוּ לוֹ", אָמַר הַשּׁוּתָּף שֶׁלּוֹ. הָאִישׁ עִם הָרוֹבֶה פָּתַח אֶת הַשַּׁעַר וּפָסַע לְאִטּוֹ לְאוֹרֶךְ שׁוּרַת הַפְּקִידוֹת. הוּא נָתַן לְכָל אַחַת מֵהֶן שַׂקִּית אַשְׁפָּה. כְּשֶׁהִגִּיעַ לָעֶמְדָּה הָרֵיקָה הִסְתַּכֵּל לְעֶבְרוֹ שֶׁל הָאִישׁ עִם הָאֶקְדָּח, וְהָאִישׁ אָמַר, "שֶׁל מִי הָעֶמְדָּה הַזֹּאת?"
אַנְדְרֵס צָפָה בִּפְקִידָה. הִיא הִנִּיחָה אֶת יָדָהּ עַל גְּרוֹנָהּ וּפָנְתָה אֶל הָאִישׁ שֶׁדִּיבְּרָה אִיתּוֹ קוֹדֶם. הוּא הִנְהֵן. "שֶׁלִּי," הִיא אָמְרָה.
"אָז תָּזִיזִי אֶת הַתַּחַת הַשֶּׁמֶן שֶׁלְּךָ וּתְמַלְּאִי אֶת הַשַּׂקִּית הַזֹּאת."
"הִנֵּה," אָמַר אַנְדְרֵס לָאִישָּׁה שֶׁלְּפָנָיו. "יֵשׁ צֶדֶק בָּעוֹלָם."
"הַיי, חַכְמוֹלוֹג! אֲנִי אָמַרְתִּי לְךָ לְדַבֵּר?"
"לֹא," אָמַר אַנְדְרֵס.
"אָז סָתוּם ת'פה שֶׁלְּךָ."
"שָׁמַעְתָּ אֶת זֶה?" אָמַר אַנְדְרֵס. "'חַכְמוֹלוֹג'. יָשָׁר מִתּוֹךְ 'הָרוֹצְחִים'".
"בְּבַקָּשָׁה, תִּהְיֶה בְּשֶׁקֶט," אָמְרָה הָאִישָּׁה.
"הַיי, אַתָּה חֵירֵשׁ אוֹ מָה?" הָאִישׁ עִם הָאֶקְדָּח נִיגַּשׁ אֶל אַנְדְרֵס. הוּא תָּקַע אֶת הַנֶּשֶׁק בְּצַלְעוֹתָיו. "אַתָּה חוֹשֵׁב שֶׁאֲנִי מְשַׂחֵק מִשְׂחָקִים?"
"לֹא," אָמַר אַנְדְרֵס, אֲבָל הַקָּנֶה דִּיגְדֵּג כְּמוֹ אֶצְבַּע זְקוּרָה וְהוּא נֶאֱלַץ לְהַבְלִיעַ אֶת הַצִּחְקוּקִים. הוּא עָשָׂה זֹאת בְּאֶמְצָעוּת מַבָּט יָשִׁיר בְּעֵינָיו שֶׁל הָאִישׁ, שֶׁנִּרְאוּ בְּבֵירוּר מֵאֲחוֹרֵי הַחוֹרִים בְּכוֹבַע: חִיוְּורוֹת, כְּחוּלּוֹת, בַּעֲלוֹת שׁוּלַיִים גַּסִּים אַדְמוּמִיִּים. הָעַפְעַף הַשְּׂמָאלִי שֶׁל הָאִישׁ לֹא הִפְסִיק לִרְטוֹט. הֶבֶל פִּיו נָשָׂא רֵיחַ חוּמְצִי חַד שֶׁהִימֵּם אֶת אַנְדְרֵס יוֹתֵר מִכָּל מָה שֶׁקָּרָה עַד כֹּה, וְהוּא הֵחֵל לְפַתֵּחַ תְּחוּשָׁה שֶׁל חוֹסֶר נוֹחוּת כְּשֶׁהָאִישׁ נָעַץ בּוֹ שׁוּב אֶת הָאֶקְדָּח.
"אֲנִי מוֹצֵא חֵן בְּעֵינֶיךָ, חַכְמוֹלוֹג?" הוּא אָמַר. "אַתָּה רוֹצֶה לִמְצוֹץ לִי תָּ'זִין?"
"לֹא," אָמַר אַנְדְרֵס.
"אָז תָּעִיף מִמֶּנִּי אֶת הָעֵינַיִים."
אַנְדְרֵס מִיקֵּד אֶת מַבָּטוֹ בְּנַעֲלֵי הַאוֹקְסְפוֹרְד הַמַּבְרִיקוֹת שֶׁל הָאִישׁ.
"לֹא שָׁם לְמַטָּה. שָׁם, לְמַעְלָה." הוּא תָּקַע אֶת הָאֶקְדָּח תַּחַת סַנְטֵרוֹ שֶׁל אַנְדְרֵס וְדָחַף אוֹתוֹ כְּלַפֵּי מַעְלָה עַד שֶׁאַנְדְרֵס הִסְתַּכֵּל עַל הַתִּקְרָה.
אַנְדְרֵס מֵעוֹלָם לֹא הִתְיַיחֵס יוֹתֵר מִדַּי לַחֵלֶק הַזֶּה שֶׁל הַבַּנְק, בִּנְיָין יָשָׁן וּפוֹמְפּוֹזִי עִם רְצָפוֹת וְדֶלְפֵּקִים וְעַמּוּדִים עֲשׂוּיִים שֶׁיֵּשׁ, וְעִיטּוּרִים מוּזְהָבִים מֵעַל עֶמְדוֹת הַפְּקִידִים. הַתִּקְרָה הַמְּקוּמֶּרֶת עוּטְּרָה בִּדְמוּיוֹת מִיתוֹלוֹגִיּוֹת, שֶׁאַנְדְרֵס קָלַט בַּחֲטָף אֶת כִּיעוּרָן הַבַּשְׂרָנִי עָטוּף הַטּוֹגָה שָׁנִים רַבּוֹת לִפְנֵי כֵן, וּמֵאָז סֵרֵב לְהַבְחִין בָּהֶן. כָּעֵת לֹא הָיְתָה לוֹ בְּרֵירָה אֶלָּא לִבְחוֹן בְּעִיּוּן אֶת עֲבוֹדָתוֹ שֶׁל הָאָמָּן. הִיא הָיְתָה אֲפִילּוּ גְּרוּעָה מִשֶּׁזָּכָר, וְהִיא בּוּצְּעָה בִּרְצִינוּת תְּהוֹמִית. הָאָמָּן יָדַע כַּמָּה טְרִיקִים, וְהוּא הִשְׁתַּמֵּשׁ בָּהֶם שׁוּב וָשׁוּב – מֵעֵין סוֹמֶק אֲדַמְדַּם בְּתַחְתִּית הָעֲנָנִים, מַבָּט בַּיְישָׁנִי לְאָחוֹר עַל פְּנֵיהֶם שֶׁל הַקּוֹפְיְדוֹנִים וְהַפְּאוֹנִים. הַתִּקְרָה הָיְתָה עֲמוּסָה בְּכָל מִינֵי תְּמוּנוֹת תֵּיאַטְרָלִיּוֹת, אֲבָל אֶת עֵינוֹ שֶׁל אַנְדְרֵס צִדּוֹ זֵאוּס וְאֵירוֹפָּה, שֶׁבַּגִּרְסָה הַנּוֹכְחִית לָבְשׁוּ אֶת דְּמוּיוֹתֵיהֶם שֶׁל פָּר שֶׁקּוֹרַץ לַפָּרָה מֵאֲחוֹרֵי עֲרֵימַת שַׁחַת. כְּדֵי שֶׁהֵפֵרָה תֵּירָאֶה סֶקְסִית, הֶעֱנִיק לָהּ הַצַּיָּיר יְרֵכַיִים מְעוּגָּלוֹת וּמַזְמִינוֹת וְרִיסִים אֲרוּכִּים מוּשְׁפָּלִים שֶׁדַּרְכָּם הֵשִׁיבָה לְפָר מַבָּט חוּשָׁנִי. הֵפֵר עָטָה חִיּוּךְ מְדוּשָּׁן עוֹנֶג וְהֵרִים גַּבּוֹת. אִילּוּ הָיְתָה יוֹצֵאת מִפִּיו בּוּעַת דִּיבּוּר, הָיָה כָּתוּב בָּהּ, "הוֹפָּה, הוֹפָּה."
"מָה כָּל כָּךְ מַצְחִיק, חַכְמוֹלוֹג?"
"כְּלוּם."
"אַתָּה חוֹשֵׁב שֶׁאֲנִי מַצְחִיק? אַתָּה חוֹשֵׁב שֶׁאֲנִי אֵיזֶה לֵיצָן?"
"לֹא."
"אַתָּה חוֹשֵׁב שֶׁאַתָּה יָכוֹל לְהִתְעַסֵּק אִיתִּי?"
"לֹא."
"עוֹד פַּעַם אַחַת אַתָּה מִתְעַסֵּק אִיתִּי, אַתָּה גָּמוּר. קַאפִּישׁ?"
אַנְדְרֵס פָּרַץ בִּצְחוֹק. הוּא כִּיסָּה אֶת פִּיו בִּשְׁתֵּי יָדַיִים וְאָמַר, "סְלִיחָה, סְלִיחָה," וְאָז נָחַר בְּחוֹסֶר אוֹנִים דֶּרֶךְ אֶצְבְּעוֹתָיו וְאָמַר, "קָאפִישׁ – אוֹי, אֱלוֹהִים, קַאפִּישׁ," וּבְאוֹתוֹ רֶגַע הָאִישׁ עִם הָאֶקְדָּח הָרִים אֶת הָאֶקְדָּח וְיָרָה לְאַנְדְרֵס יָשָׁר בְּרֹאשׁ.
הַכַּדּוּר רִיסֵּק אֶת הַגּוּלְגּוֹלֶת שֶׁל אַנְדְרֵס, פִּילֵּס אֶת דַּרְכּוֹ דֶּרֶךְ מוֹחוֹ וְיָצָא מֵאֲחוֹרֵי אוֹזְנוֹ הַיְּמָנִית, מְשַׁגֵּר רְסִיסֵי עֶצֶם אֶל תּוֹךְ קְלִיפַּת הַמּוֹחַ, כְּפִיס הַמּוֹחַ, חֲזָרָה לְעֵבֶר גַּרְעִינֵי הַבָּסִיס וּמַטָּה לְתוֹךְ הַתָּלָמוּס. אֲבָל לִפְנֵי שֶׁכָּל זֶה הִתְרַחֵשׁ הֵנִיעָה הַהוֹפָעָה הָרִאשׁוֹנָה שֶׁל הַכַּדּוּר בַּמּוֹחַ הַגָּדוֹל שַׁרְשֶׁרֶת אֵירוּעִים מִתְנַפֶּצֶת שֶׁל מַעֲבַר יוֹנִים וְהוֹלָכָה עֲצַבִּית. בְּשֶׁל מְקוֹרָם הַמְּשׁוּנֶּה הֵם פָּעֲלוּ בְּתַבְנִית מְשׁוּנֶּה וְהֵקִימוּ לַחַיִּים, מִכּוֹחַ הַמַּזָּל בִּלְבַד, אַחֵר-צָהֳרַיִים קַיְּיצִי אֶחָד, מִלִּפְנֵי אַרְבָּעִים שָׁנָה בְּעֵרֶךְ, שֶׁנִּמְחָה מִזְּמַן מִן הַזִּיכָּרוֹן. אַחֲרֵי שֶׁפָּגַע בַּגּוּלְגּוֹלֶת נָע הַכַּדּוּר בִּמְהִירוּת מָאתַיִים וַחֲמִישִּׁים מֶטֶר לִשְׁנִיָּיה, קֶצֶב קַרְחוֹנִי עָצֵל וְעָלוּב בְּיַחַס לְבָרָק הַסִּינֵפָּטִי שֶׁהִבְזִיק סְבִיבוֹ. מֵרֶגַע שֶׁחָדַר אֶל הַמּוֹחַ אֵפוֹא הָיָה הַכַּדּוּר נָתוּן לְתִיוּוּכוֹ שֶׁל זְמַן מוֹחִי, שֶׁהֶעֱנִיק לְאַנְדְרֵס שֶׁפַע שֶׁל פְּנַאי לְהַרְהֵר בַּתְּמוּנָה, אֲשֶׁר, אִם לִנְקוֹט בַּבִּיטּוּי שֶׁהָיָה מְעוֹרֵר בּוֹ תִּיעוּב, "חָלְפָה לְנֶגֶד עֵינָיו".
רָאוּי לְצַיֵּין אֶת מָה שֶׁאַנְדְרֵס לֹא זֵכֶר, בְּהִתְחַשֵּׁב בְּמָה שֶׁכֵּן זֵכֶר. הוּא לֹא זָכַר אֶת הַמְּאַהֶבֶת הָרִאשׁוֹנָה שֶׁלּוֹ, שָׂרִי, אוֹ אֶת מָה שֶׁאָהַב בָּהּ בְּטֵירוּף, יוֹתֵר מִכָּל, לִפְנֵי שֶׁזֶּה הִתְחִיל לְעַצְבֵּן אוֹתוֹ – תַּאֲוַות הַבְּשָׂרִים נְטוּלַת הַבּוּשָׁה שֶׁלָּהּ, בִּמְיוּחָד הַחִיבָּה הַלְּבָבִית שֶׁנָּהֲגָה בָּאֵיבָר שֶׁלּוֹ, שֶׁאוֹתוֹ כִּינְּתָה מַר חֲפַרְפֶּרֶת, בְּמִשְׁפָּטִים כְּמוֹ, "אוֹ-הוֹ, נִרְאֶה שָׁמַר חֲפַרְפֶּרֶת רוֹצֶה לְשַׂחֵק", אוֹ "בּוֹא נַחְבִּיא אֶת מַר חֲפַרְפֶּרֶת!" אַנְדְרֵס לֹא זָכַר אֶת אִשְׁתּוֹ, שֶׁגַּם אוֹתָהּ אָהַב לִפְנֵי שֶׁהִתִּישָׁה אוֹתוֹ בְּהִתְנַהֲגוּתָהּ הַצְּפוּיָה, אוֹ אֶת בִּתּוֹ, שֶׁהָיְתָה כָּעֵת פְּרוֹפֵסוֹרִית חֲמוּרַת סֵבֶר לְכַלְכָּלָה בְּדַרְטָמוֹת. הוּא לֹא זָכַר שֶׁעָמַד מַמָּשׁ מִחוּץ לְדֶלֶת חֲדֵרָה בְּשָׁעָה שֶׁהִטִּיפָה לְדוּבִּי שֶׁלָּהּ עַל שׁוֹבְבוּתוֹ וְתֵיאֲרָה אֶת הָעוֹנָשִׁים הַמְּזַעְזְעִים בֶּאֱמֶת שֶׁכְּפוּנֵי יְקַבֵּל אִם לֹא יֶשְׁנָהּ אֶת דְּרָכָיו. הוּא לֹא זָכַר שׁוּרָה אַחַת מִתּוֹךְ מֵאוֹת הַשִּׁירִים שֶׁלָּמַד בְּעַל פֹּה בִּנְעוּרָיו כְּדֵי שֶׁיּוּכַל לִגְרוֹם לְעַצְמוֹ צְמַרְמוֹרֶת כְּשֶׁיִּרְצֶה –  לֹא "שׁוֹתְקִים עַל הַר דְּאַרְיָין, בְּפִסְגָּתוֹ", אוֹ "אֵלַי, בַּיּוֹם הַזֶּה שָׁמַעְתִּי" אוֹ "כָּל חֲמוּדִי? כּוּלָּם, אָמַרְתָּ? עַיִט בְּכוֹר-שָׂטָן! כּוּלָּם?", דָּבָר מִכָּל אֵלֶּה לֹא זֵכֶר. אַף לֹא אֶחָד. אַנְדְרֵס לֹא זָכַר אֶת אִמּוֹ הַגּוֹסֶסֶת אוֹמֶרֶת עַל אָבִיו, "הָיִיתִי צְרִיכָה לִדְקוֹר אוֹתוֹ כְּשֶׁיָּשֵׁן."
הוּא לֹא זָכַר אֶת פְּרוֹפֵסוֹר ג'וּזְפֶּס, שֶׁסִּיפֵּר לְתַלְמִידָיו שֶׁבְּסִיצִילְיָה שׁוּחְרְרוּ אֲסִירִים אָתוּנָאִים אִם יָדְעוּ לְדַקְלֵם אֶת אַייְסְכִילוּס, וְאָז דִּקְלֵם אֶת אַיְיסִכְלוּס בְּעַצְמוֹ, עַל הַמָּקוֹם, בִּיוָונִית. אַנְדְרֵס לֹא זָכַר כֵּיצַד בָּעֲרוּ עֵינָיו לְקוֹל הַצְּלִילִים הַלָּלוּ. הוּא לֹא זָכַר אֶת הַהַפְתָּעָה שֶׁחָשׁ כְּשֶׁרָאָה אֶת שְׁמוֹ שֶׁל חָבֵר מֵהָאוּנִיבֶרְסִיטָה עַל עֲטִיפַת רוֹמָן, זְמַן קָצָר אַחֲרֵי שֶׁסִּייְּמוּ אֶת הַלִּימּוּדִים, אוֹ אֶת הַכָּבוֹד שֶׁחָשׁ כְּלַפָּיו אַחֲרֵי שֶׁקָּרָא אֶת הַסֵּפֶר. הוּא לֹא זָכַר אֶת הָעוֹנֶג שֶׁבַּחֲלוּקַּת כָּבוֹד.
אַנְדְרֵס גַּם לֹא זָכַר שֶׁרָאָה אִישָּׁה מְזַנֶּקֶת אֶל מוֹתָהּ מֵהַבִּנְיָין שֶׁמִּמּוּל, יָמִים סְפוּרִים בִּלְבַד אַחֲרֵי שֶׁבִּתּוֹ נוֹלְדָה. הוּא לֹא זָכַר שֶׁצָּעַק "שֶׁאֱלוֹהִים יַעֲזוֹר!" הוּא לֹא זָכַר שֶׁנָּהַג בִּמְכוֹנִית שֶׁל אַבָּא שֶׁלּוֹ בְּכַוּוֹנָה לְתוֹךְ עֵץ, אוֹ שֶׁשְּׁלוֹשָׁה שׁוֹטְרִים בָּעֲטוּ לוֹ בַּצְּלָעוֹת בְּהַפְגָּנָה נֶגֶד הַמִּלְחָמָה, אוֹ שֶׁהִתְעוֹרֵר בִּצְחוֹק. הוּא לֹא זָכַר מָתַי הֵחֵל לְהִתְיַיחֵס לַעֲרֵימַת הַסְּפָרִים שֶׁעַל שׁוּלְחָנוֹ בְּשַׁעֲמוּם וְאֵימָה, אוֹ מָתַי הֵחֵל לִכְעוֹס עַל סוֹפְרִים מִפְּנֵי שֶׁכָּתְבוּ אוֹתָם. הוּא לֹא זָכַר מָתַי כָּל דָּבָר הֵחֵל לְהַזְכִּיר לוֹ מַשֶּׁהוּ אַחֵר.
זֶה מָה שֶׁהוּא זֵכֶר. חוֹם. מִגְרַשׁ בֶּיְיסְבּוֹל. דֶּשֶׁא מַצְהִיב, זִמְזוּם הַחֲרָקִים, אֶת עַצְמוֹ נִשְׁעָן עַל עֵץ בְּשָׁעָה שֶׁיַּלְדֵי הַשְּׁכוּנָה מִתְכַּנְּסִים לְמִשְׂחָק. הוּא מַשְׁקִיף וְרוֹאֶה אֶת הָאֲחֵרִים מִתְוַוכְּחִים עַל גְּאוֹנוּתָם הַיַּחֲסִית שֶׁל מִנֵּטֶל וּמִיֵּיז. הֵם הִתְעַסְּקוּ בַּנּוֹשֵׂא הַזֶּה כָּל הַקַּיִץ, וְהוּא כְּבָר מְעַיֵּיף אֶת אַנְדְרֵס: מוּעָקָה, כְּמוֹ הַחוֹם.
וְאָז מַגִּיעִים שְׁנֵי הַיְּלָדִים הָאַחֲרוֹנִים, קוֹיְל וּבֶן דָּוִד שָׁלֵו מִמִּיסִיסִיפִּי. אַנְדְרֵס לֹא פָּגַשׁ אֶת הַבֵּן דָּוִד שֶׁל קוֹיְל לִפְנֵי כֵן, וְלֹא יַרְאֶה אוֹתוֹ שׁוּב לְעוֹלָם. הוּא אוֹמֵר שָׁלוֹם עִם הָאֲחֵרִים, אֲבָל לֹא מִתְיַיחֵס אֵלָיו יוֹתֵר עַד שֶׁהֵם מִתְחַלְּקִים לַקְּבוּצוֹת, וּמִישֶׁהוּ שׁוֹאֵל אֶת הַבֵּן דָּוִד בְּאֵיזֶה תַּפְקִיד הוּא רוֹצֶה לְשַׂחֵק. "בַּהֲגָנָה" הַיֶּלֶד אוֹמֵר, "הֲגַנָּה הִיא הֲכִי טוֹב הִיא יֵשׁ". אַנְדְרֵס מִסְתּוֹבֵב וּמִסְתַּכֵּל עָלָיו. הוּא רוֹצֶה לִשְׁמוֹעַ אֶת הַבֵּן דָּוִד שֶׁל קוֹיְל חוֹזֵר עַל מָה שֶׁאָמַר כָּרֶגַע, אֲבָל הוּא יוֹדֵעַ שֶׁמּוּטָב לוֹ לֹא לְבַקֵּשׁ. הָאֲחֵרִים יַחְשְׁבוּ שֶׁהוּא סְתָם גּוֹעֳלִי, לוֹעֵג כָּכָה לַדִּקְדּוּק שֶׁל הַיֶּלֶד. אֲבָל זֶה לֹא הָעִנְיָין, לֹא הָעִנְיָין בִּכְלָל – הָעִנְיָין הוּא שֶׁבְּאוֹפֶן מְשׁוּנֶּה אַנְדְרֵס מִשֶּׁתְּלַהֵב, הוּא חָשׁ הִתְעַלּוּת נוֹכֵחַ שְׁתֵּי הַמִּילִּים הָאַחֲרוֹנוֹת הַלָּלוּ, הֱיוֹתָן לֹא צְפוּיוֹת בְּאוֹפֶן טָהוֹר כָּל כָּךְ, הַמּוּזִיקָה שֶׁלָּהֶן. הוּא עוֹלֶה לַמִּגְרָשׁ כִּמְהוּפְּנָט וּמְשַׁנֵּן אוֹתָן לְעַצְמוֹ.
הַכַּדּוּר כְּבָר בְּתוֹךְ הַמּוֹחַ. אִי אֶפְשָׁר לַחֲמוֹק מִמֶּנּוּ לְנַצֵּחַ אוֹ לַעֲצוֹר אוֹתוֹ בְּמַטֵּה קֶסֶם. בְּסוֹפוֹ שֶׁל דָּבָר יַעֲשֶׂה אֶת עֲבוֹדָתוֹ וְיוֹתִיר אֶת הַגּוּלְגּוֹלֶת הַטְּרוּדָה מֵאָחוֹר, גּוֹרֵר עִמּוֹ זְנַב שָׁבִיט שֶׁל זִיכָּרוֹן וְתִקְוָוה, כִּישָּׁרוֹן וְאַהֲבָה, אֶל הֵיכַל הַשַּׁיִשׁ שֶׁל הַמִּסְחָר. אִי אֶפְשָׁר לִמְנוֹעַ אֶת זֶה. אֲבָל לְעֵת עַתָּה אַנְדְרֵס עֲדַיִין יָכוֹל לִפְנוֹת זְמַן. זְמַן לִצְלָלִים שֶׁיִּתְאָרְכוּ עַל הַדֶּשֶׁא, זְמַן לַכֶּלֶב הַקָּשׁוּר שֶׁיְּנַבֵּחַ עַל הַכַּדּוּר הַמְּעוֹפֵף, זְמַן לַיֶּלֶד בַּבָּסִיס הַיְּמָנִי שֶׁיַּכֶּה בִּכְפָפָתוֹ הַמּוּשְׁחֶרֶת מִכִּתְמֵי זֵיעָה וִיזַמֵּר, "הִיא יֵשׁ, הִיא יֵשׁ, הִיא יֵשׁ."



https://www.shortstoryproject.com/he/story/%d7%9b%d7%93%d7%95%d7%a8-%d7%91%d7%a8%d7%90%d7%a9/
#הוּמוֹרִיסְטִי#הִרְהוּרִים#מַיְזַנְטְרוֹפִּיה#שָׁנוּן