אֶת אוֹלְגָּרָיו וְאֶת בְּנוֹ וִילְיָאם הִיכָּרְתִי בַּקַּנְטִינָה שֶׁל הָעֲיָירָה. בְּמֶשֶׁךְ שָׁבוּעוֹת הָיִיתִי בִּמְנוּסָה. נָסַעְתִּי מִמָּקוֹם לְמָקוֹם, שָׁתוּי. יָשַׁנְתִּי בִּמְכוֹנִית, אָכַלְתִּי כְּשֶׁהָיִיתִי רָעָב. לֹא הָיָה אִכְפַּת לִי לְאֵיזוֹ עֲיָירָה הִגַּעְתִּי; בְּעֶצֶם כּוּלָּן נִרְאוּ לִי אוֹתוֹ דָּבָר: כִּיכַּר עִם קִיּוֹסְק, כְּנֵסִיָּיה, קַנְטִינָה, רְחוֹבוֹת מְרוּצָּפִים אֶבֶן.
אוֹלְגְּרָיו פָּנָה אֵלַיי בְּאַנְגְּלִית. אֲנִי לֹא גְּרִינְגּוֹ, אָמַרְתִּי לוֹ. הוּא הָיָה כְּבֶן חֲמִישִּׁים, הָיוּ לוֹ כּוֹבַע, שָׂפָם בְּנוּסַּח סַפָּאטָה וּמַגְּפֵי בּוֹקְרִים, אֲבָל לָבַשׁ טִי שָׂרַט בְּלִי שַׁרְווּלִים שֶׁל הָ"אוֹקְלֵנְד רֶייְדֵרְס". אֲנִי יָכוֹל לְהַזְמִין אוֹתְךָ לְמַשְׁקֶה? אָמַר. עָנִיתִי שֶׁכֵּן וְהוּא קָרָא לְלַבְיוּס, נַעַר כְּבֶן חֲמֵשׁ עֶשְׂרֵה שֶׁהָיָה לוֹ שֶׁסַע וָרוֹד שֶׁפִּילֵּחַ לִשְׁנַיִים אֶת הַפֶּה וְהַחֵךְ. תָּבִיא עוֹד כּוֹס לְחַבֵּר, הוֹרָה לוֹ. מָה אַתָּה שׁוֹתֶה? שָׁאַל אוֹתִי. לֹא חָשׁוּב מָה.
לַבִּיּוּס הִבִּיט בְּבַעַל הַבַּיִת, יָשִׁישׁ כָּחוּשׁ שֶׁשִּׂיחֵק דּוֹמִינוֹ בַּפִּינָּה וּשְׁמוֹ הָיָה כְּרִיסְטִינוֹ. הַזָּקֵן אִישֵּׁר בְּנִיד רֹאשׁ וְרָשַׁם אֶת הַמַּשְׁקֶה שֶׁלִּי עַל חֲתִיכַת קַרְטוֹן שֶׁשִּׁימְּשָׁה אוֹתוֹ גַּם לְנִיהוּל חֶשְׁבּוֹנוֹת הַמִּשְׂחָק.
לֹא רָצִיתִי לְדַבֵּר, אֲבָל זֶה לֹא רִיפָּה אֶת יָדָיו שֶׁל אוּלְגְּרָיו. הוּא סִיפֵּר לִי שֶׁנּוֹלַד בָּעֲיָירָה הַזֹּאת אֲבָל שֶׁכְּבָר בְּגִיל צָעִיר עָבַר לְקָלִיפוֹרְנִיָּה. הוּא חָזַר כְּדֵי לְהַצִּיג אֶת נֶכְדּוֹ הָרִאשׁוֹן לִפְנֵי הַבְּתוּלָה מִטַּלְפָּהּ. אָמַר שֶׁהִיא עָשְׂתָה לוֹ נֵס. שְׁנֵי נִסִּים, לְמַעֲשֶׂה: הֶעֱנִיקָה לוֹ נֶכֶד וְהֶחֱזִירָה אֶת בְּנוֹ מֵעִירָק בָּרִיא וְשָׁלֵם.
נִסִּים, חָשַׁבְתִּי. דֵּיגוֹ, חָשַׁבְתִּי. אַחֵר כָּךְ גָּמַרְתִּי אֶת הַמַּשְׁקֶה וְגִרְסָתִי אֶת קוּבִּיּוֹת הַקֶּרַח.
הַבֵּן נִכְנַס כַּעֲבוֹר זְמַן קָצָר. הָיָה לוֹ בַּקְבּוּק בִּירָה בַּיָּד וְהוּא כְּבָר הִתְנוֹדֵד מִצַּד לְצַד. זִיהִיתִי אוֹתוֹ: הוּא הָיָה הַבָּחוּר שֶׁרָאִיתִי בְּכִיכַּר רוֹדֵף אַחֲרֵי בַּחוּרוֹת עַל אוֹפַנּוֹעַ. עָלָה עַל הַסַּפְסָלִים, הִסְתַּעֵר עֲלֵיהֶן וְצָעַק כְּשֶׁהֵן בָּרְחוּ בְּרִיצָה. כְּאִילּוּ זֶה מְשַׁעֲשֵׁעַ. זֶה וִילִי שֶׁלִּי, אָמַר הָאָב, לוֹחֵץ קַלּוֹת בִּזְרוֹעוֹ עַל צַוּוֹארוֹ וְעַל רֹאשׁוֹ. הַבֵּן הִתְנַעֵר מֵהַחִיבּוּק, אָמַר לִי נָעִים מְאוֹד וְצָחַק צְחוֹק מְקַרְקֵר כְּשֶׁנָּקַשׁ בְּבַקְבּוּק הַבִּירָה שֶׁלּוֹ בַּכּוֹס שֶׁלִּי וְהַקֶּצֶף גָּלַשׁ עַל יְדֵי.
לַבִּיּוּס הִגִּיעַ מִיָּד וְנִיגֵּב.
לְוִוילִי הָיוּ טִיקִים שֶׁל מָכוּר לַקּוֹקָאִין: הוּא כִּיוֵּוץ אֶת הָאַף כְּשֶׁשַּׁתָּה, עַפְעַף, קָטַע אֶת דִּיבּוּרָם שֶׁל אֲחֵרִים. כְּשֶׁנִּגְמְרָה לוֹ הַבִּירָה הוֹצִיא חֲמִישִּׁים דּוֹלָר וְהוֹרָה לְלַבִּיּוּס לְהַגִּישׁ סִיבּוּב לְכוּלָּם. עֲזוֹב, אָמַר הָאָב, אֲנִי מְשַׁלֵּם, וְהֶחֱזִיר אֶת הַשְּׁטָר אֶל הַכִּיס שֶׁלּוֹ, אֲבָל וִילִי צָעַק בְּאַנְגְּלִית אֲנִי עוֹשֶׂה בַּכֶּסֶף שֶׁלִּי מָה שֶׁבָּא לִי. הוּא הָיָה אָדוֹם וּבְמִצְחוֹ הִתְבַּלֵּט עוֹרֵק. הִרְוַוחְתִּי אוֹתוֹ בְּיוֹשֶׁר, לֹא?
לַבִּיּוּס אָסָף מֵהָרִצְפָּה אֶת הַשְּׁטָר הַמְּקוּמָּט וְהֵבִיא אוֹתוֹ לְכָרִיסְטִינוֹ.
אֲנִי לֹא יוֹדֵעַ כַּמָּה שְׁתֵּינוּ. זוֹכֵר רַק שֶׁיָּרַד הַלַּיְלָה. וְשֶׁכְּרִיסְטִינוֹ הַפָּעִיל זַרְקוֹר מִסְתּוֹבֵב, כְּשֶׁהוּא עַל שְׁרַפְרַף גָּבוֹהַּ, וְהַחֶדֶר הוּאַר וְהֶחְשִׁיךְ הוּאַר וְהֶחְשִׁיךְ, עַד שֶׁהַכּוֹל הָיָה אוֹר, וּמִישֶׁהוּ בָּעַט בְּבַקְבּוּק בִּירָה, לֹא יוֹדֵעַ אִם אֲנִי, וְלַבִּיּוּס טַאֲטֵא וְאַולְגָּרָיו אָמַר אֵין דָּבָר, חָבֵר, אַל תִּבְכֶּה, בְּתוֹכִי הַכּוֹל הֶחֱשִׁיךְ, בַּשָּׁמַיִם הָיוּ רַק גּוֹנִי אָפוֹר וְשָׁחוֹר וְהָאוֹר הַצָּהוֹב שֶׁל דּוּכַן טָאקוּס, וַאֲנִי חָשַׁבְתִּי רַק עַל דָּיֶיגוֹ.
אֲנִי גַּם לֹא זוֹכֵר כַּמָּה סִיפַּרְתִּי, אֲבָל אוּלְגָּרָיו אָמַר לִי תִּבְטַח בִּבְתוּלָה, הִיא שָׁמְרָה עַל הַבֵּן שֶׁלִּי בְּעִירָק. קָרָאתִי לְוִוילְיָאם וְשָׁאַלְתִּי אוֹתוֹ אֵיךְ שָׂרַד, כִּי הַיְּלָדִים תָּמִיד מֵתִים לָנוּ, וְהוּא אָמַר לִי שֶׁקּוֹדֶם הָיָה בְּאוֹסְטְרַלְיָה וּבְחוֹף שֶׁל אַפְרִיקָה, וְשֶׁאַחֵר כָּךְ חָזַר לִשְׁבוּעַיִים לִסְטַיְיטְס, כָּךְ אָמַר, וְאָז הֵם נָסְעוּ לָתֵת לָהֶם בְּרֹאשׁ, וְהֵם נִכְנְסוּ לְבַגְדָּד כְּדֵי לִתְפּוֹס אֶת סָדָאם וְהַכּוֹל הָלַךְ יוֹתֵר קַל מִמָּה שֶׁחָשְׁבוּ, כִּי הַזֶּבֶל הַזֶּה בָּרַח, וְאָז הֵם יָצְאוּ לְחַפֵּשׂ אוֹתוֹ בְּכָל מָקוֹם וְלַהֲרוֹג זַבָּלִים.
הַדְּבָרִים שֶׁסִּיפֵּר הַבֵּן הִתְחִילוּ לְהָבִיךְ אֶת אוּלְגְּרָיו וְכַעֲבוֹר רֶגַע הוּא אָמַר לוֹ שֶׁלֹּא יַגְזִים. וַיְל צָחַק: No dad, we were just picking flowers. אַחַר כָּךְ הוּא הָלַךְ לְהַשְׁתִּין וְאוֹלְגָּרָיו הִתְנַצֵּל בְּפָנַיי. הוּא הוֹלֵךְ לִפְסִיכוֹלוֹג צְבָאִי, אָמַר לִי. זֶה דָּבָר דֵּי רָגִיל.
וַיְל שָׁאַל אוֹתִי אַחַר כָּךְ אִם רָאִיתִי בְּיוּטְיוּבּ אֶת הַסִּרְטוֹנִים שֶׁמְּצַלְּמִים הַטֵּרוֹרִיסְטִים כְּשֶׁהֵם מְפוֹצְצִים טַנְקִים שֶׁל הַצָּבָא הָאָמֵרִיקָאִי. אָמַרְתִּי לוֹ שֶׁכֵּן, וְהוּא הִתְחִיל לְדַבֵּר עַל הַסִּרְטוֹנִים הָאֵלֶּה, הוּא לֹא הֵבִין אֵיךְ מִישֶׁהוּ יָכוֹל לְתַכְנֵן מַשֶּׁהוּ כָּזֶה וּלְצַלֵּם אוֹתוֹ בְּשַׁלְוַות נֶפֶשׁ, וְהוּא אָמַר לִי שֶׁהֲכִי גָּרוּעַ זֶה הָרְגָעִים שֶׁלִּפְנֵי. עַל הַמָּסָךְ מוֹפִיעַ טַנְק בְּאֵיזֶה שֶׁטַח פָּתוּחַ וּכְבָר יוֹדְעִים מָה יִקְרֶה, רָאִיתִי אֵיךְ זֶה נִגְמַר, אָמַר בָּעֵינַיִים שְׁקוּעוֹת, הַטַּנְק מִתְקַדֵּם כְּאִילּוּ נוֹסֵעַ רָגִיל, אֵלֶּה שֶׁבִּפְנִים לֹא מְתָאֲרִים לְעַצְמָם שֶׁמִּישֶׁהוּ מִצֶּלֶם אוֹתָם, בֶּטַח לֹא שֶׁאֲנַחְנוּ רוֹאִים אֶת זֶה, אַף אֶחָד לֹא יוֹדֵעַ מָתַי זֶה יִקְרֶה. זֶה הַגָּרוּעַ מִכּוֹל, אָמַר, וְאָז חִיקָּה רַעַשׁ שֶׁל הִתְפּוֹצְצוּת שֶׁגָּרַם לְכָל הַנּוֹכְחִים בַּקַּנְטִינָה לְהִסְתּוֹבֵב.
אוֹלְגְּרָיו הִסְמִיק. הוּא הִסְתּוֹבֵב כְּדֵי לְהַבִּיט בַּאֲחֵרִים, בְּעִיקָּר בִּכְרִיסְטִינוֹ, שֶׁרָאָה הַכּוֹל מֵעֶמְדָּתוֹ לְיַד שׁוּלְחַן הַדּוֹמִינוֹ. וִילִי, אָמַר הָאָב. זֶה שַׁיָּיךְ לְעֵבֶר. אַתָּה מִילֵּאת אֶת חוֹבָתְךָ.
אַתָּה מְדַבֵּר כְּמוֹ אֵלֶּה עִם הַחֲלִיפוֹת, צָעַק וַיְל. הוּא הֵנִיעַ אֶת בַּקְבּוּק הַבִּירָה בֵּין אֶצְבְּעוֹתָיו. רוֹצִים לְהַגִּיד לִי אֵיךְ לְהִתְנַהֵג אֲבָל אַף פַּעַם לֹא מְלַכְלְכִים אֶת הַיָּדַיִים שֶׁלָּהֶם, צָעַק. הַבַּקְבּוּק פָּלַט קֶצֶף וְנָזַל וְנָפַל עַל רִצְפַּת הָעֵץ שֶׁל כְּרִיסְטִינוֹ. מָה אַתָּה יוֹדֵעַ, אַבָּא? אָמַר סֶנְטִימֶטְרִים מִפָּנָיו. אוֹלְגְּרָיו הָלַךְ וְהִתְכַּוֵּוץ, מְבוּיָּשׁ יוֹתֵר וְיוֹתֵר. תּוֹדָה לָאֵל שֶׁאַתָּה בְּסֵדֶר, אָמַר. הַבְּתוּלָה שָׁמְרָה עָלֶיךָ. אֵיזֶה בְּתוּלָה קִיבִּינִימָט, צָעַק וַיְל, וְאַחַר כָּךְ אָמַר בִּסְפָרַדִּית שֶׁתֵּלֵךְ לְהִזְדַּיֵּין הַבְּתוּלָה, אוֹ הַבְּתוּלָה בַּתַּחַת שֶׁלִּי, אוֹ הַבְּתוּלָה יְכוֹלָה לִמְצוֹץ לִי.
וְאָז כְּרִיסְטִינוֹ עָזַב אֶת אַבְנֵי הַדּוֹמִינוֹ וְאָמַר תֵּן כָּבוֹד בָּחוּר, וִוילְיָאם אָמַר חֲתִיכַת זָקֵן מְזוּיָּן, אַתָּה אַל תִּתְעָרֵב, וּכְרִיסְטִינוֹ אָמַר אַתֶּם לֹא יְכוֹלִים לָבוֹא וְלַעֲשׂוֹת מָה שֶׁאַתֶּם רוֹצִים, תִּלְמְדוּ לָתֵת כָּבוֹד, וַויְל הִתְחִיל לְקַלֵּל אוֹתוֹ בְּאַנְגְּלִית, אָמַר כָּל כָּךְ הַרְבֵּה פְּעָמִים fuck you עַד שֶׁכְּרִיסְטִינוּ פַּקָּד שֶׁיְּסַלְּקוּ אוֹתוֹ, וּשְׁלוֹשֶׁת שׁוּתָּפָיו שֶׁל הַזָּקֵן לְמִשְׂחַק הַדּוֹמִינוֹ, שְׁלוֹשָׁה חַוּוֹאִים שְׁמָנִים, נִיגְּשׁוּ אֶל הַחַיָּיל וְהוּא הֵעִיף לָהֶם בַּקְבּוּק בְּרֹאשׁ.

2
מָצָאתִי בְּאֵיזֶה בְּלוֹג אֶת עֵדוּתוֹ שֶׁל רֶיְימוֹנְד קְרוּס, חַיָּיל אַחֵר שֶׁהָיָה בְּעִירָק. הַתַּרְגּוּם שֶׁלִּי:
"אַחֲרֵי הַמִּבְצָע בְּמַחֲנֵה הָאִימּוּנִים שֶׁל הַטֵּרוֹרִיסְטִים יָצָאנוּ לִמְשִׂימַת סִיּוּר. בֵּין הַגְּוִויּוֹת שֶׁל הָבְנֵי זוֹנוֹת שֶׁהִתְכּוֹנַנּוּ לְפוֹצֵץ אֶת הַטַּנְקִים וְאֶת הַמְּטוֹסִים שֶׁלָּנוּ, וַאֲפִילּוּ לְהָעִיף רַכָּבוֹת וְאוֹטוֹבּוּסִים עִם אֶזְרָחִים חַפִּים מִפֶּשַׁע, זִיהִיתִי גֶּבֶר אֶחָד.
הֵזַזְתִּי אוֹתוֹ עִם הַנַּעַל; הוּא לֹא זָז. אָז הִתְכּוֹפַפְתִּי וְנָגַעְתִּי לוֹ בַּצַּוּוֹאר.
רָאִיתִי אוֹתוֹ שְׁבוּעַיִים אוֹ שְׁלוֹשָׁה קוֹדֶם, בְּמַהֲלַךְ מְשִׂימָה אַחֲרֵי הַפְגָּזָה עַל כְּפָר שֶׁל טֵרוֹרִיסְטִים. כְּשֶׁנִּכְנַסְנוּ עֲדַיִין רָאִינוּ עָשָׁן וְאֵשׁ בּוֹעֶרֶת פֹּה וָשָׁם וּבָאֲוִויר רִיחֵף הָאָבָק הַלָּבָן הַזֶּה שֶׁנִּשְׁאַר אַחֲרֵי הַפְגָּזוֹת. הָאִישׁ הוֹפִיעַ בֵּין הַהֲרִיסוֹת, עִם זָקָן וּפָנִים מְלוּכְלָכִים. הוּא חִיפֵּשׂ מִישֶׁהוּ בִּצְעָקוֹת וְרָצָה לְהִתְקָרֵב אֶל הַכּוֹחַ, אֲבָל כִּיוְּונוּ אֵלָיו נֶשֶׁק לָרֹאשׁ וְהַזֶּבֶל נֶעֱצַר. חָבֵר, חָבֵר, הוּא חָזַר וְאָמַר בְּיָדַיִים מוּרָמוֹת. דָּנִי בָּדַק אוֹתוֹ וּוִידֵּא שֶׁהוּא נָקִי.
הוּא נִיגַּשׁ אֶל הַסֵּמֶל וְהִתְחִיל לְדַבֵּר אֵלָיו בְּעִירָקִית. לֹא הֵבַנּוּ מָה הוּא אוֹמֵר, וְהַמְּתוּרְגְּמָן לֹא הָיָה אִתָּנוּ, אֲבָל הוּא נִרְאֶה בֶּאֱמֶת מְיוֹאָשׁ. אַחַר כָּךְ הוּא הִתְחִיל לִבְכּוֹת וּלְמָרוּט לְעַצְמוֹ אֶת הַשְׁעָרוֹת וְלִצְעוֹק וְאָמַר כַּמָּה פְּעָמִים יְלָדִים יְלָדִים, בְּאַנְגְּלִית. אַחֵר כָּךְ הִתְחִיל לְהִסְתּוֹבֵב בֵּין הַהֲרִיסוֹת וְנֶעֱלָם.
כְּשֶׁהִסְתַּיְּימָה הַמְּשִׂימָה – לֹא הָיָה אַף אֶחָד בְּמָה שֶׁנִּשְׁאַר מֵהַכְּפָר – וְחָזַרְנוּ לַשִּׁרְיוֹנִית, רָאִינוּ אוֹתוֹ שׁוּב. הוּא בָּכָה עַל גּוּפָהּ שֶׁל יֶלֶד קָטָן, אוּלַי בֶּן שְׁמוֹנֶה אוֹ תֵּשַׁע, שֶׁשָּׁכְבָה עַל עֲגָלָה עֲמוּסָה מְלוֹנִים מְעוּכִים שֶׁמִּמֶּנָּה עָלָה הָרֵיחַ הַמָּתוֹק הַיָּחִיד שֶׁל אַחֵר הַצָּהֳרַיִים. לַיֶּלֶד הָיְיתָה חוּלְצָה שֶׁל רוּנְלָדִינְיוֹ, הַכַּדּוּרַגְלָן שֶׁל בַּרְצְלוֹנָה, וְסַנְדְּלֵי אֶצְבַּע כְּחוּלִּים הָיוּ תְּלוּיִים בֵּין הָאֶצְבָּעוֹת הַקְּטַנּוֹת שֶׁל הָרַגְלַיִים שֶׁלּוֹ.
וְאָז הוּא הִבְחִין בְּנוֹ וְהִתְחִיל לְקַלֵּל אוֹתָנוּ."

3
אַחֲרֵי הַהַלְוָויָה אֲמֵלֶיהָ הִסְתַּלְּקָה עִם אֲחוֹתָהּ. הִיא הִסְתַּגְּרָה בְּחֶדֶר חָשׁוּךְ וְלֹא רָצְתָה לִרְאוֹת אוֹתִי. לֹא יָכוֹלְתִּי לִישׁוֹן בַּמִּיטָּה שֶׁלָּנוּ. הִתְעוֹרַרְתִּי בַּשָּׁעוֹת הָרְגִילוֹת – חֲצוֹת, שָׁלוֹשׁ וְחָמֵשׁ לִפְנוֹת בּוֹקֶר – כְּאִילּוּ עֲדַיִין יֵשׁ צוֹרֶךְ לַהֲפוֹךְ אֶת דָּיֶיגוֹ כְּדֵי לְהַמְרִיץ אֶת זְרִימַת הַדָּם שֶׁלּוֹ. הָלַכְתִּי לַחֶדֶר שֶׁלּוֹ וְרָאִיתִי אֶת הַמִּיטָּה שֶׁלּוֹ רֵיקָה, עִם הַמַּעֲקֶה שֶׁמָּנַע מִמֶּנּוּ לִיפּוֹל. כּוֹחַ הַכְּבִידָה הֵעִיק יוֹתֵר עַל גּוּפוֹ. בֵּין הַצְּלָלִים רָאִיתִי אֶת הַכִּיסֵּא שֶׁעָלָיו הָיְיתָה אֲמֵלֶיהָ מִתְיַישֶּׁבֶת כְּדֵי לוֹמַר לוֹ דְּבָרִים אַף עַל פִּי שֶׁהוּא לֹא הָיָה יָכוֹל לְהָבִין אוֹתָהּ. רָאִיתִי אֶת הַמָּנוֹף וְאֶת הָרִתְמָה שֶׁהִשְׁתַּמַּשְׁנוּ בָּהֶם כְּדֵי לְהָזִיז אוֹתוֹ כְּשֶׁגָּדַל, אֶת כִּיסֵּא הַגַּלְגַּלִּים הַמְּקוּפָּל וְהַדּוֹמֵם, אֶת הַמִּתְלֶה שֶׁמִּמֶּנּוּ הִשְׁתַּלְשְׁלוּ שַׂקִּית הַנּוֹזֵל וְהַזּוֹנְדָּה.
חָשַׁבְתִּי שֶׁזֶּה יַעֲבוֹר לָהּ כַּעֲבוֹר כַּמָּה יָמִים, אֲבָל אֲמֵלֶיהָ סֵרְבָה לִרְאוֹת אוֹתִי. אֲחוֹתָהּ אָמְרָה לִי שֶׁהִיא לֹא מוּכָנָה לֶאֱכוֹל וּמְבַלָּה אֶת כָּל הַיּוֹם בִּבְכִי וּבִצְפָיֶיהָ בְּתַצְלוּמִים שֶׁל דָּיֶיגוֹ. נִיסִּיתִי לְהוֹצִיא אוֹתָהּ מֵהַחֶדֶר הַזֶּה, לְהַאֲכִיל אוֹתָהּ, אֲבָל הִיא הֶאֱשִׁימָה אוֹתִי, מֵעֶבְרָהּ הַשֵּׁנִי שֶׁל הַדֶּלֶת, שֶׁאֲנִי לֹא סוֹבֵל מַסְפִּיק. נִרְאֶה אֲפִילּוּ שֶׁרָצִיתָ לְהִיפָּטֵר מִמֶּנּוּ, אָמְרָה.
שָׁנִים חָלַמְתִּי שֶׁאֲמֵלֶיהָ וַאֲנִי נִיסַּע לְאֵיזֶה חוֹף יָם אוֹ אֵיזֶה הַר, וְשֶׁלֹּא נִצְטָרֵךְ לְבַקֵּשׁ תְּשׁוּבָה שֶׁאַף אֶחָד לֹא יָכוֹל לָתֵת לָנוּ, חָלַמְתִּי שֶׁנּוּכַל לִישׁוֹן כַּמָּה שֶׁנִּרְצֶה בְּלִי לְפַחֵד שֶׁהַמָּוֶות יִיכָּנֵס לָנוּ לַחֲלוֹם; שֶׁנִּהְיֶה שׁוּב לְבַד וְשֶׁהִיא תִּהְיֶה בְּהֵרָיוֹן. וְכָךְ הָיִיתִי שָׁם, בּוֹכֶה בְּאֶמְצַע הַלַּיְלָה בַּחֶדֶר הָרֵיק שֶׁעֲדַיִין הָיָה בּוֹ רֵיחַ שֶׁל תְּרוּפוֹת, חוֹשֵׁשׁ שֶׁהִיא יוֹצֵאת מִדַּעְתָּהּ, לֹא מַצְלִיחַ לְהָבִין מָה שֶׁלֹּא אָבִין לְעוֹלָם: מִי הָיָה הַבֵּן שֶׁלָּנוּ, הַזָּר הַזֶּה שֶׁהִתְמַסַּרְנוּ לוֹ בְּמֶשֶׁךְ שְׁתֵּים עֶשְׂרֵה שָׁנִים, אֵיךְ הִצְלִיחַ לִשְׂרוֹד זְמַן כֹּה רַב וְלָמָּה כָּעֵת חָסֵר לָנוּ כָּל כָּךְ מִישֶׁהוּ שֶׁאוּלַי מֵעוֹלָם לֹא יָדַע עַל קִיּוּמֵנוּ.

4
אֲנִי לֹא מַאֲמִין בֶּאֱלוֹהִים, אֲבָל הַתָּנָ"ךְ עֲדַיִין נִרְאֶה לִי סֵפֶר רָאוּי לִסְפֵקוֹת שֶׁלִּי.
יֵשׁ סְצֵנָה בְּסֵפֶר בְּרֵאשִׁית, אֲנִי לֹא יוֹדֵעַ אִם נָטוּרָלִיסְטִית אוֹ שְׁמֵימִית, שֶׁבָּהּ שְׁלוֹשָׁה זָרִים, נַוּוֹדִים בַּמִּדְבָּר, מִתְאָרְחִים אֵצֶל אַבְרָהָם וְשָׂרָה. לְאַחַר שֶׁנָּחוּ בְּצֵל הָעֵץ, אָכְלוּ חֶמְאָה וְשָׁתוּ חָלָב עַז, מוֹדִיעַ קוֹל שֶׁהוּא בְּדֶרֶךְ פֶּלֶא הֵן קוֹלוֹ שֶׁל יְהוָה, הָאֵל הַיָּחִיד, וְהֵן קוֹלָם שֶׁל שְׁלוֹשֶׁת הָאֲנָשִׁים: שָׂרָה תֵּלֵד בֶּן.
שָׂרָה הַשּׁוֹמַעַת אֶת הַשִּׂיחָה הַמִּתְנַהֶלֶת מֵאֲחוֹרֵי גַּבָּה חוֹשֶׁבֶת שֶׁהִיא כְּבָר בַּת תִּשְׁעִים וְתֵשַׁע, אֵין לָהּ יוֹתֵר מַחֲזוֹר וְזֶה מַצְחִיק אוֹתָהּ. לָמָּה צָחֲקָה שָׂרָה? שׁוֹאֵל יְהוָה (אוֹ שׁוֹאֲלִים שְׁלוֹשֶׁת הָאוֹרְחִים). לֹא צָחַקְתִּי, אוֹמֶרֶת שָׂרָה, וְהַטֵּקְסְט מַסְבִּיר בְּמַאֲמָר מוּסְגָּר, אֶחָד מֵאוֹתָם מַאֲמָרִים מוּסְגָּרִים שֶׁכְּמוֹהֶם כְּמַשְׁאֵבוֹת יְנִיקָה:
("כִּי יֵרָאֶה").
יֵשׁ מַשֶּׁהוּ בְּצִמְצוּם הַזֶּה שֶׁפּוֹצֵעַ אוֹתִי. הַאִם זֶה כָּל מָה שֶׁיְּכוֹלָה לוֹמַר לְעַצְמָהּ אִישָּׁה בְּלָה שֶׁסּוֹף-סוֹף עֲשׂוּיָה לָלֶדֶת יֶלֶד? כְּאִילּוּ לֹא יָדַעְנוּ שֶׁלִּהְיוֹת הוֹרָה פֵּירוּשׁוֹ בְּעִיקָּר לִחְיוֹת בְּפַחַד: מָה אִם יִקְרֶה לוֹ מַשֶּׁהוּ? מָה אִם אֲנִי אַמּוֹת? אֵיךְ הוּא יִשְׂרוֹד?
הַסִּיפּוּר הַתָּנָ"כִי נִמְשַׁךְ, וּלְאַחַר חַיִּים קְצָרִים אוֹ אֲרוּכִּים כְּמִידַּת מֵאָה וַחֲמִישָּׁה פְּסוּקִים, אֱלוֹהִים דּוֹרֵשׁ מֵאַבְרָהָם לְהָמִית אֶת בְּנוֹ. בַּמַּאֲכֶלֶת. עַל אֶחָד הֶהָרִים.
אֱלוֹהִים דּוֹרֵשׁ שֶׁיַּעֲלֶה בְּאֵשׁ אֶת גּוּפָתוֹ.
(וְהַמִּסְפָּר מַזְכִּיר בְּדֶרֶךְ אַגַּב שֶׁכָּךְ הָלְכוּ שְׁלוֹשָׁה יָמִים: שְׁלוֹשָׁה יָמִים בִּשְׁתֵּי מִילִּים).
הַסּוֹף כְּבָר יָדוּעַ לָנוּ, מִשּׁוּם שֶׁבַּסִּיפּוּרִים הַטּוֹבִים, בְּעִיקָּר אֵלֶּה הַתָּנָ"כִיִּים, הַסּוֹף מְצוּיָּן בַּמִּשְׁפָּט הָרִאשׁוֹן: אֱלוֹהִים נִיסָּה אֶת אַבְרָהָם.
יָכוֹלְתִּי לוֹמַר שֶׁאֲנִי נוֹשֵׂא מַחֲלָה מוֹלֶדֶת. בַּפַּעַם הָרִאשׁוֹנָה לֹא יָדַעְתִּי זֹאת וְהַסּוֹף כְּבָר יָדוּעַ: דָּיֶיגוֹ, בְּנֵי. אֲמֵלֶיהָ וַאֲנִי עָשִׂינוּ בְּדִיקוֹת וְהָרוֹפְאִים אָמְרוּ קָדִימָה, אַתֶּם יְכוֹלִים לְהִיכָּנֵס שׁוּב לְהֵרָיוֹן, אֲבָל אַחֲרֵי חֲמִישָּׁה עָשָׂר שָׁבוּעוֹת הִתְבָּרֵר שֶׁגַּם הַתִּינוֹק הַזֶּה פָּגוּם. יְהוָה נִיסָּה אוֹתָנוּ, הָיָה אוֹמֵר מִסְפַּר סֵפֶר בְּרֵאשִׁית וּמִשְׁתַּתֵּק. לֹא, אָמַרְתִּי כְּשֶׁרָאִיתִי אֶת בְּנֵי שׁוֹכֵב חֲסַר תְּנוּעָה וְחָשַׁבְתִּי עַל הַגַּנִּים הַמְּקוּלְקָלִים שֶׁלִּי. וְאַחֲרֵי שֶׁהָלְכָה לָרוֹפֵא כְּדֵי שֶׁיַּהֲרוֹג אוֹתוֹ אֲמֵלֶיהָ הִסְתַּגְּרָה בְּחֶדֶר חָשׁוּךְ וְלֹא רָצְתָה לְדַבֵּר אִתִּי.
זֹאת הָיְיתָה הַפַּעַם הָרִאשׁוֹנָה.

5
כַּעֲבוֹר שָׁלוֹשׁ שָׁנִים חָזַרְתִּי לָעֲיָירָה. כָּל אוֹתוֹ זְמַן חָלַמְתִּי כַּמָּה פְּעָמִים שֶׁאֲנִי בַּקַּנְטִינָה שֶׁל כְּרִיסְטִינוֹ. חָלַמְתִּי עַל וִילְיָאם, בְּעִיקָּר חָלַמְתִּי עַל הַקּוֹל שֶׁלּוֹ. מִתְגָּרֶה. אֵלִים. רוֹוּי טִינָה. וְהַמִּילִּים שֶׁלּוֹ הִתְעַרְבְּבוּ עִם סִבְלוֹתַיי וְעִם תְּמוּנוֹת שֶׁל גִּבְעוֹת חוֹל קָרוֹת בְּמִדְבָּרִיּוֹת עִירָק וְעִם הַשְּׁתִיקָה שֶׁל אֲמֵלֶיהָ וְעִם טַנְק שֶׁהָפַךְ לַאֲרוֹן מֵתִים.
הַמָּלוֹן הַיָּחִיד בָּעֲיָירָה הָיָה תָּפוּס כּוּלּוֹ בִּידֵי קְבוּצָה שֶׁל גְּרִינְגוּס. בִּזְמַן שֶׁחִיפַּשְׂתִּי מְקוֹם לִינָה בְּאֶחָד הַבָּתִּים רָאִיתִי אֶת אוּלְגְּרָיו בְּתוֹךְ אִטְלִיז. הוּא הָיָה שָׁם עִם שְׁנֵי גְּבָרִים אֲחֵרִים, קְרוֹבֵי מִשְׁפָּחָה מִן הַסְּתָם, שֶׁנִּיסּוּ לְפַלֵּט נֵתַח בָּשָׂר אוֹ כָּבֵד אוֹ לַבְלַב אוֹ כְּלָיָה שֶׁל פָּרָה.
נִיגַּשְׁתִּי לוֹמַר לוֹ שָׁלוֹם וְהוּא לֹא זִיהָה אוֹתִי. הִזְכַּרְתִּי לוֹ אֵיךְ הִיכַּרְנוּ. הוּא חִייֵּךְ רֶגַע וְהִנְהֵן בְּרֹאשׁוֹ. מָה שָׁלוֹם וִילִי? שָׁאַלְתִּי. אַתָּה זוֹכֵר! הוּא אָמַר, וְאַחַר כָּךְ הִרְכִּין אֶת רֹאשׁוֹ. בְּאַחַת מִיָּדָיו שִׁיטֵּחַ אֶת נֵתַח הַבָּשָׂר, נָעַץ בּוֹ סַכִּין וּפִילֵּחַ אוֹתוֹ לִשְׁנַיִים. הַבָּשָׂר הָיָה אָדוֹם מְאוֹד אֲבָל לֹא דִּימֵּם.
תֵּיאַרְתִּי לִי שֶׁהוּא צָבַר שָׁלוֹשׁ הָרִשְׁעוּת עַל אַלִּימוּת בַּמִּשְׁפָּחָה וְעוֹד שְׁתַּיִים עַל נְהִיגָה בְּשִׁכְרוּת, שֶׁהוּא סוֹבֵל מִנְּדוּדֵי שֵׁינָה כְּרוֹנִיִּים, שֶׁהַגְּלוּלוֹת לֹא מְסַלְּקוֹת מִמֶּנּוּ אֶת הַצְּלָלִים שֶׁל חֲבֵרָיו הַהֲרוּגִים. וְאוּלַי לַיְלָה אֶחָד מָעַד בַּמַּדְרֵגוֹת שֶׁל בִּנְיָין בַּלֶּהָבוֹת וְהָרַג אֶת הַתִּינוֹק שֶׁלּוֹ, אוֹ שֶׁהִתְרַסֵּק עִם הָאוֹפַנּוֹעַ שֶׁלּוֹ עַל קִיר שֶׁל בֵּית סֵפֶר, אוֹ שֶׁנִּהְיֶה נַרְקוֹמָן, אוֹ שֶׁהוּא מַמְתִּין לְהוֹצָאָה לַהוֹרֵג בַּכֶּלֶא שֶׁל מְחוֹז אוֹרַנְג' בַּעֲוָון סַחַר בְּאֵיבָרִים שֶׁל יְלָדִים מִגּוּאָטֵמָלָה.
חָזַר לְעִירָק וְנֶהֱרַג, אָמַר אוֹלְגְּרָיו.
אַחֲרֵי רֶגַע שֶׁל שְׁתִיקָה, הִזְמַנְתִּי אוֹתוֹ לַבִּירָה. חָצִינוּ אֶת הַכִּיכָּר וְנִכְנַסְנוּ לְקַנְטִינָה. כְּרִיסְטִינוֹ, שֶׁיָּשַׁב בִּמְקוֹמוֹ הָרָגִיל, בֵּירֵךְ אֶת אוֹלְגָּרָיו בְּנִיד רֹאשׁ. בִּי הִסְתַּכֵּל בְּלִי לְזַהוֹת אוֹתִי. אַחֵר כָּךְ הוֹרָה שֶׁיַּגִּישׁוּ לָנוּ.
לַבִּיּוּס כְּבָר לֹא הָיָה שָׁם.




https://www.shortstoryproject.com/he/story/%d7%91%d7%a0%d7%99%d7%9d/
#אַבּוּבָן#אַלִּימוּת#גַּבְרִיּוּת#הַמְּלַחֲמֵהִבְעִירְק