רְחוֹב בֶּיְיקֶר, 1 בְּיָנוּאָר
מַתְחִיל יוֹמָן כְּדֵי לְהַעֲלוֹת עַל הַכְּתָב כַּמָּה תַּקְרִיּוֹת מוֹעִילוֹת שֶׁוּוֹטְסוֹן לֹא יִמְצָא בָּהֶן שִׁימּוּשׁ. לְעִתִּים קְרוֹבוֹת מִדַּי וָוטְסוֹן לֹא מַצְלִיחַ לִרְאוֹת שֶׁמִּנְּקוּדַּת מַבָּט מִקְצוֹעִית תִּיק לֹא מוּצְלָח מְעַנְיֵין יוֹתֵר מִתִּיק מוּצְלָח. אֲבָל כַּוּוֹנוֹתָיו טוֹבוֹת.
6 בְּיָנוּאָר
וָוטְסוֹן נָסַע לִבְּרַייְטוֹן לְכַמָּה יָמִים כְּדֵי לְהִתְאַוְורֵר. הַבּוֹקֶר אֵרְעָה תַּקְרִית קְטַנָּה וּמְעַנְיֶינֶת לְמַדַּי וַאֲנִי מְצַיֵּין אוֹתָהּ בְּתוֹר דּוּגְמָה שִׁימּוּשִׁית לְכָךְ שֶׁלְּעִתִּים אֲנָשִׁים שֶׁאֵין לָהֶם כָּל כִּישּׁוּרֵי הַסָּקַת-מַסְקָנוֹת בְּכָל זֹאת נִתְקָלִים בֶּאֱמֶת מֵהַסִּיבָּה הַלֹּא נְכוֹנָה (לְוָוטְסוֹן זֶה לֹא קוֹרֶה אַף פַּעַם, לְמַרְבֵּה הַמַּזָּל).
לֶסְטְרָאד טִלְפֵּן מֵהַסְּקוֹטְלַנְד יַארְד בְּעִנְיַין גְּנֵיבַת טַבַּעַת יַהֲלוֹם וְאֶבֶן אוֹדֶם מִמַּתְּנוֹת הַחֲתוּנָּה שֶׁל לֶיְידִּי דּוֹרוֹתַי סְמִית. וְאֵלֶּה הָיוּ עוֹבְדוֹת הַמִּקְרֶה בְּקִיצּוּר: כְּבָר בְּיוֹם חֲמִישִׁי בָּעֶרֶב הוּבְאוּ מַתָּנוֹת הַתַּכְשִׁיטִים מֵחֲדַר הַשֵּׁינָה שֶׁל לֶיְידִּי דּוֹרוֹתַי לַחֲדַר הָאוֹרְחִים, לְהַצִּיגָן לְרַאֲוָוה בִּפְנֵי קְבוּצַת חֲבֵרִים. הַטַּבַּעַת הָיְיתָה בֵּינֵיהֶן. אַחֲרֵי שֶׁהוּצְּגוּ הוּחְזְרוּ שׁוּב הַתַּכְשִׁיטִים לַקּוֹמָה הַשְּׁנִיָּיה וְנִנְעֲלוּ בַּכַּסֶּפֶת. לְמָחֳרָת בְּבוֹקֶר הַטַּבַּעַת הָיְיתָה חֲסֵרָה. לֶסְטְרָאד, לְאַחַר שֶׁחָקַר בַּדָּבָר, הִגִּיעַ לְמַסְקָנָה שֶׁהַטַּבַּעַת לֹא נִגְנְבָה אֶלָּא נָפְלָה וְנִשְׁכְּחָה בַּחֲדַר הָאוֹרְחִים אוֹ שֶׁהוּכְנְסָה בְּטָעוּת לְאַחַת הַתֵּיבוֹת הָאֲחֵרוֹת, אַךְ מֵאַחַר שֶׁכְּבָר חִיפֵּשׂ בַּחֶדֶר וּבִשְׁאָר תֵּיבוֹת הַתַּכְשִׁיטִים, הַתֵּיאוֹרְיָה שֶׁלּוֹ לֹא הוֹכִיחָה אֶת עַצְמָהּ עַד כֹּה.
לִיוִּויתִי אוֹתוֹ לְבֵיתָהּ שֶׁל לֶיְידִּי מִידֶלְסֵקְס, אִמָּהּ שֶׁל לֵיְידִּי דּוֹרוֹתַי, בְּכִיכַּר אִיטּוּן. בִּזְמַן שֶׁעָסַקְנוּ בְּחִיפּוּשׂ בַּחֲדַר הָאוֹרְחִים הִשְׁמִיעַ לִסְטְרָאד קְרִיאַת נִיצָּחוֹן וְהִצִּיג אֶת הַטַּבַּעַת שֶׁמָּצָא בֵּין קִפְלֵי הָרִיפּוּד שֶׁל הַכּוּרְסָה. אָמַרְתִּי לוֹ שֶׁהוּא יָכוֹל לְהִתְבַּשֵּׂם בְּנִיצְחוֹנוֹ, אֲבָל שֶׁהָעִנְיָין אֵינוֹ פָּשׁוּט כָּל כָּךְ, כְּפִי שֶׁהוּא מְדַמֶּה לַחֲשׁוֹב. מַבָּט חָטוּף בַּטַּבַּעַת לִימֵּד אוֹתִי לֹא רַק שֶׁהָאֲבָנִים מְזוּיָּפוֹת אֶלָּא גַּם שֶׁהַטַּבַּעַת הַמְּזוּיֶּפֶת יוֹצְרָהּ בְּחִיפָּזוֹן. לְהַסִּיק אֶת שְׁמוֹ שֶׁל הָאִישׁ שֶׁיִּיצֵּר אוֹתָהּ הָיָה כַּמּוּבָן מִשְׂחַק יְלָדִים. לֶסְטְרָאד אוֹ כָּל טִירוֹן אַחֵר מֵהַסְּקוֹטְלַנְד יַארְד הָיָה מַנִּיחַ כְּעוּבְדָּה מוּבֶנֶת מֵאֵלֶיהָ שֶׁהָיָה זֶה אוֹתוֹ צוֹרַף שֶׁיָּצַר אֶת הַטַּבַּעַת הָאֲמִיתִּית. אֲנִי בִּיקַּשְׁתִּי לִזְמַן אֶת הֶחָתָן הַטָּרִי וּבְתוֹךְ זְמַן קָצָר חָקַרְתִּי אֶת הַצּוֹרֵף שֶׁסִּיפֵּק אוֹתָהּ. כְּפִי שֶׁחָשַׁבְתִּי, שָׁבוּעַ לִפְנֵי כֵן הוּא הֵכִין טַבַּעַת עִם אֲבָנִים מְזוּיָּפוֹת (שֶׁהֵפִיק מִשְּׁיָירֵי אֲבָנִים אֲמִיתִּיּוֹת) עֲבוּר גְּבֶרֶת צְעִירָה. הִיא לֹא אָמְרָה לוֹ אֶת שְׁמָהּ, בָּאָה לֶאֱסוֹף אֶת הַטַּבַּעַת וְשִׁילְּמָה עָלֶיהָ בְּעַצְמָהּ. הִסַּקְתִּי אֶת הַמַּסְקָנָה הַמִּתְבַּקֶּשֶׁת, שֶׁלֶּיְידִּי דּוֹרוֹתַי אִיבְּדָה אֶת הַטַּבַּעַת הָאֲמִיתִּית, אֲשֶׁר קִיבְּלָה בְּמַתָּנָה מְדוּדָה, וּמִכֵּיוָון שֶׁלֹּא הֵעֵזָּה לְהוֹדוֹת בְּכָךְ הִזְמִינָה מִבְּעוֹד מוֹעֵד חִיקּוּי.
חָזַרְתִּי לַבַּיִת וּמָצָאתִי בּוֹ אֶת לַסְטְרָאד עוֹרֵךְ הֲכָנוֹת לְאַבְטָחַת הַמַּתָּנוֹת בְּעֵת הַצָּגָתָן. בִּיקַּשְׁתִּי לְדַבֵּר עִם לֶיְידִּי דּוֹרוֹתַי, וְהִיא אָמְרָה לִי מִיָּד: "מַר לַסְטְרָאד מָצָא אֶתְמוֹל אֶת הַטַּבַּעַת".
"אֲנִי יוֹדֵעַ", עָנִיתִי. "אֲבָל אֵיזוֹ טַבַּעַת?"
הִיא לֹא הִצְלִיחָה לְהַסְתִּיר עֲוִוית קַלָּה בְּעַפְעַפֶּיהָ כְּשֶׁאָמְרָה: "הָיְיתָה רַק טַבַּעַת אַחַת".
סִיפַּרְתִּי לָהּ עַל הַתַּגְלִית שֶׁלִּי וְעַל חֲקִירוֹתַיי.
"זֶהוּ צֵירוּף מִקְרִים מוּזָר מְאוֹד, מַר הוֹלְמֵס," הִיא אָמְרָה. "מִישֶׁהוּ אַחֵר כַּנִּרְאֶה הִזְמִין חִיקּוּי. אַתָּה יָכוֹל לִבְחוֹן אֶת הַטַּבַּעַת שֶׁלִּי בְּעַצְמְךָ". וּמִיָּד אַחֵר כָּךְ הֵבִיאָה אֶת הַטַּבַּעַת וְרָאִיתִי שֶׁלֹּא הָיְיתָה חִיקּוּי. הִיא כַּמּוּבָן מָצְאָה בֵּינְתַיִים אֶת הַטַּבַּעַת הָאֲמִיתִּית. לְמַרְבֵּה הָרוֹגֶז הִיא הִצִּיגָה אֶת הַטַּבַּעַת לְלֶסְטְרָאד וְשָׁאֲלָה: "הַאִם לֹא זֹאת הַטַּבַּעַת שֶׁמָּצָאתָ אֶתְמוֹל, מַר לִסְטְרֵאד?"
לֶסְטְרָאד בָּחַן אוֹתָהּ וְאָמַר: "מוּבָן שֶׁהִיא זֵהָה לְגַמְרֵי".
"וְהָאִם אַתָּה סָבוּר שֶׁמְּדוּבָּר בַּחִיקּוּי?" הוֹסִיפָה וְשָׁאֲלָה הַגְּבֶרֶת הַצְּעִירָה בְּחוּצְפָּה.
"בְּשׁוּם פָּנִים וָאוֹפֶן לֹא," אָמַר לִסְטְרֵאד, וּבִפְנוֹתוֹ אֵלַיי הוֹסִיף: "אָח, הוֹלְמֵס! זֹאת הַבְּעָיָה עִם תֵּיאוֹרְיוֹת. אֲנַחְנוּ, בִּסְקוֹטְלַנְד יַארְד, מַעֲדִיפִים לִדְבּוֹק בָּעוּבְדּוֹת".
לֹא יָכוֹלְתִּי לוֹמַר דָּבָר. אֲבָל כְּשֶׁנִּפְרַדְתִּי מִלֶּיְידִּי דּוֹרוֹתַי בֵּירַכְתִּי אוֹתָהּ עַל מְצִיאַת הַטַּבַּעַת הָאֲמִיתִּית. הַתַּקְרִית, אַף עַל פִּי שֶׁהוֹכִיחָה כִּי דֶּרֶךְ הַמַּחֲשָׁבָה שֶׁלִּי הָיְיתָה נְכוֹנָה, בְּכָל זֹאת מַרְגִּיזָה מִכֵּיוָון שֶׁנָּתְנָה לְאוֹתוֹ אֱוִויל בּוֹר הִזְדַּמְּנוּת לְהִתְרַבְרֵב עַל חֶשְׁבּוֹנִי.
10 בְּיָנוּאָר
אָדָם נִכְנַס בִּזְמַן שֶׁוּוֹטְסוֹן וַאֲנִי אָכַלְנוּ אֲרוּחַת בּוֹקֶר. הוּא לֹא אָמַר אֶת שְׁמוֹ. הוּא שָׁאַל אִם אֲנִי יוֹדֵעַ מִי הוּא. "אֲנִי לֹא יוֹדֵעַ מִי אַתָּה", אָמַרְתִּי, "מֵעֵבֶר לְכָךְ שֶׁאֲנִי רוֹאֶה שֶׁאַתָּה לֹא נָשׂוּי, שֶׁהִגַּעְתָּ לְכָאן הַבּוֹקֶר בַּנְּסִיעָה מְסַסֶּקֶס, שֶׁשֵּׁירַתְתָּ בַּצָּבָא הַצָּרְפָתִי, שֶׁאַתָּה כּוֹתֵב מַאֲמָרִים וּמִתְעַנְיֵין בִּמְיוּחָד בַּקְּרָבוֹת מִיְּמֵי הַבֵּינַיִים, שֶׁאַתָּה נוֹהֵג לָתֵת הַרְצָאוֹת, שֶׁאַתָּה קָתוֹלִי וְשֶׁבְּיִקְרַת פַּעַם בְּיַפָּן".
הַגֶּבֶר עָנָה שֶׁהוּא אָמְנָם לֹא נָשׂוּי, אֲבָל שֶׁהוּא מִתְגּוֹרֵר בְּמַנְצֶ'סְטֶר, שֶׁמֵּעוֹלָם לֹא הָיָה בְּסַסְקֵס אוֹ בְּיַפָּן, שֶׁלֹּא כָּתַב שׁוּרָה אַחַת מִיָּמָיו, שֶׁלֹּא שֵׁירֵת בְּשׁוּם צָבָא מִלְּבַד בַּמִּשְׁמָר הָאֶזְרָחִי שֶׁל אַנְגְּלִיָּה, שֶׁהוּא מִשְׁתַּיֵּיךְ לַבּוֹנִים הַחוֹפְשִׁיִּים וּבְהֶחְלֵט אֵינֶנּוּ קָתוֹלִי וְשֶׁבְּמִקְצוֹעוֹ הוּא מְהַנְדֵּס חַשְׁמַל. חָשַׁדְתִּי שֶׁהוּא מְשַׁקֵּר וְשָׁאַלְתִּי אוֹתוֹ מַדּוּעַ מְכוּסִּים מַגָּפָיו בְּתַעֲרוֹבֶת הַטִּיט וְאֶבֶן הַגִּיר הַיִּיחוּדִית לְאַדְמַת הוּרְשַׁהַם; מַדּוּעַ הוּא נוֹעֵל אֶת מַגְּפֵי הַצָּבָא הַצָּרְפָתִי, שֶׁרְצוּעַת גּוּמִי בְּצִדָּם, וְשֶׁנִּקְנוּ בְּוַודַּאי בִּכְפַר וְאֶלְמִי; מַדּוּעַ כַּרְטִיס נְסִיעָה חֲזוֹר מִסֵּאוֹתְוָוטָר מְבַצְבֵּץ מֵהַכִּיס שֶׁבְּתַחְתִּית מִקְטוֹרְנוֹ; מַדּוּעַ הוּא עוֹנֵד מֵדַלְיוֹן שֶׁל אַנְתוֹנִי הַקָּדוֹשׁ בְּשַׁרְשֶׁרֶת שְׁעוֹנוֹ; מַדּוּעַ הוּא מְעַשֵּׁן סִיגַרְיוֹת עִם טַבָּק קַאפּוֹרָל; מַדּוּעַ מִתּוֹךְ הַכִּיס הָעֶלְיוֹן בְּמִקְטוֹרֶן שֶׁלּוֹ בּוֹלֶטֶת טְיוּטַת מַאֲמָר עַל קְרַב אַיְילָאוּ, לְצַד עוֹתֶק שֶׁל הַמָּגָזִין טַבְלָט; מַדּוּעַ הוּא נוֹשֵׂא בְּיָדוֹ חֲבִילָה, שֶׁהָעוּבְדָּה שֶׁנֶּאֶרְזָה בְּרִישּׁוּל (רִישּׁוּל שֶׁתָּאַם אֶת בְּגָדָיו וְהֵעִיד שֶׁלֹּא יִיתָּכֵן שֶׁהָיָה נָשׂוּי) הַסְּגִירָה שֶׁהִיא מְכִילָה תַּצְלוּמֵי שְׁקוּפִית שֶׁל פָּנַס קֶסֶם; וּמַדּוּעַ עַל פֶּרֶק יָדוֹ הַשְּׂמָאלִית מְקוּעְקָע דָּג יַפָּנִי.
"הַסִּיבָּה שֶׁבָּאתִי לְהִיוּוֹעֵץ בְּךָ תַּסְבִּיר מִקְּצָת מֵהַדְּבָרִים הָאֵלֶּה," הוּא הֵשִׁיב. "בַּלַּיְלָה שֶׁעָבַר שָׁהִיתִי בִּמְלוֹן וִינְדְזוֹר, וְהַבּוֹקֶר, כַּאֲשֶׁר הִתְעוֹרַרְתִּי, מָצָאתִי לְיַד מִיטָּתִי מַעֲרֶכֶת לְבוּשׁ שׁוֹנָה לְגַמְרֵי מִשְׁלֵי. הִזְעַקְתִּי אֶת הַחַדְרָן וְצִייַּנְתִּי אֶת הַדָּבָר בְּפָנָיו, אֲבָל לֹא הוּא וְלֹא שְׁאַר הַחַדְרָנִים לֹא הִצְלִיחוּ לְהַסְבִּיר אֶת הַשִּׁינּוּי אַף עַל פִּי שֶׁעָרְכוּ בֵּירוּרִים מַקִּיפִים. אִישׁ מִדַּיָּירֵי הַמָּלוֹן הָאֲחֵרִים לֹא הִתְלוֹנֵן שֶׁמַּשֶּׁהוּ לֹא בְּסֵדֶר בִּבְגָדָיו.
שְׁנֵי גְּבָרִים הִקְדִּימוּ לָצֵאת מִן הַמָּלוֹן בְּשָׁעָה שֶׁבַע וּשְׁלוֹשִׁים. אֶחָד מֵהֶם עָזַב אוֹתוֹ וְאִילּוּ הַשֵּׁנִי אָמוּר הָיָה לָשׁוּב. כָּל מָה שֶׁאֲנִי לוֹבֵשׁ, וְגַם הַחֲבִילָה הַזֹּאת, שֶׁמְּכִילָה שְׁקוּפִיּוֹת, שַׁיָּיכִים לְמִישֶׁהוּ אַחֵר. בַּחֲפָצַיי לֹא הָיוּ דִּבְרֵי עֵרֶךְ אֶלָּא רַק בְּגָדִים וּמִגַּפַּיִים דּוֹמִים מְאוֹד לְאֵלֶּה. גַּם בְּכִיסֵי הַמִּקְטוֹרֶן שֶׁלִּי הָיוּ נְיָירוֹת. בַּאֲשֶׁר לְקִעֲקוּעַ, הוּא נַעֲשָׂה בֶּחָמָאם תּוּרְכִּי עַל יְדֵי חוֹפֵף שֵׂיעָר שֶׁלָּמַד לְקַעְקֵעַ בִּזְמַן שֵׁירוּתוֹ בַּצִּי".
מְאַפְיְינֵי הַמִּקְרֶה לֹא עוֹרְרוּ בִּי כָּל עִנְיָין. לֹא יִיעַצְתִּי לְאִישׁ אֶלָּא לַחֲזוֹר לְבֵית הַמָּלוֹן וּלְחַכּוֹת לַבְּעָלִים הָאֲמִיתִּיִּים שֶׁל הַבְּגָדִים, שֶׁהָיָה לְלֹא צֵל שֶׁל סָפֵק הָאִישׁ שֶׁיָּצָא בְּשָׁעָה שֶׁבַע וָחֵצִי. זֶהוּ מִקְרֶה שֶׁבּוֹ, לְמַעֵט פְּרָט יוֹצֵא דּוֹפֶן וְזָנִיחַ, הַהִיגָּיוֹן שֶׁלִּי עָבַד בְּאוֹפֶן מוּשְׁלָם. כָּל הַמַּסְקָנוֹת שֶׁהַסָּקָתִי הָלְמוּ בְּלִי סָפֵק אֶת הַבְּעָלִים הָאֲמִיתִּיִּים שֶׁל הַבְּגָדִים.
וָוטְסוֹן שָׁאַל, שֶׁלֹּא מִן הָעִנְיָין, מַדּוּעַ לֹא הִבְחַנְתִּי שֶׁהַבְּגָדִים שֶׁלָּבַשׁ הָאִישׁ לֹא הָיוּ בְּגָדָיו שֶׁלּוֹ. שְׁאֵלָה טִיפְּשִׁית, הוֹאִיל וְלֹא הָיוּ אֵלֶּה בְּגָדִים שֶׁנִּתְפְּרוּ עַל פִּי מִידָּה וְהֵם הִתְאִימוּ לוֹ כְּפִי שֶׁבְּגָדִים שֶׁכָּאֵלֶּה עֲשׂוּיִים לְהַתְאִים, וְהוֹאִיל וְהָאִישׁ הָיָה בָּנוּי בְּוַודַּאי בְּעֵרֶךְ כְּמוֹ בַּעֲלֵיהֶם הַחוּקִּיִּים.
12 בְּיָנוּאָר
מָצָאתִי אֶבֶן נוֹפֶךְ אֲדוּמָּה, גְּדוֹלָה לְמַדַּי, בְּתוֹךְ עוּגַת חַג הַמּוֹלָד. חָשַׁדְתִּי שֶׁמְּדוּבָּר בְּרֵאשִׁיתָהּ שֶׁל פָּרָשָׁה רַבַּת-עִנְיָין. לְמַרְבֵּה הַמַּזָּל, לִפְנֵי שֶׁהִסְפַּקְתִּי לְהַצִּיג אֶת הַשְׁעָרָתִי לְוָוטְסוֹן – שֶׁהָיָה נִרְגָּשׁ מְאוֹד – נִכְנְסָה גְּבֶרֶת טֶרְנֶר, הִבְחִינָה בָּהּ וְאָמְרָה שֶׁאַחְיָינָהּ הַשּׁוֹבָב בִּיל שׁוּב עוֹלֵל אֶחָד מִתַּעֲלוּלָיו וְשֶׁהָאֶבֶן הָאֲדוּמָּה שַׁיֶּיכֶת לְקִישּׁוּטֵי עֵץ חַג הַמּוֹלָד. מוּבָן שֶׁהָאֶבֶן לֹא נִבְחֲנָה בַּזְּכוּכִית הַמַּגְדֶּלֶת שֶׁלִּי.



https://www.shortstoryproject.com/he/story/%d7%9e%d7%99%d7%95%d7%9e%d7%a0%d7%95-%d7%a9%d7%9c-%d7%a9%d7%a8%d7%9c%d7%95%d7%a7-%d7%94%d7%95%d7%9c%d7%9e%d7%a1/
#בַּלָּשִׁי#הוּמוֹרִיסְטִי#סְפֵּקוּלָטִיבִי#קְלָאסִיקָה#שָׁנוּן