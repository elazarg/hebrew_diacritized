הוּא נִכְנַס לַסָּלוֹן, מַשְׁלִיךְ מֵעָלָיו אֶת צְרוֹר הַמַּפְתְּחוֹת; וְהַצְּרוֹר – מִצְטַלְצֵל קַלּוֹת בִּמְעוֹפוֹ – נוֹחֵת בְּלִבָּהּ שֶׁל קַעֲרַת נְחוֹשֶׁת שֶׁמּוּנַּחַת רֵיקָה בְּמֶרְכַּז הַשּׁוּלְחָן; מְהַדְהֵד כְּמוֹ גּוֹנְג. אִימָּא שֶׁלּוֹ לֹא בְּבֵית. הוּא צוֹפֶה לְתוֹךְ הַמִּטְבָּח וְרוֹאֶה שָׁם עַל הַשַּׁיִשׁ אֶת הֵסִיר. הַחַלּוֹן קְצָת פָּתוּחַ אֲבָל בָּאֲוִויר עוֹד עוֹמֶדֶת עַנְנַת הַטִּיגּוּן. הִיא הֵכִינָה כְּבַד עוֹף וְאָמְרָה לוֹ שֶׁיָּבוֹא לָקַחַת לְאֶסְתֵּר. הִיא צְרִיכָה עַכְשָׁיו הַרְבֵּה בַּרְזֶל; לְחַזֵּק אֶת הַהֵמוֹגְלוֹבִּין שֶׁלָּהּ. זֶה גַּם מָה שֶׁאָמְרוּ לָהֶם בְּמִיּוּן יוֹלְדוֹת, מָה שֶׁהִסְבִּירָה הַבּוֹקֶר הָאָחוֹת שֶׁהִזְרִיקָה לָהּ אֶת הָעֵירוּי; הַשְׁלָיָיה מִתְפַּתַּחַת בְּדוֹפֶן הָרֶחֶם וּמִשָּׁם, דֶּרֶךְ כַּדּוּרִיּוֹת הַדָּם שֶׁל הָאִימָּא, דֶּרֶךְ חֶבֶל הַטַּבּוּר, מַגִּיעַ הַחַמְצָן לָעוּבָּר.
הוּא מֵבִיא אֶל הַשּׁוּלְחָן גַּם אֶת הַטֵּלֵפוֹן הַנַּיָּיד שֶׁלּוֹ; וְנֶאֱנַח בְּתוֹךְ כָּךְ, צוֹנֵחַ כָּבֵד וְשׁוֹקֵעַ בַּסַּפָּה. מַרְפֵּקָיו נְעוּצִים בְּבִרְכָּיו, צַוּוֹארוֹ שַׁח, הוּא מַפִּיל אֶת רֹאשׁוֹ וּמְרוּקָּן אֶת פָּנָיו לְתוֹךְ כַּפּוֹת הַיָּדַיִים; סוֹחֵט אוֹתָן בְּיֵיאוּשׁ וּמִשְׁתַּפְשֵׁף בַּאֲרוּבּוֹת הָעֵינַיִים. הוּא עָיֵיף כָּל כָּךְ וּמָתוּחַ שֶׁהוּא מַרְגִּישׁ אֶת עַצְמוֹ חָלוּל, קֵהֶה, מְכוּרְסָם מִבִּפְנִים. וּמַמְשִׁיךְ כָּךְ עוֹד דַּקָּה אֲרוּכָּה, בְּמִין יְסוֹדִיּוֹת, מְמַעֵךְ וּמְעַוֵּות אֶת הַבָּשָׂר, רוֹחֵשׁ בְּזִיפִים; כְּאִילּוּ הוּא רוֹחֵץ אֶת פָּנָיו בָּאֲוִויר, מְקַרְצֵף אוֹתָן; כְּאִילּוּ יֵשׁ אֵיזוֹ מַסֵּכָה סַרְבָנִית, דְּבִיקָה מְאוֹד, שֶׁהוּא מְנַסֶּה לְהוֹרִיד.
כְּבָר יוֹמַיִים שֶׁהוּא לֹא הִתְגַּלֵּחַ וְהַזִּיפִים שֶׁלּוֹ, חַדִּים וְקָשִׁים, אֲרוּכִּים מַתְמִיד. מִכַּפּוֹת יָדָיו הוּא מֵרִיחַ אֶת שְׂרִידֵי רֵיחַ הַסַּבּוֹן מֵהַמַּחְלָקָה; אֶת הַנּוֹזֵל הַוְּורַדְרַד הַזַּרְחָנִי מֵהַשֵּׁרוּתִים שָׁם. וּמֵרָאשֵׁי אֶצְבְּעוֹתָיו; אֶת הַסִּיגַרְיוֹת, אֶת הַחֲמִיצוּת הַמַּתַּכְתִּית שֶׁל מַגַּע הַמַּפְתְּחוֹת. הוּא חַיָּיב לְהִתְקַלֵּחַ. הוּא יִיקַּח אֶת הֵסִיר וְיִיסַּע הַבַּיְתָה לְאֵיזֶה שָׁעָה. יַחְטוֹף מִקְלַחַת, יִתְגַּלֵּחַ; יֶאֱסוֹף אֶת הַדְּבָרִים שֶׁאֶסְתֵּר בִּיקְּשָׁה שֶׁיָּבִיא לָהּ מֵהַבַּיִת. וּבִשְׁתַּיִים, הָרַכֶּבֶת שֶׁל אֲחוֹתָהּ אֲמוּרָה לְהַגִּיעַ בִּשְׁתַּיִים וָרֶבַע, הוּא יָצָא לְתַחֲנַת הָרַכֶּבֶת.
הוּא לוֹקֵחַ בְּיָדוֹ אֶת הַטֵּלֵפוֹן וּמְתַקְשֵׁר לְאִימָּא שֶׁלּוֹ. אֲבָל הַצְּלִילִים, הוּא שׁוֹמֵעַ אוֹתָם עוֹלִים מֵהַמִּטְבָּח חֲצִי שְׁנִיָּיה אַחֲרֵי שֶׁהַצִּפְצוּף מַגִּיעַ לְאוֹזְנוֹ. בִּשְׁבִיל מָה הוּא קָנָה לָהּ פֶּלֶאפוֹן אִם הִיא מַשְׁאִירָה אוֹתוֹ בְּבֵית? הוּא מְנַתֵּק. מַפִּיל אֶל חֵיקוֹ אֶת הַמַּכְשִׁיר. וְחוֹזֵר בִּקְצוֹת אֶצְבְּעוֹתָיו אֶל הַזִּיפִים, אֶל אֵלֶּה שֶׁבְּזָוִויּוֹת הַפֶּה; מַצְרִיד בָּהֶם שׁוּב, בְּכוֹבֶד רֹאשׁ, נֶגֶד כִּיוּוּן הַצְּמִיחָה.
הָעִקְצוּץ הָרִאשׁוֹן, מִכָּאן הוּא מַתְחִיל, מֵהַקְּצוֹוֹת הָרְחוֹקִים שֶׁל הַשְּׂפָתַיִים; שְׁמוֹנֶה אוֹ תֵּשַׁע שָׁעוֹת אַחֲרֵי שֶׁהוּא מִתְגַּלֵּחַ. תּוֹךְ שְׁעָתַיִים הַתְּחוּשָׁה מִזְדַּחֶלֶת אֶל מִתַּחַת לָעֲצָמוֹת הַלֶּחִי, וּמְבַצְבֶּצֶת גַּם בְּשִׁיפּוּלֵי הַנְּחִירִיִּים. אַחֲרֵי אַרְבַּע שָׁעוֹת הוּא מַתְחִיל לְהִתְגָּרֵד גַּם בַּצַּוּוֹאר. עַד שֶׁהוּא יוֹצֵא מֵהַמִּשְׂרָד, פָּנָיו כְּבָר לוֹבְשׁוֹת זִיפִים שֶׁל סוֹף הַיּוֹם; אֶת הַצֵּל הָאֲפַרְפַּר שֶׁל הָעֶרֶב. אֶסְתֵּר אוֹמֶרֶת שֶׁזֶּה סֶקְסִי, אֲבָל הוּא לֹא סוֹבֵל אֶת זֶה. הוּא שׂוֹנֵא אֶת הַתְּחוּשָׁה הַקּוֹצָנִית, הַלֹּא נְקִיָּיהּ; אֶת זֶה שֶׁהַפָּנִים שֶׁלּוֹ נַעֲשׂוֹת כֵּהוֹת וְקוֹדְרוֹת כְּשֶׁהוּא לֹא מִתְגַּלֵּחַ. אִם אַחֲרֵי שֶׁיַּגִּיעַ הַבַּיְתָה הֵם מִתְכַּוְּונִים לָצֵאת אוֹ לִפְגּוֹשׁ חֲבֵרִים, הוּא יִתְגַּלֵּחַ גַּם בָּעֶרֶב. הוּא מַרְגִּישׁ יוֹתֵר נוֹחַ כְּשֶׁהוּא מְגוּלָּח, יוֹתֵר בָּטוּחַ בְּעַצְמוֹ, כְּאִילּוּ יָצָא מֵהָאַמְבַּטְיָה אָדָם חָדָשׁ, חָדָשׁ לְגַמְרֵי.
 גַּם לֹא בַּצָּבָא, רַק כְּשֶׁאַבָּא שֶׁלּוֹ מֵת, כְּשֶׁהָיָה בְּאֶמְצַע הַשָּׁנָה הַשְּׁנִיָּיה בָּאוּנִיבֶרְסִיטָה, הוּא הִנִּיחַ לַזִּיפִים שֶׁלּוֹ שֶׁיִּתְאָרְכוּ מְאוֹד. הוּא עוֹד זוֹכֵר אֶת שַׁבְרִיר הַבֶּהָלָה שֶׁתָּקַף אוֹתוֹ בְּתוֹם הַשִּׁבְעָה, כְּשֶׁיָּצָא נוֹטֵף מַיִם מֵהַמִּקְלַחַת וְהִתְקָרֵב אֶל הָרְאִי שֶׁמֵּעַל לַכִּיּוֹר – אֵיךְ נִרְתַּע שָׁם לְרֶגַע, כְּאִילּוּ בָּא מוּלוֹ גֶּבֶר זָר, מִישֶׁהוּ שֶׁהֵגִיחַ מֵאֲחוֹרָיו. בִּתְחִילַּת הָאֵבֶל אִימָּא שֶׁלּוֹ כִּיסְּתָה בַּסְּדִינִים אֶת הַטֵּלֵוִויזְיָה וְאֶת כָּל הַמַּרְאוֹת בְּבֵית; אֶת זֶה כָּאן הִיא הֵסִירָה מֵעַל הַמַּסְמֵר. וְעַכְשָׁיו הוּא מָחָה בְּגַב זְרוֹעוֹ אֶת הֶבֶל הָאֵדִים, וְרָאָה אֶת עַצְמוֹ לָרִאשׁוֹנָה זֶה שָׁבוּעַ מִבַּעַד לַטִּשְׁטוּשׁ שֶׁהִתְפַּשֵּׁט עַל פְּנֵי הָרְאִי, זֶה הַדַּקִּיק יוֹתֵר.
קָצָר וְסָמִיךְ מְאוֹד הָיָה הַזָּקֵן שֶׁלּוֹ. עָבֶה וְשָׁחוֹר כְּמוֹ הַשֵּׂיעָר עַל הָרֹאשׁ, אֲבָל גַּם מְקוּרְזָל יוֹתֵר, מְקוּרְזָל כְּמוֹ שֵׂיעָר הָעֶרְוָוה שֶׁהָיָה נוֹטֵף לוֹ בֵּין הָרַגְלַיִים. וְהַשּׁוֹרָשִׁים עַזִּים, שְׁחוֹרִים כְּמוֹ פֶּחָם; הוּא דָּחַף אֶת מַבָּטוֹ אֶל הָרְאִי וּבָחַשׁ בָּהֶם בְּהִשְׁתָּאוּת. הֵזִין שֶׁלּוֹ הִצְטַמְרֵר מִצִּינַּת הַכִּיּוֹר. מִקָּרוֹב, עִם הַזָּקָן הַמְּגוּדָּל וְהָעֵינַיִים הָאֲדוּמּוֹת, קְרוּעוֹת אֶל הָרְאִי, הוּא נִרְאֶה לְעַצְמוֹ מְטוֹרָף – הוּא הָפַךְ אֶת פָּנָיו בְּחַשְׁדָנוּת מִצַּד לְצַד – כְּמוֹ פְּסִיכוֹפָּת מְסוּכָּן בְּאֵיזֶה סֶרֶט; מִישֶׁהוּ שֶׁמְּאוּחָר יוֹתֵר בָּעֲלִילָה יִתְגַּלֶּה כְּאָדָם אַלִּים מְאוֹד.
טִיפּוֹת מַיִם נָשְׁרוּ מִתְּנוּכֵי אוֹזְנָיו; הוּא רָאָה וְחָשׁ אוֹתָן, קָרוֹת, גּוֹלְשׁוֹת בִּמְהִירוּת עַל שֵׂיעָר הֶחָזֶה שֶׁלּוֹ; נֶאֱצָרוֹת בְּשֶׁקַע הַטַּבּוּר. וְהִכְנִיס לַהַב חָדָשׁ בְּתוֹךְ תּוֹשֶׁבֶת הַסַּכִּין, וְהֶחֱלִיק עַל מַעֲטֵה הַקֶּצֶף, מִלְּמַטָּה לְמַעְלָה; רוֹחֵץ מִפַּעַם לְפַעַם בָּעַמּוּד הַחֲרִישִׁי שֶׁל הַמַּיִם. גְּדָמִים חַדִּים נֶאֶסְפוּ כְּמוֹ שְׁבָבֵי בַּרְזֶל סְבִיב פֶּתַח הַכִּיּוֹר. הַסַּכִּין חָרְקָה, לָחֲשָׁה, פִּילְּסָה וְלִיטְּשָׁה, כְּאִילּוּ גִּילְּפָה אֶת תַּבְלִיט עַצְמוֹתָיו מֵחָדָשׁ; יְסוֹדִית וְקַפְּדָנִית וַאֲרוּכַּת רוּחַ; כְּאִילּוּ הִדְחִיקָה טֶבַע שֵׁנִי, תּוֹקְפָנִי, מַשֶּׁהוּ שֶׁתָּמִיד חָבוּי בּוֹ. פָּנָיו הָלְכוּ וְהִתְעַרְטְלוּ, טֶפַח אַחֵר טָפַח – חֲמוּרוֹת, מְתוּחוֹת, מְאִירוֹת בִּרְצִינוּתָן. הוּא הֵבִיא אֶת רֹאשׁוֹ אֶל פִּי הַבֶּרֶז. וְחָזַר וְעָלָה אֶל גּוֹבַהּ הָרְאִי, נוֹטֵף מַיִם.
מִתַּחַת לַזָּקֵן הוּא לָבַשׁ אֶת הַפָּנִים הַצְּעִירוֹת שֶׁל אַבָּא שֶׁלּוֹ. הָיָה לוֹ הַגּוּף הַגָּדוֹל שֶׁל אִימָּא שֶׁלּוֹ, וְהַתָּוִוים הַכֵּהִים שֶׁל אַבָּא שֶׁלּוֹ. כְּאִילּוּ לָקְחוּ אֶת פְּנֵי הֶחָתָן הֶהָמוּם, הַכְּחוּשׁוֹת לְהַדְהִים, מִתַּצְלוּם הַחֲתוּנָּה שֶׁלָּהֶם בַּסָּלוֹן, וְהִלְחִימוּ אוֹתָם אֶל הַגּוּף הַכָּבֵד שֶׁל הַכַּלָּה, הַגְּבוֹהָה מִמֶּנּוּ בַּחֲצִי רֹאשׁ. צוּרַת הָעֵינַיִים, הָאַף הַמְּעוּקָּל, הַסַּנְטֵר הַנָּקוּב, הַלְּסָתוֹת הַגְּדוֹלוֹת – הַפְּנִים שֶׁל אַבָּא שָׁלֵו נִיבְּטוּ אֵלָיו מֵהָרְאִי, מִבַּעַד לָעֲרָפֶל הָאֵדִים, כְּאִילּוּ הוּא עוֹמֵד שָׁם וּמִסְתַּכֵּל עָלָיו.
הוּא נִמְצָא מֵת בַּחֲנוּת הַקְּטַנָּה שֶׁלּוֹ בִּדְרוֹם תֵּל אָבִיב; קָפוּא בְּאוֹתָהּ תְּנוּחָה שֶׁיָּשַׁב בָּהּ יוֹתֵר מֵעֶשְׂרִים וְשֵׁשׁ שָׁנָה; מֵאָז שֶׁעָלָה לָאָרֶץ וְקָנָה אֶת הַחֲנוּת בִּדְמֵי מַפְתֵּחַ. לְקוּחָה שֶׁנִּכְנְסָה בְּאֶמְצַע הַיּוֹם מָצְאָה אוֹתוֹ לְיַד הַשּׁוּלְחָן, בֵּין עֲרֵימוֹת הַשְּׁטִיחִים, רֹאשׁוֹ שָׁמוּט לוֹ עַל הֶחָזֶה, וְכוֹס הַתֶּה שֶׁלְּפָנָיו עֲדַיִין פּוֹשֶׁרֶת. כַּמָּה דַּקּוֹת אַחֲרֵי שֶׁהִתְקַשְּׁרָה לַמִּשְׁטָרָה, הִגִּיעַ לִמְקוֹם צֶוֶות שֶׁל מָגֵן דָּוִד וְקָבַע אֶת מוֹתוֹ. אַחֵר כָּךְ אָמְרוּ לָהֶם שֶׁזֶּה הָיָה דּוֹם לֵב.
בַּקַּיִץ, בַּחוֹפֶשׁ הַגָּדוֹל, אֵיתָן הָיָה מִתְלַוֶּוה אֵלָיו מִפַּעַם לְפַעַם. נוֹסֵעַ אִתּוֹ בָּאוֹטוֹבּוּס לְתֵל אָבִיב וּמְבַלֶּה אִתּוֹ אֶת הַיּוֹם בַּחֲנוּת הַשְּׁקֵטָה, הָאַפְלוּלִית, הָאֲפוּפָה בְּרֵיחָם הַכָּבֵד שֶׁל הַשְּׁטִיחִים. מוֹרִיד אֶת הַסַּנְדָּלִים וּמְדַלֵּג יָחֵף מַעֲרִימָה לַעֲרֵימָה. עוֹבֵר בְּתוֹךְ הַחֲלָלִים הַצָּרִים, הַחֲשׁוּכִים, שֶׁבְּיַרְכְּתֵי הַחֲנוּת; בֵּין הַגְּלִילִים הַגְּבוֹהִים שֶׁהָיוּ שְׁעוֹנִים עַל הַקִּירוֹת בַּכְּנִיסָה. וְחוֹזֵר וּמְטַפֵּס עַל הָעֲרִימוּת הַמִּתְנַשְּׂאוֹת שָׁם וּמַעְפִּיל עַד לַפִּסְגָּה הַגְּבוֹהָה, הֲכִי גְּבוֹהָה, שֶׁמַּשְׁקִיפָה עַל כָּל הֶחָלָל; שׁוֹלֵחַ אֶת זְרוֹעוֹ וְכִמְעַט וְנוֹגֵעַ בַּתִּקְרָה.
אָבִיו יָשַׁב מֵאֲחוֹרֵי שׁוּלְחַן מִשְׂרְדֵי יָשֵׁן וְהִתְבּוֹנֵן הַחוּצָה. יָשַׁב שָׁם תָּמִיד וְהִתְבּוֹנֵן בִּשְׁתִיקָה בָּרְחוֹב הַסּוֹאֵן, שֶׁהֶמְיַית תְּנוּעָתוֹ הָעֲמוּמָה, הַנִּסְפֶּגֶת בִּשְׁטִיחִים, נִדְמְתָה כְּאִילּוּ הִיא עוֹלָה מִמֶּרְחָק רַב יוֹתֵר. שְׁנֵי כִּיסְאוֹת נְמוּכִים, לֹא זֵהִים, חִיכּוּ אִתּוֹ בְּצִיפִּיָּיה מְנוּמְנֶמֶת לַלָּקוֹחוֹת. וּמְאַוְורֵר הַתִּקְרָה הָלְאָה שֶׁהָיָה חַג שָׁם מֵעַל לְרֹאשׁוֹ, שֶׁהָיָה חַג שָׁם לְאִטּוֹ וּמְסַחְרֵר בִּלְהָבָיו הַמְּפוּיָּיחִים קִרְעֵי חוּטִים וְקוּרֵי עַכָּבִישׁ יְשָׁנִים, הָיָה מְעַרְבֵּל אֶת הָאֲוִויר הַכָּבֵד, הַמְּעוּלָּף מֵחוֹם; אֶת הַלַּחוּת הַקְּרִירָה שֶׁתָּמִיד עָמְדָה שָׁם, גַּם כְּשֶׁבַּחוּץ הַכּוֹל רָתַח, כְּאִילּוּ בַּחֲנוּת שֶׁלּוֹ גַּם מֶזֶג הָאֲוִויר הָיָה אַחֵר, בְּאֵיזוֹשֶׁהִי גָּלוּת.
הוּא הָיָה טִיפּוּס שַׁתְקָן, עַגְמוּמִי, מְסוּגָּר. אֶת רוֹב שְׁעוֹת הַיּוֹם, מִתֵּשַׁע בַּבּוֹקֶר וְעַד שֶׁהָיָה מוֹרִיד אֶת תְּרִיס הַבַּרְזֶל וְנוֹעֵל אוֹתוֹ בְּשֶׁבַע בָּעֶרֶב, הָיָה עוֹשֶׂה בִּמְחִיצַּת עַצְמוֹ, בִּבְהִיָּיה סְתוּמָה. בְּהַרְתָּחָה וּבַמְּזִיגָה וּבְעִרְבּוּב שֶׁל אֵינְסְפוֹר כּוֹסוֹת תֶּה. בִּקְרִיאָה חֲרִישִׁית שֶׁל פִּרְקֵי תְּהִילִּים. בְּהַאֲזָנָה לָרַדְיוֹ הֶחָבוּל שֶׁלּוֹ, הַמְּלוּפָּף סִרְטֵי סֵלוֹטֵייְפּ, שֶׁזִּמְזֵם בְּאוֹפֶן קָבוּעַ אֶת רֶשֶׁת ב'. כְּשֶׁאֶחָד מִבַּעֲלֵי הַחֲנוּיוֹת הַסְּמוּכוֹת הָיָה עוֹבֵר עַל פְּנֵי הַפֶּתַח, רַק הִנְהֵן קַלּוּת בְּרֹאשׁוֹ; כִּמְעַט אַף פַּעַם לֹא חִייֵּךְ. הוּא הָיָה סוֹחֵר גָּרוּעַ; אִישׁ בּוֹדֵד, אָטוֹם, לֹא מִתְחַבֵּב. לִפְעָמִים הָיָה יוֹשֵׁב כָּךְ לְבַדּוֹ יָמִים שְׁלֵמִים, בְּעִיקָּר בָּחוֹדָשִׁים הַלּוֹהֲטִים שֶׁל הַקַּיִץ, בְּלִי שֶׁאֲפִילּוּ לָקוֹחַ אֶחָד יַעֲבוֹר אֶת סַף הַחֲנוּת; בּוֹהֶה בִּמְכוֹנִיּוֹת חוֹלְפוֹת בַּכְּבִישׁ.
וּכְשֶׁמִּישֶׁהוּ סוֹף-סוֹף נִכְנַס פְּנִימָה, הוּא הִתְנַהֵג כְּאִילּוּ מַפְרִיעִים לוֹ. קָם כְּמוֹ בָּאִי רָצוֹן וּמְשָׁרֵת אֶת הָאֲנָשִׁים בְּהִיסּוּס, כְּמוֹ מִתּוֹךְ אֵיזֶה פִּיזּוּר דַּעַת, מֵשִׁיב בַּחֲצִי פֶּה עַל הַשְּׁאֵלוֹת. פּוֹרֵשׂ לִפְנֵיהֶם אֶת הַשְּׁטִיחִים וּמַצִּיג אֶת הַדּוּגְמָאוֹת, חוֹזֵר וְגוֹלֵל אוֹתָם בְּרוֹב טֶקֶס. וּבוֹ-בַּזְּמַן נִרְאֶה הָיָה כְּאִילּוּ יֵשׁ לוֹ אֵיזֶה עִנְיָין אַחֵר, עִנְיָין חָשׁוּב יוֹתֵר, שֶׁתָּמִיד מַסִּיחַ אֶת דַּעְתּוֹ.
הָעִבְרִית שֶׁלּוֹ. הָעִבְרִית הַמְּעוּכָה, הַמְּאוּמֶּצֶת שֶׁלּוֹ. הָעִבְרִית הַמְּבוּלְבֶּלֶת, הַנֶּאֱבֶקֶת בְּפַרְסִית שֶׁל הַמַּחֲשָׁבוֹת. הַמִּבְטָא הַכָּבֵד שֶׁלּוֹ. מַבָּטוֹ הַנּוֹפֵל בָּאִי נוֹחוֹת וּמְשׁוֹטֵט עַל הָרִצְפָּה. הַשְּׁהִיָּיה הַקְּצָרָה, הַפַּסְקָנִית, אַחֲרֶיהָ הָיָה נוֹקֵב בַּעֲצִימַת עֵינַיִים בִּמְחִיר. שְׂפַת הַגּוּף הָאֲדִיבָה, הָאֲדִיבָה מִדַּי, הַמְּרוּחֶקֶת שֶׁלּוֹ. הַנִּימוּס הַמּוּפְלָג שֶׁהָיָה מַסִּיג אוֹתוֹ אֲחוֹרַנִּית, לַעֲמוֹד בְּסַבְלָנוּת מֵהַצַּד, לֹא לְהִתְעָרֵב עַד שֶׁיִּידָּרֵשׁ לִשְׁאֵלָה נוֹסֶפֶת. וּלְבַסּוֹף, בְּמִין הַשְּׁלֵמָה, הַרְכָּנַת הָרֹאשׁ הָעֲנָוָוה, הַמְּוַותֶּרֶת גַּם מִצִּדָּהּ, כְּשֶׁהָיָה מְלַוֶּוה אֶת לָקוֹחוֹתָיו הַחוּצָה.
שָׁעָה אֲרוּכָּה אַחֲרֵי שֶׁהַחֲנוּת הִתְרוֹקְנָה, עוֹד עָמַד בַּפֶּתַח. רֹאשׁוֹ בְּגוֹבַהּ הַמְּזוּזָה, כְּתֵפָיו שְׁחוּחוֹת, כַּפּוֹת יָדָיו מְעוּגָּנוֹת בְּעֶצֶם הַזָּנָב; בּוֹחֲשׁוֹת לְאִטָּן זוֹ בָּזוֹ. אַחֵר כָּךְ, בִּצְעָדִים מְדוּדִים, מְהוּרְהָרִים, חָזַר פְּנִימָה וְנֶעֱלַם בֵּירַכְתִּי הַחֲנוּת.
בְּשׁוּבוֹ מִשָּׁם פָּרַשׁ דַּפֵּי עִיתּוֹן עַל הַשּׁוּלְחָן, הִצִּיב שְׁתֵּי צַלָּחוֹת רְטוּבוֹת, שְׁנֵי מַזְלְגוֹת שֶׁשָּׁטַף, וְאֶת קוּפְסוֹת הַפְּלַסְטִיק עִם אֲרוּחַת הַצָּהֳרַיִים שֶׁהֵבִיאוּ אִתָּם מֵהַבַּיִת.
אֵיתָן?
קוֹלוֹ הָרַךְ, הָרוֹוּי, הַמַּרְעִיד: קוֹגְ'אָה אִי אֵיתָן, אֵיפֹה אַתָּה?
עֵינָיו הַכֵּהוֹת, הָעֲצוּבוֹת, הַמְּשׁוֹטְטוֹת בִּמְבוּכָה מַעֲרִימָה לַעֲרֵימָה. הַצִּיפִּיָּיה הַדְּרוּכָה, הַהוֹלֶכֶת וּמִתְעַצֶּמֶת, שֶׁיִּישָּׂא אֶת מַבָּטוֹ מַעֲלֶה. הַשְּׁקִיקָה הַפִּרְאִית, הַהוֹלֶמֶת בֶּחָזֶה, לִקְרַאת הָרֶגַע שֶׁיַּבְחִין בּוֹ כָּאן, שֶׁיִּרְאֶה אוֹתוֹ סוֹף-סוֹף, שָׂרוּעַ כָּאן עַל הַבֶּטֶן בְּרֹאשׁ הֶעֱרִימָה הַגְּבוֹהָה, מֵלִיט בִּזְרוֹעוֹ אֶת הַפָּנִים.
תָּקוּם, אֵיתָן, תָּקוּם וּבִיאָה בֹּוחוֹר –
וְאַחַר כָּךְ, כְּשֶׁהֵם יוֹשְׁבִים זֶה מוּל זֶה לְיַד הַשּׁוּלְחָן, וְאוֹכְלִים; אוֹכְלִים כּוּפְתָּאוֹת עוֹף בְּרוֹטֶב עַגְבָנִיּוֹת, קוּבִּיּוֹת תַּפּוּחֵי אֲדָמָה; הַשְּׁתִיקָה שֶׁלּוֹ. הַמַּבָּט הַשּׁוֹתֵק שֶׁלּוֹ, הַבּוֹהֶה בְּצַלַּחַת, בְּפֶתַח הַחֲנוּת. לֹא שְׁתִיקָה בּוֹטָה, טְעוּנַת מֶתַח, שֶׁכּוֹבֶשֶׁת אֵיזוֹ צִיפִּיָּיה. דְּמָמָה נִמְשֶׁכֶת, שְׁלֹמֹה עִם עַצְמָהּ. שְׁתִיקָה עַל טִבְעִית. שְׁתִיקָה שֶׁאֵין לָהּ צוֹרֶךְ לִשְׁמוֹעַ אוֹ לְהִישָּׁמַע. שְׁתִיקָה מַתִּישָׁה, מַטְרִיפָה אֶת הַדַּעַת, שְׁתִיקָה שֶׁעוֹשָׂה חֵשֶׁק לִצְרוֹחַ.
אֶסְתֵּר – הוּא מִצְטַמְרֵר – הַיֶּלֶד. הַהִיזָּכְרוּת בְּאַבָּא שֶׁלּוֹ הַשְּׁמִיטָה אוֹתָם מֵאֲחִיזַת מַחְשְׁבוֹתָיו; שִׁיכְּכָה בּוֹ לְכַמָּה רְגָעִים אֶת הַלַּחַץ – אֶת הַדִּימּוּם וְאֶת כְּאֵבֵי הַגַּב שֶׁלָּהּ; אֶת הַצִּירִים הַמַּפְחִידִים הָאֵלֶּה, הַמּוּקְדָּמִים מִדַּי, שֶׁנִּתְקְפָה בָּהֶם פִּתְאוֹם בִּתְחִילַּת הַשָּׁבוּעַ הָעֶשְׂרִים וְשֶׁבַע; אֶת הַזְּרִיקוֹת וְאֶת הַבְּדִיקוֹת; וְאֶת הָעַרְפִילִּית הַמְּרַחֶפֶת שָׁם בַּבּוּעָה הַחֲשׁוּכָה עַל מָסָךְ הָאוּלְטְרָא סָאוּנְד, אֶת הַהוֹלֵם הַמָּהִיר שֶׁל פְּעִימוֹת הַלֵּב הַזָּעִיר, הַמְּבוֹהָל, הַמַּפְצִיר – וְכָעֵת חוֹזֵר הַפַּחַד וּמְחַלְחֵל בְּלִבּוֹ; מִתְעַשֵּׁת וְלוֹפֵת בּוֹ שׁוּב, כְּמוֹ שֵׁן שֶׁחָזְרָה לִכְאוֹב. הוּא הוֹלֵךְ בְּמַחְשְׁבוֹתָיו וְנֶעֱמַד שָׁם בַּחֶדֶר שֶׁלָּהּ, לְיַד הַמִּיטָּה הַגְּבוֹהָה, מַחֲלִיק בְּרוּחוֹ עַל גּוּפָהּ מִתַּחַת לַסָּדִין, עַל פָּנֶיהָ הַנְּפוּחוֹת, הַמְּיוּגָּעוֹת מֵהַהֵירָיוֹן, עַל שְׂעָרָהּ הַפָּזוּר מְיוּזָּע עַל הַכָּרִית – וָשׁוּב הוּא מִתְנַשֵּׁם תּוֹךְ כְּדֵי אֲנָחָה, מִתְנַשֵּׁם מְלוֹא רֵיאוֹתָיו; מֵצִיץ אֶל צַג הַטֵּלֵפוֹן.
הוּא רוֹאֶה אֶת הַשָּׁעָה; הִיא הָיְתָה יְשֵׁנָה כְּשֶׁהָלַךְ מִמֶּנָּה – שְׁתֵּים עֶשְׂרֵה וְעֶשְׂרִים – הִיא בֶּטַח עֲדַיִין יְשֵׁנָה. וּכְשֶׁהוּא נִזְכָּר בְּאִימָּא שֶׁלּוֹ שֶׁלֹּא מַגִּיעָה, נִזְכַּר בְּסִיר שֶׁבָּא בְּסַךְ הַכֹּל לָקַחַת, מַבָּטוֹ מַפְצִיר בְּלֹא קוֹל לְעֵבֶר הַדֶּלֶת, נוּ אֵיפֹה הִיא? וּכְתֵפָיו שׁוֹקְעוֹת בְּתוֹךְ כָּךְ וּמַרְפֵּקוֹ נִשְׁעָן עַל מִסְעַד הַסַּפָּה, כַּף יָדוֹ מְעַוּוֹה אֶת הַלֶּחִי; הוּא יְחַכֶּה לָהּ עוֹד עֶשֶׂר דַּקּוֹת. אִם הִיא לֹא מַגִּיעָה עַד שְׁתֵּים עֶשְׂרֵה וָחֵצִי הוּא קָם וְהוֹלֵךְ.
מוּלוֹ עַל הַקִּיר יֵשׁ טַאפְט עֲנָק שֶׁל מַפַּל מַיִם. מֵאָז שֶׁהוּא יֶלֶד הֲטַאפְט הַזֶּה כָּאן, מְכַסָּה אֶת כָּל הַקִּיר לְרוֹחְבּוֹ, מֵהָרִצְפָּה לַתִּקְרָה. רוֹאִים שָׁם שֶׁפֶךְ שֶׁל נָהָר כָּלְשֶׁהוּ, כַּנִּרְאֶה בְּאֵיזֶה מָקוֹם בְּאֵירוֹפָּה; מַפָּל אָנוֹנִימִי שֶׁמֵּימָיו שׁוֹצְפִים קוֹצְפִים, מוּנְצָחִים בִּמְרוּצָּתָם. בְּתוֹר תַּצְלוּם נוֹף, נַגִּיד, בַּגַּב שֶׁל גְּלוּיָה, זֹאת הָיְתָה יְכוֹלָה לִהְיוֹת אֲפִילּוּ תְּמוּנָה נֶחְמָדָה; הוּא הִתְנַצֵּל בְּאוֹזְנֵי אֶסְתֵּר לִפְנֵי שֶׁהֵבִיא אוֹתָהּ לְכָאן בַּפַּעַם הָרִאשׁוֹנָה, לְהַכִּיר אֶת הוֹרָיו; "אֲבָל כָּכָה?" הוּא הִמְשִׁיךְ כְּשֶׁהָיוּ שׁוּב בָּאוֹטוֹ וְהִיא צָחֲקָה; בַּשִּׁיעוּר הַמּוּפְלָג הַזֶּה, כִּמְעַט בְּגוֹדֶל שֶׁל הַנּוֹף עַצְמוֹ – "בְּאֶמְצַע הַסָּלוֹן הֶעָלוּב הַזֶּה? הַקָּטָן, הֶעָנִי, הַפָּתֵטִי הַזֶּה שֶׁלָּהֶם?" הוּא הִמְשִׁיךְ וְהַצְּחוֹק שֶׁלָּהּ גֵּאֶה וְהִרְגִּיעַ אוֹתוֹ; הִבְטִיחַ לוֹ שֶׁהִיא סוֹלַחַת, שֶׁגַּם עַל זֶה הִיא סוֹלַחַת לוֹ – זֶה הָיָה מְכוֹעָר בְּעֵינָיו בְּמִידָּה שֶׁאִי אֶפְשָׁר לְתָאֵר, הֲטַאפְט הַזֶּה, "שִׂיא הַפִּרְחִיּוֹת – "
כְּשֶׁהָיָה קָטָן הוּא הָיָה מְדַמְיֵין אֶת מִי הַמַּפָּל מַבְקִיעִים מִתּוֹךְ הַקִּיר; אֶת הַתְּמוּנָה הַפִּרְאִית מִתְעוֹרֶרֶת לְחַיִּים וּמַחֲרִידָה אֶת הַבַּיִת. הָיָה יוֹשֵׁב כָּאן כְּמוֹ עַכְשָׁיו, עַל הַסַּפָּה הַזֹּאת, נוֹעֵץ אֶת מַבָּטוֹ בִּנְקוּדָּה מְסוּיֶּמֶת בְּעוֹמֶק הַתְּמוּנָה; וְכוּלּוֹ נֶאֱסַף אֵלֶיהָ, עוֹצֵר אֶת נְשִׁימָתוֹ, הָיָה בּוֹהֶה בָּהּ וּמִתְרַכֵּז בָּהּ מְאוֹד. אַחֲרֵי שְׁתֵּי דַּקּוֹת עֵינָיו הָיוּ מַתְחִילוֹת לִדְמוֹעַ; הַתְּמוּנָה הִיטַּשְׁטְשָׁה וְהִתְחִילָה לִפְעוֹם. עוֹד חֲצִי דַּקָּה וְהָרַעַשׁ הַנּוֹרָא שֶׁל הַהִתְפָּרְצוּת הָיָה מְמוֹטֵט עָלָיו אֶת הַקִּיר, מְמַלֵּא אֶת אוֹזְנָיו.
הַמַּיִם הָדְפוּ אָז פְּנִימָה בְּזַעַם, בְּחֵימָה שְׁפוּכָה, שֶׁעָטוּ כְּמוֹ אִגְרוּף. הַטֵּלֵוִויזְיָה נוֹרְתָה לָאֲוִויר וְהִתְרַסְּקָה עוֹד בִּמְעוֹפָהּ עִם שִׁבְרֵי הַסְּטֶרֵיאוֹ וְהַוִּוידֵאוֹ שֶׁנִּיצְּבוּ עָלֶיהָ; וְנִיתְּזוּ גַּם רְסִיסֵי הַקְּרִיסְטָל שֶׁל כָּל הָאֲגַרְטָלִים וְשִׁבְרֵי עֲצִיצִים וּפִרְחֵי פְּלַסְטִיק הִתְעוֹפְפוּ אִתָּם לְכָל עֵבֶר; הַסַּלְסִילָּה עִם כָּל הַקַּסְטוֹת; שְׁעוֹן הַקּוּקִייָּה; כּוּלָּם נִישְּׂאוּ עַל גַּב הַגַּל הֶעָצוּם, הַמִּתַּגְבָה, הַדּוֹהֵר בִּשְׁאָגָה אֶל עֵבֶר הַסַּפּוֹת.
הוּא הָיָה שׁוֹאֵב הֲנָאָה מְיוּחֶדֶת לְרוֹצֵץ אֶת הַסַּפּוֹת לִגְזָרִים; לִשְׁמוֹעַ אֶת שְׂדֵרַת הָעֵץ מִתְפַּצַּחַת, לִתְלוֹשׁ אֶת הָרִיפּוּד הַוְּורַדְרַד, הַחוֹלֶה, לִמְרוֹט אוֹתוֹ. וּבְאוֹתָהּ תְּנוּפָה דּוֹהֶרֶת, לְשַׁסּוֹת זֶה בָּזֶה אֶת שְׁנֵי הַסָּמוֹבָרִים הַגְּדוֹלִים; לִרְאוֹת אוֹתָם מִתְגּוֹלְלִים אֶל תּוֹךְ הָאוֹרְגָּן הַחַשְׁמַלִּי; לְמוֹטֵט עָלָיו מֵהַתִּקְרָה אֶת נִבְרֶשֶׁת הַזְּכוּכִית, לַעֲקוֹר אוֹתָהּ מֵהַתִּקְרָה, לְהַפִּיל אֶת הָאוֹרְגָּן אַפַּיִים; וְלִשְׁעוֹט הָלְאָה עִם הַמַּיִם הַדְּחוּסִים, הֶעָבִים, הַתּוֹפְחִים וְעוֹלִים וּמִתְנַפְּצִים בְּשָׁאוֹן גָּדוֹל אֶל תּוֹךְ הַמִּזְנוֹן; לִשְׁמוֹעַ אֶת הַגֶּשֶׁם הַמְּצַלְצֵל שֶׁל כְּלֵי הַחַרְסִינָה הַפִּרְחוֹנִיִּים וְשֶׁל בַּקְבּוּקֵי הַקּוֹנְיָאק וְשֶׁל קַנְקַנֵּי הַתֶּה וְשֶׁל הַגְּבִיעִים הַדַּקִּים שֶׁל הַיַּיִן; לַעֲקוֹר אֶת הַזְּגוּגִיּוֹת הֶעָבוֹת מִצִּירֵיהֶן.
גַּל שֶׁל צַהֲלָה מָרָה הָיָה מֵצִיף אָז אֶת לִבּוֹ, צְרָחַת אֵימָה נִלְהֶבֶת. הַמַּיִם הָיוּ שׁוֹקְקִים, מְשׁוּלְהָבִים, קְצוּפִים, כְּסוּפִים-לְבָנִים, טְרוּפִים מֵרוֹב זַעַם, מֵרוֹב הַשָּׁנִים שֶׁהָיוּ חֲנוּקִים וּטְרוּפִים; אוֹצְרִים אֶת זַעְמָם בִּתְמוּנַת הֲטַאפְט הַקְּפוּאָה. וְאֵלֶּה הָיוּ מַיִם בִּרְיוֹנִיִּים, נַקְמָנִיִּים, זוֹרְעֵי הֶרֶס; וְהֵם הִסְתַּעֲרוּ עַכְשָׁיו עַל הַמִּזְנוֹן. הַמִּזְנוֹן תָּמִיד רָעַד נוֹרָא, אֲבָל הִתְמַהְמֵהַּ לִיפּוֹל; הָיָה רוֹעֵד וּמְסָרֵב בְּמִין עַקְשָׁנוּת מְכוּבֶּדֶת לְהִיכָּנַע. אֲבָל הַגַּל נִדְחָף וְהִתְנַגֵּשׁ בּוֹ וְהָיָה זוֹרֵק מִשָּׁם אֶת כָּל הַסִּידּוּרִים וְאֶת כָּל סִפְרֵי הַקּוֹדֶשׁ, אֶת שַׂקִּיקֵי הַתְּפִילִּין, אֶת הַכִּיפּוֹת, אֶת הַקְּלָפִים, הַחֲנוּכִּיּוֹת, הָאַלְבּוֹמִים; וּמוֹסִיף וּמְטַלְטֵל אֶת גּוּף הָעֵץ הַכָּבֵד, הַחוֹם כֵּהֶה, הַמִּשְׁתַּקְשֵׁק בִּכְלֵי הַפֶּסַח הַנִּשְׁבָּרִים בְּתוֹכוֹ; עַד שֶׁגַּם הוּא הָיָה קוּרְס חֲסַר אוֹנִים, מִתְמוֹטֵט אֶל תּוֹךְ הַחוּרְבוֹת, בִּצְרִימָה גְּדוֹלָה.
הוּא מִקַּיִץ בְּרַעַד אֶל רַחַשׁ הַמַּפְתֵּחַ בַּמַּנְעוּל, "הֵלֶן חוֹנַאי?"
אֶל קוֹל אִימּוֹ שֶׁמְּגַלָּה שֶׁהַדֶּלֶת פְּתוּחָה, "אֵיתָן?"
פִּיו נְפַקֵּחַ וּנְחִירָיו מִתְרַחֲבִים – גּוֹמְעִים נְשִׁימָה עֲמוּקָּה, מוּרְעֶבֶת – וְעֵינָיו, שְׁטוּפוֹת בְּזֵכֶר הַהֲזָיָה, עוֹד שְׁטוּת עַל פְּנֵי הַסָּלוֹן. מַדְהִים אֵיךְ הַכּוֹל נִשְׁאַר כָּאן אוֹתוֹ דָּבָר; הֲטַאפְט הַמַּטְרִיד הַזֶּה, הַסַּפּוֹת הַמְּצוּעְצָעוֹת, מַפִּיּוֹת הַקְּרוּשָׁה, שְׁעוֹן הַקּוּקִייָּה עַל הַטֵּלֵוִויזְיָה, הָאוֹרְגָּן הַיָּשָׁן – אֵיךְ הַכּוֹל שָׂרַד אֶת הַשָּׁנִים שֶׁחָלְפוּ מֵאָז; נִשְׁאַר מֵאָז בְּדִיּוּק אוֹתוֹ דָּבָר. עַל הַקִּיר לְיָמֵינוּ עֲדַיִין הִצִּיג הַשָּׁאָה הָאִירָנִי אֶת הַפְּרוֹפִיל הַיָּהִיר שֶׁלּוֹ; מֵעַל הַגּוֹבְּלֵן שֶׁל הַסְּפִינָה בַּיָּם; וְהַבָּאבָא סָאלִי עוֹד עָמַד עָגוּם בֵּינֵיהֶם, כָּפוּף אֶל עַצְמוֹ, מְחַפֶּה עַל מִצְחוֹ בְּכַף הַיָּד. בַּמִּזְנוֹן נִשְׁעֲנוּ זֶה עַל זֶה הַסִּידּוּרִים וְסִפְרֵי הַקּוֹדֶשׁ הַמּוּזְהָבִים שֶׁל אַבָּא שֶׁלּוֹ. אוֹתוֹ מַדְרִיךְ חֲבוּט לְלִימּוּדֵי נְהִיגָה; סִפְרֵי טֵלֵפוֹנִים. הַבַּקְבּוּק הַנִּצְחִי שֶׁל הַקּוֹנְיָאק מַעֲלֶה אָבָק בֵּין גְּבִיעֵי הַקְּרִיסְטָל. כְּאִילּוּ הַמַּיִם שֶׁהֵצִיף בְּדִמְיוֹנוֹתָיו כְּשֶׁהָיָה יֶלֶד חָנְטוּ אֶת הַסָּלוֹן הַזֶּה בִּתְמִיסָּה מִשְׁמֶרֶת; כָּבְשׁוּ אוֹתוֹ כְּמוֹ בְּפוֹרְמָלִין, בְּנֶאֱמָנוּתוֹ הַמַּכְעִיסָה לְעַצְמוֹ; עַקְשָׁן, בִּלְתִּי מְנוּצָּח, מוּזֵיאָלִי כִּמְעַט.
"אֲנִי חָשַׁבְתִּי," הִיא מִתְנַשֶּׁמֶת, מוּפְתַּעַת בַּפֶּתַח.
שַׂקִּיּוֹת הַמַּכּוֹלֶת בְּיָדֶיהָ מְרַחְשְׁשׁוֹת, "חָשַׁבְתִּי אַתָּה כְּבָר לִנְסוֹעַ, ג'וֹנָאם – "
וְנִדְמֶה שֶׁגַּם הִיא לֹא הִשְׁתַּנְּתָה מֵאָז; שֶׁתָּמִיד נִרְאֲתָה כָּכָה, מְבוּגֶּרֶת מִכְּפִי גִּילָּה, גְּדוּלַּת גּוּף, גַּבְרִית קְצָת. עִם כְּתֵפֶיהָ הָרְחָבוֹת הַכְּפוּפוֹת וְהַשָּׂדָיִים הַקְּטַנִּים הַמְּרוֹקְנִים הָאֵלֶּה. עִם הַסְּוֵודֶר הַיָּרוֹק-כָּחוֹל הַזֶּה שֶׁלָּהּ, הַמְּנוּצָּל לַעֲיֵיפָה. עִם עֵינֶיהָ הַסַּקְרָנִיּוֹת, הַשּׁוֹקְקוֹת, גַּבּוֹתֶיהָ הַחַמְדָּנִיּוֹת.
"תֶּיכֶף," הוּא מַפְטִיר בְּיוֹבֶשׁ, בְּפִיזּוּר נֶפֶשׁ.
מַפִּיל אֶת מַבָּטוֹ אֶל הַנַּיָּיד, אֶל הַשָּׁעוֹן, "יֵשׁ עוֹד זְמַן – "
"אַתָּה לֹא לְהַגִּיד רַכֶּבֶת שֶׁלָּהּ סְרִיכָה לָבוֹא בִּשְׁתֵּים עֶשְׂרֵה וָרֶבַע?"
עִם הָעִבְרִית הָאֲיוּמָּה הַזֹּאת שֶׁלָּהּ, עִם הַמִּבְטָא הַנִּצְחִי הַזֶּה, "שְׁתַּיִים וָרֶבַע – "
"מָאן צ'ה מידונם? מָה אֲנִי יוֹדַעַת?" וְהַחַשְׁדָנוּת, הָעִיקְּשׁוּת שֶׁלָּהּ, הַבִּיטָּחוֹן הָעַצְמִי הַמַּכְעִיס, "בָּאוֹזְנַיִים שֶׁלִּי אֲנִי שָׁמַעְתִּי אוֹתְךָ לְהַגִּיד שְׁתַּיִים עֶשְׂרֵה וָחֵצִי – "
תָּמִיד דָּבְקָה בְּאוֹתָהּ גִּרְסָה, בְּאוֹתוֹ נוֹסַח שׁוּב וָשׁוּב, מִתְוַוכַּחַת בְּלַהַט, בְּחֵירוּף נֶפֶשׁ, לֹא מוּבֶסֶת אַף פַּעַם, "אַתָּה לְהַגִּיד בַּבּוּק – "
הוּא קוֹטֵעַ אוֹתָהּ, מְסַנֵּן בְּקוֹצֶר רוּחַ, "הוּא לֹא הִתְקַשֵּׁר עוֹד פַּעַם?
מְסַנֵּן בַּקּוֹל הַזֶּה הַמַּר, הַמָּתוּחַ, שֶׁהוּא שׁוֹמֵר רַק בִּשְׁבִילָהּ, "הַהוּא מֵהָעֲבוֹדָה?"
"נָאֶה – "
הִיא מוֹרִידָה אֶת הַשַּׂקִּיּוֹת לָרִצְפָּה, "רַק חָבֵר שֶׁלָּךְ תֵּימָנִי קַטַנְּצִ'י מְתַקְשֶׁרֶת בַּבּוֹקֶר לְהַגִּיד לָמָּה פֶּלֶאפוֹן שֶׁלָּךְ סָגוּר – "
הוּא קָם נֶאֱנַח מֵהַסַּפָּה – עִם הַדֵּעוֹת הַקְּדוּמוֹת הַמְּבִיכוֹת שֶׁלָּהּ; הַדֵּעוֹת הַחֲשׁוּכוֹת הָאֵלֶּה, הַגִּזְעָנִיּוֹת שֶׁלָּהּ – לוֹקֵחַ לְיָדָיו אֶת הַטֵּלֵפוֹן וְאֶת הַמַּפְתְּחוֹת מֵהַשּׁוּלְחָן.
"גַּם דּוֹדוֹת שֶׁלּוֹ," אֶגְרוֹפָהּ קָמוּץ, מְתוּכְשָׁט, מְפַרְפֵּר עַל הֶחָזֶה, "אָמַרְתִּי גַּם דּוֹדוֹת שֶׁלּוֹ הוּא לֹא נוֹתֶנֶת שֶׁיָּבוֹאוּ שְׁמָהּ," הִיא נוֹשֶׁכֶת כְּדַרְכָּהּ אֶת הַשָּׂפָה הַתַּחְתּוֹנָה, הַמִּתְחַסֶּדֶת, מַמְשִׁיכָה בְּאוֹתָן מִילִּים בְּדִיּוּק, "לָמָּה לֹא יָפָה, הוּא יַחֲשׁוֹב רַק הוּא אַתָּה לֹא רוֹצֶה שֶׁיָּבוֹא – "
"ב-ס-ד-ר," הוּא שׁוּב קוֹטֵעַ אוֹתָהּ, הַפַּעַם בְּגַסּוּת, "כְּבָר אָמַרְתָּ אֶת זֶה – "
"חוֹב ג'וֹנָאם," הִיא מִתְעַלֶּמֶת מִשִּׁינּוּי הַטּוֹן, מְרַחְשֶׁשֶׁת בְּשַׂקִּיּוֹת, "דּוֹר מִישָׁה הַלָּה טו בּוֹרוֹ הָאִמּוּם קוֹן גֵּה מָאן חוֹרֵק – "
וְאֵיךְ הִיא תָּמִיד מִתְעַקֶּשֶׁת לְדַבֵּר אֵלָיו בְּפַרְסִית, כּוֹפֶה עָלָיו לְהָבִין, בְּכוֹחַ לָדַעַת אֶת הַשָּׂפָה הַזֹּאת; לַמְרוֹת שֶׁאַף פַּעַם הוּא לֹא מְדַבֵּר בָּהּ, לַמְרוֹת שֶׁהוּא תָּמִיד עוֹנֶה לָהּ בְּעִבְרִית, בְּזַעַף.
"לֹא עַכְשָׁיו, אֲנִי יִתְקַלֵּחַ כְּבָר בְּבֵית – "
הוּא שׁוֹאֵב הֲנָאָה מְבִישָׁה לִרְאוֹת אֶת פָּנֶיהָ נוֹפְלוֹת, נֶעֱלָבוֹת, "בִּשְׁבִיל מָה שְׁמָהּ, ג'וֹנָאם?" הִיא מִשְׁתּוֹמֶמֶת, מִתְקָרֶבֶת אֵלָיו, "מָאן בְּרֹאשׁ אוּתְּחָה דּוֹרוֹס מִיקוֹנָאם – "
"אַתְּ," הוּא מִתְפָּרֵץ בִּן רֶגַע, קוֹלוֹ מְרֵעִים עוֹד לִפְנֵי שֶׁתַּשְׁלִים אֶת הַמִּשְׁפָּט, מִזָּעִים אֶת פָּנָיו, "אַתְּ שֶׁלֹּא תַּסְדְּרִי בִּשְׁבִילָהּ שׁוּם חֶדֶר, אַתְּ שׁוֹמַעַת אוֹתִי? הִיא יוּשַּׁנְתָּ אֶצְלֵנוּ בַּסַּפָּה, בַּבַּיִת שֶׁלָּנוּ. אוֹ שֶׁאֲנִי, אוֹ שֶׁאֲנִי יָשִׂים אוֹתָהּ בַּחֶדֶר וַאֲנִי אַשֵּׁן עַל הַסַּפָּה, נִרְאֶה אַחֵר כָּךְ – "
הָעֲיֵיפוּת שֶׁלּוֹ, נִימַת הַהִרְהוּר בְּקוֹלוֹ, כְּמוֹ מַזְמִינוֹת אוֹתָהּ לָשׁוּב וּלְהִידָּחֵק מִבַּעַד לַסֶּדֶק, לְסַלְסֵל בְּבַכְיָינוּת, "בִּשְׁבִיל מָה, ג'ונאם? אָחוֹת שֶׁלָּהּ יוּשַּׁנְתָּ פֹּה יוֹתֵר טוֹב – "
"אַתְּ, יוֹתֵר טוֹב," כּוּלּוֹ נִדְרַךְ מֵחָדָשׁ, כְּמוֹ נִזְכָּר בְּכַעֲסוֹ, הוּא מֵנִיף מוּלָהּ אֶצְבַּע, "שֶׁלֹּא תִּתְעָרְבִי אֵיפֹה שֶׁלֹּא צָרִיךְ," רוֹאֶה אֶת נְשִׁימָתָהּ נֶעֱצֶרֶת, "שָׁמַעְתָּ?"
"טוֹב, טוֹב," הִיא נִרְתַּעַת לְאָחוֹר; מַבָּטָהּ מִתְבַּהֵל, מַעֲרִיץ, "מָה כְּבָר אֲנִי אָמַרְתִּי שֶׁאַתָּה עוֹשֶׂה כָּכָה?"
הוּא מְגַלְגֵּל אֶת עֵינָיו בְּמֵיאוּס, עוֹצֵם אוֹתָן בְּמַפְגִּיעַ; וְגוּפוֹ צוֹנֵחַ בְּתוֹךְ כָּךְ בַּחֲזָרָה לַסַּפָּה. אֵין אַף אֶחָד בָּעוֹלָם שֶׁמַּטְרִיף אוֹתוֹ כָּכָה, מְגָרֶה לוֹ כָּכָה אֶת הָעֲצַבִּים; רַק הִיא.
הוּא מְנַסֶּה לִנְשׁוֹם, לְהַשְׁלִיט סֵדֶר בְּמַחְשְׁבוֹתָיו, אֲבָל רַחַשׁ הַשַּׂקִּיּוֹת מִתְחַדֵּשׁ.
"בִּשְׁבִיל בַּיִת שֶׁלָּנוּ יוֹתֵר קָרוֹב לְבֵית חוֹלִים," עַכְשָׁיו הִיא מִצְטַדֶּקֶת; בְּלַחַשׁ, בְּחוֹסֶר מְנוּחָה, כְּמוֹ בִּפְנֵי עַצְמָהּ, "בִּשְׁבִיל זֶה אֲנִי אָמַרְתִּי זֶה, שֶׁיִּהְיֶה לָהּ יוֹתֵר נוֹחַ – "
תָּמִיד בְּמִסְכֵּנוּת, בְּמִין הִיתַּמְּמוּת, תָּמִיד חַסְרַת אוֹנִים כָּזֹאת, "לָלֶכֶת אֵסֶל אֶסְתֵּר, שֶׁתִּהְיֶה בְּרִיאָה – "
"בִּשְׁבִיל זֶה? בִּשְׁבִיל לְעַצְבֵּן אוֹתִי אָמַרְתָּ שֶׁאֲנִי יָבוֹא לְפֹה?" עַכְשָׁיו הוּא כְּבָר שׁוֹאֵג, פָּנָיו רוֹתְחוֹת, מְסוּלָּפוֹת, "כֵּן? בִּשְׁבִיל לְהוֹצִיא אוֹתִי מִדַּעְתִּי? זֶה מָה שֶׁאַתְּ חוֹשֶׁבֶת שֶׁאֲנִי צָרִיךְ עַכְשָׁיו בְּנוֹסָף לְכָל –
"נָאֶה, גו'נאם," הִיא מִצְטַעֶקֶת בְּעִקְבוֹתָיו, מִתְחָרֶטֶת, "לֹא, בַּחַיִּים שֶׁלִּי –"
הוּא זוֹעֵם כְּאִילּוּ שִׂמְחָה אַדִּירָה נִכְנְסָה לוֹ בַּעֲצָמוֹת, "כֵּן? שֶׁתַּעַמְדִי לִי עַל הָרֹאשׁ? שֶׁתָּבוֹאִי לְשַׁגֵּעַ אוֹתִי?"
לִמְרִיבוֹת בֵּינֵיהֶם יֵשׁ מִבְנֶה פְּנִימִי, סֵדֶר קָבוּעַ שֶׁכְּבָר שָׁנִים חוֹזֵר עַל עַצְמוֹ; כְּמוֹ תַּפְקִידִים בַּמַּחֲזֶה. הִנֵּה, עַכְשָׁיו לְמָשָׁל, הוּא יוֹדֵעַ שֶׁהִיא עוֹמֶדֶת לְהִתְקַצֵּף, לִנְזוֹף בּוֹ כְּמוֹ בְּיֶלֶד קָטָן.
"טוֹב טוֹב, תֵּירָגַע, תֵּירָגַע כְּבָר – "
וְהִנֵּה הוּא רוֹשֵׁף, מַלְעִיג בְּבוּז, בְּהִתְלַהֲבוּת, עַל פִּי אוֹתוֹ לַחַן שֶׁחוֹק, עוֹלֶה וְיוֹרֵד, "'שֶׁתִּישַׁן פֹּה', 'לֹא, שֶׁתִּישַׁן שָׁם', 'לֹא, שֶׁתִּישַׁן פֹּה' – "
"חוֹב בְּאֵס קוֹן!" הִיא מִתְחַנֶּנֶת, קוֹלָהּ כָּאוּב, בִּילָלָה חַדָּה, "אֵיתָן, בְּאֵס קוֹן, מַסְפִּיק!"
שֶׁקֶט נוֹפֵל בֵּינֵיהֶם.
"חֲבָל אַתָּה לַהֲרוֹג תַּ'עַצְמֵךְ כָּכָה," קוֹלָהּ נִשְׁבַּר, נִכְמַר אֵלָיו.
עֵינֶיהָ נְמַסּוֹת, חֲנוּנוֹת, הִיא שׁוֹלַחַת יָד וּבָאָה לַחֲמוֹל עָלָיו, "אַל תִּדְאַג – "
הוּא מַרְתִּיעַ וּמְצַטּוֹדֵד בִּסְלִידָה, כְּמוֹ בִּשְׁאָט נֶפֶשׁ, "תַּעַזְבִי אוֹתִי עַכְשָׁיו – "
"אֱלוֹהִים גָּדוֹל ג'וֹנָאם," הִיא מְמַלְמֶלֶת בְּצַעַר, בְּכַוּוֹנָה גְּדוֹלָה, "הַכּוֹל יִהְיֶה בְּסֵדֶר, בְּעֶזְרַת הַשֵּׁם – "
"נוּ, תַּעַזְבִי אוֹתִי," הוּא נוֹהֵם עָלֶיהָ, נֶאֱבָק בָּהּ, גְּרוֹנוֹ נֶחֱנָק פִּתְאוֹם.
אֲבָל הִיא כְּבָר מְנַשֶּׁקֶת אוֹתוֹ, מְלַטֶּפֶת מִפֹּה וּמִשָּׁם, מַפִּילָה אֶת עַצְמָהּ לְתוֹךְ צַוּוֹארוֹ. מְחַבֶּקֶת אוֹתוֹ וּמְבִיאָה אֶל אַפּוֹ אֶת הָרֵיחַ שֶׁלָּהּ; אֶת הָרֵיחַ הֶעָמוֹק, הַתַּמְצִיתִי, הַמְּסַחְרֵר הַזֶּה שֶׁלָּהּ. מְלַטֶּפֶת בְּפָנָיו וּמַגָּע יָדֶיהָ קָרוֹב, אִינְטִימִי, מוּכָּר עַד לְהָבִיךְ, "שֶׁאֲנִי אַמּוֹת עָלַיִךְ," הִיא נֶאֱנֶקֶת בְּהִזְדַּהוּת, מַרְעִידָה אֶת לִבּוֹ, "הַכּוֹל יִהְיֶה בְּסֵדֶר, ג'ונאם, אַל תִּדְאַג – "
"נִמְאַסְתָּ כְּבָר, אַתְּ לֹא מְבִינָה?" הוּא גּוֹעֵר בָּהּ בְּקוֹל סָדוּק; נוֹשֵׁף בְּיֵיאוּשׁ לְתוֹךְ בְּשָׂרָהּ, עוֹצֵם מוּבָס אֶת עֵינָיו, "נִמְאַסְתָּ כְּבָר – "
"חוֹב, ג'וֹנָאם," הִיא אוֹמֶרֶת וּמְרַפָּה מִן הַחִיבּוּק, יָדָהּ מַחֲלִיקָה סַלְחָנִית בְּשַׁעֲרוֹ, "יִהְיֶה בְּסֵדֶר בְּעֶזְרַת הַשֵּׁם, אֱלוֹהִים גָּדוֹל – "
וּכְשֶׁשְּׂפָתֶיהָ נָעוֹת, מְמַלְמְלוֹת חֶרֶשׁ, מִתְיַיפְּחוֹת אֶל הַתִּקְרָה, הוּא מְלַוֶּוה אוֹתָהּ מִתְרַחֶקֶת עִם הַשַּׂקִּיּוֹת לַמִּטְבָּח. לוֹקַחַת לְשָׁם אֶת הַתְּפִילָּה בִּשְׁבִילוֹ, הַמְּתַאֲרֶכֶת, שֶׁמּוֹסִיפָה וּמִתְחַנֶּנֶת גַּם בְּעֵת שֶׁהִיא מַכְנִיסָה אֶת מוּצְרֵי הֶחָלָב לַמְּקָרֵר.
הוּא קָם עַכְשָׁיו וְנֶעֱמַד עַל רַגְלָיו. וְעַל הַקִּיר שֶׁמֵּאֲחוֹרֵי הַסַּפָּה הוּא רוֹאֶה, הוּא נִזְכָּר; שֶׁמַּשֶּׁהוּ בְּכָל זֹאת הִשְׁתַּנָּה כָּאן. מִיָּמִין לַתְּמוּנָה בְּשָׁחוֹר לָבָן מַעֲרַב הַחֲתוּנָּה שֶׁל הוֹרָיו; מִיָּמִין לִשְׁנֵי הַצְּעִירִים הַהֲמוּמִים שֶׁנִּיבָּטִים אֵלָיו מִשָּׁם מֵאָז שֶׁהָיָה יֶלֶד, מְמוּסְגָּרִים בְּזָהָב; נוֹסָף לִפְנֵי כַּמָּה שָׁנִים הַצִּילּוּם הַצִּבְעוֹנִי הַמַּבְרִיק שֶׁל אֲחוֹתוֹ בַּתְיָה וּבַעֲלָהּ יָרוֹן מִתַּחַת לַחוּפָּה; וְאַחַר כָּךְ נוֹסְפוּ הַתְּמוּנוֹת שֶׁל עִילָּאִי עִם זָר יוֹם-הוּלֶּדֶת וְשֶׁל נַעֲמָה כְּשֶׁרַק נוֹלְדָה. וּמִצַּד שְׂמֹאל, לִפְנֵי יוֹתֵר מְשַׁנֶּה, בַּקַּיִץ שֶׁעָבַר, נִתְלְתָה גַּם הַתְּמוּנָה שֶׁלּוֹ וְשֶׁל אֶסְתֵּר. עֵינֶיהָ קוֹרְנוֹת אֵלָיו מִשָּׁם; צוֹחֲקוֹת, מְאוּפָּרוֹת – מָה הוּא הָיָה עוֹשֶׂה בִּלְעָדֶיהָ, כַּמָּה אָבוּד הָיָה לִפְנֵי שֶׁפָּגַשׁ בָּהּ, כַּמָּה בּוֹדֵד – הִיא מְאוּשֶּׁרֶת, מְחַיֶּיכֶת רָחָב, רוֹאִים שֶׁהִיא כְּבָר קְצָת שִׁיכּוֹרָה כָּאן; גַּם הוּא לֵידָה מְחַיֵּיךְ כְּמוֹ אִידְיוֹט. וְהִיא מִסְתַּכֶּלֶת בּוֹ וּמַבָּטָהּ מַבְטִיחַ לוֹ שֶׁיִּהְיֶה בְּסֵדֶר. יִהְיֶה בְּסֵדֶר, עֵינֶיהָ אוֹמְרוֹת לוֹ. שֶׁכָּאן לְיָדָם, עַל חֶלְקַת הַקִּיר הָרֵיקָה, הַלְּבָנָה, תִּתְלֶה גַּם הַתְּמוּנָה שֶׁל הַיֶּלֶד שֶׁלָּהֶם. בְּעֶזְרַת הַשֵּׁם, בְּעֶזְרַת הַשֵּׁם, יִהְיֶה לָהֶם יֶלֶד.



https://www.shortstoryproject.com/he/story/%d7%99%d7%a8%d7%99%d7%93%d7%aa-%d7%9e%d7%99%d7%9d/
#אַהֲבָה#יְחָסִים#מִשְׁפָּחָה