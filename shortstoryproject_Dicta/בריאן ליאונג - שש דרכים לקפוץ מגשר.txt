תָּבִינוּ אֶת בְּלוּ פוֹלְס, הַמַּפְלִים הַכְּחוּלִּים, כֵּיצַד קִבְּלוּ אֶת שְׁמָם, אֵיךְ בִּסְתָיו בִּשְׁנוֹת בְּצוּרַת, הַמַּיִם מַחֲלִיקִים עַל שְׂפַת הַסֶּלַע הַשְּׁטוּחָה, זוֹרְמִים בִּירִיעָה אֲנָכִית, רְחָבָה, מוּשְׁלֶמֶת, שֶׁיּוֹם בָּהִיר מִשְׁתַּקֵּף בָּהּ – כָּחוֹל כְּמוֹ גָּלִיל סַאטָּן נִפְרַשׂ. אֲבָל רוֹב הַשָּׁנִים אֵינָן שְׁנוֹת בְּצוּרַת וְרוֹב הַיָּמִים אֵינָם כְּחוּלִּים לְגַמְרֵי. בֶּטַח לֹא הַבּוֹקֶר, כְּשֶׁפַּארְקֶר צ'וֹנְג נִשְׁעָן עַל מַעֲקֵה הַמִּרְפֶּסֶת הָאֲחוֹרִית בְּבֵיתוֹ, מִשָּׁם הוּא רוֹאֶה אֶת הַמַּפְלִים וְאֶת גֶּשֶׁר הַתַּצְפִּית שֶׁחוֹצָה אֶת קַו הַמַּיִם. יוֹם עַרְפִילֵּי הַיּוֹם וְהַמַּפְלִים רוֹעֲמִים, מְלֵאִים בְּמַיִם לְאַחַר שְׁלוֹשָׁה יָמִים שֶׁל גֶּשֶׁם. וְיֵשׁ אֲנָשִׁים עַל הַגֶּשֶׁר. פַּארְקֶר סוֹפֵר אַרְבָּעָה, אַחַת מֵהֶם הִיא הַשָּׁרִיף, קַיְּיטִי בְּאָקֶל. עוֹד אֶחָד קָפַץ מִשָּׁם, הוּא אוֹמֵר לְעַצְמוֹ. הוּא לוֹגֵם לְגִימָה אַחֲרוֹנָה מֵהַתֶּה וְחוֹזֵר פְּנִימָה, נָד בְּרֹאשׁוֹ.
פַּארְקֶר סוֹקֵר אֶת הַסָּלוֹן הֶחָשׁוּךְ, חוֹבְרוֹת "נַשְׁיוֹנָל גֵ'אוֹגְרָפִיק" וְ"רידר'ס דֶּיְיגֵ'סְט" נֶעֱרָמוֹת בְּכָל מָקוֹם, סְפָלִים גְּדוֹלִים וּבָהֶם תֵּה יָרוֹק בְּרָמוֹת שׁוֹנוֹת שֶׁל הִתְאַדּוּת. הַמַּזְכִּירָה הָאֵלֶקְטְרוֹנִית מְהַבְהֶבֶת מֵהַפִּינָּה, הוֹדָעָה חֲדָשָׁה אַחַת. יָכוֹל לִהְיוֹת שֶׁזֹּאת הַבַּת שֶׁלּוֹ, סוּזָן, אֲבָל הוּא חוֹשֵׁשׁ שֶׁלְּבַסּוֹף יִתְבָּרֵר שֶׁזֹּאת לֹא הִיא, וְלָכֵן הִנִּיחַ לָעִנְיָין וְנִיסָּה לֹא לַחֲשׁוֹב עַל כָּךְ בְּמֶשֶׁךְ כָּל הַבּוֹקֶר. פַּארְקֶר מַבִּיט הַחוּצָה אֶל הַגֶּשֶׁר, מְחַפֵּשׂ שׁוּב אֶת הַשָּׁרִיף. בְּקָרוֹב הִיא תָּבוֹא לִשְׁאוֹל מָה הוּא יוֹדֵעַ. בַּהַתְחָלָה הוּא לֹא רוֹאֶה אוֹתָהּ, אֲבָל אָז הִיא עוֹלָה שׁוּב עַל הַגֶּשֶׁר, עָבַת בָּשָׂר בְּחוֹם וְחָאקִי, בַּהֲלִיכָה כְּבֵדָה. אוּלַי עוֹד יֵשׁ לִי זְמַן, הוּא חוֹשֵׁב, פּוֹנֶה לְסַדֵּר אֶת הַחֶדֶר; עוֹד לֹא הִתְרַגֵּל לַעֲשׂוֹת זֹאת, אַף שֶׁכְּבָר עָבְרוּ שְׁנָתַיִים מֵאָז מֵתָה אִשְׁתּוֹ. זֶה הָיָה הַתַּפְקִיד שֶׁלָּהּ בַּנִּישּׂוּאִים, לְנַהֵל אֶת הַבַּיִת, לְגַדֵּל אֶת הַבַּת שֶׁלָּהֶם. הוּא טִיפֵּל בְּמֶשֶׁק הַבֵּיצִים, בֵּיצֵי צ'וֹנְג, "כּוּלָּם מְקַרְקְרִים סְבִיבָן!" אֲבָל עַכְשָׁיו אִשְׁתּוֹ אֵינֶנָּה וְהוּא סָגַר אֶת הָעֵסֶק, וְהוּא לֹא דִּיבֵּר עִם הַבַּת שֶׁלּוֹ כְּבָר תֵּשַׁע שָׁנִים. וּבְכָל זֹאת בַּמַּזְכִּירָה יֵשׁ הוֹדָעָה שֶׁמִּישֶׁהוּ הִשְׁאִיר בִּזְמַן שֶׁהִתְקַלֵּחַ וְיָכוֹל לִהְיוֹת שֶׁזּוֹ סוּזָן. יָכוֹל לִהְיוֹת שֶׁהִיא זוֹכֶרֶת שֶׁהַיּוֹם אִמָּא שֶׁלָּהּ הָיְתָה חוֹגֶגֶת אֶת יוֹם הוּלַּדְתָּהּ הַשִּׁישִּׁים.
פַּארְקֶר מַתְחִיל מֵהַסְּפָלִים הַמְּלוּכְלָכִים, אוֹסֶף אוֹתָם לַכִּיּוֹר הַמָּלֵא. הוּא פּוֹתֵחַ בֶּרֶז וּמַיִם חַמִּים פּוֹרְצִים הַחוּצָה. בַּמִּטְבָּח עוֹמֵד רֵיחַ דָּגִים חָזָק מֵהָרָגִיל, וְהוּא נִזְכָּר בָּאֲרוּחָה שֶׁאָכַל אֶתְמוֹל בָּעֶרֶב. הוּא מֵרִים אֶת מְכַסָּה הֵסִיר הַכָּבֵד, רֹאשׁ דָּג לוֹטְיָאן אָדוֹם קָטָן בּוֹהֶה בּוֹ בְּעַיִן חֲלָבִית, מֵאֲחוֹרָיו נִמְתָּח כְּסִילוֹפוֹן שֶׁל עֲצָמוֹת. הוּא מַשְׁלִיךְ אֶת הַדָּג מֵחַלּוֹן הַמִּטְבָּח וּמַבִּיט רֶגַע בִּשְׁלוֹשֶׁת הַחֲתוּלִים שֶׁהוּא מִתְעַקֵּשׁ שֶׁאֵינָם שַׁיָּיכִים לוֹ, נִלְחָמִים עַל הָאִידְרָה. מֵאֲחוֹרֵיהֶם נִרְאֶה הַגֶּשֶׁר מִזָּוִוית שׁוֹנָה מְעַט. כּוּלָּם עָזְבוּ מִלְּבַד הַשָּׁרִיף. הִיא עוֹמֶדֶת בְּגַבָּהּ אֵלָיו, פָּנֶיהָ אֶל הַמַּפְלִים, שְׁתֵּי יָדֶיהָ נָחוּת עַל הַמַּעֲקֶה. זֶה לֹא הַצַּד שֶׁמִּמֶּנּוּ קוֹפְצִים אֲנָשִׁים בְּדֶרֶךְ כְּלָל, חוֹשֵׁב פַּארְקֶר. הַצַּד הַזֶּה קָרוֹב מִדַּי לְמַפָּלִים. הַמַּיִם שָׁם לֹא רְדוּדִים מַסְפִּיק לַמָּוֶות, וְאַף אֶחָד לֹא קוֹפֵץ מְגַשֵּׁר בְּלוּ פוֹלְס רַק כְּדֵי לְהִיפָּצַע קָשֶׁה.
הָרִאשׁוֹן שֶׁקָּפַץ הָיָה גֶ'יְיסוֹן גְּלָאס. הוּא הָיָה בֶּן שֵׁשׁ-עֶשְׂרֵה. פַּארְקֶר גַּם רָאָה אֵיךְ. זֶה קָרָה בָּעֶרֶב, הוּא נִזְכַּר, אַחֲרֵי הָאֲרוּחָה. הֵם אָכְלוּ דֶּמֶפְּלִינְג עִם סַלְמוֹן וּבוֹק צַ'וִּי. הוּא הִתְמַלֵּא, לָכֵן טִייֵּל עַל הַמִּרְפֶּסֶת בְּעוֹד אִשְׁתּוֹ וּבִתּוֹ מְפַנּוֹת אֶת הַשּׁוּלְחָן. הַלַּיְלָה הָיָה קָרִיר וְהָעוּבְדָּה שֶׁיָּרַד גֶּשֶׁם לְמָחֳרָת וְלֹא פָּסַק בְּמֶשֶׁךְ שְׁלוֹשָׁה יָמִים נִרְאֵית לוֹ פְּרָט חָשׁוּב עַכְשָׁיו. בְּדִמְדּוּמֵי הָעֶרֶב נִרְאֶה הַגֶּשֶׁר כְּמוֹ תַּחְרִיט, סִדְרָה שֶׁל קַוִּוים שְׁחוֹרִים וְעָבִים. הוּא רָאָה מִישֶׁהוּ פּוֹסֵעַ, לְמַעֲשֶׂה, לֹא מִישֶׁהוּ, אֶלָּא צְלָלִית שֶׁנָּעָה הָלוֹךְ וָשׁוֹב. לְבַסּוֹף הַדְּמוּת נֶעֶצְרָה, וְקוֹל הִתְנַפֵּץ בָּאֲוִויר הַדִּמְדּוּמִים. הִיא חָצְתָה אֶת הַגֶּשֶׁר כְּחֵץ שֶׁלּוּחַ, רָצָה וְצָעֲקָה, "אֲנִי סוּפֶּרְמֶן" וְאָז נֶעֶלְמָה מֵעֵבֶר לַמַּעֲקֶה.
פַּארְקֶר סוֹגֵר אֶת הַבֶּרֶז עַד שֶׁנּוֹתַר רַק קִילּוּחַ דַּק בִּשְׁבִיל הַשְּׁטִיפָה. הוּא מַתְחִיל מֵהַסַּכּוּ"ם כִּי כָּךְ עָשְׂתָה אִשְׁתּוֹ תָּמִיד. הַמַּיִם הַחֲמִימִים וְהָרְטִיבוּת גּוֹרְמִים לִכְפּוֹת יָדָיו לְהֵירָאוֹת צְעִירוֹת כִּמְעַט. וָשׁוּב הוּא חוֹשֵׁב עַל גְּלָאס הַצָּעִיר. מֵעוֹלָם לֹא שָׁכַח אֶת קוֹל פְּגִיעָתוֹ שֶׁל גֶ'יְיסוֹן בִּסְלָעִים, אֶת הַחֲבָטָה הַיְּחִידָה, כִּמְעַט לְלֹא קוֹל. עַכְשָׁיו, כְּשֶׁהוּא נִזְכָּר, הָעִיקָּר בְּעֵינָיו אֵינָהּ הָעוּבְדָּה שֶׁרָץ פְּנִימָה וְהַבָּהִיל אֶת אָנַנִי וְסוּזָן, שֶׁבְּקוֹשִׁי הִצְלִיחַ לְהוֹצִיא מִילָּה, וְגַם לֹא שֶׁטִּלְפֵּן אֵיכְשֶׁהוּ לַשֵּׁרִיף. אֶלָּא קוֹל גּוּפוֹ שֶׁל גֶ'יְיסוֹן נֶחְבַּט בַּקַּרְקַע, כֵּיצַד הִסְתַּיְּימוּ חַיָּיו כְּמוֹ לְחִישָׁה בְּתַחְתִּית עֲרוּץ, כְּמַשָּׁב שֶׁל אָבָק, כְּאִילּוּ לְעוֹלָם כְּלָל לֹא אִכְפַּת אִם זֶהוּ נַעַר אוֹ שַׂק קֶמַח. כָּתַב שֶׁל "הַנּוֹרַת'-וֶוסְט טְרַיְידֶּר" בִּיקֵּשׁ מִמֶּנּוּ לְתָאֵר כֵּיצַד הִרְגִּישׁ כְּשֶׁרָאָה אִישׁ צָעִיר מְסַיֵּים אֶת חַיָּיו. פַּארְקֶר הִבִּיט בְּיָדוֹ שֶׁל הַכְּתָב מְשַׁרְבֶּטֶת הֶעָרוֹת בְּפִנְקַס קָטָן. כֵּיצַד יוּכַל לְתָאֵר חַיִּים שֶׁל אָדָם מִתְפּוֹגְגִים בָּאֲוִויר הָעֶרֶב, וְאֶת הֵיעָדְרָהּ הַמְּזַעֲזֵעַ שֶׁל כָּל תְּהוּדָה? הוּא הִשְׁתַּתֵּק לְרֶגַע, וְהַכְּתָב הִפְסִיק לִכְתּוֹב, מַחֲזִיק אֶת עֶפְרוֹנוֹ מִילִימֶטְרִים סְפוּרִים מֵהַנְּיָיר. לְבַסּוֹף פַּארְקֶר דִּיבֵּר. "זֶה כְּמוֹ לִקְרוֹא מִשְׁפָּט עַד פְּסִיק, שֶׁאֵין אַחֲרָיו שׁוּם דָּבָר."
אַחֵר כָּךְ הִתְבָּרֵר שֶׁסּוּזָן הִכִּירָה אֶת גֶ'יְיסוֹן. הִיא לָמְדָה מַחֲזוֹר מִתַּחְתָּיו בַּתִּיכוֹן. בְּאַרְבַּעַת הַיָּמִים שֶׁלִּפְנֵי הַלְּוָויָה שֶׁלּוֹ הִיא לֹא הֲלָכָה לְבֵית הַסֵּפֶר, נִשְׁאֲרָה בְּבֵית, אֲכַלֶּה בַּחֲדֵרָה, שָׁם יָשְׁבוּ הִיא וְאִמָּהּ וְדִיבְּרוּ בְּמֶשֶׁךְ שָׁעוֹת. בְּאַחַד הַיָּמִים שָׁמַע אוֹתָהּ פַּארְקֶר בּוֹכָה לְבַדָּהּ. הוּא עָצַר וְנָקַשׁ עַל הַדֶּלֶת, אֲבָל הִיא לֹא עָנְתָה. "אֲנִי רַק רוֹצֶה שֶׁתֵּדְעִי," הוּא אָמַר, פּוֹנֶה לְמַשְׁקוֹף הָעֵץ, "לֹא יְכוֹלֶת לַעֲשׂוֹת כְּלוּם. אוֹמְרִים שֶׁזֶּה בִּגְלַל סַמִּים. הוּא עָשָׂה הַרְבֵּה צָרוֹת לַהוֹרִים שֶׁלּוֹ." הִיא הִתְחִילָה לִבְכּוֹת בְּקוֹל רָם יוֹתֵר וְהוּא הִנִּיחַ אֶת יָדוֹ עַל הַיָּדִית, אֲבָל לֹא נִכְנַס. בִּמְקוֹם זֹאת חִיכָּה שֶׁאִשְׁתּוֹ תַּחֲזוֹר הַבַּיְתָה.
וְעַכְשָׁיו יֵשׁ לוֹ הוֹדָעָה בְּמַזְכִּירָה. אֵין שׁוּם סִיבָּה לַחֲשׁוֹב שֶׁזּוֹ סוּזָן, פְּרָט לָעוּבְדָּה שֶׁהַיּוֹם יוֹם הַהוּלֶּדֶת שֶׁל אִשְׁתּוֹ, וְאַף אֶחָד אַף פַּעַם לֹא מִתְקַשֵּׁר אֵלָיו. וְלָמָּה שֶׁהִיא תִּרְצֶה לְדַבֵּר עַכְשָׁיו, אַחֲרֵי כָּל הַשָּׁנִים הָאֵלֶּה? פַּארְקֶר אֲפִילּוּ לֹא בָּטוּחַ מָה עָלָיו לוֹמַר. יֵשׁ לוֹ רַעֲיוֹנוֹת, מִשְׁפָּטִי הִתְנַצְּלוּת מִסְתַּנְּנִים לְרֹאשׁוֹ כִּמְעַט בְּכָל יוֹם, אֲבָל כּוּלָּם נִרְאִים עֲמוּמִים כְּמוֹ הַסִּיבָּה שֶׁהוּא וְסוּזָן הִפְסִיקוּ לְדַבֵּר מִלְּכַתְּחִילָּה.
פַּארְקֶר שׁוֹטֵף כֵּלִים וּפוֹקֵחַ עַיִן עַל הַשָּׁרִיף. הוּא צוֹפֶה בָּהּ פּוֹסַעַת לְאַט, כְּאִילּוּ מְנַסֶּה לְהָבִין מַשֶּׁהוּ. אֲבָל אִם יִשְׁאֲלוּ אוֹתוֹ, אֵין מָה לְהָבִין. הֵם פָּשׁוּט צְרִיכִים לַהֲרוֹס אֶת הַגֶּשֶׁר. לֹא דַּי בְּשִׁישָּׁה שֶׁקָּפְצוּ מִמֶּנּוּ? בְּנִיָּיתוֹ נִרְאֲתָה רַעְיוֹן טוֹב בִּזְמַנּוֹ, אֲבָל עַכְשָׁיו... פַּארְקֶר נִזְכַּר בַּפַּעַם הָרִאשׁוֹנָה שֶׁעָלָה הָרַעֲיוֹן, וְגַם קוֹדֶם לָכֵן, כְּשֶׁהַמּוֹעָצָה הִתְכַּנְּסָה בְּבֵית וָתִיקֵי הַמִּלְחָמוֹת, זְמַן רַב לִפְנֵי שֶׁבָּנוּ בְּסִיאַטְל אֶת מִגְדַּל הַ"סֶּפֵּיְיס נִידַּל". לֹא הָיְתָה סִיבָּה לְבַקֵּר בִּמְדִינַת וָושִׁינְגְּטוֹן בְּאוֹתָם יָמִים, אֶלָּא אִם הָיִיתָ חוֹטֵב עֵצִים חוֹבֵב, אוֹ שֶׁהִתְחַשֵּׁק לְךָ לִרְאוֹת אֶת נְהַר הֲקוֹלוֹמְבִּיָּה מְכוּסֶּה בְּמֵשָׁט שֶׁל בּוּלֵי עֵץ. הוּא נִזְכַּר בְּג'וֹ וְרוּת קַנְט שֶׁנָּסְעוּ בַּקַּיִץ לְטִיּוּל אָרוֹךְ בִּמְכוֹנִית הַתֶּ'אנְדְּרַבִּירָד שֶׁלָּהֶם וְחָזְרוּ עִם תְּמוּנוֹת שֶׁל פָּרוֹת בֵּטוֹן עֲנָקִיּוֹת שֶׁשְּׁמוֹת עָרִים מְצוּיָּרִים עַל צָדֵיהֶן, וְתָמִיד הָיוּ מֵאֲחוֹרֵיהֶן סִיסְמָאוֹת כְּמוֹ "הָאַדִּיר בְּיוֹתֵר בָּעוֹלָם" אוֹ "הֲכִי גָּדוֹל מִכּוּלָּם." מְקוֹמוֹת שֶׁהָיוּ הַמָּקוֹר שֶׁל מַשֶּׁהוּ, אוֹ עִיר הוּלַּדְתּוֹ שֶׁל מִישֶׁהוּ. הוּא נִזְכַּר בְּרֹאשׁ הַמּוֹעָצָה מַעֲבִיר בֵּין כּוּלָּם גְּלוּיוֹת אוֹ מִלִּחְיוֹת שֶׁהַקַּנְטִים הֵבִיאוּ, וְעַל כָּל אַחַת מֵהֶן מוּדְפָּס שָׁם שֶׁל עֲיָירָה אַחֶרֶת. הָיְתָה שָׁם תְּמוּנָה שֶׁל מֹאזְנַיִים וַעֲלֵיהֶם קֶלַח תִּירָס עֲנָקִי שֶׁשּׁוֹקֵל יוֹתֵר מִטֶּנְדֵּר. מִלָּאס וֶגַאס הֵבִיאוּ מִלְּחַיַּית פְּלַסְטִיק בְּצוּרַת מְכוֹנַת הִימּוּרִים. הֵם אָמְרוּ שֶׁבְּלוֹ פּוּלְס צְרִיכָה זֶהוּת, שֶׁתִּהְיֶה סִיבָּה לַאֲנָשִׁים לָבוֹא וּלְהוֹצִיא כֶּסֶף.
פַּארְקֶר מְמַשֵּׁשׁ אֶת שְׂפָתוֹ שֶׁל סֵפֶל סָדוּק וּלְרֶגַע הוּא שׁוֹקֵל לְהַשְׁלִיךְ אוֹתוֹ, כִּמְעַט אוֹתוֹ פֶּרֶק זְמַן, הוּא חוֹשֵׁב, נִדְרָשׁ כְּדֵי לְהַחְלִיט עַל בְּנִיַּית הַגֶּשֶׁר. פַּארְקֶר נִזְכַּר שֶׁזּוֹ הָיְתָה שָׁנָה שְׁחוּנָה וּלְנֶגֶד עֵינַי כּוּלָּם עָמַד הַמַּרְאֶה הַפָּשׁוּט וְהַיָּפֶה שֶׁל הַמַּפְלִים, הַשְּׁקִיפוּת וְהַהִשְׁתַּקְּפוּת. כּוּלָּם חָשְׁבוּ שֶׁאֵין סָפֵק שֶׁאֲנָשִׁים יָבוֹאוּ לִרְאוֹת אוֹתָם. לְמִילְדֶרְד תּוֹמָס אֲפִילּוּ הָיָה רַעְיוֹן מְחוֹכָם וְהִיא הִמְלִיצָה לִשְׂכּוֹר צַלָּם שֶׁיַּנְצִיחַ אֶת הַמָּקוֹם לִפְנֵי שֶׁהַגֶּשֶׁר יוּקַם, כִּי זֶה יֵירָאֶה יוֹתֵר טוֹב בִּגְלוּיוֹת. מַשַּׁק הַבֵּיצִים הָיָה בְּבַעֲלוּתוֹ שֶׁל פַּארְקֶר רַק שָׁנִים סְפוּרוֹת כְּשֶׁכָּל זֶה קָרָה, לְאַחַר שֶׁרָכַשׁ אוֹתוֹ בַּכֶּסֶף שֶׁהוֹרִישׁ לוֹ אָבִיו, רְכִישָׁה שֶׁפַּארְקֶר יָדַע כִּי אָבִיו לְעוֹלָם לֹא הָיָה מַסְכִּים לָהּ. אָבִיו מֵעוֹלָם לֹא רָצָה שֶׁפַּארְקֶר יַעֲבוֹד בְּשׁוּם עֲבוֹדַת כַּפַּיִים.
בִּשְׁאֵרִית כַּסְפֵּי הַיְּרוּשָּׁה מִימֵּן פַּארְקֶר אֶת מַרְבִּית הַגֶּשֶׁר וְהוּא נִזְכַּר אֵיךְ כּוּלָּם הִתְחִילוּ לִקְרוֹא לוֹ בִּשְׁמוֹ הַפְּרָטִי, אוֹ לְפָחוֹת נִיסּוּ. בְּאוֹתָהּ תְּקוּפָה הוּא עֲדַיִין רָצָה שֶׁיִּשְׁתַּמְּשׁוּ בַּשֵּׁם הַסִּינִי שֶׁלּוֹ, פָאק. רַק אָנַנִי קָרְאָה לוֹ פָאק, וַאֲפִילּוּ הִיא הֶעֱדִיפָה אֶת הַשֵּׁם הָאָמֵרִיקָנִי שֶׁלָּהּ עַל פְּנֵי לִינְג. הוּא נִזְכַּר שֶׁגַּם הִיא תָּמְכָה בַּגֶּשֶׁר, וַאֲפִילּוּ הִצִּיעָה לַמּוֹעָצָה לִכְתּוֹב לַזַּמָּר פט בּוֹן, אוּלַי יַסְכִּים לַחֲנוֹךְ אֶת הַגֶּשֶׁר לִכְשֶׁיּוּשְׁלַם. הַמְּבַטֵּא שֶׁלָּהּ עֲדַיִין הָיָה כָּבֵד כָּל כָּךְ, שֶׁהוּא נֶאֱלַץ לְתַרְגֵּם אֶת מָה שֶׁרָצְתָה לוֹמַר.
לְאֵיזוֹ צָרוֹת נִכְנַסְנוּ כּוּלָּנוּ, פַּארְקֶר חוֹשֵׁב וְכִמְעַט צוֹחֵק. הוּא מְחַפֵּשׂ פְּרִיטֵי סַכּוּ"ם תּוֹעִים בְּמֵדִיחַ הַכֵּלִים. פט בּוֹן לֹא טָרַח לַעֲנוֹת, וְאִשְׁתּוֹ שֶׁל פַּארְקֶר הִפְסִיקָה לְהַאֲזִין לְתַקְלִיטָיו. אֲבָל הַמַּצָּב נַעֲשֶׂה גָּרוּעַ יוֹתֵר: אַחֲרֵי שֶׁכָּל הַכֶּסֶף הוּשְׁקַע בִּגְלוּיוֹת וּשְׁלָטִים מִגִּזְעֵי אוֹרָנִים שֶׁנּוֹסְרוּ בַּאֲלַכְסוֹן, אִישׁ לֹא יָדַע לוֹמַר בְּוַודָּאוּת אִם הַגֶּשֶׁר הֵבִיא לָעֲיָירָה אֲפִילּוּ אָדָם אֶחָד נוֹסָף, אִם כִּי קַיִץ אֶחָד, שְׁנָתַיִים לְאַחַר שֶׁהַגֶּשֶׁר נִפְתַּח, פַּארְקֶר דִּיוּוּחַ שֶׁזִּיהָה עָלָיו מִשְׁפָּחָה. אַנְשֵׁי בְּלוּ פוֹלְס הַרְשׁוּ לְעַצְמָם לְהִיפָּטֵר מֵרִגְשׁוֹת הָאָשָׁם לְמֶשֶׁךְ שָׁבוּעַ כִּמְעַט.
וְעַכְשָׁיו, אַחֲרֵי אַרְבָּעִים שָׁנָה, מִסְפָּר דּוֹמֶה שֶׁל אֲנָשִׁים מַכִּיר אוֹתוֹ כְּגֶשֶׁר הַמִּתְאַבְּדִים. פַּארְקֶר מַבִּיט בְּשָׁרִיף מְתוֹפֶפֶת בְּיָדָהּ עַל הַמַּעֲקֶה. לֹא יַעֲבוֹר זְמַן רַב וְהִיא תִּנְקוֹשׁ עַל דַּלְתּוֹ.
פַּארְקֶר מַבְחִין שֶׁקַּרְקָעִית אֶחָד הַסְּפָלִים שֶׁכְּבָר רָחַץ מוּכְתֶּמֶת מְאוֹד, וְחוֹזֵר לְקַרְצֵף אוֹתָהּ. הוּא מַבִּיט בְּכִתְמֵי הַגִּיל עַל גַּב זְרוֹעוֹ. זָקֵן, הוּא חוֹשֵׁב, וְחוֹזֵר לְהִתְרַכֵּז בְּסֵפֶל. הוּא בּוֹדֵק מָה זָכוּר לוֹ מֵאֶמֶשׁ כְּדֵי שֶׁיּוּכַל לָתֵת לַשֵּׁרִיף גִּרְסָה מְלֵאָה, אַף שֶׁלֹּא הָיָה שׁוּם דָּבָר יוֹצֵא דּוֹפֶן. הוּא שׁוֹאֵל אֶת עַצְמוֹ מִי קָפַץ הַפַּעַם, מֶה הָיְתָה הַסִּיבָּה. לִפְעָמִים מִתְבָּרֵר שֶׁאַתָּה קָשׁוּר לָאֲנָשִׁים הָאֵלֶּה. כְּמוֹ גֶ'יְיסוֹן גְּלָאס. רַק שָׁנִים לְאַחַר מִכֵּן, חוֹדָשִׁים רַבִּים אַחֲרֵי שֶׁסּוּזָן עָבְרָה לְקוֹלֵג' בְּלוֹס אַנְגֵּ'לֶס, הִסְתּוֹבְבָה אֵלָיו אָנַנִי לַיְלָה אֶחָד בַּמִּיטָּה, נִעְנְעָה אֶת רֹאשָׁהּ וְסִיפְּרָה לוֹ אֶת הָאֱמֶת. זֶה הֵגִיחַ כָּכָה פִּתְאוֹם. "זוֹכֵר אֶת גֶ'יְיסוֹן גְּלָאס?" הַשֵּׂיעָר שֶׁלָּהּ עֲדַיִין הָיָה אָרוֹךְ וְשָׁחוֹר אָז, וְרַק הִתְחִילוּ לָצוּץ בּוֹ קְווּצּוֹת לִבְנוֹת.
פַּארְקֶר הִנְהֵן, מְבוֹהָל מְעַט. הוּא הָיָה בְּאֶמְצַע קְרִיאַת סֵפֶר עַל תְּרַאֲפִיָּה בְּאֶמְצָעוּת אוֹר וְאָסָף אוֹתוֹ אֶל חֵיקוֹ. "בֶּטַח, הַהוּא שֶׁסּוּזָן הִכִּירָה."
"הִיא חֲבֵרָה שֶׁלּוֹ. הֵם רַבִּים עַל סַמִּים שֶׁלּוֹ."
הוּא לֹא יָדַע מָה לַחֲשׁוֹב. "לָמָּה לֹא אֲמַרְתֶּן כְּלוּם?" הוּא הִבִּיט בְּאִשְׁתּוֹ. "יָכוֹלְתִּי לְדַבֵּר אִיתָּהּ."
הִיא הִתְרוֹמְמָה וְהִתְיַישְּׁבָה בַּמִּיטָּה, פָּנֶיהָ נֶחְתָּמוֹת. "לֹא. לֹא יָכוֹלְתָּ לְדַבֵּר. תָּמִיד עָסוּק יוֹתֵר מִדַּי עִם מַשַּׁק בֵּיצִים. זֶה בְּעָיָה שֶׁלְּךָ. תָּמִיד בְּעָיָה שֶׁלְּךָ."
אִשְׁתּוֹ הִמְשִׁיכָה לִכְעוֹס עָלָיו יָמִים רַבִּים, וְזֶה לֹא נִרְאֶה לוֹ הֶגְיוֹנִי. סוּזָן הִתְגַּבְּרָה עַל גֶ'יְיסוֹן, לֹא? אַחֲרֵי הַלְּוָויָה הִיא הִתְחִילָה לַעֲבוֹד כַּמָּה שָׁעוֹת בַּשָּׁבוּעַ בַּמֶּשֶׁק בִּבְדִיקַת שְׁקִיפוּת. וּכְבָר בַּשָּׁבוּעַ הָרִאשׁוֹן, כְּשֶׁבְּדַקָּה אֶת הַבֵּיצִים שֶׁמּוּאָרוֹת מֵאָחוֹר וְעוֹבְרוֹת עַל הַמַּסּוֹעַ, שָׁאַל אוֹתָהּ, "אַתְּ בְּסֵדֶר?"
סוּזָן לֹא הֵסִירָה אֶת עֵינֶיהָ מֵהַבֵּיצִים. "בְּסֵדֶר גָּמוּר, אַבָּא."
"יוֹפִי." פַּארְקֶר הִתְרַחֵק מִשָּׁם. עַכְשָׁיו עוֹלֶה בְּדַעְתּוֹ שֶׁהָיָה עָלָיו לְדַבֵּר יוֹתֵר. אֲבָל הִיא בֶּאֱמֶת נִרְאֲתָה בְּסֵדֶר גָּמוּר, עֲסוּקָה אוֹ לְפָחוֹת מַעֲסִיקָה אֶת עַצְמָהּ. וְהַקַּרְיֵירָה שֶׁבָּחֲרוּ לָהּ, לִלְמוֹד הַנְדָּסָה, לֹא הָיְתָה בְּחִירָה טוֹבָה? הִיא אֲפִילּוּ פָּגְשָׁה בָּחוּר סִינַי נֶחְמָד. בְּאוֹתָהּ תְּקוּפָה, לְפָחוֹת, הַכּוֹל נִרְאֶה בְּסֵדֶר. מָה עוֹד יָכְלוּ לַעֲשׂוֹת לְמַעֲנָהּ, וְלֹא עָשׂוּ?
כְּשֶׁהוּא מְיַיבֵּשׁ אֶת הַיָּדַיִים נִשְׁמַעַת דְּפִיקָה בַּדֶּלֶת וְהוּא יוֹדֵעַ שֶׁזּוֹ קַיְּיטִי. פַּארְקֶר נִיגַּשׁ לִפְתּוֹחַ וּמֵעִיף מַבָּט בְּעַצְמוֹ, בַּמַּרְאָה הַמְּאוּבֶּקֶת שֶׁבַּמִּסְדְּרוֹן. הוּא עֲדַיִין לָבוּשׁ בַּחֲלוּק הַמַּגֶּבֶת שֶׁלּוֹ, שַׁרְווּלָיו עֲדַיִין מוּפְשָׁלִים בִּגְלַל שְׁטִיפַת הַכֵּלִים. עֲטֶרֶת שִׁיעֲרוּ סוּמַּרְתָּ לְכָל עֵבֶר, לְבָנָה וּדְלִילָה.
הוּא מְבָרֵךְ אוֹתָהּ בְּחִיּוּךְ שֶׁקֶט.
"זֶה קָרָה שׁוּב, פַּארְקֶר."
הוּא מְהַנְהֵן אֲבָל לֹא מַזְמִין אוֹתָהּ לְהִיכָּנֵס. "רָאִיתִי אוֹתְךָ שָׁם." הוּא וְקַיְּיטִי מַכָּרִים וָתִיקִים. כְּשֶׁהָיְתָה בַּת שֵׁשׁ-עֶשְׂרֵה הָיָה מֶשֶׁק הַבֵּיצִים מְקוֹם הָעֲבוֹדָה הָרִאשׁוֹן שֶׁלָּהּ. פַּארְקֶר הִצִּיב גַּם אוֹתָהּ בִּבְדִיקַת שְׁקִיפוּת, אֲבָל לְאַחַר יוֹם אֶחָד בִּלְבַד הִתְמַרְמְרָה עַל הַשִּׁעֲמוּם, לָכֵן הֶעֱבִיר אוֹתָהּ לַלּוּל וְנָתַן לָהּ עֲבוֹדָה שֶׁל בַּחוּרִים כְּדֵי שֶׁתְּלַמֵּד לֶקַח. בְּסוֹף הַקַּיִץ הִיא הָיְתָה לְעוֹבֶדֶת הַטּוֹבָה בְּיוֹתֵר שֶׁלּוֹ. לֹא חָלַף זְמַן רַב, וְהוּא נָתַן לָהּ לְהַשְׁגִּיחַ עַל עוֹבְדִים אֲחֵרִים, כּוֹלֵל סוּזָן. וְאַף עַל פִּי שֶׁכָּעֵת הִיא בִּשְׁנוֹת הָאַרְבָּעִים לְחַיֶּיהָ, כְּבֵדָה יוֹתֵר, שִׁיעֲרָה הַבַּלּוּנְדִּי נְקַצֵּץ זֶה מִכְּבָר, הוּא לֹא מִתְקַשֶּׁה לְהַאֲמִין שֶׁהָאִישָּׁה עִם הָאֶקְדָּח בַּחֲגוֹרָה הִיא אוֹתָהּ קַיְּיטִי.
"רָאִיתָ מַשֶּׁהוּ?"
"לֹא הַפַּעַם," פַּארְקֶר אוֹמֵר, וּמַבִּיט מֵאֲחוֹרֶיהָ כְּדֵי לִרְאוֹת בַּמָּה הִיא מִתְבּוֹנֶנֶת. הַמֶּשֶׁק רָטוֹב וְנוֹצֵץ, הָעֲשָׂבִים הַשּׁוֹטִים בַּעֲרוּגַת הַיַּקִּינְתּוֹן הַיְּשָׁנָה שֶׁל אִשְׁתּוֹ כְּפוּפִים מְכוּבָּד גִּשְׁמֵי הַבּוֹקֶר. "אֲנִי בֶּאֱמֶת צָרִיךְ לָצֵאת וּלְטַפֵּל קְצָת בַּחֲצַר," הוּא אוֹמֵר, אֲבָל לֹא נִשְׁמָע מְשׁוּכְנָע. הֲרֵי פְּרָחִים פָּרְחוּ רַק הוֹדוֹת לְאָנְנִי. הוּא נִזְכַּר כַּמָּה כָּעֲסָה בְּאַחַת הַשָּׁנִים, מִשּׁוּם שֶׁבִּיקְּשָׁה מִמֶּנּוּ לְהָבִיא פְּקָעוֹת יַקִּינְתּוֹן סָגוֹל, לֹא מֵאֵלֶּה שֶׁמּוֹכְרִים בַּחֲבִילוֹת, אֶלָּא בְּתִפְזוֹרֶת, כְּדֵי שֶׁתּוּכַל לִבְחוֹר אֶת הַטּוֹבוֹת מִבֵּינֵיהֶן. בַּשָּׁנָה שֶׁלְּאַחֲרֶיהָ פָּרְחָה כָּל הָעֲרוּגָה בְּלָבָן, אַף שֶׁנִּשְׁבַּע כִּי חָזַר וּבָדַק אֶת הַתָּוִוית עַל הַמְּכָל. מוּבָן שֶׁלֹּא בָּדַק. זֶה מֵעוֹלָם לֹא הָיָה מַסְפִּיק חָשׁוּב בְּעֵינָיו.
קַיְּיטִי מְנִידָה בְּרֹאשָׁהּ וּבוֹטֶשֶׁת בְּאֶחָד מִמַּגָּפֶיהָ בָּאֲדָמָה הַכֵּהָה, הָרְטוּבָּה. "הַחֲתוּלִים שֶׁלְּךָ נִרְאִים קְצָת מוּזְנָחִים."
"הֵם לֹא שֶׁלִּי. הֵם הֶחֱלִיטוּ שֶׁאֲנִי שֶׁלָּהֶם."
"לֹא מַמָּשׁ חֲכָמִים הַחֲתוּלִים הָאֵלֶּה," קַיְּיטִי אוֹמֶרֶת וּמִסְתּוֹבֶבֶת. "וְלֹא בְּסֵדֶר שֶׁהַמָּקוֹם הַזֶּה סָגוּר כָּכָה."
"בֶּן אָדָם לֹא יָכוֹל לַעֲבוֹד כָּל הַחַיִּים."
קַיְּיטִי מְחַיֶּיכֶת וּמְסִירָה אֶת כּוֹבָעָהּ הַמְּכוּסֶּה בְּכִיסּוּי גֶּשֶׁם מִפְּלַסְטִיק. "לַעֲבוֹד? אַתָּה?"
פַּארְקֶר מַחֲנִיק חִיּוּךְ וּמְשַׁלֵּב אֶת זְרוֹעוֹתָיו, נִשְׁעָן עַל מַשְׁקוֹף הַדֶּלֶת. "אֲנִי דַּוְוקָא זוֹכֵר שֶׁרוֹב הַזְּמַן בִּילִּיתִי בִּלְתַקֵּן אֶת מָה שֶׁאַתְּ קִלְקַלְתָּ."
"תַּקְשִׁיב, טֶמְבֵּל זָקֵן שֶׁכָּמוֹךְ. אַתָּה מַזְמִין אוֹתִי לְהִיכָּנֵס אוֹ לֹא?"
לְבַסּוֹף פַּארְקֶר מְחַיֵּיךְ וּמַזְמִין אוֹתָהּ פְּנִימָה. "אַתְּ בֶּטַח פּוֹעֶלֶת מִתּוֹקֶף צַו הַחִיפּוּשׂ הַקָּבוּעַ שֶׁאַתְּ מְדַבֶּרֶת עָלָיו תָּמִיד."
הִיא מִתְיַישֶּׁבֶת עַל הַסַּפָּה, מַנִּיחָה אֶת כּוֹבָעָהּ עַל עֲרֵימַת חוֹבְרוֹת "נַשְׁיוֹנָל גֵ'אוֹגְרָפִיק".
"אֱלוֹהִים. עַכְשָׁיו אֲנִי מְבִינָה לְאָן נֶעֱלָמִים כָּל יְעָרוֹת הַגֶּשֶׁם."
"קָנִיתִי אוֹתָן בַּמְּכִירָה הַבֵּיתִית שֶׁל הֶנְדֶּרְסוֹן. אֲנִי אוֹהֵב לִקְרוֹא."
"אֲנִי זוֹכֶרֶת. אֲבָל פַּעַם הָיָה לְךָ טַעַם קְצָת יוֹתֵר מְעוּדָּן. וֶאֱלוֹהִים. אַתָּה קוֹרֵא עִם מִשְׁקְפֵי רְאִיַּית לַיְלָה?" הִיא רוֹכֶנֶת וּמַדְלִיקָה מְנוֹרָה.
פַּארְקֶר יוֹשֵׁב בַּכּוּרְסָה שֶׁלּוֹ, מִשְׁעֲנוֹת הַיָּד כָּל כָּךְ שְׁחוּקוֹת שֶׁאֶפְשָׁר לִרְאוֹת אֶת מִסְגֶּרֶת הָעֵץ בְּכַמָּה מְקוֹמוֹת. "תָּרַמְתִּי אֶת הַסְּפָרִים שֶׁלִּי לַסִּפְרִיָּה." הוּא רוֹאֶה אֶת הַמַּזְכִּירָה הָאֵלֶקְטְרוֹנִית, הָאוֹר הָאָדוֹם מְהַבְהֵב מֵאֲחוֹרֵי כְּתֵפָהּ שֶׁל קַיְּיטִי. "אֲנִי יָכוֹל לִפְתּוֹחַ אֶת הַוִּוילוֹנוֹת."
כְּשֶׁהוּא קָם מִמְּקוֹמוֹ, קַיְּיטִי אוֹמֶרֶת, "תּוֹדָה רַבָּה, רָאִיתִי אֶת הַגֶּשֶׁר הַזֶּה מַסְפִּיק."
בֶּאֱמֶת חָשׁוּךְ פֹּה, פַּארְקֶר חוֹשֵׁב, וּמַדְלִיק מְנוֹרַת קְרִיאָה. הִיא מְטִילָה עַל פָּנֶיהָ שֶׁל קַיְּיטִי אוֹר צָהוֹב עָמוּם שֶׁמַּדְגִּישׁ אֶת הַקְּמָטִים סְבִיב עֵינֶיהָ. הוּא בּוֹחֵן אֶת הַבָּעַת פָּנֶיהָ. הִיא כְּבָר לֹא מְחַיֶּיכֶת. "זֶה נִרְאֶה רַע?"
"תָּמִיד זֶה נִרְאֶה רַע. אֲבָל הַפַּעַם הַגּוּפָה צָפָה בְּזֶרֶם וִילָדִים מָצְאוּ אוֹתָהּ." הִיא עוֹצֶרֶת, רוֹכֶנֶת לִפְנִים. "הָיָה מַשֶּׁהוּ יוֹצֵא דּוֹפֶן אֶתְמוֹל בַּלַּיְלָה? אוּלַי אוֹרוֹת? קוֹלוֹת?"
פַּארְקֶר חוֹשֵׁב עַל הַלַּיְלָה הַקּוֹדֵם. הוּא נִכְנַס לַמִּיטָּה מוּקְדָּם, שָׁכַב עֵר בְּמֶשֶׁךְ זְמַן רַב וְחָשַׁב עַל אָנַנִי, עַל כָּךְ שֶׁמָּחָר חָל יוֹם הַהוּלֶּדֶת שֶׁלָּהּ, וְהִתְבַּיֵּישׁ מְעַט בְּכָךְ שֶׁעַכְשָׁיו, כְּשֶׁהִיא אֵינֶנָּה, הוּא זוֹכֵר אֶת הַתַּאֲרִיךְ. כְּשֶׁעֲדַיִין חַיָּה, נֶאֶלְצָה סוּזָן לְהַזְכִּיר לוֹ כִּמְעַט בְּכָל שָׁנָה. הוּא זוֹכֵר שֶׁעֲדַיִין הָיָה עֵר וְהִסְפִּיק לִרְאוֹת אֶת אוֹר הַיָּרֵחַ נָע עַל פְּנֵי הַחֶדֶר, הִסְפִּיק לְהַבְחִין בַּעֲנָנִים הַמִּתְכַּנְּסִים. הוּא נִרְדַּם לְקוֹלוֹ שֶׁל הַגֶּשֶׁם. "שׁוּם דָּבָר," הוּא אוֹמֵר, שׁוֹלֵחַ עוֹד מַבָּט אֶל הַמַּזְכִּירָה הָאֵלֶקְטְרוֹנִית.
"הַבָּחוּר הַזֶּה לֹא הִשְׁאִיר מְכוֹנִית וְלֹא אוֹפַנּוֹעַ וְלֹא כְּלוּם. הוּא הִתְאַמֵּץ מְאוֹד לְהַגִּיעַ לְגֶשֶׁר. אֲנַחְנוּ רַק רוֹצִים לִהְיוֹת בְּטוּחִים שֶׁהוּא קָפַץ מֵרְצוֹנוֹ."
"אוּלַי הוּא בִּכְלָל לֹא קָפַץ," אָמַר פַּארְקֶר. "סְתָם בָּחוּר בְּלִי מַזָּל שֶׁנָּפַל לַמַּיִם."
קַיְּיטִי הֵחֵלָּה לְנַעְנֵעַ בְּרֹאשָׁהּ עוֹד לִפְנֵי שֶׁסִּייֵּם אֶת הַמִּשְׁפָּט. "גַּם אֲנִי הָיִיתִי רוֹצֶה לְהַאֲמִין בָּזֶה, אֲבָל הוּא דֵּי מְרוּסָּק וַאֲנַחְנוּ יְכוֹלִים לִרְאוֹת אֵיפֹה הוּא נַחַת. קְפִיצַת רֹאשׁ. הִשְׁאִיר שָׁם חֲצִי גּוּלְגּוֹלֶת."
"הוּא מֵהַסְּבִיבָה?"
"אֵין עָלָיו תְּעוּדוֹת. אֲבָל הוּא לָבַשׁ אֵפוֹד צַיִד וְנַעֲלֵי עֲבוֹדָה, סִימָן שֶׁהוּא לֹא מֵרָחוֹק."
"אֲנִי לֹא מֵבִין מֵאֵיפֹה בָּא לָהֶם הַטֵּירוּף הַזֶּה." אֵד קַיִין הָלַךְ כִּמְעַט בְּאוֹתָהּ צוּרָה, פַּארְקֶר נִזְכַּר. עָבַד בְּתוֹר מַסְגֵּר בַּסֶּכֶר בּוֹנְוָויל וּפִיטְּרוּ אוֹתוֹ שְׁלוֹשָׁה שָׁבוּעוֹת אַחֲרֵי שֶׁאִשְׁתּוֹ וְהַיְּלָדִים עָבְרוּ לְאַיְידָהוֹ. הוּא פָּשׁוּט נָסַע לַגֶּשֶׁר, הִנִּיחַ אֶת מִכְתַּב הַפִּיטּוּרִים וּמִסְמְכֵי הַגֵּירוּשִׁים מִתַּחַת לְאֶבֶן, וְקָפַץ.
הָיָה קַיִץ וְחַם, וּלְכָל הָאֵזוֹר הָיָה רֵיחַ שֶׁל אוֹרָנִים שְׂרוּפִים. פַּארְקֶר נָסַע לְהָבִיא זִיקּוּקִים לַפִּיקְנִיק שֶׁל יוֹם הָעַצְמָאוּת. כְּשֶׁחָזַר הַבַּיְתָה יָצְאָה אָנַנִי בְּרִיצָה לִקְרַאת הַטֶּנְדֵּר לְסַפֵּר לוֹ. אֶחָד הָעוֹבְדִים רָאָה אֶת אֵד קוֹפֵץ. אָמַר שֶׁהוּא עָמַד עַל הַמַּעֲקֶה, מָשַׁךְ בִּכְתֵפָיו, וְצָלַל לְמַטָּה יָשָׁר כְּמוֹ עִיפָּרוֹן נוֹפֵל.
קַיְּיטִי בּוֹדֶקֶת אֶת הַשָּׁעָה בִּשְׁעוֹנָהּ. "יֵשׁ לְךָ קָפֶה, פַּארְקֶר?"
"רַק נָמֵס." פַּארְקֶר מַתְחִיל לָקוּם מִמְּקוֹמוֹ אֲבָל קַיְּיטִי עוֹצֶרֶת בַּעֲדוֹ.
"אֲנִי אֶמְצָא," הִיא אוֹמֶרֶת.
הוּא מַקְשִׁיב כְּשֶׁקַּיְּיטִי מְמַלְּאָה אֶת הַקּוּמְקוּם בְּמַיִם, פּוֹתַחַת אֲרוֹנוֹת וּמַגִּירוֹת, מְחַפֶּשֶׂת קָפֶה, סוּכָּר וְכַפִּית. בְּקַלּוּת יָכוֹל הָיָה לוֹמַר לָהּ הֵיכָן לְחַפֵּשׂ, אֲבָל הוּא אוֹהֵב לִשְׁמוֹעַ קוֹל שֶׁל עוֹד מִישֶׁהוּ בַּמִּטְבָּח. אָנַנִי נָהֲגָה לָקוּם חֲצִי שָׁעָה לְפָנָיו וּלְעִתִּים הָיָה נִשְׁאַר בַּמִּיטָּה רַק כְּדֵי לְהַקְשִׁיב. גַּם אַחֲרֵי שֶׁסּוּזָן נוֹלְדָה לֹא הִפְרִיעַ לוֹ קוֹל הַבֶּכִי שֶׁלָּהּ בַּשָּׁעוֹת הַקְּטַנּוֹת שֶׁל הַלַּיְלָה. הַדְּבָרִים הָאֵלֶּה הֵפִיחוּ רוּחַ חַיִּים בְּבֵית, קוֹלוֹת מֵהַקּוֹמָה הַשְּׁנִיָּיה אוֹ מִקְּצֵה הַמִּסְדְּרוֹן, הָעִידוּד שֶׁשָּׁאַב מִשְּׁמִיעַת בִּתּוֹ מַבְרִישָׁה אֶת שִׁיעֲרָה, קוֹל הַסֵּירוּק הַחוֹזֵר וְנִשְׁנֶה, וּנְקִישַׁת הַמַּחֲבַתּוֹת וּכְלֵי אֲרוּחַת הַבּוֹקֶר, וְאֵיךְ יָדַע לְנַחֵשׁ רַק לְפִי הַקּוֹלוֹת, עוֹד לִפְנֵי שֶׁיָּצָא מֵהַחֶדֶר, אִם יֹאכְלוּ בֵּיצִים אוֹ פַּנְקֵיְיק, נַקְנִיקִיּוֹת אוֹ בֶּיְיקוֹן.
אֲפִילּוּ בַּשָּׁנִים הָאַחֲרוֹנוֹת לִפְנֵי שֶׁסּוּזָן יָצְאָה לְקוֹלֵג', כְּשֶׁבַּקּוֹשִׁי דִּיבְּרוּ, הָיָה פַּארְקֶר מַקְשִׁיב לְקוֹלוֹת הַבַּיִת וְאֵיכְשֶׁהוּ זֶה הִסְפִּיק. כַּמָּה פְּעָמִים הוּא נִכְנָס מֵהָעֲבוֹדָה וְשָׁמַע אֶת סוּזָן מַשְׁמִיעָה מוּסִיקָה בְּקוֹל רָם מִדַּי בַּחֶדֶר שֶׁלָּהּ וְלֹא אָמַר כְּלוּם? עַכְשָׁיו הוּא מַתְחִיל לַחֲשׁוֹב שֶׁזּוֹ הָיְתָה טָעוּת, לִהְיוֹת אַבָּא שֶׁלֹּא מַשְׁמִיעַ קוֹל. הַיּוֹם הַמַּזְכִּירָה הָאֵלֶקְטְרוֹנִית מְהַבְהֶבֶת בִּדְמָמָה מוּלוֹ, קַיְּיטִי מְחַטֶּטֶת בַּמִּטְבָּח, וּפַארְקֶר בְּכָל זֹאת לֹא מוֹצֵא מִלִּים. אִם זוֹ בְּכָל זֹאת סוּזָן, הוּא מְקַוֶּוה שֶׁהִשְׁאִירָה מְסַפֵּר. כְּבָר פַּעֲמַיִים שְׂכַר אֲנָשִׁים שֶׁיְּאַתְּרוּ אוֹתָהּ בְּלוֹס אַנְגֵּ'לֶס.
פַּארְקֶר מַמְתִּין עַד שֶׁהוּא סָבוּר שֶׁקַּיְּיטִי סִייְּמָה. "מָצָאתָ כָּל מָה שֶׁצָּרִיךְ?"
"הִסְתַּדַּרְתִּי מְצוּיָּן," הִיא אוֹמֶרֶת מֵהַמִּטְבָּח. "אוּלַי הֵם פָּשׁוּט צְרִיכִים קְצָת תִּקְוָוה, פַּארְקֶר."
"זֶה לֹא בִּגְלַל זֶה. תִּקְוָוה אוֹמֶרֶת שֶׁאַתָּה יוֹדֵעַ שֶׁאַתָּה מַחֲמִיץ מַשֶּׁהוּ." אַחֲרֵי שַׁאֲנַנֵּי הִתְחִילָה לִישׁוֹן בַּחֶדֶר הַיָּשָׁן שֶׁל סוּזָן, הוּא הֶאֱמִין בְּמֶשֶׁךְ זְמַן רַב שֶׁהִיא תִּימָּלֵךְ בְּדַעְתָּהּ וְתַחֲזוֹר. אֲבָל הִיא נוֹתְרָה שָׁם, וְגַם מֵתָה בְּאוֹתוֹ חֶדֶר, בִּשְׁנָתָהּ.
קַיְּיטִי חוֹזֶרֶת וּמִתְיַישֶּׁבֶת, אוֹחֶזֶת בַּקָּפֶה שֶׁלָּהּ בִּשְׁתֵּי יָדַיִים. "לְדַעְתִּי, פַּארְקֶר, בַּמּוּבָן מְסוּיָּם, לְךָ הַרְבֵּה יוֹתֵר קָשֶׁה מֵאִיתָּנוּ. אֲנַחְנוּ מָצָאנוּ אֶת הַבָּחוּר הַבּוֹקֶר וְאֶת הַשְּׁנַיִים בְּלִי הָעֵדִים, אֲבָל אַתָּה מַמָּשׁ רָאִיתָ אֶת זֶה קוֹרֶה. אַתָּה רָאִיתָ אֶת גְּלָאס הַצָּעִיר לִפְנֵי שֶׁהָיִיתִי שָׁרִיף, וְאֶת הַבַּת שֶׁל סִילְבָה."
"זֶה הָיָה נוֹרָא," פַּארְקֶר אוֹמֵר. מוֹתָהּ שֶׁל רִבְקָה סִילְבָה טָרַד אֶת הַשַּׁלְוָוה שֶׁלּוֹ וְשֶׁל אָנַנִי יוֹתֵר מִכָּל הָאֲחֵרִים. הִיא הָיְתָה רַק בַּת עֶשְׂרִים וְשָׁלוֹשׁ, בְּגִיל שֶׁל סוּזָן. בְּשָׁלָב רִאשׁוֹן הַנְּפִילָה נִרְאֲתָה כְּמוֹ תְּאוּנָה, אֲבָל אָז הַהוֹרִים שֶׁלָּהּ מָצְאוּ מִכְתָּב. אַבָּא שֶׁלָּהּ הָיָה כּוֹמֶר בֶּפָּטִיסְטִי בֶּטֶּאקוּמָהּ. בַּתְּמוּנָה בָּעִיתּוֹן הָיוּ לָהּ עוֹר בָּהִיר, שֵׂיעָר אַדְמוֹנִי וְחִיּוּךְ רָחָב שֶׁחָשַׂף רַק שִׁינַּיִים עֶלְיוֹנוֹת. בַּכַּתָּבָה דֻּוַּוח שֶׁהָיְתָה בַּחוֹדֶשׁ הַשְּׁלִישִׁי לְהֶרְיוֹנָהּ. פַּארְקֶר רָאָה אוֹתָהּ יוֹשֶׁבֶת עַל הַמַּעֲקֶה. הִיא לָבְשָׁה סְוֵודֶר לָבָן וְגִ'ינְס. זֶה הָיָה לִפְנוֹת עֶרֶב, בִּסְתָיו. הַמַּפְלִים הָיוּ יָפִים, וְאַף עַל פִּי שֶׁהָיָה מוּדְאָג בַּתְּחִילָּה, חָשַׁב שֶׁהִיא נִרְאֵית שַׁלְוָוה, כִּי נַדְנֵדָה אֶת רַגְלֶיהָ כְּשֶׁהִבִּיטָה בְּמַיִם. פִּתְאוֹם נָטְתָה לְאָחוֹר וְנֶעֶלְמָה. "אָנַנִי הָיְתָה עֲצוּבָה זְמַן רַב בִּגְלַל הַמִּקְרֶה הַזֶּה," פַּארְקֶר אוֹמֵר. "הִיא רָצְתָה שֶׁנַּעֲבוֹר מִפֹּה אַחֲרֵי שֶׁזֶּה קָרָה."
"אֲנִי זוֹכֶרֶת. הִיא גַּם הִסְתּוֹבְבָה וְנִיסְּתָה לְשַׁכְנֵעַ אֲנָשִׁים לַהֲרוֹס אֶת הַגֶּשֶׁר."
פַּארְקֶר מַבִּיט בְּקַיְּיטִי, מוּפְתָּע. "לֹא יָדַעְתִּי אֶת זֶה."
"אָה, בֶּטַח. אַחֲרֵי הַבַּת שֶׁל סִילְבָה, אָנַנִי נִיסְּתָה לְשַׁכְנֵעַ כָּל מִי שֶׁהָיָה מוּכָן לִשְׁמוֹעַ שֶׁצָּרִיךְ לִקְשׁוֹר דִּינָמִיט לַקּוֹרוֹת וּלְפוֹצֵץ אוֹתוֹ."
"הָיָה בְּזֶה מַשֶּׁהוּ." אַף שֶׁפַּארְקֶר תּוֹהֶה אִם הַגֶּשֶׁר אָכֵן הָיָה הַדָּבָר שֶׁהִטְרִיד אוֹתָהּ. כְּשֶׁהַבַּת שֶׁל סִילְבָה קָפְצָה, אָנַנִי הָיְתָה מוּדְאֶגֶת כִּי דְּבָרִים כְּבָר לֹא הִסְתַּדְּרוּ אֵצֶל סוּזָן. הִיא עָזְבָה אֶת הַלִּימּוּדִים. הִגִּיעַ מִכְתָּב, בְּעֶצֶם פֶּתֶק. פַּארְקֶר אֲפִילּוּ זוֹכֵר אֶת צֶבַע הַדְּיוֹ, יָרוֹק סָמִיךְ שֶׁנִּמְרַח בָּרְוָוחִים בֵּין אוֹתִיּוֹת כְּתָב יָדָהּ. נִכְתַּב בּוֹ: אִמָּא יִקְרֶה, אֲנִי עוֹזֶבֶת אֶת הַלִּימּוּדִים. אֲנִי לֹא מְסוּגֶּלֶת לִהְיוֹת מְהַנְדֶּסֶת. הַדָּבָר הַיָּחִיד שֶׁלָּמַדְתִּי הוּא שֶׁשּׁוּם דָּבָר לֹא מַחֲזִיק מַעֲמָד. לְמָחֳרָת קָפְצָה רִבְקָה סִילְבָה, וְאָנַנִי הִתְקַשְּׁרָה לְסוּזָן בּוֹכָה, וְתִכְנְנָה לָטוּס אֵלֶיהָ לְלוֹס אַנְגֵּ'לֶס.
קַיְּיטִי מַנִּיחָה אֶת הַקָּפֶה שֶׁלָּהּ וְנִיגַּשְׁתְּ לַוִּוילוֹנוֹת הָאֲרוּכִּים שֶׁמְּכַסִּים אֶת דֶּלֶת הַהֲזָזָה הָעֲשׂוּיָה זְכוּכִית. הִיא מוֹשֶׁכֶת בַּחוּט וְהֵם נִפְתָּחִים בְּרִיקּוּד מִצַּד לְצַד, טְרִיז אוֹר אֲפַרְפַּר מְפַלֵּס אֶת דַּרְכּוֹ פְּנִימָה עִם כָּל מְשִׁיכָה. הִיא פּוֹסַעַת הַחוּצָה לַמִּרְפֶּסֶת. אֵד עֲרָפֶל הִתְיַישֵּׁב בְּצַמְּרוֹת הָאוֹרָנִים. זֶה גּוֹרֵם לְפַארְקֶר לַחֲשׁוֹב עַל גְּבָהִים, כְּאִילּוּ הָיוּ בְּגוֹבַהּ רַב מִכְּפִי שֶׁהֵם בֶּאֱמֶת, כְּאִילּוּ הַבַּיִת שֶׁלּוֹ נִיצָּב עַל צוּק נִישָּׂא.
פַּארְקֶר יוֹצֵא הַחוּצָה, מְהַדֵּק אֶת חַלּוּקוֹ בְּחוֹזְקָה סְבִיב מוֹתְנָיו, וְקַיְּיטִי מַצִּיתָה סִיגַרְיָה. מִי הַמַּפְלִים נִיתָּחִים מַטָּה וְהַשֶּׁמֶשׁ, כְּמוֹ מַטְבֵּעַ מֵאֲחוֹרֵי הָעֲנָנִים, מַכְסִיפָה אֶת הַגֶּשֶׁר.
"לִפְעָמִים יָכוֹל לִהְיוֹת כָּל כָּךְ יָפֶה פֹּה."
"וַהֲכִי מְתַסְכֵּל שֶׁזֶּה לֹא בִּגְלַל הַגֶּשֶׁר." קַיְּיטִי מוֹעֶכֶת אֶת הַסִּיגַרְיָה שֶׁבְּקוֹשִׁי עִישְּׁנָה. "פֹּה רַק הַמָּקוֹם שֶׁבּוֹ הֵם הֶחֱלִיטוּ לִגְמוֹר עִם הַבְּדִידוּת. הַקְּפִיצָה מַתְחִילָה הַרְבֵּה לִפְנֵי שֶׁהֵם מְבַצְּעִים אוֹתָהּ כָּאן."
"אֲנִי לֹא מֵבִין לָמָּה הֵם לֹא יוֹצְאִים מִזֶּה בָּרֶגַע שֶׁהֵם רוֹאִים אֶת הַסְּלָעִים לְמַטָּה."
וּבְעוֹד פַּארְקֶר אוֹמֵר זֹאת, הוּא נִזְכַּר שֶׁגֶּ'יְיסוֹן גְּלָאס קָפַץ בַּלַּיְלָה וְשָׂרָה הִפִּילָה אֶת עַצְמָהּ לְאָחוֹר. הֵם לֹא רָאוּ לְאָן הֵם נוֹפְלִים. אֵיזוֹ מִין הַרְגָּשָׁה זוֹ, הוּא תּוֹהֶה, הַשְּׁנִיּוּת הַמְּעַטּוֹת בְּמָקוֹם אַחֵר, לִפְנֵי שֶׁפּוֹגְעִים בַּקַּרְקַע? וּמָה אִם עוֹבֵר זִיק שֶׁל חֲרָטָה? נִיצוֹץ שֶׁל טָעוּת?
"אַתְּ צְרִיכָה עוֹד מַשֶּׁהוּ?" פַּארְקֶר אוֹמֵר, כִּי הַדַּחַף לִבְדּוֹק אֶת הַהוֹדָעָה מִתְחַזֵּק וְהוֹלֵךְ.
"נִרְאֶה שֶׁלֹּא," קַיְּיטִי אוֹמֶרֶת. "הָאֱמֶת, חָשַׁבְתִּי לַעֲשׂוֹת אֶת זֶה בַּטֵּלֵפוֹן הַפַּעַם, אֲבָל לֹא עָנִיתָ."
"אַתְּ הִתְקַשַּׁרְתָּ?"
"הַבּוֹקֶר. הִשְׁאַרְתִּי הוֹדָעָה." קַיְּיטִי מַצְבִּיעָה פְּנִימָה. "רוֹאֶה, זֶה מְהַבְהֵב."
פַּארְקֶר מְהַסֵּס. "אֲנִי יוֹדֵעַ," הוּא אוֹמֵר לְבַסּוֹף. "חָשַׁבְתִּי שֶׁאוּלַי זוֹ סוּזָן. הִתְכַּוַּונְתִּי לִבְדּוֹק אַחֲרֵי שֶׁתֵּלְכִי."
"אוֹי, אֲנִי מִצְטַעֶרֶת, פַּארְקֶר. עוֹד לֹא דִּיבַּרְתֶּם?"
"הִיא לֹא רוֹצֶה לְדַבֵּר אִיתִּי," פַּארְקֶר אוֹמֵר. הוּא מַבְחִין בְּחַדּוּת שֶׁבְּקוֹלוֹ וְשׁוֹאֵף אֶת הָאֲוִויר לְאַט.
"אֱלוֹהִים. אַל תִּיתֵּן לַשְּׁטוּת הַזֹּאת לְהִימָּשֵׁךְ בְּלִי סוֹף."
"אֲנִי אֲפִילּוּ לֹא יוֹדֵעַ אֵיפֹה הִיא. בַּפַּעַם הָאַחֲרוֹנָה שֶׁדִּיבַּרְנוּ הִיא אָמְרָה לִי לֹא לְהִתְקַשֵּׁר."
"אֲנִי רַק יוֹדַעַת שֶׁגֶּ'יְיקוֹבּ יָצָא לְקוֹלֵג' וְגֶ'יְימִי עֲדַיִין בְּבֵית, וְאֵין לִי חַיִּים בְּלִי שְׁנֵיהֶם." קַיְּיטִי מְחַיֶּיכֶת וְתוֹקַעַת אֶת מַרְפֵּקָהּ בִּידִידוּת בְּמוֹתְנוֹ שֶׁל פַּארְקֶר. "הָאַבָּא שֶׁלָּהֶם זֶה כְּבָר סִיפּוּר אַחֵר."
פַּארְקֶר לֹא מַחֲזִיר חִיּוּךְ. הוּא רוֹצֶה לְסַפֵּר לְקַיְּיטִי שֶׁהַשְּׁתִיקָה הַזּוֹ בְּאַשְׁמָתוֹ, שֶׁלֹּא רָצָה לְדַבֵּר עִם סוּזָן כְּשֶׁעָזְבָה אֶת הַלִּימּוּדִים. אָנַנִי רָצְתָה שִׁיסְּעוּ יַחַד לְלוֹס אַנְגֵּ'לֶס, לְהַחֲזִיר אֶת סוּזָן הַבַּיְתָה, לְפָחוֹת לְוַודֵּא שֶׁהִיא בְּסֵדֶר, אֲבָל הוּא סֵירֵב לִתְמוֹךְ בָּהּ כְּשֶׁהִיא מַשְׁלִיכָה אֶת חַיֶּיהָ, סֵירֵב לַעֲזוֹב אֶת מַשַּׁק הַבֵּיצִים לְלֹא הַשְׁגָּחָה. וְהוּא מֵעוֹלָם לֹא שׂוֹחֵחַ עִם סוּזָן, לְכָל הַיּוֹתֵר קִיבֵּל מֵאִשְׁתּוֹ דִּיוּוּחִים מְעוּרְפָּלִים עַל אוֹדוֹתֶיהָ, אֲפִילּוּ לֹא יָדַע מָה מִסְפַּר הַטֵּלֵפוֹן שֶׁלָּהּ. אָנַנִי חָזְרָה מִלּוֹס אַנְגֵּ'לֶס וְעָבְרָה לַחֶדֶר הַשֵּׁנִי וּבוֹ נִשְׁאֲרָה כָּל הַשָּׁנִים. וּכְשֶׁמֵּתָה, הוּא לֹא הִצְלִיחַ לִמְצוֹא אֶת סוּזָן, הִיא לֹא הוֹפִיעָה בְּסֵפֶר הַטֵּלֵפוֹנִים בְּשֵׁם צ'וֹנְג, גַּם לֹא בְּאַף אֶחָד מִכָּל אוֹתָם צ'וֹנְגִים שֶׁאֲלֵיהֶם הִתְקַשֵּׁר. הָיְתָה לְוָויָה, וְרָדִים לְבָנִים עַל אֲרוֹן קְבוּרָה עָשׂוּי עֵץ מָהָגוֹנִי, כָּל אַנְשֵׁי הָעֲיָירָה. הוּא קִיוּוֹה שֶׁסּוּזָן שָׁמְעָה עַל כָּךְ אֵיכְשֶׁהוּ, שֶׁאִשְׁתּוֹ הֵכִינָה תּוֹכְנִית לְמַצָּב כָּזֶה. אֲבָל לֹא, הַטֶּקֶס הַשֶּׁקֶט חָלַף מִבְּלִי שֶׁהִיא תּוֹפִיעַ בִּכְנֵסִיַּית הָעֵץ הַקְּטַנָּה שֶׁסִּייֵּעַ לִצְבּוֹעַ מִדֵּי חָמֵשׁ-שֵׁשׁ שָׁנִים. הִיא טִילְפְּנָה כַּמָּה שָׁבוּעוֹת לְאַחַר מִכֵּן וְנִיתְּקָה כְּשֶׁשָּׁמְעָה אֶת הַחֲדָשׁוֹת. "לָכֵן אֲנִי לֹא מוּכָּר אֶת הַמָּקוֹם," הוּא אוֹמֵר לְקַיְּיטִי. "לָכֵן קָנִיתִי מַזְכִּירָה אֵלֶקְטְרוֹנִית."
אֲבָל קַיְּיטִי שׁוֹתֶקֶת בְּמֶשֶׁךְ כַּמָּה רְגָעִים. "אֲנִי רַק בּוֹרֶג קָטָן, אֲבָל אֲנִי יְכוֹלָה לְהִתְקַשֵּׁר שׁוּב לְלוֹס אַנְגֵּ'לֶס בִּשְׁבִילְךָ."
"אֲנִי לֹא חוֹשֵׁב. עָשִׂיתָ כָּל מָה שֶׁיָּכוֹלְתָּ." לְפֶתַע הָיָה קוֹלוֹ שֶׁל פַּארְקֶר רַךְ וְנִכְנַע. "אֵלֶּה הַצָּרוֹת שֶׁלִּי."
קַיְּיטִי נִדָּה בְּרֹאשָׁהּ בַּהֲבָנָה. "וּמָה אֲנִי הוֹלֶכֶת לַעֲשׂוֹת עִם הַצָּרָה הַזֹּאת? נָכוֹן שֶׁזֶּה קוֹרֶה רַק כָּל כַּמָּה שָׁנִים, אֲבָל לֹא הָיָה הֶבְדֵּל אִם כּוּלָּם הָיוּ קוֹפְצִים בְּאוֹתוֹ שָׁבוּעַ." שְׁנֵיהֶם עוֹמְדִים, דּוֹמְמִים. "טוֹב," קַיְּיטִי אוֹמֶרֶת, מְרִימָה אֶת חֲגוֹרָתָהּ, "אֲנִי צְרִיכָה לָזוּז. אִם תַּחֲשׁוֹב עַל מַשֶּׁהוּ, יֵשׁ לְךָ אֶת הַמְּסַפֵּר, אֲנִי יוֹדַעַת."
פַּארְקֶר מְלַוֶּוה אוֹתָהּ דֶּרֶךְ הַבַּיִת. הוּא עוֹמֵד עַל הַמַּדְרֵגוֹת הַקִּדְמִיּוֹת כְּשֶׁהִיא פּוֹתַחַת אֶת דֶּלֶת הַמְּכוֹנִית. "אוּלַי זֶה הָיָה הָאַחֲרוֹן," הוּא אוֹמֵר.
"גַּם אֲנִי מְקַוֶּוה," קַיְּיטִי אוֹמֶרֶת. "אֲבָל יֵשׁ יוֹתֵר מִשֵּׁשׁ דְּרָכִים לִקְפּוֹץ מְגַשֵּׁר."
פַּארְקֶר מַקְשִׁיב לְקוֹל הַפִּיצּוּחַ שֶׁעוֹלֶה מֵהֶחָצָץ הָרָטוֹב כְּשֶׁהִיא נוֹסַעַת מִשָּׁם. וְאָז שׁוּב שֶׁקֶט, מִלְּבַד כַּמָּה דְּרוֹרִים מִתְקוֹטְטִים בֵּין הָעֵצִים. הוּא מַבִּיט בִּשְׁלוֹשֶׁת הִלּוּלִים הַגְּדוֹלִים, דּוֹמְמִים וַאֲרוּכִּים כְּמוֹ סְפִינוֹת עוֹגְנוֹת. מַשָּׂאִית הַשִּׁיוּוּק הַיְּשָׁנָה עִם שִׁילּוּט דּוֹהָה וּצְמִיגִים מְנוּקָּבִים יוֹשֶׁבֶת לָהּ סָמוּךְ לַגָּדֵר, שִׂיחַ אוּכְמָנִיּוֹת שֶׁלֹּא נִקְטְפוּ בְּמֶשֶׁךְ שְׁתֵּי עוֹנוֹת רְצוּפוֹת כְּבָר מִשְׁתַּלֵּט עַל הַפָּגוֹשׁ הַקִּדְמִי.
הַכּוֹל כָּל כָּךְ שׁוֹנֶה עַכְשָׁיו, כָּל כָּךְ מוּשְׁתָּק, אֵין גִּרְגּוּר תַּרְנְגוֹלוֹת כְּשֶׁעוֹבְדִים בְּתוֹךְ בִּנְיְינֵי הַפַּח, אֵין מִי שֶׁיִּסְתּוֹבֵב עִם תַּבְנִיּוֹת קַרְטוֹן אוֹ יַפְעִיל אֶת אֶחָד מִמִּלְקְטֵי הַבֵּיצִים הַקְּטַנִּים, אֵין אַף אֶחָד. פַּארְקֶר חִיסֵּל הַכּוֹל מִיָּד לְאַחַר שַׁאֲנַנִּי מֵתָה, פִּיטֶר אֲנָשִׁים שֶׁהִכִּיר יוֹתֵר זְמַן מְאַשֵּׁר אֶת בִּתּוֹ.
הוּא יוֹשֵׁב בַּכּוּרְסָה שֶׁלּוֹ וּמִתְמַקֵּד בְּאוֹר הָאָדוֹם הַקָּטָן שֶׁבַּמַּזְכִּירָה הָאֵלֶקְטְרוֹנִית. מַבִּיט בּוֹ עַד שֶׁהָאוֹר מַתְחִיל לָנוּעַ בְּמַעְגָּלִים קְטַנִּים. בְּסוֹף זֶה מַגִּיעַ לִידֵי כָּךְ הוּא חוֹשֵׁב. בִּכְלָל לֹא כְּמוֹ שֶׁדִּמְיֵין לְעַצְמוֹ אֶת הַשָּׁלָב הַזֶּה בְּחַיָּיו, כְּשֶׁהוּא וְאָנַנִי רַק הִגִּיעוּ לְאַרְצוֹת הַבְּרִית וְהֵקִימוּ אֶת הָעֵסֶק.
פַּארְקֶר נוֹשֵׁם נְשִׁימָה מַרְגִּיעָה וּמִסְתּוֹבֵב בְּכוּרְסָה כְּדֵי לִפְנוֹת אֶל דַּלְתוֹת הַזְּכוּכִית הַפְּתוּחוֹת, וּמַבִּיט אֶל הַגֶּשֶׁר. הוּא עוֹצֵם אֶת עֵינָיו, אֲבָל הוּא עֲדַיִין שָׁם, רַק בְּרֹאשׁוֹ הַכּוֹל נִהְיֶה בָּהִיר יוֹתֵר וְקוֹלָם שֶׁל הַמַּפְלִים הַכְּחוּלִּים הוֹפֵךְ לִצְלִילֵי הַגֶּשֶׁם, הוֹפֵךְ לְמַשֶּׁהוּ רַךְ אַף יוֹתֵר, קוֹל שֶׁל גּוּף הַצּוֹנֵחַ בָּאֲוִויר. כְּמוֹ אִלְתּוּר שֶׁל הָרוּחַ. וְהִנֵּה פָּנֶיהָ שֶׁל סוּזָן, עֲנוּגִּים כְּמוֹ נִימָה שֶׁל מֶשִׁי וְאֵגֶל מַיִם, מְנַצְנְצִים, טִיפּוֹת נוֹפְלוֹת וָשׁוּב צְלִילֵי הַגֶּשֶׁם, וּמַשֶּׁהוּ נוֹסָף, הָרִיחוּק, הַוִּויתּוּר. פַּארְקֶר חוֹשֵׁב שֶׁכָּךְ נִשְׁמַעַת הַחְלָטָה, כָּךְ נִשְׁמָע מִישֶׁהוּ קוֹפֵץ כְּשֶׁאַף מִלָּה לֹא נֶאֱמֶרֶת. זוֹ אֵינָהּ נְטִישָׁה. הַנְּטִישָׁה הִתְרַחֲשָׁה לִפְנֵי זְמַן רַב וְהָיְתָה הֲדָדִית, וּמִמֵּילָא אִישׁ לֹא הִקְשִׁיב. אִישׁ לֹא שָׂם לֵב, אֶלָּא אִם הִצְלַחְנוּ לִיפּוֹל עַד לַתַּחְתִּית, הוּא חוֹשֵׁב. אִישׁ לֹא שׁוֹמֵעַ עַד שֶׁאֲנַחְנוּ דּוֹמְמִים לַחֲלוּטִין.
עַכְשָׁיו אָנַנִי אֵינֶנָּה וְאֶלָּא אִם כֵּן סוּזָן תִּתְקַשֵּׁר, גַּם הִיא אֵינֶנָּה. כָּל הַדְּחָפִים הַפְּנִימִיִּים שֶׁהִתְעַלְּמוּ מֵהֶם, פַּארְקֶר חוֹשֵׁב, הַמִּשְׁפָּחוֹת שֶׁל הָאֲנָשִׁים שֶׁקָּפְצוּ פִסְפְסוּ אֶת הָעִנְיָין לְגַמְרֵי, כָּל הַהַצְבָּעָה הַזּוֹ עַל הַנְּקוּדָּה בַּמַּעֲקֶה שֶׁמִּמֶּנָּה קָפְצוּ. הֵם לֹא הֵבִינוּ כְּלוּם כִּי הַכּוֹל קָרָה הַרְבֵּה קוֹדֶם. כְּשֶׁמַּגִּיעַ הָרֶגַע הַמַּכְרִיעַ, כְּבָר מְאוּחָר מִדַּי. זֶה הִתְחִיל אֵצֶל אֵד קַיִין כְּשֶׁהַמִּשְׁפָּחָה שֶׁלּוֹ עָבְרָה לְאַיְידָהוֹ, פַּארְקֶר חוֹשֵׁב, וּכְשֶׁשַּׂקִּית שֶׁל חוֹמֶר בְּעֶשְׂרִים דּוֹלָר לֹא סִיפְּקָה הַקַּלָּה לְגֶ'יְיסוֹן גְּלָאס. זֶה הִתְחִיל כְּשֶׁרִבְקָה הֵבִינָה שֶׁעַל הָעוֹבֵר הַזֶּה הִיא תְּשַׁלֵּם כָּל חַיֶּיהָ. אֵלֶּה הָרְגָעִים שֶׁאֵין מֵהֶם חֲזָרָה וּבָהֶם אֲנַחְנוּ לֹא רוֹאִים שֶׁאֲנַחְנוּ כְּבָר בָּאֲוִויר, דּוֹחֲקִים אֶת הַבַּת שֶׁלָּנוּ כָּל כָּךְ רָחוֹק עַד שֶׁהִיא אוֹבֶדֶת לָנוּ, וְאָז הָאִשָּׁה שֶׁלָּנוּ נֶעֱלֶמֶת וַאֲנַחְנוּ לְבַד. פַּארְקֶר מְדַמְיֵין נְפִילָה כְּחוּלָּה, טָעוּיוֹת נִקְלָפוֹת מִכְּתֵפָיו, וּלְבַסּוֹף, בְּנָתִיב פָּשׁוּט אֶחָד, אֶת הַקַּלִּילוּת שֶׁבִּיקֵּשׁ בְּתוֹם כָּל הַנִּיוּוּט הַמְּגוּשָּׁם, אֶת הַהֲקָלָה שֶׁמַּפְתִּיעָה אֲפִילּוּ אוֹתוֹ. תָּמִיד שָׁאַלְתִּי אֶת עַצְמִי, הוּא חוֹשֵׁב, וּפִתְאוֹם אֲנִי יוֹדֵעַ מָה אַתָּה מַרְגִּישׁ כְּשֶׁאַתָּה נוֹפֵל.







https://www.shortstoryproject.com/he/story/%d7%a9%d7%a9-%d7%93%d7%a8%d7%9b%d7%99%d7%9d-%d7%9c%d7%a7%d7%a4%d7%95%d7%a5-%d7%9e%d7%92%d7%a9%d7%a8/
#אֲבוּבַת#הַחְמָצָה#יֵאוּשׁ#מָוֶות#מִלִּנְכוּלֶיהָ#מִשְׁפָּחָה