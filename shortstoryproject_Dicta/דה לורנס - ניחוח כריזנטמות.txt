קָטָר הַקִּיטוֹר הַקָּטָן, מַס' 4, הִתְקָרֵב מְשַׁקְשֵׁק וְכוֹשֵׁל מִכִּיוּוּן סֶלְסְטוֹן וְאַחֲרָיו שִׁבְעָה קְרוֹנוֹת מְלֵאִים. הוּא צָץ מֵעֵבֶר לַפִּינָּה בְּאִיּוּמִים קוֹלָנִיִּים שֶׁל מְהִירוּת, אֲבָל הַסְּיָיח שֶׁאוֹתוֹ הֶחֱרִיד מִמִּרְבָּצוֹ בֵּין שִׂיחֵי הָאַלְגּוּמַּיִן, שֶׁהִבְלִיחוּ עֲדַיִין בִּמְעוּמְעָם בְּאוֹר אַחֵר הַצָּהֳרַיִים הַדֶּשֶׁן, הִשִּׂיג אוֹתוֹ בִּדְהִירָה קַלָּה. אִישָּׁה שֶׁהָלְכָה לְאוֹרֶךְ הַמְּסִילָּה לְכִיוּוּן אַנְדֵּרוֹוּד נָסוֹגָה אֶל תּוֹךְ גֶּדֶר הַשִּׂיחִים, הֶחֱזִיקָה אֶת סֶלָה לְצִדָּהּ וְהִתְבּוֹנְנָה בְּתָא הַנַּהָג שֶׁל הַקַּטָּר קְרָב וְהוֹלֵךְ.  קְרוֹנוֹת הַמַּשָּׂא הָלְמוּ בִּכְבֵדוּת כְּשֶׁחָלְפוּ עַל פָּנֶיהָ בְּזֶה אַחַר זֶה בִּתְנוּעָה אִיטִּית בִּלְתִּי נִמְנַעַת, שָׁעָה שֶׁעָמְדָה לְכוּדָה, חַסְרַת חֲשִׁיבוּת, בֵּין הַקְּרוֹנוֹת הַשְּׁחוֹרִים הַמִּיטַּלְטְלִים לְבֵין גֶּדֶר הַשִּׂיחִים. אַחַר כָּךְ הֵם הִתְעַקְּלוּ הָלְאָה מִשָּׁם אֶל עֵבֶר הַחוּרְשָׁה שֶׁעָלַי עֵץ אַלּוֹן כְּמוּשִׁים נָשְׁרוּ בָּהּ דּוֹמֵם, וְהַצִּיפּוֹרִים, שֶׁנִּיצְּבוּ עַל מוֹתְנֵי הָאַרְגָּמָן שֶׁל הַפַּסִּים, הִמְרִיאוּ אֶל דִּמְדּוּמֵי הָעֶרֶב שֶׁכְּבָר הִזְדַּחֲלוּ אֶל תּוֹךְ הַחוֹרֶשׁ. בָּאֲוִויר הַפָּתוּחַ, עָשָׁן הַקַּטָּר שֶׁקַע וְנִלְפָּת בָּעֵשֶׂב הַגַּס. הַשָּׂדוֹת הָיוּ קוֹדְרִים וְנִידָּחִים, וּבִרְצוּעַת הַבֵּיצָה שֶׁהוֹלִיכָה אֶל הַבִּלְתִּי צָפוּי, בְּרֵיכָה בּוּצִּית מִצּוֹמַחַת קָנָה, כְּבָר זָנְחוּ הָעוֹפוֹת אֶת הַהִתְרוֹצְצוּת בֵּין עֲצֵי הָאַלְמוֹן וְחָזְרוּ לִדְגּוֹר בַּלּוּלִים הַמְּדוּפָּנִים זֶפֶת. גְּדַת הַמַּכָּרָה הִשְׂתָּרְעָה מְאַיֶּימֶת מֵעֵבֶר לַבְּרֵיכָה, לֶהָבוֹת כְּמוֹ פְּצָעִים אֲדוּמִּים לִיחֲכוּ אֶת שׁוּלֵי הָאֵפֶר שֶׁלָּהּ בְּאוֹר אַחֵר הַצָּהֳרַיִים הֶעָכוּר. מַמָּשׁ מֵאֲחוֹרֶיהָ הִתְנַשְּׂאוּ הָאֲרוּבּוֹת הַמִּתְחַדְּדוֹת וְהוֹלְכוֹת וְתוֹשְׁבוֹת הַגַּלְגַּלִּים הַשְּׁחוֹרוֹת, הַמְּגוּשָּׁמוֹת, שֶׁל מָכְרָה הַפֶּחָם שֶׁל בְּרִינְזָלִי. שְׁנֵי הַגַּלְגַּלִּים חַגּוֹ בִּמְהִירוּת עַל רֶקַע הַשָּׁמַיִם, וְהַמָּנוֹעַ הַסִּיבּוּבִי הִשְׁמִיעַ בִּנְקִישׁוֹת אֶת פִּרְכּוּסָיו הַקְּטַנִּים. הַכּוֹרִים הֵחֵלּוּ לַעֲלוֹת מִן הַמַּכָּרָה.
הַקַּטָּר שֶׁרַק כְּשֶׁנִּכְנַס אֶל רָצִיף הַמְּסִילָּה הָרָחָב שֶׁלְּצַד הַמַּכָּרָה, שֶׁשּׁוּרוֹת שֶׁל קְרוֹנוֹת חָנוּ בּוֹ.
כּוֹרִים, יְחִידִים, בְּזֶה אַחַר זֶה אוֹ בִּקְבוּצוֹת, עָבְרוּ כְּמוֹ צְלָלִים מִתְפַּצְּלִים בְּדַרְכָּם הַבַּיְתָה. בִּקְצֵה הַמִּשְׁטָח הַמְּפוּסְפָּס שֶׁל שְׁלוּחוֹת הַמְּסִילָּה כָּרְעָה בִּקְתָּה נְמוּכָה, שָׁלוֹשׁ מַדְרֵגוֹת מִתַּחַת לִמְסִילַּת הָאֵפֶר. גֶּפֶן גְּדוֹלָה וּגְרוּמָה לָפְתָה אֶת הַבַּיִת, כְּאִילּוּ כְּדֵי לַעֲקוֹר בְּצִיפּוֹרְנֶיהָ אֶת גַּג הָרְעָפִים. מִסָּבִיב לֶחָצֵר הַמְּרוּצֶּפֶת לְבָנִים צָמְחוּ כַּמָּה פַרְחִי בְּכוֹר- אָבִיב חוֹרְפִּיִּים. מֵעֵבֶר לָהּ הִשְׁתַּפְּלָה הַגִּינָּה הַמּוֹאֳרֶכֶת אֶל עֲרוּץ נַחַל מְחוּפֶּה שִׂיחִים. הָיוּ שָׁם כַּמָּה עֲצֵי תַּפּוּחַ חֲשׂוּפַי עֲנָפִים, עֵצִים שֶׁנִּסְדְּקוּ בַּחוֹרֶף וְכַמָּה כְּרוּבִים מְמוּרְטָטִים. לְצַד הַשְּׁבִיל הָיוּ שֶׁרוֹעוֹת כְּרִיזַנְטְמוֹת וְרוּדּוֹת, פְּרוּעוֹת כּוֹתֶרֶת, כְּמוֹ בְּגָדִים וְרוּדִּים תְּלוּיִים עַל הַשִּׂיחִים. אִישָּׁה יָצְאָה כְּפוּפָה מִתּוֹךְ לוּל הָעוֹפוֹת הַמְּחוּפֶּה לְבַד, שֶׁעָמַד בְּמַחֲצִית הַדֶּרֶךְ אֶל קְצֵה הַגַּן. הִיא סָגְרָה וְנַעֲלֶה אֶת הַדֶּלֶת, וְאָז הִזְדַּקְּפָה, מְסַלֶּקֶת כַּמָּה שְׁיָירִים מִסִּינָּרָהּ הַלָּבָן.
הִיא הָיְיתָה אִישָּׁה גְּבוּהַת קוֹמָה בַּעֲלַת הֲלִיכוֹת מַלְכוּתִיּוֹת, יָפָה, גַּבּוֹתֶיהָ שְׁחוֹרוֹת וּמוּדְגָּשׁוֹת. בְּשֶׁיַּעֲרָהּ הַשָּׁחוֹר, הַחֵלֶק, הָיְיתָה פְּסוֹקֶת מְדוּיֶּקֶת. כַּמָּה רְגָעִים הִיא עָמְדָה בִּמְקוֹמָהּ וְהִבִּיטָה בְּכוּרִים כְּשֶׁחָלְפוּ לְאוֹרֶךְ הַמְּסִילָּה. אַחֵר כָּךְ פָּנְתָה וְהָלְכָה אֶל שְׁבִיל הַנַּחַל. פָּנֶיהָ הָיוּ שְׁלֵוִוים וְיַצִּיבִים, פִּיהָ סָגוּר בְּפִיכָּחוֹן. כַּעֲבוֹר רֶגַע הִיא קָרְאָה:
"ג'וֹן!" לֹא נִשְׁמְעָה תְּשׁוּבָה. הִיא חִיכְּתָה וְאָז אָמְרָה בְּבֵירוּר:
"אֵיפֹה אַתָּה?"
"כָּאן!" הֵשִׁיב קוֹל זוֹעֵף שֶׁל יֶלֶד מִתּוֹךְ הַשִּׂיחִים. הָאִישָּׁה הִבִּיטָה בְּמַבָּט נוֹקֵב מִבַּעַד לָאוֹר הַדִּמְדּוּמִים.
"אַתָּה לְיַד הַנַּחַל?" הִיא שָׁאֲלָה בְּחוּמְרָה.
בִּמְקוֹם תְּשׁוּבָה הִתְיַיצֵּב הַיֶּלֶד לִפְנֵי קְנֵי הַפֶּטֶל שֶׁהִזְדַּקְּרוּ כְּמוֹ שְׁבָטִים. הוּא הָיָה יֶלֶד קְטַן קוֹמָה וְחָסוֹן בֶּן חָמֵשׁ. הוּא עָמַד בְּלִי שׁוּם תְּזוּזָה, בְּהַתְרָסָה.
"הוֹ!" אָמְרָה הַאִם, מְפוּיֶּסֶת. "חָשַׁבְתִּי שֶׁאַתָּה לְמַטָּה בַּנַּחַל הָרָטוֹב הַזֶּה – וְאַתָּה זוֹכֵר מָה אָמַרְתִּי לְךָ..."
הַיֶּלֶד לֹא זָע וְלֹא עָנָה.
"בּוֹא, בּוֹא תִּיכָּנֵס הַבַּיְתָה," אָמְרָה בָּרוּךְ רַב יוֹתֵר. "מַחֲשִׁיךְ כְּבָר. הִנֵּה הַקַּטָּר שֶׁל סַבָּא שֶׁלְּךָ מַגִּיעַ!"
הַיֶּלֶד הִתְקַדֵּם לְאַט, בְּהַתְרָסָה. הוּא הָיָה לְבוּשׁ מִכְנָסַיִים וּמוֹתְנִיָּיה מִבַּד שֶׁהָיָה עָבֶה וְנוּקְשֶׁה מִדַּי בְּיַחַס לְמִידַּת הַבְּגָדִים. נִיכָּר בָּהֶם שֶׁנִּגְזְרוּ מִבְּגָדַי גֶּבֶר.
כְּשֶׁהָלְכוּ לְאַט לְעֵבֶר הַבַּיִת תָּלַשׁ הַיֶּלֶד אֶת צְרוֹרוֹת הַכְּרִיזְנַטְמוֹת הָעֲלוּבִים וּפִיזֵּר אֶת עֲלֵי הַכּוֹתֶרֶת חוֹפְנִים-חוֹפְנִים לְאוֹרֶךְ הַשְּׁבִיל.
"אַל תַּעֲשֶׂה אֶת זֶה, זֶה נִרְאֶה מְכוֹעָר," אָמְרָה אִמּוֹ. הוּא חָדַל, וְהִיא, לְפֶתַע פִּתְאוֹם בְּחֶמְלָה, שָׁבְרָה עָנָף עִם שְׁלוֹשָׁה-אַרְבָּעָה פְּרָחִים תְּשׁוּשִׁים וְהִצְמִידָה אוֹתָם אֶל פָּנֶיהָ. כְּשֶׁהִגִּיעוּ הַאִם וּבָנָה לַחֲצַר יָדָהּ הִיסְּסָה, וּבִמְקוֹם לְהַשְׁלִיךְ אֶת הַפֶּרַח תָּחֲבָה אוֹתוֹ בַּחֲגוֹרַת סִינָּרָהּ. הַאִם וּבְנָהּ עָמְדוּ לְמַרְגְּלוֹת שְׁלוֹשׁ הַמַּדְרֵגוֹת וְהִתְבּוֹנַנּוּ מֵעֵבֶר לְרָצִיף הַמְּסִילּוֹת אֵיךְ הוֹלְכִים הַכּוּרִים הַבַּיְתָה. שִׁקְשׁוּק הָרַכֶּבֶת הַקְּטַנָּה הָיָה קָרוֹב. לְפֶתַע פִּתְאוֹם הֵגִיחַ הַקַּטָּר בִּמְלוֹא עוֹצְמָתוֹ, חָלַף עַל פְּנֵי הַבַּיִת וְעָצַר מוּל הַשַּׁעַר.
נָהַג הַקַּטָּר, אִישׁ קְצַר קוֹמָה בַּעַל זָקֵן עָגוֹל וְאָפוֹר, רָכַן מִתּוֹךְ תָּא הַנַּהָג, גָּבוֹהַּ מֵעַל לָאִישָּׁה.
"יֵשׁ לְךָ כּוֹס תֶּה?" אָמַר בַּעֲלִיצוּת לְבָבִית.
זֶה הָיָה אָבִיהָ. הִיא נִכְנְסָה פְּנִימָה, אָמְרָה שֶׁתָּכִין. בִּן רֶגַע הִיא חָזְרָה.
"לֹא בָּאתִי לְבַקֵּר אֶתְכֶם בְּיוֹם רִאשׁוֹן," פֶּתַח וְאָמַר הָאִישׁ הַקָּטָן, אָפוֹר הַזָּקֵן.
"לֹא צִיפִּיתִי שֶׁתָּבוֹא," אָמְרָה בִּתּוֹ.
נַהַג הַקַּטָּר נִרְתַּע בִּכְאֵב. אַחֵר כָּךְ, בְּלוֹבְשׁוֹ שׁוּב אֶת מִנְהָגוֹ הָעַלִּיז וְהַקָּלִיל, וְאָמַר:
"נוּ, אָז שָׁמַעְתָּ? מָה דַּעְתְּךָ?"
"דַּעְתִּי הִיא שֶׁזֶּה דֵּי מוּקְדָּם," עָנְתָה.
לְמִשְׁמַע נְזִיפָתָהּ הַחַוּוֹה הָאִישׁ הַקָּטָן מֶחֱווֹה שֶׁל קוֹצֶר רוּחַ וְאָמַר בְּנִימָה מְשַׁדֶּלֶת, וְעִם זֹאת בִּקְרִירוּת מְסוּכֶּנֶת:
"נוּ, אֲבָל מָה יָכוֹל הֲבֶן אָדָם לַעֲשׂוֹת? אֵלֶּה לֹא חַיִּים לָאִישׁ בְּגִילִי, לָשֶׁבֶת לְיַד הָאָח שֶׁלִּי כְּמוֹ אִישׁ זָר. וְאִם אֲנִי מְתַכְנֵן לְהִתְחַתֵּן שׁוּב אָז טוֹב מוּקְדָּם מֵאֲשֶׁר מְאוּחָר. מָה זֶה אִכְפַּת לְמִישֶׁהוּ?"
הָאִישָּׁה לֹא עָנְתָה, אֶלָּא פָּנְתָה לְאָחוֹר וְנִכְנְסָה לְבֵית. הָאִישׁ בְּתָא הַקַּטָּר עָמַד תַּקִּיף, עַד שֶׁחָזְרָה עִם סֵפֶל תֶּה וּפְרוּסַת לֶחֶם בְּחֶמְאָה עַל צַלַּחַת. הִיא טִיפְּסָה בַּמַּדְרֵגוֹת וְנֶעֶמְדָה לְיַד מִשְׁטַח הָעֲמִידָה בְּתָא הַנַּהָג שֶׁל הַקַּטָּר הָרוֹחֵשׁ.
"לֹא הָיִיתָ צְרִיכָה לְהָבִיא לִי לֶחֶם בְּחֶמְאָה," אָמַר אָבִיהָ. "אֲבָל סֵפֶל תֶּה" – הוּא לָגַם מִתּוֹךְ הַעֲרָכָה – "זֶה מְאוֹד נֶחְמָד". הוּא לָגַם רֶגַע אוֹ שְׁנַיִים, וְאָז אָמַר, "שָׁמַעְתִּי שֶׁוַּולְטֶר קִיבֵּל עוֹד מִשְׁמֶרֶת?"
"מָתַי הוּא לֹא קִיבֵּל?" אָמְרָה הָאִישָּׁה בִּמְרִירוּת.
"סִיפְּרוּ לִי שֶׁשָּׁמְעוּ אוֹתוֹ בְּ'לוֹרְד נֶלְסוֹן' מִשְּׁוַויְץ שֶׁהוּא יְבַזְבֵּז אֶת זֶה עוֹד לִפְנֵי שֶׁהוּא הוֹלֵךְ. עַל חֲצִי כֶּתֶר הוּא דִּיבֵּר".
"מָתַי?" שָׁאֲלָה הָאִישָּׁה.
"שַׁבָּת בָּעֶרֶב – אֲנִי יוֹדֵעַ שֶׁזֶּה נָכוֹן".
"סָבִיר מְאוֹד," הִיא צָחֲקָה בִּמְרִירוּת. "הוּא נוֹתֵן לִי עֶשְׂרִים וּשְׁלוֹשָׁה שִׁילִינְג".
"כֵּן, מְאוֹד יָפֶה, שֶׁבֶּן אָדָם אֵין לוֹ מָה לַעֲשׂוֹת עִם הַכֶּסֶף שֶׁלּוֹ חוּץ מִלַּעֲשׂוֹת מֵעַצְמוֹ בְּהֵמָה!" אָמַר הָאִישׁ בַּעַל זָקֵן הַלְּחָיַיִם הָאָפוֹר. הָאִישָּׁה הִפְנְתָה אֶת רֹאשָׁהּ מִמֶּנּוּ. אָבִיהָ בָּלַע אֶת שְׁאֵרִית הַתֶּה וְהוֹשִׁיט לָהּ אֶת הַסֵּפֶל.
"כֵּן," הוּא נֶאֱנַח, מוֹחֶה אֶת פִּיו. " זֹאת עוּבְדָּה בַּשֶּׁטַח, זֶה מָה שֶׁזֶּה".
הוּא הִנִּיחַ אֶת יָדוֹ עַל הַיָּדִית. הַקַּטָּר הַקָּטָן הִתְאַמֵּץ וְגָנַח, וְהָרַכֶּבֶת הִתְגַּלְגְּלָה בְּרַעַם לְעֵבֶר צוֹמֶת הַמְּסִילּוֹת. הָאִישָּׁה הִבִּיטָה שׁוּב מֵעֵבֶר לְפַסֵּי הַבַּרְזֶל. חֲשֵׁיכָה הֵחֵלָּה לְהִשְׂתָּרֵר מֵעַל מֶרְחֲבֵי הַפַּסִּים וְהַקְּרוֹנוֹת. הַכּוֹרִים, בִּקְבוּצוֹת אֲפוֹרוֹת, עַגְמוּמִיּוֹת, עֲדַיִין הָלְכוּ לְבָתֵּיהֶם. הַמָּנוֹעַ הַסִּיבּוּבִי הָלַם בִּמְהִירוּת, בַּהֲפוּגוֹת קְצָרוֹת. אֵלִיזַבֶּת בֵּיְיטְס הִבִּיטָה בַּזֶּרֶם הַקּוֹדֵר שֶׁל הַגְּבָרִים וְנִכְנְסָה הַבַּיְתָה. בַּעֲלָהּ לֹא בָּא.
הַמִּטְבָּח הָיָה קָטָן וּמָלֵא בְּאוֹרָהּ שֶׁל הָאֵשׁ: פֶּחָמִים אֲדוּמִּים זָרְחוּ לְיַד לוֹעַ הָאֲרוּבָּה. כָּל חַיֵּי הַחֶדֶר כְּמוֹ נִרְאוּ גְּלוּמִים בְּתוֹךְ הָאָח הַלְּבָנָה, הַחֲמִימָה, וּבַמָּגֵן הַפְּלָדָה שֶׁהָאֵשׁ הָאֲדוּמָּה הִשְׁתַּקְּפָה בּוֹ. הַמַּפָּה הָיְיתָה פְּרוּשָׂה לִקְרַאת אֲרוּחַת הָעֶרֶב; סְפָלִים הִבְהֲבוּ בֵּין הַצְּלָלִים. מֵאָחוֹר, בַּמָּקוֹם שֶׁהַמַּדְרֵגוֹת הַנְּמוּכוֹת בְּיוֹתֵר בָּלְטוּ בּוֹ אֶל תּוֹךְ הַחֶדֶר, יָשַׁב הַיֶּלֶד וְנֶאֱבַק בְּסַכִּין וּבְפִיסַּת עֵץ לְבָנָה. הוּא הָיָה חָבוּי כִּמְעַט כָּלִיל בְּתוֹךְ הַצְּלָלִים. הַשָּׁעָה הָיְיתָה אַרְבַּע וָחֵצִי. לֹא הָיָה עֲלֵיהֶם אֶלָּא לְחַכּוֹת לָאָב שֶׁיָּבוֹא כְּדֵי לְהַתְחִיל בָּאֲרוּחָה. בְּהִתְבּוֹנְנָה בַּמַּאֲבָק הַקָּטָן וְהַנִּרְגָּז שֶׁל בְּנָהּ עִם הָעֵץ, רָאֲתָה הַאִם אַתְּ עַצְמָהּ בִּשְׁתִיקָתוֹ וְעַקְשָׁנוּתוֹ. הִיא רָאֲתָה אֶת הָאָב בַּאֲדִישׁוּתוֹ שֶׁל הַיֶּלֶד לְכָל דָּבָר מִחוּץ לְעַצְמוֹ. דּוֹמֶה שֶׁבַּעֲלָהּ הִטְרִיד אֶת מַחְשְׁבוֹתֶיהָ. הוּא בְּוַודַּאי חָלַף לְיַד בֵּיתוֹ, הִתְגַּנֵּב עַל פְּנֵי דַּלְתּוֹ שֶׁלּוֹ, כְּדֵי לִשְׁתּוֹת לִפְנֵי שֶׁיָּבוֹא הַבַּיְתָה, בִּזְמַן שֶׁאֲרוּחָתוֹ מִתְקַלְקֶלֶת וְיוֹרֶדֶת לְטִמְיוֹן בְּהַמְתָּנָה. הִיא הֵצִיצָה בַּשָּׁעוֹן וּלְאַחַר מִכֵּן לָקְחָה אֶת תַּפּוּחֵי הָאֲדָמָה כְּדֵי לְסַנֵּן אוֹתָם בַּחֲצַר. הַגַּן וְהַשָּׂדוֹת שֶׁמֵּעֵבֶר לְפֶלֶג הָיוּ חֲתוּמִים בַּחֲשֵׁיכָה מְהוּסֶּסֶת. כְּשֶׁהִזְדַּקְּפָה עִם הֵסִיר וְהוֹתִירָה אֶת מֵי הַבִּישּׁוּל מֵאֲחוֹרֶיהָ, מַהְבִּילִים אֶל תּוֹךְ הַלַּיְלָה, רָאֲתָה שֶׁהַפָּנָסִים הַצְּהוּבִּים הוּדְלְקוּ לְאוֹרֶךְ הַדֶּרֶךְ הָרָאשִׁית שֶׁטִּיפְּסָה בְּמַעֲלֵה הַגִּבְעָה, הַרְחֵק מֵעֵבֶר לְמֶרְחַב פַּסֵּי הָרַכֶּבֶת וְהַשָּׂדֶה.
אַחֵר כָּךְ הִסְתַּכְּלָה שׁוּב עַל הַגְּבָרִים הַצּוֹעֲדִים הַבַּיְתָה, מִתְמַעֲטִים וְהוֹלְכִים.
בְּתוֹךְ הַבַּיִת פְּנִימָה הֵחֵלָּה הָאֵשׁ לִדְעוֹךְ וְהַחֶדֶר הָיָה אָדוֹם כֵּהֶה. הָאִישָּׁה הִנִּיחָה אֶת הֵסִיר שֶׁלָּהּ עַל הַכִּירַיִים וְהִצִּיבָה בְּלִילַת פּוּדִינְג לְיַד לוֹעַ הַתַּנּוּר. אַחֵר כָּךְ עָמְדָה לְלֹא נִיעַ. צְעָדִים רַכִּים וַחֲפוּזִים הִתְקַדְּמוּ בִּנְעִימִים הַיְישֵׁר אֶל הַדֶּלֶת. מִישֶׁהוּ נִשְׁעָן עַל הַיָּדִית לְרֶגַע אֶחָד, וְאָז נִכְנְסָה יַלְדָּה קְטַנָּה וְהֵחֵלָּה לִתְלוֹשׁ מֵעַצְמָהּ אֶת בִּגְדֵי הַחוּץ שֶׁלָּהּ; הָמוֹן תַּלְתַּלֶּיהָ, שֶׁצִּבְעָם הֶעֱמִיק מִזָּהָב לְחוֹם, נִמְשְׁכוּ בִּכְבֵדוּת מִתּוֹךְ כּוֹבָעָהּ עַל פְּנֵי עֵינֶיהָ.
אִמָּהּ נָזְפָה בָּהּ עַל שֶׁחָזְרָה מְאוּחָר מִבֵּית הַסֵּפֶר, וְאָמְרָה שֶׁיִּהְיֶה עָלֶיהָ לְהַחֲזִיק אוֹתָהּ בַּבַּיִת בִּימֵי הַחוֹרֶף הַחֲשׁוּכִים.
"אֲבָל אִמָּא, בְּקוֹשִׁי קְצָת הֶחֱשִׁיךְ. הַפָּנָסִים עוֹד לֹא דּוֹלְקִים, וְאַבָּא שֶׁלִּי עוֹד לֹא הִגִּיעַ הַבַּיְתָה".
"נָכוֹן, הוּא עוֹד לֹא הִגִּיעַ, אֲבָל כְּבָר רֶבַע לְחָמֵשׁ! רָאִיתָ אוֹתוֹ אֵיפְשֶׁהוּ?"
הַיַּלְדָּה הִרְצִינָה. הִיא הִבִּיטָה בְּאִמָּהּ בְּעֵינַיִים כְּחוּלּוֹת גְּדוֹלוֹת וְנוּגוֹת.
"לֹא, אִמָּא, לֹא רָאִיתִי אוֹתוֹ. לָמָּה? הוּא עָבַר וְהִמְשִׁיךְ לְ'אוֹלְד בֶּרִינְזְלִי'? הוּא לֹא עָשָׂה אֶת זֶה, כִּי לֹא רָאִיתִי אוֹתוֹ".
"הוּא יִדְאַג לְזֶה," אָמְרָה הַאִם בִּמְרִירוּת. "הוּא יָשִׂים לֵב שֶׁלֹּא תִּרְאִי אוֹתוֹ. אֲבָל אֲנִי מַבְטִיחָה לְךָ, הוּא יוֹשֵׁב בְּ'פְּרִינְס אוֹף וֵיְילְס'. אַחֶרֶת הוּא לֹא הָיָה מֵאַחַר כָּל כָּךְ".
הַיַּלְדָּה הִבִּיטָה בְּאִמָּהּ בְּרַחֲמִים.
"בּוֹאִי נֹאכַל אֶת הָאֲרוּחָה שֶׁלָּנוּ, אִמָּא, טוֹב?" הִיא אָמְרָה.
הַאִם קָרְאָה לְג'וֹן אֶל הַשּׁוּלְחָן. הִיא פָּתְחָה אֶת הַדֶּלֶת עוֹד פַּעַם אַחַת וְהִבִּיטָה אֶל מֵעֵבֶר לְחֶשְׁכַת הַפַּסִּים. הַכֹּל הָיָה נָטוּשׁ. הִיא לֹא שָׁמְעָה אֶת הַמְּנוֹעִים הַסִּיבּוּבִיִּים.
"אוּלַי," אָמְרָה לְעַצְמָהּ, "הוּא הִתְעַכֵּב כְּדֵי לַחֲצוֹב קְצָת בְּעַצְמוֹ".
הֵם הִתְיַישְּׁבוּ לֶאֱכוֹל. ג'וֹן, בִּקְצֵה הַשּׁוּלְחָן סָמוּךְ לַדֶּלֶת, כִּמְעַט אָבַד בַּחֲשֵׁיכָה. פְּנֵיהֶם הָיוּ נִסְתָּרִים זֶה מִזֶּה. הַיַּלְדָּה כָּרְעָה לְיַד מֵגֵן הָאָח וְהֶעֱבִירָה אַט אַט פְּרוּסַת לֶחֶם עַל הָאֵשׁ. הַיֶּלֶד, פָּנָיו כֶּתֶם אַפְלוּלִי עַל פְּנֵי הַצְּלָלִים, יָשַׁב וְהִבִּיט בִּדְמוּתָהּ שֶׁשִּׁינְּתָה צוּרָה בְּנֹגַהּ הָאָדוֹם.
"אֲנִי בֶּאֱמֶת חוֹשֵׁב שֶׁכָּל כָּךְ יָפֶה לְהִסְתַּכֵּל בְּאֵשׁ," אָמַר הַיֶּלֶד.
"בֶּאֱמֶת?" אָמְרָה הַאִם. "לָמָּה?"
"הִיא כָּל כָּךְ אֲדוּמָּה, וּמְלֵאָה מְעָרוֹת קְטַנּוֹת – וְהִיא נְעִימָה כָּל כָּךְ, וְגַם אֶפְשָׁר לְהָרִיחַ אוֹתָהּ".
"תֶּכֶף הִיא תִּדְעַךְ," הַשִּׁיבָה הַאִם, "וּכְשֶׁאַבָּא שֶׁלָּךְ יָבוֹא הוּא יִתְלוֹנֵן וְיַגִּיד שֶׁאַף פַּעַם אֵין אֵשׁ בַּבַּיִת כְּשֶׁהַבֵּן אָדָם חוֹזֵר הַבַּיְתָה מַזִּיעַ מֵהַמִּכְרֶה. בְּפָאבּ תָּמִיד חַם מַסְפִּיק".
הִשְׂתָּרְרָה שְׁתִיקָה עַד שֶׁהַיֶּלֶד אָמַר בַּתְּלוּנָה: "תִּזְדָּרְזִי כְּבָר, אָנַנִי".
"אֲנִי מִזְדָּרֶזֶת! אֲנִי לֹא יְכוֹלָה לְזָרֵז אֶת הָאֵשׁ, נָכוֹן?"
"הִיא מוֹשֶׁכֶת אֶת זֶה בְּכַוּוֹנָה כְּדֵי שֶׁזֶּה יִהְיֶה יוֹתֵר לְאַט," רָטַן הַיֶּלֶד.
"מַסְפִּיק עִם הַדִּמְיוֹן הַמְּרוּשָּׁע הַזֶּה, יֶלֶד," עָנְתָה הַאִם.
עַד מְהֵרָה הָיָה הַחֶדֶר מָלֵא בַּצְּלִיל הִפְרִיךְ שֶׁל כִּרְסוּם. הַאִם אֲכַלֶּה מְעַט מְאוֹד. הִיא שָׁתְתָה אֶת הַתֶּה שֶׁלָּהּ בִּנְחִישׁוּת וְיָשְׁבָה תְּפוּסָה בְּמַחֲשָׁבוֹת. כְּשֶׁקָּמָה עַל רַגְלֶיהָ נִיכָּר כָּעֲסָה בִּזְקִיפוּת הַחֲמוּרָה שֶׁל רֹאשָׁהּ. הִיא הִבִּיטָה בַּפּוּדִינְג שֶׁבַּמֵּגֵן הָאָח, וְהִתְפָּרְצָה:
"זֹאת שַׁעֲרוּרִיָּיה שֶׁגֶּבֶר לֹא מְסוּגָּל אֲפִילּוּ לָבוֹא הַבַּיְתָה לַאֲרוּחַת עֶרֶב שֶׁלּוֹ! אִם הִיא תִּישָּׂרֵף וְתִתְפַּחֵם לְגַמְרֵי אֲנִי לֹא רוֹאֶה סִיבָּה שֶׁיִּהְיֶה לִי אִכְפַּת. הוּא עוֹבֵר לְיַד הַדֶּלֶת שֶׁלּוֹ עַצְמוֹ כְּדֵי לָלֶכֶת לַפָּאבּ, וַאֲנִי יוֹשֶׁבֶת כָּאן עִם אֲרוּחַת הָעֶרֶב שֶׁלּוֹ וּמְחַכֶּה לוֹ..."
הִיא יָצְאָה הַחוּצָה. כְּשֶׁשְּׁמָטֵה גּוּשׁ אַחֲרֵי גּוּשׁ שֶׁל פֶּחָם עַל הָאֵשׁ הָאֲדוּמָּה נָפְלוּ הַצְּלָלִים עַל הַקִּירוֹת עַד שֶׁהַחֶדֶר הָיָה שָׁרוּי כִּמְעַט בָּאֲפֵלָה גְּמוּרָה.
"אֲנִי לֹא רוֹאֶה," רָטַן ג'וֹן הַסָּמוּי מִן הָעַיִן. בְּעַל כּוֹרְחָהּ, הַאִם צָחֲקָה.
"אַתָּה מַכִּיר אֶת הַדֶּרֶךְ אֶל הַפֶּה שֶׁלְּךָ," אָמְרָה. הִיא הִצִּיבָה אֶת יְעֵה הַפֶּחָמִים מִחוּץ לַדֶּלֶת. כְּשֶׁנִּכְנְסָה שׁוּב בִּדְמוּת צֵל עַל הָאָח, חָזַר הַיֶּלֶד עַל דְּבָרָיו, מִתְלוֹנֵן בְּזַעַף:
"אֲנִי לֹא רוֹאֶה".
" בְּשֵׁם אֱלוֹהִים!" קָרְאָה הַאִם בְּרוּגְזָה, "אַתָּה גָּרוּעַ כְּמוֹ אַבָּא שֶׁלְּךָ כְּשִׁקְצַת מַחֲשִׁיךְ!"
לַמְרוֹת זֹאת הִיא לָקְחָה גְּזִיר נְיָיר מִתּוֹךְ צְרוֹר שֶׁעָמַד עַל אֶדֶן הָאָח וְנִיגְּשָׁה לְהַדְלִיק מְנוֹרָה שֶׁהִשְׁתַּלְשְׁלָה מִן הַתִּקְרָה בְּאֶמְצַע הַחֶדֶר. כְּשֶׁהִתְמַתְּחָה מַעֲלֶה, נִיכָּר בְּגִזְרָתָהּ שֶׁהִיא מִתְעַגֶּלֶת מֵחֲמַת הֵרָיוֹן.
"אוֹי, אִמָּא!" קָרְאָה הַיַּלְדָּה.
"מָה?" שָׁאֲלָה הָאִישָּׁה, מִשְׁתַּהָה בְּאֶמְצַע פְּעוּלַּת הַנָּחַת אֲהִיל הַזְּכוּכִית מֵעַל הַלֶּהָבָה. מַחֲזִיר הָאוֹר הֶעָשׂוּי נְחוֹשֶׁת שָׁפַךְ עָלֶיהָ אוֹר יָפֶה וְזוֹרֵחַ שָׁעָה שֶׁעָמְדָה בִּזְרוֹעַ מוּרֶמֶת, פָּנֶיהָ מוּפְנִים לְעֵבֶר בִּתָּהּ.
"יֵשׁ לְךָ פֶּרַח בַּסִּינָּר!" אָמְרָה הַיַּלְדָּה בְּפֶרֶץ קָטָן שֶׁל הִתְלַהֲבוּת לְרֶגֶל הָאֵירוּעַ הַבִּלְתִּי הָרָגִיל.
"בְּחַיֵּי!" קָרְאָה הָאִישָּׁה בַּהֲקָלָה. "אֶפְשָׁר לַחֲשׁוֹב שֶׁהַבַּיִת נִשְׂרַף". הִיא הִנִּיחָה אֶת אֲהִיל הַזְּכוּכִית בִּמְקוֹמוֹ וְחִיכְּתָה רֶגַע לִפְנֵי שֶׁהֶעֶלְתָה אֶת הַפְּתִיל. צֵל חִיוֵּור נִרְאֶה צָף בִּמְעוּרְפָּל עַל הָרִצְפָּה.
"תְּנִי לִי לְהָרִיחַ!" אָמְרָה הַיַּלְדָּה, עֲדַיִין אֲחוּזַּת הִתְרַגְּשׁוּת, בְּעוֹדָהּ נִיגֶּשֶׁת וּמְקָרֶבֶת אֶת פָּנֶיהָ אֶל מוֹתְנֵי אִמָּהּ.
"לְכִי מִכָּאן, טִיפְּשׁוֹנֶת," אָמְרָה הַאִם וְהֶעֶלְתָה אֶת הַפְּתִיל בַּמְּנוֹרָה. הָאוֹר חָשַׂף אֶת הַמֶּתַח שֶׁלָּהֶם עַד כְּדֵי כָּךְ שֶׁהָאִישָּׁה הִרְגִּישָׁה שֶׁהוּא כִּמְעַט בִּלְתִּי נִסְבָּל. אָנַנִי עֲדַיִין הָיְיתָה כְּפוּפָה אֶל מוֹתְנֶיהָ. הַאִם הִתְמַלְּאָה רוֹגֶז וְהוֹצִיאָה אֶת הַפְּרָחִים מִתּוֹךְ חֲגוֹרַת סִינָּרָהּ.
"אוֹי אִמָּא, אַל תּוֹצִיאִי אוֹתָם!" קָרְאָה אָנַנִי וְתָפְסָה בְּיָדָהּ בְּנִיסָּיוֹן לְהַחֲזִיר אֶת הֶעָנָף לִמְקוֹמוֹ.
"אֵיזֶה שְׁטוּיוֹת!" אָמְרָה הַאִם וּפָנְתָה מִשָּׁם. הַיַּלְדָּה הִצְמִידָה אֶת הַכְּרִיזְנֶטְמוּת הַחִיוְּורוֹת אֶל שְׂפָתֶיהָ וּמִלְמְלָה:
"נָכוֹן שֶׁהֵן מְרִיחוֹת נֶהֱדָר!"
אִמָּהּ הִשְׁמִיעָה צְחוֹק קָצָר.
"לֹא," הִיא אָמְרָה, "לֹא בְּעֵינַי. הָיוּ כְּרִיזַנְטְמוֹת כְּשֶׁהִתְחַתַּנְתִּי אִתּוֹ, וּכְרִיזַנְטְמוֹת כְּשֶׁאַתְּ נוֹלֶדֶת, וּבַפַּעַם הָרִאשׁוֹנָה שֶׁהֵבִיאוּ אוֹתוֹ הַבַּיְתָה שִׁיכּוֹר, הָיוּ לוֹ כְּרִיזַנְטְמוֹת חוֹמוֹת בַּדָּשׁ בָּגְדוּ".
הִיא הִבִּיטָה בִּילָדִים. עֵינֵיהֶם וְשִׂפְתֵיהֶם הַפְּשׂוּקוֹת הִבִּיעוּ תְּהִיָּיה. הַאִם יָשְׁבָה וְהִתְנַדְנְדָה בִּשְׁתִיקָה לְמֶשֶׁךְ זְמַן מָה. אַחֵר כָּךְ הִבִּיטָה בַּשָּׁעוֹן.
"עֶשְׂרִים דַּקּוֹת לְשֵׁשׁ!" בְּנִימָה דַּקָּה שֶׁל אֲדִישׁוּת מְרִירָה הִיא הִמְשִׁיכָה: "נוּ, הוּא לֹא יָבוֹא עַכְשָׁיו עַד שֶׁיִּסְחֲבוּ אוֹתוֹ. וְהוּא יָקִיא! אֲבָל שֶׁלֹּא יִיכָּנֵס לְכָאן עִם הַלִּכְלוּךְ שֶׁלּוֹ מֵהַמִּכְרֶה, כִּי אֲנִי לֹא אֶרְחַץ אוֹתוֹ. הוּא יָכוֹל לִישׁוֹן עַל הָרִצְפָּה – אַיי, אֵיזוֹ טִיפְּשָׁה הָיִיתִי, אֵיזוֹ טִיפְּשָׁה! וּבִשְׁבִיל זֶה בָּאתִי לְכָאן, לְחוֹר הַמְּלוּכְלָךְ הַזֶּה, עִם חוּלְדּוֹת וְהַכֹּל, כְּדֵי שֶׁהוּא יִתְגַּנֵּב וְיַעֲבוֹר עַל פְּנֵי הַדֶּלֶת שֶׁלּוֹ. פַּעֲמַיִים בְּשָׁבוּעַ הָאַחֲרוֹן – הוּא הִתְחִיל עַכְשָׁיו..."
הִיא הִיסְּתָה אֶת עַצְמָהּ וְקָמָה לְפַנּוֹת אֶת הַשּׁוּלְחָן.
בִּזְמַן שֶׁהַיְּלָדִים שִׂיחֲקוּ כְּשָׁעָה אוֹ יוֹתֵר בְּשֶׁקֶט דָּרוּךְ, בְּדִמְיוֹן פּוֹרֶה, מְאוּחָדִים בַּחֲשָׁשָׁם מִפְּנֵי חֲמַת זַעְמָהּ שֶׁל אִימָּם וּמְבוֹהָלִים מִפְּנֵי חֲזָרָתוֹ הַבַּיְתָה שֶׁל אֲבִיהֶם, יָשְׁבָה הַגְבָּרַת בֵּיְיטְס בְּכִיסֵּא הַנַּדְנֵדָה שֶׁלָּהּ וְתָפְרָה גּוּפִיָּיה מִבַּד פְלָנֵל עָבָה בְּצֶבַע קְרֵם, שֶׁהִשְׁמִיעַ צְלִיל פָּצוּעַ, עָמוּם, כְּשֶׁתָּלְשָׁה אֶת שׁוּלָיו הָאֲפוֹרִים. הִיא עָבְדָה עַל הַתְּפִירָה שֶׁלָּהּ בִּתְנוּפָה, מַקְשִׁיבָה לַיְּלָדִים, וְכָעֲסָה הִתְיַיגֵּעַ, שָׁכַב לָנוּחַ, מִזְּמַן לִזְמַן פָּקַח אֶת עֵינָיו וְהִתְבּוֹנֵן בְּרִיכּוּז, אוֹזְנָיו זְקוּרוֹת בְּהַאֲזָנָה. לִפְעָמִים אֲפִילּוּ רָעַד כָּעֲסָה וְהִתְכַּוֵּוץ, וְהַאִם הִשְׁעֲתָה אֶת הַתְּפִירָה וְהִתְחַקְּתָה אַחֵר הַצְּעָדִים שֶׁהָלְמוּ לְאוֹרֶךְ אַדְנֵי הָרַכֶּבֶת שֶׁבַּחוּץ. הִיא נָשְׂאָה מֵעֵת לְעֵת אֶת רֹאשָׁהּ בְּחַדּוּת וְהִתְכַּוְּונָה לְהַסּוֹת אֶת הַיְּלָדִים, אֲבָל הִתְעַשְּׁתָה בִּזְמַן, וְהַצְּעָדִים חָלְפוּ עַל פְּנֵי הַשַּׁעַר, וְהַיְּלָדִים לֹא הוּשְׁלְכוּ בְּכוֹחַ מִתּוֹךְ עוֹלָם הַמִּשְׂחָקִים שֶׁלָּהֶם.
אַךְ לְבַסּוֹף נֶאֶנְחָה אָנַנִי וְהִתְיָיאֲשָׁה. הִיא הִבִּיטָה בְּעֶגְלַת נַעֲלֵי הַבַּיִת שֶׁלָּהּ, וּבָזֶה לְמִשְׂחָק. הִיא פָּנְתָה בִּיגוֹן אֶל אִמָּהּ.
"אִמָּא!" — אֲבָל לֹא הִצְלִיחָה לְנַסֵּחַ אֶת רְצוֹנָהּ.
ג'וֹן זַחַל כְּמוֹ צְפַרְדֵּעַ מִתַּחַת לַסַּפָּה. אִמּוֹ נָשְׂאָה אֶת עֵינֶיהָ. "כֵּן," הִיא אָמְרָה. "תִּרְאֶה אֶת הַשַּׁרְווּלִים הָאֵלֶּה!"
הַיֶּלֶד הוֹשִׁיט אוֹתָם לְפָנָיו כְּדֵי לִבְחוֹן אוֹתָם בְּלִי לוֹמַר דָּבָר. אַחֵר כָּךְ קָרָא מִישֶׁהוּ בְּקוֹל צָרוּד הַרְחֵק לְיַד הַמְּסִילָּה וּמֶתַח הִסְתַּמֵּר בַּחֶדֶר, עַד שֶׁשְּׁנֵי אֲנָשִׁים עָבְרוּ בַּחוּץ, מְשׂוֹחֲחִים.
"הִגִּיעַ הַזְּמַן לָלֶכֶת לִישׁוֹן," אָמְרָה הַאִם.
"אַבָּא שֶׁלִּי לֹא הִגִּיעַ," יְלָלָה אָנַנִי בְּצַעַר. אֲבָל אִמָּהּ הָיְיתָה חֲדוּרַת אוֹמֶץ.
"לֹא מְשַׁנֶּה. יָבִיאוּ אוֹתוֹ כְּבָר כְּשֶׁהוּא יַגִּיעַ, כְּמוֹ קֶרֶשׁ עֵץ". הִיא הִתְכַּוְּונָה שֶׁהִיא לֹא תַּתְחִיל רִיב. "וְהוּא יָכוֹל לִישׁוֹן עַל הָרִצְפָּה עַד שֶׁהוּא יָעִיר אֶת עַצְמוֹ. אֲנִי יוֹדַעַת שֶׁהוּא לֹא יֵלֵךְ לָעֲבוֹדָה מָחָר אַחֲרֵי זֶה!"
יְדֵיהֶם וּפְנֵיהֶם שֶׁל הַיְּלָדִים נוּגְּבוּ בְּבַד פְלָנֵל. הֵם הָיוּ שְׁקֵטִים מְאוֹד. לְאַחַר שֶׁלָּבְשׁוּ אֶת כּוֹתְנוֹת הַלַּיְלָה שֶׁלָּהֶם, הֵם אָמְרוּ אֶת תְּפִילּוֹתֵיהֶם וְהַיֶּלֶד מִלְמֵל. הַאִם הִרְכִּינָה אֶת מַבָּטָהּ אֲלֵיהֶם, הִבִּיטָה בְּרַעֲמַת תַּלְתַּלֵּי הַמֶּשִׁי שֶׁהִשְׂתָּרְגוּ עַל עוֹרְפָּהּ שֶׁל הַיַּלְדָּה, עַל רֹאשׁוֹ הַשָּׁחוֹר וְהַקָּט שֶׁל הַיֶּלֶד, וְלִבָּהּ הִתְפַּקֵּעַ מֵרוֹב כַּעַס עַל אֲבִיהֶם שֶׁגָּרַם לִשְׁלוֹשְׁתָּם מְצוּקָה גְּדוֹלָה כָּל כָּךְ. הַיְּלָדִים טָמְנוּ אֶת רֹאשָׁם בְּשִׂמְלָתָהּ כְּדֵי לְהִתְנַחֵם.
כְּשֶׁיָּרְדָה הַגְּבֶרֶת בֵּיְיטְס לְמַטָּה הָיָה הַחֶדֶר רֵיק בְּאוֹרַח מְשׁוּנֶּה וּשְׂרָרָה בּוֹ מְתִיחוּת שֶׁל הַמְתָּנָה. הִיא הֵרִימָה אֶת מְלֶאכֶת הַתְּפִירָה שֶׁלָּהּ וְתָפְרָה זְמַן מָה בְּלִי לְהָרִים אֶת רֹאשָׁהּ. בֵּינְתַיִים קִיבֵּל כָּעֲסָה גָּוֶון שֶׁל פַּחַד.



הַשָּׁעוֹן צִלְצֵל שְׁמוֹנֶה וְהִיא קָמָה פִּתְאוֹם, וּמְלֶאכֶת הַתְּפִירָה שֶׁלָּהּ נִשְׁמְטָה עַל כִּיסְּאָהּ. הִיא הָלְכָה אֶל הַדֶּלֶת שֶׁלְּמַרְגְּלוֹת הַמַּדְרֵגוֹת, פָּתְחָה אוֹתָהּ וְהִקְשִׁיבָה. אַחֵר כָּךְ יָצְאָה וְנַעֲלֶה אֶת הַדֶּלֶת מֵאֲחוֹרֶיהָ.
מַשֶּׁהוּ נִשְׁמָע מִתְרוֹצֵץ בֶּחָצֵר וְהִיא נִבְהֲלָה, אַף עַל פִּי שֶׁיָּדְעָה שָׁאֲלָה רַק הַחוּלְדּוֹת שֶׁשָּׁרְצוּ שָׁם בַּהֲמוֹנֵיהֶן. הַלַּיְלָה הָיָה חָשׁוּךְ מְאוֹד. בַּמִּפְרָץ הֶעָצוּם שֶׁל פַּסֵּי רַכֶּבֶת, הֶעָמוּס קְרוֹנִיּוֹת, לֹא הָיָה שְׁבִיב שֶׁל אוֹר, רַק הַרְחֵק מֵאָחוֹר יָכְלָה לִרְאוֹת כַּמָּה פָּנָסִים צְהוּבִּים בְּרֹאשׁ הַמַּכָּרָה, וְאֶת הַכֶּתֶם הָאָדוֹם שֶׁל גְּדַת הַמַּכָּרָה הַבּוֹעֶרֶת מְשׁוּחַ עַל הַלַּיְלָה. הִיא מִיהֲרָה לְאוֹרֶךְ שְׂפַת הַפַּסִּים, וְאָז, אַחֲרֵי שֶׁחָצְתָה אֶת הַמְּסִילּוֹת הַמִּתְמַזְּגוֹת, הִגִּיעָה אֶל גֶּרֶם הַמַּדְרֵגוֹת שֶׁלְּיַד הַשְּׁעָרִים הַלְּבָנִים, וְשָׁם עָלְתָה אֶל הַכְּבִישׁ. אָז דָּעַךְ הַפַּחַד שֶׁהִנְחָה אוֹתָהּ. אֲנָשִׁים הָלְכוּ לְכִיוּוּן נְיוּ בְּרִינְזָלִי. הִיא רָאֲתָה אֶת הָאוֹרוֹת בַּבָּתִּים. כְּעֶשְׂרִים מֶטְרִים הָלְאָה מִשָּׁם הָיוּ הַחַלּוֹנוֹת הָרְחָבִים שֶׁל "פְּרִינְס אוֹף וֵיְילְס", חֲמִימִים וּמְאִירִים מְאוֹד, וְקוֹלוֹתֵיהֶם הָרָמִים שֶׁל גְּבָרִים נִשְׁמְעוּ בְּבֵירוּר. אֵיזוֹ טִיפְּשָׁה הָיְיתָה כְּשֶׁחָשְׁבָה שֶׁמַּשֶּׁהוּ קָרָה לוֹ! הוּא פָּשׁוּט שׁוֹתֶה שָׁם בְּ"פְּרִינְס אוֹף וֵיְילְס". הִיא הִיסְּסָה. עַד כֹּה אַף פַּעַם לֹא הָלְכָה לָקַחַת אוֹתוֹ, וְגַם לְעוֹלָם לֹא הָיְיתָה הוֹלֶכֶת.  עַל כֵּן הִמְשִׁיכָה בְּדַרְכָּהּ לְאוֹרֶךְ קַו הַבָּתִּים הָאָרוֹךְ וְהַמִּתְבַּדֵּר, שֶׁנִּיצָּב מַמָּשׁ עַל אֵם הַדֶּרֶךְ. הִיא נִכְנְסָה לְתוֹךְ מַעֲבָר בֵּין בָּתֵּי הַמְּגוּרִים.
"מַר רִיגְלִי? – כֵּן! אַתְּ רוֹצָה אוֹתוֹ? לֹא, הוּא לֹא בְּבֵית".
הָאִישָּׁה בַּעֲלַת הָעֲצָמוֹת הַגַּסּוֹת רָכְנָה לְפָנִים מִתּוֹךְ הַמִּטְבָּח הֶחָשׁוּךְ שֶׁלָּהּ וְהֵצִיצָה אֶל הָאִישָּׁה הַשְּׁנִיָּיה, שֶׁאוֹר עָמוּם נָפַל עָלֶיהָ דֶּרֶךְ הַוִּוילוֹן שֶׁל חַלּוֹן הַמִּטְבָּח.
"זֹאת גְּבֶרֶת בֵּיְיטְס?" הִיא שָׁאֲלָה בְּנִימָה שֶׁנִּיכְּרָה בָּהּ מִידָּה שֶׁל יִרְאַת כָּבוֹד.
"כֵּן. תָּהִיתִי אִם בַּעֲלֵךְ בְּבֵית. שֶׁלִּי לֹא חָזַר עֲדַיִין".
"לֹא, אָה? אוֹי, גֵ'ק בָּא לַבַּיִת וְאָכַל אֲרוּחַת עֶרֶב וְהָלַךְ הַחוּצָה. הוּא הָלַךְ רַק לַחֲצִי שָׁעָה לִפְנֵי שֶׁהוּא יוּשַּׁן. הַלֶּכֶת  לְ'פְּרִינְס אוֹף וֵיְילְס'?"
"לֹא..."
"לֹא, בֶּטַח שֶׁלֹּא! זֶה לֹא כָּזֶה נֶחְמָד שָׁם". הָאִישָּׁה הָאַחֶרֶת הִתְאַמְּצָה לְרַצּוֹת. הִשְׂתָּרְרָה הֲפוּגָה מְבִיכָה. "גֵ'ק לֹא אָמַר כְּלוּם עַל – עַל הַבַּעַל שֶׁלְּךָ," הִיא אָמְרָה.
"לֹא! אֲנִי מְתָאֶרֶת לְעַצְמִי שֶׁהוּא תָּקוּעַ שָׁם!"
אֵלִיזַבֶּת בֵּיְיטְס אָמְרָה אֶת הַדְּבָרִים בִּמְרִירוּת וּבִפְזִיזוּת. הִיא יָדְעָה שֶׁהָאִישָּׁה שֶׁבֶּחָצֵר מִמּוּל עוֹמֶדֶת לְיַד הַדֶּלֶת וּמַאֲזִינָה, אֲבָל לֹא הָיָה לָהּ אִכְפַּת.
בְּשָׁעָה שֶׁהִסְתּוֹבְבָה אָמְרָה גְּבֶרֶת רִיגְלִי:
"חַכִּי רֶגַע! אֲנִי רַק יֵלֵךְ לִשְׁאוֹל פֹּה אֶת גֵ'ק אִם הוּא יוֹדֵעַ מַשֶּׁהוּ".
"לֹא, לֹא – לֹא הָיִיתִי רוֹצֶה לְהַטְרִיחַ א....!"
"כֵּן, אֲנִי יֵלֵךְ. אִם רַק תִּיכָּנְסִי פֹּה וּתְשַׁמְּרִי שֶׁהַיְּלָדִים לֹא יוֹרְדִים לְמַטָּה וְשׂוֹרְפִים אֶת עָצְמֵיהֶם".
אֵלִיזַבֶּת בֵּיְיטְס, מְמַלְמֶלֶת תּוֹכֵחָה, נִכְנְסָה פְּנִימָה. הָאִישָּׁה הָאַחֶרֶת הִתְנַצְּלָה עַל מַצַּב הַחֶדֶר.
הַמִּטְבָּח דָּרַשׁ הִתְנַצְּלוּת. שְׂמָלוֹת קְטַנּוֹת וּמִכְנָסַיִים קְטַנִּים וּבְגָדִים תַּחְתּוֹנִים שֶׁל יְלָדִים הָיוּ פְּזוּרִים עַל הַסַּפָּה וְעַל הָרִצְפָּה, וְאַנְדְּרָלָמוּסְיָה שֶׁל צַעֲצוּעִים בְּכָל מָקוֹם. עַל מַפַּת הַשַּׁעֲווֹנִית הַשְּׁחוֹרָה שֶׁעַל הַשּׁוּלְחָן הָיוּ פִּיסּוֹת שֶׁל לֶחֶם וְעוּגָה, פֵּירוּרִים, כִּתְמֵי נוֹזֵל וְקַנְקַן תֶּה וּבוֹ תֶּה קַר.
"כֵּן, אֶצְלֵנוּ לֹא יוֹתֵר טוֹב," אָמְרָה אֵלִיזַבֶּת בֵּיְיטְס,  מַבִּיטָה בָּאִישָּׁה, לֹא בְּבֵית. גְּבֶרֶת רִיגְלִי עָטְפָה אֶת רֹאשָׁהּ בְּצָעִיף, מִיהֲרָה הַחוּצָה וְאָמְרָה:
"אֲנִי כְּבָר חוֹזֶרֶת".
הָאִישָּׁה הָאַחֶרֶת יָשְׁבָה, מְצַיֶּינֶת לְעַצְמָהּ בְּמוֹרַת רוּחַ קַלָּה אֶת הָאִי-סֵדֶר הַכְּלָלִי בַּחֶדֶר. אַחֵר כָּךְ שָׁקְעָה בִּסְפִירַת הַנַּעֲלַיִים בְּמִידּוֹת שׁוֹנוֹת שֶׁהָיוּ פְּזוּרוֹת עַל הָרִצְפָּה. הָיוּ שָׁם שְׁנֵים עָשָׂר. הִיא נֶאֶנְחָה וְאָמְרָה: "לֹא פֶּלֶא!" – בְּעוֹדָהּ מַבִּיטָה בְּאַנְדְּרָלָמוּסְיָה. אָז נִשְׁמְעָה חֲרִיקָה שֶׁל שְׁנֵי זוּגוֹת רַגְלַיִים בַּחֲצַר, וּבְנֵי הַזּוּג רִיגְלִי נִכְנְסוּ. אֵלִיזַבֶּת בֵּיְיטְס קָמָה עַל רַגְלֶיהָ. רִיגְלִי הָיָה גֶּבֶר מְגוּדָּל בַּעַל עֲצָמוֹת גְּדוֹלוֹת מְאוֹד. רֹאשׁוֹ בִּמְיוּחָד נִרְאֶה גַּרְמִי. עַל רַקָּתוֹ הָיְיתָה צַלֶּקֶת כְּחוּלָּה שֶׁנִּגְרְמָה מִפְּצִיעָה בְּמִכְרֵה, פֶּצַע שֶׁאֲבַק-הַפֶּחָם נִשְׁאַר בּוֹ כָּחוֹל כְּמוֹ קַעֲקוּעַ.
"הוּא עוֹד לֹא בָּא לְבֵית?" שָׁאַל הָאִישׁ, בְּלִי שׁוּם בִּרְכַּת שָׁלוֹם, אֲבָל בְּכָבוֹד וְהִזְדַּהוּת. "אֲנִי אֵין לִי מוּשָּׂג אֵיפֹה הוּא – הוּא לֹא שָׁם!" – הוּא הַחַוּוֹה בְּרֹאשׁוֹ בְּחַדּוּת לְכִיוּוּן הַ"פְּרִינְס אוֹף וֵיְילְס".
"אוּלַי הוּא הָלַךְ לְ'עֵץ'," אָמְרָה גְּבֶרֶת רִיגְלִי.
הִשְׂתָּרְרָה הַפוּגָה נוֹסֶפֶת. נִיכָּר בְּרִיגְלֵי שֶׁהוּא רוֹצֶה לְהָסִיר מַשֶּׁהוּ מִלִּבּוֹ:
"כְּשֶׁאֲנִי הָלַכְתִּי הוּא גְּמַר אֵיזֶה עֲבוֹדָה," פָּתַח וְאָמַר. "הָיָה כְּבָר צִלְצוּל שֶׁל סוֹף מִשְׁמֶרֶת לִפְנֵי עֶשֶׂר דַּקּוֹת, אָז אֲנִי צָעַקְתִּי 'אַתָּה בָּא, ווֹלְט?' וְהוּא אָמַר, 'לְךָ, אֲנִי יָבוֹא עוֹד חֲצִי דַּקָּה', אָז בָּאנוּ לִלְמַטָּה, אֲנִי וּבְאֵוֵורְס, חָשַׁבְנוּ שֶׁהוּא מַמָּשׁ מֵאֲחוֹרֵינוּ, וְעָלֵינוּ בַּקְּבוּצָה אַחֲרֵי זֶה..."
הוּא עָמַד נָבוֹךְ, כְּאִילּוּ הֵשִׁיב עַל הָאַשְׁמָה בְּגִין נְטִישַׁת חֲבֵרוֹ. אֵלִיזַבֶּת בֵּיְיטְס, שֶׁשּׁוּב הָיְיתָה בְּטוּחָה שֶׁאֵירַע אָסוֹן, מִיהֲרָה לְהַרְגִּיעַ אוֹתוֹ: "הוּא בֶּטַח הָלַךְ לַ'עֵץ הַגָּדוֹל', כְּמוֹ שֶׁאֲמַרְתֶּם. זֹאת לֹא הַפַּעַם הָרִאשׁוֹנָה. הִפְחַדְתִּי אֶת עַצְמִי לְמָוֶות קוֹדֶם. הוּא יַחֲזוֹר הַבַּיְתָה כְּשֶׁיִּסְחֲבוּ אוֹתוֹ".
"אוֹי, זֶה בֶּאֱמֶת חֲבָל!" אָמְרָה הָאִישָּׁה הָאַחֶרֶת בְּצַעַר.
"אֲנִי רַק יִקְפּוֹץ לְדַיִק לִרְאוֹת אִם הוּא שָׁם," הִצִּיעַ הָאִישׁ, חוֹשֵׁשׁ מִלְּהֵירָאוּת מוּדְאָג, חוֹשֵׁשׁ לַחֲרוֹג מִן הַנִּימוּס.
"לֹא, חָלִילָה לִי לְהַטְרִיחַ אוֹתְךָ עַד שָׁם," אָמְרָה אֵלִיזַבֶּת בֵּיְיטְס בְּהַדְגָּשָׁה, אֲבָל הוּא יָדַע שֶׁהִיא שְׂמֵחָה עַל הַצָּעָתוֹ.
בְּשָׁעָה שֶׁכָּשְׁלוּ לְעֵבֶר הַיְּצִיאָה שָׁמְעָה אֵלִיזַבֶּת בֵּיְיטְס אֶת גְּבֶרֶת רִיגְלִי חוֹצָה אֶת הֶחָצֵר בְּרִיצָה וּפוֹתַחַת אֶת הַדֶּלֶת אֵצֶל הַשְּׁכֵנָה. וְכָךְ לְפֶתַע פִּתְאוֹם כָּל הַדָּם בְּגוּפָהּ כְּמוֹ הֶחֱלִיף לְפֶתַע כֵּיווֹן וְהִתְרוֹקֵן מִתּוֹךְ לִבָּהּ.
"תִּזָּהֲרִי!" הִתְרִיעַ מַר רִיגְלִי. "כְּבָר אָמַרְתִּי מֵאָה פַּעַם שֶׁצָּרִיךְ לְתַקֵּן אֶת הַחוֹרִים הָאֵלֶּה בַּכְּנִיסָה, שֶׁמִּישֶׁהוּ עוֹד יִשְׁבּוֹר אֶת הָרַגְלַיִים".
הִיא הִתְעַשְּׁתָה וּמִיהֲרָה לְצִדּוֹ שֶׁל הַכּוֹרֶה.
"אֲנִי לֹא מַרְגִּישָׁה בְּנוֹחַ לְהַשְׁאִיר אֶת הַיְּלָדִים בַּמִּיטָּה, בְּלִי אַף אֶחָד בְּבֵית," אָמְרָה.
"לֹא, בֶּטַח!" הוּא אָמַר בְּנִימוּס. עַד מְהֵרָה הִגִּיעוּ אֶל שַׁעַר הַבִּקְתָּה.
"טוֹב, יִיקַּח לִי רַק כַּמָּה דַּקּוֹת, אַל תִּדְאֲגִי, אַתְּ, הוּא יִהְיֶה בְּסֵדֶר," אָמַר הֶחָבֵר מֵהַמִּכְרֶה.
"תּוֹדָה רַבָּה לְךָ, מַר רִיגְלִי," הֵשִׁיבָה.
"אֵין בְּעַד מָה!" גִּמְגֵּם כְּשֶׁהִתְרַחֵק. "אֲנִי חוֹזֵר פֹּה עוֹד כַּמָּה דַּקּוֹת".
הַבַּיִת הָיָה שֶׁקֶט. אֵלִיזַבֶּת בֵּיְיטְס הֵסִירָה אֶת כּוֹבָעָהּ וּצְעִיפָהּ וְגָלְלָה אֶת הַמַּרְבָד. כְּשֶׁסִּייְּמָה הִתְיַישְּׁבָה. הַשָּׁעָה הָיְיתָה דַּקּוֹת אֲחָדוֹת אַחֲרֵי תֵּשַׁע. הִיא נֶחְרְדָה מֵהַגְּנִיחָה הַמְּהִירָה שֶׁל הַמָּנוֹעַ הַסִּיבּוּבִי בַּמִּכְרֶה, וּמִן הַחֲרִיקָה הַחַדָּה שֶׁל הַבְּלָמִים עַל הַחֶבֶל הַיּוֹרֵד. שׁוּב הִרְגִּישָׁה אֶת הַסְּחִיפָה הַמַּכְאִיבָה שֶׁל דָּמָה, הִנִּיחָה אֶת יָדָהּ עַל צַד גּוּפָהּ, וְאָמְרָה בְּקוֹל: "אֱלוֹהִים אַדִּירִים! ...זֶה רַק מְנַהֵל הַמִּשְׁמֶרֶת שֶׁל תֵּשַׁע יוֹרֵד לְמַטָּה," נָזְפָה בְּעַצְמָהּ.
הִיא יָשְׁבָה בְּלִי נִיעַ וְהִקְשִׁיבָה. מִקֵּץ חֲצִי שָׁעָה כָּזֹאת הָיְיתָה מוּתֶּשֶׁת.
"מָה אֲנִי מִטְפַּחַת אֶת הַדְּאָגָה הַזֹּאת?" הִיא אָמְרָה לְעַצְמָהּ בְּאוֹרַח מְעוֹרֵר רַחֲמִים. "אֲנִי רַק אֶעֱשֶׂה לְעַצְמִי נֶזֶק".
הִיא הוֹצִיאָה שׁוּב אֶת הַתְּפִירָה שֶׁלָּהּ.
בְּרֶבַע לְעֶשֶׂר נִשְׁמְעוּ צְעָדִים. אָדָם אֶחָד! הִיא חִיכְּתָה לַדֶּלֶת שֶׁתִּיפָּתַח. זוֹ הָיְיתָה אִישָּׁה מְבוּגֶּרֶת בְּכוֹבַע קָטָן שָׁחוֹר וּרְדִיד צֶמֶר שָׁחוֹר – אִמּוֹ. הִיא הָיְיתָה בַּת שִׁשִּׁים בָּעֵרֶךְ, בְּהִירַת עוֹר, בַּעֲלַת עֵינַיִים כְּחוּלּוֹת, וְעוֹרָהּ מְקוּמָּט כּוּלּוֹ וְאוּמְלָל. הִיא סָגְרָה אֶת הַדֶּלֶת וּפָנְתָה לְכַלָּתָהּ בַּחֲרָדָה.
"אוֹי, לְיָזִי, מָה נַעֲשָׂה, מָה נַעֲשָׂה!" הִיא קָרְאָה.
אֵלִיזַבֶּת נִרְתְּעָה מְעַט לְאָחוֹר, בְּחַדּוּת.
"מָה קָרָה, אִמָּא?" הִיא אָמְרָה.
הָאִישָּׁה הַמְּבוּגֶּרֶת הִתְיַישְּׁבָה עַל הַסַּפָּה.
"אֲנִי לֹא יוֹדַעַת, יַלְדָּתִי, אֲנִי לֹא יְכוֹלָה לְהַגִּיד לֵךְ!" – הִיא הֵנִיעָה בְּרֹאשָׁהּ מִצַּד לְצַד בְּאִיטִּיּוּת. אֵלִיזַבֶּת יָשְׁבָה וְהִתְבּוֹנְנָה בָּהּ, חֲרָדָה וּמוּטְרֶדֶת.
"אֲנִי לֹא יוֹדַעַת!" עָנְתָה הַסָּבְתָא וְנֶאֶנְחָה עֲמוּקּוֹת. "אֵין סוֹף לְצָרוֹת שֶׁלִּי, אֵין. הַדְּבָרִים שֶׁעָבַרְתִּי, אֲנִי בְּטוּחָה שֶׁזֶּה מַסְפִּיק...!" הִיא בָּכְתָה בְּלִי לִמְחוֹת אֶת עֵינֶיהָ, וְהַדְּמָעוֹת זָלְגוּ וְזָלְגוּ.
"אֲבָל אִמָּא," קָטְעָה אוֹתָהּ אֵלִיזַבֶּת. "לָמָּה אַתְּ מִתְכַּוֶּונֶת? מָה קָרָה?"
הַסָּבְתָא מָחֲתָה אַט אַט אֶת עֵינֶיהָ. יְשִׁירוּתָהּ שֶׁל אֵלִיזַבֶּת בָּלְמָה אֶת מֵעֵין דִּמְעוֹתֶיהָ.
"יָלַדְתִּי הַמִּסְכֵּנָה! אוֹי, יַלְדָּתִי הַמִּסְכֵּנָה!" נֶאֶנְחָה. "אֲנִי לֹא יוֹדַעַת מָה נַעֲשָׂה, אֲנִי לֹא– וְאֶת בְּמַצָּבְךָ — אֵיזֶה דָּבָר, אֵיזֶה דָּבָר!"
אֵלִיזַבֶּת חִיכְּתָה.
"הוּא מֵת?" שְׁאֵלָה, וּלְשָׁמַע הַמִּלִּים שֶׁאָמְרָה הֶלֶם לִבָּהּ בְּעוֹצְמָה, אִם כִּי הִרְגִּישָׁה פֶּרֶץ קַל שֶׁל בּוּשָׁה בִּגְלַל הַהַפְרָזָה הַגְּמוּרָה שֶׁל הַשְּׁאֵלָה. דְּבָרֶיהָ הִפְחִידוּ דֵּי הַצּוֹרֶךְ אֶת הַגְּבֶרֶת הַזְּקֵנָה, כִּמְעַט הֶחֱזִירוּ אוֹתָהּ לְעֶשְׁתּוֹנוֹתֶיהָ.
"אַל תַּגִּידִי אֶת זֶה, אֵלִיזַבֶּת! אֲנַחְנוּ מְקַוִּוים שֶׁזֶּה לֹא רַע עַד כְּדֵי כָּךְ; לֹא, שֶׁאֱלוֹהִים יְרַחֵם עָלֵינוּ, אֵלִיזַבֶּת. גֵ'ק רִיגְלִי בָּא בִּזְמַן שֶׁיָּשַׁבְתִּי לִשְׁתּוֹת כּוֹסִית לִפְנֵי שֶׁאֲנִי יוּשַּׁנְתָּ וְאָמַר, 'אוּלַי  אַתְּ יְכוֹלָה לָלֶכֶת לִמְסִילָּה, גְּבֶרֶת בֵּיְיטְס. לְווֹלְט הָיְתָה תְּאוּנָה. אוּלַי אַתְּ יְכוֹלָה לָלֶכֶת לָשֶׁבֶת אִיתָּהּ עַד שֶׁנָּבִיא אוֹתוֹ לַבַּיִת'. לֹא הָיָה לִי זְמַן לִשְׁאוֹל מִילָּה לִפְנֵי שֶׁהוּא הָלַךְ. וְשַׂמְתִּי אֶת הַכּוֹבַע  שֶׁלִּי וְיָשָׁר בָּאתִי, לְיָזִי. חָשַׁבְתִּי לְעַצְמִי, אוֹי, הַיַּלְדָּה מִסְכֵּנָה, אֱלוֹהִים שֶׁיְּבָרֵךְ אוֹתָהּ, אִם מִישֶׁהוּ יָבוֹא וִיסַפֵּר לָהּ, כָּכָה פִּתְאוֹם, אֱלוֹהִים יוֹדֵעַ מָה יִקְרֶה לַה'. אַל תִּדְאֲגִי מִזֶּה, לַיָּזִי – אוֹ שֶׁאַתְּ יוֹדַעַת מָה יָכוֹל לִקְרוֹת. אֵיזֶה חוֹדֶשׁ אַתְּ, שִׁישִּׁי – אוֹ חֲמִישִׁי, לְיָזִי? הָהּ!" – הַזְּקֵנָה הַנִּידָּה בְּרֹאשָׁהּ מִצַּד לְצַד – "הַזְּמַן עוֹבֵר מַהֵר, הוּא עוֹבֵר מַהֵר! כֵּן!"
מַחְשְׁבוֹתֶיהָ שֶׁל אֵלִיזַבֶּת נָדְדוּ לְמָקוֹם אַחֵר. אִם הוּא נֶהֱרַג – הַאִם תַּצְלִיחַ לְהִסְתַּדֵּר עִם הַקִּצְבָּה הַקְּטַנָּה שֶׁלּוֹ וְעִם מָה שֶׁתַּצְלִיחַ לְהַרְוִויחַ? – הִיא חִישְּׁבָה בִּמְהִירוּת. אִם הוּא נִפְצַע – הֵם לֹא יִיקְּחוּ אוֹתוֹ לְבֵית חוֹלִים – כַּמָּה מְיַיגֵּעַ יִהְיֶה לִסְעוֹד אוֹתוֹ! – אֲבָל אוּלַי הִיא תַּצְלִיחַ לְהַרְחִיק אוֹתוֹ מֵהַשְּׁתִיָּיה וּמִמִּנְהָגָיו הַמְּאוּסִים. הִיא תּוּכַל – בִּזְמַן שֶׁיִּהְיֶה מְרוּתָּק לְמִיטָּתוֹ. הַדְּמָעוֹת הָיוּ קְרוֹבוֹת לַגֵּאוּת בְּעֵינֶיהָ כְּשֶׁרָאֲתָה בְּדִמְיוֹנָהּ אֶת הַתְּמוּנָה. אֲבָל אִילּוּ מִין מוֹתָרוֹת רַגְשָׁנִיִּים הָיוּ הַמַּחֲשָׁבוֹת הָאֵלֶּה? הִיא פָּנְתָה לַחֲשׁוֹב עַל הַיְּלָדִים. בְּכָל מִקְרֶה הִיא הָיְיתָה נְחוּצָה לָהֶם בְּאוֹפֶן מוּחְלָט. הֵם הָיוּ עִנְיָינָהּ.
"כֵּן!" חָזְרָה וְאָמְרָה הַזְּקֵנָה, "זֶה נִרְאֶה כְּאִילּוּ רַק שָׁבוּעַ אוֹ שְׁבוּעַיִים עָבְרוּ מֵאָז שֶׁהוּא הֵבִיא לִי אֶת הַכֶּסֶף הָרִאשׁוֹן שֶׁלּוֹ מֵהָעֲבוֹדָה. כֵּן – הוּא הָיָה יֶלֶד טוֹב, אֵלִיזַבֶּת, הוּא הָיָה, בַּדֶּרֶךְ שֶׁלּוֹ. אֲנִי לֹא יוֹדַעַת לָמָּה הוּא הָפַךְ לִהְיוֹת כָּאֵלֶּה צָרוֹת, לֹא יוֹדַעַת. הוּא הָיָה בָּחוּר שָׂמֵחַ בְּבֵית, רַק הָיָה לוֹ מָלֵא מֶרֶץ. אֲבָל שֶׁלֹּא תִּהְיֶה טָעוּת, הוּא הָיָה צָרָה צְרוּרָה, כֵּן! אֲנִי מְקַוֶּוה שֶׁאֱלוֹהִים יְרַחֵם עָלָיו כְּדֵי שֶׁהוּא יוּכַל לְכַפֵּר עַל הַמַּעֲשִׂים שֶׁלּוֹ. אֲנִי מְקַוֶּוה, אֲנִי מְקַוֶּוה. הָיְיתָה לְךָ מָנָה גְּדוֹלָה שֶׁל צָרוֹת אִיתּוֹ, אֵלִיזַבֶּת, בֶּאֱמֶת הָיְיתָה לְךָ. אֲבָל הוּא הָיָה יֶלֶד שָׂמֵחַ אֶצְלִי, בֶּאֱמֶת, אֲנִי מַבְטִיחָה לְךָ. אֲנִי לֹא יוֹדַעַת אֵיךְ..."
הַזְּקֵנָה הִמְשִׁיכָה לְהַרְהֵר בְּקוֹל רָם, בִּצְלִיל חַדְגּוֹנִי וּמַרְגִּיז, שָׁעָה שֶׁאֵלִיזַבֶּת חָשְׁבָה בְּרִיכּוּז וְנֶחְרְדָה פַּעַם אַחַת, כְּשֶׁשָּׁמְעָה אֶת הַמָּנוֹעַ הַסִּיבּוּבִי גּוֹנֵחַ בִּמְהִירוּת וְאֶת הַבְּלָמִים מְמַהֲרִים בַּצְּווֹחָה. אַחֵר כָּךְ שָׁמְעָה אֶת הַמָּנוֹעַ נָע לְאַט יוֹתֵר, וְהַבְּלָמִים לֹא הִשְׁמִיעוּ שׁוּם קוֹל. הַזְּקֵנָה לֹא שְׁמָהּ לֵב. אֵלִיזַבֶּת חִיכְּתָה בְּמֶתַח. הַחַמּוֹת דִּיבְּרָה, וּמִדֵּי פַּעַם הִפְסִיקָה וְשָׁתְקָה.
"אֲבָל הוּא לֹא הָיָה הַבֵּן שֶׁלְּךָ, לְיָזִי, וְזֶה מְשַׁנֶּה. מָה שֶׁהוּא לֹא הָיָה, אֲנִי זוֹכֶרֶת אוֹתוֹ כְּשֶׁהוּא הָיָה קָטָן, וַאֲנִי לָמַדְתִּי לְהָבִין אוֹתוֹ וּלְוַותֵּר לוֹ. צְרִיכִים לְוַותֵּר לָהֶם..."
הַשָּׁעָה הָיְיתָה עֶשֶׂר וָחֵצִי, וְהַזִּקְנָה אָמְרָה: "אֲבָל זֹאת צָרָה מֵהַהַתְחָלָה עַד הַסּוֹף. אַף פַּעַם אַתְּ לֹא זְקֵנָה מִדַּי בִּשְׁבִיל צָרוֹת, אַף פַּעַם אַתְּ לֹא זְקֵנָה מִדַּי בִּשְׁבִיל זֶה —" -הַשַּׁעַר נֶהֱדַף בַּחֲבָטָה וּצְעָדִים כְּבֵדִים נִשְׁמְעוּ עַל הַמַּדְרֵגוֹת.
"אֲנִי אֵלֵךְ, לַיָּזִי, תְּנִי לִי לָלֶכֶת," קָרְאָה הַזְּקֵנָה וְקָמָה עַל רַגְלֶיהָ. אֲבָל אֵלִיזַבֶּת הָיְיתָה לְיַד הַדֶּלֶת. זֶה הָיָה אִישׁ בְּבִגְדֵי מָכְרָה.
"הֵם מְבִיאִים אוֹתוֹ, גְּבֶרֶת," הוּא אָמַר. לִבָּהּ שֶׁל אֵלִיזַבֶּת עָצַר מַלְכַּת לְרֶגַע. אָז גֵּאֶה שׁוּב וְכִמְעַט חָנַק אוֹתָהּ.
"הוּא... זֶה חָמוּר?" שָׁאֲלָה.
הָאִישׁ פָּנָה מִמֶּנָּה וְהִבִּיט אֶל הַחֲשֵׁיכָה:
"הָרוֹפֵא אוֹמֵר שֶׁהוּא מֵת כְּבָר לִפְנֵי שָׁעוֹת. הוּא בָּדַק אוֹתוֹ בִּצְרִיף שֶׁל הַצִּיּוּד".
הַזְּקֵנָה, שֶׁעָמְדָה מַמָּשׁ מֵאֲחוֹרֵי אֵלִיזַבֶּת, נִשְׁמְטָה לְתוֹךְ כִּיסֵּא, שִׁילְּבָה אֶת כַּפּוֹת יָדֶיהָ וְקָרְאָה: "אוֹי, הַיֶּלֶד שֶׁלִּי, הַיֶּלֶד שֶׁלִּי!"
"שְׁשְׁשְׁ!" אָמְרָה אֵלִיזַבֶּת בַּעֲוִוית קְטַנָּה שֶׁל זַעַף. "שֶׁקֶט, אִמָּא, אַל תָּעִירִי אֶת הַיְּלָדִים. אֲנִי לֹא מוּכָנָה שֶׁהֵם יֵירְדוּ לְכָאן בְּעַד שׁוּם הוֹן שֶׁבָּעוֹלָם!"
הַזְּקֵנָה גָּנְחָה חֲרִישִׁית וְהִתְנַדְנְדָה. הָאִישׁ נָסוֹג לְאָחוֹר. אֵלִיזַבֶּת פָּסְעָה פְּסִיעָה אַחַת לִפְנִים.
"אֵיךְ זֶה קָרָה?" שְׁאֵלָה.
"טוֹב, אֲנִי לֹא יוֹדֵעַ בְּוַודָּאוּת," עָנָה הָאִישׁ בָּאִי נוֹחוּת רַבָּה. "הוּא גָּמַר מַשֶּׁהוּ בָּעֲבוֹדָה וְהַחֲבֵרִים כְּבָר הָלְכוּ וַהֲמוֹן דְּבָרִים נָפְלוּ עָלָיו".
"וּמָחֲצוּ אוֹתוֹ?" קָרְאָה הָאַלְמָנָה בְּרַעַד.
"לֹא," אָמַר הָאִישׁ. "זֶה פָּגַע בּוֹ מֵאֲחוֹרָה. זֶה הָיָה מִתַּחַת לַפַּרְצוּף שֶׁלּוֹ, וּבִכְלָל לֹא נָגַע בּוֹ. זֶה חָסַם אוֹתוֹ בְּתוֹכוֹ. כַּנִּרְאֶה שֶׁהוּא נֶחֱנָק".
אֵלִיזַבֶּת נִרְתְּעָה לְאָחוֹר. הִיא שָׁמְעָה אֶת הַזְּקֵנָה קוֹרֵאת מֵאֲחוֹרֶיהָ:
"מָה? – מָה הוּא אָמַר שֶׁזֶּה הָיָה?"
הָאִישׁ עָנָה בְּקוֹל רָם יוֹתֵר: "הוּא נֶחֱנַק!"
אָז יִילְּלָה הַזְּקֵנָה בְּקוֹל רָם, וְהַדָּבָר הַקַּל עַל אֵלִיזַבֶּת.
"אוֹי, אִמָּא," אָמְרָה, מַנִּיחָה אֶת יָדָהּ עַל הַזְּקֵנָה, "אַל תָּעִירִי אֶת הַיְּלָדִים, אַל תָּעִירִי אֶת הַיְּלָדִים".
הִיא בָּכְתָה מְעַט, בִּבְלִי דַּעַת, שָׁעָה שֶׁהַזְּקֵנָה הִתְנַדְנְדָה וְנֶאֶנְחָה. אֵלִיזַבֶּת נִזְכְּרָה שֶׁהֵם מְבִיאִים אוֹתוֹ הַבַּיְתָה וְשֶׁעָלֶיהָ לְהִתְכּוֹנֵן. "הֵם יַשְׁכִּיבוּ אוֹתוֹ בַּחֲדַר הָאוֹרְחִים," אָמְרָה לְעַצְמָהּ, וְעָמְדָה לְרֶגַע חִיוֶּורֶת וּמְבוּלְבֶּלֶת.
אַחֵר כָּךְ הִדְלִיקָה נֵר וְנִכְנְסָה אֶל הַחֶדֶר הַקְּטַנְטַן. הָאֲוִויר הָיָה קַר וְטָחוּב אֲבָל הִיא לֹא יָכְלָה לְהַבְעִיר אֵשׁ, לֹא הָיְיתָה שָׁם אָח. הִיא הִנִּיחָה אֶת הַנֵּר וְהִסְתַּכְּלָה עַל סְבִיבוֹתֶיהָ. אוֹר הַנֵּר הִתְנַצְנֵץ עַל הַכּוֹסוֹת הַמְּצוּפּוֹת צִיפּוּי מַבְרִיק, וְעַל שְׁנֵי הָאֲגַרְטָלִים שֶׁהֵכִילוּ כַּמָּה מְהַכְּרִיזַנְטָמוֹת הַוְּורוּדּוֹת וְעַל עֵץ הַמָּהָגוֹנִי הַכֵּהָה. נִיחוֹחַ קַר, נִיחוֹחַ מָוֶות שֶׁל כָּרִיזַנְטְמוֹת, שָׂרַר בַּחֶדֶר. אֵלִיזַבֶּת עָמְדָה וְהִבִּיטָה בִּפְרָחִים. הִיא נִפְנְתָה מֵהֶם וְחִישְּׁבָה אִם יִהְיֶה מַסְפִּיק מָקוֹם בַּחֶדֶר לְהַשְׁכִּיב אוֹתוֹ בֵּין הַסַּפָּה לְשִׁידַת הַמְּגֵירוֹת הַמְּהוּדֶּרֶת. הִיא דָּחֲפָה אֶת הַכִּיסְאוֹת הַצִּדָּה. יִהְיֶה מָקוֹם לְהַשְׁכִּיב אוֹתוֹ וְלִפְסוֹעַ סְבִיבוֹ. אַחֵר כָּךְ הֵבִיאָה אֶת מַפַּת הַשּׁוּלְחָן הָאֲדוּמָּה הַיְּשָׁנָה, וְעוֹד בַּד יָשָׁן, וּפָרְשָׁה אוֹתָם כְּדֵי לְהָגֵן עַל פִּיסַּת הַשָּׁטִיחַ שֶׁלָּהּ. הִיא רָעֲדָה כְּשֶׁיָּצְאָה מֵחֲדַר הָאוֹרְחִים; וְאָז, מִתּוֹךְ שִׁידַּת הַבְּגָדִים הִיא הוֹצִיאָה חוּלְצָה נְקִיֶּיהָ וְהִנִּיחָה אוֹתָהּ לְיַד הָאֵשׁ לְאִוְורוּר. כָּל אוֹתָהּ שָׁעָה הִתְנַדְנְדָה חֲמוֹתָהּ בַּכִּיסֵּא וְנֶאֶנְחָה.
"תִּצְטָרְכִי לָזוּז מִשָּׁם, אִמָּא," אָמְרָה אֵלִיזַבֶּת. "הֵם יַכְנִיסוּ אוֹתוֹ הַבַּיְתָה. בּוֹאִי אֶל כִּיסֵּא הַנַּדְנֵדָה".
הַאִם הַזְּקֵנָה קָמָה מוּכְנִית עַל רַגְלֶיהָ, הִתְיַישְּׁבָה לְיַד הָאֵשׁ וְהִמְשִׁיכָה לְקוֹנֵן. אֵלִיזַבֶּת נִכְנְסָה לְמַחְסָן לְהָבִיא עוֹד נֵר, וְשָׁם, בַּחֶדֶר הַקָּטָן מְשׁוּפָּע הַתִּקְרָה מִתַּחַת לָרְעָפִים הָעֵירוּמִּים, שָׁמְעָה אוֹתָם בָּאִים. הִיא עָמְדָה בְּלִי נִיעַ בַּכְּנִיסָה לְמַחְסָן וְהִקְשִׁיבָה. הִיא שָׁמְעָה אוֹתָם עוֹבְרִים אֶת קְצֵה הַבַּיִת וְיוֹרְדִים בִּמְגוּשָּׁם בְּשָׁלוֹשׁ הַמַּדְרֵגוֹת, בְּלֵיל שֶׁל דִּשְׁדּוּשׁ רַגְלַיִים וְקוֹלוֹת מְמַלְמְלִים. הַזְּקֵנָה הִשְׁתַּתְּקָה. הַגְּבָרִים הָיוּ בַּחֲצַר.
אַחֵר כָּךְ שָׁמְעָה אֵלִיזַבֶּת אֶת מַתְיוּז, מְנַהֵל הַמַּכָּרָה, אוֹמֵר: "אַתָּה תִּיכָּנֵס רִאשׁוֹן, גִ'ים. בִּזְהִירוּת!"
הַדֶּלֶת נִפְתְּחָה, וּשְׁתֵּי הַנָּשִׁים רָאוּ כּוֹרָה נִכְנַס בְּגַבּוֹ לַחֶדֶר, נוֹשֵׂא קָצֶה אֶחָד שֶׁל אֲלוּנְקָה, שֶׁעָלֶיהָ יָכְלוּ לִרְאוֹת אֶת מַגְּפֵי הַמַּכָּרָה הַמְּסוּמָּרוֹת שֶׁל הַמֵּת. שְׁנֵי נוֹשְׂאֵי הָאֲלוּנְקָה נֶעֶצְרוּ, הָאִישׁ שֶׁהֶחֱזִיק בְּרֹאשׁ הָאֲלוּנְקָה הִתְכּוֹפֵף תַּחַת מַשְׁקוֹף הַדֶּלֶת.
"אֵיפֹה תִּרְצוּ שֶׁנָּשִׁים אוֹתוֹ?" שָׁאַל הַמְּנַהֵל, גֶּבֶר קְצַר קוֹמָה בַּעַל זָקֵן לָבָן.
אֵלִיזַבֶּת הִתְנַעֲרָה וְנִכְנְסָה מֵהַמַּחְסָן, נוֹשֵׂאת בְּיָדָהּ אֶת הַנֵּר שֶׁלֹּא הוּדְלַק.
"בַּחֲדַר הָאוֹרְחִים," אָמְרָה.
"לְשֵׁם, גִ'ים!" הִצְבִּיעַ הַמְּנַהֵל, וְנוֹשְׂאֵי הָאֲלוּנְקָה הִסְתּוֹבְבוּ לְאָחוֹר אֶל תּוֹךְ הַחֶדֶר הַזָּעִיר. הַמְּעִיל שֶׁבּוֹ כִּיסּוּ אֶת הַגּוּפָה נָפַל כְּשֶׁתִּמְרְנוּ בְּגַמְלוֹנִיּוֹת בְּמַעֲבַר דֶּרֶךְ שְׁתֵּי דְּלָתוֹת, וְהַנָּשִׁים רָאוּ אֶת הָאִישׁ שֶׁלָּהֶן, לְלֹא כּוּתָּנְתּוֹ, עֵירוֹם וְעֶרְיָה. הַזְּקֵנָה הֵחֵלָּה לְהֵיאָנַח בְּקוֹל נָמוּךְ סָפוּג אֵימָה.
"תָּשִׂימוּ אֶת הָאֲלוּנְקָה בַּצַּד," אָמַר הַמְּנַהֵל קְצָרוֹת, "וְתַנִּיחוּ אוֹתוֹ עַל הַבַּדִּים. בִּזְהִירוּת! שִׂימוּ לֵב —!"
אֶחָד הַגְּבָרִים הִפִּיל אֲגַרְטָל שֶׁל כְּרִיזַנְטְמוֹת. הוּא בָּהָה בִּמְבוּכָה, וְאָז הֵם הִנִּיחוּ אֶת הָאֲלוּנְקָה. אֵלִיזַבֶּת לֹא הִבִּיטָה בְּבַעֲלָהּ. בָּרֶגַע שֶׁיָּכְלָה לְהִיכָּנֵס לַחֶדֶר הִיא נִיגְּשָׁה וְאָסְפָה אֶת הָאֲגַרְטָל הַשָּׁבוּר וְאֶת הַפְּרָחִים.
"חַכּוּ רֶגַע!" אָמְרָה.
שְׁלוֹשֶׁת הַגְּבָרִים חִיכּוּ בִּדְמָמָה שָׁעָה שֶׁנִּיגְבָּה אֶת הַמַּיִם בְּמַטְלִית.
"אִי, אֵיזֶה דָּבָר, אֵיזֶה דָּבָר. בְּחַיֵּי!" אָמַר הַמְּנַהֵל, מְשַׁפְשֵׁף אֶת מִצְחוֹ בִּדְאָגָה וּבְבִלְבּוּל. "לֹא נִתְקַלְתִּי בְּדָבָר כָּזֶה בַּחַיִּים, בַּחַיִּים לֹא! אָסוּר הָיָה לְהַשְׁאִיר אוֹתוֹ שָׁם. בַּחַיִּים לֹא רָאִיתִי דָּבָר כָּזֶה! נָפַל עָלָיו חַד וְחָלָק, וְחָסַם אוֹתוֹ. בְּקוֹשִׁי נִשְׁאַר לוֹ מֶטֶר – אֲבָל זֶה כִּמְעַט לֹא שָׂרַט אוֹתוֹ".
הוּא הִבִּיט מַטֶּה אֶל הָאִישׁ הַמֵּת, שׁוֹכֵב אַפְּרַקְדָּן, עֵירוֹם לְמֶחֱצָה, מְלוּכְלָךְ כּוּלּוֹ בַּאֲבַק פֶּחָם.
"נֶחֱנָק," הָרוֹפֵא אָמַר. "זֶה הַדָּבָר הֲכִי נוֹרָא שֶׁנִּתְקַלְתִּי בּוֹ. כְּאִילּוּ עָשׂוּ אֶת זֶה בְּכַוּוֹנָה. נָפַל מַמָּשׁ עָלָיו, וְחָסַם אוֹתוֹ בִּפְנִים, כְּמוֹ מַלְכּוֹדֶת עַכְבָּרִים..." הוּא הַחַוּוֹה בְּיָדוֹ תְּנוּעָה חַדָּה כְּלַפֵּי מַטָּה.
כּוֹרֵי הַפֶּחָם שֶׁעָמְדוּ לְצַד הָאֲלוּנְקָה נָדוּ בְּרָאשֵׁיהֶם בְּחַדּוּת בִּתְגוּבָה נוֹאֶשֶׁת.
אֵימַת הַדָּבָר טִיפְּסָה וְהֶעֱבִירָה צְמַרְמוֹרֶת בָּהֶם כּוּלָּם.
אָז שָׁמְעוּ אֶת קוֹלָהּ שֶׁל הַיַּלְדָּה מִלְּמַעְלָה קוֹרֵא בַּצְּווֹחָה: "אִמָּא, אִמָּא, מִי זֶה? אִמָּא, מִי זֶה?"
אֵלִיזַבֶּת מִיהֲרָה אֶל תַּחְתִּית הַמַּדְרֵגוֹת וּפָתְחָה אֶת הַדֶּלֶת:
"לְכִי לִישׁוֹן!" הִיא צִיוְּותָה בְּחַדּוּת. "מָה אַתְּ צוֹעֶקֶת? לְכִי לִישׁוֹן מִיָּד, לֹא קָרָה שׁוּם-"
אַחֵר כָּךְ הֵחֵלָּה לְטַפֵּס בַּמַּדְרֵגוֹת. הֵם שָׁמְעוּ אוֹתָהּ עַל לוּחוֹת הָרִצְפָּה, וְעַל רִצְפַּת הַגֶּבֶס שֶׁל חֲדַר הַשֵּׁינָה הַקָּטָן. הֵם יָכְלוּ לִשְׁמוֹעַ אוֹתָהּ בְּבֵירוּר:
"מָה קָרָה עַכְשָׁיו? מָה קָרָה לְךָ עַכְשָׁיו, טִיפְּשׁוֹנֶת?" קוֹלָהּ הָיָה נִסְעָר מְאוֹד, הָיְיתָה בּוֹ נִימַת רוֹךְ לֹא מַמָּשִׁי.
"חָשַׁבְתִּי שֶׁאֵיזֶה אֲנָשִׁים בָּאוּ..." אָמַר קוֹלָהּ הֶעָצוּב שֶׁל הַיַּלְדָּה. "הוּא בָּא?"
"כֵּן, הֵבִיאוּ אוֹתוֹ. אֵין מָה לְהִתְרַגֵּשׁ. תַּחְזְרִי לִישׁוֹן עַכְשָׁיו, תִּהְיִי יַלְדָּה טוֹבָה".
הֵם שָׁמְעוּ אֶת קוֹלָהּ בַּחֲדַר הַשֵּׁינָה, הֵם חִיכּוּ בְּשָׁעָה שֶׁכִּיסְּתָה אֶת הַיְּלָדִים מִתַּחַת לַשְּׂמִיכוֹת.
"הוּא שִׁיכּוֹר?" שָׁאֲלָה הַיַּלְדָּה חֲלוּשׁוֹת, בַּחֲשָׁשׁ.
"לֹא! לֹא, הוּא לֹא שִׁיכּוֹר! הוּא... הוּא יָשֵׁן".
"הוּא יָשֵׁן לְמַטָּה?"
"כֵּן, וְאַל תַּרְעִישִׁי".
הִשְׂתָּרְרָה שְׁתִיקָה לְרֶגַע, אַחֵר כָּךְ שָׁמְעוּ הַגְּבָרִים שׁוּב אֶת הַיַּלְדָּה הַמְּפוּחֶדֶת:
"מָה זֶה הָרַעַשׁ הַזֶּה?"
"זֶה שׁוּם דָּבָר, אֲנִי אוֹמֶרֶת לְךָ, מִמָּה אַתְּ דּוֹאֶגֶת?"
הָרַעַשׁ הָיָה גְּנִיחָתָהּ שֶׁל הַסָּבְתָא. הִיא לֹא חָשָׁה בַּמִּתְרַחֵשׁ סְבִיבָה, יָשְׁבָה עַל כִּיסֵּא הַנַּדְנֵדָה שֶׁלָּהּ וְגָנְחָה. הַמְּנַהֵל הִנִּיחַ אֶת יָדוֹ עַל זְרוֹעָהּ וְהוֹרָה לָהּ "שְׁשְׁשְׁ!"
הַזְּקֵנָה פָּקְחָה אֶת עֵינֶיהָ וְהִבִּיטָה בּוֹ. הִיא הָיְיתָה הֲמוּמָה מֵהַהַפְרָעָה וְנִרְאֲתָה מִשְׁתָּאֶה.
"מָה הַשָּׁעָה?" — קוֹלָהּ הַדַּק וְהֶעָצוּב שֶׁל יַלְדָּה, שׁוֹקַעַת שׁוּב בְּלִי חֶדְווֹה בְּשֵׁינָה, שָׁאַל אֶת הַשְּׁאֵלָה הָאַחֲרוֹנָה הַזֹּאת.
"עֶשֶׂר," הֵשִׁיבָה הַאִם בְּיֶתֶר רַכּוֹת. אָז רָכְנָה בְּוַודַּאי וְנָשְׁקָה לַיְּלָדִים.
מַתְיוּז אוֹתֵת לַאֲנָשִׁים לָלֶכֶת. הֵם חָבְשׁוּ אֶת כּוֹבְעֵיהֶם וְהֵרִימוּ אֶת הָאֲלוּנְקָה. הֵם פָּסְעוּ מֵעַל הַגּוּפָה וְיָצְאוּ עַל קְצוֹת אֶצְבְּעוֹתֵיהֶם מֵהַבַּיִת. אִישׁ מֵהֶם לֹא דִּיבֵּר עַד שֶׁהָיוּ רְחוֹקִים מֵהַיְּלָדִים הֶעָרִים.
כְּשֶׁיָּרְדָה אֵלִיזַבֶּת לְמַטָּה הִיא מָצְאָה אֶת הָאֵם הַזְּקֵנָה לְבַדָּהּ עַל רִצְפַּת חֲדַר הָאוֹרְחִים, גּוֹחֶנֶת מֵעַל הָאִישׁ הַמֵּת, וְדִמְעוֹתֶיהָ נוֹשְׁרוֹת עָלָיו.
"אֲנַחְנוּ חַיָּיבוֹת לְהָכִין אוֹתוֹ," אָמְרָה הָרַעְיָה. הִיא שְׂפָתָהּ קוּמְקוּם, אַחֵר כָּךְ חָזְרָה וְכָרְעָה עַל בִּרְכֶּיהָ וְהֵחֵלָּה לְהַתִּיר אֶת שְׂרוֹכֵי הָעוֹר. הַחֶדֶר הָיָה לַח וְאַפְלוּלִי וְהָיָה בּוֹ נֵר אֶחָד בִּלְבַד, עַל כֵּן נֶאֶלְצָה לִכְפּוֹף אֶת רֹאשָׁהּ כִּמְעַט עַד לָרִצְפָּה. בְּסוֹפוֹ שֶׁל דָּבָר הִצְלִיחָה לַחֲלוֹץ אֶת הַמַּגָּפַיִים הַכְּבֵדִים וְהִנִּיחָה אוֹתָם בַּצַּד.
"אַתְּ חַיֶּיבֶת לַעֲזוֹר לִי עַכְשָׁיו," הִיא לָחֲשָׁה לְזִקְנָה. יַחַד הֵן הִפְשִׁיטוּ אֶת הָאִישׁ.
כְּשֶׁקָּמוּ עַל רַגְלֵיהֶן וְרָאוּ אוֹתוֹ מוּטָּל בַּאֲצִילוּת הַתְּמִימָה שֶׁל הַמָּוֶות, עָמְדוּ הַנָּשִׁים שְׁבוּיוֹת בְּפַחַד וּבְיִרְאַת כָּבוֹד. כַּמָּה רְגָעִים עָמְדוּ בְּלִי נִיעַ, מִסְתַּכְּלוֹת מַטָּה, וְהָאֵם הַזְּקֵנָה יִיבְּבָה. אֵלִיזַבֶּת הִרְגִּישָׁה שֶׁהִמְרוּ אֶת פִּיהָ. הִיא רָאֲתָה אוֹתוֹ, מוּטָּל שָׁם בְּתוֹךְ עַצְמוֹ בְּלִי שׁוּם אֶפְשָׁרוּת לְחִילּוּל. לֹא הָיָה לָהּ שׁוּם קֶשֶׁר אֵלָיו. הִיא לֹא יָכְלָה לְקַבֵּל זֹאת. הִיא רָכְנָה וְהִנִּיחָה אֶת יָדָהּ עָלָיו בִּתְבִיעַת בַּעֲלוֹת. הוּא עֲדַיִין הָיָה חַם , כִּי הַמַּכָּרָה הָיָה חַם בַּמָּקוֹם שֶׁבּוֹ מֵת. אִמּוֹ הֶחֱזִיקָה אֶת פָּנָיו בֵּין יָדֶיהָ וּמִלְמְלָה דְּבָרִים לֹא בְּרוּרִים. הַדְּמָעוֹת הַזְּקֵנוֹת נָשְׁרוּ בָּזוֹ אַחַר זוֹ כְּמוֹ טִיפּוֹת מַעֲלִים רְטוּבִּים; הַאִם לֹא הִתְיַיפְּחָה, רַק דִּמְעוֹתֶיהָ זָלְגוּ. אֵלִיזַבֶּת נִשְׁקָהּ לְגוּפַת בַּעֲלָהּ, בְּלֶחְיָיהּ וּבִשְׂפָתֶיהָ. נִדְמֶה שֶׁהִיא מַקְשִׁיבָה, חוֹקֶרֶת, מְנַסָּה לְהַשִּׂיג אֵיזֶה קֶשֶׁר. אֲבָל לֹא הָיָה בְּכוֹחָהּ לַעֲשׂוֹת זֹאת. הִיא נִדְחֲקָה מִשָּׁם. הוּא הָיָה בִּלְתִּי חָדִיר.
הִיא קָמָה עַל רַגְלֶיהָ, הֲלָכָה לַמִּטְבָּח, וְיָצְקָה שָׁם מַיִם חַמִּים לְתוֹךְ קְעָרָה, וְהֵבִיאָה סַבּוֹן וּפִיסַּת פְלָנֵל וּמַגֶּבֶת רַכָּה.
"אֲנִי חַיֶּיבֶת לִרְחוֹץ אוֹתוֹ," אָמְרָה.
אָז קָמָה הַזְּקֵנָה בְּאֵיבָרִים נוּקְשִׁים וְהִתְבּוֹנְנָה בְּאֵלִיזַבֵּת כְּשֶׁרָחֲצָה בִּזְהִירוּת אֶת פָּנָיו, הִבְרִישָׁה בִּזְהִירוּת אֶת שְׂפָמוֹ הַבְּלוֹנְדִּינִי הִבְהִיר מִפִּיו בְּפִיסַּת הַפְלָנֵל. הִיא הָיְיתָה אֲחוּזָּה בְּפַחַד שֶׁאֵין לוֹ תַּחְתִּית, עַל כֵּן שֵׁירְתָה אוֹתוֹ. הַזְּקֵנָה, שֶׁקִּנְאָה, אָמְרָה:
"תְּנִי לִי לַנֶּגֶב אוֹתוֹ!" – וְכָרְעָה בַּצַּד הַשֵּׁנִי, מְנַגֶּבֶת אַט אַט בִּזְמַן שֶׁאֵלִיזַבֶּת רַחֲצָה, וְכוֹבָעָהּ הַשָּׁחוֹר הִתְחַכֵּךְ לִפְעָמִים בְּרֹאשָׁהּ הַכֵּהֶה שֶׁל בִּתָּהּ. הֵן עָבְדוּ כָּךְ בִּדְמָמָה שָׁעָה אֲרוּכָּה. לְרֶגַע לֹא שָׁכְחוּ שֶׁהָיָה זֶה מָוֶות, וּמַגָּע גּוּפוֹ הַמֵּת שֶׁל הַגֶּבֶר עוֹרֵר בָּהֶן תְּחוּשׁוֹת מְשׁוּנּוֹת, שׁוֹנוֹת אֵצֶל כָּל אַחַת מֵהַנָּשִׁים; אֵימָה גְּדוֹלָה אָחֲזָה בִּשְׁתֵּיהֶן, הַאִם הִרְגִּישָׁה שֶׁרָחָמָה נִבְגָּד, הִיא נִגְזְלָה; הָרַעְיָה הִרְגִּישָׁה אֶת בִּידוּדָהּ הַמּוּחְלָט שֶׁל נֶפֶשׁ הָאָדָם, וְהַיֶּלֶד שֶׁבְּתוֹכָהּ הָיָה מִשְׁקוֹלֶת נִפְרֶדֶת מִמֶּנָּה.
לְבַסּוֹף נִשְׁלְמָה הָעֲבוֹדָה. הוּא הָיָה גֶּבֶר יָפֶה גּוּף וּבְפָנָיו לֹא נִיכָּר זֵכֶר שֶׁל שַׁתְיָינוּת. הוּא הָיָה בְּלוֹנְדִּינִי, מָלֵא, בַּעַל גַּפַּיִים נָאִים. אֲבָל הוּא הָיָה מֵת.
"שֶׁאֱלוֹהִים יְבָרֵךְ אוֹתוֹ," לָחֲשָׁה אִמּוֹ, מִסְתַּכֶּלֶת כָּל הַזְּמַן בְּפָנָיו וּמְדַבֶּרֶת מִתּוֹךְ בְּעָתָה צְרוּפָה. "נַעַר יָקָר — שֶׁיְּבָרֵךְ אוֹתוֹ!" הִיא דִּיבְּרָה בְּרִיגְשָׁהּ שׁוֹרְקָנִית רָפֶה שֶׁל פַּחַד וְאַהֲבַת אֵם.
אֵלִיזַבֶּת שָׁקְעָה שׁוּב לָרִצְפָּה, הִצְמִידָה אֶת פָּנֶיהָ אֶל צַוּוֹארוֹ וּרְעָדָה וְהִצְטַמְרְרָה. אֲבָל הָיָה עָלֶיהָ לְהִתְרַחֵק שׁוּב. הוּא הָיָה מֵת, וְלִבְשָׂרָהּ הַחַי לֹא הָיָה מָקוֹם לְצִדּוֹ . אֵימָה וַעֲיֵיפוּת גְּדוֹלוֹת אָחֲזוּ בָּהּ. הִיא הָיְיתָה חַסְרַת תּוֹעֶלֶת כָּל כָּךְ. חַיֶּיהָ חָלְפוּ כָּךְ וְאֵינָם.
"לָבָן כְּמוֹ חָלָב, בָּהִיר כְּמוֹ תִּינוֹק בֶּן שָׁנָה, שֶׁאֱלוֹהִים יְבָרֵךְ אוֹתוֹ, יָקָר שֶׁכְּמוֹתוֹ!" מִלְמְלָה הַאִם הַזְּקֵנָה לְעַצְמָהּ. "אֲפִילּוּ סִימָן אֵין עָלָיו, בָּהִיר וְנָקִי וְלָבָן, יָפֶה כְּמוֹ שֶׁאַף יֶלֶד לֹא הָיָה," הִיא מִלְמְלָה בְּגַאֲווֹה. אֵלִיזַבֶּת הִסְתִּירָה אֶת פָּנֶיהָ.
"הוּא הָלַךְ בְּשֶׁקֶט, לְיָזִי – שֶׁקֶט כְּמוֹ בְּשֵׁינָה. נָכוֹן שֶׁהוּא כָּל כָּךְ יָפֶה, הַשֶּׂה? כֵּן, הוּא כַּנִּרְאֶה הִשְׁלִים עִם אֱלוֹהִים, לְיָזִי. אוּלַי הוּא תִּיקֵּן אֶת הַכֹּל, לְיָזִי, כְּשֶׁהוּא הָיָה סָגוּר שָׁם. הָיָה לוֹ זְמַן. הוּא לֹא הָיָה נִרְאֶה כָּכָה אִם הוּא לֹא הָיָה מַשְׁלִים עִם אֱלוֹהִים. הַשֶּׂה, הַשֶּׂה הַיָּקָר. כֵּן, אֲבָל הָיָה לוֹ צְחוֹק מְחַמֵּם אֶת הַלֵּב, אָהַבְתִּי לִשְׁמוֹעַ אוֹתוֹ. הָיָה לוֹ הַצְּחוֹק הֲכִי מְחַמֵּם אֶת הַלֵּב, לְיָזִי, כְּשֶׁהוּא הָיָה קָטָן—"
אֵלִיזַבֶּת נָשְׂאָה אֶת מַבָּטָהּ. פִּיו שֶׁל הָאִישׁ הָיָה שָׁמוּט, פָּתוּחַ מְעַט מִתַּחַת לְכִיסּוּי הַשָּׂפָם. הָעֵינַיִים, עֲצוּמוֹת לְמֶחֱצָה, לֹא נִרְאוּ מְזוּגָּגוֹת אֶל הָאֵין. הַחַיִּים עַל בְּעֵרָתָם הָעֲשֵׁנָה, מִשָּׁעָה שֶׁהָלְכוּ מִמֶּנּוּ, הוֹתִירוּ אוֹתוֹ נִפְרָד וְזָר לָהּ לַחֲלוּטִין. וְהִיא יָדְעָה עַד כַּמָּה הָיָה זָר לָהּ. פַּחַד קָפוּא הָיָה בְּרַחֲמָהּ, בִּגְלַל הַזָּר הַנִּפְרָד הַזֶּה שֶׁעִמּוֹ חָיְיתָה כִּבְשַׂר אֶחָד. הַאִם זֶה פֵּירוּשָׁם שֶׁל כָּל הַדְּבָרִים – נִבְדָּלוֹת גְּמוּרָה, מוּחְלֶטֶת, שֶׁחוֹם הַחַיִּים מְטַשְׁטֵשׁ אוֹתָהּ? הִיא הִפְנְתָה אֶת פָּנֶיהָ מִמֶּנּוּ בְּאֵימָה. הָעוּבְדָּה הָיְיתָה קַטְלָנִית מִדַּי. דָּבָר לֹא הָיָה בֵּינֵיהֶם, וּבְכָל זֹאת הֵם הִתְאַחֲדוּ, וְהֶחֱלִיפוּ זֶה עִם זֶה אֶת עֵירוּמָם שׁוּב וָשׁוּב. בְּכָל פַּעַם שֶׁשָּׁכַב אִיתָּהּ הֵם הָיוּ שְׁתֵּי יֵשׁוּיוֹת נִפְרָדוֹת, רְחוֹקוֹת זוֹ מִזּוֹ כְּמוֹ עַכְשָׁיו. הוּא לֹא הָיָה אָשֵׁם בְּזֶה יוֹתֵר מִמֶּנָּה. הַיֶּלֶד הָיָה כְּמוֹ קֶרַח בְּרַחֲמָהּ. שֶׁכֵּן בְּשָׁעָה שֶׁהִתְבּוֹנְנָה בְּאִישׁ הַמֵּת, מַחְשַׁבְתָּהּ, קָרָה וּמְנוּתֶּקֶת, אָמְרָה בִּבְהִירוּת: "מִי אֲנִי? מֶה עָשִׂיתִי עַד כֹּה? נֶאֱבַקְתִּי בְּבַעַל שֶׁלֹּא הָיָה קַיָּים. הוּא הָיָה קַיָּים כָּל הַזְּמַן. בַּמֶּה פָּשַׁעְתִּי? מֶה הָיָה הַדָּבָר שֶׁחָיִיתִי אִתּוֹ? זוֹהִי הַמְּצִיאוּת כְּפִי שֶׁהִיא, הַגֶּבֶר הַזֶּה". וְנִשְׁמָתָהּ גָּוְועָה בְּתוֹכָהּ מֵרוֹב פַּחַד: הִיא יָדְעָה שֶׁמִּיָּמֶיהָ לֹא רָאֲתָה אוֹתוֹ, שֶׁהוּא מִיָּמָיו לֹא רָאָה אוֹתָהּ, הֵם נִפְגְּשׁוּ בַּחֲשֵׁיכָה וְנֶאֶבְקוּ בַּחֲשֵׁיכָה, בְּלִי לָדַעַת בְּמִי פָּגְשׁוּ וּבְמִי נֶאֶבְקוּ. וְעַכְשָׁיו רָאֲתָה, וְהִשְׁתַּתְּקָה בִּרְאוֹתָהּ. מִפְּנֵי שֶׁטָּעֲתָה. הִיא אָמְרָה שֶׁהוּא דְּבַר-מָה, שֶׁבְּעֶצֶם לֹא הָיָה; הִיא הִרְגִּישָׁה שֶׁהִיא מַכִּירָה אוֹתוֹ. וְאִילּוּ הוּא הָיָה נִפְרָד כָּל אוֹתוֹ זְמַן, חַי כְּפִי שֶׁהִיא לֹא חָיְיתָה מֵעוֹלָם, הִרְגִּישׁ כְּמוֹ שֶׁהִיא לֹא הִרְגִּישָׁה מֵעוֹלָם.
בְּאֵימָה וּבַאֲשֵׁמָה הִבִּיטָה בְּגוּפוֹ הָעֵירוֹם, שֶׁהִכִּירָה בְּאוֹפֶן כּוֹזֵב. וְהוּא הָיָה אֲבִי יְלָדֶיהָ. נִשְׁמָתָהּ נִקְרְעָה מִגּוּפָהּ וְנִיצָּבֶה מִן הַצַּד. הִיא הִבִּיטָה בְּגוּפוֹ הָעֵירוֹם וְהִתְבַּיְּישָׁה, כְּאִילּוּ סֵירְבָה לוֹ. אַחֲרֵי כִּכְלוֹת הַכֹּל, הַגּוּף הָיָה הַגּוּף. הוּא נִרְאָה לָהּ אָיוֹם וְנוֹרָא. הִיא הִבִּיטָה בְּפָנָיו וְהִפְנְתָה אֶת פָּנֶיהָ שֶׁלָּהּ אֶל הַקִּיר. מִשּׁוּם שֶׁאֲרֶשֶׁת פָּנָיו הָיְיתָה שׁוֹנָה מִשֶּׁלָּהּ, דַּרְכּוֹ לֹא הָיְיתָה דַּרְכָּהּ. הִיא מָנְעָה מִמֶּנּוּ לִהְיוֹת מָה שֶׁהָיָה בֶּאֱמֶת – הִיא רָאֲתָה זֹאת עַכְשָׁיו. הִיא סֵירְבָה לוֹ בְּתוֹר מִי שֶׁהוּא. וְאֵלֶּה הָיוּ חַיֶּיהָ, וְחַיָּיו. הִיא הָיְיתָה אֲסִירַת תּוֹדָה לַמָּוֶות, שֶׁהֵשִׁיב אֶת הָאֱמֶת עַל כֵּנָה. וְהִיא יָדְעָה שֶׁהִיא לֹא מֵתָה.
וְכָל אוֹתָהּ שָׁעָה הִתְפַּקֵּעַ לִבָּהּ מֵרוֹב יָגוֹן וְחֶמְלָה כְּלַפָּיו. מָה סֵבֶל? אִילּוּ רְגָעִים שֶׁל בְּעָתָה לָאִישׁ חֲסַר הָאוֹנִים הַזֶּה. גּוּפָהּ הָיָה נוּקְשֶׁה מִיִּיסּוֹרִים. נִבְצַר מִמֶּנָּה לַעֲזוֹר לוֹ. הוּא נִפְצַע פְּצִיעָה אַכְזָרִית, הָאִישׁ הָעֵירוֹם הַזֶּה, הַיְּצוּר הָאַחֵר הַזֶּה, וְלֹא הָיָה בְּכוֹחָהּ לַעֲשׂוֹת כָּל תִּיקּוּן. הָיוּ הַיְּלָדִים – אֲבָל הַיְּלָדִים שַׁיָּיכִים לַחַיִּים. לָאִישׁ הַמֵּת הַזֶּה לֹא הָיָה שׁוּם קֶשֶׁר אֲלֵיהֶם. הוּא וְהִיא הָיוּ רַק עֲרוּצִים שֶׁדַּרְכָּם זָרְמוּ הַחַיִּים כְּדֵי לְהָבִיא לְעוֹלָם אֶת הַיְּלָדִים. הִיא הָיְיתָה אִם – אֲבָל כַּמָּה נוֹרָא הָיָה זֶה לִהְיוֹת רַעְיָה, הִיא יָדְעָה עַכְשָׁיו. וְהוּא, שֶׁהָיָה מֵת עַכְשָׁיו, כַּמָּה נוֹרָא הִרְגִּישׁ בְּוַודַּאי לִהְיוֹת בַּעַל. הִיא הִרְגִּישָׁה שֶׁבָּעוֹלָם הַבָּא הוּא יִהְיֶה לָהּ אָדָם זָר. אִם יִיפָּגְשׁוּ בָּעוֹלָם שֶׁמֵּעֵבֶר, הֵם רַק יִתְבַּיְּישׁוּ בְּמָה שֶׁקָּרָה קוֹדֶם. הַיְּלָדִים בָּאוּ, מֵאֵיזוֹ סִיבָּה מִסְתּוֹרִית, מִתּוֹךְ שְׁנֵיהֶם. אֲבָל הַיְּלָדִים לֹא אִיחֲדוּ אוֹתָם. עַכְשָׁיו כְּשֶׁמֵּת, הִיא יָדְעָה עַד כַּמָּה הָיָה נִפְרָד מִמֶּנָּה לְנַצֵּחַ, עַד כַּמָּה, לְנַצֵּחַ, לֹא הָיָה לוֹ עוֹד שׁוּם קֶשֶׁר אִתָּהּ. בְּעֵינֶיהָ הָיָה הַפֶּרֶק הַזֶּה שֶׁל חַיֶּיהָ סָגוּר. הֵם הִתְכַּחֲשׁוּ זֶה לָזֶה בַּחַיִּים. עַכְשָׁיו הוּא נָסוֹג לְתוֹךְ עַצְמוֹ. כְּאֵב נוֹרָא הִשְׁתַּלֵּט עָלֶיהָ. זֶה נִגְמַר אֵפוֹא. הַדְּבָרִים הָיוּ חַסְרֵי תּוֹחֶלֶת בֵּינֵיהֶם זְמַן רַב לִפְנֵי שֶׁמֵּת. וּבְכָל זֹאת הוּא הָיָה בַּעֲלָהּ. אֲבָל כַּמָּה מְעַט! —
"יֵשׁ לְךָ אֶת הַחוּלְצָה שֶׁלּוֹ, אֵלִיזַבֶּת?"
אֵלִיזַבֶּת הִסְתּוֹבְבָה בְּלִי לְהָשִׁיב, אַף עַל פִּי שֶׁהִשְׁתַּדְּלָה לִבְכּוֹת וּלְהִתְנַהֵג כְּפִי שֶׁצִּיפְּתָה חֲמוֹתָהּ. אֲבָל הִיא לֹא הָיְיתָה מְסוּגֶּלֶת, הִיא הוּשְׁתְּקָה. הִיא נִכְנְסָה לַמִּטְבָּח וְחָזְרָה עִם הַבֶּגֶד.
"הִיא מְאוּוְרֶרֶת," אָמְרָה, חוֹפֶנֶת אֶת חוּלְצַת הַכּוּתְנָה פֹּה וָשָׁם כְּדֵי לִבְדּוֹק. הִיא כִּמְעַט הִתְבַּיְּישָׁה לָגַעַת בּוֹ; אֵיזוֹ זְכוּת הָיְיתָה לָהּ, אוֹ לְכָל אֶחָד אַחֵר, לָגַעַת בּוֹ. אֲבָל מַגַּע יָדָהּ הָיָה עָנָיו עַל גּוּפוֹ. הָיְיתָה זוֹ מְלָאכָה קָשָׁה לְהַלְבִּישׁ אוֹתוֹ. הוּא הָיָה כָּבֵד וַחֲסַר תְּנוּעָה כָּל כָּךְ. בְּעָתָה נוֹרָאָה לָפְתָה אוֹתָהּ כָּל אוֹתָהּ שָׁעָה: שֶׁהוּא מְסוּגָּל לִהְיוֹת כָּבֵד כָּל כָּךְ וַחֲסַר תְּנוּעָה לְגַמְרֵי, אֵינוֹ מֵגִיב, נִפְרָד. אֵימַת הַמֶּרְחָק בֵּינֵיהֶם הָיְיתָה כִּמְעַט רַבָּה מִדַּי בִּשְׁבִילָהּ – הִיא נֶאֶלְצָה לַחֲצוֹת בְּמַבָּטָהּ פַּעַר אֵינְסוֹפִי כָּל כָּךְ.
לְבַסּוֹף נִשְׁלְמָה הָעֲבוֹדָה. הֵן כִּיסּוּ אוֹתוֹ בַּסָּדִין וְהִשְׁאִירוּ אוֹתוֹ מוּטָּל, פָּנָיו מְכוּסִּים. וְהִיא נַעֲלֶה אֶת דֶּלֶת חֲדַר הָאוֹרְחִים הַקָּטָן, לְבַל יִרְאוּ הַיְּלָדִים מָה מוּטָּל שָׁם. לְאַחַר מִכֵּן, בְּעוֹד הַשַּׁלְווֹה שׁוֹקַעַת בִּכְבֵדוּת עַל לִבָּהּ, הִיא נִיגְּשָׁה לְסַדֵּר וּלְנַקּוֹת אֶת הַמִּטְבָּח. הִיא יָדְעָה שֶׁהִיא מַרְכִּינָה אֶת רֹאשָׁהּ לִפְנֵי הַחַיִּים, שֶׁהָיוּ אֲדוֹנִיָּה עַתָּה. אֲבָל מִפְּנֵי הַמָּוֶות, מִי שֶׁיִּהְיֶה אֲדוֹנִיָּה לְבַסּוֹף, נִרְתְּעָה בְּפַחַד וּבְבוּשָׁה.




https://www.shortstoryproject.com/he/story/%d7%a0%d7%99%d7%97%d7%95%d7%97-%d7%9b%d7%a8%d7%99%d7%96%d7%a0%d7%98%d7%9e%d7%95%d7%aa/
#מִלְחֶמֶת-מַעֲמָדוֹת#מִלִּנְכוּלֶיהָ#מַעֲמָד-פּוֹעֲלִים#פּוֹלִיטִי#רֵיאָלִיזְם