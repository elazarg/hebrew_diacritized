אֵיךְ הוּא בִּכְלָל הָעַז לְהַרְאוֹת שָׁם אֶת הַפַּרְצוּף שֶׁלּוֹ וְעוֹד מַנִּיחַ זֵר פְּרָחִים. הִתְכּוֹפֵף לוֹ בְּאֵלֵגַנְטִיּוּת עַם מִדַּי חֵיל הָאֲוִויר הַמְּגוֹהָצִים וּדְרָגוֹת הָאַלּוּף מִשְׁנֶה שֶׁלּוֹ מְנַצְנְצוֹת כְּאֶלֶף שְׁמָשׁוֹת. וְאִמָּא שֶׁלּוֹ, הַיַּרְקָנִית כִּבְדַת הַבָּשָׂר בְּשִׂמְלָתָהּ הַפִּרְחוֹנִית הַמּוּכְתֶּמֶת, לוֹחֶשֶׁת לְכוּלָּם בִּזְמַן שֶׁהַקַּבְרָן מְבַקֵּשׁ סְלִיחָה מֵהַנִּקְבֶּרֶת, שֶׁהוּא (אָבִי, לֹא הַקַּבְרָן) אוֹטוֹטוֹטוֹ מִתְמַנֶּה לִמְפַקֵּד טַיֶּיסֶת הַלִּיקוֹפֶטְרִים הֲכִי מְשׁוּכְלָלִים שֶׁמַּגִּיעִים מֵאָמֵרִיקָה.
אַבְרָהָם גּוֹלְדְּשְׁטֵיְין, אוֹ אָבִי בְּפִי חֲבֵרָיו, כְּפִי שֶׁנָּהֲגוּ לִפְעָמִים לִכְתּוֹב בָּעִיתּוֹנִים, הָיָה גַּאֲוַות הַשְּׁכוּנָה וְלֹא בִּכְדִי. טַיַּיס הַהַלִּיקוֹפְטֵר, (הַמִּילָּה מַסּוֹק אַף שֶׁכְּבָר הָיְיתָה קַיֶּימֶת טֶרֶם הוּשְׁרְשָׁה בְּפִי הָעָם וְיָעִידוּ עַל כָּךְ 198 אִיזְכּוּרִים שֶׁל הַמִּילָּה הַלִּיקוֹפְטֵר בָּעִיתּוֹנוּת הַכְּתוּבָה לְעוּמַּת 17 בִּלְבַד שֶׁל הַמִּילָּה מַסּוֹק, כָּךְ עַל פִּי הָאֲתָר "עִיתּוֹנוּת יְהוּדִית הִיסְטוֹרִית") שֶׁזָּכָה לְקַבֵּל כְּבָר שְׁנֵי עִיטּוּרֵי עוֹז מֵהָרַמַטְכַּ"ל וּמִמְּפַקֵּד חֵיל אֲוִיר עַל פְּעוּלּוֹת חִילּוּץ נוֹעָזוֹת שֶׁעָשָׂה בְּמָה שֶׁהָעִיתּוֹנִים אוֹהֲבִים לְכַנּוֹת "בָּעוֹרֶף הָאוֹיֵב". הַרְבֵּה לוֹחֲמִים חָבוּ לוֹ אֶת חַיֵּיהֶם וְהָיוּ שֶׁאָמְרוּ שֶׁאוּמַּץ לִיבּוֹ גּוֹבֵל לִפְעָמִים בְּטִיפְּשׁוּת אוֹ אוּלַי בְּיֵצֶר הִתְאַבְּדוּת סָמוּי, כְּאִילּוּ הוּא מַרְגִּישׁ שֶׁהוּא חַיָּיב לְהַצִּיל חַיִּים שֶׁל אֲחֵרִים בְּכָל מְחִיר. וְנוֹדֶה עַל הָאֱמֶת הַרְבֵּה סִיבּוֹת לְגַאֲווֹה לֹא הָיוּ לָנוּ דַּיָּירֵי שְׁכוּנַת הָעוֹנִי הָעֲלוּבָה. הַבָּתִּים הָיוּ בְּלוֹקִים תִּיבָּתִיִּים, שְׁתֵּי קוֹמוֹת גּוֹבְהָם וּבְכָל קוֹמָה אַרְבַּע דִּירוֹת חֶדֶר וָחֵצִי גּוֹדֶל כָּל אַחַת כּוֹלֵל מִטְבָּחוֹן וְדוּשׁ וְאַסְלָה עִם בֶּרֶז בַּעַל רֹאשׁ גָּדוֹל שֶׁנִּדְרַשׁ כּוֹחַ עָצוּם לְסוֹגְרוֹ אוֹ לְפוֹתְחוֹ. גֶּרֶם מַדְרֵגוֹת חִיצוֹנִי בַּעַל מַעֲקֵה בַּרְזֶל חָלוּד עָלָה לְעֵבֶר הַקּוֹמָה הַשְּׁנִיָּיה. לְפִי כַּמּוּת הַנְּפָשׁוֹת בַּדִּירָה נִיתָּן הָיָה לָדַעַת אֶת מוֹצָא הַהוֹרִים.  נְפָשׁוֹת: אָב, אִם וְיֶלֶד יָחִיד הָיוּ שֶׁל אַשְׁכְּנַזִּים, פְּלִיטֵי מַחֲנוֹת הָרִיכּוּז, כְּמוֹ הוֹרָיו שֶׁל אָבִי וְשֶׁלִּי, שֶׁבַע וְעַד שְׁתֵּים עֶשְׂרֵה הָיוּ בְּעִיקָּר שֶׁל תֵּימָנִים וְכָל מִסְפַּר בָּאֶמְצַע שֶׁל מִשְׁפָּחוֹת סְפָרַדִּיּוֹת, בְּעִיקָּר עִירָקִיּוֹת.
הַהַלְווֹיָה הִתְקַיְּימָה בְּשִׁלְהֵי יוֹם חַמְסִין לוֹהֵט וְלַח. הַשֶּׁמֶשׁ כְּבָר עָשְׂתָה אֶת דַּרְכָּהּ הָאַחֲרוֹנָה אֶל מֵעֵבֶר לַעֲצֵי הַבְּרוֹשׁ שֶׁהִקִּיפוּ כְּחוֹמָה אֶת גְּבוּלוֹת בֵּית הַקְּבָרוֹת וְגָוֶון הַזָּהוֹב הַמְּסַנְוֵור הִתְרַכֵּךְ לְצִבְעֵי כָּתוֹם-אֲדַמְדַּם עַל רֶקַע רָקִיעַ כָּחוֹל מִתְכַּהֶה. לֹא הַרְבֵּה אֲנָשִׁים בָּאוּ לַחֲלוֹק כָּבוֹד אַחֲרוֹן וְגַם חֵלֶק מֵאֵלּוּ שֶׁטָּרְחוּ שָׂחוּ בֵּינֵיהֶם בִּלְחִישׁוֹת מִפֹּה לָאוֹזֶן, מִשְׁתַּדְּלִים שֶׁמִּילּוֹתֵיהֶם לֹא יַגִּיעוּ לְאוֹזְנֵי בְּנֵי הַמִּשְׁפָּחָה הָאֲבֵלָה, שֶׁמַּעֲשֶׂה שֶׁל הַנִּקְבֶּרֶת לֹא הָיָה רָאוּי וְהוּא מְנוּגָּד לְתוֹרַת יִשְׂרָאֵל, וְנָדוּ בְּרֹאשָׁם זֶה לָזֶה בְּהַסְכָּמָה. מִישֶׁהוּ לִידֵי מִלְמֵל שֶׁכַּיּוֹם כְּבָר לֹא קוֹבְרִים מִחוּץ לַגָּדֵר אֶלָּא לֵידָה.
הָאֲבֵלִים הָיוּ רְאוּבֵן, אָבִיו וְאִמּוֹ. הֵם עָמְדוּ דּוֹמְמִים מוּל הַקֶּבֶר, צַוּוֹארוֹן חוּלְצָתָם שׁוּסַּף בְּסַכִּין גִּילּוּחַ חַדָּה סֵמֶל לַקְּרִיעָה כַּמְּקוּבָּל בְּמִנְהַג הַקְּבוּרָה הַיְּהוּדִי. הַמְּלַוִּוים נוֹטְפֵי זֵיעָה וּתְשׁוּשִׁים עָבְרוּ עַל פְּנֵיהֶם בִּצְעָדִים אִיטִּיִּים, לוֹחֲצִים יָד אוֹ מְחַבְּקִים. יֵשׁ שֶׁבִּיקְּשׁוּ שֶׁלֹּא יָדְעוּ עוֹד צַעַר וְיֵשׁ שֶׁנָּדְבוּ אֶת הַמָּקוֹם שֶׁיְּנַחֵם וְיֵשׁ שֶׁשָּׁאֲלוּ מָתַי וְהֵיכָן הַשִּׁבְעָה וְאִם צָרִיךְ לְהִתְקַשֵּׁר לִפְנֵי שֶׁבָּאִים.
רְאוּבֵן, שֶׁהָיָה חָבֵר יַלְדוּתִי הַטּוֹב בְּיוֹתֵר, עָמַד קָפוּא. מִדֵּי פַּעַם הוּא הֵסִיר אֶת כּוֹבַע הַמִּצְחִייָּה הַלָּבָן שֶׁכִּיסָּה עַל קָרַחַת מְיוּזַּעַת, נִיגֵּב בְּכַף יָדוֹ אֶת אֶגְלֵי הַזֵּיעָה שֶׁנָּטְפוּ עַל פָּנָיו הַשְּׁחוּמִים, וְאֶת כַּף הַיָּד נִיגֵּב בְּצִדֵּי מִכְנָסָיו, קוֹדֶם אֶת פָּנִים כַּף וְהַיָּד וְאַחַר כָּךְ אֶת גַּב כַּף הַיָּד, בִּתְנוּעָה שֶׁהִזְכִּירָה סֵפֶר קָשִׁישׁ הַמַּשְׁחִיז תַּעַר עַל רְצוּעַת עוֹר חוֹמָה. הוּא לָבַשׁ חוּלְצַת טְרִיקוֹ כֵּהֶה וּמִכְנְסֵי גִ'ינְס פְּשׁוּטִים. חֲגוֹרַת עוֹר שְׁחוֹרָה בַּעֲלַת אַבְזַם מַתֶּכֶת גַּס, הָיְיתָה מְהוּדֶּקֶת מִתַּחַת לְכָרֵס עֲגַלְגַּלָּה וּמִשְׁתַּפֶּלֶת וְשִׁיוְּותָה לוֹ מֵעֵין מַרְאֶה שֶׁל עַכָּבִישׁ בִּלְתִּי סִימֶטְרִי. יָדוֹ הַיְּמָנִית הַשְּׂעִירָה (כְּמוֹ הַשְּׂמָאלִית) הָיְתָה מוּנַּחַת עַל כְּתֵפוֹ הַשְּׂמָאלִית שֶׁל אָבִיו כְּאִילּוּ אוֹמֶרֶת שֶׁהַכּוֹל בְּסֵדֶר, אֲבָל שְׁנֵיהֶם יָדְעוּ שֶׁכְּבָר שָׁנִים רַבּוֹת מְאוּמָה לֹא בְּסֵדֶר. הִבַּטְתִּי בְּאַבָּא שֶׁל רְאוּבֵן, קָשִׁישׁ דָּלִיל שֵׂיעָר שֶׁעָמַד כָּפוּף וְשֶׁפּוּף. הֲזֶהוּ הַגֶּבֶר גָּדֵל הַמְּמַדִּים וְהַשְּׁרִירִים שֶׁזָּכַרְתִּי כְּיֶלֶד? הַאִם הַצַּעַר עַל בִּתּוֹ וְעַל הִתְנַהֲלוּתוֹ הִכְרִיעוּ אוֹתוֹ אוֹ אוּלַי סְתָם בְּרִיחַת סִידָן? הֶעֱבַרְתִּי אֶת מַבָּטִי הַצִּידָּה לְעֵבֶר אִמּוֹ שֶׁל רְאוּבֵן שֶׁעָמְדָה בְּרִיחוּק מוּפְגָּן מִבַּעֲלָהּ וְנִשְׁעֲנָה עַל קְרוֹבָה שֶׁלֹּא זִיהִיתִי. הִיא לָבְשָׁה שִׂמְלָה שְׁחוֹרָה וְרֹאשָׁהּ הָיָה מְכוּסֶּה בְּמִטְפַּחַת שְׁחוֹרָה שֶׁמִּקָּצוֹתֶיהָ בִּצְבְּצוּ שַׂעֲרוֹת שֵׂיבָה מַאֲפִירוֹת. הִיא לֹא פָּסְקָה לִבְכּוֹת. שִׁמְעוֹן, אֲחִיהֶם הַצָּעִיר שֶׁל רְאוּבֵן וַאֲבִיבָה, לֹא הָיָה נוֹכֵחַ. הַמְּטַפֵּל בַּמּוֹסָד הִמְלִיץ לַחֲסוֹךְ מִמֶּנּוּ אֶת הַטֶּקֶס שֶׁעָלוּל, אוּלַי, לְהַחֲמִיר אֶת מַצָּבוֹ.
זֶה הָיָה אוֹתוֹ בֵּית הַקְּבָרוֹת הַיָּשָׁן בְּפַאֲתֵי שְׁכוּנַת עַמִּידָר, לֹא רָחוֹק מֵאִצְטַדְיוֹן הַכַּדּוּרֶגֶל הַנָּטוּשׁ שֶׁל מַכַּבִּי רָמַת-עַמִּידָר בּוֹ בִּילִּיתִי אֶת מַרְבִּית שֶׁבְּתוּתִי בְּיַלְדוּתִי. עוֹד כְּשֶׁהָיִיתִי יֶלֶד תָּמַהְתִּי עַל הַשֵּׁם הַפָּרָדוֹקְסָלִי שֶׁהָיָה חָקוּק בְּשַׁעֲרוֹ: "בֵּית הַחַיִּים". קֶשֶׁת גְּדוֹלָה מֵעַל הַשַּׁעַר בִּישְּׂרָה שֶׁ"צְדָקָה תַּצִּיל מִמָּוֶות". מִתַּחַת לַקֶּשֶׁת יָשְׁבוּ מִסְפַּר קַבְּצָנִים, קוּפְסָאוֹת שִׁימּוּרִים חֲלוּדוֹת לְיָדָם וְסֵפֶר תְּהִילִּים בְּיָדָם. חָשַׁבְתִּי עַל הַפִּרְסוּמַאי הַקְּרֵיאָטִיבִי שֶׁחִיבֵּר אֶת הַסִּיסְמָא, חוּשׁ הוּמוֹר לֹא חָסֵר לוֹ. צָמוּד לְחוֹמַת בֵּית הַקְּבָרוֹת שֶׁכֵּן פַּעַם בֵּית הַמִּטְבָּחַיִים שֶׁל רָמַת גַּן, וְגַם עַכְשָׁיו, שָׁנִים רַבּוֹת אַחֲרֵי שֶׁפּוֹנֶה וְהוּקְמָה בִּמְקוֹמוֹ שְׁכוּנַת צְעִירָה, עֲדַיִין יָכוֹלְתִּי לְהָרִיחַ אֶת צַחֲנַת הַנַּבְלוּת שֶׁהָיְיתָה בּוֹקַעַת מִמֶּנּוּ. יָכוֹלְתִּי לִשְׁמוֹעַ שׁוּב אֶת שַׁאֲגוֹת הָעִידוּד שֶׁל הָאוֹהֲדִים, קְרִיאוֹת הָאַכְזָבָה, הַקְּלָלוֹת לְשׁוֹפֵט, פִּיצּוּחַ הַגַּרְעִינִים וּשְׁרִיקַת יְרִיקַת הַקְּלִיפּוֹת שֶׁהִתְעַרְבְּבוּ בִּילָלוֹת הַכְּלָבִים הַשְּׁדוּפִים מְזֵי הָרָעָב שֶׁשָּׂרְטוּ בְּרַגְלֵיהֶם הַקִּדְמִיּוֹת אֶת סוֹרְגֵי הַכְּלוּבִים הַצָּרִים שֶׁל הַכַּלְבִּיָּיה שֶׁשָּׁכְנָה בְּלִבּוֹ שֶׁל בֵּית הַמִּטְבָּחַיִים. וּבְתוֹךְ הַקּוֹלוֹת הָאֵלּוּ בָּאוּ וְעָלוּ גַּם צַהֲלוֹת אֵימָה וּשְׂחוֹק כְּמוֹ אֵלּוּ הַנִּשְׁמָעִים בְּגִלְגּוּלֶיהָ שֶׁל רַכֶּבֶת הָרִים. הִנֵּה רְאוּבֵן, אָז שָׁחוֹר תַּלְתַּלִּים וְרָזֶה כְּגַפְרוּר וַאֲנִי, שְׁנֵי יְלָדִים רָצִים בְּלַיְלָה חָשׁוּךְ וְאָפֵל בֵּין הַקְּבָרִים וּמִתְחָרִים בֵּינֵיהֶם מִי אַמִּיץ יוֹתֵר וּמִי יָעֵז לִנְגּוֹעַ בְּיוֹתֵר מַצֵּבוֹת מִבְּלִי שֶׁרוּחַ שֶׁל מֵת תֵּצֵא מֵעֲפָרָהּ וְתִמְשׁוֹךְ אוֹתוֹ אַחֲרֶיהָ. וּלְפֶתַע גָּוְועוּ קוֹלוֹת הַצְּחוֹק הָאֵלּוּ וּצְעָקָה גְּדוֹלָה בָּאָה בִּמְקוֹמָם. צְעָקָה מְפַלַּחַת מְלוּוָּה בִּבְכִי חָנוּק שֶׁל נַעַר צָעִיר וְאַחֲרֶיהָ בָּא קוֹל דְּמָמָה הַנִּמְשָׁךְ עַד עֶצֶם הַיּוֹם הַזֶּה. נִיעַרְתִּי אֶת רָאשֵׁי וּמַבָּטִי חָלַף עַל הַמַּצֵּבוֹת הַיְּשָׁנוֹת, חֶלְקָן נוֹטוֹת לִיפּוֹל. עַל כָּל אַחַת מֵהֶן חָקוּק הָיָה סִיפּוּר חַיָּיו הַמְּשׁוּדְרָג שֶׁל הַמָּנוֹחַ הַמּוּנָּח מִתַּחְתֶּיהָ. אַחַת מֵהֶן, אֵינִי זוֹכֵר אֵיזֶה, אוֹצֶרֶת בִּשְׁתִיקָה אֶת סִיפּוּרֵי הַכָּאוּב וְאוּלַי רַק טַעְמָהּ שֶׁל הַנְּקָמָה הַמִּתְקָרֶבֶת יָבִיא מָזוֹר לְסִיּוּטַיי.
הַקַּבְרָן, לְבוּשׁ שְׁחוֹרִים, מִגְבַּעַת שְׁחוֹרָה עַל רֹאשׁוֹ וּזְקָנוֹ הַשָּׁחוֹר עָשׂוּי בְּטוּב טַעַם, לְהַבְדִּיל מִזְּקָנָם הַמְּדוּבְלָל וְהַפָּרוּעַ שֶׁל הַקַּבְרָנִים הָאַשְׁכְּנַזִּים הֵחֵל בְּמַסֶּכֶת הַהִתְנַצְּלוּיוֹת בְּשֵׁם חֶבְרַת קַדִּישָׁא. הוּא בִּיקֵּשׁ מְחִילָה מֵהַנִּקְבֶּרֶת, שֶׁתְּלוּלִית אֲדָמָה טְרִיָּיה בָּהּ נִנְעֲצוּ פְּרָחִים שֶׁעָלַי כּוֹתַרְתָּם קָמְלוּ מֵהַחוֹם הַכָּבֵד, רָבְצָה מֵעָלֶיהָ, וְהִסְבִּיר שֶׁכָּל פְּעוּלּוֹתָיו הָיוּ לִכְבוֹדָהּ וְכִי כָּל שֶׁנַּעֲשָׂה הָיָה עַל פִּי מִנְהַג הַמָּקוֹם. וּמֵאַחַר שֶׁהִזְכִּיר כְּבָר אֶת מִנְהַג הַמָּקוֹם עָמַד וְנֶעֱצַר לִפְנֵי אַבָּא שֶׁל רְאוּבֵן וְהִבִּיעַ הִשְׁתַּתְּפוּת עֲמוּקָּה בְּצַעֲרוֹ. אַבָּא שֶׁל רְאוּבֵן הִנְהֵן בְּרֹאשׁוֹ לְתוֹדָה וְהַקַּבְרָן הִמְשִׁיךְ לַעֲמוֹד מוּלוֹ וּלְהַשְׁמִיעַ מִשְׁפְּטֵי נִיחוּם כְּ"לֹא תֵּדְעוּ עוֹד צַעַר", וְ"הַמָּקוֹם יְנַחֵם", וּ"בְּבִנְיַן יְרוּשָׁלַיִם נְנוּחַם". רְאוּבֵן הָיָה זֶה שֶׁהֵבִין שֶׁהַקַּבְרָן לֹא יַעֲזוֹב אֶת הַמָּקוֹם עַד אֲשֶׁר יִנְהֲגוּ בּוֹ הָאֲבֵלִים גַּם הֵם כְּמִנְהַג הַמָּקוֹם. הוּא דָּחַף אֶת יָדוֹ הַיְּמָנִית לְכִיסוֹ הַקִּדְמִי וְזִיק תִּקְווֹה נִיצַּת בְּעֵינֵי הַקַּבְרָן אַךְ כָּבֶה מִיָּד כַּאֲשֶׁר הַיָּד יָצְאָה וּבְכַפָּה צְרוֹר מַפְתְּחוֹת. רְאוּבֵן הֶעֱבִיר אֶת הַמַּפְתְּחוֹת לְכִיסוֹ הַשְּׂמָאלִי וְהֶחֱזִיר יָדוֹ לַכִּיס הַיְּמָנִי. הַפַּעַם לֹא אָבְדָה תִּקְווֹת הַקַּבְרָן שֶׁכֵּן מֵהַכִּיס יָצָא אַרְנָק תַּפּוּחַ. רְאוּבֵן שָׁלַף שְׁטָר תְּכַלְכַּל וּמָסַר לִידֵי הַקַּבְרָן, זֶה לָקַח וְהִנְהֵן בְּרֹאשׁוֹ לַתּוֹדָה אַךְ נוֹתַר בִּמְקוֹמוֹ. רְאוּבֵן שָׁלַף שְׁטָר נוֹסָף וְעָדִין הַקַּבְרָן נוֹתַר בִּמְקוֹמוֹ. לְרֶגַע נִזְכַּרְתִּי בְּסִרְטֵי פֶּשַׁע אָמֵרִיקָאִי שֶׁבָּהֶם הַבַּלָּשׁ עוֹמֵד בְּבַר מוּל הַמּוֹזֵג וּמְנַסֶּה לְדוֹבֵב אוֹתוֹ לְגַבֵּי עֲבַרְיָין מְסוּיָּם וְאַחֲרֵי כָּל מִשְׁפָּט הַמּוֹזֵג מִשְׁתַּתֵּק וּמַמְשִׁיךְ רַק אַחֲרֵי שֶׁשְּׁטָר נוֹסָף מִתְקַלֵּף מֵעֲרֵימַת הַשְּׁטָרוֹת. רְאוּבֵן נָשַׁךְ אֶת שְׂפָתָיו הוֹצִיא עוֹד שְׁטָר יָרוֹק וְהִכְנִיס אֶת אַרְנָקוֹ לַכִּיס וּמִיָּד הֶעֱבִיר לְשָׁם אֶת צְרוֹר הַמַּפְתְּחוֹת מֵהַכִּיס בִּשְׂמֹאלִי וּבְכָךְ סִימָן שֶׁסִּייֵּם אֶת מִנְהַג הַמָּקוֹם. הַקַּבְרָן צָרַף אֶת הַשְּׁטָרוֹת לַחֲבִילָה עָבֶה שֶׁהוֹצִיא מִכִּיסוֹ, כֶּרֶךְ גּוּמִי סְבִיבָהּ, הוֹדָה בַּשֵּׁם הַקָּדוֹשׁ בָּרוּךְ הוּא לִרְאוּבֵן, אָסַף אֶת הָאֲלוּנְקָה הַמְּקוּפֶּלֶת וְנֶעֱלָם בֵּין שְׁבִילֵי בֵּית הַקְּבָרוֹת.
אָבִי הִתְכּוֹפֵף שֶׁלָּהּ אֶבֶן קְטַנָּה וְהִנִּיחַ אוֹתָהּ עַל הַקֶּבֶר. לְרֶגַע קָט הוּא נִשְׁאַר כָּפוּף כְּאִילּוּ לָחַשׁ דְּבַר מָה וְאָז הִתְרוֹמֵם לְאִיטּוֹ הִזְדַּקֵּף יִישֵּׁר אֶת שַׁרְווּלֵי מִכְנָסָיו וְהִתְקָרֵב לְעֵבֶר הָאֲבֵלִים. הוּא לֹא הוֹשִׁיט יָדוֹ לִלְחִיצָה כַּמְּקוּבָּל מִשּׁוּם שֶׁכְּמוֹתָם וְכָמוֹנִי יָדַע שֶׁיָּדוֹ תִּישָּׁאֵר תְּלוּיָה בָּאֲוִויר. הוּא נָד בְּרֹאשׁוֹ קַלּוֹת, הִפְטִיר כַּמָּה מִילִּים שֶׁלֹּא זָכוּ לְמַעֲנָהּ, הִסְתּוֹבֵב וּבַהֲלִיכָהּ זְקוּפָה תְּמִירָה שָׁם פָּנָיו לְעֵבֶר הַיְּצִיאָה, כְּאִילּוּ מְאוּמָה לֹא קָרָה, לֹא הַיּוֹם וְלֹא אָז. יָדַעְתִּי בְּדִיּוּק הֵיכָן יַעֲבוֹר בְּדַרְכּוֹ לְשַׁעַר בֵּית קְבָרוֹת. הִקְדַּמְתִּי אוֹתוֹ בְּכַמָּה צְעָדִים וְנֶעֱצַרְתִּי לְיַד מַצָּבָהּ  שְׁנֵי לוּחוֹת הַבְּרִית שֶׁעָלֶיהָ הָיָה חָקוּק: "דָּוִד וְיָאִיר הַנֶּאֱהָבִים וְהַנְּעִימִים בְּחַיֵּיהֶם וּבְמוֹתָם לֹא נִפְרָדוּ." בָּהִיתִי בְּשֵׁמוֹת. דָּוִד גּוֹלְדֶּנְבֵּרְג עַל הָאַחַת וְיָאִיר מִזְרָחִי עַל הַשְּׁנִיָּיה. הִכַּרְתִּי אוֹתָם הֵיטֵב וְהֵם הִכִּירוּ אוֹתִי אֲפִילּוּ טוֹב יוֹתֵר, אוֹ אוּלַי נָכוֹן יִהְיֶה לוֹמַר, בְּמֵעֵין מִשְׂחַק מִילִּים לֹא מְתוּחְכָּם, עָמוֹק יוֹתֵר. לֹא הָיִיתִי צָרִיךְ לְהָמִיר אֶת הַתַּאֲרִיכִים  שֶׁצִּייְּנוּ אֶת שְׁנוֹת הַלֵּידָה וְהַמָּוֶות. יָדַעְתִּי בְּדִיּוּק בְּנֵי כַּמָּה הָיוּ כַּאֲשֶׁר הַגִּ'יפּ הַצְּבָאִי שֶׁקִּיבֵּל דָּוִד בְּאֶחָד מְסוֹפֵי הַשָּׁבוּעַ הִתְדַּרְדֵּר לַתְּהוֹם. מוּמְחֵי הַמִּשְׁטָרָה קָבְעוּ שֶׁכָּשַׁל טֶכְנִי גָּרַם לְאוֹבְדַן הַבְּלָמִים. הַחִימוֹשְׁנִיק שֶׁעָבַד עַל הַגִּ'יפּ נִידּוֹן לִשְׁלוֹשִׁים וַחֲמִישָּׁה יְמֵי מַחְבּוֹשׁ עַל לֹא עָוֶול בְּכַפּוֹ. לַמִּשְׁטָרָה לֹא הָיָה מוּשָּׂג מָה אוֹמֵר הַדַּף שֶׁנִּמְצָא לְיַד הַגִּ'יפּ הַמְּרוּסָּק שֶׁבּוֹ הָיָה כָּתוּב: מִשָּׁלוֹשׁ יוֹצֵא אֶחָד, וְאַרְיֵה "הַמְּחַסֵּל" שׁוּב הִצְדִּיק אֶת הַמּוֹנִיטִין שֶׁנִּרְשַׁם עַל שְׁמוֹ.
עָמַדְתִּי לְיַד הַקְּבָרִים וְהִמְתַּנְתִּי, מַקְפִּיד שֶׁמְּפַקֵּד הַטַּיֶּיסֶת לְעָתִיד יַבְחִין בִּי. הוּא פָּסַע זָקוּף וְתָמִיר, מִשְׁקְפֵי הרייבאנד עַל אַפּוֹ וְחִיּוּךְ דַּק שֶׁל שְׂבִיעוּת רָצוֹן וְשַׁחְצָנוּת מֵרוּחַ עַל פָּנָיו, זֶה אוֹתוֹ הַחִיּוּךְ שֶׁהָיָה לוֹ עוֹד כְּשֶׁהָיָה מַדְרִיךְ נוֹעַר בְּ"מַכַּבִּי צָעִיר" וְכָל הַבָּנוֹת הָיוּ מְאוֹהָבוֹת בּוֹ וַאֲבִיבָה יוֹתֵר מִכָּל. הוּא נֶעֱצַר לְיַד הַמַּצֵּבוֹת וְאָז הִבְחִין בִּי. הוּא כַּנִּרְאֶה לֹא הָיָה בָּטוּחַ שֶׁהוּא מְזַהֶה אוֹתִי אַחֲרֵי שָׁנִים כֹּה רַבּוֹת. הוּא הֵסִיר אֶת מִשְׁקְפֵי הַטַּיָּיסִים שֶׁלּוֹ וּמַבָּטֵינוּ הִצְטַלְּבוּ. שָׁנִים חִיכִּיתִי לָרֶגַע הַזֶּה, דִּמְיַינְתִּי אוֹתוֹ בַּחֲלוֹמוֹתַיי הָזִיתִי אוֹתוֹ בְּהָקִיץ וְהִנֵּה כָּעֵת כְּשֶׁהִגִּיעַ רָעַדְתִּי כּוּלִּי וְלִבִּי פִּרְכֵּס וְהָלַם בְּעוֹז בְּרַקּוֹתַיי כְּמוֹ פַּטִּישׁ אֲוִויר הַמְּפוֹרָר קִיר בֵּטוֹן. הִשְׁתַּדַּלְתִּי שֶׁלֹּא לְהַשְׁפִּיל מַבָּט. קָפַצְתִּי אֶת שְׂפָתַיי וְלֹא הוֹצֵאתִי מִילָּה מִפִּי לַמְרוֹת רְצוֹנִי לִזְעוֹק וְלִצְעוֹק בְּקוֹל גָּדוֹל, לְפָחוֹת כְּמוֹ אָז עַל הַמַּצֵּבָה הַהִיא, זוֹ שֶׁזּוֹכֶרֶת אֶת קְלוֹנִי. רָצִיתִי לִפְרוֹק אֶת הַגּוּשׁ הַכָּבֵד וְהַחוֹנֵק, לְהוֹצִיא אֶת כָּל מָה שֶׁקָּבוּר בְּתוֹכִי שָׁנִים כֹּה רַבּוֹת – אַךְ פִּי הָיָה יָבֵשׁ וּמֵיתְרֵי הַקּוֹל שֶׁלִּי כְּאִילּוּ נִקְרְעוּ וְנִדְמוּ.
וְהוּא, קַד קַלּוֹת בְּרֹאשׁוֹ בִּתְנוּעָה כִּמְעַט בִּלְתִּי נִרְאֵית לְעַיֵּין שֶׁצִּייְּנָה כִּי לֹא רַק שֶׁזָּכַר אוֹתִי אֶלָּא גַּם הֵבִין מַדּוּעַ אֲנִי עוֹמֵד בַּמָּקוֹם שֶׁבּוֹ אֲנִי עוֹמֵד. לְרֶגַע הָיָה נִדְמֶה שֶׁאֲנִי רוֹאֶה סִימָן שֶׁל פַּחַד בְּעֵינָיו כְּמִי ש מַבָּטוֹ אֶל הַמָּוֶות אַךְ זֶה חָלַף וְנֶעֱלַם כְּהֶרֶף עַיִן. וּבִמְקוֹם זֹאת, וַאֲנִי מוּכָן לְהִישָּׁבַע בְּחַיֵּי הַנֶּצַח שֶׁל אִמִּי שֶׁקְּבוּרָה לֹא הַרְחֵק מִשָּׁם, מִצְמֵץ בְּעֵינָיו. שְׁלוֹשָׁה מִצְמוּצִים מְהִירִים. הַפְסָקָה. וְאָז מִצְמוּץ אֶחָד נוֹסָף. וְאָז חָבַשׁ אֶת מִשְׁקָפָיו וְהִסְתַּלֵּק בְּצַעַד בָּטוּחַ כְּשֶׁגַּבּוֹ הֶחָשׂוּף מוּפְנֶה אֵלַי. הִנְהַנְתִּי בְּרָאשֵׁי לְעֵבֶר דְּמוּת שֶׁעָמְדָה לֹא הַרְחֵק מִשָּׁם, חֲבוּיָה בְּצִלּוֹ שֶׁל אֶחָד הָעֵצִים וְאַרְיֵה נָגַע קַלּוֹת בְּאוֹזְנוֹ הַיְּמָנִית וְהֵחֵל פּוֹסֵעַ בְּנִיחוּתָא אַחֲרֵי אָבִי.
וּבְאוֹתוֹ רֶגַע חָזַרְתִּי שָׁנִים רַבּוֹת לְאָחוֹר.
לְאוֹתוֹ יוֹם שֶׁבּוֹ קִיבַּלְתִּי מַעֲטָפָה מֵאָמֵרִיקָה וּבְתוֹכָהּ מִכְּתַב מַצְּבֵי צְחוֹרִי, שֶׁהָיָה חָבֵר שֶׁלִּי בַּשָּׁנָה שֶׁהָיָה בָּאָרֶץ וְלִפְנֵי שֶׁהוֹרָיו חָזְרוּ לְאָמֵרִיקָה. זֶה הָיָה מִכְתָּב קָצָר שֶׁהִתְחִיל בְּמִילּוֹת בְּרָכָה שִׁגְרָתִיּוֹת וּשְׁאֵלוֹת רִשְׁמִיּוֹת לִשְׁלוֹמִי אַךְ לֹא הַהִתְעַנְיְינוּת בִּשְׁלוֹמִי הָיְתָה הַגּוֹרֵם לַמִּכְתָּב אֶלָּא פְּגִישָׁה מַפְתִּיעָה, אוֹ לְיֶתֶר נָכוֹן הַתַּקָּלוֹת שֶׁהָיְיתָה לוֹ עִם מִי שֶׁהוּא כִּינָּה וּמִי שֶׁרָצִיתִי וְלֹא זָכִיתִי: "אֲהוּבָתְךָ אֲבִיבָה". צְבִי פָּגַשׁ אוֹתָהּ כַּאֲשֶׁר בִּיקֵּר אֶת אִמּוֹ בְּסָנָטוֹרְיוּם בְּלוֹס אַנְגֵּ'לֶס. עוֹד לִפְנֵי שֶׁקָּרָאתִי אֶת הַמִּכְתָּב כְּבָר הָיִיתִי מְבוֹהָל. יָדַעְתִּי שֶׁאִמָּא שֶׁל צְבִי חָטְפָה הִתְמוֹטְטוּת עֲצַבִּים עוֹד כְּשֶׁהָיוּ בָּאָרֶץ וְזוֹ הַסִּיבָּה שֶׁהֵם חָזְרוּ לְלוֹס אַנְגֵּ'לֶס, וּמֵאָז אִמּוֹ יוֹצֵאת וְנִכְנֶסֶת לְסָנָטוֹרְיוּם שֶׁזֶּה בְּעֶצֶם בֵּית מְשׁוּגָּעִים אִם לֹא רוֹצִים לִהְיוֹת פּוֹלִיטִיקָלִי קוֹרֶקְט. גַּם כַּיּוֹם אֲנִי רוֹאֶה אֶת הַמִּילִּים שֶׁכָּתַב מוּל עֵינַיי וְאֵינִי שׁוֹכֵחַ פְּסִיק.
"אֲבִיבָה עָשְׂתָה אֶת עַצְמָהּ שֶׁהִיא לֹא מַכִּירָה אוֹתִי. אֲבָל אֲנִי זִיהִיתִי אוֹתָהּ מִיָּד. גַּם שָׁם בְּחָלוּק הַלָּבָן וּבְשֵׂיעָר פָּרוּעַ וְעֵינַיִים כְּבוּיוֹת הִיא עָדִין הָיְתָה יָפֶה. הִיא עָמְדָה מֵרָחוֹק וְצָפְתָה בִּי מְשׂוֹחֵחַ עִם אִמִּי וּמַמָּשׁ לִפְנֵי שֶׁיָּצָאתִי הִיא רָצָה אֵלַי בְּאָמוֹק. סָנִיטָר שָׁחוֹר גָּדוֹל רָץ אַחֲרֶיהָ וְצָעַק לָהּ סְטוֹפּ. בֶּטַח פַּחַד שֶׁהִיא הוֹלֶכֶת לִפְגּוֹעַ בִּי. הִיא נֶעֶצְרָה לִידֵי וְדָחֲפָה לִי אֶת הַפֶּתֶק הַזֶּה לְיַד וּבִיקְּשָׁה מִמֶּנִּי שֶׁאַעֲבִיר אוֹתוֹ אֵלֶיךָ. הִיא לֹא אָמְרָה כְּלוּם חוּץ מִזֶּה וְנָתְנָה לְסָנִיטָר לְהוֹבִיל אוֹתָהּ לְבִנְיָן." כָּךְ הָיָה כָּתוּב. מִתּוֹךְ הַמַּעֲטָפָה נֶשֶׁר פֶּתֶק מְקוּמָּט. יִישַּׁרְתִּי אוֹתוֹ בְּגַב יָדִי. אוֹתִיּוֹת אֲדוּמּוֹת גְּדוֹלוֹת מְרוּחוֹת צָעֲקוּ: מִשָּׁלוֹשׁ יוֹצֵא אֶחָד!!!!! עִם הַרְבֵּה-הַרְבֵּה סִימָנֵי קְרִיאָה.
אָז אֲבִיבָה לֹא נָסְעָה לַדּוֹדִים שֶׁלָּהּ כְּמוֹ שֶׁרְאוּבֵן סִיפֵּר לִי כְּשֶׁשָּׁאַלְתִּי אוֹתוֹ לְאָן הִיא נֶעֶלְמָה בְּמַפְתִּיעַ אָז לִפְנֵי הַרְבֵּה שָׁנִים. וְלֹא רַק הִיא נֶעֶלְמָה מֵהַבַּיִת שֶׁל רְאוּבֵן אֶלָּא גַּם שִׁמְעוֹן אָחִיו הָאוֹטִיסְט שֶׁנִּשְׁלַח לְמוֹסָד מְיוּחָד פְּרָטִי לִילָדִים כָּמוֹהוּ. אַף אֶחָד לֹא יָדַע מֵאֵין הָיָה לָהֶם פִּתְאוֹם כֶּסֶף לַמּוֹסָד הַזֶּה וּרְאוּבֵן בְּעַצְמוֹ לֹא יָדַע וְאִמָּא שֶׁלִּי אָמְרָה שֶׁאוּלַי הָעוֹבֶדֶת הַסּוֹצְיָאלִית עֶזְרָה לָהֶם. אַשְׁרֵי הַמַּאֲמִין.
אֲבִיבָה בְּבֵית מְשׁוּגָּעִים. לֹא יָכוֹלְתִּי לְעַכֵּל אֶת הַמַּחֲשָׁבָה הַזּוֹ. זָכַרְתִּי שֶׁכַּמָּה חוֹדָשִׁים לִפְנֵי שֶׁנֶּעֶלְמָה הִיא פִּתְאוֹם הִסְתַּגְּרָה בַּבַּיִת וְלֹא רָצְתָה לָצֵאת וְלִרְאוֹת אַף אֶחָד.
הִסְתַּכַּלְתִּי עַל הַפֶּתֶק הַמְּקוּמָּט: "מִשָּׁלוֹשׁ יוֹצֵא אֶחָד". מָה זֶה צָרִיךְ לְהַבִּיעַ? זֶה מִשְׂחַק הַגְרָלָה שֶׁכָּל יֶלֶד מַכִּיר. מִסְתַּדְּרִים בְּמַעְגָּל וּמְנַפְנְפִים יָדַיִים כְּלַפֵּי הַמֶּרְכָּז וְקוֹרְאִים בְּיַחַד בְּקוֹל 'מִשָּׁלוֹשׁ יוֹצֵא אֶחָד' וְאָז כָּל אֶחָד פּוֹרֵשׂ אֶת כַּף יָדוֹ. גַּב כַּף הַיָּד הוּא "שָׁחוֹר" וּפָנִים כַּף הַיָּד הוּא "לָבָן". מִי שֶׁכַּף הַיָּד שֶׁלּוֹ שׁוֹנָה מִשְּׁנֵי הָאֲחֵרִים זוֹכָה. אִם כּוּלָּם "שָׁחוֹר" אוֹ "לָבָן" אָז עוֹשִׂים מִשְׂחָק חוֹזֵר.
חָשַׁבְתִּי שֶׁזֶּה אוּלַי סַמְמָן לַשִּׁיגָּעוֹן שֶׁלָּהּ אֲבָל לָמָּה דַּוְוקָא זֶה? לָמָּה דַּוְוקָא לִי? הִיא הֲרֵי לֹא שְׁמָהּ עָלַי בִּכְלָל לִפְנֵי כֵן. הִיא יָדְעָה שֶׁאֲנִי מְאוֹהָב בָּהּ אֲבָל בִּשְׁבִילָהּ הָיִיתִי יַלְדּוֹן מְטוּפָּשׁ מְאוֹהָב. הֶחָבֵר הַקָּטָן שֶׁל אָחִיהָ הַצָּעִיר שֶׁמִּכִּרְכָּר סְבִיבָה וְעוֹשֶׂה עֲבוּרָהּ כָּל שְׁלִיחוּת שֶׁרַק תְּבַקֵּשׁ – רַק שֶׁתְּחַיֵּיךְ לְעֶבְרוֹ, רַק שֶׁתְּלַטֵּף אֶת רֹאשׁוֹ וְהוּא (זֶה אֲנִי כַּמּוּבָן) כְּמוֹ כְּלַבְלַב מְאוּשָּׁר מַבִּיט בָּהּ וּמְצַפֶּה לְעוֹד. אֲבָל אֲבִיבָה כְּמוֹ גִּילָּה מִ"שִׁיר הַשְּׁכוּנָה" שֶׁל "הַתַּרְנְגוֹלִים", הָיְיתָה מְאוֹהֶבֶת בַּאֲבִי, אָז הַמַּדְרִיךְ הֶחָתִיךְ בְּ"מַכַּבִּי צָעִיר" וְהַיּוֹם טַיָּיס מְעוּטָּר וּמוּעֲמָד לִהְיוֹת מְפַקֵּד טַיֶּיסֶת. הִיא הָיְתָה מִסְתּוֹבֶבֶת עַל יָדוֹ אִם צָרִיךְ אוֹ לֹא צָרִיךְ וּמִלְּפַנְיָה הִזְדַּקְּרוּ שָׁדֶיהָ שֶׁכְּבָר עָבְרוּ אֶת שָׁלָב הַנִּיצָּנִיּוֹת וְהָיוּ תַּפּוּחִים וַעֲגַלְגַּלִּים וְגַם מִבַּעַד לְחָזִיָּיה הָיָה נִיתָּן לְהַבְחִין בְּפִטְמוֹתֶיהָ הַזְּקוּרוֹת וְאָבִי לֹא נִשְׁאַר אָדִישׁ כְּלָל וּכְלָל. כְּבָר אָז יָדְעוּ כּוּלָּם בַּשְּׁכוּנָה שֶׁהוּא קִיבֵּל זִימּוּן לְמִבְדָּקִים לְקוּרְס טַיָּיס וְלֹא הָיְתָה בַּת שֶׁלֹּא חָלְמָה עָלָיו אַךְ זוֹ שֶׁזָּכְתָה הָיְתָה אֲבִיבָה הַיָּפָה. אַחֲרֵי כָּל פְּעוּלָּה בְּ"מַכַּבִּי צָעִיר" הוּא הָיָה מַזְמִין אוֹתָהּ לְפָלָאפֶל וּמְלַוֶּוה אוֹתָהּ הַבַּיְתָה בַּדֶּרֶךְ הֲכִי אֲרוּכָּה שֶׁנִּיתָּן הָיָה לְהַעֲלוֹת עַל הַדַּעַת. וַאֲנִי נַעַר מִתְבַּגֵּר וּמְחוּצְ'קָן הָיִיתִי מִסְתַּכֵּל בַּזּוּג הַמַּלְכוּתִי וְהָאֲצִילִי הַזֶּה וּמְקַנֵּא עַד זוֹב דְּמָעוֹת. כְּשֶׁאֲנִי אוֹמֵר מִסְתַּכֵּל אֲנִי בְּעֶצֶם מִתְכַּוֵּון לְכָךְ שֶׁהָיִיתִי עוֹקֵב אַחֲרֵיהֶם. הוֹלֵךְ אַחֲרֵיהֶם כְּמוֹ צֵל, מִסְתַּתֵּר מֵאֲחוֹרֵי עַמּוּדֵי חַשְׁמַל, נֶחְבָּא בֵּין פַּחֵי אַשְׁפָּה, מִשְׁתַּטֵּחַ מֵאֲחוֹרֵי שִׂיחִים אוֹ מְזַנֵּק לַחֲצֵרוֹת בָּתִּים. פּוֹחֵד מֵהָרֶגַע שֶׁבּוֹ יַבְחִינוּ בִּי וְיַחְשְׂפוּ אֶת קְלוֹנִי בָּרַבִּים. אֲבָל אֲבִיבָה וְאָבִי, הָיוּ שְׁקוּעִים בְּעַצְמָם שֶׁאֲפִילּוּ פְּצָצַת אָטוֹם, אִילּוּ נָפְלָה עַל רָאשֵׁיהֶם מַמָּשׁ, לֹא הָיְתָה מַסִּיחָה אֶת דַּעְתָּם וַאֲנִי הָיִיתִי מִשְׁתַּגֵּעַ. הָיִיתִי חוֹזֵר הַבַּיְתָה עַצְבָּנִי, מַשְׁלִיךְ אֶת עַצְמִי עַל הַמִּיטָּה וְצוֹעֵק עַל אִמָּא שֶׁלִּי שֶׁאֲנִי בְּסֵדֶר, וְשֶׁתַּנִּיחַ לִי וְשֶׁתַּעֲזוֹב אוֹתִי לְנַפְשִׁי. הִיא הֲרֵי בַּחַיִּים לֹא תִּהְיֶה מְסוּגֶּלֶת לְהָבִין מָה זֶה לִהְיוֹת מְאוֹהָב עַל אֱמֶת. וּבַלַּיְלָה מִתַּחַת לַשְּׂמִיכָה הָיִיתִי לוֹפֵת אֶת זַכְרוּתִי הַמִּתְקַשֶּׁה וְרוֹאֶה לְנֶגֶד עֵינַי אֶת יָדוֹ שֶׁל אָבִי מַחֲלִיקָה וּמְלַטֶּפֶת אֶת יַשְׁבָנָהּ שֶׁל אֲבִיבָה, וְהָיִיתִי שׁוֹמֵעַ אוֹתָהּ מְצַחְקֶקֶת וְאוֹמֶרֶת לוֹ שֶׁהוּא יֶלֶד רַע אֲבָל לֹא מְמַהֶרֶת לְהָסִיט אֶת יָדוֹ, וְכָךְ הָיִיתִי מַתִּיז אֶת כְּאֵבֵי וּמַסְפִּיג אוֹתוֹ בְּמַצְּעֵי הַמִּיטָּה. וְאַחֲרֵי זֶה, סָחוּט וּמְבוּזֶּה, לַיְלָה וְעוֹד לַיְלָה, לַיְלָה אַחֲרֵי לַיְלָה הָיִיתִי נִשְׁבָּע לְעַצְמִי שֶׁלְּעוֹלָם לֹא שׁוּב. וְתָמִיד הָיִיתִי שָׁב.
לָקַחְתִּי אֶת הַפֶּתֶק וְאֶת הַמִּכְתָּב וְהָלַכְתִּי לָמָּה שְׁכוּנָה "הַחֶדֶר" שֶׁל רְאוּבֵן. אַחֲרֵי אוֹתוֹ אֵירוּעַ אֲבִיבָה לֹא הָיְתָה מוּכָנָה שֶׁרְאוּבֵן יַמְשִׁיךְ לָגוּר אִיתָּהּ בְּאוֹתוֹ חֶדֶר כְּמוֹ שֶׁהָיָה מֵאָז שֶׁנּוֹלְדוּ, וּלְאַבָּא שֶׁל רְאוּבֵן לֹא הָיְיתָה בְּרֵירָה.
בִּקְצֵה הֶחָצֵר שֶׁלָּהֶם הָיָה מַחְסָן עֵץ שֶׁקִּירוֹתָיו הָיוּ מְחוּפִּים בִּנְיָיר זֶפֶת שָׁחוֹר שֶׁחָסַם בִּגְבוּרָה חֲדִירַת אֲוִיר קַר. מֵעָלָיו הָיָה גַּג אַסְבֵּסְט גַּלִּי אָפוֹר וּמִתְפּוֹרֵר, שֶׁכְּמוֹתוֹ הָיוּ בְּכָל סְכָכוֹת הָאִימּוּנִים בַּצָּבָא וְשֶׁאֵין לָדַעַת כַּמָּה רִבְבוֹת חָלוּ בְּסַרְטָן מִנְּשִׁימַת אַבְקוֹ, עַד שֶׁנֶּאֱסַר בּוֹ הַשִּׁימּוּשׁ. בַּמַּחְסָן דָּחוּס וְעָבַשׁ זֶה הָיוּ שֶׁמּוֹרִים כְּלֵי הָעֲבוֹדָה וְהַגִּינָּה שֶׁלָּהֶם. הָיוּ שָׁם קְעָרוֹת מַחֲלִידוֹת מַפַּח שֶׁהָאֵמַיְיל הַלָּבָן שֶׁלָּהֶם סָדוּק, חוּטֵי תִּייֵּל חֲלוּדִים, מַעְדֵּר עִם יָדִית עֵץ קְצָרָה, מֶגְרָפָה עֲקוּמַּת שִׁינַּיִים, דְּלָיִים שֶׁל סִיד, סְמַרְטוּטִים, נִבְרֶשֶׁת יְשֵׁנָה, כִּסְאוֹת שְׁבוּרִים, שׁוּלְחָן מִתְקַפֵּל לְפֶסַח, וְעוֹד מִינֵי גְּרוּטָאוֹת שֶׁסָּפֵק אִם אֵי פַּעַם הָיָה לָהֶם שִׁימּוּשׁ וְנִשְׁמְרוּ לְמִקְרֶה שֶׁאוּלַי יִמְצְאוּ נְחוּצִים. וּפַעַם, כְּשֶׁהָיָה לָהֶם כֶּלֶב שְׁמִירָה, אַבָּא שֶׁל רְאוּבֵן הָפַךְ אֶת הַמַּחְסָן גַּם לַמְּלוּנָה וְהוּא גָּר שָׁם (הַכֶּלֶב לֹא אַבָּא שֶׁל רְאוּבֵן), עַד שֶׁיּוֹם אֶחָד גָּנְבוּ אוֹתוֹ (אֶת הַכֶּלֶב), אֲבָל זֶה כְּבָר סִיפּוּר אַחֵר. אֶת הַמַּחְסָן הַקָּטָן הַזֶּה הָפַךְ אַבָּא שֶׁל רְאוּבֵן לַחֶדֶר. הוּא צָבַע אֶת קִירוֹת הָעֵץ מִבִּפְנִים, הִתְקִין מְנוֹרָה חֲשׂוּפָה עַל חוּט חַשְׁמַל מְעוּקָּל, הֶעֱמִיד מְאַוְורֵר בַּעַל שָׁלוֹשׁ כְּנָפַיִים, בָּנָה מַדָּפִים, וְהֶעֱבִיר לְשָׁם אֶת הַמִּיטָּה שֶׁל רְאוּבֵן וְאֶת רְאוּבֵן בְּעִקְבוֹתֶיהָ.
דָּפַקְתִּי עַל הַדֶּלֶת בְּכוֹחַ. רְאוּבֵן פֶּתַח. לֹא חִיכִּיתִי לַהַזְמָנָה לְהִיכָּנֵס. דָּחַפְתִּי אוֹתוֹ וְהִנַּחְתִּי אֶת הַמִּכְתָּב וְאֶת הַפֶּתֶק עַל הַשּׁוּלְחָן. רְאוּבֵן הָיָה חִיוֵּור כְּשֶׁקָּרָא.
"וְיָדַעְתָּ כָּל הַזְּמַן שֶׁהִיא לֹא אֵצֶל הַדּוֹדִים וְשִׁיקַּרְתָּ לִי," אָמַרְתִּי בִּיבוֹשֶׁת.
"לֹא שִׁיקַּרְתִּי. הִיא בֶּאֱמֶת נָסְעָה אֲלֵיהֶם לָנוּחַ אֲבָל בְּסוֹף לֹא הָיְתָה לָהֶם בְּרֵירָה... זֶה מָה שֶׁאַבָּא שֶׁלִּי אָמַר לִי," אָמַר רְאוּבֵן כְּשֶׁהוּא אוֹחֵז בַּפֶּתֶק וְחוֹזֵר וּמַעְיָין בּוֹ כְּמִי שֶׁמְּנַסֶּה לַחְדּוֹר לִצְפוּנוֹת הַחִידָה שֶׁטּוֹמְנוֹת שְׁלוֹשֶׁת הַמִּילִּים הָאֲדוּמּוֹת שֶׁהַנְּקוּדּוֹת בִּקְצֵה סִימָנֵי הַקְּרִיאָה שֶׁלָּהֶן דָּמוֹ לְכִתְמֵי דָּם.
"אֲבָל, לָמָּה הִיא נָסְעָה אֲלֵיהֶם. כָּכָה בְּאֶמְצַע שְׁנַת הַלִּימּוּדִים? חַיֶּיבֶת לִהְיוֹת סִיבָּה!" הִתְעַקַּשְׁתִּי.
רְאוּבֵן בָּחַן אוֹתִי בְּמַבָּט מְשׁוּנֶּה כְּאִילּוּ הוּא מְנַסֶּה לַחְדּוֹר לְתוֹךְ צְפוּנוֹת לִבִּי. יָדַעְתִּי שֶׁהוּא מַסְתִּיר מַשֶּׁהוּ.
"רוּבִּי," אָמַרְתִּי בְּקוֹל שֶׁקֶט אַךְ נִרְגָּשׁ. בְּדֶרֶךְ כְּלָל בְּשִׂיחָה רְגִילָה מֵעוֹלָם לֹא פָּנֵינוּ זֶה לָזֶה בְּשֵׁם וַאֲנִי גַּם מֵעוֹלָם לֹא קָרָאתִי לוֹ רוּבִּי כְּפִי שֶׁקָּרְאוּ לוֹ הוֹרָיו. "אִם יֵשׁ דָּבָר אֶחָד שֶׁאֲנִי לֹא מְפַקְפֵּק בּוֹ לְרֶגַע הוּא שֶׁבְּכָל מַצָּב שֶׁאֲנִי לֹא אֶהְיֶה בּוֹ, תָּמִיד אוֹכֶל לִסְמוֹךְ עָלֶיךָ שֶׁתַּעֲמוֹד לְצִדִּי וְשֶׁתַּעֲזוֹב הַכּוֹל כְּדֵי לַעֲזוֹר לִי. תֵּן לִי לָדַעַת שֶׁגַּם אַתָּה מַרְגִּישׁ כָּךְ כְּלַפַּיי. אֲנִי רוֹצֶה לָדַעַת מָה קָרָה, לָמָּה אֲבִיבָה כָּתְבָה אֶת זֶה וְלָמָּה לִי, דַּבֵּר אֵלַי בְּכֵנוּת רוּבִּי, אֲנִי הֶחָבֵר הֲכִי טוֹב וַהֲכִי נֶאֱמָן שֶׁלְּךָ." הִרְגַּשְׁתִּי שֶׁכָּל מִילָּה וּמִילָּה כְּאִילּוּ נֶחְצְבָה מֵעוֹמֶק לִיבִּי וְגַם רְאוּבֵן חָשׁ בְּכָךְ וְהִתְרַצָּה. שְׁנֵינוּ הֲרֵי קָרָאנוּ אֶת אוֹתָהּ חוֹבֶרֶת שֶׁל הָרוֹמָן הָרוֹמַנְטִי שֶׁמִּמֶּנָּה צִיטַּטְתִּי אֶת הַמִּילִּים הַנִּרְגָּשׁוֹת הָאֵלּוּ.
"הִיא הִתְנַהֲגָה מְאֹד מוּזָר לִפְנֵי שֶׁאַבָּא שֶׁלִּי שָׁלַח אוֹתָהּ לְאָמֵרִיקָה. הִיא הָיְתָה מְאֹד עַצְבָּנִית כָּל הַשָּׁבוּעוֹת הָאַחֲרוֹנִים. כָּל הַיּוֹם הִיא הָיְתָה סְגוּרָה בַּחֶדֶר אֲבָל בַּעֲרָבִים הִיא הָיְתָה יוֹצֵאת וּמְשׁוֹטֶטֶת, הַשֵּׁד יוֹדֵעַ אֵיפֹה. אַבָּא שֶׁלִּי הָיָה מִשְׁתַּגֵּעַ. הוּא הָיָה יוֹצֵא לְחַפֵּשׂ אוֹתָהּ וּבִפְעָמִים שֶׁמָּצָא אוֹתָהּ הָיָה מַחֲזִיר אוֹתָהּ בְּכוֹחַ הַבַּיְתָה. אַחֲרֵי הַרְבֵּה וִיכּוּחִים וּצְעָקוֹת הוּא הִסְכִּים שֶׁהִיא תַּחֲזוֹר עַד עֶשֶׂר אֲבָל בִּתְנַאי שֶׁתָּמִיד הִיא תִּהְיֶה עִם עוֹד חֶבְרָה. הוּא אָמַר שֶׁאֶצְלָם בְּעִירָק לֹא הָיָה מַצָּב כָּזֶה שֶׁנַּעֲרָה צְעִירָה יוֹצֵאת לְבַד בַּלַּיְלָה וְשֶׁהִיא עוֹשָׂה בּוּשׁוֹת לְמִשְׁפָּחָה. אֲפִילּוּ אִמָּא שֶׁלִּי, שֶׁבְּדֶרֶךְ כְּלָל, הַרְבֵּה יוֹתֵר סוֹבְלָנִית, הָיְיתָה צוֹעֶקֶת עָלֶיהָ. חָשַׁבְתִּי שֶׁזֶּה אוּלַי בִּגְלַל שֶׁהֶחָבֵר שֶׁלָּהּ צָרִיךְ לְהִתְגַּיֵּיס. הִיא מְאֹד דָּאֲגָה לוֹ. אַתָּה מַכִּיר אוֹתוֹ. אָבִי הַיָּפֶה, הַמַּדְרִיךְ מִ"מַכַּבִּי צָעִיר", זֶה עִם הַטּוּסְטוּס שֶׁכָּל הַבָּנוֹת מְאוֹהָבוֹת בּוֹ."
זֶה מָה שֶׁהָיָה חָסֵר לִי. שֶׁרְאוּבֵן יִזְרֶה מֶלַח עַל הַפְּצָעִים הַפְּעוּרִים שֶׁלִּי. כְּאִילּוּ שֶׁלֹּא יָדַעְתִּי שֶׁבִּשְׁבִיל אֲבִיבָה אֲנִי רַק יַלְדּוֹן צָעִיר, שֶׁאֲפִילּוּ לֹא צָרִיךְ לְהִתְבַּיֵּישׁ מִמֶּנּוּ. פַּעַם כְּשֶׁהָיִיתִי אֶצְלָם בַּחֶדֶר הִיא בִּיקְּשָׁה שֶׁאֶסְתּוֹבֵב כִּי הִיא צְרִיכָה לְהַחֲלִיף חוּלְצָה וְלִלְבּוֹשׁ חֲזִיָּיה. עֶצֶם הַזְכָּרַת הַמִּילָּה חֲזִיָּיה כְּבָר גָּרְמָה לִי לְהַאְדִּים וּבְקוֹשִׁי נָשַׁמְתִּי. הִיא אֲפִילּוּ לֹא חִיכְּתָה שֶׁאֶסְתּוֹבֵב וְהִתְחִילָה לְהָרִים אֶת הַחוּלְצָה. אֲנִי נִבְהַלְתִּי, הִפְנֵיתִי אֶת פָּנַיי בִּמְהִירוּת לַקִּיר, עָצַמְתִּי אֶת עֵינַיי בְּכָל הַכּוֹחַ, שָׁמַעְתִּי אֶת רִשְׁרוּשׁ הַבְּגָדִים הַמִּתְחַלְּפִים וְהִרְגַּשְׁתִּי אֵיךְ אֲנִי עוֹלֶה בַּלֶּהָבוֹת. גַּם כְּשֶׁהִיא אָמְרָה שֶׁאֲנִי יָכוֹל כְּבָר לְהִסְתּוֹבֵב לָקַח לִי כַּמָּה דַּקּוֹת עַד שֶׁהִרְשֵׁיתִי לְעַצְמִי לְהִסְתּוֹבֵב כִּי לֹא רָצִיתִי שֶׁתִּרְאֶה כַּמָּה לוֹהֲטִים פָּנַיי. וּבַלַּיְלָה מִתַּחַת לַשְּׂמִיכָה צִינַּנְתִּי אֶת עַצְמִי שׁוּב וָשׁוּב וְגַם כַּאֲשֶׁר הַחִיכּוּךְ פָּצַע אֶת קְצֵה אַבְרִי, לֹא פָּסַקְתִּי וְלֹא נִרְגַּעְתִּי.
"הִיא מְאֹד פָּחֲדָה שֶׁיִּקְרֶה לוֹ מַשֶּׁהוּ בְּגִיבּוּשׁ וְשֶׁאוּלַי הוּא יִפְצַע וְגַם כָּל הַשְּׁמוּעוֹת בָּעִיתּוֹנִים וּבָרַדְיוֹ שֶׁאוּלַי תִּהְיֶיה מִלְחָמָה בְּקָרוֹב, הִלְחִיצוּ אוֹתָהּ מְאֹד. פַּעַם שָׁמַעְתִּי אוֹתָהּ מְבַקֶּשֶׁת מִמֶּנּוּ שֶׁיְּוַותֵּר וְשִׁילֵּךְ לִהְיוֹת ג'וֹבְּנִיק בַּקִּרְיָה כִּי הוּא בֵּן יָחִיד. הוּא צָחַק עָלֶיהָ וְאָמַר שֶׁכָּל הַחַיִּים שֶׁלּוֹ הוּא חוֹלֵם לִהְיוֹת טַיָּיס קְרָבִי וְזֶה מָה שֶׁיִּהְיֶה וְהִרְגִּיעַ אוֹתָהּ שֶׁהַכּוֹל יִהְיֶה בְּסֵדֶר וְשֶׁהִיא עוֹד תִּהְיֶה גֵּאָה בְּכַנְפֵי הַטַּיָּיס שֶׁלּוֹ."
"טוֹב, זֶה טִבְעִי שֶׁהִיא תִּדְאַג לוֹ." אָמַרְתִּי בְּקוֹל צַפְצְפָנִי, כָּזֶה שֶׁיּוֹצֵא לַאֲנָשִׁים שֶׁלֹּא יוֹדְעִים לְשַׁקֵּר כַּאֲשֶׁר הֵם מְשַׁקְּרִים.
"לֹא יוֹדֵעַ. הִיא לֹא אִמָּא שֶׁלּוֹ. וּבַלַּיְלָה לִפְנֵי הַגִּיּוּס שֶׁלּוֹ, הִיא מְאוֹד הִתְרַגְּשָׁה. הִיא אָמְרָה שֶׁהֵם הוֹלְכִים לְסֶרֶט וְשֶׁזֶּה יִהְיֶה עֶרֶב חָשׁוּב מְאֹד. הִיא חָזְרָה מְאוּחָר מְאֹד. אֲנִי כְּבָר יָשַׁנְתִּי וְהִתְעוֹרַרְתִּי כְּשֶׁהִיא נִכְנְסָה. אַבָּא שֶׁלִּי צָעַק שֶׁבִּגְלָלָהּ הֵם לֹא יֶשְׁנוֹ כָּל הַלַּיְלָה אֲבָל הִיא לֹא עָנְתָה לוֹ. שָׁמַעְתִּי אוֹתָהּ נִכְנֶסֶת לַמִּקְלַחַת וְטוֹרֶקֶת אֶת הַדֶּלֶת. הִיא הִסְתַּגְּרָה שָׁם וְלֹא יָצְאָה. אִמָּא שֶׁלִּי דָּפְקָה עַל הַדֶּלֶת וְצָעֲקָה לָהּ לָצֵאת, אֲבָל הִיא קָרְאָה שֶׁיַּעַזְבוּ אוֹתָהּ בִּמְנוּחָה וְשֶׁיַּנִּיחוּ לָהּ. בְּסוֹף אַבָּא שֶׁלִּי בִּיקֵּשׁ מֵאִמָּא שֶׁלִּי לַעֲזוֹב אוֹתָהּ וְשֶׁמָּחָר בַּבּוֹקֶר הוּא כְּבָר יְטַפֵּל בָּהּ. הִיא נִשְׁאֲרָה אֵיזֶה חֲצִי שָׁעָה בָּאַמְבַּטְיָה עִם הַדּוּשׁ פָּתוּחַ וְהִתְקַלְּחָה. זֶה הָיָה מְאֹד מְשׁוּנֶּה."
"מָה מְשׁוּנֶּה? שֶׁהִיא הִתְקַלְּחָה?" קוֹלִי שׁוּב הָיָה סָדוּק וְצוֹרְמָנִי כְּשֶׁלְּנֶגֶד עֵינַי רָאִיתִי אֶת זִרְמֵי הַמַּיִם הַקָּרִים קוֹלְחִים עַל גּוּפָהּ הָעֵירוֹם וּכְבָר יָדַעְתִּי כֵּיצַד בּוֹדֵד בְּמִיטָּתִי בַּלַּיְלָה אֲצַנֵּן אֶת עַצְמִי בְּטִיפּוֹת לְבַנְבַּנּוּת דְּבֵיקוּת שֶׁיּוּתְּזוּ עַל בִּטְנִי וְעַל חֵזִי.
"כֵּן. הִיא אוֹהֶבֶת לְהִתְקַלֵּחַ בְּמַיִם מַמָּשׁ רוֹתְחִים וְהַבּוֹיְלֵר הָיָה מְכוּבֶּה כָּל הַלַּיְלָה וְהַמַּיִם הָיוּ קָרִים כְּמוֹ קֶרַח וְלַמְרוֹת זֹאת הִיא הִתְקַלְּחָה," הִסְבִּיר רְאוּבֵן.
"אוּלַי סְתָם הִיא פָּתְחָה אֶת הַבֶּרֶז, לֹא לִשְׁמוֹעַ אֶת הַצְּעָקוֹת שֶׁל הַהוֹרִים שֶׁלְּךָ?" נִיסִּיתִי לְהַחֲזִיר לְעַצְמִי אֶת קוֹלִי הָרָגִיל.
"זֶה מָה שֶׁאֲנִי חָשַׁבְתִּי בַּהַתְחָלָה. אֲבָל כְּשֶׁהִיא נִכְנְסָה לַחֶדֶר, הִיא הָיְתָה עֲטוּפָה בַּמַּגֶּבֶת וְהַשֵּׂיעָר שֶׁלָּהּ הָיָה רָטוֹב וְהִיא רָעֲדָה מָקוֹר. שָׁאַלְתִּי אוֹתָהּ מָה קָרָה וְהִיא פָּתְחָה עָלַי פֹּה וְצָעֲקָה שֶׁאֶסְתּוֹם לִפְנֵי שֶׁהִיא שׁוֹחֶטֶת אוֹתִי. וְאָז רָאִיתִי אוֹתָהּ דּוֹחֶפֶת חֲבִילָה מִתַּחַת לַמִּיטָּה שֶׁלָּהּ. זֶה נִרְאֶה כְּמוֹ שַׂק אוֹ מַשֶּׁהוּ דּוֹמֶה. כָּל הַלַּיְלָה הִיא לֹא הִפְסִיקָה לִבְכּוֹת. בַּבּוֹקֶר הִיא קָמָה וְרָצָה שׁוּב לְהִתְקַלֵּחַ, מַמָּשׁ הִשְׁתַּגְּעָה. נִיצַּלְתִּי אֶת הַהִזְדַּמְּנוּת וְחִיפַּשְׂתִּי מִתַּחַת לַמִּיטָּה אֲבָל שׁוּם דָּבָר לֹא הָיָה שָׁם. הִיא בֶּטַח סִילְּקָה אֶת זֶה קוֹדֶם. כְּשֶׁאַבָּא שֶׁלִּי נִיסָּה לִשְׁאוֹל מָה קָרָה, הִיא פָּרְצָה בִּבְכִי וּבָרְחָה לַחֶדֶר וְנַעֲלֶה אֶת עַצְמָהּ. הִיא לֹא נָתְנָה לִי לְהִיכָּנֵס וְאַחֲרֵי אֵיזֶה שָׁעָה הִיא יָצְאָה וְאָמְרָה שֶׁהִיא לֹא יְכוֹלָה לִהְיוֹת אִיתִּי בְּאוֹתוֹ חֶדֶר. כִּי הִיא כְּבָר גְּדוֹלָה. אָמַרְתִּי לָהּ שֶׁזֶּה גַּם הַחֶדֶר שֶׁלִּי וְשֶׁאִם לֹא מַתְאִים לָהּ הִיא יְכוֹלָה לָטוּס מֵהַבַּיִת יַחַד עִם הַטַּיָּיס שֶׁלָּהּ וְאֵיךְ שֶׁאָמַרְתִּי אֶת זֶה הִיא הִפְלִיקָה לִי סְטִירָה וְאִם אַבָּא שֶׁלִּי לֹא הָיָה תּוֹפֵס אוֹתִי אֲנִי לֹא יוֹדֵעַ מָה הָיִיתִי עוֹשָׂה לָהּ. וְאֵיךְ שֶׁהָיִינוּ כָּכָה בְּאֶמְצַע הָרִיב, נִשְׁמְעָה דְּפִיקָה בַּדֶּלֶת. אֲבָל לֹא סְתָם דְּפִיקָה אֶלָּא מַמָּשׁ בְּלַחַץ. בּוּם! בּוּם! בּוּם!. וּמִי אַתָּה חוֹשֵׁב עוֹמֵד בַּפֶּתַח?"
"אָבִי?" שָׁאַלְתִּי בַּחֲרָדָה, מְקַוֶּוה שֶׁאֲנִי טוֹעָה.
"כִּמְעַט. אַבָּא שֶׁלּוֹ. הַיַּרְקָן!" עָנָה רְאוּבֵן וְהִשְׁתַּתֵּק, כְּאִילּוּ הוּא מְהַסֵּס אִם לְהַמְשִׁיךְ בִּכְלָל. רְאוּבֵן מֵעוֹלָם לֹא שֵׁשׁ לְהִיכָּנֵס לִפְרָטִים אִישִׁיִּים מִדַּי עַל מִשְׁפַּחְתּוֹ וּבִמְיוּחָד לֹא עַל אֲבִיבָה.
"מָה הוּא רָצָה?" לֹא יָכוֹלְתִּי לְהִתְאַפֵּק וְשָׁבַרְתִּי אֶת הַשְּׁתִיקָה שֶׁהֵחֵלָּה לְהָעִיק עָלַי. אַף פַּעַם לֹא הָיִיתִי טוֹב בְּמַצָּבִים מַלְחִיצִים. בְּמִשְׂחֲקֵי "מִי יַשְׁפִּיל עֵינַיִים רִאשׁוֹן" אֲנִי תָּמִיד נִשְׁבַּר וְאִם לֹא מַשְׁפִּיל אֶת עֵינַי אָז פּוֹרֵץ בִּצְחוֹק מְטוּפָּשׁ.
"לֹא יוֹדֵעַ. אֲבִיבָה אֵיךְ שֶׁרָאֲתָה אוֹתוֹ, נִהְיְיתָה לְבָנָה כְּמוֹ סִיד, וּבָרְחָה וְנַעֲלֶה אֶת עַצְמָהּ. אִמָּא שֶׁלִּי הִזְמִינָה אוֹתוֹ לְהִיכָּנֵס אֲבָל הוּא בִּיקֵּשׁ שֶׁאַבָּא שֶׁלִּי יָצָא אֵלָיו. אָז אַבָּא שֶׁלִּי הָלַךְ אִיתּוֹ וּכְשֶׁהוּא חָזַר הַפְּנִים שֶׁלּוֹ הָיוּ לְבָנִים כְּמוֹ שֶׁל מֵת. וְכָל מָה שֶׁהוּא אָמַר זֶה שֶׁאֲנִי עוֹבֵר לָגוּר בַּמַּחְסָן כִּי אֲבִיבָה צְרִיכָה חֶדֶר מִשֶּׁלָּהּ." אֶת הַמִּשְׁפָּט הַמּוּרְכָּב הַזֶּה שֶׁרְאוּבֵן הִתְחִיל בְּנִימָה שֶׁל שַׁדְרָן חֲדָשׁוֹת אוֹבְּיֶיקְטִיבִי הוּא סִייֵּם בַּקְּלָלָה עֲסִיסִית שֶׁנָּגְעָה לְמוֹצְאָהּ שֶׁל אֲחוֹתוֹ וּבְדֶרֶךְ עֲקִיפָה לְמוֹצָאוֹ שֶׁלּוֹ.
הִרְגַּשְׁתִּי שֶׁאֲנַחְנוּ בַּמָּבוֹי סָתוּם. הַפֶּתֶק בָּעַר בְּכַף יָדִי. מִשָּׁלוֹשׁ יוֹצֵא אֶחָד. מִיהֵם הַשָּׁלוֹשׁ? מִי הוּא הָאֶחָד שֶׁיּוֹצֵא. פִּתְאוֹם שַׂמְתִּי לֵב שֶׁהָעִבְרִית שְׁגוּיָה. צָרִיךְ לִהְיוֹת "מִשָּׁלוֹשׁ יוֹצֵאת אַחַת" אוֹ מִ"שְׁלוֹשָׁה יוֹצֵא אֶחָד" אֲבָל הַ"תַּגְלִית" הַזּוֹ לֹא קִידְּמָה אוֹתִי לְשׁוּם מָקוֹם.
"תָּבִיא לִרְאוֹת שׁוּב," רְאוּבֵן לָקַח מִמֶּנִּי אֶת הַפֶּתֶק. הוּא קָרֵב אוֹתוֹ לְאַפּוֹ וְרִחְרַח. "אוּלַי הִיא כָּתְבָה מַשֶּׁהוּ בִּכְתַב סְתָרִים בְּמִיץ לִימוֹן? בּוֹא נְחַמֵּם אוֹתוֹ וְנִרְאֶה." לְרֶגַע נִיצְּתָה תִּקְווֹה אֲבָל הִיא פָּקְעָה בְּרֶגַע. חוֹם הַנֵּר לֹא חָשַׂף שׁוּם הוֹדָעָה נִסְתֶּרֶת.
"יֵשׁ לִי הַרְגָּשָׁה שֶׁזֶּה קָשׁוּר לְעֶרֶב הַגִּיּוּס שֶׁל אָבִי. אוּלַי דַּלְיָה יוֹדַעַת מַשֶּׁהוּ," הִרְהֵר רְאוּבֵן בְּקוֹל וְצִייֵּן שֶׁדַּלְיָה הָיְתָה עִם אֲבִיבָה בְּאוֹתוֹ לַיְלָה.
לֹא הִתְלַהַבְתִּי בִּמְיוּחָד לִפְגּוֹשׁ אֶת דַּלְיָה. לֹא כָּל כָּךְ בִּגְלָלָהּ אֶלָּא יוֹתֵר בִּגְלַל אָחִיהָ הַגָּדוֹל אַרְיֵה. הוּא הָיָה מָה שֶׁמְּכַנִּים עֲבַרְיָין קָטָן שֶׁעוֹד יַעֲלֶה לִגְדוּלָּה וְאָכֵן לְיָמִים הוּא הָפַךְ לִמְפוּרְסָם בִּזְכוּת הֱיוֹתוֹ חֵלֶק מִכְּנוּפְיַית רָמַת-עַמִּידָר שֶׁהֵטִילָה אֶת חִיתָּתָהּ עַל רָמַת-גַּן כּוּלָּהּ. בְּאוֹתָם יָמִים הוּא כְּבָר נֶעֱצַר כַּמָּה פְּעָמִים עַל יְדֵי הַמִּשְׁטָרָה וְהָיָה תַּחַת פִּיקּוּחַ קְצִין מִבְחָן. הַהֶכֵּרוּת הָרִאשׁוֹנָה שֶׁלִּי אִיתּוֹ, אִם כָּךְ נִיתָּן לְכַנּוֹת זֹאת, הָיְיתָה כְּשֶׁהָיִיתִי בְּכִיתָּה א'. חָזַרְתִּי הַבַּיְתָה מִבֵּית הַסֵּפֶר כְּשֶׁאַרְיֵה, שֶׁהָיָה אָז בְּכִיתָּה ז', כְּלוֹמַר הָיָה רָשׁוּם בְּיוֹמַן הַמּוֹרֶה כְּתַלְמִיד בַּכִּיתָּה, חָסַם אֶת דַּרְכִּי. נִיסִּיתִי לַחֲמוֹק מִמֶּנּוּ לְלֹא הַצְלָחָה. הוּא הִשְׁתַּעֲשַׁע בִּי כְּמוֹ חָתוּל בָּעַכְבָּר וְאַחֲרֵי שֶׁהִתְחַלְתִּי לִבְכּוֹת הוּא בִּיקֵּשׁ בְּנִימוּס אֶת כּוֹבַע הַפַּרְווֹה עִם הָאוֹזְנִיּוֹת הַמְּרוּפָּדוֹת שֶׁקָּנוּ לִי בִּמְיוּחָד לַחוֹרֶף. הוּא הִסְבִּיר זֹאת בְּכָךְ שֶׁקַּר לוֹ בָּאוֹזְנַיִים. הָיִיתִי יֶלֶד תָּמִים וּבַדְּמָעוֹת אָמַרְתִּי לוֹ שֶׁאִמָּא שֶׁלִּי לֹא מַרְשֶׁה. הוּא פָּרַץ בִּצְחוֹק וְאָמַר שֶׁהִיא לֹא פֹּה וְשֶׁהוּא מַרְשֶׁה וְאָז פָּשׁוּט תָּלַשׁ אוֹתוֹ מֵעָלַיי וְחָבַשׁ אוֹתוֹ עַל רֹאשׁוֹ. הַכּוֹבַע כַּמּוּבָן הָיָה קָטָן עָלָיו אֲבָל זֶה לֹא הִפְרִיעַ לוֹ. פָּרַצְתִּי בִּבְכִי וְנִיסִּיתִי לַחֲטוֹף אֶת הַכּוֹבַע בַּחֲזָרָה. קָפַצְתִּי וְנִתְלִיתִי עָלָיו וְהוּא נִיעֵר אוֹתִי בְּקַלּוּת וְהֵעִיף אוֹתִי לְתוֹךְ שְׁלוּלִית בּוּצִּית. הוּא הִזְהִיר אוֹתִי שֶׁאִם אֲסַפֵּר מַשֶּׁהוּ לְהוֹרַי הוּא יִשָּׁחֵט אוֹתָם. וּכְדֵי לְהָסִיר סָפֵק מִלִּיבִּי הוּא שָׁלַף אוֹלָר קְפִיצִי מִכִּיסוֹ, הוּא קָרֵב אוֹתוֹ מוּל עֵינַיי, לַחַץ עַל הַהֶדֶק וְהַלַּהַב הַחַד וְהַמַּבְהִיק קָפַץ מוּל עֵינַיי. הוּא הֶעֱבִיר אֶת הַלַּהַב עַל צִיפּוֹרְנָיו וְאָז קָרֵב אוֹתוֹ לְצַוּוֹארִי. לֹא יָכוֹלְתִּי לִנְשׁוֹם. רָעַדְתִּי  וּמִבּוּשָׁה כַּאֲשֶׁר הִרְגַּשְׁתִּי גַּל חוֹם רָטוֹב מֵצִיף אֶת תַּחְתּוֹנַיי. בַּבַּיִת סִיפַּרְתִּי שֶׁהַכּוֹבַע הָלַךְ לְאִיבּוּד וַאֲנִי לֹא זוֹכֵר אֵיפֹה. עַד הַיּוֹם אֲנִי זוֹכֵר אֶת הַצְּעָקוֹת שֶׁל אִמָּא שֶׁלִּי שֶׁלּוֹוּ גַּם בִּשְׁתֵּי סְטִירוֹת מְצַלְצְלוֹת, אֲבָל זֶה כַּנִּרְאֶה עָדִיף הָיָה עַל גָּרוֹן שְׁחוֹט. אֲנִי לֹא יוֹדֵעַ אֵיךְ אִמָּא שֶׁלִּי גִּילְּתָה לְבַסּוֹף שֶׁאַרְיֵה גָּנַב לִי אֶת הַכּוֹבַע. הִיא לֹא חִיכְּתָה הַרְבֵּה וּמָשְׁכָה אוֹתִי אֶל בֵּיתוֹ וְדָרְשָׁה מֵהוֹרָיו לִקְרוֹא לוֹ. אַרְיֵה יָצָא אֵלֵינוּ וְהַכּוֹבַע בְּיָדוֹ. הוּא אָמַר שֶׁהוּא מָצָא אוֹתוֹ זָרוּק וְשָׁמַר אוֹתוֹ עַד שֶׁמִּישֶׁהוּ יָבוֹא וְיִדְרוֹשׁ אוֹתוֹ. אֲנִי זוֹכֵר אֶת הַחִיּוּךְ הַקַּל וְאֶת הַתְּמִימוּת שֶׁנִּשְׁמְעָה בְּקוֹלוֹ. אִמָּא שֶׁלִּי הוֹשִׁיטָה אֶת יָדָהּ לָקַחַת אֶת הַכּוֹבַע וְאָז, אֵינִי יוֹדֵעַ מָה גָּרַם לִי לַעֲשׂוֹת זֹאת, הִתְפָּרַצְתִּי וְאָמַרְתִּי שֶׁזֶּה לֹא הַכּוֹבַע שֶׁלִּי בִּכְלָל. אִמָּא שֶׁלִּי נִדְהֲמָה וְאָמְרָה שֶׁזֶּה הַכּוֹבַע וְשֶׁאֲנִי לֹא אֲבַלְבֵּל אֶת הַמּוֹחַ אֲבָל אֲנִי זָכַרְתִּי אֶת לַהַב הַסַּכִּין הַקּוֹפְצָנִית שֶׁל אַרְיֵה וְהִתְעַקַּשְׁתִּי וְשִׁיקַּרְתִּי שֶׁעַל הַכּוֹבַע שֶׁלִּי כָּתַבְתִּי אֶת שְׁמִי בִּדְיוֹ כְּחוּלָּה וְזֶה רַק כּוֹבַע דּוֹמֶה. לֹא הָיְתָה לְאִמָּא שֶׁלִּי בְּרֵירָה. הִיא הִתְנַצְּלָה בִּפְנֵי הַהוֹרִים שֶׁל אַרְיֵה וּבְפָנָיו וְלֹא דִּיבְּרָה אִיתִּי כָּל הַדֶּרֶךְ חֲזָרָה. אֲנִי אִיבַּדְתִּי כּוֹבַע אֲבָל מֵאוֹתוֹ רֶגַע אַף אֶחָד בַּשְּׁכוּנָה לֹא הֵעֵז לְהִתְקָרֵב אֵלַי.
לְהַבְדִּיל מֵאָחִיהָ שֶׁהָיָה אֵימַת הַשְּׁכוּנָה, דַּלְיָה הָיְיתָה יַלְדָּה מַצְחִיקָנִית. פָּנֶיהָ עֲגַלְגַּלּוֹת וּנְעִימוֹת וְאֹפֶה סוֹלֵד. שִׁיעֲרָה הַשְּׂטָנִי הַחֵלֶק כִּיסָּה אֶת מִצְחָהּ בְּתִסְפּוֹרֶת "פּוֹנִי" שֶׁרוֹב הַזְּמַן כִּיסְּתָה אֶת עֵינֶיהָ הַכְּחוּלּוֹת-יְרוּקּוֹת שֶׁהָיוּ קְטַנּוֹת יַחֲסִית לְפָנֶיהָ. בְּנוֹסָף לְכָךְ הִיא הָיְתָה יַלְדָּה מְפוּתַּחַת וּפַעַם כְּשֶׁעָשִׂינוּ, הַבָּנִים בְּכִיתָּה, טַבְלַת הַשְׁווֹאָה שֶׁל הַבָּנוֹת בַּעֲלוֹת הֶחָזֶה הַגָּדוֹל בַּשְּׁכוּנָה, הִיא זָכְתָה בַּמָּקוֹם הָרִאשׁוֹן לְלֹא עוֹרְרִין, אֲפִילּוּ לִפְנֵי אֲבִיבָה. עָזְרָה לְכָךְ הָעוּבְדָּה שֶׁהִיא אָהֲבָה לִלְבּוֹשׁ חוּלְצוֹת טְרִיקוֹ לִבְנוֹת מֵעַל לְחָזִיָּיה שְׁחוֹרָה. אֲנִי מוֹדֶה וּמִתְוַודֶּה שֶׁהָיוּ פְּעָמִים בָּהֶן הָיִיתִי בּוֹגֵד בַּלֵּילוֹת בַּאֲבִיבָהּ, וּפוֹרַק עַצְמִי כְּשֶׁלְּנֶגֶד עֵינֵי הָעֲצוּמוֹת נִרְאִים קַוֵּוי הַמְּתָאֵר הַמְּקוּמָּרִים שֶׁל שָׁדֶיהָ הַגְּדוֹלִים שֶׁל דַּלְיָה.
רְאוּבֵן וַאֲנִי פָּגַשְׁנוּ אוֹתָהּ בַּחֲנוּת הַצִּילּוּם שֶׁל פוֹטוֹ-גַּז. מֹשֶׁה גַּז הָיָה הַצַּלָּם הָרִשְׁמִי שֶׁל מִשְׂחֲקֵי הַכַּדּוּרֶגֶל שֶׁל רָמַת עַמִּידָר וּבְאוֹתוֹ זְמַן גַּם הֵפִיק וְצִילֵּם סֶרֶט קוֹלְנוֹעַ עֲלִילָתִי. שָׁנִים רַבּוֹת לְאַחַר מִכֵּן הוּכְתַּר הַסֶּרֶט שֶׁכָּתַב וּבִייֵּם: "הַמַּלְאָךְ הָיָה שָׂטָן" כְּסֶרֶט הַיִּשְׂרְאֵלִי הַגָּרוּעַ בְּיוֹתֵר בְּכָל הַזְּמַנִּים וּמֹשֶׁה גַּז עַצְמוֹ הִיגֵּר לְאָמֵרִיקָה וְעָשָׂה שָׁם הוֹן. לְדַלְיָה הָיָה חֲלוֹם לִהְיוֹת כּוֹכֶבֶת סְרָטִים אִם לֹא בִּזְכוּת כִּשְׁרוֹן הַמִּשְׂחָק שֶׁלָּהּ אָז בִּזְכוּת נְתוּנֶיהָ הַטִּבְעִיִּים וְכָךְ נִיתָּן הָיָה לִמְצוֹא אוֹתָהּ כָּל יוֹם יוֹשֶׁבֶת בְּצַלְמָנִיָּיה וּמְקַוֶּוה שֶׁפוֹטוֹ-גַּז יַהֲפוֹךְ אוֹתָהּ לְכוֹכֶבֶת גְּדוֹלָה.
לֹא הָיָה קַל לְשַׁכְנֵעַ אֶת דַּלְיָה לְדַבֵּר. הִיא כְּבָר לָמְדָה מֵאַחֶיהָ שֶׁכַּמָּה שֶׁפָּחוֹת לְדַבֵּר כָּךְ טוֹב יוֹתֵר וּבַהַתְחָלָה הִתְעַקְּשָׁה שֶׁשּׁוּם דָּבָר לֹא קָרָה בְּאוֹתוֹ עֶרֶב.
"אָז מָה," הִיא אָמְרָה לִרְאוּבֵן, "הַחְלָטַת לִבְלוֹשׁ אַחֲרֵי אֲחוֹתְךָ הַגְּדוֹלָה? מֵילָא הוּא," הִיא הִצְבִּיעָה עָלַי, "שֶׁלֹּא מַפְסִיק לַעֲקוֹב אַחֲרֶיהָ כָּל הַזְּמַן, אֲבָל אַתָּה?"
רְאוּבֵן צָחַק בְּקוֹל גָּדוֹל וְקִמְטֵי צְחוֹק צָצוּ בְּזָוִיּוֹת עֵינָיו. זֶה מַמָּשׁ לֹא הָיָה הוֹגֵן מִצִּדּוֹ. רָצִיתִי לִקְבּוֹר אֶת עַצְמִי עָמוֹק בָּאֲדָמָה. כָּל הַשְּׁכוּנָה כְּבָר יוֹדַעַת עָלַי – אֵיזֶה בּוּשָׁה. לֹא הָיָה טַעַם לְהַכְחִישׁ – כִּישּׁוּרֵי הַבִּילּוּשׁ שֶׁלִּי הֵם אִיּוּמִים וְנוֹרָאִים. רְאוּבֵן חִיכָּה שֶׁדַּלְיָה תַּפְסִיק לִצְחוֹק וּבְשֶׁקֶט סִיפֵּר לָהּ שֶׁאֲבִיבָה מְאוּשְׁפֶּזֶת בְּבֵית מְשׁוּגָּעִים בְּלוֹס אַנְגֵּ'לֶס.
"אֲנִי רַק רוֹצָה לָדַעַת מָה קָרָה בָּעֶרֶב הַהוּא לִפְנֵי הַגִּיּוּס שֶׁל אָבִי?" הוּא אָמַר לְדַלְיָה שֶׁפָּרְצָה בִּבְכִי וְלֹא פָּסְקָה לוֹמַר שֶׁזֶּה לֹא יָכוֹל לִהְיוֹת. חִיכִּינוּ עַד שֶׁתֵּירָגַע.
"יָצָאנוּ  זוּגוֹת לַסֶּרֶט. אֲבִיבָה וְאָבִי. וְהָיוּ גַּם דָּוִד וְיָאִיר הַחֲבֵרִים שֶׁלּוֹ שֶׁהוּא הֵבִיא. הוּא  מֵאֲבִיבָהּ שֶׁתָּבִיא שְׁתֵּי חֲבֵרוֹת אָז אֲנִי וְשָׂרָה הִצְטָרַפְנוּ גַּם," אָמְרָה דַּלְיָה. הִכַּרְנוּ אֶת שְׁנֵיהֶם. דָּוִד גּוֹלְדֶּנְבֵּרְג הָיָה נַעַר מוּצָק בַּעַל מִבְנֶה גּוּף רָחָב. שִׁיעֲרוּ הָיָה בְּלוֹנְדִּי וּמָשׁוּחַ בִּבְרִילַנְטִין בְּתִסְרוֹקֶת שֶׁנִּיסְּתָה לְחַקּוֹת אֶת אַלְבִּיס פֶּרְסְלִי. הוּא לָבַשׁ בְּגָדִים צְמוּדִים וּמְצוֹעֳצָעִים שֶׁנִּרְאֶה הָיָה שֶׁכָּל רֶגַע יִתְפַּקְּעוּ. אַבָּא שֶׁלִּי כִּינָּה אוֹתוֹ פּוּשְׁטַק וְאִמָּא שֶׁלִּי אָמְרָה שֶׁצָּרִיךְ לְהָבִין אוֹתוֹ. כְּשֶׁהָיָה דָּוִד בֶּן שֵׁשׁ אִמּוֹ חָצְתָה אֶת הַכְּבִישׁ הַיָּחִיד בַּשְּׁכוּנָה וְהָאוֹטוֹבּוּס שֶׁהָיָה עוֹבֵר פַּעַם בְּשָׁעָה פָּגַע בָּהּ. הִיא מֵתָה עַל הַמָּקוֹם. אַחֲרֵי שֶׁאִמּוֹ נִפְטְרָה הוּא נִשְׁאַר לָגוּר עִם אַבָּא שֶׁלּוֹ וְעִם סָבְתָא שֶׁלּוֹ שֶׁעָבְרָה לָגוּר אִיתָּם וּלְטַפֵּל בִּשְׁנֵיהֶם. לְהַגִּיד גָּר זֶה קְצָת מוּגְזָם כִּי אֶת רוֹב זְמַנּוֹ הוּא בִּילָּה בָּרְחוֹב. כְּשֶׁהוּא לֹא הִרְבִּיץ לִילָדִים קְטַנִּים מִמֶּנּוּ הוּא הָיָה מִתְעַלֵּל בַּחֲתוּלִים שֶׁהָיָה לוֹכֵד בְּתוֹךְ פַּחֵי אַשְׁפָּה אוֹ שֶׁסְּתָם הָיָה מְפַלֵּחַ כָּל מִינֵי דְּבָרִים מֵחֲנוּיוֹת. תָּמִיד הָיְתָה לוֹ חֲבִילַת סִיגַרְיוֹת מְקוּמֶּטֶת בַּכִּיס וּבַהַפְסָקוֹת בְּבֵית הַסֵּפֶר הוּא הָיָה מְעַשֵּׁן בַּשֵּׁירוּתִים. אַף אֶחָד לֹא עָשָׂה לוֹ כְּלוּם כִּי הוּא הָיָה יָתוֹם וְהוּא הִזְכִּיר לִי אֶת סִיפּוּרוֹ שֶׁל שָׁלוֹם עֲלֵיכֶם: "אַשְׁרַיי יָתוֹם אֲנִי". בַּשְּׁכוּנָה צָפוּ לוֹ עָתִיד מַזְהִיר כְּפוֹשֵׁעַ זוּטָר שֶׁיָּצָא וִיכַנֵּס בְּבָתֵּי סוֹהַר.
יָאִיר מִזְרָחִי לְעוּמָּתוֹ הָיָה מָה שֶׁמְּכַנִּים יֶלֶד טוֹב יְרוּשָׁלַיִם. הוּא הָיָה הַבְּכוֹר בַּמִּשְׁפָּחָה שֶׁבָּהּ הָיוּ לוֹ עוֹד שִׁישָּׁה אַחִים וַאֲחָיוֹת. הָיָה לוֹ מִבְנֵה גּוּף גָּרוּם וְהוּא אָהַב לִקְרוֹא בְּכָל שָׁעָה וּבְכָל מָקוֹם. פָּנָיו הָיוּ חֲלָקִים וְנָאִים וְהוּא חָבַשׁ מִשְׁקְפֵי קְרִיאָה שֶׁהָיוּ כְּרוּכִים מִסָּבִיב לְעוֹרְפּוֹ בְּגוּמִיָּיה לְבָנָה, כָּזוֹ שֶׁמַּכְנִיסִים לַתַּחְתּוֹנִים שֶׁלֹּא יִפְּלוּ. הוּא הָיָה כַּדּוּרַגְלָן מִצְטַיֵּין וְתָמִיד הָיָה עִם סֵפֶר בַּיָּד. בַּשְּׁכוּנָה אָמְרוּ שֶׁיֵּשׁ לוֹ מְנַת מִשְׂכָּל שֶׁל גָּאוֹן וְאִמָּא שֶׁלִּי אָמְרָה שֶׁמֵּעוֹלָם לֹא פָּגְשָׁה בְּיֶלֶד מְנוּמָּס מִמֶּנּוּ. זוֹ הָיְתָה דַּרְכָּהּ לְצַיֵּין שֶׁאֲנִי חָצוּף וְשֶׁלֹּא לַיֶּלֶד כָּמוֹנִי פִּילְּלָה.
מָה הָיָה לִשְׁנֵי אֵלֶּה וּלְאָבִי אֵינִי יוֹדֵעַ אֲבָל פְּעָמִים רַבּוֹת רָאוּ אֶת שְׁלוֹשְׁתָּם מִסְתּוֹבְבִים בְּיַחַד וְהָיָה בָּרוּר לְכוּלָּם שֶׁאָבִי הוּא הַדּוֹמִינַנְטִי בַּחֲבוּרָה.
"וּלְאָן הֲלַכְתֶּם?" שָׁאַל רְאוּבֵן.
"נָסַעְנוּ לְרָמַת-גַּן, לְקוֹלְנוֹעַ אוּרְדַּע. אֲבִיבָה בָּאָה לְבוּשָׁה פַּצָּץ. בַּחַיִּים שֶׁלִּי לֹא רָאִיתִי דָּבָר כָּזֶה. הִיא בָּאָה עִם מִינֵי קָצָר שָׁחוֹר הָדוּק שֶׁהִגִּיעַ לָהּ עַד לְפֹה," וְדַלְיָה הִצְבִּיעָה עַל יְרֵכָהּ סֶנְטִימֶטְרִים בּוֹדְדִים מִתַּחַת לְמוֹתָן, "הִיא בְּקוֹשִׁי זָזָה אִיתּוֹ וְאִם הִיא רַק הִתְכּוֹפְפָה טִיפָּה רָאוּ לָהּ אֶת הַכּוֹל. אֲבָל מַמָּשׁ אֶת הַכּוֹל. וְהַחוּלְצָה שֶׁלָּהּ, מֵאִמָּא-מָיָה – פְּתוּחָה כִּמְעַט עַד הַפּוּפִּיק. הַבָּנִים לֹא יָכְלוּ לְהוֹרִיד אֶת הָעֵינַיִים מִמֶּנָּה." דַּלְיָה עָשְׂתָה פָּאוּזָה וּבָחֲנָה אֶת הָאֵפֵקְט שֶׁעָשׂוּ עָלֵינוּ דְּבָרֶיהָ.
"אֵיזֶה קִשְׁקוּשׁ. מֵאֵיפֹה יֵשׁ לָהּ מִינֵי בִּכְלָל? אַבָּא שֶׁלִּי הָיָה שׁוֹחַט אוֹתָהּ עַל הַמָּקוֹם!" רְאוּבֵן סֵרֵב לְהַאֲמִין.
"אַתֶּם בֶּאֱמֶת לֹא רוֹאִים מֶטֶר מִתַּחַת לָאַף שֶׁלָּכֶם. אֲנַחְנוּ תָּמִיד יוֹצְאוֹת מֵהַבַּיִת לְבוּשׁוֹת כְּמוֹ צַדִּיקוּת, וּבַחוּץ מַחֲלִיפוֹת לְבֶגֶד נוֹרְמָלִי." גִּיחֲכָה דַּלְיָה וּרְאוּבֵן וַאֲנִי הֵבַנּוּ מֶה הָיָה בַּחֲבִילָה שֶׁאֲבִיבָה הַכְּנִיסָה מִתַּחַת לַמִּיטָּה כְּשֶׁחָזְרָה בְּאוֹתוֹ לַיְלָה.
"וְאָז חָזַרְתִּי הַבַּיְתָה וַאֲבִיבָה נִשְׁאֲרָה עִם אָבִי וְדָוִד וְיָאִיר. הֵם אָמְרוּ שֶׁהֵם הוֹלְכִים קְצָת לַגַּן. לְאָבִי הָיָה בַּקְבּוּק שֶׁל קוֹנְיָאק בְּיָד, אֲנִי חוֹשֶׁבֶת שֶׁזֶּה הָיָה שֶׁבַע-שֶׁבַע-שֶׁבַע. הֵם כְּבָר הָיוּ דֵּי שִׁיכּוֹרִים וְהִשְׁקוּ גַּם אוֹתָהּ. הָיִיתִי צְרִיכָה לְהִישָּׁאֵר אִיתָּהּ." דַּלְיָה לָקְחָה אֶתְנַחְתָּא וּפָרְצָה שׁוּב בִּבְכִי. כְּשֶׁנִּרְגְּעָה אָמְרָה שֶׁאֵין לָהּ מוּשָּׂג לָמָּה אֲבִיבָה כָּתְבָה "מִשָּׁלוֹשׁ יוֹצֵא אֶחָד" אֲבָל הִיא זָכְרָה שֶׁאַחֲרֵי אוֹתוֹ אֵירוּעַ, כָּל פַּעַם שֶׁאֲבִיבָה עָבְרָה לְיַד יָאִיר אוֹ דָּוִד הֵם הָיוּ קוֹרְאִים לְעֶבְרָהּ: "מִשָּׁלוֹשׁ יוֹצֵא אֶחָד" וְצוֹחֲקִים, וְהִיא הָיְיתָה מַחֲוִוירָה וּבוֹרַחַת מֵהֶם. "אוּלַי הֵם יוֹדְעִים מָה זֶה. אוֹ אוּלַי אָבִי. גַּם הוּא הָיָה שָׁם," הִיא הִצִּיעָה.
בַּשָּׁנִים שֶׁחָלְפוּ כִּמְעַט וְלֹא חָלַף יוֹם שֶׁבּוֹ לֹא חָזַרְתִּי וְשָׁאַלְתִּי אֶת עַצְמִי אִם נָכוֹן עָשִׂיתִי כְּשֶׁהִקְשַׁבְתִּי לַעֲצָתָהּ שֶׁשִּׁינְּתָה אֶת חַיֵּי מַקְצָה אֶל קָצֶה. וְאוּלַי הַגּוֹרָל הָעִיוֵּור שֶׁהִפְגִּישׁ אוֹתִי בְּמִקְרֶה עִם אָבִי בָּרְחוֹב כַּאֲשֶׁר הָיִיתִי בְּדַרְכֵי הַבַּיְתָה? וְאוּלַי סְתָם שַׁחְצָנוּת וְטִיפְּשׁוּת שֶׁגָּרְמוּ לִי לְהִתְעַמֵּת אִיתּוֹ כְּשֶׁאֲנִי לְבַד. אֲנִי זוֹכֵר אֶת הַמַּבָּע הַמּוּפְתָּע שֶׁלּוֹ כְּשֶׁדָּרַשְׁתִּי מִמֶּנּוּ תְּשׁוּבָה לָמָּה קָרָה לַאֲבִיבָה בְּלֵיל הַגִּיּוּס שֶׁלּוֹ וּמָה זֶה מִשָּׁלוֹשׁ יוֹצֵא אֶחָד. עַד יוֹם מוֹתִי לֹא אֶשְׁכַּח אֶת מַבַּע פָּנָיו שֶׁהִתְחַלֵּף מִכַּעַס לְלִגְלוּג, כְּאִילּוּ הָיָה גּוֹלְיָית הַגָּדוֹל הַמַּבִּיט בְּדָוִיד הֶחָגָב. רַק שֶׁלִּי לֹא הָיָה קָלַע וְלֹא חַלּוּקֵי אֲבָנִים וְהַהִיסְטוֹרְיָה לֹא תָּמִיד חוֹזֶרֶת עַל עַצְמָהּ.
"אִם אַתָּה רוֹצֶה לָדַעַת, תָּבוֹא לְבַד אַחֲרֵי הַשְּׁקִיעָה לְבֵית הַקְּבָרוֹת לְיַד בֵּית הַמִּטְבָּחַיִים. אַתָּה לֹא פּוֹחֵד, נָכוֹן? וְתָשִׂים לֵב שֶׁלֹּא יַעְקְבוּ אַחֲרֶיךָ כְּמוֹ שֶׁאַתָּה הָיִיתָ עוֹקֵב אַחֲרַיי," צָחַק אָבִי בְּקוֹל רַע.
פָּחַדְתִּי לָלֶכֶת לְבֵית הַקְּבָרוֹת אֲבָל הָיִיתִי חַיָּיב לָדַעַת מָה קָרָה לַאֲבִיבָה. מָה הַסּוֹד שֶׁמִּסְתַּתֵּר מֵאֲחוֹרֵי מִשָּׁלוֹשׁ יוֹצֵא אֶחָד. הַיּוֹם אֲנִי כְּבָר לֹא כָּל כָּךְ בָּטוּחַ שֶׁזֶּה הָיָה הַמַּהֲלָךְ הַנָּכוֹן. אָמַרְתִּי לְעַצְמִי אָז, כְּמוֹ שֶׁהָיִינוּ נוֹהֲגִים לוֹמַר לִפְנֵי כָּל דָּבָר מַפְחִיד: "עַל הַחַיִּים וְעַל הַמָּוֶות" וְלֹא יָדַעְתִּי שֶׁלֹּא יִהְיֶה זֶה מִשְׁפָּט בְּעָלְמָא.
הָיִיתִי בְּמֶתַח כָּל הַיּוֹם, לֹא יָכוֹלְתִּי לֶאֱכוֹל וְהִרְגַּשְׁתִּי כְּאִילּוּ שֶׁהַזְּמַן עָמַד מִלֶּכֶת. נֶצַח עָבַר עַד שֶׁהַשֶּׁמֶשׁ שָׁקְעָה וְאַחֲרֶיהָ גָּוְועוּ הַדִּמְדּוּמִים.. לָבַשְׁתִּי חוּלְצָה שְׁחוֹרָה וּמִכְנָסַיִים שְׁחוֹרוֹת וְיָצָאתִי לַדֶּרֶךְ. פָּנָסֵי הָרְחוֹב הַמְּנוּפָּצִים לֹא פַּזְּרוּ אוֹר צָהוֹב דָּלוּחַ וּמֵהַבָּתִּים בָּקְעוּ קַרְנֵי אוֹר דְּלִילוּת שֶׁהֵטִילוּ צְלָלִים מִשְׁתַּנִּים. אוֹר תְּכַלְכַּל בִּצְבֵּץ מִכַּמָּה חַלּוֹנוֹת בָּתִּים שֶׁהָיְיתָה בָּהֶם טֵלֵוִויזְיָה. כַּמָּה חֲתוּלֵי רְחוֹב הִתְאַמְּצוּ לַהֲפוֹךְ פָּחֵי אַשְׁפָּה וּמֵרָחוֹק נִשְׁמְעָה הֶמְיַית מָנוֹעַ שֶׁל אוֹטוֹבּוּס שֶׁעָצַר בַּתַּחֲנָה.  הַחֲצֵרוֹת נִשְׁמְעָה נְבִיחָה שֶׁל כֶּלֶב, מִלְּבַד זֹאת הַשְּׁכוּנָה הָיְיתָה שׁוֹמֵמָה. הָלַכְתִּי בַּשְּׁבִילִים הַצָּרִים וְהַחֲשׁוּכִים שֶׁבֵּין הַבְּלוֹקִים הַמַּלְבְּנִיִּים. לְיַד הַקִּיּוֹסְק שֶׁל הָאַלְמָנָה וְהַיְּתוֹמוֹת עָלִיתִי בַּמַּדְרֵגוֹת שֶׁהוֹבִילוּ לְגַן אֵלִי-כֹּהֵן. חָצִיתִי אֶת הַגַּן הָאָפֵל, חָלַפְתִּי עַל פְּנֵי  הַפִּיקּוּסִים הַגְּדוֹלִים שֶׁהָיוּ נְטוּעִים לְיַד שַׁעַר הַכְּנִיסָה לְבֵית הַסֵּפֶר וַאֲשֶׁר נִרְאוּ כְּמוֹ  פִּילִים מְנוּמְנָמִים, עָלִיתִי בַּמַּדְרֵגוֹת אֶל דֶּרֶךְ הַכּוּרְכָּר לְכִיוּוּן רְחוֹב הַהֲגָנָה, חָצִיתִי אֶת הָרְחוֹב וְהָלַכְתִּי לְכִיוּוּן מִגְרַשׁ הַכַּדּוּרֶגֶל, שֶׁכָּעֵת הָיָה דּוֹמֵם וְשָׁקֵט. כְּשֶׁחָלַפְתִּי עַל פְּנֵי בֵּית הַמִּטְבָּחַיִים הֵחֵל כֶּלֶב אֶחָד לִנְבּוֹחַ וּמִיָּד הִצְטָרְפוּ אֵלָיו חֲבֵרָיו בִּנְבִיחוֹת וְיִלְלוֹת עַזּוֹת. עָבַרְתִּי לְרִיצָה מְהִירָה וְנִיסִּיתִי לְהַרְגִּיעַ אֶת עַצְמִי שֶׁכֶּלֶב נוֹבֵחַ לֹא נוֹשֵׁךְ, בִּמְיוּחָד לֹא כַּאֲשֶׁר הוּא כָּלוּא בִּכְלוּב צַר.
אָבִי, דָּוִד וְיָאִיר חִיכּוּ לִי לְיַד חוֹמַת בֵּית הַקְּבָרוֹת. הֵם עָמְדוּ וְעִישְּׁנוּ סִיגַרְיוֹת וְהֶעֱבִירוּ בֵּינֵיהֶם בַּקְבּוּק שֶׁל שֶׁבַע-שֶׁבַע-שֶׁבַע.
"לֹא הֶאֱמַנְתִּי שֶׁתָּבוֹא," אָמַר אָבִי וְנָשַׁף עָלַי אֶת עָשָׁן הַסִּיגַרְיָה. "בּוֹא!" הוּא טִיפֵּס מֵעַל הַחוֹמָה הַקְּטַנָּה שֶׁל בֵּית הַקְּבָרוֹת. דָּוִד וְיָאִיר עָשׂוּ כְּמוֹתוֹ. נִשְׁאַרְתִּי בִּמְקוֹמִי. רָעַדְתִּי מִפַּחַד וְהִתְחָרַטְתִּי עַל כָּל הָרַעֲיוֹן.
"אַתָּה לֹא רוֹצֶה לָדַעַת מָה זֶה מִשָּׁלוֹשׁ יוֹצֵא אֶחָד?" שָׁאַל אֲבִי בֵּטוֹן מְלַגְלֵג וַאֲנִי חַשְׁתִּי שֶׁכְּבוֹדֵי עוֹמֵד עַל כַּף הַמֹּאזְנַיִים. טִיפַּסְתִּי עַל הַחוֹמָה וּכְשֶׁיָּרַדְתִּי מִמֶּנָּה נִתְקְעוּ מִכְנָסַיי בַּעֲנַף וְנִקְרְעוּ, כְּמוֹ בַּשִּׁיר עַל יוֹנָתָן, לַמְרוֹת שֶׁאִם חוֹשְׁבִים טוֹב, בַּמִּילִּים שֶׁל הַשִּׁיר עַצְמוֹ לֹא כָּתוּב בְּשׁוּם מָקוֹם שֶׁהַקֶּרַע הוּא מֵהָעֵץ. כָּתוּב :"חוֹר גָּדוֹל בְּמִכְנָסָיו" אֲבָל אוּלַי הַחוֹר הָיָה כְּבָר קוֹדֶם? צָנַחְתִּי עַל הַקַּרְקַע הַחֲבוּלָה וְהָלַכְתִּי אַחֲרֵי אָבִי. דָּוִד וְיָאִיר צָעֲדוּ מֵאֲחוֹרַיי שׁוֹמְרִים שֶׁלֹּא אֶתְחָרֵט. צָעַדְנוּ עָמוֹק בֵּין הַמַּצֵּבוֹת הַדּוֹמְמוֹת שֶׁהִלְבִּינוּ יוֹתֵר בְּאוֹרוֹ הַחִיוֵּור שֶׁל הַיָּרֵחַ. הִגַּעְנוּ לְפִינָּה אֲפֵילָה וְאָבִי שָׁאַל אוֹתִי בְּקוֹל רַע אִם אֲנִי עֲדַיִין רוֹצָה לָדַעַת מָה זֶה מִשָּׁלוֹשׁ יוֹצֵא אֶחָד. דָּוִד וְיָאִיר גִּיחֲכוּ כְּשֶׁאָמַרְתִּי בְּקוֹל חַלָּשׁ שֶׁכֵּן.
"אַתָּה בִּיקַּשְׁתָּ," אָמַר אָבִי וְלִפְנֵי שֶׁהִסְפַּקְתִּי לוֹמַר מַשֶּׁהוּ הֵם הִתְנַפְּלוּ עָלַי. הֵם הִשְׁעִינוּ אוֹתִי עִם פְּנֵי עַל מַצָּבָהּ וְקָשְׁרוּ אֶת יָדַיי מִלְּפָנִים. צָרַחְתִּי שֶׁיְּשַׁחְרְרוּ אוֹתִי אֲבָל אַף מֵת לֹא יָצָא מִגְּדֵרוֹ אוֹ מִקִּבְרוֹ כְּדֵי לַעֲזוֹר לִי. הִרְגַּשְׁתִּי אֶת מִכְנָסַיי מוּפְשָׁלוֹת. רוּחַ קָרָה נָשְׁבָה בַּאֲחוֹרַיי הָעֲרוּמִים. וְלִפְנֵי שֶׁצָּרַחְתִּי מִכְּאֵב מְפַלֵּחַ שָׁמַעְתִּי אוֹתָם קוֹרְאִים: מִשָּׁלוֹשׁ יוֹצֵא אֶחָד. וְדָוִד אָמַר: אֲנִי רִאשׁוֹן. וְאַחֲרֵי זֶה שָׁמַעְתִּי אוֹתָם עוֹשִׂים אֶבֶן, נְיָיר וּמִסְפָּרַיִים וְאָבִי נִיצֵּחַ. וַאֲנִי צָרַחְתִּי עוֹד פַּעַם וְעוֹד פַּעַם. הֵם הִשְׁאִירוּ אוֹתִי בּוֹכָה מִכְּאֵב וּמוּשְׁפָּל עַד עָפָר, לֹא רָחוֹק מֵהַמָּקוֹם שֶׁהַרְבֵּה שָׁנִים לְאַחַר מִכֵּן יֹאמַר הַקַּבְרָן מֵעַל קִבְרָהּ שֶׁל אֲבִיבָה: כִּי מֵעָפָר בָּאתָ וְאַל עָפָר תָּשׁוּב.
בְּקוֹשִׁי צָעַדְתִּי הַבַּיְתָה, אֶת תַּחְתּוֹנֵי הַמּוּכְתָּמִים בַּדָּם הִשְׁלַכְתִּי לַפַּח הָאַשְׁפָּה הַקָּרוֹב וְיָמִים רַבִּים לְאַחַר מִכֵּן צָרַחְתִּי מִכְּאֵב בְּכָל פַּעַם שֶׁעָשִׂיתִי אֶת צְרָכַיי. אֲבָל אֲנִי חוֹשֵׁב שֶׁיּוֹתֵר מֵהַכְּאֵב הַפִיזִי הִתְיַיסַּרְתִּי כַּאֲשֶׁר דִּמְיַינְתִּי אֶת  מְצַחְקְקִים וְעוֹשִׂים מִשָּׁלוֹשׁ יוֹצֵא אֶחָד, וְאֶחָד אֶחָד וּבְיֵשׁ רוֹאֶה בּוֹעֲלִים אֶת אֲבִיבָה הַבּוֹכִייָּה. מֵעוֹלָם לֹא סִיפַּרְתִּי לְאַף אֶחָד עַל הַמִּקְרֶה. אֲפִילּוּ לֹא לִרְאוּבֵן גַּם לֹא אַחֲרֵי שֶׁהוּא הִתְעַמֵּת עִם אַבָּא שֶׁלּוֹ עַל מָה קָרָה בְּאוֹתוֹ לַיְלָה שֶׁבּוֹ הוּא הָלַךְ עִם אַבָּא שֶׁל אָבִי וּמָכַר אֶת נִשְׁמָתָהּ שֶׁל אֲבִיבָה.
אַבָּא שֶׁל אָבִי הִגִּיעַ לְבֵיתָם בְּבֶהָלָה. אַחֲרֵי שֶׁעָשׂוּ אֶת מָה שֶׁעָשׂוּ וְאַחֲרֵי שֶׁהִתְפַּכֵּחַ מֵהָאַלְכּוֹהוֹל אָבִי סִיפֵּר לְהוֹרָיו שֶׁהוּא וַאֲבִיבָה קְצָת נִסְחֲפוּ וְשֶׁהוּא הָיָה קְצָת שִׁיכּוֹר וְקָרָה מָה שֶׁקָּרָה וְהַכּוֹל הָיָה בְּהַסְכָּמָה. אַבָּא שֶׁל אָבִי בִּיקֵּשׁ מֵאַבָּא שֶׁל אֲבִיבָה לֹא לַעֲשׂוֹת מִזֶּה עִנְיָן כִּי זֶה בְּסַךְ הַכּוֹל הָיָה מִשְׂחָק שֶׁגָּלַשׁ וְאִם זֶה  זֶה יַהֲרוֹס ל אָבִי אֶת הַסִּיכּוּי לְהִתְקַבֵּל לְקוּרְס טַיָּיס. הוּא הִצִּיעַ לִשְׁכּוֹחַ אֶת הַכּוֹל וּבִתְמוּרָה הוּא יִדְאַג לְמוֹסָד טוֹב לְשִׁמְעוֹן, הַבֵּן הָאוֹטִיסְט. אַבָּא שֶׁל אֲבִיבָה שֶׁלֹּא רָצָה שֶׁיַּחְשְׁבוּ שִׁבְתּוֹ מוּפְקֶרֶת – הִסְכִּים. בַּשָּׁבוּעוֹת שֶׁלְּאַחַר מִכֵּן אֲבִיבָה סָבְלָה מַבְחִילוֹת, אַבָּא שֶׁלָּהּ לָקַח אוֹתָהּ לִבְדִיקָה וְכַאֲשֶׁר הִסְתַּבֵּר שֶׁהִיא בְּהֵרָיוֹן הוּא הִכְרִיחַ אוֹתָהּ לַעֲשׂוֹת הַפָּלָה וְשָׁלַח אוֹתָהּ לְאָמֵרִיקָה. אַבָּא שֶׁל אָבִי כִּיסָּה אֶת כָּל הַהוֹצָאוֹת.
עוֹד לִפְנֵי שֶׁרְאוּבֵן סִיפֵּר לִי אֶת מָה קָרָה יָדַעְתִּי שֶׁאֶנְקוֹם. שָׁנִים רַבּוֹת הָיְיתָה שְׁנָתִי טְרוּפָה וּמַחֲשָׁבוֹת שׁוֹנוֹת עַל נְקָמָה הָיוּ צָצוֹת בְּרָאשֵׁי אַךְ אַף אַחַת מֵהֶן לֹא יָצְאָה אֶל הַפּוֹעַל עַד שֶׁיּוֹם אֶחָד פָּגַשְׁתִּי בְּמִקְרֶה אֶת אַרְיֵה בָּרְחוֹב. הוּא כְּבָר הָיָה גִּיבּוֹר תִּקְשׁוֹרֶת וְלַמְרוֹת שֶׁמֵּעוֹלָם לֹא הוּרְשַׁע וְלֹא נִתְפַּס, יָדְעוּ כּוּלָּם שֶׁהוּא "הַמְּחַסֵּל" מִסְפָּר אֶחָד. 
"בִּיקַּשְׁתִּי מִמְּךָ, אֶחָד אֶחָד," כָּעַסְתִּי עַל אַרְיֵה אַחֲרֵי הַחִיסּוּל שֶׁל דָּוִד וְיָאִיר. "רָצִיתִי שֶׁמִּי שֶׁנִּשְׁאַר יִחְיֶה בְּפַחַד מַתְמִיד, שֶׁיִּסְתַּכֵּל כָּל הַזְּמַן מֵעֵבֶר לִכְתֵפוֹ, שֶׁכָּל רִשְׁרוּשׁ יַקְפִּיץ אוֹתוֹ, שֶׁיִּרְאֶה אֶת הַפֶּתֶק "מִשָּׁלוֹשׁ יוֹצֵא אֶחָד" שֶׁאָמַרְתִּי לְךָ לְהַשְׁאִיר לִמְנוּוָּל בַּכִּיס, וְיִיזָּכֵר בְּמָה שֶׁעָשָׂה וְיָבִין מָה מְחַכֶּה לוֹ." 
"כָּכָה יָצָא. תִּרְאֶה אֶת זֶה כְּמוֹ עִסְקָה שֶׁל אֶחָד פְּלוּס אֶחָד. אַתָּה לֹא צָרִיךְ לְשַׁלֵּם עַל הַשֵּׁנִי, אוֹקֵי?" אָמַר אַרְיֵה בְּשַׁלְווֹה. "מָתַי אַתָּה רוֹצֶה אֶת הַשְּׁלִישִׁי?"  
"אֶהְיֶה אִיתְּךָ בְּקֶשֶׁר," אָמַרְתִּי וּמָסַרְתִּי לוֹ אֶת הַתִּיק שֶׁבּוֹ הָיָה הַחֵצִי הַשֵּׁנִי שֶׁל שְׂכָרוֹ בִּשְׁטָרוֹת שֶׁל דּוֹלָרִים שֶׁרָכַשְׁתִּי בַּשּׁוּק הַשָּׁחוֹר בְּלִילִינְבְּלוּם. אַרְיֵה, לַמְרוֹת שֶׁהָיָה פַּטְרִיּוֹט יִשְׂרְאֵלִי לֹא הֶאֱמִין בַּלִּירָה בְּאוֹתָהּ תְּקוּפָה.
הַשָּׁנִים שֶׁחָלְפוּ עָשׂוּ לִי טוֹב מִבְּחִינָה כַּלְכָּלִית לֹא בִּגְלַל שֶׁהָיִיתִי כָּל כָּךְ מוּצְלָח אֲבָל אֱלִילַת הַמַּזָּל הָיְיתָה לְצִדִּי. הַחֶבְרָה שֶׁבָּהּ עָבַדְתִּי נִבְלְעָה עַל יְדֵי קוֹנְגְּלוֹמֵרָט אָמֵרִיקָאִי וְהָאוֹפְּצִיּוֹת שֶׁקִּיבַּלְנוּ הָפְכוּ לְשַׁוּוֹת זָהָב מִבְּלִי, שֶׁכִּמְעַט, נִצְטָרֵךְ לִנְקוֹף אֶצְבַּע. לֹא הֵקַמְתִּי מִשְׁפָּחָה אִם כִּי גַּם לֹא הִתְנַזַּרְתִּי וּפֹה וָשָׁם הָיוּ לִי קְשָׁרִים עִם נָשִׁים, אֲבָל אֵלּוּ לֹא נִמְשְׁכוּ זְמַן רַב. כָּל אוֹתָן שָׁנִים לֹא הִפְסַקְתִּי לַעֲקוֹב אַחֲרֵי הַהִתְקַדְּמוּת שֶׁל אָבִי בְּחֵיל הָאֲוִויר וְשִׁינַּנְתִּי לְעַצְמִי אֶת הַמִּשְׁפָּט הַנָּדוֹשׁ שֶׁנְּקָמָה הִיא בְּמֵיטָבָהּ כַּאֲשֶׁר הִיא קָרָה. אֲנִי חוֹשֵׁב שֶׁגַּם אֲנִי קְצָת הִתְקָרַרְתִּי וְלִפְעָמִים חָלְפוּ שָׁבוּעוֹת אוֹ חוֹדָשִׁים עַד שֶׁהָיְיתָה חוֹזֶרֶת וּמְנַקֶּרֶת בְּלִבִּי מַחֲשֶׁבֶת הַנְּקָמָה. וְאָז הִגִּיעַ הֲמֵיְיל מֵרְאוּבֵן עַל הַהַלְווֹיָה שֶׁל אֲבִיבָה. הוּא כָּתַב שֶׁאֲבִיבָה מֵתָה וְשֶׁהִיא בְּעֶצֶם מֵעוֹלָם לֹא חָזְרָה לְעַצְמָהּ וּתְקוּפָה אֲרוּכָּה הִיא נִכְנְסָה וְיָצְאָה לְמוֹסְדוֹת פְּסִיכִיאַטְרִים. לִפְנֵי כַּמָּה שָׁנִים הִיא חָזְרָה לְיִשְׂרָאֵל, וְעָבְרָה לָגוּר עִם הַהוֹרִים. בִּזְכוּת שַׁלִּיטָתָהּ הַטּוֹבָה בְּאַנְגְּלִית בְּרָמַת שְׂפַת אֵם, מַשֶּׁהוּ טוֹב יָצָא לָהּ מֵהָאִשְׁפּוּזִים בְּסָנָטוֹרְיוּם בְּלוֹס אַנְגֵּ'לֶס, הִתְקַבְּלָה לַעֲבוֹדָה כְּמַזְכִּירָהּ בְּחֶבְרַת סַחַר בֵּינְלְאוּמִּית וְנִרְאֶה הָיָה שֶׁנַּפְשָׁהּ הַפְּגוּעָה מַחֲלִימָה. וְיוֹם אֶחָד, כְּאִילּוּ לְלֹא כָּל סִיבָּה הִיא קָפְצָה מִתַּחַת לְגַלְגַּלֵּי רַכֶּבֶת. "אֲבָל הָיְתָה סִיבָּה," כָּתַב לִי רְאוּבֵן, "יוֹם לִפְנֵי הַהִתְאַבְּדוּת הִיא פָּגְשָׁה בְּמִקְרֶה אֶת אָבִי בָּרְחוֹב הוֹלֵךְ מְחוּבָּק עִם אִשָּׁה יָפָה. כְּשֶׁהֵם חָלְפוּ זֶה מוּל זֶה וְהִיא אָמְרָה לוֹ שָׁלוֹם, הוּא שָׁאַל אִם הֵם מַכִּירִים מֵאֵיזֶשֶׁהוּ מָקוֹם וְהִיא אָמְרָה סְלִיחָה, טָעוּת. חָשַׁבְתִּי שֶׁאַתָּה מִישֶׁהוּ אַחֵר וּמִיהֲרָה לְהִסְתַּלֵּק. הִיא חָזְרָה לַחֶדֶר שֶׁלָּהּ, שְׁבוּרָה וּרְצוּצָה וּלְמָחֳרָת הִיא כְּבָר לֹא הָיְתָה. בַּחֶדֶר שֶׁלָּהּ הָיָה מָצָאתִי יוֹמָן יָשֵׁן שֶׁבּוֹ הִיא תֵּיאֲרָה אֶת שֶׁקָּרָה בְּאוֹתוֹ לַיְלָה שֶׁל הַגִּיּוּס, סָרַקְתִּי לְךָ אֶת הָעַמּוּד הָרֵלֵוַונְטִי כִּי אֲנִי חוֹשֵׁב שֶׁמַּגִּיעַ לְךָ לָדַעַת," סִייֵּם רְאוּבֵן אֶת הֲמֵיְיל בְּלִי לַחְתּוֹם עָלָיו אֲפִילּוּ.
"אַחֲרֵי שֶׁדַּלְיָה וְשָׂרָה הָלְכוּ נִשְׁאַרְתִּי עִם אָבִי וְהַחֲבֵרִים שֶׁלּוֹ. אָבִי וַאֲנִי הָיִינוּ כְּבָר מַסְטוּלִים. הִתְחַבַּקְנוּ וְהִתְנַשַּׁקְנוּ וְהוּא אָמַר לִי שֶׁהוּא אוֹהֵב אוֹתִי הֲכִי בָּעוֹלָם וַאֲנִי אָמַרְתִּי לוֹ שֶׁגַּם אֲנִי אוֹתוֹ. הוּא לִיטֵּף לִי אֶת הֶחָזֶה וְנָגַע בִּי לְמַטָּה. זֶה הָיָה נָעִים אֲבָל לֹא רָצִיתִי יוֹתֵר מִזֶּה. הוּא לָקַח אֶת הַיָּד שֶׁלִּי וְשָׁם אוֹתָהּ עַל הֵמָּה-שְׁמוֹ שֶׁלּוֹ שֶׁהָיָה בַּחוּץ. בַּהַתְחָלָה נִבְהַלְתִּי קְצָת אֲבָל הוּא הִשְׁמִיעַ קוֹלוֹת שֶׁל הֲנָאָה וְלֹא רָצִיתִי לְאַכְזֵב אוֹתוֹ. הוּא בִּיקֵּשׁ שֶׁאֲנִי אֶתֵּן לוֹ וְאָמַר שֶׁאִם אֲנִי בֶּאֱמֶת אוֹהֶבֶת אוֹתוֹ אֲנִי לֹא יְכוֹלָה לְהַשְׁאִיר אוֹתוֹ מִתְיַיסֵּר כָּכָה. וְהוּא אָמַר שֶׁמָּחָר הוּא מִתְגַּיֵּיס וּמִי יוֹדֵעַ מָה יִקְרֶה אִיתּוֹ וְשֶׁאִם אֲנִי לֹא מַסְכִּימָה זֶה סִימָן שֶׁאֲנִי רַק מְשַׂחֶקֶת לוֹ בָּרְגָשׁוֹת. אָמַרְתִּי לוֹ שֶׁאֲנִי מִתְבַּיֶּישֶׁת מֵהַחֲבֵרִים שֶׁלּוֹ וְהוּא אָמַר לָהֶם לְהִסְתַּלֵּק. הֵם הִתְרַחֲקוּ וְהוּא הִתְחִיל לְהַפְשִׁיט אוֹתִי. הִתְבַּיַּישְׁתִּי וּבִיקַּשְׁתִּי מִמֶּנּוּ לְהַפְסִיק, אֲבָל הוּא לֹא הִפְסִיק וְלָחַשׁ לִי כָּל הַזְּמַן שֶׁהוּא אוֹהֵב אוֹתִי וְשֶׁאֲנִי רַק שֶׁלּוֹ וְאָז הוּא הִשְׁכִּיב אוֹתִי עַל הַגַּב וְעָשָׂה אֶת זֶה. זֶה כְּאֵב לִי אֲבָל הִשְׁתַּדַּלְתִּי שֶׁלֹּא יִשְׁמַע. כְּשֶׁהוּא קָם מֵעָלַי, רָאִיתִי פִּתְאוֹם שֶׁדָּוִד וְיָאִיר עוֹמְדִים לְיָדֵינוּ וְהֵם רָאוּ אֶת הַכּוֹל. רָצִיתִי לָמוּת מֵרוֹב בּוּשָׁה. קַמְתִּי וְרָצִיתִי לְהִתְלַבֵּשׁ אֲבָל הֵם לֹא נָתְנוּ לִי. וְאָבִי אָמַר שֶׁאִם אֲנִי אוֹהֶבֶת אוֹתוֹ אֲנִי צְרִיכָה לָתֵת גַּם לַחֲבֵרִים שֶׁלּוֹ. פָּרַצְתִּי בִּבְכִי וְלֹא הִסְכַּמְתִּי. הוּא חִיבֵּק אוֹתִי וְנָתַן לִי לִשְׁתּוֹת עוֹד וְעוֹד מֵהַבַּקְבּוּק שֶׁלּוֹ וַאֲנִי כְּבָר לֹא יָדַעְתִּי מָה קוֹרֶה אִיתִּי וְהַרְבֵּה יָדַיִים נָגְעוּ בִּי בְּכָל הַמְּקוֹמוֹת. וְדָוִד נִיסָּה לְנַשֵּׁק אוֹתִי בַּפֶּה וְלֹא יָכוֹלְתִּי לְהִתְנַגֵּד. וּפִתְאוֹם יָאִיר אָמַר שֶׁהוּא רִאשׁוֹן וְדָוִד אָמַר מָה פִּתְאוֹם וְאָבִי אָמַר שֶׁהוּא יִהְיֶה רִאשׁוֹן וְהֵם אָמְרוּ שֶׁהוּא כְּבָר הָיָה וּבַסּוֹף הֵם הִסְכִּימוּ לַעֲשׂוֹת הַגְרָלָה. אֲנִי שָׁכַבְתִּי גְּמוּרָה עֲרוּמָה עַל הַגַּב וְשָׁמַעְתִּי אוֹתָם עוֹשִׂים מִשָּׁלוֹשׁ יוֹצֵא אֶחָד וְאַחֲרֵי זֶה אֶבֶן, נְיָיר וּמִסְפָּרַיִים. אֲנִי לֹא יוֹדַעַת אֲפִילּוּ מִי נִיצֵּחַ. בָּכִיתִי כְּשֶׁהֵם חָדְרוּ אֵלַי, כָּל אֶחָד בְּתוֹרוֹ. אַחֲרֵי זֶה אָבִי עָזַר לִי לְהִתְלַבֵּשׁ, הוּא לִיוּוֹה אוֹתִי הַבַּיְתָה וְכָל הַדֶּרֶךְ אָמַר לִי שֶׁהוּא אוֹהֵב אוֹתִי אֲבָל אֲנִי רַק שָׁמַעְתִּי בְּרֹאשׁ: מִשָּׁלוֹשׁ יוֹצֵא אֶחָד.. מִשָּׁלוֹשׁ יוֹצֵא אֶחָד.."
לָחַצְתִּי עַל כַּפְתּוֹר "הַשָּׁב" וְכָתַבְתִּי שֶׁאָבוֹא לַהַלְווֹיָה. אַחֲרֵי זֶה הִתְקַשַּׁרְתִּי לְמִסְפָּר שֶׁל שֵׁירוּת הוֹדָעוֹת וְהִשְׁאַרְתִּי הוֹדָעָה קְצָרָה לְמָנוּי שֶׁל אַרְיֵה שֶׁאֶשְׂמַח לְהִיפָּגֵשׁ אִיתּוֹ לְקָפֶה. לֹא הָיָה צָרִיךְ יוֹתֵר מִזֶּה. לֹא הָיִיתִי צָרִיךְ לָלֶכֶת לַלִּילִינְבְּלוֹם כְּדֵי לְהָמִיר לְדוֹלָרִים. הַשֶּׁקֶל הֶחָדָשׁ כְּבָר הָיָה מַסְפִּיק חָזָק עֲבוּר אַרְיֵה.
הִבַּטְתִּי בְּגַבּוֹ הַמִּתְרַחֵק שֶׁל אָבִי וְאֶת אַרְיֵה הַפּוֹסֵעַ בְּנִיחוּתָא אַחֲרָיו. יָדַעְתִּי שֶׁלְּעוֹלָם לֹא אֵדַע אִם הוּא בָּא לַהַלְווֹיָה כְּדֵי לְנַקּוֹת אֶת מַצְפּוּנוֹ אוֹ לְוַודֵּא שֶׁסּוֹדוֹ יוֹרֵד לְקֶבֶר. מָה שֶׁכֵּן יָדַעְתִּי הוּא שֶׁסּוֹדוֹ אָכֵן יָרַד הַלַּיְלָה לְקֶבֶר.
לַקֶּבֶר שֶׁלּוֹ.




https://www.shortstoryproject.com/he/story/%d7%9e%d7%a9%d7%9c%d7%95%d7%a9-%d7%99%d7%95%d7%a6%d7%90-%d7%90%d7%97%d7%93/
#אהבהצעירה#אַלִּימוּת#אָפֵל#הִתְבַּגְּרוּת#יִשְׂרְאֵלִי#מָתַח#נְקָמָה#שִׁגָּעוֹן