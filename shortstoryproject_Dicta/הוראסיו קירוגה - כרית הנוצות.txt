יֶרַח-הַדְּבַשׁ שֶׁלָּהּ הָיָה צְמַרְמוֹרֶת אֲרוּכָּה. זְהוּבַת שֵׂיעָר הָיְתָה, מַלְאָכִית וּבַיְישָׁנִית, וְאוֹפְיוֹ הַקָּשָׁה שֶׁל אִישָּׁה הִקְפִּיא אֶת חֲלוֹמוֹת הַכַּלָּה הַיַּלְדוּתִיִּים שֶׁלָּהּ. אַף-עַל-פִּי-כֵּן אָהֲבָה אוֹתוֹ מְאוֹד, לְעִיתִּים מִתּוֹךְ רַעַד קַל, וּבַלֵּילוֹת כְּשֶׁחָזְרוּ יַחַד בָּרְחוֹב הָיְתָה מְצִיצָה בַּחֲשַׁאי אֶל קוֹמָתוֹ הַגְּבוֹהָה שֶׁל חוֹרְדָן, שֶׁנֶּאֱלָם דּוֹם זֶה שָׁעָה. וְאִילּוּ הוּא אָהַב אוֹתָהּ אַהֲבָה עֲמוּקָּה, בְּלִי לְהַסְגִּיר זֹאת.
בְּמֶשֶׁךְ שְׁלוֹשָׁה חוֹדָשִׁים – הֵם נִישְּׂאוּ בְּאַפְּרִיל – הָיוּ מְאוּשָּׁרִים מֵאֵין כְּמוֹתָם.
הִיא בְּוַודַּאי הָיְתָה מְבַכֶּרֶת פָּחוֹת חוּמְרָה בָּרָקִיעַ הָאַהֲבָה הַנּוּקְשָׁה הַהוּא, רְגָשׁוֹת שׁוֹפְעִים יוֹתֵר וְלֹא מֵאוֹפָקִים; אַךְ סָבַר פָּנָיו הַקַּר שֶׁל אִישָּׁה עָצַר בָּעֵדָה תָּמִיד.
הַבַּיִת שֶׁהִתְגּוֹרְרוּ בּוֹ הוֹסִיף לֹא-מְעַט לִפְחָדֶיהָ. צָחוֹר הֶחָצֵר הַדּוֹמֶמֶת – עַמּוּדִים, כּוֹתָרוֹת וּפִסְלֵי שֶׁיֵּשׁ – עוֹרֵר רוֹשֶׁם סְתָוִוי שֶׁל אַרְמוֹן מְכוּשָּׁף. בִּפְנִים, הַבּוֹהַק הַכְּפוּרֵי שֶׁל הַטִּיחַ, בְּלִי הַשְּׂרִיטָה הַקַּלָּה בְּיוֹתֵר עַל הַכְּתָלִים הַגְּבוֹהִים, הֶעֱמִיק אֶת תְּחוּשַׁת הַקּוֹר הַסַּגְרִירִית. בַּמַּעֲבָר מֵחֶדֶר אֶחָד לְאַחַר הִידְהֲדוּ הַצְּעָדִים בְּכָל הַבַּיִת, כְּאִילּוּ הִתְחַדְּדָה רְגִישׁוּתוֹ לְרַעַשׁ לְאַחַר שֶׁהָיָה נָטוּשׁ וְרֵיקָן זְמַן רַב.
בְּקַן הָאַהֲבָה הַמְּשׁוּנָּה הַזֶּה עָבַר עַל אֵלִיסְיָה סְתָיו שָׁלֵם. אַף-עַל-פִּי-כֵּן הִשְׁלִיכָה מֵאֲחוֹרֵי גֵּוָוהּ אֶת חֲלוֹמוֹתֶיהָ הַיְּשָׁנִים, וְיָמֶיהָ בַּבַּיִת הָעוֹיֵן עָבְרוּ עָלֶיהָ בְּשֵׁינָה, מִתּוֹךְ רָצוֹן שֶׁלֹּא לְהַרְהֵר בִּכְלוּם עַד בּוֹא אִישָּׁה אֶל הַבַּיִת.
לֹא פֶּלֶא שֶׁכָּחֲשָׁה. הָיָה לָהּ הֶתְקֵף קַל שֶׁל שַׁפַּעַת שֶׁנִּמְשַׁךְ וְלֹא הִרְפָּה מִמֶּנָּה יָמִים עַל יָמִים; אֵלִיסְיָה לֹא שֶׁבָּהּ לְאֵיתָנָהּ. לְבַסּוֹף הִצְלִיחָה לָצֵאת אֶל הַגַּן יוֹם אֶחָד אַחֵר-הַצָּהֳרַיִים, שֶׁעוֹנָה עַל זְרוֹעוֹ שֶׁל אִישָּׁה. הִיא הִבִּיטָה בַּאֲדִישׁוּת הֵנָּה וָהֵנָּה. לְפֶתַע-פִּתְאוֹם הֶחֱלִיק חוֹרְדָן בְּיָדוֹ לְאַט-לְאַט עַל רֹאשָׁהּ, בְּחִיבָּה עֲמוּקָּה, וְאֵלִיסְיָה פָּרְצָה מִייָּד בִּבְכִי, וְהֵטִילָה אֶת זְרוֹעוֹתֶיהָ עַל צַוּוֹארוֹ. שָׁעָה אֲרוּכָּה בָּכְתָה אֶת כָּל חֶרְדוֹתֶיהָ הַכְּמוּסוֹת, וְהַנִּיסָּיוֹן הַקַּל בְּיוֹתֵר לְלַטְּפָהּ רַק הִגְבִּיר אֶת בְּכִיָּה. אַחֵר-כָּךְ שֶׁכָּךְ הַבֶּכִי, וּבְכָל זֹאת נִשְׁאֲרָה זְמַן רַב וּפָנֶיהָ כְּבוּשִׁים בְּצַוּוֹארוֹ, בְּלִי לָמוּשׁ מִמְּקוֹמָהּ וּבְלִי לוֹמַר מִילָּה.
מֵהַיּוֹם הַהוּא שׁוּב לֹא קָמָה עַל רַגְלֶיהָ. לְמָחֳרָת בַּבּוֹקֶר אָבְדָה הַכָּרָתָהּ. רוֹפְאוֹ שֶׁל חוֹרְדָן בָּדַק אוֹתָהּ בִּיסוֹדִיּוּת, וְהוֹרָה עַל מְנוּחָה מוּחְלֶטֶת בַּמִּיטָּה.
"אֲנִי לֹא יוֹדֵעַ," אָמַר לְחוֹרְדָן בְּדֶלֶת הַכְּנִיסָה בְּקוֹל מְהוּסֶּה עֲדַיִין. "הִיא סוֹבֶלֶת מֵחוּלְשָׁה גְּדוֹלָה שֶׁאֲנִי לֹא מַצְלִיחַ לְהָבִין. וּבְלִי הֲקָאוֹת, בְּלִי כְּלוּם... אִם מָחָר הִיא תָּקוּם כְּמוֹ הַיּוֹם, קָרָא לִי מִייָּד."
לְמָחֳרָת הֶחֱמִיר מַצָּבָהּ שֶׁל אֵלִיסְיָה. נֶעֶרְכָה בְּדִיקָה. אוּבְחֲנָה אָנֶמְיָה חֲרִיפָה בְּיוֹתֵר, בִּלְתִּי-מוּסְבֶּרֶת לַחֲלוּטִין. אֵלִיסְיָה לֹא הִתְעַלְּפָה שׁוּב, אַךְ נִיכָּר בָּהּ שֶׁיָּמֶיהָ סְפוּרִים. כָּל הַיּוֹם כּוּלּוֹ דָּלְקוּ הַמְּנוֹרוֹת בַּחֲדַר-הַשֵּׁינָה, וְשֶׁקֶט גָּמוּר שָׂרַר שָׁם. שָׁעוֹת חָלְפוּ בְּלִי שֶׁנִּשְׁמַע הָרַחַשׁ הַקַּל בְּיוֹתֵר. אֵלִיסְיָה נִמְנְמָה. חוֹרְדָן עָבַר לַסָּלוֹן, שֶׁגַּם בּוֹ דֶּלֶק הָאוֹר. בְּלִי הֶרֶף הִתְהַלֵּךְ מִצַּד לְצַד, בְּעַקְשָׁנוּת בִּלְתִּי-נִלְאֵית. הַשָּׁטִיחַ הֶחֱנִיק אֶת קוֹל צְעָדָיו. מִפַּעַם לְפַעַם נִכְנַס לַחֲדַר-הַשֵּׁינָה וְהִמְשִׁיךְ בְּשִׁיטוּטוֹ הָאִילֵּם לְאוֹרֶךְ הַמִּיטָּה, מִשְׁתַּהָה רֶגַע בְּכָל אֶחָד מִקְּצוֹתֶיהָ לְהַבִּיט בְּאִשְׁתּוֹ.
עַד מְהֵרָה הֵחֵלָּה אֵלִיסְיָה לִשְׁקוֹעַ בַּהֲזָיוֹת טְרוּפוֹת. תְּחִילָּה רִיחֲפוּ הַתַּעְתּוּעִים מוּל עֵינֶיהָ, אַחֵר יָרְדוּ לְגוֹבַהּ הָרִיצְפָּה. הַצְּעִירָה לֹא עָשְׂתָה דָּבָר אֶלָּא צָפְתָה בְּעֵינַיִים קְרוּעוֹת לִרְוָוחָה בַּשָּׁטִיחַ שֶׁמִּשְּׁנֵי עֶבְרֵי הַמִּיטָּה. לַיְלָה אֶחָד לָטְשָׁה אֶת מַבָּטָהּ בְּמַשֶּׁהוּ פִּתְאוֹם. כַּעֲבוֹר רֶגַע פָּצְתָה אֶת פִּיהָ לִצְעוֹק, וְאֵפָה וּשְׂפָתֶיהָ הִתְכַּסּוּ פְּנִינִי זֵיעָה.
"חוֹרְדָן! חוֹרְדָן!" זְעָקָה, מְשׁוּתֶּקֶת מֵאִימָּה, בְּלִי לִגְרוֹעַ אֶת מַבָּטָהּ מֵהַשָּׁטִיחַ.
חוֹרְדָן אָץ אֶל הַחֶדֶר, וּלְמַרְאֵהוּ פְּלָטָה אֵלִיסְיָה צוֹוַחַת אֵימִים.
"זֶה אֲנִי, אֵלִיסְיָה, זֶה אֲנִי!"
אֵלִיסְיָה הִבִּיטָה בּוֹ מְבוּלְבֶּלֶת, הִבִּיטָה בַּשָּׁטִיחַ, הֶחֱזִירָה מַבָּטָהּ אֵלָיו, וְכַעֲבוֹר דַּקּוֹת אֲרוּכּוֹת שֶׁל הִתְחַבְּטוּת הֲמוּמָה, נִרְגְּעָה. הִיא חִייְּכָה וְנָטְלָה אֶת יָדוֹ בֵּין יָדֶיהָ, וְלִיטְּפָה אוֹתָהּ, רוֹעֶדֶת, חֲצִי שָׁעָה.
בֵּין הַזָּיוֹתֶיהָ הַחוֹזְרוֹת וְנִשְׁנוֹת הָיְתָה אַחַת וּבָהּ יְצוּר דְּמוּי-אָדָם שָׁעוֹן עַל אֶצְבְּעוֹתָיו עַל הַשָּׁטִיחַ, עֵינָיו נְעוּצוֹת בָּהּ.
הָרוֹפְאִים פָּקְדוּ אוֹתָהּ שׁוּב וָשׁוּב לְלֹא הוֹעִיל. חַיֶּיהָ כָּלוּ וְדָמָה אָזַל לְנֶגֶד עֵינֵיהֶם, מִיּוֹם לְיוֹם, מִשָּׁעָה לְשָׁעָה, וְאִישׁ לֹא יָדַע מַדּוּעַ. בַּבְּדִיקָה הָאַחֲרוֹנָה שִׁכְבָה אֵלִיסְיָה בְּקַהֲיוֹן חוּשִׁים, בְּעוֹד הֵם מְמַשְּׁשִׁים אֶת הַדּוֹפֶק, מַעֲבִירִים אֶת פֶּרֶק יָדָהּ הַדּוֹמֵם מִזֶּה לָזֶה. שָׁעָה אֲרוּכָּה הִתְבּוֹנְנוּ בָּהּ בִּשְׁתִיקָה, וְיָצְאוּ לַחֲדַר-הָאוֹכֶל.
"זֶה מִקְרֶה חָמוּר..." אָמַר רוֹפְאָה בְּחוֹסֶר-אוֹנִים וּמָשַׁךְ בִּכְתֵפָיו. "אֵין כִּמְעַט מָה לַעֲשׂוֹת."
"אֲנִי לֹא מַאֲמִין!" נֶאֱנָק חוֹרְדָן. וְתוֹפֵף בְּכוֹחַ עַל הַשּׁוּלְחָן.
אֵלִיסְיָה דָּעֲכָה וְהָלְכָה תּוֹךְ הֲזָיוֹת טְרוּפוֹת שֶׁעוֹרְרָה הָאָנֶמְיָה, הֲזָיוֹת שֶׁהֶחֱמִירוּ בָּעֶרֶב, אַךְ פָּגוּ תָּמִיד בִּשְׁעוֹת הַבּוֹקֶר. בְּמֶשֶׁךְ הַיּוֹם לֹא הַחֲרִיפָה מַחֲלָתָהּ, אַךְ כָּל בּוֹקֶר הָיְתָה מִקִּיצָה חִיוֶּורֶת, כִּמְעַט חַסְרַת הַכָּרָה. דּוֹמֶה הָיָה שֶׁרַק בַּלַּיְלָה אוֹזְלִים חַיֶּיהָ בְּגַלֵּי דָּם חֲדָשִׁים. מִדַּי הֵקִיצָה חָשָׁה כְּאִילּוּ הִתְמוֹטְטָה בַּמִּיטָּה וּמִילְיוֹן קִילוֹגְרָמִים מְעִיקִים עָלֶיהָ. מֵהַיּוֹם הַשְּׁלִישִׁי תְּחוּשָׁה זוֹ שׁוּב לֹא סָרָה מִמֶּנָּה. בְּקוֹשִׁי הִצְלִיחָה לְהָנִיעַ אֶת רֹאשָׁהּ. הִיא לֹא הִסְכִּימָה שִׁיגְּעוּ בְּמִיטָּתָהּ, אֲפִילּוּ לֹא רָצְתָה שֶׁיְּסַדְּרוּ לָהּ אֶת הַכֵּר. הַבִּיעוּתִים שֶׁתָּקְפוּ אוֹתָהּ עִם עֲרוֹב הַיּוֹם לָבְשׁוּ עַתָּה דְּמוּת מִפְלָצוֹת שֶׁהִזְדַּחֲלוּ אֶל הַמִּיטָּה, וְטִיפְּסוּ בְּמַאֲמָץ עַל הַמִּזְרָן.
אַחֵר-כָּךְ אֲבֵדָה הַכָּרָתָהּ. בַּיּוֹמַיִים הָאַחֲרוֹנִים מִילְמְלָה לְלֹא הֶרֶף מִתּוֹךְ דִּמְדּוּמֶיהָ. הָאוֹרוֹת נִשְׁאֲרוּ דְּלוּקִים בְּעַגְמוּמִיּוֹת בַּחֲדַר-הַשֵּׁינָה וּבַסָּלוֹן. בְּדוּמִיַּית הַגְּסִיסָה שֶׁשָּׂרְרָה בַּבַּיִת נִשְׁמַע רַק הַמִּלְמוּל הַחַדְגּוֹנִי שֶׁבָּקַע מֵהַמִּיטָּה, וְהִדְהוּדָם הֶעָמוּם שֶׁל צְעָדָיו הַבִּלְתִּי-פּוֹסְקִים שֶׁל חוֹרְדָן.
אֵלִיסְיָה מֵתָה לְבַסּוֹף. אַחֵר-כָּךְ, כְּשֶׁנִּכְנְסָה הַמְּשָׁרֶתֶת בְּגַפָּהּ, לְהָסִיר אֶת הַמַּצָּעִים, הִבִּיטָה רֶגַע בַּכְּר בְּתִימָּהוֹן.
"אֲדוֹנִי!" קָרְאָה לְחוֹרְדָן בְּקוֹל נָמוּךְ. "עַל הַכֵּר יֵשׁ כְּתָמִים שֶׁנִּרְאִים כְּמוֹ דָּם."
חוֹרְדָן נִיגַּשׁ לְשָׁם מִייָּד וְרָכַן אֶל הַכֵּר. אָכֵן, עַל הַצִּיפִּית, מִשְּׁנֵי צִדֵּי הַשֶּׁקַע שֶׁהוֹתִיר רֹאשָׁהּ שֶׁל אֵלִיסְיָה, נִרְאוּ כְּתָמִים קְטַנִּים כֵּהִים.
"זֶה נִרְאֶה כְּמוֹ עֲקִיצוֹת," לָחֲשָׁה הַמְּשָׁרֶתֶת כַּעֲבוֹר רֶגַע שֶׁל הִתְבּוֹנְנוּת דּוֹמֶמֶת.
"תָּרִימִי אוֹתוֹ מוּל הָאוֹר," אָמַר לָהּ חוֹרְדָן.
הַמְּשָׁרֶתֶת הֵרִימָה אֶת הַכֵּר אַךְ מִייָּד שָׁמְטָה אוֹתוֹ וְהִסְתַּכְּלָה בּוֹ, חִיוֶּורֶת וְרוֹעֶדֶת. בְּלִי לָדַעַת מַדּוּעַ, חוֹרְדָן חָשׁ שֶׁשַּׂעֲרוֹתָיו סוֹמְרוֹת.
"מָה יֵשׁ?" שָׁאַל בְּקוֹל צָרוּד.
"הוּא נוֹרָא כָּבֵד," לְאִטָּהּ הַמְּשָׁרֶתֶת, עֲדַיִין רוֹעֶדֶת.
חוֹרְדָן הָרִים אֶת הַכֵּר; מִשְׁקָלוֹ הָיָה כָּבֵד לְהַדְהִים. הֵם לָקְחוּ אוֹתוֹ מִחוּץ לַחֶדֶר, וְעַל הַשּׁוּלְחָן בַּחֲדַר-הָאוֹכֶל פִּילֵּחַ חוֹרְדָן אֶת הַצִּיפִּית וְאֶת הַחִיפּוּי בִּמְחִי חֲתָךְ. הַנּוֹצוֹת הָעֶלְיוֹנוֹת הִתְעוֹפְפוּ, וְזַעֲקַת אֵימִים נִפְלְטָה מִפִּיהָ הַפָּעוּר שֶׁל הַמְּשָׁרֶתֶת, שֶׁנָּשְׁאָה אֶת אֶגְרוֹפֶיהָ אֶל פָּנֶיהָ. בְּתוֹךְ הַכֵּר, בֵּין הַנּוֹצוֹת, הֵנִיעַ לְאַט אֶת רַגְלָיו הַשְּׂעִירוֹת בַּעַל-חַיִּים מִפְלַצְתִּי, כַּדּוּר חַי וְדָבִיק. כֹּה תַּפּוּחַ הָיָה עַד כִּי פִּיו בְּקוֹשִׁי נִיכָּר.
לַיְלָה-לַיְלָה, מֵאָז נָפְלָה אֵלִיסְיָה לְמִשְׁכָּב, הִצְמִיד אֶל רַקּוֹתֶיהָ בַּחֲשַׁאי אֶת פִּיו – אֶת חַדְקוֹ, לְיֶתֶר דִּיּוּק – וּמָצַץ אֶת דָּמָה. הָעֲקִיצָה כִּמְעַט לֹא נִרְאֲתָה. הַנֵּיעוֹר הַיּוֹמְיוֹמִי שֶׁל הַכֵּר בְּוַודַּאי מָנַע אֶת הִתְפַּתְּחוּתוֹ בַּתְּחִילָּה. אַךְ מֵרֶגַע שֶׁהַצְּעִירָה שׁוּב לֹא יָכְלָה לָזוּז, גָּבְרָה הַיְּנִיקָה בְּקֶצֶב מְסַחְרֵר. בְּתוֹךְ חֲמִישָּׁה יָמִים וַחֲמִישָּׁה לֵילוֹת שָׁאַב אֶת חַיֶּיהָ שֶׁל אֵלִיסְיָה.
טַפִּילִי הָעוֹפוֹת הַלָּלוּ, הַזְּעִירִים בְּדֶרֶךְ כְּלָל, מַגִּיעִים בִּתְנָאִים מְסוּיָּמִים לְמִימַדִּים עֲצוּמִים. מִסְתַּבֵּר שֶׁדָּם אֱנוֹשׁ מֵיטִיב עִימָּם בִּמְיוּחָד, וּלְעִיתִּים לֹא-נְדִירוֹת יִימָּצְאוּ בַּכְּרִי נוֹצוֹת.








https://www.shortstoryproject.com/he/story/%d7%9b%d7%a8%d7%99%d7%aa-%d7%94%d7%a0%d7%95%d7%a6%d7%95%d7%aa/
#אֵימָה#אָמֵרִיקְהַהֲלָטִינִית#אַפֶּל#מַחֲלָה#מֶתַח#קְלָאסִיקָה