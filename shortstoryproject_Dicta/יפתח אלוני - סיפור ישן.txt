אֲנִי חַי בְּאֵימַת הַדְּמָמָה. אֲבָל הַאִם אֲנִי לֹא הַדּוֹמֵם מִכּוּלָּם? מִפְלָצוֹת אֲפוֹרוֹת גַּבְנוּנִיּוֹת, עַכְבָּרוּשִׁיּוֹת עִם עֵינֵי אוֹדֶם מְלַוּוֹת אֶת חַיֵּי. אֲנִי מְאַתֵּר אוֹתָן. מְזַהֶה אוֹתָן. מֵרִיחַ כְּשֶׁהֵן מִתְקָרְבוֹת. הַסִּימָנִים בִּלְתִּי נִרְאִים – הַגָּעָה חֲשָׁאִית, מַבָּט צָף, מְהוּסָּס, מְבוֹהָל כְּשֶׁהֵן נִתְקָלוֹת בְּמַבָּטִי וּמִתְגַּלּוֹת. הַצְּלָלִיּוֹת הַשְּׁבוּרוֹת הָרוֹפְסוֹת יוֹצְאוֹת מִמֶּנִּי וּמִטַּיָּילוֹת עַל הַשּׁוּלְחָן שֶׁרַגְלַי מוּנָחוֹת עָלָיו וְגַדְלוּת עַל הַקִּיר.
הַפְּסִיכוֹלוֹג, בַּחֲבִיבוּת: "תִּמְצָא לָהֶן מָקוֹם לָגוּר בּוֹ".
הָיִיתִי יֶלֶד קָטָן. בָּרַחְתִּי מֵהֶן. כָּל יוֹם הָיִיתִי בּוֹרֵחַ מִבֵּית הַיְּלָדִים. הִשְׁאַרְתִּי לָהֶן אֶת הַחֶדֶר. הָיִיתִי זוֹחֵל בֵּין הַגְּרוּטָאוֹת שֶׁבַּגַּן הַמִּשְׂחָקִים מוּסְוֶוה בְּתַחְתּוֹנִים וְגוּפֶיהָ שֶׁנִּמְרְחוּ בַּבּוֹץ שֶׁל הַחוֹל הַמּוּשְׁקֶה, הָעֵינַיִים שֶׁל שׁוֹמֶרֶת הַלַּיְלָה דּוֹקְרוֹת כְּמוֹ זַרְקוֹרִים. עָצוּר. תִּזְחַל. עָצוּר. תִּזְחַל. גֶּשֶׁם, שָׁרָב, סְתָם רוּחַ. זָחַלְתִּי וְזָחַלְתִּי. עַד שְׁבִיל הַבֵּטוֹן הַחַמִּים שֶׁשִּׂיחֵי הָרָדוּף הִסְתִּירוּ, עַד גֶּזַע הָאֶשֶׁל הַשֶּׁמֶן, עַד שִׂיחַ הַוְּורָדִים, מִתַּחַת לַשּׁוּלְחָן הַפְּלָטָה-עֵץ בַּמִּרְפֶּסֶת שֶׁלָּהֶם. רַצְתִּי, הַסִּירֵנוֹת שֶׁל הַשּׁוֹמֶרֶת צוֹרְחוֹת, הַצֶּ'קְלָקוֹת מְהַבְהֲבוֹת. רַצְתִּי לְאַבָּא שֶׁלִּי.
הַפְּסִיכוֹלוֹג: "צַר לִי שֶׁזֶּה קָרָה".
הַשּׁוֹמֶרֶת רָטְנָה, הַכּוֹל הָפוּךְ וּמְהוּפָּךְ אֵצֶל הַיֶּלֶד הַזֶּה. אַבָּא שֶׁלִּי הִרְכִּין רֹאשׁ כְּשֶׁרֹאשׁ וַעֲדַת הַחִינּוּךְ אָמַר לוֹ: מָה יֵשׁ לַיֶּלֶד הַזֶּה? אוּלַי יֵשׁ כְּיֵנֵי עֶרְוָוה בַּמִּזְרוֹן שֶׁלּוֹ?
אָבִי הָלַךְ וְקָנָה שְׁלוֹשָׁה מַנְעוּלֵי תְּלִיָּה מִתַּקְצִיב הַמַּמְתַּקִּים וְהַסַּנְדָּלִים, שֶׁיִּהְיֶה אֶפְשָׁר לִנְעוֹל אֶת הַגַּן בַּלַּיְלָה. "כָּכָה לֹא יִיכָּנְסוּ לְךָ מִפְלָצוֹת לְרֹאשׁ", אָמַר. בַּלַּיְלָה עָמַדְתִּי יָחֵף מוּל הַחַלּוֹן, בְּגוּפִיָּה וְתַחְתּוֹנִים לְבָנִים, וְרָאִיתִי אֵיךְ הוּא נוֹעֵל אֶת הַדְּלָתוֹת.
הַמִּפְלָצוֹת נִכְנְסוּ. הֵן הִפִּילוּ דְּבָרִים.
גָּרַרְתִּי אֶת הַמִּזְרוֹן לַמִּסְדְּרוֹן. עַל הַסְּדִינִים הָיוּ כְּתָמִים שֶׁל דֶּשֶׁא וּלְכָרִית רֵיחַ שֶׁל חוֹל עוֹד מֵאֶתְמוֹל כְּשֶׁהֶחֱזִירוּ אוֹתִי לַמִּיטָּה. הִשְׁכַּבְתִּי אֶת הַמִּפְלָצוֹת לִישׁוֹן וְנֶעֱמַדְתִּי מוּל הַחַלּוֹן. לְאַבָּא שֶׁלִּי, לַיָּדַיִים הַחֲזָקוֹת שֶׁלּוֹ שֶׁיָּדְעוּ לְהַחֲזִיק אוֹתִי גָּבוֹהַּ קָרוֹב לַמְּנוֹרָה שֶׁעַל הַתִּקְרָה מֵעַל כָּל הֶחָרָא שֶׁל הַחַיִּים הַקְּטַנִּים שֶׁלִּי, וְלִיצוֹר הַתִּינוֹקִי שֶׁהָיִיתִי יָכוֹל לִהְיוֹת. בָּכִיתִי. יִלְלָתִי כְּמוֹ תֵּן אֶת הַקְּרִיאוֹת הַמְּקוּצָּרוֹת שֶׁל שְׁמוֹ. מְסַכֵּן בֵּית הַיְּלָדִים, מִסְכֵּנִים הַשּׁוּלְחָנוֹת וְהַכִּיסְּאוֹת וְהַבֶּרֶז הַדּוֹלֵף. אֵיךְ אֶפְשָׁר לִישׁוֹן כְּשֶׁיְּלָלוֹת כָּאֵלּוּ מִנְסָרוֹת בָּאֲוִויר?
אָמַרְתִּי לִפְסִיכוֹלוֹג: "אַתָּה רוֹאֶה אֵיךְ הִתְיַיחֲסוּ אֶצְלֵנוּ לִילָדִים?"
אִמָּא אָמְרָה: "אֲבָל הִשְׁאַרְנוּ לוֹ שָׁטִיחַ לִפְנֵי הַחַלּוֹן הַגָּדוֹל. הוּא תָּמִיד הָלַךְ יָחֵף, לֹא רָצִינוּ שֶׁיִּתְקָרֵר. זֶה כְּלוּם? זֶה לֹא נֶחֱשָׁב?"

 


https://www.shortstoryproject.com/he/story/%d7%a1%d7%99%d7%a4%d7%95%d7%a8-%d7%99%d7%a9%d7%9f/
#אַפֶּל#יַלְדוּת#פְּסִיכוֹלוֹגִי