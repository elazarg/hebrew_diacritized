בַּקַּיִץ הַהוּא הָיִיתִי נוֹסַעַת לְשָׁם לִפְעָמִים, וְהַשָּׁבוּעַ נָסַעְתִּי שׁוּב. הָיָה יוֹם חַם שֶׁל סוֹף קַיִץ. מִדֵּי פַּעַם נָשְׁבָה רוּחַ חַמָּה שֶׁנִּפְסְקָה פִּתְאוֹם וְחָזְרָה פִּתְאוֹם, מְלֵאָה אָבָק, וּכְשֶׁנִּכְנַסְתִּי הָיָה רֵיק. לֹא הָיְתָה נֶפֶשׁ חַיָּה. וְחָשַׁבְתִּי לְשׁוֹטֵט שָׁם קְצָת, וְאָז רָאִיתִי מֵהֶעָבָר הַשֵּׁנִי, מֵאֲחוֹרֵי הַסְּכָכָה, אֶת הַגַּנָּן עוֹמֵד וּמְדַבֵּר עִם אִישָּׁה צְעִירָה שֶׁיָּשְׁבָה רְכוּנָה עַל הָאֶבֶן, מְנִיעָה אֶת רֹאשָׁהּ כְּשֶׁהִיא מְדַבֶּרֶת, רֹאשׁ עֲטוּר כַּדּוּרִי תַּלְתַּלִּים אֲדוּמִּים, שֶׁבְּאוֹר הַחַמְסִינִי בַּהֲקוּ כְּמוֹ כַּדּוּרִים שֶׁל אֵשׁ.
כָּאָמוּר הָיָה רֵיק. הַשְּׁבִילִים הָיוּ מְטוּאֲטָאִים טָרִי, מַדְגִּישִׁים אֶת קַוֵּוי הַפֶּרְסְפֶּקְטִיבָה הַנְּקִיִּים הַמְּאוּרְגָּנִים הֵיטֵב, וּבְתוֹךְ הָאוֹר הַכָּבֵד הַחַמְסִינִי זֶה נִרְאָה צִבְעוֹנִי וּמֵאִיר מַאי פַּעַם, עָטוּף צִיפּוּי וָרוֹד דַּק שֶׁל הַשְׁקָיָה טְרִיָּה וּפְרִיחָה מִתְחַדֶּשֶׁת, כִּמְעַט מַעֲטֶה מַבְרִיק שֶׁל לַכָּה מַבְרִיקָה. וְהָיָה מְאוֹד שֶׁקֶט. אֲפִילּוּ מִמַּטָּרָה לֹא זֵעָה. אַךְ כְּכָל שֶׁהִתְקַדַּמְתִּי בִּשְׁבִיל הָיָה נִדְמֶה לִי שֶׁהַכֹּל מָלֵא רִישְׁרוּשִׁים וְדִיבּוּרִים וְקוֹלוֹת חֲרִיקָה שֶׁעָלוּ מִשְּׁנֵי צִידֵּי הַשְּׁבִיל מִתּוֹךְ הַטְּלָאִים הַצִּבְעוֹנִיִּים שֶׁל הַצִּמְחִיָּה הַצְּפוּפָה, כְּאִילּוּ מִישֶׁהוּ טוֹחֵן שָׁם זְכוּכִית מִתַּחַת לָאֲדָמָה.
זֶה הָיָה בְּחֶלְקָהּ הַיָּפֶה בְּיוֹתֵר, הַחֶלְקָה הָרַעֲנָנָה הַפּוֹרַחַת שֶׁל מִלְחֶמֶת לְבָנוֹן, שֶׁהָיְתָה בֶּאֱמֶת עֲמוּסָה צִמְחִיָּה עֲשִׁירָה שֶׁל פְּרָחִים חַיִּים וּפְרָחִים מִבַּד וּפְרָחִים מִקְּטִיפָה וּפְרָחִים מֵרִיקּוּעִים דַּקִּים שֶׁל נְחוֹשֶׁת וּפְרָחִים מִבַּד שַׂק וּבַד גֹּאזָה וְתַחְבּוֹשׁוֹת צְבוּעוֹת כְּעֵין הַחֲלוּדָה וְצִמְחֵי קַקְטוּס אֲרוּכִּים מְשׁוּנָּנִים עִם שַׁרְבִיטֵי עֲנָפִים בַּשְׂרָנִיִּים כְּרָאשֵׁי נֶפֶץ קְטַנִּים וְרָאשִׁים בְּצוּרַת גַּרְזֶן.
הָאִישָּׁה הֵרִימָה אֵלַי אֶת פָּנֶיהָ.
יֵשׁ לְךָ כָּאן מִישֶׁהוּ? שְׁאֵלָה.
הִיא הִידְּקָה אֶת בִּרְכֶּיהָ אֶל גּוּפָהּ, לֹא מוֹרִידָה מִמֶּנִּי אֶת עֵינֶיהָ.
גַּם לִי יֵשׁ פֹּה מִישֶׁהוּ, אָמְרָה.
בֶּרֶכְיָה הָיוּ נְתוּנוֹת מַמָּשׁ בְּתוֹךְ גּוּפָהּ, וְהִיא לֹא הוֹרִידָה מִמֶּנִּי אֶת עֵינֶיהָ.
בַּעֲלֵי, אָמְרָה.
אֲנִי מְבִינָה.
זֶהוּ, בַּעֲלֵי.
אֲנִי מְבִינָה.
הִיא סוֹבְבָה אֶת חֲצִי גּוּפָהּ לְעֶבְרִי.
בַּעֲלֵי, חֲזָרָה בַּשְּׁלִישִׁית.
הָיָה שֶׁקֶט, עֵינֶיהָ הָיוּ נְעוּצוֹת בִּי, חִיוְּורוֹת, מְאוֹד בְּהִירוּת, נִפְעָרוֹת מִתּוֹךְ עַפְעַפַּיִים חוּמִים כֵּהִים בְּלִי קֶשֶׁר לְכַדּוּרֵי הָאֵשׁ, וְאֵינֶנִּי יוֹדַעַת, אוּלַי בִּגְלַל הַשֶּׁקֶט, אָמַרְתִּי שֶׁאֲנִי בָּאָה הִנֵּה לִפְעָמִים וְלֹא רָאִיתִי אוֹתָהּ.
כֵּן, אֲנִי בָּאָה פַּעַם בְּשָׁנָה, אָמְרָה. הָיָה לָהּ קוֹל עִם צְלִיל מְאוֹד נָמוּךְ, כִּמְעַט גַּבְרִי, כִּמְעַט בָּס, וְהִיא דִּיבְּרָה כְּמוֹ מִישֶׁהוּ שֶׁמַּמְשִׁיךְ שִׂיחָה שֶׁנִּיתְּקָה.
וְעַל פִּי רוֹב זֶה יוֹצֵא בְּיוֹם כָּזֶה חַם, חַמְסִין. תָּמִיד זֶה יוֹצֵא בְּיוֹם כָּזֶה חַם, חַמְסִין. הִיא חֲבָטָה אֶת בִּרְכֶּיהָ זוֹ בָּזוֹ, מְהַדֶּקֶת אֲלֵיהֶן אֶת תִּיק הָעוֹר שֶׁלָּהּ. – וַאֲנִי יוֹשֶׁבֶת לְבַד. לִפְעָמִים עִם הַגַּנָּן.
אָמַרְתִּי שֶׁפָּגַשְׁתִּי אוֹתוֹ פֹּה, אֶת הַגַּנָּן.
הִיא נָעֲצָה בִּי שׁוּב עֵינַיִים בְּהִירוֹת, פְּעוּרוֹת, מְרִימָה אֶת יָדָהּ בָּאֲוִויר בִּתְנוּעָה מְהִירָה.
אֲנִי מְדַבֶּרֶת אִיתְּךָ כְּאִילּוּ הִיכָּרְתִי אוֹתְךָ, אָמְרָה.
אוּלַי הִיכַּרְנוּ פַּעַם.
הִיא צָחֲקָה, חוֹזֶרֶת עַל הַתְּנוּעָה הָעַצְבָּנִית בָּאֲוִויר.
כֵּן, בְּגִלְגּוּל אַחֵר.
אוּלַי, אָמַרְתִּי.
הִיא צָחֲקָה שׁוּב, מְכַסָּה בִּשְׁתֵּי יָדֶיהָ עַל בִּרְכֶּיהָ. אַחֵר כָּךְ הֵסִיטָה אֶת עֵינֶיהָ מִן הַבִּרְכַּיִים וְקִירְבָה אֶת עַצְמָהּ לְעֶבְרִי עַל מִסְגֶּרֶת הָאֶבֶן שֶׁהִקִּיפָה אֶת הַגִּינָּה הַקְּטַנָּה הַיָּפָה. הִיא חִייְּכָה. – אִישׁ טוֹב הַגַּנָּן.
הַשֶּׁמֶשׁ כַּנִּרְאֶה סִינְוְורָה אוֹתָהּ, יוֹשֶׁבֶת בַּכִּיוּוּן הַלֹּא נָכוֹן, וְהִיא עַצְמָהּ עַיִן אַחַת, כָּכָה שֶׁעַכְשָׁיו הִבִּיטָה בִּי בְּעַיִן אַחַת, עֲגוּלָּה כְּמוֹ עַיִן שֶׁל חַיָּה.
אָמַרְתִּי: כֵּן, אִישׁ טוֹב הַגַּנָּן.
הִיא הַחֲלִיפָה אֶת הָעֵינַיִים, מְמַצְמֶצֶת, מִתְכּוֹפֶפֶת יוֹתֵר עָמוֹק עַל הָאֶבֶן וּפוֹתַחַת שָׁם קַקְטוּס שֶׁנִּסְגַּר בִּפְקַעַת לְיַד כָּרִית הָאֶבֶן. כַּנִּרְאֶה שְׁמָהּ לֵב שֶׁהִסְתַּכַּלְתִּי בְּתַאֲרִיךְ שֶׁעַל הַכָּרִית. – לֹא לֹא, אֲנִי בָּאָה בְּיוֹם הַנִּישּׂוּאִים שֶׁלָּנוּ, זֶה הַיּוֹם שֶׁאֲנִי בָּאָה הִנֵּה, פַּעַם בְּשָׁנָה.
גַּם עַכְשָׁיו דִּיבְּרָה לְאַט, מַטְעִימָה כָּל מִילָּה.
אֲנִי לֹא בָּאָה בְּיוֹם אַחֵר. מָה יֵשׁ לִי לָבוֹא בְּיוֹם אַחֵר.
הָיָה שֶׁקֶט, וְעוֹד יוֹתֵר שֶׁקֶט בֵּין מִילָּה לַמִּילָּה.
וְאָמַרְתִּי לְךָ, תָּמִיד זֶה יוֹצֵא בְּיוֹם כָּזֶה חַם, חַמְסִין. בְּעֶצֶם גַּם אָז הָיָה יוֹם כָּזֶה חַם, הָיָה חַמְסִין. הִיא חֲבָטָה אֶת בִּרְכֶּיהָ חָזָק, מַצְמִידָה עֲלֵיהֶן אֶת כַּפּוֹת הַיָּדַיִים, וְאָמְרָה שֶׁאִי אֶפְשָׁר לְדַבֵּר עַל זֶה. אָמַרְתִּי שֶׁאֵין צוֹרֶךְ. הִיא אָמְרָה: אֲנִי לֹא יְכוֹלָה לְדַבֵּר עַל זֶה.
אֵין צוֹרֶךְ.
כֵּן, אֲבָל כְּשֶׁחוֹשְׁבִים.
יוֹתֵר טוֹב לֹא לַחֲשׁוֹב.
זֶהוּ, יוֹתֵר טוֹב לֹא לַחֲשׁוֹב. אֲבָל לֹא תָּמִיד זֶה הוֹלֵךְ, אַתְּ מְבִינָה.
כֵּן, אֲנִי מְבִינָה.
הָיָה שֶׁקֶט. הִיא קְצָת הִתְכּוֹפְפָה, נִשְׁעֶנֶת לִפְנִים, פָּתְחָה אֶת הָרוֹכְסָן שֶׁל הַתִּיק וְשָׁלְפָה זוּג מִשְׁקָפַיִים גְּדוֹלִים אֲפוֹרִים וְהִרְכִּיבָה אֶת הַמִּשְׁקָפַיִים.
תַּאֲמִינִי לִי, לוֹמְדִים אֶת זֶה, וְחוּץ מִזֶּה, הַזְּמַן –. יוֹתֵר לֹא עָלָה בְּדַעְתִּי מָה לוֹמַר.
הִיא סָגְרָה אֶת הָרוֹכְסָן שֶׁל הַתִּיק וְהֶחֱזִירָה אוֹתוֹ לִמְקוֹמוֹ עַל הָאֶבֶן.
כֵּן, הַזְּמַן, אַתְּ מַאֲמִינָה שֶׁהַזְּמַן?
יָכוֹלְתִּי לִרְאוֹת אֶת עַפְעַפֶּיהָ הַכֵּהִים צוֹנְחִים לְמַטָּה וְנִפְתָּחִים בְּבַת אַחַת מִבַּעַד לַמִּשְׁקָפַיִים הַגְּדוֹלִים. הִיא הֵסִירָה אוֹתָם רֶגַע וָשׁוּב הִזְדַּקְּפָה, מַבִּיטָה סְבִיבָהּ בַּהֲסָבַת רֹאשׁ כְּמוֹ שֶׁמַּבִּיטִים מֵחַלּוֹן רַכֶּבֶת. וּבֵינְתַיִים, הַכֹּל, כִּמְעַט חַי, שָׁנִים, כִּמְעַט חַי, אָמְרָה, מִסְתּוֹבֶבֶת אֵלַי, וְהַמִּילָּה כִּמְעַט הוּכְפְּלָה בַּגַּן הָרֵיק, מַכָּה בָּאֲוִויר כְּמוֹ פַּטִּישׁ אֲוִויר, וְהִרְגַּשְׁתִּי מַשֶּׁהוּ כָּבֵד בָּאוֹזְנַיִים וְאֵיזֶה תְּשׁוּקָה לְכַסּוֹת אֶת הָאוֹזְנַיִים. הָיָה נִדְמֶה לִי שֶׁזֶּה גַּם מָה שֶׁהִיא עָשְׂתָה, אֲבָל הָרוּחַ נִיפְנְפָה אֶת שְׂעָרָהּ, חוֹשֶׂפֶת לָהּ אֶת הָאוֹזְנַיִים שֶׁנִּרְאוּ לִי קְטַנּוֹת פִּתְאוֹם, כִּמְעַט אוֹזְנַיִים שֶׁל יַלְדָּה. עֵינֶיהָ נָעוּ לְאִיטָּן, נוֹדְדוֹת עַל פְּנֵי הַגַּן, כְּאִילּוּ הוּא בּוֹרֵחַ מֵאֲחוֹרֶיהָ הַגַּן, וְחָשַׁבְתִּי שֶׁצָּרִיךְ לְהַגִּיד מַשֶּׁהוּ, אַךְ לֹא יָדַעְתִּי מָה. הָאוֹר נַעֲשֶׂה עוֹד יוֹתֵר נָמוּךְ. הַשָּׁמַיִים כִּיפָּה שֶׁאֵין לָהּ תַּחְתִּית. תִּפְרְחוֹת הַוְּורָדִים וְהַכְּרִיזַנְטָמוֹת בַּגִּינָּה הַיָּפָה בָּעֲרוּ כְּמוֹ בּוּבּוֹת דַּחְלִיל, וְרָצִיתִי לְהַגִּיד לָהּ שֶׁיֵּשׁ צוּרוֹת רַבּוֹת שֶׁל חַי, וּמַשֶּׁהוּ בְּעִנְיַין אוֹרֶךְ הַיּוֹם וְאוֹרֶךְ הַלַּיְלָה, וְהָאֱמֶת הַפְּשׁוּטָה שֶׁל מָוֶות וּבְדִידוּת כַּאֲשֶׁר הָאֱמֶת הַזֹּאת בָּאָה מִן הָאֲדָמָה וְנִכְנֶסֶת לְךָ לָרַגְלַיִים וּמְטַפֶּסֶת עָלַיִיךְ דֶּרֶךְ כַּפּוֹת הָרַגְלַיִים. פִּתְאוֹם נִזְכַּרְתִּי בַּמִּנְהָג שֶׁנָּהֲגוּ פַּעַם הַנָּשִׁים לִמְדּוֹד אֶת קִבְרֵי אֲהוּבֵיהֶן בְּחוּטִים, וְאַחַר כָּךְ קִיפְּלוּ אֶת הַחוּטִים וְהִכְפִּילוּ אוֹתָם וּמֵהַחוּט הַמּוּכְפָּל הַמְּלוּפָּף עָשׂוּ פְּתִילוֹת לַנֵּרוֹת שַׁעֲוָוה לְחַיֵּי אֲהוּבֵיהֶן, וּבַלַּיְלָה, בְּתוֹךְ פַּחִיּוֹת קְטַנּוֹת, הִדְלִיקוּ אֶת נֵרוֹת הַשַּׁעֲוָוה וְכָל הַלַּיְלָה דָּלְקוּ הַפְּתִילִים הָאֲרוּכִּים בְּתוֹךְ הַפַּחִיּוֹת וְאָסוּר הָיָה שֶׁהָרוּחַ תִּכְבֶּה אֶת הָאֵשׁ בְּתוֹךְ הַפַּחִיּוֹת, וְרָצִיתִי לְסַפֵּר לָהּ מַשֶּׁהוּ בְּעִנְיַין הַפַּחִיּוֹת. אֲבָל הִיא יָשְׁבָה שְׁקֵטָה, אוֹסֶפֶת אֶת הַשְׁעָרוֹת שֶׁהִתְנַפְנְפוּ לָהּ מִצַּד אֶל צַד עַל הַצַּוּוֹאר, כְּשֶׁהִיא מַעֲבִירָה בִּתְנוּעוֹת אִיטִּיּוֹת אֶת הָאֶצְבָּעוֹת בְּתוֹךְ הַשֵּׂיעָר כְּאִילּוּ אֵין לָהּ כּוֹחַ בַּיָּדַיִים.
זֶהוּ, אָמְרָה. שְׂעָרָהּ הָיָה עַכְשָׁיו אָסוּף עַל הָעוֹרֶף וְהִיא הֶחֱזִירָה אֶת יָדֶיהָ אֶל בִּרְכֶּיהָ. מוּל הָאוֹר לֹא רָאוּ עֵינַיִים וְרַק אֶת הַזְּגוּגִיּוֹת שֶׁל הַמִּשְׁקָפַיִים. הִיא חִייְּכָה בְּרִפְיוֹן וְהֵסִירָה אֶת הַמִּשְׁקָפַיִים, כְּשֶׁהִיא חוֹזֶרֶת וְעוֹצְמַת עַיִן אַחַת כִּמְסוּנְוֶורֶת יוֹתֵר וְיוֹתֵר. הָיָה בֶּאֱמֶת מְאוֹד חַם. הָאֲוִויר נַעֲשָׂה כָּבֵד, מְקַבֵּל צֶבַע אֵפֶר, מַחֲזִיק אֶת הַתְּנוּעָה שֶׁל רוּחַ יְבֵשָׁה חַמָּה שֶׁהִתְקָרְבָה פִּתְאוֹם מֵאֵיזֶה שַׁעַר לֹא יָדוּעַ, מְכַסָּה אֶת הַמֶּרְחָב הַנָּקִי הַזֶּה, הַמְּטוּאְטָא הֵיטֵב, עָנָן אָבָק. הִרְגִּישׁוּ רֵיחַ דַּק שֶׁל עָשָׁן וְשֶׁל שַׁרְף. לוּחוֹת הָאֶבֶן נִרְאוּ מְתוּחִים לְהִתְפַּקֵּעַ. הַשְּׁבִילִים הָרַעֲנַנִּים הִתְמַלְּאוּ עוֹרְקִים שֶׁל עוֹפֶרֶת וְהַקּוֹל הַשָּׁבוּר שֶׁל חֲלִילִים שְׁבוּרִים הִתְקָרֵב כְּמוֹ הוֹלֵךְ לְתוֹךְ מֵאוֹרָהּ. הָאִישָּׁה מוּלִי לָחֲצָה אֶת בִּרְכֶּיהָ כִּמְבַקֶּשֶׁת לְהַגִּיד: שֶׁקֶט, שֶׁקֶט, אֲבָל קוֹל הַחֲלִילִים הַשְּׁבוּרִים רַק הִתְגַּבֵּר, הֶעָלִים עַל הֲגִינוּת הִתְקַפְּלוּ לְפִיסּוֹת נְיָיר שְׂרוּפוֹת, מְפַזְּרִים סְבִיבָם עֲלֵי כּוֹתֶרֶת קְרוּעִים כִּפְתִיתֵי שִׁיבּוֹלֶת שׁוּעָל, וְרָאִיתִי אֶת הִרְעִידָה הַקַּלָּה שֶׁל יָדֶיהָ עַל בִּרְכֶּיהָ. שׁוּב הָיָה נִדְמֶה לִי שֶׁבִּיקְּשָׁה לְהַגִּיד מַשֶּׁהוּ אַךְ לֹא שָׁמַעְתִּי מָה וְרַק אֵיךְ שֶׁהִיא סוֹגֶרֶת בִּשְׁתֵּי יָדֶיהָ עַל בִּרְכֶּיהָ. קוֹל הַחֲלִילִים הַשְּׁבוּרִים הִתְגַּבֵּר עוֹד יוֹתֵר, הָאוֹר נַעֲשֶׂה מַמָּשׁ נָמוּךְ, כִּמְעַט נוֹגֵעַ, וּבְתוֹךְ הָאוֹר הַנָּמוּךְ נִרְאוּ הָאֲבָנִים פִּתְאוֹם נָעוֹת, מִתְנַפְנְפוֹת כְּמוֹ וִילוֹנוֹת, מִשְּׁנוֹת אֶת הָאַרְכִיטֶקְטוּרָה הַמּוּזָרָה הַזֹּאת חֲתוּכַת הָאֵיבָרִים וְהוֹפְכוֹת לְעִיסָּה סְמִיכָה אַחַת מֵעַל הַתְּסִיסָה הַצִּבְעוֹנִית מֵעַל הַבְּקִיעִים בַּאֲדָמָה, מְעַוְּותוֹת אֶת הַדַּיְיקָנוּת שֶׁל הַלּוּחוֹת הַמְּסוּתָּתִים הֵיטֵב, וְהַשְּׁבִילִים, הַסִּימָנִים, הַשְּׁלָטִים בְּפִינּוֹת הַשְּׁבִילִים, סִדְקֵי הַזּוֹהַר וְהַחִיצִּים הַשְּׁבוּרִים, וּכְבָר לֹא נִיתָּן לְזַהוֹת שׁוּם חֶלְקָהּ. הַוְּורָדִים נִדְמוּ עֲשׂוּיִים פְּלַסְטִיק, הַדֶּשֶׁא מָלֵא תּוֹלְעֵי שָׁרָב, וּכְשֶׁהָרוּחַ עָבְרָה כְּמוֹ שֶׁבָּאָה עוֹד הִתְרוֹצְצוּ רֶגַע בָּאֲוִויר הַכְּתוֹבוֹת הַשְּׁחוֹרוֹת שֶׁעַל הָאֲבָנִים, וְאַחֲרֵי רֶגַע נִרְאֲתָה רַק הָאִישָּׁה הַצְּעִירָה יוֹשֶׁבֶת לְבַדָּהּ, שְׁקֵטָה, בַּגַּן הֶעָיֵיף. יָדֶיהָ גַּם עַכְשָׁיו הָיוּ שְׁלוּבוֹת עַל בִּרְכֶּיהָ וְהִיא יָשְׁבָה בִּשְׁתִיקָה מוּחְלֶטֶת.
הִיא פָּקְחָה אֶת עֵינֶיהָ, מַבִּיטָה בִּי בְּמִין קִרְבָה מְיוּחֶדֶת.
יֵשׁ לִי מַזָּל, תָּמִיד אַף אֶחָד אֵינֶנּוּ בַּיּוֹם הַזֶּה, תָּמִיד אֲנִי פֹּה לְבַד.
זֶה בֶּאֱמֶת נָעִים, אָמַרְתִּי.
כֵּן, זֶה נָעִים. וְתָמִיד אֲנִי פּוֹחֶדֶת שֶׁיָּבוֹאוּ פִּתְאוֹם. אֲבָל אַתְּ רוֹאָה, אֱלוֹהִים שׁוֹמֵר עָלַי, עַד הַיּוֹם זֶה לֹא קָרָה, כָּל שָׁנָה אֲנִי פֹּה לְבַד, יוֹשֶׁבֶת לִי כָּכָה לְבַד.
עֵינֶיהָ הָיוּ כָּל הַזְּמַן נְעוּצוֹת בִּי בְּאוֹתָהּ קִרְבָה מְיוּחֶדֶת, קִרְבָה שֶׁיֵּשׁ רַק בֵּין זָרִים.
לֹא מַפְרִיעַ לְךָ שֶׁאֲנַחְנוּ מְדַבְּרוֹת, אָמְרָה.
לֹא, חָלִילָה, זֶה נָעִים, אָמַרְתִּי.
הִיא אָמְרָה: לִפְעָמִים, אַתְּ יוֹדַעַת.
כֵּן, וַדַּאי, אֲנִי יוֹדַעַת.
זֶהוּ, כְּשֶׁיּוֹשְׁבִים כָּכָה, מַבִּיטִים.
וַדַּאי, אֲנִי מְבִינָה.
הִיא הַחֲלִיפָה בִּבְהִילוּת אֶת תְּנוּעוֹת שִׁילּוּב כַּפּוֹת הַיָּדַיִים, מְשַׁנֶּה אֶת הַמִּיקּוּם שֶׁל הַיָּד, וְשָׁאֲלָה אִם אֲנִי צְרִיכָה לָלֶכֶת, וְאָמַרְתִּי שֶׁלֹּא, יֵשׁ לִי זְמַן. הִיא אָמְרָה: אֲנִי שְׂמֵחָה. אַחֵר כָּךְ אָמְרָה: לִפְעָמִים, אַתְּ יוֹדַעַת, רוֹצִים לְדַבֵּר. הָאוֹר נָפַל עַל פָּנֶיהָ שֶׁנִּיגְּרוּ עֲלֵיהֶם שְׁנֵי נְחָשִׁים דַּקִּים שֶׁל זֵיעָה, וְהִיא נִיגְּבָה אוֹתָם בְּכַף יָדָהּ. – שׁוּם דָּבָר מְיוּחָד, סְתָם, לְדַבֵּר. הִיא חִייְּכָה בִּכְאֵב. – אַתְּ מַכִּירָה אֶת זֶה, וְאָמַרְתִּי שֶׁוַּודַּאי, אֲנִי מַכִּירָה. הִיא שׁוּב חִייְּכָה בִּכְאֵב. – תָּמִיד חוֹשְׁבִים שֶׁהַכֹּל קוֹרֶה לַאֲחֵרִים. גַּם כְּשֶׁזֶּה קוֹרֶה לְךָ זֶה כְּאִילּוּ קָרָה לַאֲחֵרִים. פָּנֶיהָ נָחוּ עַכְשָׁיו בֵּין כַּפּוֹת יָדֶיהָ וְהִיא הֵרִימָה אוֹתָם קְצָת, מְסִבָּה הַצִּידָּה. נִשְׁמָע אֵיזֶה רַעַשׁ וַאֲבָנִים מִתְגַּלְגְּלוֹת כְּמוֹ בִּסְקִילָה, וְהִיא הִזְדַּקְּפָה, מַבִּיטָה, וְהֵסִירָה רֶגַע אֶת הַמִּשְׁקָפַיִים, מַחֲזִירָה אוֹתָם מִייָּד כְּשֶׁהִיא מְזִיזָה אוֹתָם פְּעָמִים אֲחָדוֹת כְּמוֹ לֹא מַצְלִיחָה לַהֲבִיאָם לִמְקוֹמָם. הָיוּ לָהּ יָדַיִים אֲרוּכּוֹת יָפוֹת בְּצֶבַע מוֹקָה, וְהִסְתַּכַּלְתִּי לָהּ בַּיָּדַיִים שֶׁהָיוּ עֲנוּדוֹת צְמִידֵי נְחוֹשֶׁת רְחָבִים וְטַבָּעוֹת, טַבַּעַת עַל כָּל אֶצְבַּע וְלִפְעָמִים שְׁתֵּי טַבָּעוֹת, וּכְשֶׁהֵרִימָה אֶת הַזְּרוֹעוֹת נָשְׁרוּ לָהּ הַצְּמִידִים לְכִיוּוּן הַמַּרְפֵּק, נִצְמָדִים זֶה לָזֶה וְעוֹשִׂים פְּלָאטָה שֶׁל נְחוֹשֶׁת רְקוּעָה. הִיא חִייְּכָה, מַחֲזִירָה אֶת הַצְּמִידִים קָרוֹב לְפֶרֶק הַיָּד וּמַבִּיטָה בִּי דֶּרֶךְ הַזְּגוּגִיּוֹת הַבּוֹהֲקוֹת. אַחֵר כָּךְ הִתְכּוֹפְפָה וְהוֹצִיאָה צִינְצֶנֶת זְכוּכִית חֶבְרוֹנִית כְּחוּלָּה שֶׁעָמְדָה לְיַד כָּרִית הָאֶבֶן, וְאָמְרָה מַשֶּׁהוּ בְּעִנְיַין הַזְּכוּכִית וְשָׁאֲלָה אִם זֶה יָפֶה, וְאָמַרְתִּי לָהּ שֶׁזֶּה מְאוֹד יָפֶה. אַחֵר כָּךְ אָמְרָה שֶׁרָצְתָה לְהָבִיא פְּרָחִים מִקְּטִיפָה, כִּי הִיא אוֹהֶבֶת מְאוֹד לַעֲשׂוֹת פְּרָחִים מִקְּטִיפָה, וּבְיִחוּד שֶׁפְּרָחִים חַיִּים יִהְיוּ נְבוּלִים כְּבָר מָחָר וְהִיא הֲרֵי בָּאָה פַּעַם בְּשָׁנָה, וְאָמַרְתִּי כֵּן, זֶה כָּכָה. הִיא אָמְרָה: כֵּן, זֶה כָּכָה, וְהִפְסִיקָה רֶגַע, חוֹזֶרֶת וּמַסִּיעָה אֶת הַמִּשְׁקָפַיִים שֶׁבָּהֲקוּ כְּמוֹ שְׁתֵּי לוּחִיּוֹת פַּח. מָה לַעֲשׂוֹת, כָּכָה זֶה, חֲזָרָה. עֵינֶיהָ נִדְלְקוּ בִּתְשׁוּקָה מוּזָרָה וְהִיא נִיעֲרָה אֶת הָרֹאשׁ, מַעֲבִירָה אֶת יָדָהּ עַל צַוּוֹארָהּ, וָשׁוּב הִסְתַּכַּלְתִּי לָהּ עַל הַיָּדַיִים וְעַל הַצְּמִידִים, שֶׁבְּכָל תְּנוּעָה שִׁינּוּ מַצָּב, מַשְׁמִיעִים קוֹל עָמוּם שֶׁל נְחוֹשֶׁת בִּנְקִישָׁה. אֵלֶּה הָיוּ צְמִידִים מְאוֹד יָפִים, וְשַׂמְתִּי לֵב שֶׁכָּל צָמִיד הָיָה מְשׁוּבָּץ אֲבָנִים אֲחֵרוֹת, וְהָיָה שָׁם צָמִיד שֶׁל עִנְבָּר צָהוֹב וְצָמִיד שֶׁל עִנְבָּר אָדוֹם וְצָמִיד טוּרְקִיז וְצָמִיד לַאֲפִיסִים כְּחוּלִּים קְטַנִּים וְצָמִיד עִם אֲבָנִים שֶׁל קוּרְאֵל וָרוֹד, כְּמוֹ יֵשׁ לָהּ אוֹסֶף צְמִידִים עַל הַיָּדַיִים. הִיא אָמְרָה: אֶתְמוֹל כִּמְעַט עָשִׂיתִי תַּפּוּחִים אֲפוּיִים. הִיא קְצָת צָחֲקָה. – זֶה מָה שֶׁהָיִינוּ עוֹשִׂים כָּל שָׁנָה בַּיּוֹם הַזֶּה, תַּפּוּחִים אֲפוּיִים. קוֹלָהּ נִיחָר רֶגַע, וְאָמַרְתִּי שֶׁזֶּה בֶּאֱמֶת טוֹב תַּפּוּחִים אֲפוּיִים. הִיא אָמְרָה: עִם צִימּוּקִים וֶאֱגוֹזִים, אַתְּ מַכִּירָה אֶת זֶה, וְאָמַרְתִּי שֶׁזֶּה בֶּאֱמֶת טוֹב עִם צִימּוּקִים וֶאֱגוֹזִים. הִיא אָמְרָה: וְקִינָּמוֹן, כַּמּוּבָן קִינָּמוֹן, וּקְצָת לִשְׂרוֹף אֶת הַסּוּכָּר, זֶה מְאוֹד טוֹב כְּשֶׁשּׂוֹרְפִים אֶת הַסּוּכָּר. הִיא הִתְרַחֲקָה קְצָת עַל הָאֶבֶן. לֹא הָיִינוּ שָׁמַיִם דְּבַשׁ, אֲבָל הוּא קָרָא לְזֶה תַּפּוּחִים בִּדְבַשׁ, אָמְרָה. הִיא דִּיבְּרָה עַכְשָׁיו מְאוֹד בְּשֶׁקֶט, הָעַפְעַפַּיִים הַכֵּהִים הַמּוּצַלִּים נַעֲשִׂים לַחִים מִמִּילָּה לַמִּילָּה, וְאָמַרְתִּי שֶׁגַּם אֲנִי עוֹשֶׂה אֶת זֶה לִפְעָמִים, בְּעִיקָּר בְּסוֹף הַקַּיִץ. הִיא שְׁאֵלָה לָמָּה בְּסוֹף הַקַּיִץ. פָּנֶיהָ נַעֲשׂוּ מְתוּחוֹת, תַּקִּיפוֹת, וְלֹא יָדַעְתִּי לָמָּה אָמַרְתִּי אֶת זֶה וְלָמָּה בְּסוֹף הַקַּיִץ, וְהִרְגַּשְׁתִּי שֶׁצָּרִיךְ לְהַגִּיד מַשֶּׁהוּ אֲבָל לֹא יָדַעְתִּי מָה, וְאָמַרְתִּי שֶׁהֲכִי טוֹב לַעֲשׂוֹת אֶת זֶה עִם גְּרַאנְד אָלֶכְּסַנְדֶּר, וְתָמִיד אֲנִי מְחַפֶּשֶׂת גְּרַאנְד אָלֶכְּסַנְדֶּר. הִיא הִקְשִׁיבָה בְּשֶׁקֶט, וְאָמַרְתִּי שֶׁטּוֹב לְקַלֵּף פַּס צַר מִסָּבִיב לִתְפּוֹחַ, שֶׁלֹּא יִתְבַּקֵּעַ בְּאָפְיָהּ. הִיא גַּם עַכְשָׁיו הִקְשִׁיבָה בְּשֶׁקֶט. שַׂעֲרוֹתֶיהָ שׁוּב נִפְרְעוּ וְהִתְנַפְנְפוּ מִצַּד אֶל צַד, וְהִיא לָחֲצָה אוֹתָן, מְהַדֶּקֶת אוֹתָן אֶל קוֹדְקוֹדָהּ, אַחֵר כָּךְ תָּחֲבָה אֶת יָדָהּ לְשַׂעֲרָה וְכָרְכָה קְווּצַּת שֵׂיעָר סְבִיב אֶצְבָּעָהּ.
זֶה מַמָּשׁ חַם, אָמְרָה.
פָּנֶיהָ הָיוּ לַחִים וְהִיא נִיגְּבָה אוֹתָם בְּכַף יָדָהּ, מַעֲבִירָה פְּעָמִים אֲחָדוֹת אֶת הַיָּד מִן הַמֵּצַח אֶל הַצַּוּוֹאר, אַחֵר כָּךְ הִנִּיחָה אֶת הַיָּדַיִים עַל מִשְׁטַח הַגִּינָּה וְנִיגְּבָה בְּעָלִים. רֹאשָׁהּ קְצָת הִתְנַדְנֵד וְרֶגַע הָיָה רוֹשֶׁם שֶׁהִיא מְנַמְנֶמֶת, וְחָשַׁבְתִּי עַל הַצְּמָחִים הַצּוֹבְרִים מַיִם בַּגֶּזַע, מְיַיצְּרִים קוֹצִים עֲנָקִיִּים לַהֲגָנָה. פִּתְאוֹם נִזְכַּרְתִּי בְּיָדִיד שֶׁלִּי שֶׁבִּיקֵּשׁ לְהִיקָּבֵר מִתַּחַת לְבֵית הַקָּפֶה שֶׁלּוֹ מִתַּחַת לַשּׁוּלְחָן שֶׁלּוֹ, וְאָמְרוּ לוֹ: מוּכְרָחִים בְּמָקוֹם אַחֵר, וְהוּא אָמַר: אֵיךְ אֶהְיֶה בְּמָקוֹם אַחֵר. מִתַּחַת לַשּׁוּלְחָן שֶׁלִּי, אָמַר, מִתַּחַת לַשּׁוּלְחָן, וַאֲפִילּוּ שָׁבוּר זֶה בְּסֵדֶר אֲפִילּוּ מִתְפָּרֵק זֶה בְּסֵדֶר אֲפִילּוּ עִם רֶגֶל אַחַת זֶה בְּסֵדֶר, וְהִסְתַּכַּלְתִּי בְּבֵית הַקְּבָרִים הַמּוּזָר הַזֶּה, בְּכָרִיּוֹת הָאֶבֶן וַהֲגִינוּת הַיְּפֵהפִיּוֹת. בְּתוֹךְ הָרֵיקָנוּת מִסָּבִיב הִתְרוֹצְצוּ הָאוֹתִיּוֹת הַשְּׁחוֹרוֹת וְהַחֲלָלִים הַלְּבָנִים, נָעִים בְּתוֹךְ כִּיסֵי אֲוִויר, וְכָכָה גַּם הִיא יָשְׁבָה. שַׂעֲרוֹתֶיהָ עֲדַיִין עָבְרוּ מִצַּד אֶל צַד וְהִיא לָחֲצָה אוֹתָן אֶל הָעוֹרֶף, אַחֵר כָּךְ הִתְכּוֹפְפָה, פּוֹתַחַת אֶת הַתִּיק בְּחִיפָּזוֹן וּמִיָּיד סוֹגֶרֶת אוֹתוֹ בְּחִיפָּזוֹן, וְכַנִּרְאֶה הוֹצִיאָה מִשָּׁם אֵיזֶה סִיכּוֹת רֹאשׁ, כִּי הִיא הִתְחִילָה לִתְחוֹב סִיכּוֹת בְּתוֹךְ שְׂעָרָהּ. לָקַח לָהּ זְמַן לְהִתְעַסֵּק עִם זֶה, כִּי הַתַּלְתַּלִּים כָּל הַזְּמַן נִפְתְּחוּ שׁוּב וְנָפְלוּ לָהּ עַל הַצַּוּוֹאר, וְהַסִּיכוֹת אוּלַי לֹא הָיוּ חֲזָקוֹת מַסְפִּיק לְהַחֲזִיק אֶת כּוֹבֶד הַשֵּׂיעָר, וְהִיא תָּלְשָׁה עָנָף, הֵרִיחָה אוֹתוֹ, אַחֵר כָּךְ תָּחֲבָה לְשֶׁעֹרָהּ, אַחֵר כָּךְ תָּלְשָׁה עוֹד אֶחָד וְקִירְבָה אֵלַי. הָיָה לוֹ רֵיחַ רָקוּב מָתוֹק שֶׁל עֵץ רַךְ וְהִיא לִיטְּפָה בּוֹ קַלּוֹת אֶת פָּנֶיהָ, וְאָמַרְתִּי שֶׁיֵּשׁ לָהּ שֵׂיעָר יָפֶה וְיָדַיִים יָפוֹת. הִיא קְצָת צָחֲקָה: הַצְּמִידִים, אַתְּ מִתְכַּוֶּונֶת לַצְּמִידִים, וְאָמַרְתִּי שֶׁהֵם בֶּאֱמֶת מְאוֹד יָפִים הַצְּמִידִים. הִיא הִרְחִיקָה אֶת עַצְמָהּ עוֹד קְצָת עַל הָאֶבֶן. – כֵּן, כָּל שָׁנָה הָיָה מֵבִיא לִי צָמִיד, זֹאת הָיְתָה הַמְתָּנָה שֶׁלּוֹ לְיוֹם הַחֲתוּנָּה. קוֹל הַבָּס שֶׁלָּהּ נִשְׁבַּר פִּתְאוֹם כְּמוֹ שָׁעוֹן שֶׁנּוֹפֵל אַרְצָה, וְהִיא הִזְדַּקְּפָה, מוֹתַחַת אֶת הַגַּב. – אֲבָל אֲנִי לֹא עוֹנֶדֶת אֶת זֶה, וְרַק כְּשֶׁאֲנִי בָּאָה הִנֵּה -, הִיא הִפְסִיקָה, מְסוֹבֶבֶת אֶת פֶּרֶק כַּף הַיָּד. – הוּא מְאוֹד אָהַב שֶׁיֵּשׁ לִי צְמִידִים עַל הַיָּדַיִיִיִם, אָז כְּשֶׁאֲנִי בָּאָה הִנֵּה –, עֵינֶיהָ נַעֲשׂוּ גְּדוֹלוֹת, צְהוּבּוֹת, עֵינֵי יַנְשׁוּף לֹא זָזוֹת, וְרָאִיתִי אוֹתָהּ מוֹצִיאָה בַּלַּיְלָה אֶת הַצְּמִידִים וּמְנִיחָה עַל הַשּׁוּלְחָן וּמְסַדֶּרֶת לְפִי הַסֵּדֶר, וּבַבּוֹקֶר עוֹנֶדֶת אוֹתָם לְפִי הַסֵּדֶר, וּמַבִּיטָה לְעַצְמָהּ עַל הַיָּדַיִים וַחֲסֵרִים לָהּ כַּמָּה צְמִידִים עַל הַיָּדַיִים, וְהִיא מְזִיזָה אוֹתָם וְסוֹפֶרֶת אֶת הַצְּמִידִים הַחֲסֵרִים.
צַוּוֹארָהּ הָיָה מָתוּחַ וְהִיא יָשְׁבָה, מַבִּיטָה נִיכְחֶה.
זֶה שֶׁל הַשָּׁנָה הָרִאשׁוֹנָה, אָמְרָה מַצְבִּיעָה עַל הַצָּמִיד שֶׁלְּיַד הַפֶּרֶק, עִם אֶבֶן עִנְבָּר צְהוּבָּה גְּדוֹלָה שֶׁהִיא הֶעֱבִירָה עָלֶיהָ פְּעָמִים אֲחָדוֹת אֶת הַיָּד, וְהֵבַנְתִּי שֶׁהֵם עֲנוּדִים לְפִי סֵדֶר הַשָּׁנִים, וְשֶׁבַּשָּׁנָה הַשְּׁנִיָּה קָנָה לָהּ אֶת הָעִנְבָּר הָאָדוֹם, וְאַחַר כָּךְ אֶת הַטּוּרְקִיז, וְאַחַר כָּךְ אֶת הַלְאַפֵּיס, וְאַחַר כָּךְ הַקּוּרְאֵל, וְנִיסִּיתִי לְנַחֵשׁ מֶה הָיָה קוֹנֶה לָהּ בְּשָׁנָה שֶׁאַחַר כָּךְ. פָּנֶיהָ עֲדַיִין הָיוּ חַסְרֵי הַבָּעָה וַעֲדַיִין רָאוּ בָּהֶם רַק אֶת הָעֵינַיִים, וְעָלָה בְּדַעְתִּי שֶׁזֶּה גַּם מָה שֶׁהִיא חוֹשֶׁבֶת עַכְשָׁיו וְזֶה וַדַּאי מָה שֶׁעָשְׂתָה בַּבּוֹקֶר וְאֵיךְ נִיגְּשָׁה לָרְאִי, עוֹמֶדֶת, מַבִּיטָה, וּמִן הָרְאִי חוֹזְרִים הָעִנְבָּרִים וְאַבְנֵי הַטּוּרְקִיז, חֲרוּזִי הַלְאַפֵּיס הַכְּחוּלִּים וְהַקּוֹרְאֵל הַוּוֹרוֹד, וְהַתַּאֲרִיכִים לֹא מִסְתַּדְּרִים לָהּ וְלֹא הַשָּׁנִים, וְהִיא סוֹפֶרֶת אֶת הַשָּׁנִים, וּפִתְאוֹם לֹא רָאִיתִי אוֹתָהּ וְרַק אֶת הַצְּמִידִים שֶׁהִתְכַּוְּוצוּ, צָרִים, דַּקִּים, סוֹגְרִים עָלֶיהָ כְּמוֹ אֲזִיקִּים.
הִיא הִסְתּוֹבְבָה אֵלַי עַכְשָׁיו, מַשְׁמִיעָה קוֹל שֶׁנִּשְׁמַע כְּמוֹ קוֹל שֶׁל צְחוֹק אֲבָל לֹא הָיָה כָּזֶה.
בְּדֶרֶךְ כְּלָל הַיָּדַיִים שֶׁלִּי רֵיקוֹת, אָמַרְתִּי לָךְ, כָּל הַשָּׁנָה אֲנִי הוֹלֶכֶת בַּיָּדַיִים רֵיקוֹת, אָמְרָה. הִיא שׁוּב קְצָת צָחֲקָה, וְאָמַרְתִּי שֶׁיֵּשׁ לָהּ בֶּאֱמֶת יָדַיִים מְאוֹד יָפוֹת וְהֵן יָפוֹת גַּם בְּלִי הַצְּמִידִים, וְנִיסִּיתִי לְתָאֵר לִי אֵיךְ הֵן נִרְאוֹת בְּלִי הַצְּמִידִים אֲבָל בְּשׁוּם פָּנִים זֶה לֹא עָלָה בְּיָדִי. הַנְּחוֹשֶׁת דָּקְרָה לִי בָּעֵינַיִים כְּמוֹ מְחָטִים וְהִרְגַּשְׁתִּי כְּאֵב קַל בָּעֵינַיִים, וּכְבָר לֹא רָאִיתִי לָהּ גַּם אֶת הַיָּדַיִים וְרַק אֵיךְ הַצְּמִידִים עוֹטְפִים לָהּ זְרוֹעַ אַחַת, אַחַר כָּךְ אֶת הַשְּׁנִיָּה, וְאֶת הַכְּתֵפַיִים הַבֶּטֶן וְהֶחָזֶה, וְהִיא יוֹשֶׁבֶת עֲטוּפָה כּוּלָּהּ כְּמוֹ בְּתוֹךְ סַד עֲנָק. לֹא לֹא, אָמַרְתִּי לְעַצְמִי, זֶה הַשָּׁקֵט, מְאוֹד שֶׁקֶט, זֶה אוֹר חָזָק, זֶה הָאוֹר הֶחָזָק, אֵיךְ הֵם נוֹצְצִים הַצְּמִידִים בְּאוֹר הֶחָזָק וְאֵיךְ הִתְקַשְּׁטָה לִכְבוֹדוֹ, חַי אוֹ מֵת הִתְקַשְּׁטָה לִכְבוֹדוֹ, אֵיזֶה שִׂימְלָה יָפָה לָבְשָׁה לִכְבוֹדוֹ, אוּלַי אֲפִילּוּ חָפְפָה אֶת הַשְׁעָרוֹת לִכְבוֹדוֹ, הַבָּרָק שֶׁלָּהֶן כָּזֶה רַעֲנָן, וְאֵיךְ שֶׁהֵן מִתְנַפְנְפוֹת, בּוֹעֲרוֹת לָהּ עַל הָרֹאשׁ, עוֹשׂוֹת לָהּ כֶּתֶר חַי עַל הָרֹאשׁ. הִיא אָמְרָה: גַּם אֶת הַטַּבָּעוֹת אֲנִי לֹא עוֹנֶדֶת, גַּם לֹא אֶת הַטַּבָּעוֹת, וְנִיסִּיתִי לְתָאֵר לִי אֶת הָאֶצְבָּעוֹת שֶׁלָּהּ בְּלִי הַטַּבָּעוֹת. הָיְתָה לָהּ לְכָה בְּצֶבַע צֶדֶף עַל הַצִּיפּוֹרְנַיִים וְהִסְתַּכַּלְתִּי כַּמָּה עֲדִינוֹת נִרְאוֹת הַצִּיפּוֹרְנַיִים. פִּתְאוֹם זָכַרְתִּי אֶת סִיפּוּר הַתַּפּוּחִים בִּדְבַשׁ וְהַחֲגִיגָה הַשְּׁנָתִית הַקְּטַנָּה. הִיא אָמְרָה: לְיוֹם הַחֲתוּנָּה הָעֲשִׂירִי שֶׁלָּנוּ אָמַר שֶׁיָּבִיא לִי עִם גְּרָאנָאטִים, וְנִיסִּיתִי לְנַחֵשׁ מָתַי הָיָה צָרִיךְ לִהְיוֹת יוֹם הַחֲתוּנָּה הָעֲשִׂירִי, וּמֶה הָיָה קוֹנֶה בַּתְּשִׁיעִי, בִּשְׁמִינִי, בִּשְׁבִיעִי, אֲבָל הַמְּחָטִים דָּקְרוּ לִי בָּעֵינַיִים, הָעִנְבָּר הִתְעָרֵב בְּטוּרְקִיז, הַלְאַפֵּיס בְּקוֹרָאלִים, וְאָמַרְתִּי לְעַצְמִי: לֹא לֹא, אֵיזֶה אוֹר, אִי אֶפְשָׁר לָשֶׁבֶת בְּכָזֶה אוֹר, אָמַרְתִּי לְעַצְמִי שֶׁזֶּה מָה שֶׁגַּם הִיא עוֹשָׂה עַכְשָׁיו, הָעֲשִׂירִי, הַתְּשִׁיעִי, הַשְּׁמִינִי, וְכָמוֹנִי הִיא סוֹפֶרֶת לְאָחוֹר וְהַסְּפִירָה קְצָרָה, וְהִיא אוֹמֶרֶת זֶה יִתְאָרֵךְ, כָּל שָׁנָה זֶה יִתְאָרֵךְ, הַצְּמִידִים יִתְקַצְּרוּ וְהַסְּפִירָה תִּתְאָרֵךְ, וְאַחַר כָּךְ יִתְקַצְּרוּ גַּם הַיָּדַיִים. אֲבָל הִיא יָשְׁבָה שְׁקֵטָה, מְשַׂחֶקֶת בִּצְמִידִים שֶׁהִשְׁמִיעוּ צְלִיל נְקִישָׁה שֶׁל נְחוֹשֶׁת וְקוֹל עָמוּם שֶׁל דִּין דָּן דִּין דָּן, וְהָיָה נִדְמֶה לִי שֶׁפָּגַשְׁתִּי אוֹתָהּ פַּעַם בָּרְחוֹב בַּפִּינָּה וְלֹא הִיכָּרְתִי אוֹתָהּ, הָיוּ לָהּ יָדַיִים רֵיקוֹת וְלֹא הִיכָּרְתִי אוֹתָהּ, וְאָמַרְתִּי לְעַצְמִי: לֹא לֹא, רַק לֹא זֶה, זֶה לֹא הִיא, זֶה הָאוֹר, אִי אֶפְשָׁר בְּכָזֶה אוֹר, וְזֶה טָעוּת, הַכֹּל טָעוּת, אֲבָל הַצְּמִידִים כְּבָר הִתְרוֹצְצוּ בַּגַּן מִתְעָרְבִים בִּפְרִיחָה הָרַעֲנָנָה הַיָּפָה, בָּאוֹתִיּוֹת הַשְּׁחוֹרוֹת וְהַחֲלָלִים הַלְּבָנִים, וְגַם הַטַּבָּעוֹת, וּפִתְאוֹם זָכַרְתִּי רֵיקִים מִכָּל גּוּף וּבֵיתוֹ רֵיקָם וְרֵיקָה נַפְשׁוֹ וּתְפִילָּתוֹ חוֹזֶרֶת רֵיקָם, זָכַרְתִּי אֶל תְּשִׁיבֵנִי רֵיקָם, הוֹ אַל תֵּשְׁבִינִי רֵיקָם אַל תָּבוֹאוּ רֵיקָם, וְאָמַרְתִּי לֹא לֹא, הָאֲוִויר מִתְכַּוֵּוץ וְהוֹלְכִים בּוֹ רֵיקָם, לָמָּה זָכַרְתִּי אֶת זֶה? אֵיפֹה שָׁמַעְתִּי אֶת זֶה? הַרְבֵּה שָׁנִים עָבְרוּ מֵאָז שָׁמַעְתִּי אֶת זֶה, עוֹמְדִים דַּלִּים וְרֵיקִים שָׁמַעְתִּי אֶת זֶה, וַהֲרֵי הָיִיתִי יַלְדָּה כְּשֶׁשָּׁמַעְתִּי אֶת זֶה, זֶה הָיָה תָּמִיד בַּקַּיִץ כְּשֶׁאִמִּי הָיְתָה מְמַלְמֶלֶת אֶת זֶה, וְהַצְּרִיף שֶׁלָּנוּ הָיָה מוּל בֵּית הַקְּבָרוֹת הַמּוּסְלְמִי וְהַחַלּוֹנוֹת הָיוּ פְּתוּחִים וּפָחַדְתִּי מִבֵּית הַקְּבָרוֹת, וְאָמַרְתִּי בּוֹאִי נִסְגּוֹר אֶת הַחַלּוֹנוֹת, אֲבָל הִיא אָמְרָה, זֶה לֹא הַחַלּוֹנוֹת הַפְּתוּחִים, זֶה הַפַּעֲמוֹן, הוּא רֵיק, הוּא מְצַלְצֵל בִּכְלִי רֵיק.
קָרָה מַשֶּׁהוּ? אָמְרָה הָאִשָּׁה. הִיא שׁוּב שִׂיחֲקָה בַּעֲנַף שֶׁבְּיָדָהּ, וְאָמַרְתִּי שֶׁאֲנִי עֲיֵיפָה וְחוּץ מִזֶּה מְאוּחָר וַאֲנִי צְרִיכָה לָלֶכֶת. הִיא חִייְּכָה. בְּוַודַּאי, בְּוַודַּאי, וְאִם תָּבוֹאִי בַּשָּׁנָה הַבָּאָה תִּמְצְאִי אוֹתִי כָּאן. הִיא נִשְׁמְעָה מְאוֹד שְׁקֵטָה, כִּמְעַט שְׁלֵוָוה, וְאָמַרְתִּי שֶׁאֶזְכּוֹר אֶת הַתַּאֲרִיךְ וְאָבוֹא, בְּוַודַּאי אָבוֹא. כֵּיוָון שֶׁלֹּא עָנְתָה אָמַרְתִּי שֶׁבֶּאֱמֶת יוֹם מְאוֹד חַם וְהָרוּחַ הַזֹּאת, וְרָצִיתִי לָבוֹא בָּעֶרֶב אֲבָל חָשַׁשְׁתִּי שֶׁסָּגוּר בָּעֶרֶב.
הִיא הִמְשִׁיכָה לְשַׂחֵק בֶּעָנָף שֶׁבְּיָדָהּ, מַעֲבִירָה אוֹתוֹ עַל פָּנֶיהָ. בֵּית קְבָרוֹת לֹא סוֹגְרִים, אָמְרָה.
כְּשֶׁיָּצָאתִי רָאִיתִי אֶת הַגַּנָּן מְסַדֵּר אֶת כְּלֵי הָעֲבוֹדָה שֶׁלּוֹ לְיַד הַסְּכָכָה, מַנִּיחַ בְּשׂוֹרָה אֶת הַמַּעְדְּרִים, הָאִיתִּים, רָאשֵׁי הַבְּרָזִים הָרֵזֶרְבִיִּים וַעֲרֵימָה שֶׁל שְׁתִילִים חֲדָשִׁים. הוּא חִייֵּךְ כְּשֶׁשָּׁאַלְתִּי עָלֶיהָ. תָּבוֹאִי בַּשָּׁנָה הַבָּאָה, אָמַר, הִיא תִּהְיֶה כָּאן. הוּא נָעַל אֶת הַסְּכָכָה שֶׁלּוֹ. – תָּמִיד הִיא בָּאָה בַּזְּמַן הַזֶּה, כָּל שָׁנָה.







https://www.shortstoryproject.com/he/story/%d7%aa%d7%a4%d7%95%d7%97%d7%99%d7%9d-%d7%91%d7%93%d7%91%d7%a9/
#אָהֲבָה#זִכְרוֹנוֹת#יִשְׂרְאֵלִי#מָוֶות#מִלִּנְכוּלֶיהָ#נָשִׁים