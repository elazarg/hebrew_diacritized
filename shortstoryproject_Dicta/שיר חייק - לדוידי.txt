בְּרֶגַע אֶחָד הֵבַנְתִּי אֶת זֶה, בְּאֶמְצַע שִׁיעוּר גִּיאוֹגְרַפְיָה, בִּנְקוּדַּת מִפְגָּשׁ אַחַת בֵּין קַו אוֹרֶךְ לְקַו רוֹחַב, בְּדִיּוּק בֵּין הַיְּלָדוֹת לְבַגְרוּת כְּמוֹ עַל אֶמְצַע צוּרַת +. בִּנְקוּדָּה זוֹ הִפְסַקְתִּי לִצְמוֹחַ לְאוֹרֶךְ וְהִתְחַלְתִּי לִצְמוֹחַ לְרוֹחַב, לָאוֹפֶק. לְהִתְרַחֵב. לָצֵאת מִקַּו הַבַּיִת לַצְּדָדִים, לְהַרְחִיב דַּעַת. אֲנִי יְכוֹלָה אֲפִילּוּ לָתֵת מִסְפָּרִים מְדוּיָּקִים לַנְּקוּדָּה הַזֹּאת: 31°47′0′′N  35°13′0′′E  כְּלוֹמַר 31 מַעֲלוֹת, 47 דַּקּוֹת, 0 שְׁנִיּוֹת צָפוֹן וְ- 35 מַעֲלוֹת, 13 דַּקּוֹת, 0 שְׁנִיּוֹת מִזְרָח, אוֹ בְּמִילִּים אֲחֵרוֹת: יְרוּשָׁלַיִם. בְּאוֹתוֹ יוֹם, בְּדִיּוּק בַּנְּקוּדָּה הַזֹּאת, מָלְאוּ לִי 13 שָׁנִים, 47 דַּקּוֹת וּ-0 שְׁנִיּוֹת. בְּאוֹתוֹ רֶגַע הֵבַנְתִּי מַשֶּׁהוּ עַל עַצְמִי וְעַל הַיְּכוֹלוֹת שֶׁלִּי. וְלָמָּה זֶה כָּל-כָּךְ חָשׁוּב הָעוּבְדָּה הַזֹּאת שֶׁכַּדּוּר הָאָרֶץ מְחוּלָּק לְקַוֵּוי אוֹרֶךְ וְקַוֵּוי רוֹחַב. צִייַּרְתִּי מִפֹּה בְּשִׁיעוּר זֶה. מַפָּה קְטַנָּה וּמְדוּיֶּקֶת שֶׁל בֵּיתֵנוּ, עִירֵנוּ וְאוּלַי עוֹד קְצָת מֵעֵבֶר לְכָךְ. צִייַּרְתִּי אוֹתְךָ עַל הַמַּפָּה, אַחֵר-כָּךְ צִייַּרְתִּי גַּם אוֹתִי בַּבַּיִת הַקָּטָן וְהַצָּנוּעַ שֶׁל יַלְדוֹתֵינוּ הָעוֹמֵד בְּדִיּוּק עַל קַוִּוים אֵלּוּ, שֶׁנִּפְגָּשִׁים וְנֶחְתָּכִים בְּדִיּוּק בְּתוֹךְ הַבֶּטֶן שֶׁלִּי, אֱלוֹהִים יִשְׁמוֹר.
שָׁלוֹם דָּוִידִי, שֶׁיְּבָרֵךְ אוֹתְךָ הָאֵל עַל שֶׁאַתָּה קוֹרֵא אֶת מִכְתְּבֵי הַלֹּא קָצָר הַזֶּה, שֶׁיְּבָרֵךְ אוֹתְךָ בְּסַבְלָנוּת לְהָבִין אוֹתִי. אוֹמֵר לְךָ בְּמִשְׁפָּט אֶחָד שֶׁאֱלוֹהִים הִרְחִיב גְּבוּלוֹתַיי עַד לִכְדֵי חוֹסֶר גְּבוּלוֹת. וְאַרְחִיב: עַד עַכְשָׁיו לֹא נִיסִּיתִי לְהַסְבִּיר זֹאת לָאִישׁ. אַתָּה הָרִאשׁוֹן. אוּלַי בִּגְלַל שֶׁאַתָּה רָחוֹק שָׁם בְּאַנְטְוֶורְפֶּן כְּבָר הַרְבֵּה שָׁנִים וְאוּלַי בִּגְלַל שֶׁאַתָּה הֲכִי קָרוֹב שֶׁהָיָה לִי בַּבַּיִת הַקָּטָן וְהַיָּשָׁן שֶׁלָּנוּ בִּירוּשָׁלַיִם לִפְנֵי הַרְבֵּה שָׁנִים. אַתָּה, אֲנִי וְאִמָּא וְהָעֲצִיצִים שֶׁלָּהּ. יְבָרֵךְ אוֹתְךָ בִּלְהַאֲמִין לִי שֶׁאֵינִי מַמְצִיאָה דָּבָר, שֶׁיֵּשׁ מַשְׁמָעוּת אִישִׁית, מְדִינִית וְתַרְבּוּתִית לְקַוֵּוי הָאוֹרֶךְ, שֶׁיֵּשׁ לִי יְכוֹלוֹת עֲצוּמוֹת לְהִשְׁתַּנּוֹת, שֶׁאֵין לִי גְּבוּלוֹת וְשֶׁאֵין לִי עֲצָמוֹת. שֶׁאֲנִי חַיָּה לְרוֹחַב וְשֶׁאֲנִי חַיָּה, בְּכָל-זֹאת, חַיִּים דֵּי רְגִילִים כָּאן בִּירוּשָׁלַיִם, לֹא רָחוֹק מִבֵּית יַלְדוֹתֵינוּ. בְּבַקָּשָׁה דָּוִידִי, אֲנִי אֲחוֹתְךָ הַקְּטַנָּה. קָרָא אוֹתִי.
הַכּוֹל הִתְחִיל בְּשִׁיעוּר הַגֵּיאוֹגְרַפְיָה בּוֹ הִסְבִּירוּ לָנוּ עַל קַוֵּוי רוֹחַב, קַוֵּוי אוֹרֶךְ וְאֵיךְ לְחַשֵּׁב בְּדִיּוּק עַל אֵיזוֹ נְקוּדָּה אַתָּה נִמְצָא בְּכָל רֶגַע נָתוּן. לְפֶתַע הָיְתָה לִי יְדִיעָה בְּרוּרָה, זֶה הַכּוֹל בִּגְלַל קַוֵּוי הָאוֹרֶךְ. כְּלוֹמַר אוֹ שֶׁאֵין שׁוּם דָּבָר שְׁרִירוּתִי בָּעוֹלָם, אוֹ, אִם אַתָּה מַעֲדִיף, כָּל מָה שֶׁהִתְחִיל בְּאוֹפֶן שְׁרִירוּתִי, בַּהֶמְשֵׁךְ יִהְיוּ לוֹ הַשְׁפָּעוֹת רַחֲבוֹת טְוָוח. לְדוּגְמָא שְׁעוֹן גְּרִינִיץ'. תִּרְאֶה, עִם קַוֵּוי הָרוֹחַב לֹא הָיוּ בְּעָיוֹת. גַּם לִפְנֵי מֵאוֹת שָׁנִים בְּלֵב יָם יְכוֹלֶת לָדַעַת בְּאֵיזֶה מֶרְחָק אַתָּה מִקַּו הַמַּשְׁוֶוה. הָיִיתָ רַק צָרִיךְ לִמְצוֹא אֶת כּוֹכַב הַצָּפוֹן וּלְחַשֵּׁב בְּאֵיזוֹ זָוִוית הוּא מֵהַסְּפִינָה שֶׁלְּךָ. לָדַעַת שֶׁאִם לְמָשָׁל הוּא נִמְצָא בְּדִיּוּק בְּקַו הָאוֹפֶק אָז אַתָּה מַמָּשׁ קָרוֹב לְקַו הַמַּשְׁוֶוה וּכְכָל שֶׁהַזָּוִוית גְּדֵלָה אַתָּה מִתְרַחֵק מִקַּו הַמַּשְׁוֶוה. בַּהֲנָחָה שֶׁאַתָּה בַּחֲצִי הַכַּדּוּר הַצְּפוֹנִי. הַמּוּשָּׂגִים "מְרִידְיָאן" (קַו אוֹרֶךְ) וְ"צְפוֹן מַגְנֵטִי" לֹא נָתְנוּ לִי מְנוּחָה כְּבָר אָז כְּשֶׁהָיִינוּ קְטַנִּים, עוֹד מִשִּׁיעוּרֵי הַגֵּיאוֹגְרַפְיָה, אֲבָל לֹא אָמַרְתִּי לְךָ וּבֶטַח שֶׁלֹּא אָמַרְתִּי לְאִמָּא. שָׁמַרְתִּי אֶת זֶה בְּסוֹד. הַיּוֹם זֶה כְּבָר לֹא רַק הַצָּפוֹן בִּשְׁבִילִי, הַכּוֹל מַגְנֵטִי. מֵרוֹב שֶׁאֲנִי יוֹדַעַת לְהַגִּיעַ לְכָל מָקוֹם, לְכָל אָדָם, מֵרוֹב קוֹאוֹרְדִּינָטוֹת, אִיבַּדְתִּי אֶת עַצְמִי. אֶת נְקוּדַּת הָאֶמְצַע שֶׁלִּי, אֶת הַבַּיִת שֶׁלִּי, מֶרְכַּז הָעוֹלָם שֶׁלִּי, שֶׁכְּמוֹ בְּמַפּוֹת הָעַתִּיקוֹת מִלִּפְנֵי מֵאוֹת שָׁנִים, הִיא תָּמִיד יְרוּשָׁלַיִם. אֵיזֶה מַזָּל שֶׁנּוֹלַדְנוּ בִּירוּשָׁלַיִם, נָכוֹן דָּוִידִי? גַּם אַתָּה חוֹשֵׁב כָּךְ? 
כְּמוֹ שֶׁמַּפַּת רוֹגֵ'ר מֵהַמֵּאָה הַ-11 נִרְאֵית לָנוּ הַיּוֹם מְגוּחֶכֶת, אָז מָה לְדַעְתְּךָ יַגִּידוּ עַל הַמַּפּוֹת שֶׁל הַיּוֹם עוֹד 500 שָׁנָה? אַתָּה מֵבִין? יֵשׁ עוֹד דְּבָרִים שֶׁאֲנַחְנוּ לֹא יוֹדְעִים. זֶה מַחֲזִיר אוֹתִי לָעִנְיָין עִם קַוֵּוי הָאוֹרֶךְ, הַמֵּרִידְיָאנִים. אֲנִי גִּילִּיתִי שֶׁבְּדִיּוּק כְּמוֹ הַמֵּרִידְיָאנִים שֶׁעוֹבְרִים בְּגוּפֵינוּ לְפִי תּוֹרוֹת הָרְפוּאָה בַּמִּזְרָח, כָּךְ גַּם קַוֵּוי הָאוֹרֶךְ שֶׁבַּמַּפָּה עוֹבְרִים דְּרָכֵינוּ, מַעֲבִירִים מַשֶּׁהוּ. אוּלַי חֶלְקִיקֵי אָבָק כָּלְשֶׁהֵם, אוּלַי חֶלְקִיקֵי מְצִיאוּת מִמָּקוֹם אַחֵר עַל הַגְּלוֹבּוּס. כָּל הַכָּבוֹד לַמַּמְלָכָה הַמְּאוּחֶדֶת! אֵיזוֹ הַמְצָאָה גְּאוֹנִית הִיא קַוֵּוי הָאוֹרֶךְ.
אֲנַסֶּה לְהַסְבִּיר לָמָּה אֲנִי מִתְכַּוֶּונֶת, מָה הִיכָּה בִּי אָז בְּשִׁיעוּר גִּיאוֹגְרַפְיָה: לְכָל בֶּן-אָדָם שֶׁנּוֹלַד יֵשׁ סוּג שֶׁל נֵגָטִיב בַּצַּד הַשֵּׁנִי שֶׁל הָעוֹלָם בְּדִיּוּק עַל אוֹתוֹ קַו הָאוֹרֶךְ בְּמֶרְחָק שָׁוֶוה מִקַּו הַמַּשְׁוֶוה, בַּצַּד הַשֵּׁנִי שֶׁל כַּדּוּר הָאָרֶץ. כְּמוֹ נְקוּדַּת מַרְאֶה. זֶה מַמָּשׁ לֹא מְסוּבָּךְ, אֶתֵּן לְךָ דּוּגְמָא שֶׁל תַּרְבּוּת שְׁלֵמָה, לֹא שֶׁל יָחִיד. קַח לְמָשָׁל אֶת שֵׁבֶט הֲטוּטסִי בְּרוּאַנְדָּה. הַמְּדִינָה הַזּוֹ כִּמְעַט נִמְחֲקָה לְגַמְרֵי בְּמִלְחֲמוֹת אַחִים אַכְזָרִיּוּת. בְּנֵי הֲטוּטסִי לֹא הָיוּ מַחֲזִיקִים מַעֲמָד לוּלֵא הִתְעָרְבוּת שֶׁל שְׁאָר הָעוֹלָם, שֶׁהִגִּיעָה מְאוּחָר מִידַּי וּמְעַט מִידַּי. זֶה בִּגְלַל קַוֵּוי הָאוֹרֶךְ שֶׁל רוּאַנְדָּה. אִי-שָׁם בִּדְרוֹם מִזְרַח אַפְרִיקָה, אִם מַמְשִׁיכִים לְאוֹרֶךְ אוֹתָם קַוֵּוי אוֹרֶךְ, עוֹבְרִים אֶת קַו הַמַּשְׁוֶוה וּמִתְרַחֲקִים מִמֶּנּוּ בְּאוֹתוֹ מִסְפַּר קִילוֹמֶטְרִים, בְּדִיּוּק בַּחֲצִי הַשֵּׁנִי שֶׁל כַּדּוּר הָאָרֶץ, לֹא מַגִּיעִים לְשׁוּם מָקוֹם. כְּלוֹמַר לְשׁוּם יַבֶּשֶׁת, כְּלוֹמַר לְשׁוּם אִישׁ. מַגִּיעִים לִדְרוֹם מַעֲרַב הָאוֹקְיָינוֹס הַשֶּׁקֶט. אֵין שָׁם חַיִּים שֶׁל בְּנֵי אָדָם חוּץ מִכַּמָּה אִיִּים קְטַנִּים עֲלוּמֵי שֵׁם. אַתָּה מֵבִין, אֵין לְרוּאַנְדָּה נֵגָטִיב, אֵין לָהּ מוּל מִי לַעֲבוֹד וְלָכֵן הִיא הִגִּיעָה לְסַכָּנַת הַכְחָדָה. יוֹתֵר מִזֶּה, לָכֵן אוּלַי הִיא תָּמִיד תִּהְיֶה בְּסַכָּנָה. זֶה כְּמוֹ שֶׁהַגּוּף שֶׁלָּהּ בְּאַפְרִיקָה אֲבָל הָעֲצָמוֹת שֶׁלָּהּ בְּאֶמְצַע הָאוֹקְיָינוֹס הַשָּׁקֵט, צָפוֹת אִי-שָׁם בֵּין הָאִיִּים הַקְּטַנִּים וְהָעֲלוּמִים הַמְּפוּזָּרִים שָׁם. אֵין לָהֶם עֲצָמוֹת לְשֵׁבֶט הֲטוּטסִי, אֵין לָהֶם בָּסִיס חָזָק, הֵם בְּסַכָּנָה. וְיֵשׁ עוֹד דּוּגְמָאוֹת, לְמָשָׁל נְיוּ-יוֹרְק עוֹמֶדֶת פָּחוֹת אוֹ יוֹתֵר מוּל בֶּיְיגִ'ין. שְׁתֵּי תַּרְבּוּיוֹת עֲנָק. מַמָּשׁ בְּגָדוֹל, אִם תִּרְצֶה, זֶה אָמֵרִיקָה מוּל אַסְיָה, אוֹ אַפְרִיקָה מוּל אוֹקְיָינוֹס. מַמָּשׁ בְּקָטָן זוֹ אֲנִי. גַּם נְקוּדַּת הַמַּרְאֶה שֶׁלִּי, עַל קַו הָאוֹרֶךְ שֶׁלִּי, הָיְתָה כְּכָל הַנִּרְאֶה שׁוֹמֶמֶת כְּשֶׁנּוֹלַדְתִּי. יְרוּשָׁלַיִם כּוּלָּהּ בְּעֶצֶם, אִם מַעֲבִירִים כִּידוֹן עֲנָק לַנְּקוּדָּה הַמְּדוּיֶּקֶת שֶׁמּוּלָהּ, בַּחֵצִי הַשֵּׁנִי שֶׁל הַכַּדּוּר, בְּדִיּוּק עַל אוֹתוֹ קַו הָאוֹרֶךְ, גַּם יְרוּשָׁלַיִם נוֹפֶלֶת עַל הָאוֹקְיָינוֹס הַשֶּׁקֶט, אֲפִילּוּ אִיִּים עֲלוּמִים אֵין שָׁם. גַּם יְרוּשָׁלַיִם, כְּמוֹ שֵׁבֶט הֲטוּטסִי בְּרוּאַנְדָּה נוֹלְדָה לְתוֹךְ מִלְחֲמוֹת אַחִים חַסְרוֹת תַּכְלִית מִשַּׁחַר בְּנִיָּיתָהּ. גַּם יְרוּשָׁלַיִם בְּסַכָּנָה מַתְמֶדֶת. כָּךְ נוֹצַר הַמַּצָּב בּוֹ אֲנִי חֲסֵרָה מַשֶּׁהוּ שֶׁיַּהֲפוֹךְ אוֹתִי לִשְׁלֹמֹה. חַסְרַת נֵגָטִיב. אִם אֶשְׁלַח אֶגְרוֹף לֹא יִהְיֶה מַשֶּׁהוּ שֶׁיַּעֲצוֹר אוֹתוֹ, שֶׁיִּתְנַגֵּד לוֹ וְיָדִי תַּמְשִׁיךְ אֶל חָלָל רֵיק. אֵין לִי אֶת "הַחֵצִי הַשֵּׁנִי" כְּמוֹ שֶׁנָּהוּג לוֹמַר וְיֵשׁ לְכָךְ הַשְׁלָכוֹת. יִהְיֶה זֶה נָכוֹן אִם תִּטְעַן שֶׁגַּם אַתָּה נוֹלַדְתָּ בַּהֲדַסָּה עֵין-כָּרֶם עַל אוֹתוֹ מֵרִידְיָאן, אֲבָל הַהֶבְדֵּל בִּשְׁנַת הַלֵּידָה יַסְבִּיר אֶת הַהֶבְדֵּל בֵּינֵינוּ. מַסְפִּיק שֶׁעָבְרָה שָׁם בָּאוֹקְיָינוֹס סְפִינַת מַסָּע אוֹ אֳנִיַּית מִלְחָמָה עִם אֲנָשִׁים בְּרֶגַע הַלֵּידָה שֶׁלְּךָ וְהַהֶבְדֵּל הוּא עָצוּם. מַדּוּעַ לְמָשָׁל, דָּוִידִי, נִכְחֲדוּ הַדִּינוֹזָאוּרִים לְדַעְתְּךָ? תַּחֲשׁוֹב עַל זֶה רֶגַע וְאַל תַּגִּיד לִי שֶׁהָעוֹלָם קַיָּים רַק קְצָת יוֹתֵר מִ-5000 שָׁנָה, מִיצִּינוּ אֶת הַנּוֹשֵׂא הַזֶּה עוֹד בְּיַלְדוֹתֵינוּ.
אִם רַק הָיָה אֶפְשָׁר לְהַחֲלִיף מֵרִידְיָאן, לִקְפּוֹץ קְצָת יָמִינָה אוֹ קְצָת שְׂמֹאלָה, מַמָּשׁ קָרוֹב אֲבָל קְפִיצָה כָּזוֹ שֶׁעוֹשֶׂה הֶבְדֵּל מַהוּתִי. לִגְדּוֹל לְרוֹחַב. לְכָל הַפָּחוֹת לְהִישָּׁאֵר עַל אוֹתוֹ מָרִידְיָאן אֲבָל לְהִתְנַיֵּיד עָלָיו צָפוֹנָה וּדְרוֹמָהּ. תַּחֲשׁוֹב לְמָשָׁל עַל הָאֶפְשָׁרוּת לִבְחוֹר מְרִידְיָאן לְהִיוּוֹלֵד בּוֹ! זֶה הַכּוֹל. אוּלַי פַּעַם זֶה לֹא יֵיחָשֵׁב מַדָּע בִּדְיוֹנִי. זֶה יֵיחָשֵׁב הַצָּלַת תַּרְבּוּיוֹת, הַצָּלַת נְפָשׁוֹת, פִּיקּוּחַ נֶפֶשׁ.
סְלַח לִי דָּוִידִי, כַּמָּה דִּיבַּרְתִּי וּפִילְפַּלְתִּי בְּלִי לְסַפֵּר עֲדַיִין מְאוּמָה עַל עַצְמִי. אֲנִי הֵבַנְתִּי, קְצָת לִפְנֵי שֶׁעָזַבְתָּ, בַּגִּיל הַמְּדוּיָּק שֶׁצִּייַּנְתִּי בַּהַתְחָלָה, אֵיזוֹ הַשְׁפָּעָה יֵשׁ לַקַּוִּוים הָאֵלֶּה עָלַי. מֵאָז אֲנִי מְנַסֶּה כָּל חַיַּי לַעֲבוֹר מֵרִידְיָאן. אֲנִי עוֹשֶׂה זֹאת עַל-יְדֵי מַעֲבָר לְתוֹךְ אֲנָשִׁים אֲחֵרִים. כֵּן כֵּן, זֶה הָעִנְיָין, מַעֲבָר פִיזִי אֲנִי מִתְכַּוֶּונֶת. 
אֲנִי קָמָה כָּל בּוֹקֶר, לוֹבֶשֶׁת מַשֶּׁהוּ שֶׁלֹּא תּוֹפֵס הַרְבֵּה תְּשׂוּמֶת לֵב, צָנוּעַ אֲבָל לֹא דּוֹסִי, צִבְעוֹנִי אֲבָל לֹא מוֹשֵׁךְ מַבָּטִים וְיוֹצֵאת לַעֲבוֹדָה. בַּעֲלֵי שֶׁיְּחַיֶּיה, הֶחָרוּץ, יוֹצֵא תָּמִיד לִפְנֵי. הוּא לֹא יוֹדֵעַ דָּבָר. לִפְנֵי שֶׁאֲנִי הוֹלֶכֶת אֲנִי מִסְתַּכֶּלֶת דֶּרֶךְ הַכּוֹס הָרֵיקָה שֶׁל הַתֶּה שֶׁשָּׁתִיתִי, עַל הַבַּיִת. הָעִיוּוּתִים הַקַּלִּים שֶׁהַזְּכוּכִית הֶעָבֶה מַקְנֶה לָרִצְפָּה וְלָרָהִיטִים מַזְכִּירִים לִי שֶׁאֵין אֱמֶת אַחַת וְאָז אֲנִי מוּכָנָה לַיְּצִיאָה.
יֵשׁ לִי עֲבוֹדָה שֶׁמְּכַבֶּדֶת אֶת בְּעָלֶיהָ כְּמוֹ שֶׁאוֹמְרִים, אַתָּה יוֹדֵעַ, עַל עֲבוֹדָה בְּלִי מִקְצוֹעַ אֲמִיתִּי. הֲרֵי לְעוֹלָם לֹא אוֹכֶל לְהַתְאִים עַצְמִי לְמִקְצוֹעַ, כִּי הַכּוֹל מַתְאִים לְמִי שֶׁאֵין לוֹ עֲצָמוֹת. אֲנִי עוֹסֶקֶת בִּכְתִיבָה מִנְהָלִית. אֲנִי יוֹדַעַת לְנַסֵּחַ הַכּוֹל. מִכְתַּב פִּיטּוּרִים מִמִּנְהֶלֶת רָעָה וַאֲדִיבָה. מִכְתַּב בַּקָּשָׁה לְמִלְגָּה שֶׁל גֶּבֶר אִימְפּוּלְסִיבִי. מִכְתָּב מִתְחַנֵּן לְקִידּוּם שֶׁל אֵשֶׁת מְכִירוֹת בְּכִירָה. מִכְתָּב מֵאִישׁ עֲסָקִים מְמוּלָּח, כָּזֶה שֶׁרַק הַנִּמְעָן וּמְתֵי מְעַט אֲחֵרִים יָבִינוּ מָה בֶּאֱמֶת תּוֹכְנוֹ. בַּקָּשָׁה מֵעוֹרֵךְ-דִּין לְהַפְחָתַת חוֹב, בַּקָּשָׁה מֵעוֹרֵךְ-דִּין אָסֶרְטִיבִי יוֹתֵר לְבִיטּוּל חוֹב, מִכְתְּבֵי הַמְלָצָה, מִכִּתְבֵי תּוֹדָה, מִכְתְּבֵי חֲנוּפָּה, מִכְתְּבֵי הַעֲרָצָה, מִכְתָּבִים יְשִׁירִים וּבוֹטִים, מִכְתָּבִים מְפוּלְפָּלִים. בְּנוּסַּח אֵירוֹפֵּאִי, בְּנוּסַּח יָם-תִּיכוֹנִי. מִכְתָּבִים בְּמִבְטָא אַפְרִיקָאִי, מִכְתָּבִים בְּנִימוּס יַפָּנִי. כּוּלָּם מִשְׁתַּמְּשִׁים בְּשֵׁירוּתֵי הַנִּיסּוּחַ שֶׁלִּי. אֲנִי, מִצִּידּוֹ הַשֵּׁנִי שֶׁל הַשּׁוּלְחָן, בַּכִּיסֵּא חוֹרֵק שֶׁפַּעַם הָיוּ לוֹ גַּלְגַּלִּים, עַד שֶׁאֶחָד הִתְקַלְקֵל וְהַפִּתְרוֹן הָיָה לְהוֹרִיד גַּם אֶת כָּל הַשְּׁאָר, יְכוֹלָה לִכְתּוֹב הַכּוֹל. כְּמוֹ בְּחַיֵּי הַפְּרָטִיִּים בָּהֶם אֲנִי יְכוֹלָה לְהִיכָּנֵס לְכָל דְּמוּת. הַמִּכְתָּבִים שֶׁלִּי הֵם כְּמוֹ הַצּוֹרֶךְ הַבְּסִיסִי שֶׁל הָאָדָם, עוֹד מִשַּׁחַר בִּינָתוֹ, לְצַיֵּיר מַפּוֹת. לְהַחְלִיט אֵיפֹה מֶרְכַּז הָעוֹלָם וּלְצַיֵּיר סְבִיבוֹ אֶת שְׁאָר הַמְּקוֹמוֹת וְהַתַּרְבּוּיוֹת. אֲנִי הַמֶּרְכָּז וַאֲנִי מְגַלֶּה אֶת הַסּוֹבֵב אוֹתִי תּוֹךְ כְּדֵי כְּתִיבָה, תּוֹךְ כְּדֵי שֶׁיִּרְטוֹט מַפַּת הָעוֹלָם שֶׁלִּי עִם הַקַּוִּוים שֶׁלָּהּ וְהַקּוֹרְדִּינָאטוֹת שֶׁלָּהּ. וְאִם בְּמִקְרֶה אַתָּה שׁוֹאֵל, כַּנִּרְאֶה שֶׁיֵּשׁ עוֹד הַרְבֵּה שֶׁמְּסוּגָּלִים לַעֲשׂוֹת אֶת מָה שֶׁאֲנִי עוֹשֶׂה וּלְהִיכָּנֵס תַּרְתֵּי מַשְׁמָע לְכָל דְּמוּת, כִּי אֵיךְ תַּסְבִּיר אֶת הָעוּבְדָּה שֶׁמַּעֲסִיקַיי אֵינָם מַעֲרִיכִים אוֹתִי? לֹא בְּמַשְׂכּוֹרֶת נָאָה וַאֲפִילּוּ לֹא בְּלָתֵת לִי כִּיסֵּא שֶׁהַמִּשְׁעֶנֶת שֶׁלּוֹ לֹא זָזָה אֲחוֹרָה בְּכָל פַּעַם שֶׁאֲנִי נִשְׁעֶנֶת. זֶה הֶגְיוֹנִי שֶׁיֵּשׁ עוֹד הַרְבֵּה כָּמוֹנִי, הַרְבֵּה אֲנָשִׁים נוֹלְדוּ לְתוֹךְ חֶצְיוֹ הַשֵּׁנִי, הָרֵיק שֶׁל קַו הָאוֹרֶךְ שֶׁלָּהֶם. אֲנִי אוֹהֶבֶת אֶת עֲבוֹדָתִי, אֵינִי מְלִינָה, לֹא לְשֵׁם כָּךְ אֲנִי כּוֹתֶבֶת לְךָ. הִיא עוֹזֶרֶת לִי אַחֵר-כָּךְ בַּיְּצִיאוֹת בַּלֵּילוֹת, בַּהִשְׁתַּנּוּיוֹת שֶׁלִּי. אוֹ שֶׁבְּעֶצֶם הַלֵּילוֹת עוֹזְרִים לִי לַעֲבוֹדָה, לֹא יוֹדַעַת. מִכְּתָבַיי הֵם דְּמוּיוֹתַיי וּ"זֵלִיג" הוּא הַסֶּרֶט הָאָהוּב עָלַי. בְּעֶצֶם, אָחִי הַיָּקָר, זֶה הַמִּכְתָּב הָרִאשׁוֹן שֶׁאֲנִי כּוֹתֶבֶת בִּשְׁמִי וְלֹא בְּשֵׁם מִישֶׁהוּ אַחֵר וְזֶה לֹא קַל לִי.
בְּשָׁעָה שָׁלוֹשׁ אֲנִי אוֹסֶפֶת אֶת חֲפָצַיי, מְיַישֶּׁרֶת אֶת בְּגָדַיי וְיוֹצֵאת בַּחֲזָרָה לְבֵיתִי שֶׁעוֹד רֵיק. מְוַודֵּאת שֶׁהַכֵּלִים הַחֲלָבִיִּים וְהַבְּשָׂרִיִּים לֹא הִתְעַרְבְּבוּ חָלִילָה, מְנַקֶּה מְעַט אֶת מַדְּפֵי סִפְרֵי הַקּוֹדֶשׁ, אֶת הָרִצְפָּה וְאֶת מִשְׁפַּחַת הַפִּילִים שֶׁמְּסוּדֶּרֶת עַל-פִּי גּוֹדֶל בְּשׁוּרָה אוֹפְקִית מֵהַגָּדוֹל לְקָטָן, שֶׁאֵין לִי מוּשָּׂג מִי נָתַן לָנוּ בְּמַתָּנָה וְלָמָּה בַּעֲלֵי מַמְשִׁיךְ לֶאֱסוֹף אֵלֶיהָ עוֹד פִּילִים. אוּלַי זוֹ דַּרְכּוֹ לְהַרְאוֹת לִי שֶׁגַּם הוּא מִתְעַנְיֵין בְּתוֹרַת כַּדּוּר-הָאָרֶץ וּבְגִיאוֹגְרַפְיָה. הוּא אוֹמֵר שֶׁהֵם מַשְׁרִים עָלָיו רוֹגַע. אֲנִי מַחֲלִיפָה לְבִגְדֵי בַּיִת שֶׁבָּהֶם הוּא מַכִּיר אוֹתִי. זוֹרֶקֶת אֶת הַפֵּאָה מֵהָאָרוֹן אֶל הַמִּיטָּה כְּאִילּוּ שֶׁהוֹרַדְתִּי אוֹתָהּ בְּזֶה הָרֶגַע מֵהָרֹאשׁ וְנִכְנֶסֶת לְשִׂמְלָה אֲרוּכָּה וְנוֹחָה. מוֹרִידָה אֶת מְעַט הָאִיפּוּר שֶׁשַּׂמְתִּי בַּבּוֹקֶר וּמַתְקִינָה אֲרוּחָה לְבַעֲלֵי שֶׁיְּחַיֶּיה. מַשֶּׁהוּ בְּנוֹכְחוּתוֹ מַלְחִיץ, כַּנִּרְאֶה הַשַּׁלְוָוה. נִרְאֶה שֶׁהוּא שָׂמֵחַ לִרְאוֹת אוֹתִי. שׁוֹאֵל לִשְׁלוֹמִי אֲבָל לֹא בֶּאֱמֶת מַקְשִׁיב. מְמַלְמֵל מַשֶּׁהוּ שֶׁקָּרָה לוֹ בַּעֲבוֹדָה אוֹ בַּדֶּרֶךְ לָעֲבוֹדָה, גַּם אֲנִי לֹא בֶּאֱמֶת מַקְשִׁיבָה. אוּלַי אִם הָיִינוּ מַאֲמַצִּים יֶלֶד הָיִינוּ צְרִיכִים לְדַבֵּר יוֹתֵר. אוּלַי אָז לֹא הָיָה לִי זְמַן לַמִּשְׂחָקִים שֶׁלִּי, לַהִשְׁתַּנּוּיוֹת שֶׁלִּי. בַּעֲלֵי אִישׁ רָגוּעַ, יָשֵׁן חָזָק וּנְעִים הֲלִיכוֹת. הַשֶּׁקֶט שֶׁלּוֹ יָכוֹל לְהוֹצִיא אוֹתִי מִדַּעְתִּי. אֵיךְ אֶפְשָׁר? אוּלַי תַּגִּיד לִי אַתָּה דָּוִידִי? יֵשׁ לוֹ סֵדֶר יוֹם קָבוּעַ וְהוּא מְרוּצֶּה. מְקַבֵּל בַּעֲנָוָוה וּבְהוּמוֹר קַל אֶת הַנִּקְרָה בְּיוֹמוֹ. אֵין לוֹ מוּשָּׂג מָה אֲנִי עוֹשֶׂה כִּי הוּא לֹא יָכוֹל לְהַעֲלוֹת בְּדַעְתּוֹ שֶׁאֶפְשָׁרִי אֲפִילּוּ רֶבַע מִזֶּה. הוּא מְעוֹרֵר חֶמְלָה. הוּא עוֹמֵד לְיַד, הוּא קָם בַּצַּד. כְּמוֹ בַּשִּׁיר שֶׁמָּצָאנוּ בְּאֵיזֶה עִיתּוֹן וְקָרָאנוּ בַּסֵּתֶר, זוֹכֵר? הוּא חֲצִי אָדָם חֲצִי עֵץ. אֲבָל בִּזְכוּת הַזּוּגִיּוּת שֶׁלָּנוּ הוּא הוֹפֵךְ אוֹתִי לְלֹא חֲרִיגָה בַּחֶבְרָה וּבְכָל זֹאת, גַּם לְלֹא בּוֹדְדָה. נוֹתֵן לִי מַצִּילוֹ כְּאִילּוּ שֶׁזֶּה מוּבָן מֵאֵלָיו וַאֲנִי מוֹקִירָה לוֹ תּוֹדָה עַל כָּךְ. הוּא יָכוֹל לָשֶׁבֶת. רַק לָשֶׁבֶת. לִפְעָמִים לָשֶׁבֶת וְלִקְרוֹא תְּהִילִּים, לִפְעָמִים לָשֶׁבֶת וְלִרְאוֹת אֶת פָּרָשַׁת הַשָּׁבוּעַ עִם הָרַב אֲבִידוֹר הַכֹּהֵן אוֹ פְּסוּקוֹ שֶׁל יוֹם בַּטֵּלֵוִויזְיָה. וְלִפְעָמִים לָשֶׁבֶת וּלְהִתְבּוֹנֵן מֵהַחַלּוֹן, כְּאִילּוּ מְשׂוֹחֵחַ עִם אֶחָיו הַצְּמָחִים הַלֹּא מְבוּיָּתִים שֶׁבַּחוּץ. אוּלַי הוּא מִתְפַּלֵּל בְּרֹאשׁ? לִפְעָמִים מֵעִיף בִּי מַבָּט וּמְחַיֵּיךְ אֵלַי. שָׂמֵחַ בְּחֶלְקוֹ. כְּשֶׁאֲנַחְנוּ שְׁנֵינוּ בֵּין אוֹתָם אַרְבָּעָה קִירוֹת, אֲנִי שׁוּב אוֹתָהּ יַלְדָּה נַעֲרָה בַּשְּׁכוּנָה שֶׁלָּנוּ בִּירוּשָׁלַיִם עִם חֲצָאִית אֲרוּכָּה וְחִיוּוֹרוֹן תְּמִידִי. אוֹ שֶׁמָּא בְּהִירוּת תְּמִידִית? תַּגִּיד אַתָּה. אַתָּה רָאִיתָ אוֹתִי כָּל בּוֹקֶר אָז. גַּרְבִּיּוֹנִים לְבָנִים עַד הַבֶּרֶךְ וְחוּלְצַת בֵּית-סֵפֶר אֲרוּכָּה מְכוּפְתֶּרֶת בְּצֶבַע תְּכֵלֶת בָּהִיר, נַעֲלֵי סְפּוֹרְט. הַבְּגָדִים נוֹחִים אֲבָל מַשֶּׁהוּ מַלְחִיץ, כַּנִּרְאֶה הַסֵּדֶר. הַכּוֹל מְאוּרְגָּן לְפִי זְמַנִּים, עוֹנוֹת, חַגִּים, צוֹמוֹת וּתְפִילּוֹת. שָׁעוֹת אֲרוּחוֹת קְבוּעוֹת. חִיוְורוֹנִי נוֹבֵעַ מֵהַיּוֹתִי שְׁקוּפָה. אֲנִי פָּשׁוּט חָשָׁה שֶׁזֶּה מָה שֶׁמְּצוּפֶּה מִמֶּנִּי וְהוֹפֶכֶת לַדְּמוּת הָרְצוּיָה, הַמְּצוּפֶּה. מַמָּשׁ כְּמוֹ הַמִּכְתָּבִים שֶׁאֲנִי כּוֹתֶבֶת כַּיּוֹם. מַמָּשׁ כְּמוֹ הָאֲנָשִׁים שֶׁאֲנִי נִכְנֶסֶת אֲלֵיהֶם. הַקָּדוֹשׁ בָּרוּךְ הוּא בֵּירֵךְ אוֹתִי בְּהִזְדַּהוּת יֶתֶר. אוֹ שֶׁמָּא בְּחוֹסֶר עַמּוּד שִׁדְרָה? חוֹסֶר גְּבוּלוֹת? תַּגִּיד אַתָּה. תַּגִּיד מַשֶּׁהוּ אָחִי. 
הַשּׁוֹנִי הַיָּחִיד בַּבַּיִת שֶׁלָּנוּ הָיָה הָעֲצִיצִים בַּמִּרְפֶּסֶת הַקְּטַנָּה, זוֹכֵר? לְאִמָּא תָּמִיד הָיוּ הָמוֹן עֲצִיצִים בְּנִיגּוּד לְכָל הַשְּׁכֵנִים, בְּנִיגּוּד לְכָל הַשְּׁכוּנָה בְּנִיגּוּד לְכָל הָעִיר נִדְמֶה לִי לִפְעָמִים. אִיתָּם הִיא דִּיבְּרָה יוֹתֵר מֵאֲשֶׁר אִיתָּנוּ. הָיְתָה אוֹמֶרֶת שֶׁהֵם חַסְרֵי יֶשַׁע וְצָרִיךְ קוֹדֶם כֹּל לִדְאוֹג לָהֶם. אֲנִי אָהַבְתִּי לְהַשְׁקוֹת אוֹתָם, לִרְאוֹת אֵיךְ הֵם מִשְׁתַּנִּים לְלֹא מִילִּים. אוּלַי זֶה מָה שֶׁמְּחַבֵּר אוֹתִי עִם בַּעֲלֵי הָעֵצִי. שֶׁיְּחַיֶּיה.
זֶה מַתְחִיל בָּעֶרֶב. כְּשֶׁאֲנִי יוֹרֶדֶת לִזְרוֹק אֶת הַזֶּבֶל, אֲנִי מִסְתַּכֶּלֶת עַל הָאוֹטוֹ הַמְּאוּבָּק שֶׁלָּנוּ. אִם יֵשׁ עֲקֵבוֹת שֶׁל חָתוּל עַל מְכַסָּה הַמָּנוֹעַ אוֹ עַל הַגַּג זֶה הַסִּימָן שֶׁלִּי. הַלַּיְלָה אַחֲלִיף זֶהוּת פַּעַם נוֹסֶפֶת וְלֹא רַק בְּמִכְתָּב מְנַהֲלֵי. בְּכָל נִימַיי, בְּכָל רמ"ח אֵיבָרַיי. אֶתְגַּר קֶרֶת וּווּדִי אֵלֶן לֹא הִמְצִיאוּ כְּלוּם. אוֹ שֶׁהֵם מַכִּירִים אוֹתִי אוֹ, כְּמוֹ שֶׁאָמַרְתִּי, יֵשׁ עוֹד רַבִּים כָּמוֹנִי, כְּמוֹ שֶׁחוֹשְׁבִים בְּעֶצֶם גַּם מַעֲסִיקַיי.
לִפְנֵי הַחֲתוּנָּה הָיוּ לִי יוֹתֵר אֶפְשָׁרוּיוֹת מִשְׂחָק. לֹא הִתְחַשַּׁבְתִּי בָּאִישׁ. הַיּוֹם אֲנִי צְרִיכָה לְהַקְפִּיד עַל שָׁעוֹת וְעַל הַסְוָואָה. יֵשׁ גַּם יָמִים שֶׁאֲנִי אוֹתוֹ בֶּן-אָדָם כָּל הַיּוֹם. פָּשׁוּט מִפְּנֵי שֶׁאֵינֶנִּי מַצְלִיחָה לִמְצוֹא אֶת הַזְּמַן הַנָּכוֹן. אֲבָל הַיִּתְרוֹן שֶׁיֵּשׁ לִי הַיּוֹם הוּא הַנִּיסָּיוֹן, הַבְּשֵׁלוּת. אֲנִי לֹא מְשַׂחֶקֶת כְּמוֹ יַלְדָּה, אֲנִי בֶּאֱמֶת נִכְנֶסֶת לַדְּמוּת. וְאֵינִי מִתְכַּוֶּונֶת בַּמִּישׁוֹר הַנַּפְשִׁי בִּלְבַד, כְּבָר צִייַּנְתִּי, כָּל גּוּפִי מִשְׁתַּנֶּה. כֵּן כֵּן, אָחִי הָרָחוֹק. זֶה הָעִנְיָין, אֲנִי הוֹפֶכֶת לְאָדָם אַחֵר. 
אֲנִי חוֹשֶׁשֶׁת שֶׁאִם נִפְגַּשׁ בֶּעָתִיד אוּלַי לֹא תְּזַהֶה אוֹתִי. אֲנִי חוֹשֶׁשֶׁת שֶׁכָּל דְּמוּת שֶׁנִּכְנַסְתִּי לְתוֹכָהּ הִשְׁאִירָה עַל גּוּפִי סִימָן חִיצוֹנִי. לִי זֶה לֹא מַפְרִיעַ כִּי מִיַּלְדוּת לֹא הָיְתָה עֲבוּרִי מַשְׁמָעוּת יְתֵרָה לְגוּפִי. פַּעַם לְמָשָׁל רָאִיתִי בַּמַּרְאֶה שֶׁהָאַף שֶׁלִּי לֹא חָזַר לְצוּרָתוֹ הַקְּטַנָּה, הָרִאשׁוֹנִית, אַחֲרֵי שֶׁהָפַכְתִּי לָאִישׁ שֶׁדּוֹמֶה לְפוּל גוֹגֵן, אוֹ שֶׁפַּעַם הָאֶצְבָּעוֹת שֶׁלִּי הִתְאָרְכוּ וְלֹא חָזְרוּ לְעַצְמָן לְאַחַר שֶׁהָיִיתִי פְּסַנְתְּרָנִית מוּכְשֶׁרֶת שֶׁמִּתְאַמֶּנֶת חָמֵשׁ שָׁעוֹת כָּל יוֹם. וְיֵשׁ לִי עוֹד דּוּגְמָאוֹת שֶׁאֲנִי נְבוֹכָה לְהַעֲלוֹת עַל הַכְּתָב, גַּם כָּכָה עַכְשָׁיו אַתָּה בֶּטַח כְּבָר חוֹשֵׁב שֶׁאֲנִי מְשׁוּגַּעַת וְאוּלַי שׁוֹקֵל לְהַפְסִיק לִקְרוֹא אוֹתִי כָּאן. בְּבַקָּשָׁה אַל תַּפְסִיק, רְחוֹקֵי שֶׁלִּי, בְּבַקָּשָׁה תַּמְשִׁיךְ וּתְבוֹרַךְ.
בִּיצִיאָתִי מִדִּירָתֵנוּ בְּקוֹמָה אַרְבַּע עַל קַו הָאוֹרֶךְ שֶׁל הַבִּנְיָין, כְּשֶׁאֲנִי נִכְנֶסֶת לַמַּעֲלִית, הַדֶּלֶת נִסְגֶּרֶת וּמִיָּד נִפְתַּחַת שׁוּב כְּאִילּוּ שֶׁעוֹד מִישֶׁהוּ שָׁקוּף רָץ אַחֲרֵי. זֶה קוֹרֶה לִי תָּמִיד, אַל תַּחֲשׁוֹב שֶׁאֲנִי מְסַפֶּרֶת לְךָ עַל מִקְרֶה חַד פַּעֲמִי, וּבְכָל מָקוֹם, לֹא רַק בַּבִּנְיָין שֶׁלִּי. הֱמִישָׁהוּ הַשָּׁקוּף הַזֶּה כַּנִּרְאֶה תָּמִיד רָץ אַחֲרֵי, פָּשׁוּט כְּשֶׁנִּכְנָסִים לַמַּעֲלִיּוֹת זֶה הוֹפֵךְ אוֹתוֹ לַמּוּבְהָק.
אַחֵר-כָּךְ הַדְּמוּת הַשְּׁקוּפָה הַזֹּאת נִכְנֶסֶת לְתוֹכִי פְּנִימָה, מְדַגְדֶּגֶת אוֹתִי לְאוֹרֶךְ עַמּוּד הַשִּׁדְרָה. אַתָּה שׁוֹמֵעַ, זֶה מְדַגְדֵּג נוֹרָא וְנָעִים נוֹרָא וְאָז פִּתְאוֹם אֲנִי מַרְגִּישָׁה כְּאֵב חַד, כְּמוֹ מָה-שְׁמוֹ, סְלִיחָה, שֶׁנִּכְנַס לִפְנֵי הַזְּמַן וְאוֹפֵס הִיא בִּפְנִים וְזֶה כְּבָר מֵעֵבֶר לְשַׁלִּיטָתִי הַשִּׁינּוּי שֶׁהִיא מְחוֹלֶלֶת. 
אֲנִי יוֹצֵאת בְּשֶׁקֶט מֵהַבַּיִת, הַדְּמוּת, כְּבָר צִייַּנְתִּי, נִכְנֶסֶת אַחֲרֵי לַמַּעֲלִית, אֲנִי מְנַקָּה אֵיפֹה שֶׁהֶחָתוּל דֶּרֶךְ עַל הָאוֹטוֹ וְנוֹסַעַת. לֹא בְּגָדִים מְכוּבָּדִים שֶׁל עֲבוֹדָה, לֹא שְׂמָלוֹת חֲסוּדוֹת, סְתָם טְרִיקוֹ וְגִ'ינְס. וְהַכְּבִישׁ קָצָר אוֹ אָרוֹךְ, רָטוֹב מִגֶּשֶׁם אוֹ לוֹהֵט מְשַׁמֵּשׁ, כְּבָר לוֹקֵחַ אוֹתִי. לִפְעָמִים זֶה לְחוֹף יָם מְבוּדָּד, לְמָשָׁל. אֲנִי יוֹשֶׁבֶת שָׁם וְלֹא חוֹשֶׁבֶת כִּמְעַט עַל כְּלוּם (מַמָּשׁ כְּמוֹ בַּעֲלֵי, שֶׁכָּכָה יִהְיֶה לִי טוֹב) מְזַמְזֶמֶת שִׁיר שֶׁהִתְנַגֵּן בַּדֶּרֶךְ בָּרַדְיוֹ וְנִזְכֶּרֶת בְּיַלְדוּתִי הִבְהִירָה, הָרָזֶה, מְלֵאַת הַדִּמְיוֹן,  "...my roots are on both sides of the sea... שׁוֹרְשִׁי בִּשְׁנֵי נוֹפִים שׁוֹנִים..."  אֵינִי אִישָּׁה וְאֵינִי גֶּבֶר, אֲנִי הַכּוֹל. אֵינִי יַלְדָּה וְאֵינִי רַעְיָה, אֲנִי כּוּלָּם. אֲנִי עֵץ וְחוֹל וּמַיִם. בְּעִיקָּר מַיִם, מִשְׁתַּנֶּה כְּמוֹהֶם לְפִי הַצּוּרָה שֶׁסּוֹגֶרֶת עָלַי. מִי שֶׁיָּשַׁב לְיָדִי וִישׂוֹחֵחַ אִיתִּי, אֲקַבֵּל אֵלַי אֶת דְּמוּתוֹ. מִמַּעֲמַקִּים אֲקַבֵּל. אֶשְׁתַּנֶּה מִכַּף רֶגֶל וְעַד רֹאשׁ. אֲעַלֵּם מִכַּף רֶגֶל וְעַד רֹאשׁ. בַּהַתְחָלָה בַּהַרְגָּשָׁה, אַחֵר-כָּךְ בְּצוּרַת הַמַּחֲשָׁבָה, וְאָז בְּאוֹפֶן הַדִּיבּוּר וּלְאַט לְאַט אֲקַבֵּל גַּם אֶת צוּרָתוֹ הַחִיצוֹנִית וְאֶת מַבַּע עֵינָיו. כֵּן כֵּן, רִיבּוֹנוֹ שֶׁל עוֹלָם! אֲנִי יְכוֹלָה לַהֲפוֹךְ לְאָדָם אַחֵר! לְהֵיעָלֵם וּלְהִיטָּמַע בְּתוֹכוֹ. אַתָּה מֵבִין? כָּל אָדָם, כָּל בְּרִיאָה, כָּל תַּרְבּוּת. הַדְּמוּת הַשְּׁקוּפָה הַהִיא שֶׁבְּתוֹכִי, שֶׁרָצָה אַחֲרֵי, שֶׁחוֹדֶרֶת אֵלַי, מַתְחִילָה לָזוּז, לְדַגְדֵּג, לִדְקוֹר וְלִפְעָמִים לְהוֹצִיא קוֹלוֹת מְשׁוּנִּים. עִיוּוּתִים קַלִּים מְשַׁנִּים מְעַט אֶת צוּרָתִי, כָּל גּוּפִי מִשְׁתַּנֶּה. לֹא סְתָם אָמַרְתִּי שֶׁאֵין לִי גְּבוּלוֹת, שֶׁאֵין לִי עֲצָמוֹת. הַשִּׁינּוּי נָעִים וְכוֹאֵב וּמַפְחִיד בּוֹ זְמַנִּית. מְלַוֶּוה בַּחֲשָׁשׁ שֶׁמָּא לֹא תִּהְיֶה דֶּרֶךְ חֲזָרָה אוֹ שֶׁמָּא הַכְּאֵב יִהְיֶה בִּלְתִּי נִסְבָּל וְלֹא אֶעֱמוֹד בְּשִׁינּוּי. בְּשָׁלָב זֶה אֲנִי כְּבָר לֹא זוֹכֶרֶת מָה קוֹרֶה אֲנִי רַק יוֹדַעַת שֶׁאֵינִי קַיֶּימֶת יוֹתֵר כְּגוּף אַךְ כָּל כּוּלִּי בְּתוֹךְ גּוּף אַחֵר. אֲנִי בְּתוֹךְ גּוּף אַחֵר כְּמוֹ שֶׁהַדְּמוּת הַשְּׁקוּפָה בְּתוֹכִי. הָפַכְתִּי לְאָדָם אַחֵר, עָבַרְתִּי קַו, קַו אוֹרֶךְ. עָשִׂיתִי זֹאת שׁוּב, עָמַדְתִּי בְּשִׁינּוּי. אֱלוֹהִים מַעֲמִיד אוֹתִי בְּמִבְחַן כָּל פַּעַם מֵחָדָשׁ וְעוֹד לֹא קָרָה שֶׁאִכְזַבְתִּי אוֹתוֹ.
יֵשׁ לִי יְכוֹלוֹת. בּוֹרַכְתִּי לִהְיוֹת לִיגָה אַחַת מֵעַל הָרוֹב, יִשְׁתַּבַּח שְׁמוֹ. אָמְנָם מִתּוֹךְ מְצוּקָה וַחֲסָכִים הִגַּעְתִּי לִידֵי מִיצּוּי תְּכוּנוֹתַיי, (אוֹ שֶׁמָּא חוֹסֶר תְּכוּנוֹתַיי?) אֲבָל מִי לֹא הִגִּיעַ לְאָן שֶׁהִגִּיעַ שֶׁלֹּא מִתּוֹךְ קוֹשִׁי? דָּוִידִי, אֲחִי בְּכוֹרִי, יַקִּירֵי, אַל תִּכְעַס עָלַי. אַל תִּשְׁתּוֹק אֵלַי כְּמוֹ אִמָּא. תָּבִין, אֵין לִי יְכוֹלֶת לְתַעֵד אֶת הַהִשְׁתַּנּוּת. אֵין לָנוּ מַצְלֵמָה. גַּם אִם הָיְתָה, סָפֵק אִם הָיִיתִי מַצְלִיחָה לְצַלֵּם בְּמַעֲמַד הַהִשְׁתַּנּוּת. בְּדִידוּת גְּדוֹלָה אֲנִי חָשָׁה לְאוֹרֶךְ כָּל יוֹם, לְאוֹרֶךְ כָּל שָׁעָה. בְּדִידוּת שֶׁל מִי שֶׁרָאָה וְחוֹוֶה מַשֶּׁהוּ אַחֵר. מַשֶּׁהוּ שֶׁאִם אֲחֵרִים יָדְעוּ, יַחְשְׁבוּ אוֹתִי לִמְשׁוּגַּעַת. אֲנִי עוֹשֶׂה דְּבָרִים שֶׁאֵין לִי דֶּרֶךְ לְהַסְבִּיר מִלְּבַד הַהֶסְבֵּר עַל הַמַּיִם הָעֲמוּקִּים שֶׁלִּי, אִי-שָׁם בָּאוֹקְיָינוֹס הַשֶּׁקֶט, בְּצִידּוֹ הַשֵּׁנִי שֶׁל כַּדּוּר הָאָרֶץ, בִּנְקוּדַּת הַמַּרְאֶה שֶׁל יְרוּשָׁלַיִם, שֶׁל בֵּיתִי, שֶׁלִּי. כֹּה בּוֹדְדָה אֲנִי אָחִי יַקִּירֵי. אוּלַי תָּבוֹא לְבַקֵּר? אוּלַי תָּבִיא מַצְלֵמָה? אוּלַי תַּחֲזוֹר הַבַּיְתָה?
הוֹ אֱלוֹהִים, מַחֲשָׁבָה מְכַרְסֶמֶת בְּתוֹכִי שֶׁמְּשַׂחֲקֵי הַהִשְׁתַּנּוּת שֶׁלִּי הֵם שֶׁהֵבִיאוּ עָלַי אֶת עֲקָרוּתִי. מַחְשָׁבָה זוֹ קָשֶׁה מִנָּשׂוּא. לְהַעֲלוֹתָהּ כָּאן עַל הַכְּתָב קָשֶׁה שִׁבְעָתַיִים. אֲנִי אֲשֵׁמָה. אַשְׁמָה בְּהַכּוֹל — בְּאִמָּא אִילֶּמֶת מֵרָצוֹן, בַּעֲזִיבָתְךָ, בָּאִי יָכוֹלְתִּי לְהָבִיא תִּינוֹק לְעוֹלָם. אֵינִי אָדָם הָרוֹאֶה צֵל הָרִים כְּהָרִים. יוֹדַעַת אֲנִי הֵיטֵב הַפְרָדָה בֵּין מְצִיאוּת לְדִמְיוֹן וְאֵינִי הוֹזֶה. אַתָּה מֵבִין? אֱמֶת צְרוּפָה אֲנִי כּוֹתֶבֶת לְךָ. מַדּוּעַ מֵעוֹלָם לֹא כָּתַבְתָּ לִי? מַדּוּעַ נָסַעְתָּ רָחוֹק כָּל-כָּךְ? מִפְּנֵי מָה בָּרַחְתָּ? מֵאִמָּא חַסְרַת הַמִּילִּים? מִפְּנֵי? שֶׁמָּא יְכוֹלֶת לִרְאוֹת אֶת מוּזָרוּתִי כְּבָר אָז? אוֹ שֶׁמָּא אֲנִי חוֹטֵאת בַּמַּחֲשָׁבָה שֶׁהַכּוֹל קָשׁוּר אֵלַי? אוּלַי גַּם לְךָ הָיוּ תְּכוּנוֹת מְיוּחָדוֹת מִשֶּׁלְּךָ? נִפְלָאוֹת דַּרְכֵי הָאֵל. סַפֵּר לִי בְּבַקָּשָׁה. מַבְטִיחָה לְהַקְשִׁיב.
אֲנִי יוֹשֶׁבֶת וְכוֹתֶבֶת לְךָ מִמָּקוֹם קָטָן וְסָגוּר כְּדֵי לֹא לִרְאוֹת אִישׁ וְלֹא לְדַבֵּר עִם אִישׁ וְלִשְׁמוֹר עַל צְלִילוּת דַּעְתִּי. כּוֹתֶבֶת כְּדֵי לְחַדֵּד אֶת דַּעְתִּי, שֶׁהִתְעַרְבְּבָה לָהּ מִזְּמַן עִם דֵּעוֹת הָאֲנָשִׁים הָאֲחֵרִים שֶׁנִּכְנַסְתִּי לְרֹאשָׁם. אֲנִי כּוֹתֶבֶת לְךָ לַמְרוֹת הַחֲשָׁשׁ שֶׁלֹּא תַּאֲמִין לְאַף מִילָּה.
אֲנִי חוֹשֶׁבֶת שֶׁהַהַשְׁתָּנוֹת שֶׁלִּי, הַכְּנִיסָה שֶׁלִּי לְתוֹךְ גּוּף אַחֵר, נוֹבַעַת מֵהַרְגָּשַׁת הַשְּׁקִיפוּת שֶׁהוּטְבְּעָה בִּי מִיַּלְדוּת, שֶׁהָפְכָה לַאֲמִיתִּית. כַּמָּה חָשׁוּב לָתֵת מַשְׁמָעוּת לְתִינוֹקוֹת, לֹא לִשְׁתּוֹק אֲלֵיהֶם, לֹא לְהִסְתַּכֵּל דַּרְכָּם כְּמוֹ דֶּרֶךְ זְכוּכִית. בְּכָל הָעוֹלָם זֶה נָכוֹן, בְּכָל הַדָּתוֹת, בְּכָל הַתַּרְבּוּיוֹת, בְּכָל קַוֵּוי הָאוֹרֶךְ וְהָרוֹחַב. תַּאֲמִין לִי, מִנִּיסָּיוֹן אֲנִי מְדַבֶּרֶת. מִנִּיסָּיוֹן שֶׁל הַרְבֵּה אֲנָשִׁים. אוּלַי אִם נְחַדֵּשׁ אֶת הַקֶּשֶׁר אַתָּה תִּהְיֶה זֶה שֶׁיַּרְגִּישׁ בְּחֶסְרוֹנִי כְּשֶׁאֲנִי נִבְלַעַת אֶל תּוֹךְ אָדָם אַחֵר. אַתָּה תִּהְיֶה זֶה שֶׁיְּצַלֵּם. אַתָּה תִּהְיֶה זֶה שֶׁבִּזְכוּתוֹ אֶחֱזוֹר לְהַרְגִּישׁ אֶת עַצְמִי, שֶׁבִּזְכוּתוֹ לֹא אֶרְצֶה יוֹתֵר לְהִשְׁתַּנּוֹת, לֹא אוֹכֶל יוֹתֵר, שֶׁבִּזְכוּתוֹ אֵשֵׁב כָּאן בְּאוֹר הַחַלָּשׁ וְאֶכְתּוֹב לָרִאשׁוֹנָה עַל עַצְמִי.
דָּוִידִי, זוֹכֵר אֵיךְ הָיִינוּ מְשַׂחֲקִים בִּלְמֵי תֵּצֵא הַמּוֹדָעָה הֲכִי מַצְחִיקָה בָּעִיתּוֹן שֶׁעוֹטֵף אֶת הָאָבוֹקָדוֹ? אִמָּא נָתְנָה לָנוּ אֶת הָאַבּוּקְדּוֹיְים הַקָּשִׁים וַאֲנַחְנוּ עָטַפְנוּ אוֹתָם בָּעִיתּוֹן, מִתְפַּקְּעִים בְּשֶׁקֶט מִצְּחוֹק מִכָּל מִינֵי פַּרְצוּפִים מְצוּלָּמִים שֶׁהִתְעַוְּותוּ מֵהַקִּיפּוּל אוֹ מוֹדָעוֹת שֶׁנִּרְאוּ לָנוּ כְּמוֹ בְּדִיחָה. אִמָּא אֲפִילּוּ לֹא יָדְעָה שֶׁאֲנַחְנוּ מְשַׂחֲקִים. הָיִינוּ יְלָדִים כָּל-כָּךְ טוֹבִים. חִיקִּיתִי אוֹתְךָ בְּכוֹל. רָצִיתִי אֶת הָעֵינַיִים שֶׁלְּךָ וְאֶת הָאַף הַיָּפֶה שֶׁלְּךָ שֶׁקְּצָת זָז כָּל פַּעַם שֶׁאַתָּה מְחַיֵּיךְ אוֹ צוֹחֵק. רָצִיתִי לִהְיוֹת אַתָּה וְהֶאֱמַנְתִּי שֶׁאֵין דָּבָר הָעוֹמֵד בִּפְנֵי הָרָצוֹן. אוּלַי שָׁם הַכּוֹל הִתְחִיל, עוֹד לִפְנֵי גִּיל 13 וְ-47 דַּקּוֹת, בְּאֶמְצַע שִׁיעוּר גִּיאוֹגְרַפְיָה, אוּלַי אַתָּה הָיִיתָ הָרִאשׁוֹן. 
הָיִיתָ הֲכִי חָכָם בָּעוֹלָם בִּשְׁבִילִי וַהֲכִי מַצְחִיק וְאָז נָסַעְתָּ בְּלִי הוֹדָעָה מוּקְדֶּמֶת לְאֵיזוֹ פְּנִימִיָּיה וַאֲנִי נֶאֱלַצְתִּי לְהִישָּׁאֵר לְבַד עִם אִמָּא וְעִם הָרָצוֹן לִהְיוֹת אִתָּהּ. דִּמְיַינְתִּי מָה אַתָּה עוֹשֶׂה, אֵיךְ נִרְאֶה בֵּית-הַכְּנֶסֶת, מִי מִתְפַּלֵּל לְיָדְךָ, עִם מִי אַתָּה מְשַׂחֵק, אֵיךְ אַתָּה צוֹחֵק בְּשֶׁקֶט, אֵיךְ אַתָּה מִשְׁתַּנֶּה עִם גְּדִילָתְךָ. וְאָז חָזַרְתָּ, אַחֲרֵי יוֹתֵר מִשָּׁנָה, לְשָׁבוּעוֹת סְפוּרִים וְנָסַעְתָּ שׁוּב, הַפַּעַם לִלְמוֹד בְּאַנְטְוֶורְפֶּן וְנִשְׁאֶרֶת שָׁם. וּבִגְלַל שֶׁאַתָּה כָּל-כָּךְ רָחוֹק אֲנִי יְכוֹלָה לִכְתּוֹב לְךָ. כִּי אֵין לְךָ מָה לַעֲשׂוֹת עִם הַמִּילִּים שֶׁלִּי שָׁם, רַק לִקְרוֹא אוֹתָן וּלְדַמְיֵין אֵיךְ הַחַיִּים הַמְּשׁוּנִּים שֶׁלִּי נִרְאִים כָּאן.
בַּלֵּילוֹת הָרַבִּים וְהַטְּרוּפִים בָּהֶם אֲנִי מִשְׁתַּנֶּה, אֲנִי הַכּוֹל מִכּוֹל. נִכְנַסְתִּי כְּבָר לְתוֹךְ הַרְבֵּה אֲנָשִׁים. הָיִיתִי בְּהַרְבֵּה מְקוֹמוֹת. אֵצֶל חֵלֶק הַשִּׁינּוּי קוֹרֶה מַהֵר וּבְקַלּוּת וְאֵצֶל אֲחֵרִים זֶה קָשֶׁה וְאָרוֹךְ וְכוֹאֵב. אֲבָל אֲנִי מַצְלִיחָה אֶת כּוּלָּם. מִמְּשׁוֹרֵר יְרוּשַׁלְמִי מְחוּנָּן עַד רוֹפֵא הוֹדִּי מְדוּפְלָם וְעַד צִבְעֵי מַעֲקוֹת וְשִׂפְתֵי מִדְרָכוֹת, עוֹבֵד קַבְּלָן מִטַּעַם הָעִירִיָּיה אוֹ צַיַּיד חוֹגְלוֹת מְשׁוּעֲמָם. לֹא פַּעַם גַּם הִפְקַרְתִּי אֶת גּוּפִי לְלֹא פַּחַד, לְלֹא יְדִיעָה אִם צָפוּי לִי סֵבֶל אוֹ הֲנָאָה, בִּשְׁבִיל לְהַכִּיר טוֹב יוֹתֵר אֶת בֶּן שִׂיחִי, אֶת מוּשָּׂא הִשְׁתַּנּוּתִי, אֶת הַכְּלִי אֵלָיו אֶכָּנֵס כְּמוֹ מַיִם לַבַּקְבּוּק. כָּל תַּרְבּוּיוֹת הָעוֹלָם סְפוּגוֹת אֶצְלִי בַּדָּם. אֲנִי אֶנְצִיקְלוֹפֶּדְיַית תַּרְבּוּת לְנוֹעַר הוֹצָאַת מַסָּדָהּ בָּשָׂר וָדָם. 
בְּסוֹף כָּל לַיְלָה כָּזֶה אֲנִי מִזְדַּחֶלֶת הַבַּיְתָה לַמִּיטָּה וְיֶשְׁנָהּ שֵׁינָה טְרוּפָה וּקְצָרָה. מְיוּתָּר לְצַיֵּין שֶׁבַּעֲלֵי לֹא שָׂם לֵב לִיצִיאָתִי וּלְשׁוֹבִי. יָשָׁן כְּמוֹ בּוּל עֵץ. כָּל הַשִּׁינּוּיִים הָאֵלּוּ לְאוֹרֶךְ הַשָּׁנִים הוֹתִירוּ, כְּבָר צִייַּנְתִּי, סִימָנִים עַל עוּרִי וּשְׁרִירִי. עַל אֵפִי וְעַל אֶצְבְּעוֹתַיי. פַּעַם לְמָשָׁל הַפּוּפִּיק שֶׁלִּי הָפַךְ מִשָּׁקוּעַ לְבוֹלֵט וְלֹא חָזַר לִשְׁקוֹעַ שׁוּב. כְּשֶׁאֲנִי כְּלוּם, כְּמוֹ עַכְשָׁיו, רוֹאִים אֶת זֶה בְּבֵירוּר. הָיִיתִי רוֹצֶה לְהַשְׁוָות תְּמוּנָה שֶׁלִּי מִפַּעַם לַתְּמוּנָה מֵעַכְשָׁיו. אִם רַק הָיוּ לִי תְּמוּנוֹת. אֲנִי נִרְאֵית וַדַּאי מְבוּגֶּרֶת מִכְּפִי גִּילִי. כְּמוֹ הַנָּשִׁים מֵהַשְּׁכוּנָה שֶׁלָּנוּ, קָשׁוֹת הַיּוֹם, שֶׁגִּידְּלוּ עֲשָׂרָה יְלָדִים. זוֹכֵר אֵיךְ עוֹד כִּילָדִים אָמַרְנוּ שֶׁאֲנַחְנוּ לֹא רוֹצִים לִהְיוֹת כָּאֵלֶּה מְבוּגָּרִים?
אֲנִי לֹא כּוֹתֶבֶת בִּשְׁבִיל לְבַקֵּשׁ עֶזְרָה כַּסְפִּית, גַּם לֹא מַצְלֵמָה. אֲנַחְנוּ מִסְתַּדְּרִים בָּרוּךְ הַשֵּׁם. אֲפִילּוּ מְכוֹנִית יֵשׁ לָנוּ. כּוֹתֶבֶת רַק בִּשְׁבִיל שֶׁעוֹד מִישֶׁהוּ בָּעוֹלָם יָדַע בְּאֵיזוֹ קַלּוֹת אֲנִי מְוַותֶּרֶת עַל עַצְמִי וְהוֹפֶכֶת לְכָל אֶחָד אַחֵר. מְשַׁנֶּה דֵּעָה, מְשַׁנֶּה צוּרָה, כְּאִילּוּ שֶׁכָּל אֶחָד אַחֵר טוֹב מִמֶּנִּי. אַתָּה מֵבִין? הַכּוֹל נוֹבֵעַ מִתּוֹךְ רִגְשֵׁי נְחִיתוּת וּשְׁקִיפוּת שֶׁאֱלוֹהִים לֹא חָסַךְ מִמֶּנִּי.
אַחַת הַדְּמוּיוֹת שֶׁהֲכִי אָהַבְתִּי לִהְיוֹת הָיְתָה הַנְּזִירָה מְרִיָּיה מִבֵּית הַמַּחֲסֶה לִילָדִים "שׁוֹנִים" כְּפִי שֶׁהִיא הִגְדִּירָה אוֹתָם, בַּמִּנְזָר שָׁם לְמַעְלָה בִּקְצֵה אַבּוּ-גּוּשׁ. כְּשֶׁפָּגַשְׁתִּי אוֹתָהּ לֹא חָזַרְתִּי בְּסוֹף אוֹתוֹ לַיְלָה הַבַּיְתָה. הִתְקַשַּׁרְתִּי וְאָמַרְתִּי לָעֵץ הַיָּקָר שֶׁלִּי שֶׁיֵּשׁ אֵיזֶה עִנְיָין מִשְׁפַּחְתִּי, מַשֶּׁהוּ מֵהַצַּד שֶׁל סָבְתָא שֶׁלִּי וַאֲנִי צְרִיכָה לִהְיוֹת מִחוּץ לָעִיר כַּמָּה יָמִים אָז שֶׁיֹּאכַל בְּבַקָּשָׁה בַּחוּץ עַד שֶׁאֶחֱזוֹר וַאֲנִי מַמָּשׁ מִצְטַעֶרֶת וּבְעֶזְרַת הַשֵּׁם, הַכּוֹל לְטוֹבָה וְשֶׁלֹּא יִדְאַג. הוּא לֹא שָׁאַל שְׁאֵלוֹת וְהִנְהֵן לְתוֹךְ הַשְּׁפוֹפֶרֶת. בְּחַיֵּי אֵיךְ מָצָאתִי אוֹתוֹ. הָיִיתִי אִיתָּהּ כַּמָּה יָמִים, עִם הַנְּזִירָה מְרִיָּיה, וְטִיפַּלְתִּי בַּיְּלָדִים הָאֵלּוּ. מִתִּינוֹקוֹת שֶׁנִּנְטְשׁוּ עַד נְעָרִים שֶׁבָּרְחוּ. יְלָדִים אֲבוּדִים בְּתוֹךְ נוֹף שֶׁקֶט וְגַנִּים פַּסְטוֹרָלִיִּים. מִתְפַּלְּלִים כָּל בּוֹקֶר וְעֶרֶב. רָאִיתִי אוֹתְךָ וְאוֹתִי יְלָדִים וְנִזְכַּרְתִּי אֵיךְ בָּרַחְנוּ עֶרֶב אֶחָד, עָלֵינוּ עַל אוֹטוֹבּוּס לִרְחוֹב דָּוִד הַמֶּלֶךְ וְהִתְגַּנַּבְנוּ לַמָּלוֹן קִינְג דֶּיְיוִיד, הִקַּפְנוּ אוֹתוֹ וְהִתְיַישַּׁבְנוּ עַל הַדֶּשֶׁא שֶׁמֵּאֲחוֹרָיו מַבִּיטִים עַל הָעִיר הָעַתִּיקָה. יֵשׁ בָּהּ הַכּוֹל בָּעִיר הָעַתִּיקָה, כְּמוֹ בְּתוֹכִי. בְּקוֹשִׁי יָכוֹלְנוּ לְדַבֵּר מֵעוֹצְמַת הַנּוֹף. אַתָּה חַיָּיב לִזְכּוֹר דָּוִידִי, יָשַׁבְנוּ שָׁם כָּכָה בְּשֶׁקֶט לְפָחוֹת שָׁעָה. עַד שֶׁנַּעֲשָׂה קַר מְאוֹד וְעַד שֶׁפַּחְדֵּנוּ. כָּכָה בְּדִיּוּק הִרְגַּשְׁתִּי בְּתוֹךְ הַנְּזִירָה מְרִיָּיה. קְצָת פַּחַד, קְצָת קוֹר וְהַרְבֵּה יְלָדִים "מְיוּחָדִים" בְּתוֹךְ נוֹף. נוֹף עִירָם, נוֹף בֵּיתָם. יְלָדִים חַסְרֵי נְקוּדַּת מַרְאֶה עַל הַמָּרִידֵיאָן שֶׁלָּהֶם. לִילָדִים אֵין דָּת. לִילָדִים יֵשׁ רַק אֶת נוֹף יַלְדוּתָם. הָיִיתִי לְכַמָּה יָמִים חֵלֶק מֵהַנּוֹף שֶׁל הַיְּלָדִים בַּמִּנְזָר בְּאַבּוּ-גּוּשׁ וְהִרְגַּשְׁתִּי שַׁיֶּיכֶת. הָיָה לִי קָשֶׁה לַעֲזוֹב. מְרִיָּיה הִשְׁאִירָה בִּי סִימָן מוּבְהָק – הַלֵּב שֶׁלִּי גָּדַל, אֲנִי יוֹדַעַת, הַלֵּב שֶׁלִּי מַמָּשׁ גָּדַל. דַּוְוקָא שָׁם אֶצְלָהּ הִרְגַּשְׁתִּי שׁוֹרָשִׁים. כְּאִילּוּ שֶׁכָּל סְגוּלּוֹתַיי, שֶׁסִּיפַּרְתִּי לְךָ עֲלֵיהֶן, נוֹעֲדוּ לְמָקוֹם יָפֶה וְשֶׁקֶט זֶה. אֵיךְ תָּבִין זֹאת? לַמִּנְזָר! שֶׁאֱלוֹהִים יַעֲזוֹר לִי. לֹא הָיָה לִי הָאוֹמֶץ לְהִישָּׁאֵר שָׁם לְתָמִיד. לֹא יוֹדַעַת אִם הָיְתָה לִי הַיְּכוֹלֶת, פָּחַדְתִּי לְנַסּוֹת.
אֲנִי יוֹשֶׁבֶת פֹּה וּמִסְתַּכֶּלֶת, כְּמוֹ שֶׁאֲנִי אוֹהֶבֶת, דֶּרֶךְ כּוֹס הַזְּכוּכִית הֶעָבֶה שֶׁבְּיָדִי, עַל הָעִיוּוּת הַקַּל וּשְׁבִירַת הַכְּלָלִים הַמּוּכָּרִים לָעַיִן. דָּוִידִי אָחִי הַיָּקָר וְהַיָּחִיד, זֶה הַמִּכְתָּב הָרִאשׁוֹן שֶׁאֲנִי כּוֹתֶבֶת שֶׁלֹּא לְצוֹרֶךְ עֲבוֹדָה, שֶׁאֵינוֹ רִשְׁמִי בְּשׁוּם צוּרָה, אֲבָל שֶׁהוּא אֶבֶן יְסוֹד בְּצִיּוּר מַפַּת הָעוֹלָם הָאִישִׁית שֶׁלִּי. נִשְׁאֶרֶת בֶּן 16 בְּרֹאשִׁי, מְנַפְנֵף בְּיָדְךָ וּבְכָל גּוּפְךָ, מֵזִיז קְצָת אֶת הָאַף הֶחָמוּד שֶׁלָּךְ וְצוֹחֵק בְּשֶׁקֶט מֵחַלּוֹן הָאוֹטוֹבּוּס. עוֹזֵב אֶת הַבַּיִת, וַאֲנִי לֹא רוֹצֶה לְקַלְקֵל זִיכָּרוֹן זֶה. אֲנִי אֶסְתַּדֵּר בְּעֶזְרַת הַשֵּׁם. סַךְ-הַכּוֹל אֲנִי מַכִּירָה מַמָּשׁ מִבִּפְנִים הַרְבֵּה אֲנָשִׁים, לֹא? אָז לָמָּה עָצוּב לִי? יֵשׁ עוֹד רַבִּים כָּמוֹנִי, לֹא? כָּתְבוּ עֲלֵיהֶם, עָשׂוּ סְרָטִים עַל אֲנָשִׁים עִם יְכוֹלוֹת כְּמוֹ שֶׁלִּי אוֹ דּוֹמוֹת. הָעוֹלָם מָלֵא בַּאֲנָשִׁים שֶׁמְּחַפְּשִׂים מָקוֹם אַחֵר, בַּיִת אַחֵר, יַלְדוּת אַחֶרֶת. אֵינִי שׁוֹנֶה בֶּאֱמֶת. רַק רוֹצֶה לַחֲזוֹר לִנְקוּדַּת הָאֶמְצַע שֶׁלִּי, רַק פִּיתַּחְתִּי יְכוֹלוֹת, אֲנִי רַק מְחַפֶּשֶׂת קַו אוֹרֶךְ אַחֵר. חֲזוֹר אֵלַי דָּוִידִי, חֲזוֹר לְקַו הוּלַּדְתְּךָ, לַמָּרִידְיָאן שֶׁלְּךָ, לְנוֹף יַלְדוּתְךָ, לְבֵיתְךָ, וּתְבוֹרַךְ. חֲזוֹר לַמַּפָּה שֶׁלִּי, צִייַּרְתִּי אוֹתְךָ עָלֶיהָ עוֹד בְּשִׁיעוּר הַגֵּיאוֹגְרַפְיָה הָרִאשׁוֹן שֶׁלִּי. אֲנִי רוֹצֶה לְהוֹכִיחַ שֶׁלַּתֵּאוֹרְיָה שֶׁלִּי יֵשׁ יוֹצֵא מִן הַכְּלָל, שֶׁגַּם אִם נְקוּדַּת הַמַּרְאֶה שֶׁלִּי הִיא אִי-שָׁם בְּלֵב הָאוֹקְיָינוֹס הַשָּׁקֵט עֲדַיִין יֵשׁ סִיכּוּי שֶׁלֹּא אֲעַלֵּם, שֶׁלֹּא אַכְחִד, שֶׁיֵּשׁ לִי סִיכּוּי כְּמוֹ לְשֵׁבֶט הֲטוּטסִי. 
נִשְׁבַּעַת לְךָ בַּעֲצָמוֹת שֶׁאֵין לִי שֶׁאֲנַסֶּה לְהִשְׁתַּנּוֹת, כְּלוֹמַר לֹא לְהִשְׁתַּנּוֹת, אִם תָּבוֹא.
שֶׁלְּךָ,
שָׂרִי
 



https://www.shortstoryproject.com/he/story/%d7%9c%d7%93%d7%95%d7%99%d7%93%d7%99/
#אַחִים#אֶפִּיסְטוֹלֵרִי#בְּדִידוּת#הִתְבַּגְּרוּת#וִידּוּי#חַיֵּיםֶכְפּוֹלִים#יִשְׂרְאֵלִי#מִשְׁפָּחָה