בִּזְמַנּוֹ קָפַצְנוּ, לְיָדֶיהָ וַאֲנִי, הֲכִי גָּבוֹהַּ שֶׁיָּכוֹלְנוּ וּבְכָל הִזְדַּמְּנוּת שֶׁהָיְיתָה לָנוּ, יָדַיִים מֵעַל הָרֹאשׁ, לְבוּשׁוֹת בִּבְגָדִים צִבְעוֹנִיִּים, רַגְלַיִים מוּרָמוֹת, נְעוּלוֹת נַעֲלַיִים כְּבֵדוֹת שֶׁהוֹרְשִׁינוּ לֹא לַחֲלוֹץ, שֶׁלִּפְעָמִים הִשְׁתַּחְרְרוּ בִּזְמַן הַקְּפִיצָה וְנָפְלוּ אַרְצָה. זֶה הָיָה שָׁם לְמַטָּה בַּנָּמֵל, שֶׁבּוֹ הִיטַּלְטְלוּ בְּמַיִם, מֵאֲחוֹרֵי סוֹרְגִים גְּדוֹלִים וְשִׁלְטֵי אֵין כְּנִיסָה, חָמֵשׁ סִירוֹת קְטַנּוֹת, לֹא יוֹתֵר מֵחָמֵשׁ, אוּלַי כִּי זֶה לֹא הָיָה נָמֵל אֲמִיתִּי, אֶלָּא רַק מַיִם חוּמִים מוּל כִּיכַּר בֵּטוֹן אֵינְסוֹפִית שֶׁבְּחוֹדְשֵׁי הַקַּיִץ בָּא קִרְקָס וְהִצִּיב בָּהּ קָרוֹן, אוֹהָלִים וּצְרִיפִים. וּטְרַמְפּוֹלִינָה, טְרַמְפּוֹלִינָה גְּדוֹלָה שֶׁיָּכוֹלְנוּ לִקְפּוֹץ עָלֶיהָ תְּמוּרַת חֲמִישִּׁים פֵּפֵּנִיג, לְיָדֶיהָ וַאֲנִי.
לְיָדֶיהָ הִבִּיטָה מִבַּעַד לְטֵלֶסְקוֹפּ שֶׁהוּצַּב עַל שְׂפַת הַיָּם, לְיַד הַסּוֹרְגִים, הַרְבֵּה לִפְנֵי זְמַנֵּנוּ, כְּשֶׁעוֹד הָיוּ כָּאן מְנוֹפִים וּסְפִינוֹת וְתַחֲנוֹת וּקְרוֹנוֹת, וְהִיא הִבִּיטָה גַּם מִבַּעַד לְטֵלֶסְקוֹפִּים אֲחֵרִים, בְּכָל הִזְדַּמְּנוּת, בְּכָל מָקוֹם שֶׁהָיִינוּ בּוֹ. לֹא הֵבַנְתִּי מָה מָצָא חֵן בְּעֵינֶיהָ בָּזֶה, בַּהִתְבּוֹנְנוּת הַזֹּאת דֶּרֶךְ צִינּוֹר כֵּהֶה שֶׁמַּקְטִין אֶת הָעוֹלָם, מַצִּיג רַק קֶטַע מִמֶּנּוּ, אֲבָל אוּלַי זֶה לֹא מָצָא חֵן בְּעֵינַיי רַק בִּגְלַל שֶׁלִּידְיָה אָהֲבָה אֶת זֶה כָּל כָּךְ, וְכִי רָצִיתִי שֶׁיִּהְיֶה מַשֶּׁהוּ אֶחָד שֶׁאֲנִי לֹא אוֹהֶבֶת וְשֶׁהִיא אוֹהֶבֶת, גַּם אִם זֶה הָיָה רַק לְהִסְתַּכֵּל דֶּרֶךְ טֵלֶסְקוֹפּ. לֹא הֵבַנְתִּי מָה לְיָדֶיהָ יָכְלָה לִרְאוֹת, מָה מִישֶׁהוּ יָכוֹל לִרְאוֹת שָׁם בִּכְלָל – מִלְּבַד הַצֶּבַע הַיָּרוֹק אַף פַּעַם לֹא הִצְלַחְתִּי לְזַהוֹת כְּלוּם, וְעַד שֶׁהִצְלַחְתִּי לְהָבִין אֵיךְ אֲנִי אֲמוּרָה לְהַחֲזִיק אֶת הַטֵּלֶסְקוֹפּ וּלְסוֹבֵב אוֹתוֹ, נִסְגְּרָה הָעֲדָשָׁה וְהַכּוֹל הָיָה שָׁחוֹר.
לְיָדֶיהָ תָּמִיד הִתְנַהֲגָה כְּאִילּוּ רַק הִיא רוֹאָה אֶת מָה שֶׁהִיא רוֹאָה, כְּאִילּוּ אַף אֶחָד אַחֵר לֹא יָכוֹל לִרְאוֹת אֶת זֶה, כְּאִילּוּ הַטֵּלֶסְקוֹפּ שֶׁהִסְתַּכְּלָה דַּרְכּוֹ הוּא לֹא סְתָם טֵלֶסְקוֹפּ שֶׁכָּל אֶחָד יָכוֹל לִזְרוֹק לְתוֹכוֹ מַטְבֵּעַ, אֶלָּא כָּזֶה שֶׁנּוֹצַר בִּמְיוּחָד בִּשְׁבִיל לְיָדֶיהָ, כְּאִילּוּ הוּא שָׁם רַק בִּשְׁבִילָהּ וְנוֹעַד לְשָׁרֵת רַק אוֹתָהּ. בְּכָל הַטִּיּוּלִים הַקְּצָרִים שֶׁלָּנוּ, הַשִּׁיטוּטִים וְהַמַּסָּעוֹת, הִיא לֹא פָּסְחָה עַל שׁוּם טֵלֶסְקוֹפּ, לֹא עַל זֶה שֶׁבְּמִגְדַּל הַתַּצְפִּית בַּיַּעַר הַסָּמוּךְ וְלֹא עַל זֶה שֶׁל מֶרְכַּז הַמְּבַקְּרִים בִּשְׂדֵה הַתְּעוּפָה. הִיא תָּמִיד נֶעֶמְדָה עַל בִּימַת הַפְּלָדָה הַזְּעִירָה בִּנְעָלֶיהָ הַכְּבֵדוֹת, בַּקַּיִץ וּבַחוֹרֶף, הֶחֱזִיקָה חָזָק בַּיָּדִיּוֹת, הֵן הִשְׁאִירוּ לָהּ כְּתָמִים אֲדוּמִּים עַל הָאֶצְבָּעוֹת, בְּיָד יָמִין וּבַיָּד שְׂמֹאל, וּמָשְׁכָה אֶת עַצְמָהּ לְמַעְלָה.
בְּשָׁלָב מְסוּיָּם לְיָדֶיהָ לֹא אָהֲבָה יוֹתֵר אֶת הַדְּבָרִים הָאֵלֶּה, בְּלִי שֶׁהִיא אוֹ אֲנִי יָדַעְנוּ לָמָּה, לֹא אֶת הַטֵּלֶסְקוֹפּ, לֹא אֶת הַקְּפִיצוֹת, לֹא אֶת הַצֶּמֶר גֶּפֶן הַמָּתוֹק בְּצִבְעִי וָרוֹד וְלָבָן שֶׁקָּטַפְנוּ בְּאֶצְבְּעוֹת זְהִירוּת וְשֶׁהִשְׁאִיר לָנוּ שִׁכְבָה גְּבִישִׁית עַל הַשִּׁינַּיִים, אֲפִילּוּ לֹא אֶת שְׁמֵי הַקַּיִץ הָרְחוֹקִים מֵעָלֵינוּ עִם הָעֲנָנִים, כַּמָּה שְׁחָפִים וְעִקְבוֹת מְטוֹסִים, הַשָּׁמַיִם הָאֵלֶּה, שֶׁלְּיָדֶיהָ תָּמִיד אַהֲבָה כִּי הֵם שִׁינּוּ אֶת צִבְעָם בְּכָל פַּעַם שֶׁהִסְתַּכַּלְנוּ לְמַעְלָה. פַּעַם הִסְתַּפַּקְנוּ בְּלִשְׁכַּב עַל הַבֵּטוֹן הַזֶּה לְיַד הַסִּירוֹת וּלְהִסְתַּכֵּל לַשָּׁמַיִם שֶׁיְּלָדִים הֵעִיפוּ בָּהֶם עֲפִיפוֹנִים בֵּין עֲנָנִים כֵּהִים וּשְׁחָפִים, עֲפִיפוֹנִים שֶׁקִּיבְּלוּ מֵאַנְשֵׁי הַקִּרְקָס, עֲפִיפוֹנִים שֶׁהִתְרַסְּקוּ לְיַד רָאשֵׁינוּ עַל הַבֵּטוֹן בָּרֶגַע שֶׁהָרוּחַ שִׁינְּתָה כִּיוּוּן. הֵם הִתְרַסְּקוּ כְּשֶׁצָּדָם הַמְּחוּדָּד פּוֹנֶה כְּלַפֵּי מַטָּה, כְּמוֹ חֵץ שֶׁמִּישֶׁהוּ יָרָה. קָרָאנוּ לִשְׁמֵי הַקַּיִץ הָאֵלֶּה הַשָּׁמַיִם שֶׁלָּנוּ, כִּי מָצָא חֵן בְּעֵינֵינוּ שֶׁהֵם הִרְשׁוּ לְשַׁגֵּר אֲלֵיהֶם עֲפִיפוֹנִים, לְהָעִיף גָּבוֹהַּ, לְמַעְלָה-לְמַעְלָה, וְשֶׁהֵם שִׁינּוּ אֶת צִבְעָם מֵרֶגַע לְרֶגַע.
בְּיוֹם הוּלַּדְתָּהּ הַשֵּׁשׁ-עֶשְׂרֵה לְיָדֶיהָ הֵסִירָה אֶת הַבְּגָדִים שֶׁאִימָּא שֶׁלָּהּ קָנְתָה לָנוּ, וְלֹא נָגְעָה בָּהֶם יוֹתֵר לְעוֹלָם. אֵלֶּה הָיוּ בְּגָדִים שֶׁאִימָּא שֶׁל לְיָדֶיהָ הִזְמִינָה בִּשְׁבִילֵנוּ בִּמְעַט הַכֶּסֶף שֶׁנִּשְׁאַר לָהּ, בְּגָדִים מִקָּטָלוֹגִים שֶׁהָיוּ מוּנָּחִים בְּפֶתַח הַבָּתִּים, בָּאָבִיב וּבַסְּתָיו, אִימָּא שֶׁל לְיָדֶיהָ הָיְיתָה מְדַפְדֶּפֶת בָּהֶם בְּמֶשֶׁךְ יָמִים וְשָׁבוּעוֹת כְּדֵי לְסַמֵּן עַמּוּדִים בְּאַטְבֵי נְיָיר, אַטְבֵי נְיָיר מִשְׂרָדִיִּים מִמַּתֶּכֶת, בְּכָל פַּעַם שֶׁמַּשֶּׁהוּ מָצָא חֵן בְּעֵינֶיהָ, שֶׁחָשְׁבָה שֶׁיֵּירָאֶה יָפֶה עַל לְיָדֶיהָ וְעָלַיי.
כַּעֲבוֹר שְׁנָתַיִים לְיָדֶיהָ אָרְזָה תִּיקִים, אֶת שְׁנֵי הַתִּיקִים הַקְּטַנִּים שֶׁהָיוּ לָהּ, עִם כָּל מָה שֶׁצָּרִיךְ, שְׁנֵי סְפָרִים, שְׁתֵּי מַחְבָּרוֹת, תְּמוּנָה אַחַת וְרַק מְעַט בְּגָדִים. בְּמֶשֶׁךְ הַרְבֵּה זְמַן הִיא הִכְרִיזָה בְּפָנֵינוּ, בְּפָנַיי וּבִפְנֵי אִימָּא שֶׁלָּהּ, עַל חַיֶּיהָ הַחֲדָשִׁים, וְתֵיאֲרָה לָנוּ בִּפְרָטֵי פְּרָטִים אֵיךְ הִיא דִּמְיְינָה אוֹתָם לְעַצְמָהּ. עוֹד לִפְנֵי שֶׁהִתְחִילוּ, הִיא כְּבָר יָדְעָה אֵיךְ יֵירָאֶה הַחֶדֶר הֶחָדָשׁ שֶׁלָּהּ, וּבְדִמְיוֹנָהּ צִיְּידָה אוֹתוֹ בְּרָהִיטִים וּבַשְּׁטִיחִים שֶׁנִּרְאִים שׁוֹנֶה מֵאֵלֶּה שֶׁהָיוּ אֵצֶל אִמָּהּ. הִיא תִּלְבַּשׁ כְּפָפוֹת מֵעוֹר בָּהִיר, אָמְרָה לְיָדֶיהָ בִּזְמַנּוֹ, בְּכָל עוֹנָה בְּשָׁנָה, אֶת הַבְּגָדִים שֶׁלָּהּ הִיא תַּקָּנָה בְּלוֹנְדוֹן וְרַק שָׁם, לֹא בְּשׁוּם עִיר אַחֶרֶת בָּעוֹלָם. וַאֲנַחְנוּ, אִימָּא שֶׁל לְיָדֶיהָ וַאֲנִי, הִנַּחְנוּ לָהּ לְדַבֵּר וְלֹא הֶאֱמַנּוּ לַמִּילָּה, כִּי לְיָדֶיהָ הִרְבְּתָה לְדַבֵּר עַל דְּבָרִים וְלִשְׁכּוֹחַ מֵהֶם בָּרֶגַע שֶׁנֶּאֶמְרוּ, וְהֵם לְעוֹלָם לֹא קָרוּ, לְפָחוֹת לֹא בְּאוֹפֶן שֶׁלִּידְיָה תֵּיאֲרָה לְעַצְמָהּ, לֹא כְּפִי שֶׁהִיא דִּמְיְינָה אוֹתָם. אוּלַי גַּם לֹא רָצִינוּ לְהַאֲמִין לָהּ כִּי לֹא רָצִינוּ לְדַמְיֵין חַיִּים בְּלִי לְיָדֶיהָ. לְיָדֶיהָ אָמְרָה לִי, כְּשֶׁנִּהְיֶה זְקֵנוֹת, אַתְּ וַאֲנִי, מַמָּשׁ זְקֵנוֹת, עֲדַיִין, אוֹ שׁוּב, יִהְיֶה לָנוּ זוֹ אֶת זוֹ, וְאָז לֹא יִהְיֶה לָנוּ אִכְפַּת מִכְּלוּם, לֹא הַסְּתָיו, לֹא הַחוֹרֶף, לֹא הַשֵּׂיעָר הַלָּבָן שֶׁלָּנוּ. יִהְיֶה לָנוּ זוֹ אֶת זוֹ, הִיא חָזְרָה וְאָמְרָה, חוֹדְשַׁיִים לִפְנֵי שֶׁנֶּעֶלְמָה וְהִשְׁאִירָה אוֹתִי עִם הַשְּׁאֵלָה מָתַי זֶה יִהְיֶה.
אִימָּא שֶׁל לְיָדֶיהָ יָשְׁבָה אֲרוּכּוֹת מוּל הַחַלּוֹן, הִיא יָשְׁבָה עַל כִּיסֵּא שֶׁלְּיָדֶיהָ וַאֲנִי צָבַעְנוּ בְּלָבָן בַּקַּיִץ שֶׁעָבַר, כִּי בַּקַּיִץ הַהוּא צָבַעְנוּ בְּלָבָן אֶת כָּל הָרָהִיטִים שֶׁל אִימָּא שֶׁל לְיָדֶיהָ. אִימָּא שֶׁל לְיָדֶיהָ הִרְשְׁתָה לָנוּ לַעֲשׂוֹת אֶת זֶה, כְּמוֹ שֶׁהִיא הִרְשְׁתָה לָנוּ כָּל מָה שֶׁלִּידְיָה רָצְתָה, וְאָז, אַחֲרֵי שֶׁלְּיָדֶיהָ הָלְכָה, הִיא יָשְׁבָה מוּל הַחַלּוֹן עַל אֶחָד הַכִּיסְאוֹת שֶׁלְּיָדֶיהָ צִייְּרָה עָלָיו, בְּאֶמְצַע הַצֶּבַע הַלָּבָן, שְׁנֵי פְּרָחִים בְּצֶבַע וָרוֹד חִיוֵּור בְּעֶזְרַת שַׁבְּלוֹנָה שֶׁהֵכִינָה בְּעַצְמָהּ. הִיא לֹא הוֹרִידָה יוֹתֵר אֶת הַמְּעִיל שֶׁלָּהּ, אֶת מְעִיל הַמִּשְׁבְּצוֹת הַיָּשָׁן שֶׁלֹּא הִתְאִים לַחֲצָאִית וְשֶׁלְּיָדֶיהָ תָּמִיד רָצְתָה לְהַסְתִּיר וְלִשְׂרוֹף, וְגַם אֶת הַכְּפָפוֹת הִיא לֹא הוֹרִידָה וְנֶאֶחְזָה חָזָק בִּמְעִילָה, כְּאִילּוּ שֶׁחֲתִיכַת הַבַּד הַזֹּאת יְכוֹלָה לְהַחֲזִיק אוֹתָהּ.
יָשַׁבְנוּ וְחִיכִּינוּ, אִימָּא שֶׁל לְיָדֶיהָ וַאֲנִי, וְעָבַר הַרְבֵּה זְמַן עַד שֶׁהֵבַנּוּ שֶׁלְּיָדֶיהָ כְּבָר לֹא שָׁם, שֶׁהִיא נַעֲלֶה אֶת הַדֶּלֶת מֵאֲחוֹרֶיהָ וְרִיחֲפָה מִכָּאן וָהָלְאָה, עִם הַזָּ'קֵט הַכֵּהֶה וְכוֹבַע הַצֶּמֶר שֶׁלָּהּ, רִיחֲפָה בְּמוֹרַד הַמַּדְרֵגוֹת וְעַד סוֹף הָרְחוֹב, עַד לַתַּחֲנָה, עִם שְׁנֵי הַתִּיקִים הַקְּטַנִּים שֶׁלָּהּ וְהַכַּרְטִיס שֶׁחָסְכָה בִּשְׁבִילוֹ זְמַן רַב וְעַכְשָׁיו נָסְעָה אִתּוֹ לִשְׂדֵה הַתְּעוּפָה, וְאָז יָשְׁבָה בַּמָּטוֹס שֶׁלֹּא רָצִינוּ לְהַבִּיט בּוֹ מִתְרַחֵק, אִימָּא שֶׁל לְיָדֶיהָ וַאֲנִי.
אֲבָל דַּמְיְינוּ אֵיךְ כָּל זֶה קָרָה בִּזְמַן שֶׁהִמְשַׁכְנוּ לָשֶׁבֶת עַל כִּיסְאוֹת לְבָנִים מוּל הַחַלּוֹן, גַּם בַּיָּמִים וּבַשָּׁבוּעוֹת שֶׁאַחֲרֵי, וְדִמְיְינוּ גַּם אַתְּ לְיָדֶיהָ מְמַהֶרֶת אֶל הַכְּנִיסָה לְמֶרְכַּז הַמְּבַקְּרִים עִם שְׁנֵי הַתִּיקִים הַקְּטַנִּים שֶׁלָּהּ, בַּדַּקּוֹת הָאַחֲרוֹנוֹת שֶׁנּוֹתְרוּ לָהּ לִפְנֵי הָעֲלִיָּיה לַמָּטוֹס, כְּדֵי לְהִסְתַּכֵּל עוֹד פַּעַם אַחַת דֶּרֶךְ הַטֵּלֶסְקוֹפּ כְּשֶׁהִיא אוֹחֶזֶת בִּשְׁתֵּי הַיָּדִיּוֹת, יָמִין וּשְׂמֹאל, פַּעַם אַחַת אַחֲרוֹנָה.
וְעַכְשָׁיו הַגְּלוּיָה הַזֹּאת מוּנַּחַת עַל הַמִּיטָּה שֶׁלִּי, וּלְיָדָהּ מַפְתֵּחַ קָשׁוּר בַּסֶּרֶט אָדוֹם, אָדוֹם אֵשׁ, וּכְתוֹבֶת, כְּתוֹבֶת בְּלוֹנְדוֹן, נְשִׁיקָה שֶׁל לְיָדֶיהָ, גַּם בְּצֶבַע אָדוֹם אֵשׁ, שֶׁהִיא חוֹתֶמֶת בָּהּ אֶת כָּל מִכְתָּבֶיהָ, וּלְיָדָהּ קוֹד כְּנִיסָה שֶׁצָּרִיךְ לְהַקִּישׁ אִם רוֹצִים לִפְתּוֹחַ אֶת דֶּלֶת הַבִּנְיָין, וְשֵׁשׁ מִילִּים כְּמוֹ שֶׁהִיא כּוֹתֶבֶת תָּמִיד, לֹא כְּמוֹ מִכְתָּב אֶלָּא יוֹתֵר כְּמוֹ סִסְמָה שֶׁהִיא מוֹסֶרֶת: Come to see – fall and me.
עוֹבֵר זְמַן עַד שֶׁאֲנִי מִתְקַשֶּׁרֶת, אוּלַי כִּי אֲנִי חוֹשֶׁבֶת יוֹתֵר מִדַּי עַל כָּךְ שֶׁלְּיָדֶיהָ מֵעוֹלָם לֹא בָּאָה אֵלֵינוּ, אֲפִילּוּ לֹא לְיוֹם אֶחָד, אֲפִילּוּ לֹא כְּדֵי לִרְאוֹת אֶת אִימָּא שֶׁלָּהּ, עַל כָּךְ שֶׁבְּכָל קַיִץ הִיא מָצְאָה הֶסְבֵּרִים שֶׁלֹּא הִסְבִּירוּ שׁוּם דָּבָר, וְכִי אֲנִי עֲדַיִין חוֹשֶׁבֶת יוֹתֵר מִדַּי שֶׁזֶּה לֹא רַק שֶׁהִיא הִתְנַהֲגָה כְּאִילּוּ אֲנַחְנוּ כְּבָר לֹא מַתְאִימוֹת לָהּ, אֶלָּא שֶׁהִיא גָּרְמָה לִי לְהַאֲמִין שֶׁמֵּעוֹלָם לֹא הִתְאַמְּנוּ, שֶׁאֲנִי וְהִיא מֵעוֹלָם לֹא הִתְקַיַּימְנוּ, לֹא אֲנַחְנוּ וְלֹא הַבְּגָדִים מֵהַקָּטָלוֹגִים, לֹא הַמָּקוֹם שֶׁקָּרָאנוּ לוֹ נָמֵל, לֹא קִרְקָס שֶׁהִצִּיב טְרַמְפּוֹלִינָה וְחִילֵּק עֲפִיפוֹנִים, לֹא טֵלֶסְקוֹפִּים שֶׁלִּידְיָה יָכְלָה לְהִסְתַּכֵּל דַּרְכָּם. אֲנִי חָשָׁה הֲקָלָה, עַכְשָׁיו שֶׁהִגַּעְתִּי לַתָּא הַקּוֹלִי וְקוֹלָהּ שֶׁל לְיָדֶיהָ חוֹזֵר עַל מִסְפַּר הַטֵּלֵפוֹן שֶׁחִייַּגְתִּי, וַאֲנִי אוֹמֶרֶת מַשֶּׁהוּ בְּקוֹל חַלָּשׁ וּמְהוּסָּס, מַשֶּׁהוּ שֶׁמַּתְחִיל בַּמִּילִּים: הַיי לְיָדֶיהָ, כֵּן, אָמַרְתִּי "כֵּן" מְטוּמְטָם וַחֲסַר תּוֹכֶן, וְאַחַר כָּךְ, אַחֲרֵי כַּמָּה שָׁעוֹת, לְיָדֶיהָ מִתְקַשֶּׁרֶת בַּחֲזָרָה וְשׁוֹאֶלֶת: מָה יֵשׁ לְךָ, לָמָּה אַתְּ נִשְׁמַעַת כָּל כָּךְ מוּזָר?
הִיא אוֹסֶפֶת אוֹתִי מִשְּׂדֵה הַתְּעוּפָה, לֹא מַפְסִיקָה לְחַיֵּיךְ אֶת חִיּוּכָהּ הָרָחָב, לֹא מוֹרִידָה אֶת יָדָהּ מֵהַכָּתֵף שֶׁלִּי, גַּם לֹא כְּשֶׁאֲנַחְנוּ מַגִּיעוֹת לָרַכֶּבֶת, לֹא בַּמַּדְרֵגוֹת הַנָּעוֹת, לֹא בַּכְּנִיסָה לַבִּנְיָין לְיַד תֵּיבוֹת הַדּוֹאַר, לֹא בַּמַּעֲלִית הַקְּטַנָּה שֶׁנִּסְגֶּרֶת בַּסּוֹרְגִים שְׁחוֹרִים וְנוֹשֵׂאת אוֹתָנוּ לְמַעְלָה. הִיא נוֹתֶנֶת לִי לִפְתּוֹחַ אֶת הַדֶּלֶת בְּמַפְתֵּחַ עִם הַסֶּרֶט הָאָדוֹם שֶׁשָּׁלְחָה לִי, עוֹמֶדֶת בַּצַּד וּמַבִּיטָה בַּיָּדַיִים שֶׁלִּי, מִסְתַּכֶּלֶת בִּי מְסוֹבֶבֶת אֶת הַמַּפְתֵּחַ וְנִרְאֵית כְּאִילּוּ יִיחֲלָה לָרֶגַע הַזֶּה, כְּאִילּוּ צִיפְּתָה לוֹ בְּכִילְיוֹן עֵינַיִים.
הַדִּירָה שֶׁלָּהּ צְבוּעָה בְּלָבָן, לָבָן שֶׁנּוֹטָה לַצֶּבַע קְרֵם, עַל הַמִּיטָּה שֶׁלָּהּ יֵשׁ סְדִינִים לְבָנִים, הַמַּגָּבוֹת בַּמִּטְבָּח וּבַחֲדַר הָאַמְבַּטְיָה לִבְנוֹת. לְיָדֶיהָ אוֹמֶרֶת שֶׁהִיא לֹא יְכוֹלָה לִסְבּוֹל שׁוּם צֶבַע אַחֵר, לֹא בְּרָהִיטִים וְלֹא עַל קִירוֹת. הִיא תָּלְתָה תְּמוּנָה עַל הַקִּיר בִּשְׁנֵי נַעֲצִים, בַּמִּטְבָּח מֵעַל הַכִּיּוֹר, לְיַד אֲרִיחִים לְבָנִים, תְּמוּנָה שֶׁלָּנוּ שֶׁאִימָּא שֶׁל לְיָדֶיהָ צִילְּמָה פַּעַם: לְיָדֶיהָ וַאֲנִי, בְּלִי רָאשִׁים. הַתְּמוּנָה הַחֲתוּכָה לֹא מַרְאָה אוֹתָנוּ, הִיא מַרְאָה אֶת הַבְּגָדִים הַחֲדָשִׁים עָלֵינוּ, בְּגָדִים מִבַּד עִם הֶדְפֵּס פִּרְחוֹנִי, הֶדְפֵּס מָלֵא בִּפְרָחִים קְטַנְטַנִּים. כָּל אֶחָד יָכוֹל לְהַבְחִין בֵּינֵינוּ מִיָּד, גַּם בְּלִי רָאשִׁים, וְלוּ רַק בִּזְכוּת הָאוֹפֶן שֶׁבּוֹ אֲנַחְנוּ מַחֲזִיקוֹת אֶת הַיָּדַיִים שֶׁלָּנוּ, כָּל אַחַת בְּדַרְכָּהּ. כַּפּוֹת הַיָּדַיִים שֶׁלִּי מְכוּוָּצוֹת לְאֶגְרוֹפִים, זֶה נִרְאֶה כְּאִילּוּ רָצִיתִי לְהַסְתִּיר אוֹתָן, לִמְשׁוֹךְ אוֹתָן בַּחֲזָרָה. כַּפּוֹת הַיָּדַיִים שֶׁל לְיָדֶיהָ פְּרוּשׂוֹת, אֲפִילּוּ כְּשֶׁהִיא עוֹמֶדֶת נִרְאֶה שֶׁהֵן בִּתְנוּעָה. לְיָדֶיהָ שׁוֹאֶלֶת: זוֹכֶרֶת אֶת הַקָּטָלוֹגִים הָאֵלֶּה? וּמְנַסֶּה לִצְחוֹק, אֲבָל נִרְאֵית כְּאִילּוּ הִיא עֲדַיִין כּוֹעֶסֶת. בִּגְדֵי נְעָרוֹת, כָּכָה אִימָּא שֶׁל לְיָדֶיהָ קָרְאָה לְזֶה אָז, וְגַם לְיָדֶיהָ קָרְאָה לְזֶה כָּכָה, אֲבָל בְּנִימָה אַחֶרֶת לְגַמְרֵי, וַאֲנִי בְּטוּחָה שֶׁבְּאוֹתוֹ רֶגַע שֶׁבּוֹ אִימָּא שֶׁל לְיָדֶיהָ צִילְּמָה אֶת הַתְּמוּנָה הַזֹּאת הִיא לֹא רָצְתָה שֶׁיִּרְאוּ אֶת הַפָּנִים שֶׁל לְיָדֶיהָ, אֶת הַמַּבָּט שֶׁלָּהּ, אֶלָּא רַק אֶת הַבְּגָדִים שֶׁהִתְאִימוּ לָנוּ יוֹתֵר מִקַּיִץ אֶחָד, עִם חֲגוֹרוֹת לִבְנוֹת וְדַקּוֹת מִפְּלַסְטִיק וְקַרְדִּיגָנִים אֲפוֹרִים. בְּאַחַת הַפִּינּוֹת כָּתְבָה לְיָדֶיהָ בְּעִיפָּרוֹן עָבֶה: וִיקִי וְלִידְיָה – יָפוֹת גַּם בְּלִי רָאשִׁים.
הִיא חוֹצָה אֶת הַדִּירָה, מַרְתִּיחָה מַיִם לַקָּפֶה וְשׁוֹאֶלֶת: אַתְּ עוֹד שׁוֹתָה אוֹתוֹ כָּכָה? וְאָז הִיא אוֹמֶרֶת שֶׁיֵּשׁ לָהּ טַבַּעַת בִּשְׁבִילִי, טַבַּעַת שֶׁעִיצְּבָה בִּשְׁבִילִי, רַק בִּשְׁבִילִי, בְּצֶבַע כָּחוֹל חִיוֵּור, כִּי הֲרֵי כָּחוֹל הוּא הַצֶּבַע שֶׁלִּי, כְּמוֹ הַכָּחוֹל שֶׁבַּשָּׁמַיִם, שֶׁאֲנַחְנוּ מַכִּירוֹת עוֹד מִפַּעַם, הַכָּחוֹל הַזֶּה שֶׁיָּכוֹל לְהִשְׁתַּנּוֹת בְּכָל רֶגַע, בְּדִיּוּק אוֹתוֹ כָּחוֹל, אַתְּ זוֹכֶרֶת? אֲנִי מְלַטֶּפֶת אֶת הַטַּבַּעַת עַל הָאֶצְבַּע שֶׁלִּי, תּוֹהָה אֵיךְ הִיא הִצְלִיחָה, אַחֲרֵי כָּל הַשָּׁנִים הָאֵלֶּה, לְעַצֵּב לִי טַבַּעַת וּלְהָכִין אוֹתָהּ כָּאן, מִתַּחַת לַמְּנוֹרָה הַלְּבָנָה שֶׁלָּהּ, עִם הַצָּבַת הַקְּטַנָּה שֶׁלָּהּ, לְהָכִין טַבַּעַת מֵחוּטִים וַאֲבָנִים שֶׁאֲנִי יְכוֹלָה לִרְאוֹת דַּרְכָּהּ, שֶׁמּוֹצֵאת חֵן בְּעֵינַיי מִיָּד כִּי הִיא בַּצֶּבַע הַכָּחוֹל שֶׁלִּי, שֶׁמַּתְאִימָה לִי בְּדִיּוּק, וְלִידְיָה אוֹמֶרֶת, הִיא יָפָה עָלַיִיךְ, הַטַּבַּעַת הַזֹּאת, עַל הָאֶצְבַּע שֶׁלְּךָ, וּמַבִּיטָה בְּכַפּוֹת הַיָּדַיִים שֶׁלִּי בְּמַבָּט שֶׁשָּׁמוּר רַק לָהּ, בְּעֵינַיִים קְטַנּוֹת מֵהָרָגִיל, הָרֹאשׁ נוֹטֶה הַצִּדָּה, הַיָּדַיִים נְטוּעוֹת בַּמּוֹתְנַיִים.
לְיָדֶיהָ נִרְאֵית כְּמוֹ שֶׁהִיא נִרְאֵית כִּי הִיא לֹא אוֹכֶלֶת, כִּי הִיא מִתְכַּחֶשֶׁת לְרָעָב, כִּי הִיא תַּכְנִיס לְפִיהָ צֶמֶר גֶּפֶן טָבוּל בִּתָּהּ צְמָחִים אִם לֹא אֶעֱצוֹר בָּעֵדָה. הַמְּקָרֵר הַקָּטָן שֶׁלָּהּ רֵיק, כִּמְעַט רֵיק, בַּקְבּוּק עִם מִיץ שֶׁפָּג תּוֹקְפּוֹ כְּבָר מִזְּמַן, מַסֵּכַת גַּ'ל לָעֵינַיִים שֶׁהִיא מַנִּיחָה עַל הָעַפְעַפַּיִים בְּכָל בּוֹקֶר כְּשֶׁהִיא שׁוֹתָה קָפֶה נְטוּל קָפֵאִין, לוֹבֶשֶׁת חָלוּק לָבָן וּמַגֶּבֶת לְבָנָה שֶׁכָּרְכָה כְּמוֹ טוּרְבָּן סְבִיב שִׁיעֲרָה הָרָטוֹב, בִּכְפַכְפְּיָה הַלְּבָנִים מִבַּד מַגֶּבֶת שֶׁמְּבַצְבְּצוֹת מִתּוֹכָם בְּהוֹנוֹתֶיהָ, מְשׁוּחוֹת בָּלָק בְּצֶבַע לָבָן. כְּשֶׁהִיא יוֹשֶׁבֶת כָּכָה בַּבּוֹקֶר, מוּלִי, וּמוּל הַחַלּוֹן הַזֶּה, הַתְּחוּם בְּמִסְגֶּרֶת לְבָנָה, שֶׁלִּידְיָה פּוֹתַחַת אַחֲרֵי כָּל סִיגַרְיָה שְׁלִישִׁית אוֹ רְבִיעִית, אֲנִי חוֹשֶׁבֶת כָּל הַזְּמַן, לֹא תִּהְיֶה לָנוּ זְקֵנָה, לְפָחוֹת לֹא כְּמוֹ שֶׁלְּיָדֶיהָ חָשְׁבָה, לֹא כְּמוֹ שֶׁהִיא הֶעֶלְתָה בְּדַעְתָּהּ, אָז, קְצָת לִפְנֵי שֶׁעָזְבָה: הִיא וַאֲנִי, שְׁפוּפוֹת, כְּפוּפוֹת, אוֹחֲזוֹת זוֹ בָּזוֹ. אַחֵר כָּךְ, בְּמֶשֶׁךְ הַיּוֹם, הַמִּשְׁפָּט הַזֶּה חוֹזֵר שׁוּב וָשׁוּב בְּרֹאשׁ שֶׁלִּי: לֹא תִּהְיֶה לָנוּ זְקֵנָה.
אֲנִי חוֹשֶׁבֶת עָלָיו גַּם כְּשֶׁאֲנַחְנוּ עוֹזְבוֹת אֶת הַדִּירָה וְלִידְיָה מְמַהֶרֶת מַחֲנוֹת אַחַת לְאַחֶרֶת, מִבֵּית קָפֶה אֶחָד לְאַחַר, נִכְנֶסֶת וְיוֹצֵאת, עִם הַפַּעֲמוֹן בַּדֶּלֶת שֶׁמַּכְרִיז עַל בּוֹאֵנוּ, עִם הָ-Hello-o-o הַקּוֹלָנִי שֶׁלָּהּ, עִם הַ-o הַמִּתְאָרֶכֶת, הַמִּתְנַגֶּנֶת, שֶׁאוֹפְיָינִית רַק לְלִידְיָה, הָ-Hello-o-o הַזֶּה, קְצָת כְּמוֹ הַזְמָנָה, כְּמוֹ דְּרִישָׁה, וְגַם קְצָת כְּמוֹ אִיּוּם, כְּאִילּוּ שְׁאָר הָאֲנָשִׁים נִמְצָאִים שָׁם כְּדֵי לְבַדֵּר אוֹתָהּ. אֲנִי חוֹשֶׁבֶת: לֹא תִּהְיֶה לָנוּ זְקֵנָה, אוּלַי כִּי אֲנִי לֹא חוֹשֶׁבֶת שֶׁלְּיָדֶיהָ הִיא מִישֶׁהִי שֶׁמְּסוּגֶּלֶת לְהִזְדַּקֵּן, שֶׁתֵּירָאֶה זְקֵנָה אֵי-פַּעַם, שֶׁתַּרְשֶׁה לְפָנֶיהָ לְהִתְקַמֵּט, אֲנִי חוֹשֶׁבֶת כָּךְ עַכְשָׁיו כְּשֶׁאֲנִי מַבִּיטָה בָּהּ חוֹצֶה אֶת הַחֲנוּת בַּאֲלַכְסוֹן עִם מִשְׁקְפֵי הַשֶּׁמֶשׁ שֶׁלָּהּ בְּסִגְנוֹן גֵ'קִי אוֹ, עִם קְווּצַּת הַשֵּׂיעָר הַצְּבוּעָה הַזֹּאת שֶׁדְּבוּקָה לְמִצְחָהּ, בְּתִלְבּוֹשֶׁת הַשְּׁחוֹרָה וּבַחֲצָאִית הַזֹּאת שֶׁמַּגִּיעָה לָהּ בְּדִיּוּק עַד מֵעַל הַבִּרְכַּיִים וַעֲדַיִין חוֹשֶׂפֶת רַגְלַיִים אֲרוּכּוֹת, וְזֶה מְעוֹרֵר בִּי הַרְגָּשָׁה רָעָה, אוּלַי כִּי הָרַגְלַיִים שֶׁלָּהּ נִרְאוֹת כְּמוֹ שֶׁהֵן נִרְאוֹת, וּבְנַעֲלַיִים הָאֵלֶּה, בַּעֲקֵבִים הַגְּבוֹהִים שֶׁלָּהּ וְהָרְצוּעוֹת הַמּוּנָּחוֹת עַל הַקַּרְסוּלַּיִים שֶׁמְּחַלְּקוֹת אֶת רַגְלֶיהָ שֶׁל לְיָדֶיהָ לְחַלֵּק עֶלְיוֹן וְחֵלֶק תַּחְתּוֹן.
אָז, כְּשֶׁהָיִינוּ בְּנוֹת חֲמֵשׁ-עֶשְׂרֵה, שֵׁשׁ-עֶשְׂרֵה, שְׁבַע-עֶשְׂרֵה, כְּשֶׁהָיָה לָנוּ זוֹ אֶת זוֹ, בְּכָל יוֹם, בְּכָל שָׁעָה, אַף פַּעַם לֹא הִפְרִיעַ לִי כְּשֶׁאֲנָשִׁים חָשְׁבוּ שֶׁאֲנַחְנוּ זוּג. מָצָא חֵן בְּעֵינַיי שֶׁאֲנָשִׁים חָשְׁבוּ שֶׁאֲנִי יְכוֹלָה לִהְיוֹת עִם מִישֶׁהִי כְּמוֹ לְיָדֶיהָ, וְשֶׁחָשְׁבוּ עַל לְיָדֶיהָ שֶׁהִיא מְעוּנְיֶינֶת בְּמִישֶׁהִי כָּמוֹנִי. נֶהֱנֵינוּ לְהָפִיץ בָּעוֹלָם שְׁמוּעוֹת וּשְׁקָרִים וְסִיפּוּרִים, וְצָחַקְנוּ כְּשֶׁהֶאֱמִינוּ לָנוּ, הִתְלַחְשְׁשׁוּ וְגִיחֲכוּ וְהִצְבִּיעוּ עָלֵינוּ מֵאֲחוֹרֵי גַּבֵּנוּ. אֲבָל עַכְשָׁיו לָרִאשׁוֹנָה מַפְרִיעַ לִי שֶׁעֲשׂוּיִים לַחֲשׁוֹב שֶׁאֲנַחְנוּ זוּג בְּכָל אֶחָד מִבָּתֵּי הַקָּפֶה הָאֵלֶּה, בְּכָל אַחַת מֵהַחֲנוּיוֹת הָאֵלֶּה, בְּכָל פַּעַם שֶׁלִּידְיָה מִתְפָּרֶצֶת דֶּרֶךְ הַדֶּלֶת עִם צִלְצוּל הַפַּעֲמוֹן הַזֶּה, וְאָז כְּשֶׁהַמַּבָּטִים מוּפְנִים אֵלֵינוּ, אֶל לְיָדֶיהָ וְאֵלַיי.
אֲנַחְנוּ הוֹלְכוֹת לִשְׁתּוֹת תֶּה שֶׁמּוּגָּשׁ בַּקַּנְקַן עָשׂוּי כֶּסֶף, עִם סְקוֹנְס בַּצַּד, שֶׁלִּידְיָה לֹא נוֹגַעַת בָּהֶן. אַחֵר כָּךְ אֲנַחְנוּ עוֹבְרוֹת בַּפַּארְק גָּדוֹל כִּי אֲנִי מִתְעַקֶּשֶׁת שֶׁנֵּלֵךְ דַּרְכּוֹ, וְנִרְאֶה שֶׁלְּיָדֶיהָ מִשְׁתַּעֲמֶמֶת שָׁם, בְּלִי אֲנָשִׁים, בְּלִי חֲנוּיוֹת. עָלִים נוֹשְׁרִים וְשָׁטִים מַטָּה, עֲלֵי סְתָיו חוּמִים. יֵשׁ לְךָ עָלָה בַּשֵּׂיעָר, אֲנִי אוֹמֶרֶת, לְהוֹצִיא לְךָ אוֹתוֹ? לְיָדֶיהָ מְהַנְהֶנֶת, אֲנִי מוֹשִׁיטָה יָד לְשֶׁיַּעֲרָה, מַרְאָה לָהּ אֶת הֶעֱלָה, עָלָה קָטָן בְּצֶבַע אָדוֹם, וְאָז הֶעֱלָה מַמְשִׁיךְ לָשׁוּט אַרְצָה. עַל הַדֶּשֶׁא רָץ יֶלֶד לְבוּשׁ בְּאֶחָד מֵהַמְּעִילִים הַכֵּהִים הַקְּצָרִים הָאֵלֶּה שֶׁלּוֹבְשִׁים כָּאן הַיְּלָדִים, הוּא רָץ עַל הַדֶּשֶׁא הַסָּמִיךְ, שֶׁצִּבְעוֹ יָרוֹק בּוֹהֵק. הוּא מַחֲזִיק חוּט בַּיָּד. הָעֲפִיפוֹן שֶׁלּוֹ מִתְנַפְנֵף בַּשָּׁמַיִם חַסְרֵי צֶבַע, לְמַעְלָה-לְמַעְלָה, עֲפִיפוֹן כְּמוֹ אֵלֶּה שֶׁהָיִינוּ רוֹאוֹת אָז, כְּשֶׁשָּׁכַבְנוּ עַל הַבֵּטוֹן בַּנָּמֵל, זְרוֹעוֹתֵינוּ שְׁלוּבוֹת תַּחַת רָאשֵׁינוּ. לְיָדֶיהָ נֶעֱמֶדֶת בִּמְקוֹמָהּ, מַבִּיטָה לְמַעְלָה אֶל הָעֲפִיפוֹן הָאָדוֹם הַזֶּה, שֶׁהָרוּחַ נוֹשֵׂאת הָלְאָה, מוֹשֵׁךְ וְגוֹרֵר אֶת הַיֶּלֶד הַקָּטָן שֶׁרָץ יוֹתֵר וְיוֹתֵר מַהֵר, וְכָכָה אֲנַחְנוּ עוֹמְדוֹת לִזְמַן-מָה, עַד שֶׁלְּיָדֶיהָ אוֹמֶרֶת, זֶה נִרְאֶה כְּאִילּוּ הוּא רוֹצֶה לָקַחַת אוֹתוֹ אִיתּוֹ.
 



https://www.shortstoryproject.com/he/story/%d7%9c%d7%99%d7%93%d7%99%d7%94/
#אֲוִוירָתִי#זִכְרוֹנוֹת#יְחָסִים#יַלְדוּת#כְּתִיבְהַנְשִׁית#מִלִּנְכוּלֶיהָ#נָשִׁים