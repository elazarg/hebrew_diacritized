אִיתָמָר הוֹדִיעַ לִי הַיּוֹם שֶׁהוּא קָנָה כַּרְטִיס טִיסָה בְּכִיוּוּן אֶחָד לְרוֹמַנְיָה. שׁוּב אַתָּה נוֹסֵעַ? רַק לִפְנֵי חֲצִי שָׁנָה חָזַרְתָּ מִקַּמְבּוֹדְיָה וּבִכְלָל, מָה יֵשׁ לְךָ בְּרוֹמַנְיָה? הוּא מְחַיֵּיךְ. פֶסְטִיבַל "רַייְנְבּוֹ" מַשֶּׁהוּ לְיַד בּוּדַפֵּשְׁט. אָמְרוּ לִי שֶׁיִּהְיֶה גָּדוֹל.
בּוּקָרֵשְׂט, אֲנִי מִתְקַן, בּוּדַפֵּשְׁט זֶה בְּהוּנְגַּרְיָה. בּוּדַפֵּשְׁט, בּוּקָרֵשְׂט, מָה זֶה חָשׁוּב, הוּא אוֹמֵר, תִּשְׁתַּחְרֵר אַבָּא, אַתָּה צָרִיךְ לָבוֹא אִיתִּי פַּעַם לְפֶסְטִיבָל כָּזֶה. בֶּטַח, אֲנִי אוֹמֵר. תַּהֲרוֹג אוֹתִי, אֲנִי לֹא מֵבִין אוֹתְךָ. אַתָּה כְּבָר לֹא יֶלֶד אֲבָל מִתְנַהֵג כְּמוֹ יֶלֶד.
***
אַתָּה לֹא יָכוֹל לְהָבִין אֶת זֶה, הוּא אָמַר.
אַבָּא שֶׁלִּי וַאֲנִי הָיִינוּ יוֹצְאִים לַדֶּרֶךְ מִיָּד לְאַחַר שֶׁאִמָּא הָיְיתָה מְסַיֶּימֶת אֶת טֶקֶס הַבֶּכִי הַקָּבוּעַ שֶׁלָּהּ, אַחֲרֵי הַדְלָקַת נֵרוֹת שַׁבָּת. סִיפּוּר שֶׁחָזַר עַל עַצְמוֹ בְּכָל יוֹם שִׁישִּׁי. אִמָּא, שִׁיעֵר רֹאשָׁהּ עָטוּף בְּמִטְפַּחַת מֶשִׁי שְׁקוּפָה, סִינָּרָהּ הַפִּרְחוֹנִי מְהוּדָּק לְמוֹתְנֶיהָ, מוּכְתָּם מִדָּמוֹ שֶׁל הַקַּרְפִּיּוֹן שֶׁהָרְגָה זֶה עַתָּה בְּמַכּוֹת פַּטִּישׁ עֵץ עַל רֹאשׁוֹ לִקְרַאת הֲפִיכָתוֹ לְגֵפִילְטֶע פִישׁ, מַדְלִיקָה אֶת נֵרוֹת הַשַּׁבָּת. הִיא מְשַׂרְטֶטֶת בְּכַפּוֹת יָדֶיהָ שְׁנֵי עִיגּוּלִים סְבִיב לַהֲבוֹת הָאֵשׁ, מְמַלְמֶלֶת תְּפִילָּה בְּיִידִישׁ, מְכַסָּה אֶת עֵינֶיהָ בְּכַפּוֹת יָדֶיהָ וּפוֹרֶצֶת בִּבְכִי תַּמְרוּרִים.
אַבָּא בְּפַרְצוּף קָפוּא וּשְׂפָתַיִים קְפוּצוֹת, מַמְתִּין מְעַט וְאַחַר כָּךְ אוֹמֵר, "נוּ שׁוֹיְן, גּוֹט שֶׁאַבְעָס," וְלִי הוּא אוֹמֵר "קִים". הוֹלְכִים.
אֲנִי פּוֹתֵחַ אֶת הַדֶּלֶת, אַבָּא יוֹצֵא, אֲנִי אַחֲרָיו. אֲנִי שׁוֹמֵעַ אֶת צְלִיל הַמַּפְתֵּחַ בָּחוּר הַמַּנְעוּל וְאֶת רַעַשׁ סְגִירַת שְׁלוֹשֶׁת הַבְּרִיחִים מֵאֲחוֹרֵינוּ. דַּלְתוֹת דִּירוֹת הַשְּׁכֵנִים סְגוּרוֹת, אֲבָל בַּחֲדַר הַמַּדְרֵגוֹת עוֹלֶה רֵיחַ כָּבֵד שֶׁל תַּבְשִׁילֵי עֶרֶב שַׁבָּת.
אֲנִי יוֹרֵד בַּמַּדְרֵגוֹת אַחֲרֵי גַּבּוֹ הַצָּנוּם שֶׁל אָבִי, חוֹשֵׁשׁ שֶׁגָּארִי סְדוֹבְנִיק מֵהַקּוֹמָה הָרִאשׁוֹנָה, שֶׁהָיָה גָּדוֹל וְחָזָק מִמֶּנִּי, יַרְאֶה אוֹתִי עִם הַחוּלְצָה הַלְּבָנָה תְּקוּעָה בְּתוֹךְ מִכְנְסֵי הַטֶּרְלִין הַכְּחוּלִּים-כֵּהִים. אֲנִי יָכוֹל לִשְׁמוֹעַ אוֹתוֹ מְסַנֵּן בְּשֶׁקֶט, "אָדוּק פִיסְטוֹק" וְאָז מְנַסֶּה לְהָעִיף לִי אֶת הַכִּיפָּה מֵהָרֹאשׁ, כְּמוֹ בְּכָל פַּעַם שֶׁיּוֹצֵא לָנוּ לְהִיפָּגֵשׁ בַּחֲדַר הַמַּדְרֵגוֹת אוֹ בֶּחָצֵר הַצְּמוּדָה לַבִּנְיָין. לֹא הָיוּ לִי חֲבֵרִים בַּבִּנְיָין. כָּל יַלְדֵי הַשְּׁכֵנִים – כּוּלָּם נִיצּוֹלֵי שׁוֹאָה, בְּעִיקָּר מִפּוֹלִין, שֶׁמִּמֶּנָּה הִגִּיעוּ גַּם הוֹרַי, לוֹמְדִים בְּבֵית הַסֵּפֶר "אֶחָד הָעָם" הַחִילּוֹנִי. רַק אֲחוֹתִי הַגְּדוֹלָה וַאֲנִי לוֹמְדִים בְּבֵית הַסֵּפֶר הַמַּמְלַכְתִּי דָּתִי "תַּחְכְּמוֹנִי". 
אֲנַחְנוּ יוֹצְאִים אֶל רְחוֹב רַמְבָּ"ם וּפוֹנִים יָמִינָה. מִצַּד שְׂמֹאל, מֵעֶבְרוֹ הַשֵּׁנִי שֶׁל הַכְּבִישׁ, מִשְׂתָּרֵעַ שְׂדֵה קוֹצִים, בְּקָצֵהוּ נִיצָּב מִבְנֵה בֵּטוֹן מַנְדָּטוֹרִי מְאַיֵּים – מִשְׁטֶרֶת חֲדֵרָה. מֵאֲחוֹרָיו אֶפְשָׁר לְהַבְחִין בַּשּׁוּרוֹת הָרִאשׁוֹנוֹת שֶׁל צַמְּרוֹת עֲצֵי הַאֵקָלִיפּטוּס הָעֲנָקִיִּים שֶׁל יַעַר חֲדֵרָה. אוּלַי בִּגְלַל הַחַיִּים בִּסְמִיכוּת לַבִּנְיָין הַזֶּה, וְלַהֶרְגֵּל שֶׁל אִימָּא לְהַפְחִיד אוֹתִי בִּשְׁנוֹת חַיַּי הָרִאשׁוֹנוֹת שֶׁאִם לֹא אוֹכֶל כְּמוֹ שֶׁצָּרִיךְ יָבוֹא שׁוֹטֵר, יֵשׁ לִי גַּם הַיּוֹם הַעֲרָכַת יֶתֶר מוּגְזֶמֶת עַד כְּדֵי חֲנוּפָּה לְכָל שׁוֹטֵר תְּנוּעָה רָכוּב עַל וֶסְפָּה.
פּוֹנִים יָמִינָה לִרְחוֹב הֶרְבֵּרְט סָמוּאֶל, צוֹעֲדִים בִּשְׁתִיקָה שֶׁהוֹלֶכֶת וְנַעֲשֵׂית כְּבֵדָה יוֹתֵר וְיוֹתֵר. אֲנַחְנוּ צוֹעֲדִים זֶה לְיַד זֶה. הוּא לֹא שׁוֹאֵל וַאֲנִי לֹא מְסַפֵּר לוֹ דָּבָר. כָּךְ אֲנַחְנוּ נוֹהֲגִים שָׁנִים רַבּוֹת עַד גְּבוּלוֹת זִיכְרוֹנוֹת יַלְדוּתִי.
***
שְׁתִיקוֹת אֲרוּכּוֹת קָשׁוֹת לִי. אֶפְשָׁר לוֹמַר שֶׁאֲנִי קַשְׁקְשָׁן דֵּי כְּפִיָּיתִי. מֵאֵלֶּה שֶׁמְּדַבְּרִים עִם כָּל אֶחָד, שֶׁתָּמִיד יֵשׁ לָהֶם מָה לוֹמַר, לֹא מְשַׁנֶּה עַל מָה תְּדַבְּרוּ אִיתִּי. לֹא נָעִים לְהוֹדוֹת, אֲבָל אֵין אֶצְלִי הֶבְדֵּל גָּדוֹל בֵּין דִּיבּוּר כֶּבֶד רֹאשׁ עַל מַשְׁמָעוּת הַחַיִּים אוֹ מְחִיר הַכִּיבּוּשׁ לְדוּגְמָה – לֹא שֶׁיֵּשׁ לִי מַשֶּׁהוּ מְיוּחָד לוֹמַר עַל זֶה שֶׁעֲדַיִין לֹא שְׁמַעְתֶּם –  אוֹ נוֹשֵׂא יוֹתֵר קָלִיל, כְּמוֹ לְמָשָׁל  יַחֲסֵי מִין בְּגִיל שִׁישִּׁים. מָה שֶׁאֲנִי רוֹצֶה לוֹמַר, שֶׁעִם כָּל אֶחָד מִכֶּם הָיָה יָכוֹל לִהְיוֹת לִי נוֹשֵׂא שִׂיחָה, מִלְּבַד עִם אַבָּא שֶׁלִּי.
אֲבָל בְּיוֹם שִׁישִּׁי הַזֶּה, אֲנִי חַיָּיל בֶּן עֶשְׂרִים וְאַחַת בְּחוּפְשַׁת שַׁבָּת, מְעוּכָּב שִׁחְרוּר בִּגְלַל מִלְחֶמֶת יוֹם כִּיפּוּר שֶׁהִסְתַּיְּימָה לִפְנֵי כַּמָּה חוֹדָשִׁים, אַבָּא מֵפֵר אֶת שְׁתִיקָתוֹ.
כַּמָּה צְעָדִים מִפִּינַּת הָרְחוֹב, בְּדִיּוּק כְּשֶׁחָלַפְנוּ לְיַד חַלּוֹן הַזְּכוּכִית הַמְּאוּבָּק שֶׁל הַמַּכּוֹלֶת שֶׁל מֵנְדְל מֵנְדְל, אַבָּא אוֹמֵר: עוֹד מְעַט אַתָּה גּוֹמֵר צָבָא. חָשַׁבְתָּ כְּבָר מָה אַתָּה מִתְכַּוֵּון לַעֲשׂוֹת עִם הַחַיִּים שֶׁלְּךָ?
לֹא, אֲנִי עוֹנֶה, לֹא מַמָּשׁ חָשַׁבְתִּי עַל זֶה. שְׁתִיקָה.
***
אֲנַחְנוּ מַמְשִׁיכִים לִצְעוֹד בְּמַעֲלֵה הָרְחוֹב, הוּא נִפְתַּח אֶל רְחָבָה גְּדוֹלָה מְרוּצֶּפֶת אֲבָנִים מִשְׁתַּלְּבוֹת הַמְּכוּנֶּה בַּחֲדֵרָה בְּגַאֲווֹה "הַפְּיָאצָה", שֶׁאֵין דָּבָר רָחוֹק יוֹתֵר מִמֶּנָּה וּמִכִּיכַּר עֲיָירָה אִיטַלְקִית.
בּוֹא נֵשֵׁב רֶגַע, אַבָּא מַצְבִּיעַ עַל סַפְסַל עֵץ, מוֹצִיא מִטְפַּחַת מִכִּיסוֹ, מְנַקֶּה אֶת הָאָבָק וּמִתְיַישֵּׁב בַּאֲנָחָה שֶׁל זְקֵנִים. שָׁב, שָׁב. אֲנִי רוֹצֶה לְהַגִּיד לְךָ מַשֶּׁהוּ חָשׁוּב.
זֶה בְּסֵדֶר, אֲנִי אוֹמֵר, אֲנִי יָכוֹל לַעֲמוֹד. הַמַּחֲשָׁבָה עַל יְשִׁיבָה אִינְטִימִית כָּזֹאת בְּסָמוּךְ לְאָבִי מְעוֹרֶרֶת בִּי אִי נוֹחוֹת. 
טוֹב, אָז תִּשְׁמַע, הוּא אוֹמֵר, אֲנִי חָשַׁבְתִּי עַל זֶה הַרְבֵּה מְאֹד. לֹא כָּל אֶחָד יָכוֹל לִלְמוֹד בָּאוּנִיבֶרְסִיטָה. לֹא כָּל אֶחָד יֵשׁ לוֹ שֶׁכָּל כְּמוֹ לִבְרָקוֹ אוֹ מוֹשְׁקוֹבִיץ. תַּאֲמִין לִי, אֵין מִישֶׁהוּ שֶׁמַּכִּיר אֶת הַיֶּלֶד שֶׁלּוֹ כְּמוֹ אַבָּא. אַתָּה לֹא מַתְאִים לִלְמוֹד אוֹ לַעֲבוֹד בַּמִּשְׂרָד סָגוּר. אַתָּה אוֹהֵב לִהְיוֹת בַּחוּץ. בָּאֲוִויר.
אֲנִי מַבִּיט בְּאַבָּא שֶׁלִּי, לָבוּשׁ בַּחֲלִיפַת שַׁבָּת דְּהוּיָה, עַל רֹאשׁוֹ מִגְבַּעַת שֶׁמְּשַׁוֶּוה לוֹ מַרְאֶה גָּלוּתִי. אֲנִי חוֹשֵׁב שֶׁהוּא הָיָה צָעִיר מִגִּילֵי הַיּוֹם, אֲבָל כְּבָר אָז הָיָה אִישׁ זָקֵן – פּוֹעֵל יִיצּוּר בְּסֶרֶט נָע שֶׁל נְיַיר טוּאָלֵט בְּמִפְעֲלֵי נְיָיר חֲדֵרָה.
***
מֵאֲחוֹרֵי גַּבּוֹ שֶׁל אַבָּא מִתְעַרְפְּלִים פִּתְאוֹם חֲזִיתוֹת בִּנְיְנֵי הַמִּשְׂרָדִים הַמְּכוֹעָרִים שֶׁמַּקִּיפִים אֶת הַפְּיָאצָה, הוֹפְכִים לְאָחוּ יָרוֹק, מֵעָלָיו מִתְנַשְּׂאִים הָרִים מוּשְׁלָגִים שֶׁנִּשְׁקָפִים אֶל אֲגַם כָּחוֹל, כְּמוֹ אֵלּוּ שֶׁרָאִיתִי פְּעָמִים אֵין סְפוֹר בְּאוֹסֶף גִּלְיוֹנוֹת הַ"נַשְׁיוֹנָל גֵיאוֹגְרָפִיק" שֶׁל בֶּרְקוֹ, שֶׁמִּלְּבַד הָעוּבְדָּה שֶׁהָיָה לוֹ הָמוֹן שֶׁכָּל (עוּבְדָּה: יֵשׁ לוֹ עַד הַיּוֹם חֲנוּת לְמוּצְרֵי נִיקָּיוֹן בַּשּׁוּק שֶׁל חֲדֵרָה) וְשֶׁלְּאַבָּא שֶׁלּוֹ הָיָה טֶנְדֵּר וִילִיס, הָיָה לוֹ אוֹסֶף עָצוּם שֶׁל חוֹבְרוֹת "נַשְׁיוֹנָל גֵיאוֹגְרָפִיק" שֶׁבֵּין דַּפֵּיהֶן נָהַג לְהַחְבִּיא חוֹבְרוֹת עִם צִילּוּמֵי בַּחוּרוֹת עֲרוּמוֹת.
נָכוֹן, אֲנִי אוֹמֵר בְּשֶׁקֶט, אֲנִי אוֹהֵב לִהְיוֹת בַּחוּץ.
בְּדִיּוּק מָה שֶׁחָשַׁבְתִּי, הוּא אוֹמֵר. אָז דִּיבַּרְתִּי עִם סָשָׁה בְּרוֹמֶר, שֶׁהָיָה אִיתִּי בְּסִיבִּיר, אַתָּה יוֹדֵעַ מִי זֶה, הוּא מְנַהֵל גָּדוֹל בַּדּוֹאַר, וּבִיקַּשְׁתִּי מִמֶּנּוּ פְּרוֹטֶקְצִיָּה שֶׁיִּיקַּח אוֹתְךָ לִהְיוֹת דַּוּוֹר. 
אָז סָשָׁה, חָבֵר בֶּאֱמֶת טוֹב, אָמַר שֶׁהוּא יְדַבֵּר עַל זֶה עִם הַמְּנַהֵל שֶׁלּוֹ. אֲנִי בָּטוּחַ שֶׁהֵם יְקַבְּלוּ אוֹתְךָ. אַתָּה בָּרִיא, גָּבוֹהַּ, הָיִיתָ חַיָּיל בַּמִּלְחָמָה. עֲבוֹדָה בְּדוֹאַר מַמָּשׁ מַתְאִימָה לְךָ. לֹא עוֹבְדִים קָשֶׁה, רַק כַּמָּה שָׁעוֹת בַּבּוֹקֶר, לֹא כְּמוֹ אֶצְלֵנוּ בַּמִּפְעָל בְּמִשְׁמְרוֹת יוֹם וָלַיְלָה, תִּהְיֶה לְךָ מַשְׂכּוֹרֶת מְסוּדֶּרֶת, וְגַם תּוּכַל לְהִתְקַדֵּם וְאוּלַי לַעֲבוֹד בִּנְתַנְיָה עוֹד כַּמָּה שָׁנִים.
אַבָּא קָם מִמְּקוֹמוֹ. נוּ, הוּא אוֹמֵר, מְיַישֵּׁר אֶת שׁוּלֵי חֲלִיפָתוֹ, דִּיבַּרְתִּי מַסְפִּיק, צָרִיךְ לְמַהֵר לְבֵית הַכְּנֶסֶת. עוֹד מְעַט נִכְנֶסֶת שַׁבָּת.




https://www.shortstoryproject.com/he/story/%d7%93%d7%95%d7%a8%d7%95%d7%aa/
#אַבּוּבָן#הִתְבַּגְּרוּת#זִכְרוֹנוֹת#יִשְׂרְאֵלִי#מְהַגְּרִים#פַּעַר-דּוֹרִי