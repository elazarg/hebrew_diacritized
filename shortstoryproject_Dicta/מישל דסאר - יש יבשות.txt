פַּעַם הָיִיתִי יוֹצֵא לְעִתִּים קְרוֹבוֹת עִם חָבֵר. עִם שְׁנֵי חֲבֵרִים. הָיִינוּ אַרְבָּעָה, חֲמִישָּׁה אוֹ שִׁישָּׁה. הָיוּ לִי אַחִים, אֲחָיוֹת, טָרַנְטוּלָה. הוֹרִים: כֵּן, גַּם.
חוּץ מִזֶּה הָיָה גַּם הַדּוֹד שֶׁלִּי, נִיקוֹלַאי, וְהַשָּׁכֵן הַזֶּה בִּכְפָפוֹת צֶמֶר. צָחַקְנוּ, לִפְעָמִים בָּכִינוּ, הַיּוֹנִים בַּגִּינָּה הַצִּיבּוּרִית נֶחְנְקוּ מִפֵּירוּרֵי הָעוּגִיּוֹת שֶׁלָּנוּ. וְאָז בָּא הַחוֹרֶף, וְאַחַר כָּךְ שׁוּב הַקַּיִץ, וְהַבַּת דּוֹדָה שֶׁלִּי, סוֹנְיָה, הֶרְאֲתָה לִי כָּל מִינֵי תְּמוּנוֹת בְּ"פְּלַיְיגִּירָל". אַחֵר כָּךְ, זֶה הָיָה כַּנִּרְאֶה בִּסְתָיו אוֹ בָּאָבִיב, עָלִיתִי עִם הַבֵּן דָּוִד שֶׁלִּי, אַרְסָנִי, עַל גַּלְגַּל עֲנָק, וְדִפְדַּפְנוּ בְּ"פְּלֶיְיבּוֹי", גַּם זֶה הָיָה יָפֶה.
אָח שֶׁלִּי, יַבְגֵּנִי, אָכַל אֶת הַחֲתִיכָה הָאַחֲרוֹנָה שֶׁל הַפִּיצָה. אָח שֶׁלִּי, יַבְגֵּנִי, כָּתַב עַל הַמֵּצַח שֶׁלִּי בִּשְׂפָתוֹן "אִידְיוֹט". יַבְגֵּנִי נוֹסֵעַ בַּגַּלְגַּלִּיּוֹת שֶׁלִּי, הַחֲדָשׁוֹת לְגַמְרֵי, לְאוֹרֶךְ הָרְחוֹב. אֲנִי עוֹצֵם אֶת הָעֵינַיִים וְרוֹאֶה אֵיךְ יְבַגְנִי מִתְגַּלְגֵּל לְכִיוּוּן תְּהוֹם עֲנָקִית, אוֹ לְפָחוֹת לַאֲתַר הַטְמָנָה שֶׁל פְּסוֹלֶת גַּרְעִינִית. אוּלַי בֶּאֱמֶת עָדִיף שֶׁכּוּלָּם יָמוּתוּ. אוֹ לְפָחוֹת יִסְתַּלְּקוּ.
וְאָז מַתְחִיל שׁוּב בֵּית הַסֵּפֶר, וַאֲנִי טוֹב בְּמָתֵמָטִיקָה. אֲנִי חוֹשֵׁב עַל דְּבָרִים אֲחֵרִים וְשׁוֹתֶה לִפְעָמִים שֶׁנָּפֵס מִתּוֹךְ מִשְׁפָּךְ. בַּהֶמְשֵׁךְ אֲנִי נוֹגֵעַ בְּמִקְרֶה בְּמַרְפֵּק שֶׁל נַעֲרָה אַחַת, וּבְחוּפְשַׁת הָאָבִיב אֲנַחְנוּ נוֹסְעִים בְּיַחַד לִמְיָאמִי. אֲנִי אוֹמֵר לֹא לְהֵרוֹאִין, אֲנִי אוֹמֵר לֹא לְהֵרוֹאִין, הֵרוֹאִין בֶּאֱמֶת לֹא הָיִיתִי מְנַסֶּה בַּחַיִּים.
וְאָז בָּא חוֹדֶשׁ אוֹקְטוֹבֶּר, וְאַחַר כָּךְ בָּאָה גַּם שָׁנָה אַחֶרֶת, הֶעָלִים נוֹשְׁרִים, וְאֶת הַאַלְוֵוין בֶּאֱמֶת לֹא הֵבַנְתִּי אַף פַּעַם. אֲנִי מִתְחַפֵּשׂ לְדִינוֹזָאוּר מִסּוּג ולוציראפטור מִ"פַּארְק הַיּוֹרֶה" וּמְנַשֵּׁק נַעֲרָה. אֲנִי מִנֶּשֶׁק נַעַר. אֲנִי מְנַשֵּׁק אֶת הַמּוֹרָה שֶׁלִּי לְמָתֵמָטִיקָה. אֲנִי שׁוֹכֵב אִיתּוֹ. אֲנִי מְנַשֵּׁק לְעִתִּים קְרוֹבוֹת נַעֲרָה שֶׁהִתְחַפְּשָׁה לָאֶלֶף מִסִּדְרַת הַטֵּלֵוִויזְיָה "אֶלֶף". בְּיַחַד אֲנַחְנוּ צוֹפִים בַּסִּדְרָה הַקּוֹמִית "שַׁפֵּץ בֵּיתְךָ", וְלִזְמַן קָצָר אֲנַחְנוּ מְאוּשָּׁרִים מְאוֹד.
בַּהֶמְשֵׁךְ אֲנִי הוֹלֵךְ לָאוּנִיבֶרְסִיטָה וּמַכִּיר גֵּיאוֹלוֹג וְכַלְכְּלָן שֶׁנִּרְאֶה טוֹב. אֲנַחְנוּ נוֹסְעִים לְסוֹפֵי שָׁבוּעַ בֶּעָרִים הַבָּאוֹת: אַטְלַנְטָה, בּוֹלְטִימוֹר, גֶ'קְסוֹנְוִויל. אֲנִי מַעֲבִיר רַפַּרְטִים, שָׁם בּוּל שֶׁל אֵל-אֵס-דִּי עַל הַלָּשׁוֹן. אַף עַל פִּי שֶׁאֲנַחְנוּ לֹא מְתַכְנְנִים אֶת זֶה, אֲנַחְנוּ מִתְאַהֲבִים אֶחָד בִּשְׁנֵי, אֲבָל כְּשֶׁאֲנִי מְסַפֵּר לוֹ שֶׁמֵּאָז וּמִתָּמִיד רָצִיתִי לִנְסוֹעַ בְּכָל אֵירוֹפָּה, הוּא לוֹעֵג לִי וּמַגְדִּיר אוֹתִי שַׁמְרָן, מָה שֶׁדֵּי מַרְגִּיז אוֹתִי, וַאֲנִי חוֹשֵׁב שֶׁבְּאוֹתוֹ רֶגַע מַשֶּׁהוּ נִשְׁבַּר בֵּינֵינוּ. חֲבָל, הֲרֵי הָיִינוּ יְכוֹלִים לִהְיוֹת כָּל כָּךְ מְאוּשָּׁרִים.
הַטִּיסָה לְמוֹנְטְרִיאוֹל בֶּאֱמֶת זוֹלָה לְהַפְלִיא, וּכְשֶׁאֲנִי נוֹחֵת בִּשְׂדֵה הַתְּעוּפָה אֲנִי מַחֲלִיט לְהַפְסִיק לְעַשֵּׁן, לִקְנוֹת לִי קַסְדַּת אוֹפַנַּיִים, אוֹ לְפָחוֹת לַהֲפוֹךְ לְאָדָם טוֹב יוֹתֵר. אֲנִי מַעֲבִיר אֶת הַיָּמִים הָרִאשׁוֹנִים בִּגְלִישָׁה בָּאִינְטֶרְנֵט וְנִמְנַע מִלָּצֵאת מֵהַבַּיִת, אֲבָל כְּשֶׁאֲנִי שָׁם לֵב שֶׁבָּאֲתָר שֶׁל הֲגַארְדִּיָּאן אֲנִי קוֹרֵא אֶת אוֹתוֹ מַאֲמָר שֶׁכְּבָר קָרָאתִי אֶתְמוֹל בָּאֲתָר שֶׁל הֲגַארְדִּיָּאן, נִמְאַס לִי מֵהָאִינְטֶרְנֵט וַאֲנִי מַחֲלִיט לְהָקִים לַהֲקַת אִינְדִּי-רוֹק קָנָדִית וְלִקְרוֹא לָהּ אִינְטֶרְסִיטִיאַקְסְפֵּרִימֶנְטַל אוֹ מִיסִיָּיה בִּרְאוּנְבֶּר. קָנָדָה: הָאָרֶץ הַזֹּאת נִרְאֵית לִי מְאוֹד לִיבֵּרָלִית.
עוֹד לִפְנֵי בּוֹא הָאָבִיב, אֲנִי מְסַיֵּים אֶת הַתּוֹאַר הָרִאשׁוֹן שֶׁלִּי בִּנְיוּ-יוֹרְק יוּנִיבֶרְסִיטִי, וּבְתוֹר פֶּרֶס אֲנִי מַרְשֶׁה לְעַצְמִי רוֹאֵד-טְרִיפּ לְוֵונֵצוּאֵלָה. בְּקַארְקְס אָמְנָם אֵין מַעֲרֶכֶת בְּרִיאוּת שֶׁפּוֹעֶלֶת כְּמוֹ שֶׁצָּרִיךְ, וְגַם לֹא שׁוֹטְרִים שֶׁמְּבִינִים מַשֶּׁהוּ בַּחוֹק וְסֵדֶר, אֲבָל בִּמְקוֹם זֶה יֵשׁ שָׁם מִסִּיבּוֹת טוֹבוֹת וְנָאִיבִיּוֹת גְּמוּרָה בְּכָל הַנּוֹגֵעַ לְתַעֲנוּגוֹת הַחוּשִׁים, וְזֶה מְאוֹד מַקְסִים בְּעֵינַיי וּמֵעוֹרֵר הַשְׁרָאָה. אֲנִי קוֹנֶה לִי אוֹרְגָּן, וּמֵקִים עִם חוּאָן וְעִם אִיגְנַסְיוֹ הֶחָמוּד לְהַפְלִיא שְׁלִישִׁיַּית גָּ'ז אֵלֶקְטְרוֹנִי. אֲבָל עַד מְהֵרָה מִתְבָּרֵר שֶׁחוּאָן הוּא בָּסִיסְט גָּרוּעַ עַד כְּדֵי אַבְּסוּרְד, וּבְנֵי הַדּוֹדִים שֶׁל אִיגְנַסְיוֹ גּוֹנְבִים לָנוּ יוֹם אַחֵד אֶת כָּל הַכֵּלִים, אֶת הַכֶּסֶף וְאֶת הַדַּרְכּוֹן שֶׁלִּי, אֲבָל אֲנִי חוֹשֵׁב שֶׁזֶּה בְּסֵדֶר גָּמוּר. אַחֲרֵי הַכֹּל, עוֹד אַף פַּעַם לֹא שָׁדְדוּ אוֹתִי בִּמְדִינַת עוֹלָם שְׁלִישִׁי, וְהַחֲוָויָה הַזֹּאת הוֹפֶכֶת אוֹתְךָ לְאָדָם בּוֹגֵר יוֹתֵר וּבְשֶׁל יוֹתֵר מִבְּחִינָה רוּחָנִית, בְּזֶה אֵין שׁוּם סָפֵק.
בְּאוֹפֶן סְפּוֹנְטָנִי אֲנִי מַחֲלִיט לְהוֹסִיף לְלִימּוּדִים שֶׁלִּי תּוֹאַר שֵׁנִי בְּפִילוֹסוֹפְיָה בְּגֵטִינְגֵּן, וַאֲנִי קוֹנֶה בַּחֲנוּת מְקֻוֶּונֶת לִסְפָרִים עַתִּיקִים וּנְדִירִים מַהֲדוּרָה מוּעֶרֶת שֶׁל כָּל כְּתָבָיו שֶׁל הַפִילוֹסוֹף הַגֶּרְמָנִי יוֹהָאן גּוֹטְלִיבּ פִּיכְטֶה. אֲנִי בּוֹלֵעַ אֶת הַכֶּרֶךְ הָרִאשׁוֹן כְּמוֹ כְּלוּם, אֲבָל אָז, בַּפִּסְקָה הָאַחֲרוֹנָה, צָדָה אֶת עֵינֵי טָעוּת חֲשִׁיבָה גַּסָּה, וַאֲנִי מְוַותֵּר עַל הַקְּרִיאָה, מְאוּכְזָב. אַחֵר כָּךְ אֲנִי מַפְתֵּחַ רְגָשׁוֹת רְצִינִיִּים כְּלַפֵּי הֲשׁוּתָּפָהּ שֶׁלִּי, סוּזָנָה, אֲבָל בִּגְלַל הָעֲבוֹדָה שֶׁלָּהּ בְּדוּגְמָנוּת וְהַנְּסִיעוֹת הָרַבּוֹת, רוֹמָן אֲמִיתִּי הוּא בִּלְתִּי אֶפְשָׁרִי, לְפָחוֹת בִּשְׁבִילִי, וּכְשֶׁאֲנִי אוֹמֵר אֶת זֶה לְסוּזָנָה, הִיא מְנַסָּה בִּרְצִינוּת לְהִתְאַבֵּד, וְנִכְשַׁלְתְּ בְּכָל זֹאת, כַּמּוּבָן, אֲבָל זֶה כְּבָר הָיָה בָּרוּר לִי מֵרֹאשׁ.
אֲנִי נוֹסֵעַ לְקַרְנָבָל בְּקֵלְן וּמִתְחַפֵּשׁ לְדִינוֹזָאוּר מִסּוּג טְרִיצְרָאטוֹפֵס מֵהַסֶּרֶט "הָעוֹלָם הָאָבוּד: פַּארְק הַיּוֹרֶה 2." אֲנִי מְנַשֵּׁק שׁוּלְיַית כְּמָרִים, אֲנִי מִנֶּשֶׁק כּוֹמְרָהּ, אֲנִי מִנֶּשֶׁק כּוֹמֶר. קֵלְן: הָעִיר הַזֹּאת נִרְאֵית לִי לִיבֵּרָלִית לְהַפְלִיא. כְּשֶׁאֲנִי מִתְעוֹרֵר סוֹף סוֹף בְּדִיסְלְדּוֹרְף עַל סַפָּה שֶׁנִּפְתַּחַת לַמִּיטָּה, אֲנִי שָׁם לֵב שֶׁכָּל הַכֶּסֶף שֶׁלִּי נֶעֱלַם, כּוֹלֵל הַדַּרְכּוֹן. וְאֵיכְשֶׁהוּ אֲנִי חוֹשֵׁב שֶׁזֶּה טוֹב שֶׁאֵין לִי יוֹתֵר שׁוּם רְכוּשׁ. הַדִּירָה שֶׁאֲנִי נִמְצָא בָּהּ שַׁיֶּיכֶת לַסְּטוּדֶנְטִית הַצְּעִירָה מְאוֹד לְבִימּוּי, אֲנִיקָהּ, וּמְרוֹהֶטֶת בְּצוּרָה מִינִימָלִיסְטִית לְהַפְלִיא. אֲנִיקָהּ אוֹמֶרֶת שֶׁזֶּה לֹא מְכַוֵּון, אֲבָל אֲנִי לֹא מַאֲמִין לָהּ.
אֲנִי מְבַקֵּשׁ מֵאַבָּא שֶׁלִּי לִשְׁלוֹחַ לִי כֶּסֶף, וְטָס לֶעָרִים הָאֵלֶּה: פְּרָאג, טוֹקְיוֹ, וֵנֶצְיָה וּבַרְצְלוֹנָה. אֵיכְשֶׁהוּ אֲנִי מִתְלַהֵב מִטִּיּוּלִים בֶּעָרִים. כַּמָּה יָמִים אַחֲרֵי זֶה, כְּשֶׁאֲנִי שָׁט בְּמַעְבּוֹרֶת מֵהוֹנְג-קוֹנְג לְמָאקָאוּ, אֲנִי רוֹאֶה אִישׁ אֶחָד שֶׁקּוֹפֵץ לַמַּיִם וְצוֹעֵק שׁוּב וָשׁוּב: "צָ'אוּ, צָ'אוּ! בְּהַצְלָחָה! אֲנִי אוֹהֵב אֶתְכֶם! צָ'אוּ!", וּפִתְאוֹם אֲנִי נַעֲשֶׂה שֶׁקֶט לְגַמְרֵי וּמְאוּשָּׁר נוֹרָא, וַאֲנִי חוֹשֵׁב שֶׁכָּל מִי שֶׁעוֹמֵד לְיָדִי מַרְגִּישׁ כָּמוֹנִי, כּוּלָּם נַעֲשִׂים פִּתְאוֹם שְׁקֵטִים וּמְאוּשָּׁרִים נוֹרָא, וְאֵיכְשֶׁהוּ הֵם הוֹפְכִים לְאִישׁ אֶחָד.
וְאָז אֲנִי מַחֲלִיט, כַּנִּרְאֶה מִתּוֹךְ תְּחוּשָׁה סְפּוֹנְטָנִית לְגַמְרֵי, לְבַקֵּר בַּבַּיִת שֶׁבּוֹ נוֹלַד בְּרוּס וִילִיס, בָּאֵידֶר-אוֹבֶּרְשְׁטֵיְין. אֲבָל אָז מִתְבָּרֵר שֶׁזֶּה לֹא בֶּאֱמֶת בֵּית, אֶלָּא בֵּית חוֹלִים רָגִיל לְגַמְרֵי, מָה כְּבָר יָכוֹל לִהְיוֹת, וּבִזְמַן שֶׁאֲנִי בְּאֵידֶר-אוֹבֶּרְשְׁטֵייְן אֲנִי שׁוֹכֵב עִם הָאֲנָשִׁים הַבָּאִים: עִם מַאלְטָה, וְעִם דּוֹקְטוֹר אִינְגָּה יַאַנְסֵן. וְזֶה הַכֹּל, הֲרֵי לֹא הָיִיתִי שָׁם כָּל כָּךְ הַרְבֵּה זְמַן.
בְּטִיבֶּט אֲנִי עוֹשֶׂה גְּמִילָה קְצָרָה, וְאַבָּא שֶׁלִּי כּוֹעֵס, מִפְּנֵי שֶׁוִּויתַּרְתִּי עַל לִימּוּדֵי הַפִילוֹסוֹפְיָה שֶׁלִּי. בִּשְׁנִיאַנְג, עִיר שֶׁל מִילְיוֹנִים בְּסִין, שֶׁאִישׁ לֹא מַכִּיר, אֲנִי חוֹצֶה אֶת כִּיכַּר הַשּׁוּק וּמַרְגִּישׁ שֶׁאוּלַי בֶּאֱמֶת אֱלוֹהִים מֵת. בְּדֶלְהִי אֲנִי מְפַלֵּס לִי דֶּרֶךְ בֵּין הַהֲמוֹנִים. הַמִּדְרְחוֹב בִּבְרָאוּנְשְׁוַויְיג. הַקַּרְנָבָל בְּרִיּוֹ. הִתְחַפַּשְׂתִּי לַדִּינוֹזָאוּר הַמְּעוֹפֵף מֵהַסֶּרֶט "פַּארְק הַיּוֹרֶה 3". לִפְעָמִים אֲנִי מְיַיחֵל שֶׁכּוּלָּם יָמוּתוּ. אוֹ לְפָחוֹת יִסְתַּלְּקוּ.
אֲנִי הוֹלֵךְ לִסְפָּא, אֲנִי נִרְגָּע, אֲנִי נוֹסֵעַ לַכְּפָר. שָׁם אֲנִי שׁוֹכֵב עִם הָאִיכָּרָה. מִיָּד אַחֵר כָּךְ שׁוּב טִיּוּלִים בֶּעָרִים, טִיּוּלֵי סַמִּים, נְסִיעוֹת שׁוֹרָשִׁים. אֲנִי מְדַמְיֵין שֶׁאֲנִי יוֹרֶה לְיוֹשֵׁב רֹאשׁ הַדִּירֶקְטוֹרְיוֹן שֶׁל מַפּוֹת גּוּגֶל בִּפְנִים מִטְּוָוח קָצָר, אֲבָל אֲנִי זוֹנֵחַ אֶת הַמַּחֲשָׁבָה הַזֹּאת בִּמְהִירוּת, כִּי הַסִּיכּוּי לְהֵיעָצֵר מִיָּד בְּכָל זֹאת נִרְאֶה לִי דֵּי גָּדוֹל. אֲנִי עוֹשֶׂה גְּמִילָה קְצָרָה בְּבֵית, בְּקֵיי וֵסְט, וּלְמֶשֶׁךְ זְמַן קָצָר מְאוֹד אֲנִי מְאוּשָּׁר מְאוֹד בִּזְמַן שֶׁאֲנִי צוֹפֶה בְּ"מִי הַבּוֹס" בַּטֵּלֵוִויזְיָה הַקְּטַנָּה שֶׁבְּבֵית הַחוֹלִים הַפְּסִיכִיַּאטְרִי. וְאָז אֲנִי בּוֹרֵחַ מִבֵּית הַחוֹלִים, גּוֹנֵב אֶת הַדַּרְכּוֹן הַדִּיפְּלוֹמָטִי שֶׁל אַבָּא שֶׁלִּי וְשָׁב לְהַכָּרָה שְׁלוֹשָׁה שָׁבוּעוֹת לְאַחַר מִכֵּן, בַּחֲגִיגוֹת הַמְּאָרְדֵי גֵּרָא בְּמַיְינְץ. מִשּׁוּם מָה הִתְחַפַּשְׂתִּי לִכְרִיס פְּרָאט מֵהַסֶּרֶט "עוֹלָם הַיּוֹרֶה".
לִפְעָמִים בֶּאֱמֶת הָיִיתִי יְכוֹלָה לַחֲנוֹק אוֹתְךָ, אוֹמֶרֶת אִימָּא שֶׁלִּי בַּטֵּלֵפוֹן, לִפְעָמִים אֲנִי פָּשׁוּט רוֹצָה לְהָטִיחַ אֶת הָרֹאשׁ הַקָּטָן וְהָרַךְ שֶׁלָּךְ בַּכִּיּוֹר. וְהִיא כַּנִּרְאֶה צוֹדֶקֶת, כַּנִּרְאֶה בֶּאֱמֶת הִיא הָיְיתָה יְכוֹלָה לַחֲנוֹק אוֹתִי, לֹא הָיִיתִי מְבַטֵּל אֶת הָאֶפְשָׁרוּת הַזֹּאת בִּכְלָל. כִּי אוּלַי זֶה נָכוֹן, אוּלַי אֲנִי בֶּאֱמֶת אָדָם אִיּוּם עַד כְּדֵי אַבְּסוּרְד, שֶׁדְּבָרִים כָּאֵלֶּה מַגִּיעִים לוֹ, אֲבָל אוּלַי זֶה גַּם לֹא נָכוֹן, וְאִימָּא שֶׁלִּי אֲשֵׁמָה בְּכָל.
סָוָון, הַשּׁוּתָּף הֶחָדָשׁ שֶׁלִּי, וַאֲנִי, מַחֲלִיטִים בִּמְהִירוּת לִכְתּוֹב מָנִיפֶסְט, וְזֶה תּוֹכְנוֹ שֶׁל הַמָּנִיפֶסְט: הָאוֹיְבִים שֶׁלָּנוּ הֵם אוֹפְּטִיקָאִים וְהוֹרִים, גְּבָרִים וְנָשִׁים, פַּחְמֵימוֹת וּמְדִינוֹת לְאוֹם, זְמַנִּים קְבוּעִים מֵרֹאשׁ, רֶשֶׁת הָאִינְטֶרְנֵט וְשֵׁירוּתִים בְּתַחֲנוֹת רַכֶּבֶת, שֶׁצָּרִיךְ לְשַׁלֵּם עַל הַשִּׁימּוּשׁ בָּהֶם, הָאוֹיְבִים שֶׁלָּנוּ הֵם הַחֲזִירִים מִמַּפּוֹת גּוּגֶל וּבְעָלִים שֶׁל כַּרְטִיס הַנּוֹסֵעַ הַמַּתְמִיד בָּרַכֶּבֶת, הָאוֹיְבִים שֶׁלָּנוּ הֵם מִסְפָּרַיִים לַיְּמָנִים וְשָׂרֵי חוּץ גֶּרְמָנִים, הָאוֹיְבִים שֶׁלָּנוּ הֵם –
אֲבָל לְמַרְבֵּה הַצַּעַר אֲנַחְנוּ לֹא מַצְלִיחִים לְהִתְקַדֵּם בָּזֶה, כִּי אֲנַחְנוּ צְרִיכִים לְהַפְסִיק לִכְתּוֹב כְּדֵי לְהִתְמַזְמֵז בְּלִי חֶשְׁבּוֹן, אַחֵר כָּךְ לִשְׁלוֹחַ יָדַיִים בְּלִי חֶשְׁבּוֹן, וְאַחַר כָּךְ לְהִזְדַּיֵּין בְּלִי חֶשְׁבּוֹן, וְכָל זֶה לוֹקֵחַ כָּל כָּךְ הַרְבֵּה זְמַן שֶׁאַחַר כָּךְ אֲנַחְנוּ כְּבָר בִּכְלָל לֹא יוֹדְעִים מָה בְּעֶצֶם רָצִינוּ לִכְתּוֹב.
וְאָז אֲנִי מַחֲלִיט לְגַדֵּל אַרְטֶמִיּוֹת וּבִכְלָל לַהֲפוֹךְ לְבֶן אָדָם טוֹב. אֲבָל לֹא מְשַׁנֶּה מָה אֲנִי עוֹשֶׂה, הָאַרְטֵמִיּוֹת הָאֵלֶּה תָּמִיד מֵתוֹת לִי אַחֲרֵי כַּמָּה יָמִים. לִפְעָמִים אֲנִי גַּם מְיַיחֵל שֶׁכָּל הָאֲנָשִׁים פָּשׁוּט יָמוּתוּ. אֲנִי פּוֹתֵחַ אֶת הַחַלּוֹן בִּפְרָאוּת וְצוֹעֵק בִּמְלוֹא הַגָּרוֹן: פָּשׁוּט תָּמוּתוּ כְּבָר וְזֶהוּ! הָיָה כָּל כָּךְ יָפֶה אִם כּוּלְּכֶם הֱיִיתֶם מִסְתַּלְּקִים. אוֹ לְפָחוֹת מֵתִים. וְאָז בָּא חוֹדֶשׁ אוֹקְטוֹבֶּר וַאֲנִי מִתְעוֹרֵר עַל סַפָּה נִפְתַּחַת בְּוִויסְבָּאדָן. כָּל הַכֶּסֶף שֶׁלִּי נֶעֱלַם, כּוֹלֵל הַדַּרְכּוֹן, וְגַם הַשּׁוּתָּף שֶׁלִּי, סָוָון. חֲבָל, הָיִינוּ יְכוֹלִים לִהְיוֹת כָּל כָּךְ מְאוּשָּׁרִים.
כְּשֶׁיּוֹרֶד הָעֶרֶב וַאֲנִי מְטַיֵּיל לְאוֹרֶךְ הֲרַיְין אוֹחֲזִים אוֹתִי לְפֶתַע גַּעְגּוּעִים גְּדוֹלִים אוֹ עֶצֶב גָּדוֹל, וּבְלִבִּי פְּנִימָה אֲנִי מְיַיחֵל לְהַרְוִויחַ אֶת כַּסְפֵּי בַּלִּיגָה הַקּוֹרֵאָנִית, אוֹ לִמְכּוֹר עַרְמוֹנִים קְלוּיִים בָּרוֹ רוֹאַיְיל בִּבְרִיסֵל, אוֹ מְיַיחֵל שֶׁיְּחַפְּשׂוּ אוֹתִי בִּגְלַל רֶצַח, בִּגְלַל חֲטִיפַת מָטוֹס אוֹ לְפָחוֹת בִּגְלַל מַשֶּׁהוּ, אֲבָל אָז אֲנִי בְּכָל זֹאת מַחֲלִיט לִהְיוֹת סוֹף סוֹף אָדָם מְיוּשָּׁב בְּדַעְתּוֹ, וּמֵקִים עַם אָחִי יַבְגֵּנִי מוּתָג אוֹפְנָה אִיסְלַנְדִּי.
חוּקֵּי הַמַּס בְּרֶיְיקְיָאוִויק בֶּאֱמֶת לִיבֵּרָלִים בְּצוּרָה מַדְהִימָה, וְהוֹדוֹת לְמַעֵט מַזָּל וְטַקְטִיקָה מְיוּמֶּנֶת אֲנַחְנוּ מוֹכְרִים אֶת מוּתָג הָאוֹפְנָה שֶׁהֵקַמְנוּ אַחֲרֵי שִׁישָּׁה חוֹדָשִׁים בִּלְבַד, מִתְעַשְּׂרִים בְּתוֹךְ זְמַן קָצָר בִּקְנֵה מִידָּה בֵּינוֹנִי, וּמַעֲבִירִים אֶת זְמַנֵּנוּ בַּהֲפָקַת שִׁירֵי פּוֹפּ, וּבְמִימּוּן כַּמָּה פְּרוֹיֶקְטִים רַב-תַּרְבּוּתִיִּים בְּקִינְשָׁסָה. בְּלִי שֶׁאֲנַחְנוּ שָׂמִים לֵב, אוֹזְלִים כָּל הַחֶסְכוֹנוֹת שֶׁלָּנוּ בִּגְלַל קְנִיַּית קוֹקָאִין וְתַשְׁלוּם עַל טִיסוֹת אֲרוּכּוֹת.
אֲנִי מַגִּיעַ לִזְאַרְבְּרוּקָן מְרוּשָּׁשׁ לְגַמְרֵי וּבַסֵּתֶר לִבִּי הַמִּשְׁאָלָה לִהְיוֹת בַּלָּשׁ פְּרָטִי, תִּהְיֶה אֲשֶׁר תִּהְיֶה הַסִּיבָּה, אֲנִי בֶּאֱמֶת לֹא יָכוֹל לְהַסְבִּיר אֶת זֶה. אֲבָל עַד מְהֵרָה אֲנִי רוֹאֶה שֶׁהַמִּשְׁאָלָה הַזֹּאת מְבוּסֶּסֶת עַל צִיפִּיּוֹת מוּטְעוֹת לְגַמְרֵי, וּבְנוֹסָף לְכָךְ הִיא קְשׁוּרָה לָזֶה שֶׁאַבָּא שֶׁלִּי מֵעוֹלָם לֹא הָיָה שָׁם בִּשְׁבִילִי כְּשֶׁהָיִיתִי זָקוּק לוֹ. אָז בַּתְּקוּפָה הַקְּצָרָה שֶׁאֲנִי בְּזַארְבְּרוֹקֵן אֲנִי חוֹשֵׁב הַרְבֵּה עַל קְשָׁרִים, אֲנִי קוֹנֶה לִי גְּלִידָה אָמֵרִיקָאִית וַחֲפִיסָה גְּדוֹלָה שֶׁל מַרְלְבּוֹרוֹ מִנָּטוּל, וּלְדַעְתִּי גַּם כָּל זֶה קָשׁוּר אֵיכְשֶׁהוּ אֶחָד לִשְׁנֵי.
בְּדוּכַן הִימּוּרִים אֶחָד אֲנִי זוֹכֶה בְּמָאתַיִים אֵירוֹ, כִּי נִיחַשְׁתִּי נָכוֹן אֶת הַתּוֹצָאָה שֶׁל שְׁלוֹשָׁה מִשְׂחָקִים בַּלִּיגָה הַטּוּרְקִית, וּבְכֶסֶף הַזֶּה אֲנִי קוֹנֶה לִי כַּרְטִיס רַכֶּבֶת לְצִירִיךְ. מֵאַחַר שֶׁאֲנִי לֹא מַכִּיר שׁוּם אָדָם בְּצִירִיךְ וְגַם אֵין לִי שׁוּם מוּשָּׂג מָה יֵשׁ לִי לְחַפֵּשׂ שָׁם, אֲנִי בֶּאֱמֶת נַעֲשָׂה בַּלָּשׁ פְּרָטִי, בְּכָל אוֹפֶן לִשְׁבוּעַיִים כִּמְעַט, כִּי כָּל הָעִנְיָין הַזֶּה הֲרֵי דֵּי עַגְמוּמִי, וּבְנוֹסָף לְזֶה גַּם לֹא מְשַׁלְּמִים טוֹב. וְאָז אֲנִי פּוֹגֵשׁ אֶת הַשּׁוּתָּף שֶׁלִּי לְשֶׁעָבַר, סָוֶון, בְּרֵיְיבּ בְּלוּצֵרְן וְהוּא אוֹמֵר שֶׁהוּא מִצְטַעֵר עַל הַצּוּרָה שֶׁהַדְּבָרִים הִתְגַּלְגְּלוּ בָּהּ בַּפַּעַם הַהִיא, אֲבָל הוּא מוֹדֶה לִי עַל הָעֵינַיִים הַנִּפְלָאוֹת שֶׁלִּי, עַל הַמְּהֵימָנוּת שֶׁלִּי וְעַל הַתַּחַת הַנִּפְלָא שֶׁלִּי, תּוֹדָה.
אֲנִי נוֹסֵעַ בְּקַטְנוֹעַ לְצָרְפַת, וְנוֹפֶשׁ בְּמֶשֶׁךְ שְׁבוּעַיִים בִּמְלוֹן פְּאֵר בְּנִיס, כְּדֵי לִשְׁכּוֹחַ אֶת כָּל הֶחָרָא הַזֶּה עִם סָוָון, וּמִפְּנֵי שֶׁזֹּאת לֹא עוֹנַת הַתַּיָּירוּת, זֶה גַּם זוֹל לְהַפְלִיא. אֲנִי עַצְמִי שָׁם לֵב שֶׁאֲנִי כְּבָר לֹא מְיַיחֵל בִּכְלָל שֶׁכּוּלָּם יָמוּתוּ אוֹ לְפָחוֹת יִסְתַּלְּקוּ, וַאֲנִי שׁוֹאֵל אֶת עַצְמִי אִם בֵּינְתַיִים הָפַכְתִּי לְאָדָם טוֹב. אֲנִי תָּר אֶת עַרְבוּת אַפְרִיקָה. אֲנִי תָּר אֶת עַרְבוּת בְּרַנְדֶּנְבּוּרְג. אֲנִי שׁוֹאֵל אֶת עַצְמִי מָה שָׁלוֹם הַהוֹרִים שֶׁלִּי, וּמָה מַעֲשָׂיו שֶׁל אָחִי, יַבְגֵּנִי, וְאֵיפֹה הוּא נִמְצָא עַכְשָׁיו.
וּבְדִיּוּק כְּשֶׁאֲנִי חוֹשֵׁב עַל זֶה וְלוֹקֵחַ שְׁאִיפָה מֵהַסִּיגַרְיָה הָאֵלֶקְטְרוֹנִית שֶׁלִּי, אֲנִי מַשְׁקִיף מֵהַחַלּוֹן שֶׁל הַחֶדֶר שֶׁלִּי בַּמָּלוֹן, וְהַסְּבִיבָה בּוֹעֶרֶת, לֹא מְשַׁנֶּה לְאָן אֲנִי מַבִּיט, הָאֵשׁ בּוֹעֶרֶת כָּל הַבּוֹקֶר וְכָל אַחַר הַצָּהֳרַיִים. הָאֵשׁ בּוֹעֶרֶת גַּם לְמָחֳרָת וְכַעֲבוֹר יוֹמַיִים, הַבָּתִּים וַדַּאי בּוֹעֲרִים שָׁבוּעוֹת וָחוֹדָשִׁים, שָׁבוּעוֹת וָחוֹדָשִׁים שֶׁבָּהֶם בּוֹעֲרִים הַגַּגּוֹת, הָאֲנָשִׁים וְהַגָּלָקְסְיוֹת, וְשׁוּב אֵין לָזֶה סוֹף, אֵין רַחֲמִים וְאֵין חֲשֵׁיכָה, כִּי הַכֹּל בּוֹהֵק, מְחוּסְפָּס וּבָהִיר.
וְאָז, קְצָת יוֹתֵר מְאוּחָר, אֲנִי יוֹשֵׁב בָּאוֹטוֹבּוּס מִסִּינְסֶנְטִי לְאִינְדִּיָּאנָפּוֹלִיס וְחוֹשֵׁב עַל דְּבָרִים שֶׁל גְּבָרִים, עַל חֲנוּיוֹת לְחוֹמְרֵי בִּנְיָין, עַל מְכוֹנוֹת גִּילּוּחַ וְעַל הֶתְקֵפֵי לֵב. וְאָז, קְצָת יוֹתֵר מְאוּחָר, בֶּטַח בָּאָבִיב אוֹ בִּסְתָיו, אֲנִי יוֹשֵׁב בָּרַכֶּבֶת מִמֶּמְפִיס לְפִינִיקְס וְחוֹשֵׁב עַל דְּבָרִים נָשִׁיִּים, עַל סַמּוּרִים, רוֹבּוֹטִים וּתְנוּכִּי אוֹזְנַיִים. וְאָז, עוֹד קְצָת יוֹתֵר מְאוּחָר, אֲנִי יוֹשֵׁב בְּחַשְׁמַלִּית בְּסַן פְרַנְצִיסְקוֹ וּפִתְאוֹם אֲנִי מַרְגִּישׁ אֶת הַתְּחוּשָׁה הַגְּדוֹלָה הַזֹּאת בְּתוֹכִי, תְּחוּשָׁה שֶׁל טוֹהַר, הַתְּחוּשָׁה שֶׁאֲנִי יוֹרֶה בְּרוּבָּהּ אוֹטוֹמָטִי אֶל תּוֹךְ הָמוֹן שֶׁל אֲנָשִׁים, הַתְּחוּשָׁה שֶׁאֲנִי אוֹכֶל אֶת הַיָּרֵחַ וְשֶׁאֲנִי מִישֶׁהוּ שֶׁמֵּבִין, מִישֶׁהוּ שֶׁנִּמְצָא שָׁם בִּשְׁבִיל אֲחֵרִים, מִישֶׁהוּ שֶׁמֵּעֵז לְהַרְגִּישׁ וְהוּא לֹא כְּמוֹ אַבָּא שֶׁלִּי, אֶלָּא מִישֶׁהוּ שֶׁיּוֹדֵעַ, שֶׁיּוֹדֵעַ לְמָשָׁל, שֶׁאָהֲבָה חֲשׁוּבָה יוֹתֵר מֵאֵירוֹפָּה, הָיִיתִי רוֹצֶה לִהְיוֹת מִישֶׁהוּ כָּזֶה, זֶה מָה שֶׁאֲנִי מַרְגִּישׁ, וְזֹאת הָאֱמֶת.




https://www.shortstoryproject.com/he/story/%d7%99%d7%a9-%d7%99%d7%91%d7%a9%d7%95%d7%aa-%d7%a9%d7%9e%d7%95%d7%98%d7%91-%d7%a9%d7%9c%d7%90-%d7%94%d7%99%d7%95-%d7%9e%d7%92%d7%9c%d7%99%d7%9d-%d7%90%d7%95%d7%aa%d7%9f-%d7%9c%d7%a2%d7%95%d7%9c%d7%9d/
#אַהֲבָה#בְּדִידוּת#הַרְפַּתְקָאוֹת#מַסַּע#מִשְׁפָּחָה#שָׁנוּן