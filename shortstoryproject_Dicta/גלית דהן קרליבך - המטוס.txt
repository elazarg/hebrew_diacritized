גִּרְסַת הַמָּטוֹס תָּמִיד תַּתְחִיל בְּ"הָיָה הָיָה" וְתִסְתַּיֵּים, כַּמּוּבָן, בְּ"וְהֵם חָיוּ בְּעוֹשֶׁר וּבָאוֹשֶׁר עַד עֶצֶם הַיּוֹם הַזֶּה". לְגִרְסַת הַמָּטוֹס יֵשׁ אוֹהֲדִים רַבִּים: אֵין צוֹרֶךְ לְהִיכָּנֵס אֶל בֵּין הַשּׁוּחוֹת. אֵין צוֹרֶךְ לִזְחוֹל וְלִסְחוֹב פְּצוּעִים. מִלְּמַעְלָה אֶפְשָׁר לְהַכְנִיס אֶת כָּל מָה שֶׁרוֹצִים בֵּין "הָיָה הָיָה" לְ"עַד עֶצֶם הַיּוֹם הַזֶּה".
הָיָה הָיָה כְּפָר קָטָן־קָטָן. וּמֵעָלָיו הִתְפַּתְּלָה רַכֶּבֶת עַלִּיזָה וְצִבְעוֹנִית שֶׁהִפְרִיחָה טַבָּעוֹת מְדוּיָּקוֹת שֶׁל עָשָׁן. מִדֵּי פַּעַם הִצְטָרֵף לָרַכֶּבֶת מְטוֹס רִיסּוּס זָעִיר. כְּשֶׁלֹּא הָיָה עָסוּק בָּרִיסּוּס, נָהַג לְהַנְמִיךְ טוּס וּלְהָצִיץ בְּאַנְשֵׁי הַכְּפָר. מִיָּד קֶלֶט שֶׁהִילּוּכָם נִמְרָץ, בָּרִיא וְיָעִיל. שֶׁלֶּחָיֵיהֶם סְמוּקוֹת בִּבְרִיאוּת שֶׁבָּאָה מִכּוֹחָהּ שֶׁל עֲבוֹדָה אֲמִיתִּית תַּחַת הַשֶּׁמֶשׁ, וְשֶׁמְּתוּקָּף אוֹתָהּ שֶׁמֶשׁ הֵם נִרְאִים לוֹ, כּוּלָּם, מְשׁוּחִים בַּצִּבְעוֹנִיּוּת. לְעִתִּים הִבְחִין הַמָּטוֹס בְּנַעֲרָה תְּמִירָה שֶׁלְּמוֹתְנִיָּה כָּרוּךְ סִינָּר צָחוֹר, וְהִיא פּוֹסַעַת בְּצַעַד גָּמִישׁ אַחֵר שְׁלוֹשָׁה־אַרְבָּעָה אֲוָוזִים הַלּוֹקִים בְּחוּצְפָּה — אַךְ בְּאֵיזוֹ חוּצְפָּה כַּפְרִית וְחִינָּנִית! וּכְשֶׁהֵם חוֹרְגִים מִן הַתֶּלֶם, מִיָּד מַחֲזִירָה אוֹתָם הַנַּעֲרָה אֵלָיו וּבַת צְחוֹק — כֵּן, הָעֲוִוית הַזֹּאת שֶׁנִּרְאֵית מִלְּמַעְלָה מוּכְרָחָה לִהְיוֹת בַּת צְחוֹק — עַל פָּנֶיהָ. "נִפְלָא," חוֹשֵׁב הַמָּטוֹס שֶׁלָּנוּ, שֶׁנַּיָּחָן לֹא רַק בְּעֵינַיִים חַדּוֹת, אֶלָּא גַּם בְּכוֹשֶׁר אַבְחָנָה מְעוּלָּה. הוּא פּוֹנֶה לְרַסֵּס שָׂדוֹת זָרִים וּמְקַנֵּא בְּכָךְ שֶׁחֶלְקוֹ לֹא עִם בְּנֵי הַכְּפָר הַצִּיּוּרִי הַשָּׁלֵו. בַּעֲרוֹב יָמָיו, כְּשֶׁיִּגְמוֹר לְרַסֵּס, יִתְיַישֵּׁב לִכְתּוֹב סִיפּוּר עַל כְּפָר שֶׁלּוֹ וְצִיּוּרִי, שֶׁיַּתְחִיל בַּמִּילִּים "הָיָה הָיָה" וְיִסְתַּיֵּים בְּ"עַד עֶצֶם הַיּוֹם הַזֶּה".

אָלִיס וַאֲנִי הָאַחֲרוֹנוֹת שֶׁיְּכוֹלוֹת לְהִתְלוֹנֵן עַל גִּרְסַת הַמָּטוֹס. בִּזְכוּתָהּ, הֲרֵי, אֲנַחְנוּ מַצְלִיחוֹת לְהִתְפַּרְנֵס. וּבְכָל זֹאת, חוֹפֶשׁ הַבִּיטּוּי שָׁמוּר גַּם לְזַרְקוֹרִים, כִּי אִם לֹא נִיתָּן לָהֶם פִּתְחוֹן פֶּה, סוֹפָם שֶׁיְּחַדְּרוּ לְכָל פִּינָּה וְגוּמְחָה וִיחַשְּׂפוּ אוֹתָן לְאוֹר הַשֶּׁמֶשׁ. בַּגִּרְסָה הַשְּׁנִיָּיה, לְעוּמַּת זֹאת, יְגַשֵּׁשׁ הַזַּרְקוֹר אֶת דַּרְכּוֹ בַּחוּרִים אַפְלוּלִיִּים.
אָז הִנֵּה, רַבּוֹתַי, גִּרְסַת הַזַּרְקוֹר.
נַתְחִיל מִזֶּה שֶׁהַכְּפָר שֶׁלָּנוּ הוּא לֹא כְּפַר. שֶׁלֹּא כְּמוֹ אֶצְלֵנוּ, בְּ"כְּפַר" שַׁלְוָוה, כָּרִי דֶּשֶׁא וּפָרוֹת חוֹמוֹת וּלְטִיפוֹת הֵם חֵלֶק מֵהָעִסְקָה. בְּ"כְּפַר" מִתְגּוֹרְרִים אֲנָשִׁים הַדּוֹמִים זֶה לָזֶה בְּמַאֲוַויֵּיהֶם, וּבְדִיּוּק בִּשְׁבִיל אוֹתָם הַמַּאֲוַויִּים נִבְנָה בֵּית־עַם הַמְּאַכְלֵס אֲסֵפוֹת שֶׁכָּל תַּפְקִידָן הוּא לְהַחֲלִיט, בְּאוֹפֶן תַּרְבּוּתִי וְדֵמוֹקְרָטִי כַּמּוּבָן, מֵהֶם הַמַּאֲוַויִּים הַבּוֹעֲרִים בְּיוֹתֵר שֶׁעוֹמְדִים אֶצְלָם עַל הַפֶּרֶק.
נַמְשִׁיךְ מִזֶּה שֶׁהַדָּבָר הַיָּחִיד שֶׁכַּפְּרִי בַּמּוֹשָׁב שֶׁלָּנוּ הוּא הַשֵּׁם שֶׁלּוֹ, וְהוּא שִׁקְרִי כְּמוֹ כָּל הַשֵּׁמוֹת בָּעוֹלָם. כְּשֶׁלַּמּוֹשָׁב קוֹרְאִים מַעְלָה אַבְרַיִים, אוֹ בְּקִיצּוּר, אַבְרַיִים, הָיוּ בְּטוּחִים שֶׁשּׁוּם כְּנָפַיִים לֹא יִהְיוּ פֹּה. כִּי מְדוּבָּר בְּחוֹק טֶבַע: מִי שֶׁשּׁוֹאֵף אֶל הַטְּפָחוֹת יִזְכֶּה בְּשֵׁם מַסָּד.
עַל כָּל פָּנִים, עַל הַשֵּׁם אִי אֶפְשָׁר לְהִתְלוֹנֵן. הָיָה יָכוֹל לִהְיוֹת גָּרוּעַ יוֹתֵר. זֶה שֶׁהֵקִים אֶת הַמַּעְבָּרָה אֵי־אָז בִּשְׁנוֹת הַחֲמִישִּׁים, הָיָה עָלוּל לְהַשְׁאִיר אוֹתָנוּ בְּ"מַעֲלֶה זְמַנִּיּוֹת ג'", וְעִם הַשֵּׁם הַזֶּה הָיִינוּ נִתְקָעִים מִתַּחַת לָאַף שֶׁל הַקִּיבּוּץ וּבֵין הָרַגְלַיִים שֶׁל מִנְזַר אֶבֶן הָעֵזֶר אֲשֶׁר בְּעֵמֶק. וְאַגַּב, אִם מַזְכִּירִים אֶת הַמִּנְזָר וְהַקִּיבּוּץ, כְּדַאי לְצַיֵּין שֶׁאֲפִילּוּ גִּרְסַת הַזַּרְקוֹר הַמַּחְמִירָה לֹא יְכוֹלָה לְהִתְעַלֵּם מֵהָאֵלֵגַנְטִיּוּת שֶׁל קִימּוּרֵי הָאֶבֶן וְהַקְּשָׁתוֹת הַמְּחוּדָּדוֹת שֶׁל הַמִּנְזָר וּמִסִּבְלוֹ שֶׁל הַצָּלוּב שֶׁמְּטַפְטֵף דָּם פוֹטוֹגֵנִי. גַּם הַזַּרְקוֹר הַמַּחְמִיר בְּיוֹתֵר לֹא יִתְאַפֵּק וְיַעֲבִיר יָד עַל הַפָּרוֹת הַחוֹמוֹת וְהַלְּטִיפוֹת שֶׁל הַקִּיבּוּץ וְיִתְפַּעֵל מֵהַשְּׁבִילִים הַקְּטַנִּים שֶׁבָּהֶם מְקַרְקְשׁוֹת עֶגְלוֹת כְּבִיסָה.
הִנֵּה, תַּחַת אֲלוּמַּת הַזַּרְקוֹר מִתְקַפְּלִים כָּרִי הַדֶּשֶׁא וְהַפָּרוֹת מִתְאַדּוֹת, הוֹלְכוֹת לְגַרְגֵּר לָהֶן בְּמָקוֹם אַחֵר. הִנֵּה עוֹלֶה הַמָּסָךְ וְהַצִּירִים חוֹרְקִים צְוָוחָה מֵעַל הַמּוֹשָׁב שֶׁלָּנוּ. הַמָּסָךְ אֵינוֹ אֶלָּא וִילוֹן מְחוֹרָר וְהַצִּירִים אֵינָם אֶלָּא גְּבָבַת חֲלוּדָה בְּמִגְרָשׁוֹ שֶׁל מֹשֶׁה בַּרְזִלִּים. אֲלוּמַּת הָאוֹר מְמַהֶרֶת לְנַצֵּל חוֹר נוֹסָף בַּוִּוילוֹן וְלַחֲמוֹק מִשָּׁם אֶל בֵּיתוֹ שֶׁל חָבִיב הַמַּצִּית.
הַחֲרוּלִים וְהַחַרְדָּלִים שָׂחִים מְעַט, אַךְ לְאַחַר רֶגַע מְרִימִים רֹאשׁ לְאוֹת שֶׁהֵם כָּאן וּמַמְתִּינִים לְטֶקֶס הַהַדְלָקָה הַשְּׁנָתִי. מִשָּׁם מַמְשִׁיךְ הַזַּרְקוֹר — חוֹלֵף דֶּרֶךְ גַּן הַמִּשְׂחָקִים שֶׁכּוּלּוֹ פְּלַסְטִיק וְכָל הַמִּשְׁתַּמֵּשׁ בּוֹ לוֹקֶה בְּהֶתְקֵף זַעַם שֶׁל חַשְׁמַל סְטָטִי — וּמַגִּיעַ אֶל הַמַּכּוֹלֶת שֶׁל פְּרוֹסְפֵּר, הַמְּכוּנֶּה סוּכַּת דָּוִד הַנּוֹפֶלֶת.
אֵצֶל עַיִן רָעָה הוּא עוֹבֵר, דָּמוּם, אֶת מְשׂוּכַת שִׁדְרַת הַפֵּיגָם, וְכִמְעַט מִתְגַּלָּה בְּצִוְוחַת הָאֲוָוזִים שֶׁל בָּרוּךְ הַמְּעוּקָּל. לְרוֹעַ הַמַּזָּל, שׁוּם רוֹעַת אֲוָוזִים טוֹבַת מֶזֶג לֹא מוֹפִיעָה כְּדֵי לְהַצִּיל אֶת הַזַּרְקוֹר שֶׁלָּנוּ. בְּתוֹךְ הַבַּיִת, בְּמִיטָּתוֹ, מִזְדַּקֵּף בָּרוּךְ הַמְּעוּקָּל. פָּנָיו הֲלוּמוֹת שֵׁינָה וְהוּא מְמַלְמֵל, "תִּרְאוּ לָהֶם! תִּרְאוּ לָהֶם!" וּמִיָּד חוֹזֵר אֶל חֲלוֹמוֹתָיו הַמְּלֵאִים בְּחוֹתְמוֹת גּוּמִי, בַּמִּכְתָּבִים שֶׁמַּתְחִילִים ב"א.ג.נ" וּמִסְתַּיְּימִים בְּ"שָׁלֵם אֶת חוֹבְךָ מִיָּד!"
הַזַּרְקוֹר מְוַותֵּר עַל הַהִזְדַּמְּנוּת לִבְדּוֹק אֶת הֲרָרִי הַמִּכְתָּבִים הַמַּקִּיפִים אוֹתוֹ וּמוֹסִיף לְהִתְקַדֵּם. מֵסִיר כּוֹבַע דִּמְיוֹנִי לְיַד הַבַּיִת שֶׁל הַשָּׁרִיף וְחוֹצֶה אֶת שְׂדֵה הַבּוּר שֶׁבְּקָצֵהוּ. לְיַד מַעְגַּל דּוּדָאִים גָּדוֹל וְתַחַת שִׁיטָה מַכְחִילָה, קְבוּרָה סֶרַח בַּת אֲשֶׁר, קְדוֹשָׁה מְצוּיֶּנֶת, פַּטְרוֹנִית שֶׁל מְסַדְּרִים רַבִּים, שֶׁלְּאוֹרֶךְ הַהִיסְטוֹרְיָה גִּילְּתָה גְּמִישׁוּת מוּפְלָאָה בִּשְׁלַל מַעַבְרֵי דִּירָה שֶׁהֵחֵלּוּ אִי־שָׁם בְּאֵזוֹר הִיבּוֹק, הִמְשִׁיכוּ עַד לְמָרוֹקוֹ הַבַּרְבָּרִית וְהִסְתַּיְּימוּ בְּאַבְרַיִים, נָכוֹן לְאַרְבָּעִים הַשָּׁנִים הָאַחֲרוֹנוֹת.
הַזַּרְקוֹר מְגַלֶּה שֶׁצִּיּוּן קֶבֶר רָאוּי לִשְׁמוֹ אֵין, אֲבָל חֲתִיכַת סֶלַע אוּמְלָלָה, שֶׁבַּמִּקְרֶה הָיְתָה שָׁם כְּשֶׁהִגִּיעוּ הָעוֹלִים לְהִתְיַישֵּׁב פֹּה, דַּוְוקָא יֵשׁ. חֲתִיכַת הַסֶּלַע מְכוּסֶּה בְּשִׁכְבַת דּוֹנַג שֶׁעוֹבָיֶיהָ אֵינוֹ פָּחוֹת מֵעוֹבִי אֱמוּנָתָם שֶׁל אַנְשֵׁי אַבְרַיִים. נִמְצָא פֹּה רִיכּוּז הַדּוּדָאִים "הַגָּדוֹל בְּיוֹתֵר בִּתְפוּצָה הַדְּרוֹמִית שֶׁל הַמִּזְרָח הַתִּיכוֹן", כְּפִי שֶׁטּוֹעֶנֶת אֲגוּדַּת הַדּוּדָאִים, וְהוּא מֵעִיד עַל פְּעַלְתָּנוּתָהּ הַרְבֵּה שֶׁל סֶרַח בִּתְחוּם הַמִּין וְהַפּוֹרִיּוּת.
הַזַּרְקוֹר נִמְלַט מִשְּׂדֵה הַפִּרְיוֹן וּפוֹלֵשׁ כָּעֵת אֶל חַלּוֹנוֹת הַבָּתִּים, אֶל הָאֲנָשִׁים שֶׁנִּרְאִים נְתוּנִים בְּעִיצּוּמָהּ שֶׁל שְׁנַת הַמָּוֶות. הִנֵּה יְשֵׁנִים כּוּלָּם: יָשֵׁן לוֹ מֹשֶׁה בַּרְזִלִּים. יֶשְׁנָהּ מִכִּשְׂפַת הַמָּוֶות. יָשַׁן זוּג הָרַבָּנִים. יָשֵׁן חָבִיב הַמַּצִּית. יָשֵׁן פְּרוֹסְפֵּר וְחוֹלֵם עַל מַכּוֹלֶת חֲדָשָׁה. יֶשְׁנָהּ רֶשֶׁל הַיָּפָה, וְאַף עַיִן רָעָה יָשֵׁן, עֵינוֹ הָאַחַת עֲצוּמָה וְהָאַחֶרֶת מְעַפְעֶפֶת כְּלַפֵּי הַתִּקְרָה וּמַרְתִּיעָה אֶת אֲלוּמַּת הַזַּרְקוֹר שֶׁלָּנוּ.
מְעוּרְפָּל וּמְקוּלָּל מַגִּיעַ הַזַּרְקוֹר אֶל בֵּית הַמְּיַילֶּדֶת שֶׁלָּנוּ וּמְנַסֶּה לַחְדּוֹר בְּעַד הַחַלּוֹן הַצַּר. יֵשׁ בִּפְנִים הִתְרַחֲשׁוּת כָּלְשֶׁהִי. הוּא מִשְׁתַּהֶה מְעַט, מְנַסֶּה לִקְרוֹעַ אֶת מַעֲטֵה הָאַפְלוּלִית וּלְפַעְנֵחַ אֶת הַהִתְרַחֲשׁוּת, וְנֶחְרַד מֵרַעַשׁ שֶׁהוֹלֵךְ וּמִתְגַּלְגֵּל לְעֶבְרוֹ. מוּכֶּה־שַׁגַּעַת הוּא שׁוֹלֵחַ אֲלוּמוֹת מְהַבְהֲבוֹת לְכָל עֵבֶר. הָרַעַשׁ הוֹלֵךְ וְגוֹבֵר וּמִתְגַּלֶּה בִּדְמוּתָהּ שֶׁל רַכֶּבֶת הַמִּתְקַדֶּמֶת בִּכְבֵדוּת לְאִי־שָׁם. קְרוֹנוֹת־קְרוֹנוֹת מְכוֹעָרִים, הַנִּרְאִים כְּמוֹ פַּחֵי צְפַרְדֵּעַ צְבוּעִים בְּבוֹרְדּוֹ, נִמְשָׁכִים אַחֲרֵי הַקַּטָּר רַע הַמֶּזֶג. בּוֹאָהּ שֶׁל הָרַכֶּבֶת מַבְרִיחַ אֶת הַזַּרְקוֹר, וְהוּא מְמַהֵר לְצַמְצֵם אֶת אֲלוּמָּתוֹ. בְּשָׁעָה שֶׁחֶלְקִיקֵי מַחְצָבִים עָפִים אֶל הַכְּפָר, הוּא כָּבֶה.
הִנֵּה, הִנֵּה הַוִּוילוֹן הַמְּכוֹעָר נוֹפֵל בְּרַעַשׁ חוֹרְקָנִי עַל בָּמַת שְׂדֵה הַבּוּר שֶׁל הַמּוֹשָׁב הַצִּבְעוֹנִי שֶׁלָּנוּ. הִנֵּה, צוֹוְחִים הַצִּירִים. הִנֵּה, הֵדֵי מְחִיאוֹת הַכַּפַּיִים שֶׁל הַקָּהָל הַלֹּא־נוֹכֵחַ לֹא נִשְׁמָעִים.
עוֹד וְעוֹד מִתְרַחֵק הַזַּרְקוֹר מֵהַלֹּא־כְּפָר שֶׁלָּנוּ. הַיְּקוּם מֵקִיץ וּפַעֲמוֹן הַכְּנֵסִיָּיה מַזְמִין לְמִיסַּת הַבּוֹקֶר.
שֶׁמֶשׁ קְשׁוּחָה, כְּתוּמָּה וִישִׁירָה מְאִירָה אֶת הַמּוֹשָׁב שֶׁלָּנוּ וְחוֹדֶרֶת דֶּרֶךְ עוֹרָם שֶׁל הָאֲנָשִׁים הַצִּבְעוֹנִיִּים. כּוּלָּם מִתְעוֹרְרִים מֵהַשֵּׁינָה הַחֲמוּצָה שֶׁלָּהֶם.




https://www.shortstoryproject.com/he/story/%d7%94%d7%9e%d7%98%d7%95%d7%a1/
#הוּמוֹרִיסְטִי#יִשְׂרְאֵלִי#סָאטִירָה#שָׁנוּן