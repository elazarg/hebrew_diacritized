יוֹם אֶחָד, כְּשֶׁהָיִיתִי בֶּן תֵּשַׁע אוֹ עֶשֶׂר, שָׁלַח אוֹתִי דּוֹדִי עִם הַדּוֹאַר שֶׁל חֲנוּת הַהַלְבָּשָׁה שֶׁלּוֹ וְשֶׁל אָבִי בָּעִיר הַתַּחְתִּית שֶׁל חֵיפָה. אֲנִי לֹא בָּטוּחַ אִם זֶה הָיָה רַעְיוֹן שֶׁלִּי, אוֹ רַעְיוֹן שֶׁלּוֹ שֶׁאֵלֵךְ לְבַד, לְלֹא לִיוּוּי מְבוּגָּר.
הָלַכְתִּי מֵרְחוֹב כְּיָאט יָשָׁר אֶל תּוֹךְ רְחוֹב הָעַצְמָאוּת, וּפָנִיתִי יָמִינָה לְכִיוּוּן הַכְּבִישׁ הַמּוֹבִיל אֶל הַקְּרָיוֹת. זָכַרְתִּי שֶׁאִי שָׁם מִסְתַּתֵּר לוֹ בִּנְיַין דּוֹאַר עֲנָק. הִגַּעְתִּי עַד לְבֵית הַחֲרוֹשֶׁת שֶׁל דּוֹבֵק וְאָז גִּילִּיתִי שֶׁטָּעִיתִי וּבְעֶצֶם אנל'א יוֹדֵעַ אֵיפֹה נִמְצָא בִּנְיַין הַדּוֹאַר. בַּדֶּרֶךְ חֲזָרָה הָלַכְתִּי לְאַט יוֹתֵר, כִּי הִתְבַּיַּישְׁתִּי שֶׁלֹּא זָכַרְתִּי אֶת הַדֶּרֶךְ. עַד שֶׁהִגַּעְתִּי לְפַתֵּחַ הַחֲנוּת, הַפְּנִים שֶׁלִּי לֹא הָיוּ אֶלָּא קוֹלוֹת הִתְיַיפְּחוּת וּמְשִׁיכַת אַף.
הַדּוֹד שֶׁלִּי כָּעַס עָלַי, שֶׁלֹּא שָׁלַחְתִּי אֶת הַדּוֹאַר. אוּלַי מִשּׁוּם שֶׁלְּאֶחָיו נוֹלַד בֶּן, וְלוּ הָיוּ רַק בָּנוֹת וּבַתְּקוּפָה הַהִיא הַבֵּן הוּא זֶה שֶׁשָּׁמַר עַל שֵׁם הַמִּשְׁפָּחָה, שֶׁלֹּא כְּמוֹ בִּתְקוּפָתֵנוּ, שֶׁבָּהּ הַמָּסוֹרֶת הוֹלִידָה מָסוֹרוֹת חֲדָשׁוֹת. אוּלַי בְּתוֹךְ תּוֹכוֹ הוּא זָעַם עַל הָאִישִׁיּוּת הַמְּעוֹפֶפֶת שֶׁלִּי, אַלְפֵי עֲפִיפוֹנִים צִבְעוֹנִיִּים שֶׁמְּכַסִּים אֶת הַשָּׁמַיִים הַמְּזוֹהָמִים בְּסֵירָחוֹן שֶׁל בָּתֵּי הַזִּיקּוּק; אוּלַי הוּא שָׁאַל אֶת עַצְמוֹ, אֵיךְ הוּא בֶּטַח בְּלֹא יוּצְלַח שֶׁכְּמוֹתִי. הִבַּטְתִּי בִּפְנִים הַמַּרְצִינוֹת שֶׁלּוֹ, דּוֹמוֹת לְפָנָיו שֶׁל אָבִי, אַךְ יוֹתֵר מְלֵאוֹת, וְהַקְּמָטִים יוֹתֵר עֲמוּקִּים, וּמַמָּשׁ הִתְבַּיַּישְׁתִּי.
אַחֲרֵי שֶׁנִּנְזַפְתִּי עַל שֶׁלֹּא הֵבֵאתִי אֶת הַמִּכְתָּב לְיַעֲדוֹ, עָלִיתִי לְמַעְלָה לַיָּצִיעַ שֶׁל הַחֲנוּת, מִין מַחְסָן עֵץ כֵּהֶה וּמְאוּבָּק. שָׁם חִיכִּיתִי לַאֲבִי שֶׁיַּגִּיעַ, לְחַפֵּשׂ אֶצְלוֹ קְצָת רַחֲמִים. הִבַּטְתִּי בַּתִּקְרָה הַגְּבוֹהָה. עַכְּבִישֵׁי עֲנָק טוֹוּ קוֹרִים אַדִּירִים, אַךְ בִּמְקוֹם לִתְפּוֹס חֲרָקִים, רַק אָבָק נֶעֱרַם עֲלֵיהֶם. הָיִיתִי מוּקָּף בְּמַתְלֵי בְּגָדִים בּוֹדְדִים, בְּסִיכּוֹת שׁוּלְחָן שֶׁנָּהַגְתִּי לְשַׁדֵּךְ בְּאוֹפֶן בִּלְתִּי אֶפְשָׁרִי לְשׁוּלְחַן הָעֵץ הַמְּחוּסְפָּס. מֵאֲחוֹרֵי עֶמְדָּה שׁוּרָה שֶׁל אַרְגְּזֵי בְּגָדִים שֶׁלֹּא נִקְנוּ וְחִיכּוּ לְהִישָּׁלַח בַּחֲזָרָה לַסַּפָּקִים. הִתְחַבֵּאתִי בַּחוֹשֶׁךְ שֶׁל הַיָּצִיעַ, שֶׁנִּסְתַּר מֵהַלָּקוֹחוֹת.
אָבִי נִכְנַס לַחֲנוּת, וְרַצְתִּי לְמַטָּה לְסַפֵּר לוֹ מָה שֶׁקָּרָה, וְנָפַלְתִּי בַּמַּדְרֵגוֹת וְנִקְרְעָה לִי הַזְּרוֹעַ מִמַּסְמֵר חָלוּד. אָבִי הָיָה חֲסַר אוֹנִים מוּל זֶרֶם הַדָּם וּמִיָּד הִזְמִין אַמְבּוּלַנְס. דּוֹדִי אָמַר לוֹ, "נוּ, אָמַרְתִּי לְךָ, הַיֶּלֶד שֶׁלְּךָ צָרִיךְ לְהַפְסִיק לְרַחֵף כְּמוֹ עֲפִיפוֹן." וּמֵאָז אֲנִי הוֹלֵךְ עִם צַלֶּקֶת בַּיָּד שְׂמֹאל, שֶׁנִּרְאֵית כְּמוֹ סִירָה, עַל הַיָּד הַכּוֹתֶבֶת שֶׁלִּי, שֶׁלֹּא מַפְסִיקָה לְרַחֵף וְלַחֲלוֹם.
עָבְרוּ הַשָּׁנִים, הָעִיר הַתַּחְתִּית הִתְיַיבְּשָׁה מִלָּקוֹחוֹת, הֵם עָבְרוּ לַקַּנְיוֹנִים וְאָבִי וְאָחִיו פָּשְׁטוּ אֶת הָרֶגֶל. הַדָּבָר הַיָּחִיד שֶׁהָעִירִיָּיה עָשְׂתָה בָּעִיר הַתַּחְתִּית הוּא לְהַצִּיעַ אֶת הַחֲנוּיוֹת הָרֵיקוֹת בְּתוֹר סְטוּדְיוֹ לְאָמָּנִים מִתֵּל אָבִיב. וְכָךְ, יוֹם אֶחָד מָצָאתִי אֶת עַצְמִי חוֹגֵג עִם חֲבֵרַיי הַתֵּל אֲבִיבִיִּים בְּתַעֲרוּכָה שֶׁל כְּתַב הָעֵת "מֵעֵין", מַמָּשׁ לְיַד קֶבֶר הַחֲנוּת שֶׁל סָבִי וּבָנָיו. הַחֲנוּת הָרֵיקָה עָמְדָה כְּמוֹ מַצָּבָהּ לְיָמִים שֶׁלֹּא יַחְזְרוּ (לְעִיתִּים אֲנִי חוֹשֵׁב שֶׁזֹּאת הָיְיתָה הַנְּקָמָה שֶׁל הַזְּמַנִּים בַּבַּנְק, שֶׁקָּנָה אֶת הַחֲנוּת בִּמְחִיר רִיצְפָּה). הַחֲבֵרִים הַתֵּל אֲבִיבִים לֹא יָדְעוּ דָּבָר עַל בֵּית הַקְּבָרוֹת שֶׁל הַחֲנוּיוֹת שֶׁהִקִּיף אוֹתָם. רַק אֲנִי עָמַדְתִּי וְשָׁתַקְתִּי וְלֹא אָמַרְתִּי מִילָּה.
הַיּוֹם אֲנִי יוֹדֵעַ שֶׁיֵּשׁ אֵיזֶה בִּנְיַין דּוֹאַר עֲנָק בִּקְצֵה רְחוֹב הָעַצְמָאוּת, הֶעָמוּס יַמָּאִים שֶׁמּוֹכְרִים דִּבְרֵי סִידְקִית. בְּתוֹךְ בֵּית הַדּוֹאַר הַזֶּה מְחַכֶּה לַיֶּלֶד הַקָּטָן צִי שֶׁל דַּוּוֹרִים וְדַוּוֹרִיּוֹת וְאֶחָד מֵהֶם לְפָחוֹת פּוֹנֶה אֵלַי בְּחִיּוּךְ וּמַצִּיעַ אֶת עֶזְרָתוֹ כְּשֶׁאֲנִי הוֹלֵךְ לְאִיבּוּד. בִּנְיַין הַדּוֹאַר הֶעָצוּם וְהַמִּסְתּוֹרִי מִתְרַחֵב לְלֹא הֶפְסֵק, מֵעַל לְכָל קְנֵה מִידָּה אֱנוֹשִׁי, הַחֲדָרִים שֶׁלּוֹ גְּרַנְדְּיוֹזִיִּים, מְעוּצָּבִים בְּעִיצּוּבִים חַדְשָׁנִיִּים, מִשְׁתַּנִּים בְּלִי הַפְסָקָה. כָּךְ שֶׁאִי אֶפְשָׁר לְפַסְפֵס אוֹתוֹ. מִתּוֹךְ קְרָבָיו נִשְׁלָחִים אֵינְסוֹף עֲפִיפוֹנִים בְּצוּרַת מַעֲטָפוֹת רֵיקוֹת.
וְעַכְשָׁיו אֲנִי מוֹפִיעַ לְצַד דּוֹדִי בַּחֲנוּת הַבְּגָדִים עִם הַתִּקְרוֹת הַגְּבוֹהוֹת, "אַתָּה טוֹעֶה, מוּתָּר לַיֶּלֶד לְרַחֵף כְּמוֹ עֲפִיפוֹן," אֲנִי מִתְעָרֵב וְאוֹמֵר לוֹ.
"מִי אַתָּה?" הוּא סוֹקֵר אֶת בְּגָדַיי בְּהַפְתָּעָה.
"אֲנִי חָבֵר שֶׁל הַיֶּלֶד הַזֶּה, כְּבָר שְׁלוֹשִׁים שָׁנָה." אֲנִי מְלַטֵּף אֶת הָרֹאשׁ הַמְּתוּלְתָּל שֶׁל הַיֶּלֶד הַזֶּה, שֶׁהוּא אֲנִי.
"תִּרְאֶה, אֲנִי מֵבִין שֶׁאַתָּה כּוֹעֵס, אֲבָל הַיֶּלֶד הִשְׁתּוֹלֵל וּבִגְלַל זֶה הוּא נֶחְתַּךְ, וּמִישֶׁהוּ צָרִיךְ לָשִׂים גְּבוּל בָּרוּר בֵּין מָה מוּתָּר לַעֲשׂוֹת, וּמָה אָסוּר."
"אִם לֹא הָיִיתָ נוֹזֵף בּוֹ, הוּא לֹא הָיָה נִמְתָּח כְּמוֹ קְפִיץ וּמִשְׁתּוֹלֵל כְּשֶׁאָבִיו מַגִּיעַ." אֲנִי מַבִּיט עוֹד פַּעַם בַּחֲנוּת הַזֹּאת, שֶׁבָּהּ הֶעֱבַרְתִּי אֶת יַלְדוּתִי וּבֵין כְּתָלֶיהָ אִימִּי הִכִּירָה אֶת אָבִי.
"אֵיךְ יָכוֹלְתִּי לָדַעַת?" דּוֹדִי לוֹקֵחַ כַּמָּה שְׁאִיפוֹת אַחֲרוֹנוֹת וְזוֹרֵק אֶת הַסִּיגַרְיָה אֶל מֵעֵבֶר לַמִּדְרָכָה בְּמִפְתַּן הַחֲנוּת. מְכוֹנִית פִיאָט "רִיתְמוּ" אֲדוּמָּה עִם שְׂרִיטָה עָבֶה בַּצַּד עוֹבֶרֶת וּמוֹעֶכֶת אֶת בְּדַל הַסִּיגַרְיָה.
"הָיִיתָ צָרִיךְ לְעוֹדֵד אוֹתוֹ לַחֲלוֹם עוֹד יוֹתֵר, וּלְצַיֵּיר בְּעַצְמְךָ אֶת הַמַּפָּה הָאַגָּדִית שֶׁבָּהּ מִסְתַּתֵּר בִּנְיַין הַדּוֹאַר הָעֲנָק, שֶׁרַק יְלָדִים יוֹדְעִים אֶת הַכְּנִיסָה אֵלָיו." הַיֶּלֶד מַבִּיט בִּי וּמַסְכִּים אִיתִּי.
"לָמָּה לִי?" אָח שֶׁל אָבִי שׁוֹאֵל בְּמַבָּט רְצִינִי וְחוֹזֵר לְתוֹךְ הַחֲנוּת.
"כִּי אוּלַי, עֶשְׂרוֹת שָׁנִים אַחֲרֵי זֶה, הוּא הָיָה כּוֹתֵב לְךָ שִׁיר אַהֲבָה." אֲנִי שָׁם לֵב שְׁדוּדֵי מֵעוֹלָם לֹא זָכָה לִשְׁמוֹעַ עַל הַקַּרְיֵירָה שֶׁלִּי כְּכוֹתֵב.
"תִּרְאֶה, כָּל הַחַיִּים חִינְּכוּ אוֹתָנוּ לַחֲשׁוֹב שֶׁאָסוּר לַחֲלוֹם." דּוּדִי עוֹקֵף אֶת הַשּׁוּלְחָן כְּדֵי לְהִתְיַישֵּׁב לְיַד הַקּוּפָּה.
"וְעַכְשָׁיו כְּשֶׁאַתָּה יוֹדֵעַ..." אֲנִי מַבִּיט בַּזְּכוּכִית הַשְּׁקוּפָה שֶׁל הַשּׁוּלְחָן לְיַד הַקּוּפָּה. מִתַּחַת לַזְּכוּכִית הֶעָבֶה נָחוֹת לָהֶן גְּלוּיוֹת מִמְּקוֹמוֹת שׁוֹנִים, שֶׁהוֹרַיי וּמִשְׁפַּחַת דּוֹדִי טִיְּילוּ בָּהֶם. חֵלֶק מֵהַתְּמוּנוֹת נַעֲשׂוּ אֲדוּמּוֹת, חוֹמוֹת וְהִתְבַּלּוּ עִם הַזְּמַן.
"אֲדוֹנִי, אִם זֶה יַעֲזוֹר, אֲנִי מַבְטִיחַ לֹא לִצְעוֹק יוֹתֵר עַל הַיֶּלֶד, וּלְעוֹדֵד אוֹתוֹ לַחֲלוֹם יוֹתֵר." דּוֹדִי מוֹצִיא מִקִּרְבּוֹ מִילִּים שֶׁלֹּא הֶאֱמַנְתִּי שֶׁיַּגִּיד לִי.
"תּוֹדָה רַבָּה. אֲנִי מַעֲרִיךְ אֶת זֶה מְאוֹד." אֲנִי מְסַמֵּן לָאוֹתִיּוֹת לָקַחַת אוֹתִי בַּחֲזָרָה לְעָתִיד. 




https://www.shortstoryproject.com/he/story/%d7%96%d7%9b%d7%a8%d7%95%d7%a0%d7%95%d7%aa-%d7%9e%d7%97%d7%99%d7%a4%d7%94/
#הִתְבַּגְּרוּת#יִשְׂרְאֵלִי#כְּתִיבָה#מִשְׁפָּחָה