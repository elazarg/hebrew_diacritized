"סוֹנְיָה, כַּמָּה אֶפְשָׁר? כַּמָּה שְׂמָלוֹת קְצָרוֹת בְּדוּגְמַת אֲפוּנִים אַתְּ צְרִיכָה?"
"סוֹנְיָה, הִתְפַּלַּלְתָּ כְּבָר?"
"סוֹנְיָה, אֵיךְ אֶפְשָׁר לִשְׁמוֹעַ אֶת הַפָאשִׁיסְטִים הָאֵלֶּה?"
"סוֹנְיָה, כְּבָר קָרָאתָ אֶת שָׁלוֹם עֲלֵיכֶם?"
"סוֹנְיָה, מָה אַתְּ אוֹכֶלֶת? זֶה לֹא כְּשַׂר!"
"סָבְתָא, אֲנִי אוֹהֶבֶת אֶת הָאֲפוּנָה שֶׁלִּי עָלַי, לֹא בְּתוֹכִי."
"אֲבָל כַּמָּה אֶפְשָׁר? נִמְאַס כְּבָר!"
"אֲבָל אֵלֶּה וַאגְנֶר וּבָאךְ! הֵם לֹא הָיוּ פָאשִׁיסְטִים. זֹאת לֹא אַשְׁמָתָם שֶׁהֵם נוֹלְדוּ גֶּרְמָנִים וְלֹא יְהוּדִים."
"זֶה עַל אַהֲבָה, וַאֲנִי עוֹד לֹא מַכִּירָה אֶת זֶה. לֹא בָּרוּר לִי מָה הוּא כּוֹתֵב שָׁם."
"סבתא'לה, אֲבָל זֶה טָעִים כָּל כָּךְ!"
אֲנִי – סוֹנְיָה, וְסַבְתָּא שֶׁלִּי – גִּיטְל יקובלבנה, גָּרוֹת יַחַד בְּדִירָה קוֹמוּנָלִית בְּאוֹדֵסָה. אֲנִי בַּת חֲמֵשׁ-עֶשְׂרֵה, אֲנִי לוֹמֶדֶת לְנַגֵּן בְּתוּפִּים, וְסַבְתָּא חוֹשֶׁבֶת – שֶׁבִּפְסַנְתֵּר. יֵשׁ לִי שֵׂיעָר בָּהִיר דָּלִיל וְעֵינַיִים כְּחוּלּוֹת. בִּתְעוּדַת הַזֶּהוּת כָּתוּב "יְהוּדִיָּה", אֲבָל בְּאוֹדֵיסָה מַחֲשִׁיבִים אוֹתִי לְבִתּוֹ הַלֹּא חוּקִּית שֶׁל אֵיזֶה גֶּרְמָנִי שֶׁחַי כָּאן לִפְנֵי יוֹתֵר מֵרֶבַע מֵאָה.
אִלְמָלֵא הַסְּעִיף בִּתְעוּדַת הַזֶּהוּת, סֵפֶר הַתּוֹרָה שֶׁסָּבָתִי נָתְנָה לִי בְּמַתָּנָה בְּיוֹם הוּלֶּדֶת שָׁלוֹשׁ, מַדְּפֵי הַסְּפָרִים הָעֲמוּסִים בְּשָׁלוֹם עֲלֵיכֶם, בִּיקּוּרִים בְּבָתֵּי כְּנֶסֶת וְהַדְלָקַת נֵרוֹת שַׁבָּת, הָיִיתִי חוֹשֶׁבֶת שֶׁאֲנִי גֶּרְמַנְיָה, אֲבָל הוֹדוֹת לָהֶם אֲנִי לֹא חוֹשֶׁבֶת שֶׁגֶּרְמַנְיָה זֹאת אֲנִי.
בַּכִּיתָּה שֶׁלִּי יֵשׁ יֶלֶד אֶחָד, גַּם הוּא יְהוּדִי. אֲנִי לֹא סוֹבֶלֶת אוֹתוֹ. לְעִתִּים קְרוֹבוֹת הוּא זוֹרֵק חוֹל לְתוֹךְ הַתִּיק שֶׁלִּי, מִרְיָם לִי אֶת הַשִּׂמְלָה וְשׁוֹתָה לִי אֶת הַלִּפְתָּן בַּחֲדַר הָאוֹכֶל. אֲבָל כְּשֶׁקּוֹרְאִים לִזְ'נֶיהָ זֵ'ידָה (זֶה שֵׁם הַמִּשְׁפָּחָה שֶׁלּוֹ, בְּמֵילְעַל) "זִ'יד" בְּמִלְּרַע, אֲנִי הוֹלֶכֶת מַכּוֹת בִּשְׁבִילוֹ. אֲנִי בִּכְלָל לֹא יוֹדַעַת לָלֶכֶת מַכּוֹת, אֲבָל אֲנִי הוֹלֶכֶת – מִשּׁוּם שֶׁסָּבְתָא שֶׁלִּי אוֹמֶרֶת שֶׁבְּדִיּוּק בִּגְלַל זֶה הִתְחִילָה הַמִּלְחָמָה עִם הַנָּאצִים – אֵיזֶה גּוֹלֶם קָרָא לִיהוּדִי זִ'יד, וְאַף אֶחָד לֹא שָׁם לֵב, עָשׂוּ אֶת עַצְמָם שֶׁלֹּא שָׂמוּ לֵב. אֲבָל אֲנִי לֹא רוֹצָה מִלְחָמָה. אֲנִי רוֹצֶה לִחְיוֹת. רוֹצֶה לָלֶכֶת לִרְקוֹד. וְלָשִׂים בּוֹשֶׂם. לִלְמוֹד לָלֶכֶת עַל עֲקֵבִים. וּלְהִתְנַשֵּׁק. רוֹצֶה לִלְמוֹד לְהִתְנַשֵּׁק.
לִפְנֵי שָׁבוּעַ הֵבִיאָה מֵאִשָּׁה קוֹלוֹרְדוֹבָה שְׁאֵלוֹן "בָּחַן אֶת עַצְמְךָ" לְכִיתָּה. אַתֶּם יוֹדְעִים, עִם שְׁאֵלוֹת מֵהַסּוּג שֶׁל "שַׂחְקָן אָהוּב?", "צֶבַע אָהוּב?", "אֶת מִי אֶת/ה אוֹהֵב/ת?". הִיא נָתְנָה לִי לְמַלֵּא אוֹתוֹ, אַחַת הַשְּׁאֵלוֹת שָׁם הָיְתָה: "מָתַי הִתְנַשַּׁקְתָּ בַּפַּעַם הָרִאשׁוֹנָה?" הִסְתַּכַּלְתִּי בִּתְשׁוּבוֹת שֶׁל הַיְּלָדוֹת הָאֲחֵרוֹת – כּוּלָּן כָּתְבוּ: "מִזְּמַן!", "לִפְנֵי שָׁנָה", "בְּגִיל 12". וַאֲנִי הֲרֵי עוֹד לֹא הִתְנַשַּׁקְתִּי. תָּאֲרוּ לְעַצְמְכֶם! לֹא הִתְנַשַּׁקְתִּי אַף פַּעַם, וַאֲנִי כָּל כָּךְ מִתְבַּיֶּישֶׁת. אַתֶּם לֹא יְכוֹלִים לְדַמְיֵין לְעַצְמְכֶם כַּמָּה אֲנִי מִתְבַּיֶּישֶׁת. יוֹדְעִים מָה מוּזָר? שֶׁבְּזֶה שֶׁאֲנִי לֹא יוֹדַעַת לְבַשֵּׁל, לְהַפְעִיל מְכוֹנַת כְּבִיסָה, לֹא יוֹדַעַת אַנְגְּלִית – אֲנִי לֹא מִתְבַּיֶּישֶׁת. וּבָזֶה שֶׁטֶּרֶם הִתְנַשַּׁקְתִּי... בְּזֶה אֲנִי מִתְבַּיֶּישֶׁת מְאוֹד. מְאוֹד. אָז כְּדֵי לַחֲסוֹךְ לִי בּוּשׁוֹת, עָנִיתִי בִּשְׁאֵלוֹן: "בְּגִיל 11". מָה יֵשׁ? שֶׁיְּקַנְאוּ כּוּלָּם. גַּם כָּכָה אַף אֶחָד לֹא יְגַלֶּה אֶת הָאֱמֶת.
סָבְתָא שֶׁלִּי אוֹמֶרֶת שֶׁצָּרִיךְ לְהִתְנַשֵּׁק עִם מִי שֶׁאַתְּ חוֹשֶׁבֶת שֶׁתִּחְיִי אִיתּוֹ כָּל הַחַיִּים. "אִם אַתְּ חוֹשֶׁבֶת שֶׁתִּחְיִי כָּל הַחַיִּים עִם פַּדְקָה, אָז תִּתְנַשְּׁקִי אִיתּוֹ", אוֹמֶרֶת לִי סָבְתָא. עַל אֵיזֶה פַּדְקָה סָבְתָא מְדַבֶּרֶת, אֵין לִי מוּשָּׂג. אֲנִי לֹא מַכִּירָה שׁוּם פַדְקָה, אֲבָל מְאוֹד רוֹצֶה לְהִתְנַשֵּׁק. אֵיךְ זֶה – לְהִתְנַשֵּׁק?
לִפְנֵי הַשֵּׁינָה, כְּשֶׁאֲנִי מִתְפַּלֶּלֶת, אֲנִי לֹא מְדַקְלֶמֶת אֶת הַתְּפִילּוֹת הַמְּשַׁעְמְמוֹת שֶׁסָּבְתָא לִימְּדָה אוֹתִי, אֲנִי פָּשׁוּט מְדַבֶּרֶת עִם הָאֱלוֹהִים. אֲנִי מְבַקֶּשֶׁת מִמֶּנּוּ שֶׁאֶפְגּוֹשׁ כְּבָר אֶת מִי שֶׁאָחִיהָ אִיתּוֹ כָּל חַיֵּי, וְאָז אוֹכֶל לְהִתְנַשֵּׁק אִיתּוֹ. אֲפִילּוּ בְּנוֹכוֹחוֹת סָבְתָא. אֱלוֹהִים זֶה דָּבָר טוֹב. אֲפִילּוּ אִם הוּא לֹא קַיָּים. אֲבָל אַף אֶחָד הֲרֵי לֹא יוֹדֵעַ בְּוַודָּאוּת. מִי שֶׁיֵּשׁ לוֹ אֱלוֹהִים – לֹא יִהְיֶה בּוֹדֵד לְעוֹלָם. אִם יֵשׁ לְךָ אוֹתוֹ, אָז יֵשׁ עִם מִי לְדַבֵּר. אֶפְשָׁר אֲפִילּוּ לְדַמְיֵין, שֶׁאֱלוֹהִים עוֹנֶה לְךָ. לִי אֵין חֲבֵרִים. יֵשׁ יְלָדִים שֶׁאֲנִי מְדַבֶּרֶת אִיתָּם, אֲנַחְנוּ הוֹלְכִים לְקוֹלְנוֹעַ, לְחוֹף הַיָּם בַּקַּיִץ. יֵשׁ לִי חֲבֵרוֹת, אֲנִי מְדַבֶּרֶת אֵיתָן עַל מְשָׁחוֹת נֶגֶד פִּצְעֵי בַּגְרוּת, אֲבָל חָבֵר אֲמִיתִּי אֵין לִי. מִישֶׁהוּ שֶׁהָיִיתִי יְכוֹלָה לְשַׁתֵּף אוֹתוֹ בְּכוֹל. אֶת כָּל זֶה אֲנִי שׁוֹמֶרֶת בִּפְנִים. סָבְתָא אוֹמֶרֶת שֶׁאֲנִי אָדָם סָגוּר. מִפְּנֵי אֲנָשִׁים מְסוּיָּמִים אֲנִי נִסְגֶּרֶת כְּדֵי לֹא לִפְגּוֹעַ בָּהֶם. מֵאֲחֵרִים אֲנִי נִסְגֶּרֶת כְּדֵי לֹא לְהִיפָּגַע בְּעַצְמִי. וְכָל עוֹד יֵשׁ לִי אֶת אֱלוֹהִים, כָּכָה זֶה יִימָּשֵׁךְ. אֲנִי מְשַׁתֶּפֶת בְּסוֹדוֹתַיי אוֹתוֹ וְרַק אוֹתוֹ.
בַּדִּירָה הַקּוֹמוּנָלִית שֶׁלָּנוּ יֵשׁ חֲמִישָּׁה חֲדָרִים, מִטְבָּח אֶחָד, שְׁלוֹשָׁה תַּנּוּרִים, בֵּית שִׁימּוּשׁ אֶחָד וּמִקְלַחַת יְשֵׁנָה שֶׁכָּל הַזְּמַן מִתְקַלְקֶלֶת. הַתּוֹר לְבֵית הַשִּׁימּוּשׁ מִשְׁתַּוֶּוה רַק לָתוּר לַמַּכּוֹלֶת מֵעֵבֶר לַפִּינָּה עַל הַבּוֹקֶר, כְּשֶׁמְּבִיאִים לֶחֶם טָרִי. מֵיטַב הַסִּפְרוּת הָעוֹלָמִית אֲצוּרָה בְּבֵית הַשִּׁימּוּשׁ שֶׁלָּנוּ. הֵחֵל בְּהוֹגוֹ וְכַלֵּה בְּדוֹסְטוֹיֶבְסְקִי. אֲבָל יוֹתֵר מִכּוֹל, הַשְּׁכֵנִים שֶׁלָּנוּ אוֹהֲבִים אֶת הַסִּיפּוּרִים שֶׁל צֵ'כוֹב.
"הֲבֶן אָדָם יָדַע לִכְתּוֹב, לֹא לְבָנִים כְּמוֹ אֵצֶל טוֹלְסְטוֹי, אֶלָּא אֲבָנִים בְּגוֹדֶל סָבִיר – שִׁגְרַת בּוֹקֶר, וְרָאָה הַשְׂכָּלַת בַּחֲמִישָּׁה עַמּוּדִים," אוֹמֵר אִיסָאק פִישִׁילֵבִיץ', הַשָּׁכֵן מֵהַחֶדֶר מִמּוּל. וֵטֵרִינָר מְעוּטָּר, בֵּין הַיֶּתֶר, וְהוּמָנִיסְט.
אֵין לִי מַזָּל בִּכְלָל – תָּמִיד עוֹד מִישֶׁהוּ צָרִיךְ לְשֵׁרוּתִים יַחַד אִיתִּי. אִם אֲנִי הוֹלֶכֶת רִאשׁוֹנָה, לֹא עוֹבְרוֹת חָמֵשׁ דַּקּוֹת וּכְבָר מַתְחִילִים לִדְפּוֹק עַל הַדֶּלֶת, וְאִם אֲנִי הוֹלֶכֶת אַחֲרֵי מִישֶׁהוּ, אָז אַחֲרֵי הֱמִישָׁהוּ אֶפְשָׁר לָמוּת מַחֲנָק. רַק דָּוִד אִיזְיָה, הַהוּמָנִיסְט הַהוּא, סוֹבְלָנִי. מַחֲזִיק הַכּוֹל בִּפְנִים. מִתְאַפֵּק וּמְחַכֶּה. אָמְנָם לֹא מִזְּמַן הוּא הִפְתִּיעַ, רָאִיתִי אוֹתוֹ סוֹחֵב בְּתוֹךְ שַׂקִּית הַקְּנִיּוֹת שֶׁלּוֹ עוֹתֶק שֶׁל "מִיֵּין קַאמְפֶף". הוּא קָנָה אוֹתוֹ בְּשׁוּק הַפִּשְׁפְּשִׁים. כְּשֶׁנִּכְנַסְתִּי לְמַחֲרָאָה שֶׁלָּנוּ, גִּילִּיתִי שֶׁבִּמְקוֹם נְיַיר טוּאָלֵט מוּנָּחִים גִּזְרֵי נְיָיר קְטַנִּים. זֶה הָיָה מִיֵּין קַאמְפֶּף. הַנְּיָיר הָיָה גַּס כַּמּוּבָן, אֲבָל יָצָאתִי בִּתְחוּשָׁה שֶׁמִּילֵּאתִי אֶת חוֹבוֹתַיי, מְצוּיֶּידֶת בַּזִּיכָּרוֹן שֶׁל עֶשְׂרוֹת גִּזְרֵי הַנְּיָיר שֶׁהוּשְׁלְכוּ אֶל הַבִּיּוּב. כָּךְ הוּבַס הַפָּאשִׁיזְם בַּמִּלְחָמָה הַסִּמְלִית וְנִקְבַּר בֶּחָרָא.
סָבְתָא שֶׁלִּי בַּת 78. עַד הַיּוֹם הִיא מוֹרַחַת אוֹדֶם, עוֹנֶדֶת סִיכּוֹת רֹאשׁ וְקוֹנָה חֲזִיּוֹת תַּחֲרָה. לֹא בִּשְׁבִיל גְּבָרִים! בִּשְׁבִיל עַצְמָהּ. סָבְתָא אוֹמֶרֶת שֶׁבִּזְכוּת מַחֲזִיק-הַשָּׁדַיִים הִיא עֲדַיִין מַרְגִּישָׁה כְּמוֹ אִישָּׁה. גְּבָרִים אוֹהֲבִים אוֹתָהּ מְאוֹד. סָבְתָא מְעַשֶּׁנֶת עַד הַיּוֹם – יֵשׁ לָהּ פּוּמִית. בַּעֲרָבִים הִיא הוֹלֶכֶת לַפַּארְק – לְשַׂחֵק פֶּרְפְּרֵנְס וְדוֹמִינוֹ עִם גְּבָרִים. יֵשׁ לָהּ עֵינַיִים גְּדוֹלוֹת וְיָפוֹת, שֵׂיעָר אָפוֹר וְקוֹל עָנוֹג. אֵלֶּה שֶׁמַּכִּירִים אוֹתָהּ חוֹשְׁבִים שֶׁבִּצְעִירוּתָהּ הִיא שָׂרָה בָּאוֹפֵּרָה, נִיהֲלָה רוֹמָנִים, לָבְשָׁה מְעִילֵי פַּרְוָוה וְעָנְדָה תַּכְשִׁיטִים יְקָרִים. אֲבָל אֲנִי לֹא יוֹדַעַת אִם זֶה נָכוֹן. סָבְתָא לֹא מְסַפֶּרֶת לִי. הִיא לֹא מְסַפֶּרֶת שׁוּם דָּבָר לְאַף אֶחָד. כַּנִּרְאֶה אֱלוֹהִים הוּא גַּם הֶחָבֵר הֲכִי טוֹב שֶׁלָּהּ.
סָבְתָא תָּמִיד אוֹמֶרֶת לִי: "גַּם כְּשֶׁרַע לְךָ, תְּחַיְּיכִי! עָדִיף קִנְאָה מְרַחֲמִים." מֵעוֹלָם לֹא דִּיבַּרְתִּי עִם סָבְתָא שֶׁלִּי עַל סֵקְס. תָּמִיד הָיָה נִדְמֶה לִי שֶׁהִיא בִּכְלָל לֹא מַכִּירָה אֶת הַמִּילָּה. אֲבָל אֶתְמוֹל סָבְתָא אָמְרָה לִי: "אֲנִי לֹא אֲסַפֵּר לְךָ עַל סֵקְס שׁוּם דָּבָר. כְּשֶׁיִּהְיֶה לָךְ בַּעַל – הוּא יְסַפֵּר וְיִרְאֶה לָךְ הַכּוֹל. וְגַם אִם עַד לְרֶגַע שֶׁתִּפְגְּשִׁי אֶת הַבַּעַל כְּבָר תֵּדְעִי הַכּוֹל עַל סֵקְס, תִּשְׁתְּקִי! תִּשְׁתְּקִי וְתַקְשִׁיבִי לְבַעֲלֵךְ! אִם אַתְּ רוֹצָה בַּעַל חָכָם – תִּהְיִי טִיפְּשָׁה."
אֲנָשִׁים מַחֲשִׁיבִים אֶת סָבְתָא שֶׁלִּי לְאִישָּׁה חֲכָמָה. הֵם הָיוּ צְרִיכִים לִרְאוֹת אוֹתָהּ בַּבְּקָרִים! כְּשֶׁהִיא עֲסוּקָה בִּרְדִיפָה אַחֲרֵי הַזָּנָב שֶׁל עַצְמָהּ. כָּכָה הִיא קוֹרֵאת לְמָה שֶׁהִיא עוֹשָׂה כְּשֶׁהִיא מְחַפֶּשֶׂת אֶת דְּמֵי הַפֶּנְסִיָּיה שֶׁלָּהּ וְאֶת הַמִּשְׁקָפַיִים, מְדַפְדֶּפֶת בְּכָל הַסְּפָרִים וְהוֹפֶכֶת אֶת כָּל הַבְּגָדִים. לְסַבְתָּא יֵשׁ טָרֶשֶׁת. אַחַת הַזְּקֵנוֹת הָאוֹדֵסָאִיּוֹת, בְּכָל פַּעַם שֶׁהִיא רוֹאָה אֶת סַבְתָּא שֶׁלִּי הִיא מְלוּוָּה אוֹתָהּ בִּלְחִישָׁה שֶׁמִּשּׁוּם מָה תָּמִיד נִשְׁמַעַת בְּקוֹל רָם: "זוֹנָה זְקֵנָה", וּדְעוּ לָכֶם שֶׁהִיא שׁוֹרֶקֶת כְּמוֹ נָחָשׁ. תָּמִיד מִתְחַשֵּׁק לִי לָגֶשֶׁת אֵלֶיהָ וּלְהַכְנִיס לָהּ אֶגְרוֹף בָּאַף הָאָרוֹךְ שֶׁלָּהּ, אֲבָל סָבְתָא עוֹצֶרֶת בַּעֲדִי, מִסְתּוֹבֶבֶת אֵלֶיהָ וְאוֹמֶרֶת: "מוּסִיצְ'קָה, הֲרֵי זֹאת לֹא אַשְׁמָתִי שֶׁלְּיוֹנִיצֵ'קָה אוּטְיוֹסוֹב בַּחֲמִישִּׁים וְשֵׁשׁ הִתְאַהֵב בַּתַּחַת שֶׁלִּי וְלֹא בַּעֲצָמוֹת שֶׁלְּךָ." הַקּוֹבְּרָה הַזְּקֵנָה מַתְחִילָה לִשְׁרוֹק אֲפִילּוּ בְּקוֹל רָם יוֹתֵר, וַאֲנַחְנוּ הוֹלְכוֹת מִשָּׁם בְּרָאשִׁים מוּרָמִים וּבְיַשְׁבָנִים מְעַנְטְזִים.
סָבְתָא שֶׁלִּי זוֹכָה לְמַבָּטִים מְאוֹהָבִים גַּם הַיּוֹם, וְאִילּוּ אֲנִי לֹא יָפֶה. כְּשֶׁהִיא שׁוֹמַעַת שֶׁאֲנִי קוֹרֵאת לְעַצְמִי לֹא יָפֶה, הִיא אוֹמֶרֶת לִי שֶׁאֲנִי טִיפְּשָׁה. "יוֹפִי, לֹא רַק לֹא יָפֶה, אֶלָּא גַּם טִיפְּשָׁה! סֵט מוּשְׁלָם," אֲנִי עוֹנֶה. אָז סָבְתָא לוֹקַחַת אוֹתִי בַּיָּד וּמוֹבִילָה אוֹתִי אֶל הַמַּרְאֶה. "תִּסְתַּכְּלִי עַל הָאַף הַגָּדוֹל שֶׁלִּי," הִיא אוֹמֶרֶת. אֲנִי מִסְתַּכֶּלֶת, וְרוֹאָה שֶׁהוּא גָּדוֹל. "תִּסְתַּכְּלִי עַל הָעֵינַיִים שֶׁלִּי," הִיא מְבַקֶּשֶׁת. אֲנִי מִסְתַּכֶּלֶת, וְרוֹאָה שֶׁעֵין שְׂמֹאל גְּדוֹלָה מֵעֵין יָמִין, אוֹ עֵין יָמִין קְטַנָּה מֵעֵין שְׂמֹאל. "תִּסְתַּכְּלִי עַל הַשְּׂפָתַיִים שֶׁלִּי." אֲנִי מִסְתַּכֶּלֶת וְרוֹאָה שֶׁהֵן דַּקּוֹת וּמְקוּמָּטוֹת. סָבְתָא מוֹשִׁיבָה אוֹתִי בְּכוּרְסָה וּמְחַיֶּיכֶת, וְאָז מַתְחִילָה לְהַלֵּךְ בַּחֶדֶר. הֱיִיתֶם צְרִיכִים לִרְאוֹת אֶת הַהֲלִיכָה שֶׁלָּהּ! אֵלֶּה! הִיא מִתְיַישֶּׁבֶת בִּקְצֵה הַכִּסֵּא וּמַצִּיתָה סִיגַרְיָה. אֶצְבְּעוֹתֶיהָ, צַוּוֹארָהּ, קְווּצּוֹת שֵׂיעָר סוֹרְרוֹת עַל הַפָּנִים. הוֹ, אֵלִים! אֲנִי לֹא רוֹאֶה יוֹתֵר אֶת אַפָּהּ הַגָּדוֹל, לֹא שְׁמָהּ לֵב לָעֵינַיִים הַשּׁוֹנוֹת וּלְשֶׁפְּתָיִים הַדַּקּוֹת. לִפְעָמִים נִדְמֶה לִי שֶׁהִיא לֹא מִזְדַּקֶּנֶת, אֶלָּא רַק מִתְבַּגֶּרֶת. מִתְבַּגֶּרֶת יָפָה. "אָדָם יָפֶה מִבַּחוּץ, כְּשֶׁהוּא לֹא נִרְקָב מִבִּפְנִים," סָבְתָא אוֹמֶרֶת. "אַתְּ כְּמוֹ יַיִן: מִשְׁתַּבַּחַת עִם הַשָּׁנִים. וַאֲנִי כְּמוֹ בָּשָׂר: מִתְקַלְקֶלֶת עִם הַשָּׁנִים," אֲנִי עוֹנֶה.
הָיָה סְתָיו. גֶּשֶׁם יָרַד. עָלִים צְהוּבִּים נִדְבְּקוּ לִנְעָלַיי וְלֹא רָצוּ לְשַׁחְרֵר אוֹתָן. הָיָה לִי עָצוּב. בַּפַּעַם הָרִאשׁוֹנָה עָצוּב כָּל כָּךְ. רֵיק בִּפְנִים וְצָרְחָה תְּקוּעָה עָמוֹק בְּתוֹךְ הַגָּרוֹן. וּמִתְחַשֵּׁק לְהִתְחַבֵּא וְשֶׁמִּישֶׁהוּ יְחַבֵּק בְּלִי לִשְׁאוֹל שְׁאֵלוֹת. מִתְחַשֵּׁק לִשְׁתּוֹק וּלְיַילֵּל בּוֹ בַּזְּמַן. הָלַכְתִּי אֶל הַיָּם. הִגַּעְתִּי. הוֹרַדְתִּי נַעֲלַיִים וְהִתְהַלַּכְתִּי עַל הַחוֹל. הוֹצֵאתִי תַּעַר גִּילּוּחַ מֵהַכִּיס (לָקַחְתִּי אוֹתוֹ מֵהַבַּיִת בִּמְיוּחָד), הוֹרַדְתִּי אֶת הַמְּעִיל, הִפְשַׁלְתִּי אֶת שַׁרְווּל חוּלְצַת הַשִּׁיפוֹן שֶׁלִּי. וְרִידִים. הַוְּורִידִים הַיְּרוּקִּים שֶׁלִּי. רוֹאִים אוֹתָם כָּל כָּךְ טוֹב. רָאִיתִי בִּסְרָטִים בְּאֵיזוֹ קַלּוֹת תַּעַר מַחֲלִיק עַל הַוְּורִידִים. כְּמוֹ סַכִּין בְּחֶמְאָה רַכָּה. הוֹרַדְתִּי אֶת הַתַּעַר. עוֹד סֶנְטִימֵטֶר – וְהוּא יַחְלִיק כְּמוֹ בְּחֶמְאָה.
יֶלֶד שֶׁל הַשְּׁכֵנִים רָץ אֶל תּוֹךְ הֶחָצֵר שֶׁלָּנוּ, צִלְצֵל בַּפַּעֲמוֹן הַדִּירָה שֶׁלָּנוּ. הַחֶדֶר הִבְהִיר שֶׁלָּנוּ, סָבְתָא מוֹרַחַת אוֹדֶם. "אַתְּ יוֹדַעַת..?" רָאִיתָ, מָה סוֹנְקָהּ שֶׁלְּךָ עָשְׂתָה?" שָׁאַל דִּימִקָּהּ. "גִּיטְל! גִּיטְל! אַתְּ רָאִיתָ? אַתְּ רָאִיתָ אֶת סוֹנְקָהּ? הֲרֵי הִזְהַרְנוּ אוֹתְךָ. אָמַרְנוּ לָךְ שֶׁהִיא מְסוּגֶּלֶת לַכּוֹל." אוֹמֶרֶת שְׁכֶנְתֵּנוּ לַדִּירָה. כָּל הַשְּׁכֵנִים הִתְגּוֹדְדוּ בַּחֶדֶר שֶׁלָּנוּ, כּוּלָּם שָׁאֲלוּ אֶת סַבְתָּא אֶת אוֹתָן הַשְּׁאֵלוֹת, אֲבָל אַף אֶחָד לֹא הֵעֵז לְסַפֵּר לָהּ מָה קָרָה. הֵם פָּחֲדוּ. סָבְתָא קָמָה, נִיגְּשָׁה אֶל הַחַלּוֹן וְרָאֲתָה אוֹתִי. אַתְּ סוֹנְיָה! סוֹנְקָהּ שֶׁלָּהּ! אוֹחֶזֶת זֵר פְּרָחִים צְהוּבִּים וּגְלוּחַת רֹאשׁ. הִיא הִתְחִילָה לִצְחוֹק בְּקוֹל רָם וְהִצְלִיחָה לוֹמַר רַק: "טוֹב, אוּלַי עַכְשָׁיו סוֹף סוֹף סוּנִיצְ'קָה שֶׁלִּי תַּתְחִיל לַחֲבוֹשׁ כּוֹבָעִים."
זֹאת הַפַּעַם הָרִאשׁוֹנָה שֶׁהָעֶצֶב מַחֲנִיק כָּל כָּךְ. זֹאת הַפַּעַם הָרִאשׁוֹנָה שֶׁהָלַכְתִּי מֵהַבַּיִת. עִם תַּעַר. הַפְּרָחִים בִּשְׁבִיל סָבְתָא, סְתָם כָּכָה, בַּפַּעַם הָרִאשׁוֹנָה. הַתַּעַר מֵעַל הַוְּורִידִים שֶׁלִּי קָרוֹב כָּל כָּךְ לָרִאשׁוֹנָה. כְּמוֹ בִּסְרָטִים.

אֲבָל אֲנִי לֹא מְפַחֶדֶת מִכְּאֵב.

אֲנִי רוֹצֶה לִחְיוֹת. רוֹצֶה לָלֶכֶת לִרְקוֹד. וְלָשִׂים בּוֹשֶׂם. אֲנִי רוֹצֶה לִלְמוֹד לִנְעוֹל עֲקֵבִים.

וּלְהִתְנַשֵּׁק, אֲנִי רוֹצֶה לִלְמוֹד לְהִתְנַשֵּׁק.

לֹא סִיפַּרְתִּי לְאִישׁ עַל מָה שֶׁרָצִיתִי לְעוֹלֵל לְעַצְמִי. זֶה נִשְׁאַר בֵּינִי לְבֵינוֹ. כַּמָּה הִתְבַּיַּישְׁתִּי אַחֵר כָּךְ בְּפָנָיו, בִּפְנֵי סָבְתָא. וּבִפְנֵי הַכַּלְבָּה וּלְוָוטַהּ, שֶׁאֲנִי מַאֲכִילָה. הִיא עֲלוּלָה לָמוּת אִם לֹא אַאֲכִיל אוֹתָהּ. עִם בּוֹא הַחוֹרֶף הוּטַב לִי.
אֲנִי אוֹהֶבֶת אֶת הַחוֹרֶף. בַּחוֹרֶף הַכּוֹל אֲמִיתִּי יוֹתֵר. נָשִׁים לֹא חוֹשְׂפוֹת אֶת רַגְלֵיהֶן, כִּתְפֵיהֶן. הַגְּבָרִים לֹא נֶאֱלָצִים לְהַבִּיט בְּגוּפִים נָשִׁיִּים חֲשׂוּפִים. לִצְעוֹק הֶעָרוֹת זִימָּה לְעֵבֶר עִקְבֵי הַנָּשִׁים הַמִּתְרַחֲקִים. נִשְׁאָרוֹת רַק הָעֵינַיִים – עֲצוּבוֹת, שׁוֹבָבוֹת, כָּל מִינֵי עֵינַיִים, וּמְאוּוִּים מְכוּסִּים בְּשֶׁמַּכָּה וּבֶאֱלוֹהִים, שֶׁקַּיָּים בְּכָל אָדָם. אֲנִי אוֹהֶבֶת בְּגָדִים רַבִּים עָלַיי וְהָעוֹף יָקָר יוֹתֵר בַּחוֹרֶף, וְלָכֵן אֲנַחְנוּ קוֹנִים אוֹתוֹ לְעִתִּים רְחוֹקוֹת. אֲבָל זֶה טוֹב! בַּקַּיִץ הָעוֹף זוֹל, וְסַבְּתָא'לָה שֶׁלִּי, חוּץ מָעוֹף, יוֹדַעַת לְבַשֵּׁל רַק קְצִיצוֹת עוֹף. אָז יוֹצֵא ש – עוֹף לַאֲרוּחַת בּוֹקֶר, עוֹף לַאֲרוּחַת עֶרֶב, עוֹף לַאֲרוּחַת צָהֳרַיִים. מִסַּכָּנָה הַצִּיפּוֹר, מִסְכֵּנָה. וְגַם סוֹנְיָה הַמִּסְכֵּנָה, מִסְכֵּנָה. וּשְׁתֵּינוּ מְסַכְּנוֹת מֵאוֹתָהּ הַסִּיבָּה: מִשּׁוּם שֶׁאֲנִי אוֹכֶלֶת אוֹתָהּ.
אֶתְמוֹל הִגִּיעַ הַבָּלֵט הָאָהוּב עָלַיי לְאוֹדֵסָה. סָבְתָא לֹא אוֹהֶבֶת אוֹתָם. הִיא אוֹמֶרֶת שֶׁלִּפְנֵי שֶׁהֵם עוֹלִים לַבָּמָה הֵם שׁוֹתִים וּמַסְנִיפִים מַשֶּׁהוּ. אֲבָל אֲנִי יָשַׁבְתִּי בַּיָּצִיעַ וּבָכִיתִי, וְאַחַר כָּךְ צָחַקְתִּי, וָשׁוּב בָּכִיתִי. הִתְחַשֵּׁק לִי לִחְיוֹת אֶת כָּל חַיֵּי עַל הַבָּמָה הַזֹּאת, בְּלִיוּוּי הַמּוּזִיקָה הַזֹּאת, עִם הָאֲנָשִׁים הָאֵלֶּה, בָּרִיקּוּד הַזֶּה. אֲבָל הָיִיתִי צְרִיכָה לָלֶכֶת לְבֵית הַכְּנֶסֶת: יוֹם שִׁישִּׁי הַיּוֹם – הַשַּׁבָּת נִכְנֶסֶת.
סָבְתָא, כְּהֶרְגֵּלָהּ, יָשְׁבָה עִם הַפּוּמִית וְכִמְעַט לֹא חִייְּכָה. עַל רָאשֵׁי כְּבָר הָיוּ קוֹצִים, וְכוּלָּם מִשּׁוּם מָה חָשְׁבוּ שֶׁהָיוּ לִי כִּינִּים וְלָכֵן גִּילְּחוּ לִי אֶת הַשֵּׂיעָר. הַהוֹרִים לֹא נָתְנוּ לְיַלְדֵיהֶם לְהִתְקָרֵב אֵלַיי בִּגְלַל זֶה. אֶת סַבְתָּא זֶה שִׁיעֲשֵׁעַ נוֹרָא. בַּזְּמַן הָאַחֲרוֹן רַק שְׁנֵי דְּבָרִים הִצְלִיחוּ לְהַצְחִיק אוֹתָהּ: הַחִיזּוּרִים שֶׁל מִיכָאִיל קַצְמָן וְהַקִּיפּוֹד שֶׁעַל רָאשֵׁי.
אֲנִי אוֹהֶבֶת לָלֶכֶת לְבֵית הַכְּנֶסֶת. וְלַכְּנֵסִיָּיה גַּם. וְלַמִּסְגָּד.
רַק שֶׁהָאֲנָשִׁים הָאֵלֶּה שֶׁקּוֹרְאִים לְעַצְמָם מְשָׁרְתֵי הָאֵל...
מִתְנַהֲגִים כְּאִילּוּ אֱלוֹהִים הִצִּיעַ לָהֶם בְּאוֹפֶן אִישִׁי חֲבֵרוֹת, וּלְחֶלְקָם גַּם קוֹרַת גַּג. הָרָאשִׁים בַּטֵּלֵוִויזְיוֹת. הַחֶשְׁבּוֹנוֹת בַּבַּנְק. וְהַמִּילִּים הַנְּדוֹשׁוֹת, הָרֵיקוֹת, שֶׁבָּהֶן הֵם מְנַסִּים לְמַלֵּא אוֹזְנַיִים וּנְפָשׁוֹת שֶׁל אֲחֵרִים. לַשָּׁוְוא. לִפְעָמִים אֲנִי הוֹפֶכֶת לִזְבוּב וּמִתְעוֹפֶפֶת אֶל תּוֹךְ הַחֲדָרִים שֶׁלָּהֶם, כְּשֶׁהֵם לְבַדָּם. אוֹטֶמֶת אֶת הָאוֹזְנַיִים בְּרַגְלַיי כְּדֵי לֹא לִשְׁמוֹעַ, עוֹצְמַת עֵינַיִים כְּדֵי לֹא לִרְאוֹת. בּוּשָׁה. שֶׁיִּתְבַּיְּישׁוּ לָהֶם. וְאָז אֲנִי חוֹזֶרֶת אֶל הָאֲנָשִׁים הַחוֹטְאִים. עָדִיף לִי אִיתָּם. אֲנִי חוֹשֶׁבֶת שֶׁזֶּה מִפְּנֵי שֶׁהָאֱלוֹהִים לֹא חַי לָהֶם עַל קְצֵה הַלָּשׁוֹן. הוּא מוּחְבָּא עָמוֹק, שָׁם הוּא שָׁמוּר הֵיטֵב.
אֶתְמוֹל זְ'נֶיהָ זִ'יד לֹא בָּא לְבֵית הַסֵּפֶר. הַמּוֹרֶה אָמְרָה: "חוֹלֶה". שָׁלַחְתִּי לוֹ זֵר פְּרָחִים קָטָן. אֲנִי תָּמִיד שׁוֹלַחַת זָרִים לַחוֹלִים. אֲבָל לִי אַף אֶחָד לֹא שָׁלַח פְּרָחִים מֵעוֹלָם. פָּשׁוּט אֲנִי אַף פַּעַם לֹא חוֹלֶה.
וְלִפְנֵי שָׁבוּעַ בִּיקֵּר אוֹתָנוּ הַמְּחַזֵּר שֶׁל סָבְתָא שֶׁלִּי – דָּוִד מִישָׁה, הַהוּא, קַצְמָן. הוּא קָרָא לִי אֵלָיו בְּשֶׁקֶט, בְּלִי שֶׁסָּבְתָא תִּשְׁמַע. "סוֹנְיָה, עַל מָה סָבְתָא חוֹלֶמֶת?" שָׁאַל דָּוִד מִישָׁה. אָז חָשַׁבְתִּי – סָבְתָא מִמֵּילָא לֹא אוֹהֶבֶת אֶת דָּוִד מִישָׁה, הִיא עֲדַיִין מְשׁוּגַּעַת עַל אוּטְיוֹסוֹב, וְעָנִיתִי: "עַל מְכוֹנַת כְּתִיבָה שְׁחוֹרָה."
עוֹד בְּאוֹתוֹ הַיּוֹם צִלְצְלוּ בַּדֶּלֶת, הֵבִיאוּ לָנוּ קוּפְסָה. טוֹב, לֹא לָנוּ, לְסַבְתָּא. מַתָּנָה מִמִּיכָאִיל קַצְמָן. הִיא הוּפְתְּעָה, וְנֶאֱלַצְתִּי לְסַפֵּר לָהּ הַכּוֹל.
וְסַבְתָּא? מָה סָבְתָא?
הִיא הִשְׁתּוֹלְלָה. הָיָה סְקַנְדָּל. הִזְכִּירָה לִי בַּפַּעַם הַתּוֹרָנִית אֶת עַזּוּת הַמֵּצַח שֶׁלִּי, חוּצְפָּתִי, אֶת הֶעָתִיד הַמַּזְהִיר שֶׁמְּצַפֶּה לִי. וּכְשֶׁיָּצָאתִי מֵהַחֶדֶר וְהִיא חָשְׁבָה שֶׁכְּבָר הִתְרַחַקְתִּי, הִיא הִתְחִילָה לִצְחוֹק.
סָבְתָא רוֹצָה שֶׁאֶהְיֶה רוֹפְאָה, אֲבָל אֲנִי אֶהְיֶה סוֹפֶרֶת. אִם כִּי סָבְתָא אוֹמֶרֶת שֶׁאוֹתִי, שֶׁכְּמוֹתִי, יִיקְּחוּ רַק לְקִרְקָס. וְגַם זֶה רַק בִּפְרוֹטֶקְצְיָה. לֹא מִזְּמַן דָּוִד מִישָׁה שָׁלַח לְסַבְתָּא צִבְעוֹנִים. אֵיפֹה הוּא הִשִּׂיג אוֹתָם בַּחוֹרֶף? מִיכָאִיל קַצְמָן הוּא פָּקִיד בֶּן 80. הוּא עוֹד חוֹלֵם לַעֲלוֹת לְיִשְׂרָאֵל וְלָגוּר לְחוֹף הַיָּם הָאָדוֹם עִם סָבְתָא שֶׁלִּי.
נִדְמֶה לִי שֶׁסָּבְתָא מִתְאַהֶבֶת. אֶתְמוֹל הִיא קָנְתָה לְעַצְמָהּ חֲזִיָּיה חֲדָשָׁה עִם וְרָדִים וּבוֹשֶׂם שֶׁל Guerlain. אֲפִילּוּ פָּצְחָה בְּדִיאֵטָה. וְהַמְּכַשֵּׁפָה הַזְּקֵנָה הַהִיא, מוּסִיצֵ'קָה, כָּתְבָה בְּצֶבַע אָדוֹם תַּחַת הַחַלּוֹנוֹת שֶׁלָּנוּ, "גִּיטְל – חוֹשֶׁבֶת רַק עִם מָקוֹם אֶחָד". וְדָוִד מִישָׁה מָחַק אֶת הַהַקְדָּשָׁה הַזֹּאת בְּמֶשֶׁךְ חֲצִי יוֹם. סָבְתָא יָשְׁבָה לְיַד הַחַלּוֹן וְהִתְבּוֹנְנָה בּוֹ, וְהוּא שָׁלַח נְשִׁיקוֹת בָּאֲוִויר אֶל הַחַלּוֹן שֶׁלָּנוּ. לָהּ.
הַמָּמ. אוֹ שֶׁזֶּה הָאָבִיב, אוֹ שֶׁבְּקָרוֹב אֶצְטָרֵךְ לָלֶכֶת לְבֵית הַכְּנֶסֶת וְלִסְגּוֹר עִם הָרַב עַל חֲתוּנָּה.
עַכְשָׁיו סָבְתָא – קַצְמָן. קַצְמָן גִּיטְל יקובלבנה. מָחָר הַזּוּג הַטָּרִי נוֹסֵעַ לְיֶרַח דְּבַשׁ בְּיִשְׂרָאֵל. וְדָוִד מִישָׁה אֲפִילּוּ מוּכָן לִסְבּוֹל עוֹף לַאֲרוּחַת בּוֹקֶר, עוֹף לַאֲרוּחַת עֶרֶב, עוֹף לַאֲרוּחַת צָהֳרַיִים.
וּמִשּׁוּם מָה, לָאַחֲרוֹנָה, מַגִּיעִים הַרְבֵּה פְּרָחִים אֵלֵינוּ לַחֶדֶר. טוֹב, לֹא לָנוּ – לִי. עַל הַכַּרְטִיסִים הַקְּטַנִּים כָּתוּב מַשֶּׁהוּ עַל אַהֲבָה. אֲבָל אֲנִי עוֹד לֹא מַכִּירָה אוֹתָהּ. לֹא בָּרוּר לִי מָה הוּא כּוֹתֵב שָׁם. וּמִי שֶׁכּוֹתֵב הוּא זְ'נֶיהָ זִ'יד. כָּתַבְתִּי עַל כָּךְ בְּמִכְתָּב לְסַבְתָּא, לְיִשְׂרָאֵל. "טוֹב נוּ, סוּנִיצְ'קָה, אִם תּוֹסִיפִי לְאִישִׁיּוּת שֶׁלְּךָ עוֹד שָׁם מִשְׁפָּחָה כָּזֶה, בָּטוּחַ תַּגִּיעִי רָחוֹק. וּכְשֶׁתִּהְיִי סוֹפֶרֶת, אֲפִילּוּ לֹא תִּצְטָרְכִי לְהַמְצִיא פְּסֶבְדּוֹנִים", עָנְתָה לִי סָבְתָא.
סָבְתָא מִתְנַשֶּׁקֶת מֵהַבּוֹקֶר עַד הָעֶרֶב עִם דָּוִד מִישָׁה – מָה שֶׁאוֹמֵר, שֶׁאֶצְלָם זֶה לְנַצֵּחַ. וְאִילּוּ אֲנִי וּזְ'נֶיהָ אוֹהֲבִים לָשֶׁבֶת לְחוֹף הַיָּם הַשָּׁחוֹר וּלְהִתְקָרֵב אֶל הַנֶּצַח. אֶתְמוֹל כָּתַבְתִּי אֶת הַסִּיפּוּר הָרִאשׁוֹן שֶׁלִּי עַל קְשִׁישָׁתִי הָאֲהוּבָה. זְ'נֶיהָ אָהַב אוֹתוֹ מְאוֹד. בִּכְלָל זְ'נִיצַ'קִה אוֹהֵב בִּי הַכּוֹל. יֵשׁ רַק בְּעָיָה אַחַת – שֶׁאֲנִי לֹא יוֹדַעַת לְבַשֵּׁל. כְּלוֹמַר יוֹדַעַת, אֲבָל כְּמוֹ סָבְתָא: עוֹף לַאֲרוּחַת בּוֹקֶר, עוֹף לַאֲרוּחַת עֶרֶב, עוֹף לַאֲרוּחַת צָהֳרַיִים.




https://www.shortstoryproject.com/he/story/%d7%a2%d7%95%d7%a3-%d7%9c%d7%90%d7%a8%d7%95%d7%97%d7%aa-%d7%91%d7%95%d7%a7%d7%a8-%d7%a2%d7%95%d7%a3-%d7%9c%d7%90%d7%a8%d7%95%d7%97%d7%aa-%d7%a2%d7%a8%d7%91-%d7%a2%d7%95%d7%a3-%d7%9c%d7%90%d7%a8/
#אַהֲבָה#זְקֵנָה#רוּסִיהַהֲסוֹבְיֵיטִית