תָּמִיד רָצִיתִי בַּחוּרָה. הָיוּ מְקוֹמוֹת, כִּמְעַט אֶפְשָׁר לוֹמַר חֲנוּיוֹת, שֶׁיְּכוֹלֶת לְהַשִּׂיג בָּהֶם בַּחוּרָה בְּכָל שָׁעָה בַּיּוֹם וַאֲפִילּוּ זִכְרוּ אֵיךְ קוֹרְאִים לְךָ. אֲבָל אֲנִי רָצִיתִי בַּחוּרָה שֶׁלֹּא צָרִיךְ לְשַׁלֵּם לָהּ. אָז שָׁאַלְתִּי מִישֶׁהוּ. אַתְּ סְוַונְסֶן, מֵהָעֲבוֹדָה. הוּא הִסְתַּכֵּל עָלַי כְּאִילּוּ אֲנִי מְשׁוּגָּע, אֲבָל סַוְונְסָן בִּילָּה יוֹתֵר מִדַּי זְמַן אִי שָׁם בֶּרְטַנְקִירִי לִפְנֵי שֶׁהִגִּיעַ לִפְנוֹם פֵּן, וְיֵשׁ לוֹ אֵיזוֹ עֲוִוית בְּעַיִן. כְּשֶׁמְּדַבְּרִים אִיתּוֹ בַּפַּעַם הָרִאשׁוֹנָה קָשֶׁה לִקְבּוֹעַ אִם הוּא הַמְּשׁוּגָּע אוֹ שֶׁזֶּה אַתָּה.
"הִשְׁתַּגַּעְתָּ?" הוּא שָׁאַל אוֹתִי. "אַתָּה יָכוֹל לְהַשִּׂיג בַּחוּרָה אֵיפֹה שֶׁרַק תִּרְצֶה. תִּ'ידֶה, פִּיץ', הַבַּחוּרָה הַהִיא מ... מַשְׁאַבֵּי אֱנוֹשׁ..."
"אֲנִי לֹא יוֹדֵעַ אֵיךְ קוֹרְאִים לָהּ," אָמַרְתִּי.
"הַהִיא מִמַּשְׁאַבֵּי אֱנוֹשׁ," סִיפֵּק סַוְונְסָן. "כּוּלָּן רוֹצוֹת אוֹתְךָ. אַתָּה יוֹדֵעַ לָמָּה?"
לֹא הָיָה לִי מוּשָּׂג.
"כִּי אַתָּה בָּחוּר לָבָן וּמְגוּדָּל, וְכִי יֵשׁ לְךָ כֶּסֶף."
טָפַחְתִּי עַל כִּיסֵי הַגִּ'ינְס שֶׁלִּי.
"אֵין לִי מִי יוֹדֵעַ מָה. אֵיפֹה שֶׁאֲנִי גָּדַלְתִּי..."
"אֵיפֹה שֶׁאַתָּה גָּדַלְתָּ אַתָּה סְתָם הִיפִּי אוּזַי מֵחוֹרְפָּן, כְּלוּמְנִיק, רוֹאִים אֶת זֶה עָלֶיךָ. אֲבָל אֵיפֹה שֶׁגָּדַלְתָּ יֵשׁ לְךָ בִּיטּוּחַ רְפוּאִי וּמְכוֹנִית, נָכוֹן? אַתָּה יָכוֹל לִשְׂכּוֹר דִּירָה שֶׁאֵין בָּהּ חוּלְדּוֹת. אַתָּה יָכוֹל לְהַרְשׁוֹת לְעַצְמְךָ אֶת הַמַּשְׁקֶה הַזֶּה וְגַם לְהַזְמִין אוֹתִי וְאֶת הַבַּחוּרָה שֶׁלְּךָ, לֹא כָּכָה?"
הִנְהַנְתִּי. אֲבָל הוּא טָעָה. הָיָה מַשֶּׁהוּ מְשׁוּנֶּה בַּבַּחוּרוֹת בַּמִּשְׂרָד. הֵן אַף פַּעַם לֹא יָשְׁבוּ בְּשֶׁקֶט – כָּל הַזְּמַן הָלְכוּ לְשֵׁירוּתִים אוֹ אָכְלוּ מַשֶּׁהוּ. אוֹ שֶׁהֵן נִרְאוּ בְּסֵדֶר גָּמוּר אֲבָל פִּטְפְּטוּ אִיתְּךָ אַחֲרֵי יְשִׁיבָה יוֹם אֶחָד וּלְמָחֳרָת תִּיעֲבוּ אוֹתְךָ לְיַד מְכוֹנַת הַצִּילּוּם. אֵיךְ אֶפְשָׁר לָצֵאת לִשְׁתּוֹת מַשֶּׁהוּ עִם בַּחוּרָה כָּזֹאת?
"פָּשׁוּט תֵּלֵךְ לִמְסִיבָּה בְּיוֹם שִׁישִּׁי, תַּצְבִּיעַ בַּזַּיִן שֶׁלְּךָ לְאָנְשֶׁהוּ, וְאֵיזוֹ פְּצָצָה בַּת עֶשְׂרִים וּמַשֶּׁהוּ תִּנְחַת עָלָיו וְתִהְיֶה הַחֶבְרָה שֶׁלָּךְ," אָמַר סְוַונְסֶן. הַהַאֲפִי הַאוּאַר כְּבָר בָּאָה וְהָלְכָה לָהּ וְהָעַיִן הַמְּעוּוֶּתֶת כִּמְעַט נֶעֶצְמָה לַחֲלוּטִין.

הָלַכְתִּי לִמְסִיבָּה בִּלְעָדָיו. לֹא הָיָה קָשֶׁה לְהַעֲרִיךְ שֶׁסְּוַונְסָן עָשׂוּי לִהְיוֹת מִטְרָד. הָיוּ שָׁם כָּל כָּךְ הַרְבֵּה בַּחוּרוֹת, פִּי מֵאָה יוֹתֵר מִבַּחוּרִים, וּמִכֵּיווֹן שֶׁהָיְיתָה שָׁם בְּרֵיכָה הַרְבֵּה מֵהֶן לָבְשׁוּ בִּיקִינִי. כּוּלָּם דִּיבְּרוּ עַל הַמְּסִיבָּה הַקּוֹדֶמֶת – הָיוּ בָּהּ כַּמָּה חֶבְרֶ'ה מְקוֹמִיִּים שֶׁהִסְתּוֹבְבוּ עִם הָאֶקְדָּחִים שֶׁלָּהֶם בָּרְחוֹב וְיָרוּ לַהֲנָאָתָם בָּאֲוִויר וְאָז כַּדּוּר פָּגַע בְּאֶחָד הַגַּגּוֹת, נִיתַּז אֶל תּוֹךְ הַמְּסִיבָּה וְנָחַת בְּתוֹךְ הָרֶגֶל שֶׁל אֵיזוֹ בַּחוּרָה. חֲצִי מֵאִיתָּנוּ צָחֲקוּ וְהֶיתֵּר חִיפְּשׂוּ חוּרִי יֶרִי בַּסְּבִיבָה. הָעֵינַיִים שֶׁלִּי נִנְעֲלוּ עַל בַּחוּרָה בְּשֵׁם אֵלִיסוֹן. הִיא לָבְשָׁה מִין חוּלְצָה רְפוּיָה שְׁקוּפָה מֵעַל הַבִּיקִינִי וְלָפְתָה אֶת רַגְלֶיהָ כְּדֵי לְהָגֵן עֲלֵיהֶן מִפְּנֵי הַסִּיפּוּר. נִיגַּשְׁתִּי וְהִתְיַישַּׁבְתִּי לְיָדָהּ וְנָגַעְתִּי לָהּ בִּפְנִים – הֵן הָיוּ חַמּוֹת. הִיא צָחֲקָה אֵלַיי וְנִהְיְיתָה חֲבֵרָה שֶׁלִּי. לְאָלִיסוֹן הָיָה מְבַטֵּא "לְגַמְרֵי מִמִּינֵסוֹטָה", לִדְבָרֶיהָ, אֲבָל כּוּלָּם חָשְׁבוּ שֶׁהִיא קַמְבּוֹדִית כִּי רוֹב הַסָּבִים שֶׁלָּהּ הָיוּ יַפָּנִים. הִיא הָיְיתָה עַל מִלְגָּה וַאֲנִי קִיבַּלְתִּי הָמוֹן כֶּסֶף בְּתוֹר מִתְנַדֵּב אוֹסְטְרָלִי, אָז הִסְתּוֹבַבְנוּ יַחַד וְהָיָה דֵּי כֵּיף.

בְּעֵרֶךְ שְׁלוֹשָׁה חוֹדָשִׁים אַחֲרֵי שֶׁהִכַּרְתִּי אֶת אֵלִיסוֹן, שָׁלְחָה לִי הַמְּנַהֶלֶת שֶׁל פְּרוֹיֵקְט הַבְּרִיאוּת, קֵיְיט, מֵיְיל עַל כָּךְ שֶׁהַמִּשְׂרָד בְּסִיאָם רִיפּ צָרִיךְ עֶזְרָה. סִיאָם רִיפּ אוֹמֵר "מָוֶות לְתַאיְלַנְד" וְהִשְׁתּוֹקַקְתִּי כְּבָר לְהַגִּיעַ לְשָׁם. אָלִיסוֹן לֹא יָכְלָה לָבוֹא. הִיא הָיְתָה צְרִיכָה לְהִישָּׁאֵר בִּפְנוֹם פֵּן כְּדֵי לְצַפּוֹת בְּאֵיזֶה מִשְׁפָּט שֶׁל הַקֶּמֶר רוּז', וּלְהַפְתָּעָתִי הָיְיתָה דֵּי גּוֹעֳלִית.
"הַפְּרוֹיֵקְט שֶׁלָּךְ לֹא תָּלוּי-זְמַן," הִיא אָמְרָה לִי. "תְּבַקֵּשׁ מֵהֶם לְהָזִיז אֶת זֶה לְשָׁבוּעַ הַבָּא." לֹא עָשִׂיתִי אֶת זֶה וְהִיא הִתְרַגְּזָה וּבָכְתָה.
הַדָּבָר הֲכִי טוֹב בַּנְּסִיעָה לְסִיאָם רִיפּ הָיָה שֶׁנָּתְנוּ לִי לִבְחוֹר אֵיךְ לְהַגִּיעַ לְשָׁם, אָז לָקַחְתִּי סִירָה. בָּעוֹנָה הָרְטוּבָּה אֶפְשָׁר לְהַגִּיעַ בַּסִּירָה מַמָּשׁ לְתוֹךְ הַקְּרָבִיִּים שֶׁל קַמְבּוֹדְיָה וְהָאֲגַם הוּא כְּמוֹ אוֹקְיָינוֹס – כּוּלּוֹ קַוֵּוי אוֹפֶק וְגַלִּים. פֹּה וָשָׁם הוֹפִיעַ כְּפַר צָף וַאֲנָשִׁים הֵצִיצוּ מֵהַבְּקָתוֹת הַמְּשַׁיְּיטוֹת. עַל הָרָצִיף בַּצַּד הַשֵּׁנִי חִיכָּה לִי אִישׁ מַמָּשׁ עַלִּיז. דָּאֳרָהּ הָיָה אוּלַי הָאִישׁ הֲכִי הַשָּׂמֵחַ שֶׁפָּגַשְׁתִּי בַּחַיִּים וּכְשֶׁסִּיפַּרְתִּי לוֹ שֶׁיֵּשׁ לִי יוֹם פָּנוּי לְהִסְתּוֹבֵב בַּמִּקְדָּשִׁים, הוּא נִהְיֶה אֲפִילּוּ יוֹתֵר שָׂמֵחַ.
"קַמְבּוֹדְיָה הָאֲמִיתִּית! מַמְלֶכֶת אַנְגֵּקוֹר הַמְּפוֹאֶרֶת! שִׂימַּחְתָּ אוֹתִי מְאוֹד, מִיסְטֶר לוּק." דָּאֳרָהּ אָמַר דְּבָרִים כָּאֵלֶּה כָּל הַזְּמַן. אַחֲרֵי כַּמָּה יָמִים בְּחֶבְרָתוֹ, גַּם אֲנִי נִהְיֵיתִי שָׂמֵחַ וְהַמִּרְמוּר שֶׁל אֵלִיסוֹן כְּבָר נִרְאֶה לִי הַרְבֵּה יוֹתֵר רָחוֹק מִשֵּׁשׁ שְׁעוֹת נְסִיעָה. הִיא שָׁלְחָה לִי כַּמָּה הוֹדָעוֹת טֵקְסְט אֲבָל הָיִיתִי דֵּי עָסוּק בְּלִרְאוֹת כָּל מָה שֶׁדָּאֳרָהּ עָשָׂה שָׁם וְאַחֲרֵי כַּמָּה יָמִים הַטֵּלֵפוֹן שָׁבַק.
הַתַּפְקִיד שֶׁלִּי הָיָה לְפַתֵּחַ אֶת הַיְּכוֹלֶת שֶׁל דָּאֳרָהּ בִּתְחוּם תַּשְׁלוּם הַחֶשְׁבּוֹנוֹת לָאִרְגּוּן שֶׁלָּנוּ. אֲבָל נִרְאֶה שֶׁלְּדָאֳרָהּ הָיוּ יְכוֹלוֹת וְהַמּוּמְחִיּוּת שֶׁלִּי בְּאוֹסְטְרַלְיָה הָיְיתָה חֲנוּיוֹת לְצִיּוּד מַחֲנָאוּת, אָז פָּשׁוּט הִבַּטְתִּי בִּרְשִׁימוֹת הַמִּסְפָּרִים הַמְּסוּדָּרוֹת שֶׁלּוֹ וְנָתַתִּי לְעַלִּיזוּת הַמִּתְפָּרֶצֶת שֶׁלּוֹ לְרַקֵּד סְבִיבִי. בַּיּוֹם הַחֲמִישִׁי דָּאֳרָהּ לָקַח אוֹתִי לִרְאוֹת אֶת הַמִּקְדָּשִׁים.

"לֹא רָאִיתָ פֶּלֶא עוֹלָם עַד שֶׁרָאִיתָ פֶּלֶא עוֹלָם," דָּאֳרָהּ הִתְלוֹצֵץ, וְהִתְעַקֵּשׁ שֶׁחָמֵשׁ לִפְנוֹת בּוֹקֶר הִיא הַשָּׁעָה הַיְּחִידָה לִרְאוֹת אֶת אַנְגֵּקוֹר וְאַט. הַמְלָצַת הַטִּיּוּל שֶׁל סְוַונְסְן הָיְתָה לָלֶכֶת לְאוּלַם בִּירָה וּלְחַפֵּשׂ "אַקְסְטְרָא לָאָב" אֲבָל נִשְׁאַרְתִּי בַּחֶדֶר וְאָז יָצָאתִי לְחַכּוֹת לְדָאֳרָהּ מִחוּץ לַמָּלוֹן בְּחִיקּוּי הַשַּׁחַר הַמְּשׁוּנֶּה שֶׁרֶשֶׁף בָּאוֹפֶק. הוּא בָּא עַל אוֹפַנּוֹעַ וְהִצִּיעַ לִי אֶת הַקַּסְדָּה שֶׁלּוֹ. הָיָה לָהּ רֵיחַ שֶׁל קַרְקֶפֶת. חִיבַּקְתִּי אוֹתוֹ מֵאָחוֹר, וְחַשְׁתִּי בַּכָּרֵס הָרַכָּה מֵעַל לְקַו הַחֲגוֹרָה כְּשֶׁהוּא הִתְנִיעַ אֶת הָאוֹפַנּוֹעַ וְיָצָאנוּ לַדֶּרֶךְ. לְדָאֳרָהּ הָיוּ שְׁתֵּי עֲבוֹדוֹת. בַּיּוֹם הוּא הָיָה רוֹאֵה הַחֶשְׁבּוֹן שֶׁל הָאִרְגּוּן הַסְּבִיבָתִי שֶׁהִשְׁתַּיַּיכְתִּי אֵלָיו. בָּעֶרֶב הוּא סִייֵּעַ לְאָחִיו בְּעֵסֶק הַטֵּלֵפוֹנִים הַנַּיָּידִים שֶׁלּוֹ בְּשׁוּק הַלַּיְלָה. בֶּן אָדָם שֶׁיֵּשׁ לוֹ קְצָת כֶּסֶף. מַסְפִּיק לְמַשְׁקָה בִּשְׁבִילוֹ וּבִשְׁבִיל הַחֶבְרָה שֶׁלּוֹ וּלְדִירָה נְטוּלַת חוּלְדּוֹת. הֵרַמְתִּי אֶת הַמְּשַׁקֵּף.
"יֵשׁ לְךָ חֶבְרָה?" צָרַחְתִּי.
"אִישָּׁה!" הוּא הֵשִׁיב בִּצְעָקָה וְגִיחֵךְ אֶל הָרוּחַ. "וְאַרְבָּעָה יְלָדִים." הוּא חִייֵּךְ חִיּוּךְ רָחָב יוֹתֵר וְהִתְחַוֵּור לִי אֵיפֹה טָעִיתִי. נוֹעַצְתִּי בִּסְוַונְסֵן, בִּמְקוֹם לְהִיוּוֹעֵץ בְּדָאֳרָהּ.
"נִרְאֶה לְךָ שֶׁאֲנִי יָכוֹל לְהַשִּׂיג אִישָּׁה וְאַרְבָּעָה יְלָדִים?" הִתְלוֹצַצְתִּי, אֲבָל לָרִאשׁוֹנָה דָּאֳרָהּ הִרְצִין וְהִנְהֵן.

עָצַרְנוּ בַּצַּד בְּדִיּוּק כְּשֶׁנִּהְיֶה מוּאָר מַסְפִּיק לִרְאוֹת אֶת הָעֲרָפֶל שֶׁעָלָה מֵהַתְּעָלָה סְבִיב הַמִּקְדָּשׁ. אֶפְשָׁר הָיָה לְהַגִּיד שֶׁזֶּה מַזְכִּיר אֶת הַמֶּלֶךְ אַרְתוּר אִם זֶה לֹא הָיָה מַזְכִּיר כָּל כָּךְ אֶת סֵפֶר הַגּ'וּנְגֵּל. כְּשֶׁעָבַרְנוּ דֶּרֶךְ שַׁעֲרֵי הָאֶבֶן הַנִּישָּׂאִים אֶל תּוֹךְ הַמִּבְנֶה, דָּאֳרָהּ סִיפֵּר לִי אֶת הַסִּיפּוּר עַל שְׁנֵי הַנְּחָשִׁים הַמְּסוּתָּתִים שֶׁמְּגַנִּים עַל אַנְגֵּקוֹר וְאַט.
"הֵם נִקְרָאִים נְאַגֶּה, הַנְּחָשִׁים שֶׁשּׁוֹמְרִים מִכָּל מְשַׁמֵּר אֶת..." הִסְתַּעַרְתִּי קָדִימָה, מְטַפֵּס בִּמְהִירוּת בַּמַּדְרֵגוֹת כְּמוֹ פֶּרַח נְזִירִים. בִּפְנִים הָיָה אַנְגֵּקוֹר וָאט קָרִיר וְאַפְלוּלִי. הֶחֱלַקְתִּי אֶת יָדִי לְאוֹרֶךְ קִירוֹת הָאֶבֶן הָעַתִּיקִים וּפָסַעְתִּי אֶל תּוֹךְ חָצֵר מְלֵאַת תַּחְרִיטִים. הָיְיתָה שָׁם נַעֲרָה. הִיא לֹא הָיְיתָה לְבַד – הָיוּ אִיתָּהּ חֲבֵרוֹת, אֲבָל הִיא עָמְדָה בְּנִפְרָד. הִיא נֶעֶלְמָה מֵעֵינֵי מֵאֲחוֹרֵי עַמּוּד וְהוֹפִיעָה שׁוּב, בְּדִיּוּק כְּשֶׁיָּצְאָה הַשֶּׁמֶשׁ מֵעַל הַמִּקְדָּשׁ. הִיא נִלְכְּדָה בְּקַרְנֶיהָ וְחִיּוּכָהּ הִתְרַחֵב. צָעַדְתִּי לְכִיוּוּנָהּ. הָיִיתִי קָרוֹב. הַחֲבֵרוֹת שֶׁלָּהּ עָמְדוּ בַּצַּד. הֵן חַיְּיכוּ וְיָדַעְתִּי שֶׁאֲנִי מוֹצֵא חֵן בְּעֵינֵיהֶן. הוֹשַׁטְתִּי יָד לָגַעַת בְּפָנֶיהָ. הֵם הָיוּ קְרִירִים. הַשָּׁדַיִים שֶׁלָּהּ הָיוּ מַדְהִימִים.
"הִנֵּה אַתָּה, מִיסְטֶר לוּק," הִשְׁתַּנֵּק דָּאֳרָהּ. נִבְהַלְתִּי וְהִסְתּוֹבַבְתִּי. הָיִיתִי אוֹמֵר שֶׁהַחִיּוּךְ שֶׁלּוֹ הָיָה כִּמְעַט עַצְבָּנִי.
"דָּאֳרָהּ,", אָמַרְתִּי, מְעַט נָבוֹךְ, "זֹאת..." פָּנִיתִי אֵלֶיהָ כְּדֵי לִשְׁאוֹל לִשְׁמָהּ.
"אָה, מָצָאתָ אֶת אַפְסָארָה," אָמַר דָּאֳרָהּ.
"אַתָּה מַכִּיר אוֹתָהּ?"
דָּאֳרָהּ צִחְקֵק.
"כּוּלָּם מַכִּירִים אֶת אַפְסָארָה." דָּאֳרָהּ גַּלְגַּל אֶת ה-ר' בִּשְׁמָהּ עַל לְשׁוֹנוֹ וְחַשְׁתִּי מִדִּקְרַת קִנְאָה.
"אַפְּ-סא-רָרָה," נִיסִּיתִי.
"הֵן כָּל כָּךְ יָפוֹת," הוּא אָמַר וּפָסַע הָלוֹךְ וְחָזוֹר לְאוֹרֶךְ שׁוּרַת הַבַּחוּרוֹת כְּמוֹ מִלַּהַק. הוּפְתַּעְתִּי מִמִּידַּת הַהֶיכֵּרוּת שֶׁלּוֹ אֵיתָן וְתָהִיתִי עַל חַיֵּי הַמִּשְׁפָּחָה שֶׁלּוֹ. "רַקְדָנִיּוֹת," הוּא הִסְבִּיר. הֵעַפְתִּי מַבָּט בְּנַעֲרָה.
"אַתְּ רַקְדָנִית?" שָׁאַלְתִּי אוֹתָהּ. הִיא לֹא הֵשִׁיבָה. "אַתָּה חוֹשֵׁב שֶׁהִיא מְבִינָה אוֹתִי, דָּאֳרָהּ?"
"אֲנִי חוֹשֵׁב שֶׁהָאַפְסָארָה מְבִינָה אֶת כָּל הַגְּבָרִים."

נָזִיר הוֹפִיעַ וּפָרַשׁ מַחְצֶלֶת קְטַנָּה עַל הַקַּרְקַע וְהִנִּיחַ עָלֶיהָ חֲתִיכוֹת חוּט וְסֵפֶר. דָּאֳרָהּ הָלַךְ לְשׂוֹחֵחַ אִיתּוֹ. רָאִיתִי אֶת שְׂפָתָיו שֶׁל דָּאֳרָהּ נִמְתָּחוֹת לְחִיּוּךְ כִּמְעַט עַד הָאוֹזְנַיִים, בְּנִימוּס מוּפְלָג. כַּעֲבוֹר רֶגַע הוּא סִימֵּן לִי לָבוֹא. נִיגַּשְׁתִּי בְּחוֹסֶר רָצוֹן וְחַשְׁתִּי שֶׁהִיא מַבִּיטָה בִּי אָז הֶאֱרַכְתִּי אֶת צַעֲדֵי וְזָקַפְתִּי אֶת רֹאשִׁי.
"הוּא יִקְרָא לְךָ אֶת הֶעָתִיד וְאוּלַי יַגְשִׁים לָךְ מִשְׁאֲלוֹת," אָמַר לִי דָּאֳרָהּ בְּעוֹנֶג. הִבַּטְתִּי שׁוּב בְּאַפְּסָארָה, הִיא צָחֲקָה עָלַי חֶרֶשׁ עִם חַבְרוֹתֶיהָ. זֶה הִצְחִיק גַּם אוֹתִי וּכְרָעָתִי עַל הַמַּחְצֶלֶת עִם הַנָּזִיר. הִרְגַּשְׁתִּי שֶׁהַגּוּף שֶׁלִּי כָּבֵד וְקַל בְּעֵת וּבְעוֹנָה אַחַת, כְּאִילּוּ אֲנִי שׂוֹחָה עִם נַעֲלַיִים. הַנָּזִיר הוֹשִׁיט לִי אֶת הַסֵּפֶר. עִיפָּרוֹן זָעִיר וַחֲסַר עוֹפֶרֶת הָיָה מְחוּבָּר אֵלָיו בְּחוּט. הַנָּזִיר דִּיבֵּר וְדָאֳרָהּ הוֹרָה לִי לָשִׂים אֶת הַסֵּפֶר עַל הָרֹאשׁ, לִתְחוֹב אֶת הָעִיפָּרוֹן בֵּין הָעַמּוּדִים וְלַחֲשׁוֹב עַל תְּשׁוּקָתִי הַגְּדוֹלָה בְּיוֹתֵר. תְּשׁוּקָה. שָׁחִיתִי בְּתוֹךְ תְּשׁוּקָה. הַלְּחָיַיִם שֶׁלָּהּ, הַחִיּוּךְ בְּפֶה סָגוּר. הַיְּרֵכַיִים שֶׁלָּהּ. הַשָּׁדַיִים הָאֵלֶּה. אֶפְסָארָה. הִנַּחְתִּי אֶת הַסֵּפֶר עַל הָרֹאשׁ וְנָעַצְתִּי אֶת הָעִיפָּרוֹן בֵּין הַדַּפִּים. הַנָּזִיר לָקַח אוֹתוֹ מִמֶּנִּי, הִבִּיט בְּכָתוּב וּמִלְמֵל מַשֶּׁהוּ. אַפְּסָארָה נִכְנְסָה אֶל בֵּין הַצְּלָלִים וְלֹא יָכוֹלְתִּי לִרְאוֹת אֶת פָּנֶיהָ.
"אַל תְּוַותֵּר עַל הַדֶּרֶךְ הָעֲקִיפָה: אַל תֵּלֵךְ בַּדֶּרֶךְ הַיְּשִׁירָה; לְךָ בִּשְׁבִיל שֶׁגִּילּוּ אֲבוֹתֶיךָ," תִּרְגֵּם עֲבוּרִי דָּאֳרָהּ אֶת הָעֲתִידוֹת שֶׁלִּי. מִיהַרְתִּי אֶל אִפְסָארָה וְלָחַשְׁתִּי בְּאָזְנֶיהָ אֶת נְבוּאַת הַנָּזִיר.
"מָה זֶה אוֹמֵר?" שָׁאַלְתִּי, אֲבָל הִיא כְּבָר לֹא דִּיבְּרָה אִיתִּי יוֹתֵר וְרַק הַיְּשִׁירָה מַבָּט לְפָנִים בְּחִיּוּךְ קָפוּא. "אֲנִי אָשׁוּב," הִבְטַחְתִּי, "אֲנִי אֶתְגַּעְגַּע אֵלֶיךָ, אֲנִי..." דְּבָרִים שֶׁקָּרוֹב לְוַודַּאי כְּבָר שָׁמְעָה מִבַּחוּרִים כָּמוֹנִי, שֶׁרוֹמְסִים בְּרַגְלֵיהֶם אֶת הָאוֹצָר הַלְּאוּמִּי.

כְּשֶׁחָזַרְתִּי לִפְנוֹם פֵּן, אֵלִיסוֹן בִּישְּׁלָה לִי אֲרוּחַת עֶרֶב מְעוּלֶּה וְשִׁכְבָה אִיתִּי בְּמֶשֶׁךְ שָׁעָה. זֶה הָיָה מְאוֹד נֶחְמָד. חָשַׁבְתִּי עַל אִפְסָארָה בַּזְּמַן שֶׁאֵלִיסוֹן הִנִּיחָה אֶת רֹאשָׁהּ עַל חֵזִי וְסִיפְּרָה לִי אֶת כָּל הַתָּכְנִיּוֹת שֶׁלָּהּ לִשְׁנֵינוּ. מַחְשְׁבוֹתַיי עוֹד הָיוּ נְתוּנוֹת לְאַפְּסָארָה זְמַן רַב אַחֲרֵי שֶׁהִיא נִרְדְּמָה. הִיא תָּפְסָה אוֹתִי עַל חַם כְּשֶׁלָּבַשְׁתִּי אֶת מִכְנָסַיי בָּאֲפֵלָה בַּחֶדֶר שֶׁלָּהּ, שֶׁלֹּא בֶּאֱמֶת הָיָה חָשׁוּךְ. קוֹלָהּ הָיָה רָדוּם וְסֶקְסִי וְגָרַם לִי לַעֲצוֹר בְּרוֹכְסָן פָּתוּחַ וּלְהַרְהֵר אִם לִקְפּוֹץ בַּחֲזָרָה אֶל הַמִּיטָּה, אֲבָל אָז הִיא הֵבִינָה שֶׁאֲנִי הוֹלֵךְ וְקוֹלָהּ הִתְעוֹרֵר. הוּא דָּחַף אוֹתִי הַחוּצָה אֶל הָרְחוֹבוֹת הַלּוֹהֲטִים וּלְעֵבֶר הַדְּרָכִים הָעֲקִיפוֹת, אֲבָל עֲדַיִין לֹא עָלָה בִּידֵי לָלֶכֶת לְאִיבּוּד. דִּמְיַינְתִּי אֶת אַפְּסָארָה רוֹקֶדֶת בַּסִּמְטָאוֹת. יוֹצֵאת מִמִּסְעָדָה וְרָצָה אֵלַי. מְנוֹפֶפֶת מִמִּרְפֶּסֶת שֶׁל דִּירָה מֵעָלַי. רָאִיתִי אֶת הַחִיוּוֹרוֹן הַמְּשׁוּנֶּה שֶׁל עוֹרָהּ – הַקְּרִירוֹת הַחֲלַקְלַקָּה הַזֹּאת – עֵינֶיהָ הָרֵיקוֹת הַצּוֹחֲקוֹת, מוּכָנוֹת לְהִתְמַלֵּא. רָצִיתִי לִהְיוֹת נוֹעָז עֲבוּרָהּ. לְשׁוֹטֵט בַּסִּמְטָאוֹת הַשּׁוֹרְצוֹת חוּלְדּוֹת, לַחֲלוֹף עַל פְּנֵי בַּחוּרִים עַל אוֹפַנּוֹעִים שֶׁמְּעַשְּׁנִים בָּאֲפֵלָה, אַךְ יָצַר הִתְגּוֹנְנוּת כָּלְשֶׁהוּ מָשַׁךְ אוֹתִי אֶל הָאֲזוֹרִים הַמּוּאָרִים הֵיטֵב, אֶל בָּרִים שֶׁאַנְגְּלִית הֵאִירָה אוֹתָם. לְבַסּוֹף בָּחַרְתִּי בַּדֶּרֶךְ הָעֲקִיפָה בְּיוֹתֵר שֶׁיָּכוֹלְתִּי. הִתְקַשַּׁרְתִּי לִסְוַונְסֵן.
הוּא עוֹד הָיָה עֵר.
"אוֹי אוֹי אוֹי, מַמְזֵר דָּפוּק!" הוּא צָרַח. הָיָה כָּל כָּךְ מְאוּחָר בָּרִאשׁוֹן בַּלַּיְלָה עַד שֶׁרִשְׁמִית כְּבָר הָיָה יוֹם שֵׁנִי וּסְוַונְסָן הָיָה לְגַמְרֵי מֵחוֹק. בִּנְקוּדָּה כָּלְשֶׁהִי עַל "רֶצֶף הַחֲווֹיוֹת", כְּפִי שֶׁכִּינָּה אֶת חַיָּיו בְּקַמְבּוֹדְיָה, הוּא לָמַד לְדַבֵּר קָמֵרִית לֹא רַע, טוֹב מַסְפִּיק לְכַוֵּון בַּטֵּלֵפוֹן שֶׁלִּי נָהַג מוֹנִית עַל אוֹפַנּוֹעַ לַבַּר שֶׁהוּא פַּרְנָס מֵעֵבֶר לַנָּהָר. אִיתַּרְתִּי אֶת סַוְונְסָן עַל הַמִּרְפֶּסֶת הַמְּשׁוּפַּעַת, שֶׁנִּדְמֶה שֶׁנּוֹעֲדָה לְהָבִיא לָקוֹחוֹת לִמְעוֹד אֶל מֵימֵי הַטּוֹנְלָה סַאפּ הַמִּשְׁתּוֹקְקִים.
"אֲנִי יוֹדֵעַ מָה אַתָּה צָרִיךְ," אָמַר לִי סְוַונְסְן אַחֲרֵי שֶׁקָּנִיתִי לָנוּ כַּמָּה בִּירוֹת וְשׂוֹטִים וְחָבַטְנוּ בְּסִיפּוּק בַּיַּתּוּשִׁים שֶׁעָלוּ וְרִיחֲפוּ מֵהַבּוֹץ. "אֲנִי יוֹדֵעַ מָה אַתָּה צָרִיךְ. כֶּסֶף. כֶּסֶף זֶה מָה שֶׁאַתָּה צָרִיךְ."
"בִּשְׁבִיל מָה?"
"אֵיךְ הֲלָכָה הַנְּבוּאָה הַהִיא? עָדִיף לָלֶכֶת בַּדֶּרֶךְ הַזֹּאת וְלֹא בַּדֶּרֶךְ הַהִיא?"
צָחַקְתִּי. "לֹא, זֶה הָיָה... אַל תַּעֲקוֹף אוֹ שֶׁתֵּלֵךְ בַּדֶּרֶךְ הָעֲקִיפָה... חַכֵּה... זֶה הָיָה לְךָ בַּדֶּרֶךְ הָעֲקִיפָה כְּמוֹ אַבָּא שֶׁלְּךָ, מַשֶּׁהוּ כָּזֶה."
"אָז רֶגַע, מֶה הָיְיתָה הַדֶּרֶךְ שֶׁל אַבָּא שֶׁלְּךָ?" סְוַונְסְן הִדְלִיק סִיגַרְיָה וְנָשַׁף אֶת הֶעָשָׁן אֶל תּוֹךְ חֲרִיץ הָעַיִן שֶׁלּוֹ. מָשַׁכְתִּי בִּכְתֵפִי. לֹא רָאִיתִי אֶת אַבָּא שֶׁלִּי מֵאָז גִּיל אַחַת-עֶשְׂרֵה, כְּשֶׁהוּא רוֹקֵן אֶת חֶשְׁבּוֹן הַבַּנְק, הִימֵּר עַל כָּל הַכֶּסֶף וְהִשְׁאִיר פֶּתֶק לְאִמָּא שֶׁהָיָה כָּתוּב בּוֹ סְלִיחָה, מוֹתֶק. סִיפַּרְתִּי אֶת כָּל זֶה לִסְוַונְסֵן.
"בויה!" אָמַר סַוְונְסֶן.

סְוַונְסְן הִתְעַקֵּשׁ לַעֲצוֹר בְּכַמָּה אוּלַמּוֹת בִּירָה עַל הַדֶּרֶךְ "לְמַזָּל", כָּךְ שֶׁעַד שֶׁהִגַּעְנוּ לַקָּזִינוֹ כְּבָר הָיָה כִּמְעַט שָׁלוֹשׁ לִפְנוֹת בּוֹקֶר וְהָיִינוּ שְׁתוּיִים עַד כְּלוֹת. נְחָשִׁים עֲצוּמִים שָׁמְרוּ עַל הַכְּנִיסָה מַמָּשׁ כְּמוֹ בָּאֶנְגָּקוֹר וְאַט, אֲבָל נָגַעְתִּי בָּהֶם כְּשֶׁנִּכְנַסְנוּ פְּנִימָה וְהֵם הָיוּ עֲשׂוּיִים מִפִיבֶּרְגְּלָס. לְרוֹעַ הַמַּזָּל סַוְונְסָן הָיָה נְטוּל מְזוּמָּנִים אָז מָשַׁכְתִּי חֵלֶק נִכְבָּד מִתּוֹךְ שָׂכָר שֶׁל שְׁבוּעַיִים וְהַמְּרַתֵּי אוֹתוֹ בְּזִ'יטוֹנִים. כַּמּוּת מַפְתִּיעָה שֶׁל אֲנָשִׁים עֲדַיִין שִׂיחֲקוּ בַּשּׁוּלְחָנוֹת הַיְּרוּקִּים הַמְּכוּסִּים לְבַד, מְהוּפְּנָטִים לְכָל הֲטָלָה שֶׁל הַקְּלָפִים. אִמָּא שֶׁלִּי הַחֲדִירָה בִּי פַּחַד חָמוּר מֵהִימּוּרִים, יוֹתֵר מִפֶּשַׁע, מִסַּמִּים וּמֵמִין בִּלְתִּי מוּגָן. קָפָאתִי בְּמֶרְכַּז הַחֶדֶר, חוֹלֵף בְּמַבָּטִי מִשּׁוּלְחָן אֶחָד לְמִשְׁנֵהוּ. לִפְנֵי שֶׁהִסְפַּקְתִּי לְאַבֵּד אֶת זֶה, סוונסן תָּפַס אִישָּׁה בִּלְבוּשׁ מָסוֹרְתִּי נִפְלָא וַהֲמוֹן אִיפּוּר. הִיא הֵבִיאָה לְכָל אֶחָד כַּמָּה שׁוֹטִים, וְהוֹרַדְנוּ אוֹתָם בְּשׁוּלְחָן הַפּוֹקֵר, וְאַחַר כָּךְ בְּרוּלֵטָה וּלְבַסּוֹף, עִם שְׁאֵרִית הַזִּ'יטוֹנִים, בֶּבְּלָאק גֵ'ק.

כְּשֶׁאָזְלוּ כָּל הַזִּ'יטוֹנִים נִזְכַּרְתִּי שֶׁבְּעֶצֶם מְדוּבָּר בְּכֶסֶף וְהִגַּעְתִּי לְשֵׁירוּתִים בְּדִיּוּק בַּזְּמַן לְהָקִיא אֶת אֲרוּחָתִי הָאַחֲרוֹנָה עַד הַמַּשְׂכּוֹרֶת הַבָּאָה. הָיָה לְזֶה רֵיחַ שֶׁל מִיצֵי קֵיבָה וְיוֹד.

שָׁכַבְתִּי כְּשֶׁלְּחַיֵּי מוּנַּחַת עַל הָרִצְפָּה הַקָּרָה, בּוֹהָה בְּשֶׁעֹרֹת עֶרְווֹה עֲזוּבָה, אֲסִיר תּוֹדָה עַל כָּךְ שֶׁאַפְסָארָה לֹא יְכוֹלָה לִרְאוֹת אוֹתִי. כְּשֶׁדִּידִּיתִי הַחוּצָה הִיא עָמְדָה לְיַד סֶלַע עֲנָק לְיַד שֵׁירוּתֵי הַנָּשִׁים. הִיא נִרְאֲתָה שׁוֹנָה, אוּלַי הִיא הִתְמַלְּאָה, אֲבָל יִיחַסְתִּי אֶת זֶה לְאוֹכֶל הַטּוֹב שֶׁל הָעִיר.
"אַפְסָארָה, מָצָאתָ אוֹתִי," אָמַרְתִּי. הָיָה לִי רֵיחַ שֶׁל קִיא, אֲבָל לֹא נִרְאֶה שֶׁהִיא שְׁמָהּ לֵב וְהִמְשִׁיכָה לְחַיֵּיךְ כְּשֶׁרָכַנְתִּי לְעֶבְרָהּ וְנָשַׁקְתִּי לִשְׂפָתֶיהָ בַּעֲדִינוּת. כַּמָּה מֵעוֹבְדֵי הַבַּר שֶׁגָּמְרוּ אֶת הַמִּשְׁמֶרֶת עָבְרוּ עַל פָּנֵינוּ, הִתְלַחְשְׁשׁוּ בֵּינֵיהֶם וְצָחֲקוּ.
"אַתְּ מַכִּירָה אוֹתָם?" שָׁאַלְתִּי אוֹתָהּ, מוֹחָה מִפִּי אֶת הָאָבָק הַמְּשׁוּנֶּה שֶׁהָיָה עַל שְׂפָתֶיהָ. הַסּוּפֶרְמַרְקֵטִים בִּפְנוֹם פֵּן הָיוּ מְלֵאִים בְּאַבְקוֹת מַלְבִּינוֹת, מְשָׁחוֹת מַחֲוִוירוֹת וְתַכְשִׁירֵי פֶּלֶא מַבְהִירִים מַמָּשׁ כְּמוֹ הַקְּרֵמִים לְעוֹר שָׁזוּף בְּמֶלְבּוֹרְן. הִתְחַשֵּׁק לִי לְקַרְצֵף אֶת כָּל זֶה מִמֶּנָּה. לִרְאוֹת אֶת שִׁינֶּיהָ, לְהַצְחִיק אוֹתָהּ. "אָז אַתְּ בָּאָה לְפֹה הַרְבֵּה?" סִיגַּלְתִּי לְעַצְמִי אֶת חִיקּוּי הַמָּאצ'וֹ הַטּוֹב בְּיוֹתֵר שֶׁהָיָה לִי וְנִשְׁעַנְתִּי עַל הַסֶּלַע לְיָדָהּ. אֲבָל הוּא הָיָה פָּחוֹת יַצִּיב מִכְּפִי שֶׁנִּרְאֶה וְהִתְפּוֹרֵר אֶל תּוֹךְ הַפְּנִים הֶחָלוּל שֶׁלּוֹ תַּחַת הַמִּשְׁקָל שֶׁלִּי. אִפְסָארָה נָפְלָה עַל הָרִצְפָּה וְתָהִיתִי אִם גַּם הִיא שִׁיכּוֹרָה. כְּשֶׁהֵקַמְתִּי אוֹתָהּ עַל רַגְלֶיהָ, סַוֶונְסֶן מָעַד הַחוּצָה מֵחֲדַר הַמְּהַמְּרִים הַכְּבֵדִים, מַזִּיעַ בִּכְבֵדוּת.
"חַיָּיב לָזוּז," הוּא אָמַר בִּדְחִיפוּת וְהֵצִיץ מֵאֲחוֹרֵי הַכָּתֵף בִּשְׁנֵי שׁוֹמְרִים לְבוּשִׁים הֵיטֵב שֶׁרָדְפוּ אַחֲרָיו בְּנִימוּס.
"סְוַונְסֶן, אֲנִי רוֹצֶה שֶׁתַּכִּיר אֶת אַפְּסָארָה," אָמַרְתִּי וְהִתְנַתַּקְתִּי מֵהַסֶּלַע.
"פְּצָצָה," הוּא אָמַר וְאָחַז בִּזְרוֹעִי. הוּא גָּרַר אוֹתִי מַעֲבָר לִדְלָתוֹת הָאֵימְתָנִיּוֹת וְאֶל תּוֹךְ הָרוּחַ שֶׁנָּשְׁאָה רֵיחַ שֶׁל בִּיצּוֹת וּפְסוֹלֶת. נֶהָגֵי טוֹק-טוֹק צָעֲקוּ לְעֶבְרֵנוּ וּלְשִׂמְחָתִי אֶחָד מֵהֶם הָיָה דָּאֳרָהּ. רַצְתִּי לִקְרָאתוֹ אֲבָל הִתְבָּרֵר שֶׁהוּא הָיָה בְּסַךְ הַכֹּל חַיְיכָן אַחֵר.
"אַתָּה מַכִּיר אֶת דָּאֳרָהּ?" שָׁאַלְתִּי, מִתְנַשֵּׁף. הָאִישׁ הֵסִיר אֶת הַכּוֹבַע שֶׁלּוֹ וְגֵירֵד בְּרֹאשׁוֹ, מְחַיֵּיךְ אֶל הַנַּהָגִים הָאֲחֵרִים.
"תִּרְאֶה לִי אֶת דָּאֳרָהּ," הוּא אָמַר לְבַסּוֹף, וְהוֹצִיא מַפַּת פְּנוֹם פֵּן מְנוּיְלֶנֶת בִּקְפִידָה.
"דָּאֳרָהּ לֹא נִמְצָא בְּאַף אֶחָד מֵהַכְּבִישִׁים כָּאן," הִתְעַקַּשְׁתִּי "הוּא..." הָאִישׁ מָתַח אֶת חִיּוּךְ הֲדָאֳרָהּ שֶׁלּוֹ. וְאָז הִתְחַלְתִּי לָרוּץ. סַוְונְסָן שֶׁרַק בְּעִקְבוֹתַיי. שָׁעַטְתִּי בְּמַדְרֵגוֹת וְהִתְפָּרַצְתִּי אֶל תּוֹךְ הַדְּלָתוֹת – שָׁלִיחַ שֶׁשָּׁב מִשְּׂדֵה הַקְּרָב שֶׁל סִיאָם. הַשּׁוֹמֵר הַיָּחִיד שֶׁנִּשְׁאַר נִרְדַּם בְּכִסְאוֹ וְלֹא שָׁמַע אוֹתִי כְּשֶׁאָמַרְתִּי לְאַפְסָארָה, "אָמַרְתִּי לְךָ שֶׁאֲנִי אֶחֱזוֹר לָקַחַת אוֹתְךָ."
זֶה הָיָה מַמָּשׁ כְּמוֹ קֶטַע מִסֶּרֶט.
"הִיא כְּבֵדָה?" שָׁאַל סוונסן. הָרוּחַ מֵהַנָּהָר שִׁיוְּותָה לְשֶׁיַּעֲרוֹ הַבְּלוֹנְדִּינִי צוּרָה שֶׁל כַּרְבּוֹלֶת, וְהוּא נִרְאָה עוֹד יוֹתֵר מְטוֹרָף. נִעְנַעְתִּי בְּרֹאשִׁי: הִיא הָיְיתָה מוּשְׁלֶמֶת. הָעוֹר שֶׁלָּהּ הָיָה חַמִּים יוֹתֵר מִכְּפִי שֶׁזָּכַרְתִּי בַּמִּקְדָּשׁ. סְוַונְסְן הִנְהֵן בִּפְלִיאָה, וְאָז הוֹשִׁיט אֶת יָדוֹ וְנָקַשׁ לָהּ עַל הַבֶּרֶךְ כְּמוֹ רוֹפֵא (מִי יוֹדֵעַ מָה הוּא עָשָׂה בַּחַיִּים לִפְנֵי קַמְבּוֹדְיָה). "גָּנַבְתָּ פֶּסֶל, אָחִי!" הוּא צָעַק בְּהַעֲרָצָה. הִבַּטְתִּי בְּאַפְסָארָה שֶׁבְּדִיּוּק חִייְּכָה אֵלַי חִיּוּךְ שׁוֹחֵר טוֹב, כְּאִילּוּ הִיא יוֹדַעַת הַכֹּל – וְאוּלַי הִיא בֶּאֱמֶת יָדְעָה.
"הוּא מְשׁוּגָּע," לָחַשְׁתִּי לָהּ וְחִיּוּכָהּ הִתְרַחֵב. הוֹרַדְנוּ אֶת סַוְונְסָן בְּ"בַּר שֶׁלְּעוֹלָם לֹא נִסְגַּר", הַמָּלוֹן שֶׁהוּא גָּר בּוֹ מִזֶּה שָׁלוֹשׁ שָׁנִים. בְּאוֹרַח פֶּלֶא הוּא מָצָא כַּמָּה דּוֹלָרִים אָמֵרִיקָאִים וְשִׁילֵּם לַנַּהָג וְרָצָה שֶׁנָּבוֹא אֵלָיו לִשְׁתּוֹת עוֹד קְצָת, אֲבָל הַשֶּׁמֶשׁ הִתְחִילָה לַעֲלוֹת מֵעַל הַטּוֹנְלָה סַאפּ וְהַכְּבִישִׁים הִתְמַלְּאוּ בִּכְלֵי רֶכֶב שֶׁנּוֹסְעִים לַשּׁוּק. הַנַּהָג הִכְפִּיל שֶׁל דָּאֳרָהּ לָקַח אוֹתָנוּ אֶל הַדִּירָה שֶׁלִּי. הוּא חִייֵּךְ וְהִצִּיעַ לִסְחוֹב אֶת אִפְסָארָה בַּמַּדְרֵגוֹת אֲבָל לֹא הָיִיתִי מוּכָן בְּשׁוּם אוֹפֶן וְשִׁילַּחְתִּי אוֹתוֹ לְדַרְכּוֹ.

כְּשֶׁהֵבֵאתִי אוֹתָהּ לְמַעְלָה, הֶעֱמַדְתִּי אוֹתָהּ בְּמֶרְכַּז הַסָּלוֹן וְהִיא בָּהֲתָה בִּי זְמַן רַב בְּלִי לְמַצְמֵץ, אָז סוֹבַבְתִּי אוֹתָהּ אֶל הַקִּיר.




https://www.shortstoryproject.com/he/story/%d7%a7%d7%9e%d7%91%d7%95%d7%93%d7%99%d7%94-%d7%94%d7%90%d7%9e%d7%99%d7%aa%d7%99%d7%aa/
#אהבהבלתי-מוּשֶּׂגֶת#פאםפאטאל#תְּשׁוּקָה