הֵם נִפְגְּשׁוּ בְּבֵית קָפֶה צָרְפָתִי עַל יָד נַחֲלַת בִּנְיָמִין רַמְבָּ"ם. עָמוֹס הִגִּיעַ לְבַד, בְּלִי הָאוֹפַנּוֹעַ וְגַם בְּלִי הַמְּכוֹנִית שֶׁלּוֹ. הוּא הָיָה עָטוּף בִּמְעִיל חוֹם וְחוֹרְפִּי, כָּזֶה שֶׁהִגִּיעַ לוֹ עַד לַבִּרְכַּיִים, וְלֹא בִּמְעִיל הַכָּחוֹל עִם הַפַּסִּים שֶׁזָּכְרָה מֵהַפְּגִישָׁה הָרִאשׁוֹנָה שֶׁלָּהֶם בְּאָלֶנְבִּי. הוּא הִסְתַּכֵּל בָּהּ, וּבְלִי לוֹמַר מִילָּה הִתְיַישֵּׁב בְּצִדּוֹ הַשֵּׁנִי שֶׁל הַשּׁוּלְחָן. מִירִי הִשְׁפִּילָה אֶת הַמַּבָּט לְמַטָּה, לְעֵבֶר נַעֲלֵי הַסְּנִיקֵרְס הַשְּׁחוֹרוֹת שֶׁנַּעֲלֶה, וּמִיָּד הִצְטַעֲרָה שֶׁלֹּא הִתְהַדְּרָה בַּעֲקֵבִים, אוֹ לְפָחוֹת בְּנַעֲלֵי הַסִּירָה הַצְּהוּבּוֹת. אֲבָל בְּעֶצֶם, הִיא נִזְכְּרָה פִּתְאוֹם, גַּם בַּפַּעַם הָרִאשׁוֹנָה שֶׁיָּשְׁבָה מוּל עָמוֹס, הִרְגִּישָׁה לֹא מַסְפִּיק רְאוּיָה. לֹא מַסְפִּיק יָפֶה וְלֹא מַסְפִּיק רְאוּיָה. וְגַם לֹא מַסְפִּיק לְבוּשָׁה. עִם שֵׂיעָר שֶׁלֹּא מִסְתַּדֵּר וְעוֹר פָּנִים חִיוֵּור מִדַּי, וְעִם לָשׁוֹן שֶׁאַף פַּעַם לֹא יָדְעָה מָה הַדָּבָר הֲכִי נָכוֹן לְהַגִּיד. עַכְשָׁיו הִרְגִּישָׁה שׁוּב אֶת אוֹתוֹ מֵיאוּס עַצְמִי. כִּי, קוֹדֶם כּוֹל, עָמוֹס הָיָה יָפֶה מִמֶּנָּה. וְשֵׁנִית, הוּא הָיָה חָזָק מִמֶּנָּה. פִיזִית וּמֶנְטָאלִית. שְׁלִישִׁית, הִיא לֹא רָאֲתָה אוֹתוֹ כִּמְעַט שְׁנָתַיִים, שֶׁבָּהֶן הוּא נָדַד בְּרַחֲבֵי הָעוֹלָם. אַמְסְטֶרְדָּם, הָווֹאִי, פָּרִיז וּנְיוּ יוֹרְק. לִרְגָעִים הִיא אֲפִילּוּ קִיוְּותָה שֶׁאוּלַי הוּא שָׁכַח אוֹתָהּ. אוֹתָהּ, וְאֶת מָה שֶׁהָיוּ כְּשֶׁהָיוּ יַחַד. אוֹתָהּ וְאֶת הַהִילָּה הַבּוֹטַחַת שֶׁאֵרֵג סְבִיבָהּ בְּמוּמְחִיּוּת זְרִיזָה, הִילָּה שֶׁמְּאוּחָר יוֹתֵר טָרַח לִפְרוֹם וּלְנַפֵּץ וּלְהַשְׁמִיד.
עָמוֹס, כָּךְ מִירִי קִיטְלְגָה אוֹתוֹ בְּרֹאשָׁהּ, הָיָה גֶּבֶר מֵהַסּוּג הַמְּעוֹרֵר. גֶּבֶר כָּזֶה שֶׁבָּרֶגַע שֶׁמִּסְתַּכְּלִים עָלָיו, מַרְגִּישִׁים בַּמֵּצַח הַתֵּזָה שֶׁל קָפֵאִין. הֵם נִפְגְּשׁוּ בְּבַר שֶׁמִּירִי עָבְדָה בּוֹ כְּמֶלְצָרִית, וְעָמוּס בְּדִיּוּק נָחַת בּוֹ לַבִּירָה אַחֲרֵי עָשׂוֹר שֶׁבּוֹ חַי עַל הָאִי קְוַואי. כְּשֶׁהִזְמִין אֶת הַמַּשְׁקֶה שֶׁלּוֹ, הוּא שָׁאַל אוֹתָהּ אֵיךְ קוֹרְאִים לָהּ, וּכְשֶׁאִמְרָה בְּמַבָּט הַמִּתְנַצֵּל-תְּמִידִית שֶׁלָּהּ שֶׁיֵּשׁ לָהּ סְתָם שָׁם וְהֶעֱבִירָה יָד אַחַת עַל הַסִּינָר הַשָּׁחוֹר הַסָּפוּג בָּאִיִּים מִתְרַחֲבִים שֶׁל אַלְכּוֹהוֹל וְיָד שְׁנִיָּיה בִּסְבַךְ הַתַּלְתַּלִּים הַפְּרוּעִים, הוּא הִפְתִּיעַ אוֹתָהּ וְאָמַר לָהּ, מָה קָרָה לְךָ, זֶה אֶחָד הַשֵּׁמוֹת הַיָּפִים בְּיוֹתֵר שֶׁיֵּשׁ בַּתָּנָ"ךְ. לַמְרוֹת אַפְלוּלִיּוֹת עָשָׁן הַסִּיגַרְיוֹת, הָעֵינַיִים הַשְּׁחוֹרוֹת שֶׁל עָמוֹס בֶּרְקוֹ מֵרוֹב שֶׁמֶשׁ שֶׁעָבְרָה בָּהֶן, וּכְשֶׁסִּייֵּם אֶת הַבִּירָה הַשְּׁלִישִׁית שֶׁלּוֹ וְהִיא אֶת הַמִּשְׁמֶרֶת, הוּא הִצִּיעַ לָהּ טְרֵמְפּ עַל הָאוֹפַנּוֹעַ, כִּי בְּמִקְרֶה הָיְיתָה עָלָיו עוֹד קַסְדָּה.
עַד סוֹף הָעֶרֶב מִירִי הִרְגִּישָׁה כָּל כָּךְ חוֹפְשִׁיָּיה לְיָדוֹ, שֶׁבְּלִי שׁוּם הֲכָנָה מוּקְדֶּמֶת סִיפְּרָה לוֹ שֶׁהִיא שׂוֹנֵאת אֶת הַבַּיִת שֶׁבּוֹ גָּדְלָה וְאֶת חַדְרוֹן הַכְּבִיסָה הַצַּר שֶׁשִּׁימֵּשׁ לָהּ כְּפִינַּת שֵׁינָה, וַאֲפִילּוּ אֶת שְׁנֵי הַהוֹרִים שֶׁלָּהּ, וְגַם סִיפְּרָה לוֹ שֶׁהִיא כּוֹתֶבֶת אֶת כָּל הַחֲלוֹמוֹת וְהַמַּחֲשָׁבוֹת שֶׁלָּהּ עַל מַפִּיּוֹת נְיָיר לַמְרוֹת שֶׁתָּמִיד בְּסוֹף הַמִּשְׁמֶרֶת הֵן מִתְעוֹפְפוֹת בָּרוּחַ שֶׁלְּיַד פָּחֵי הַזֶּבֶל הַיְּרוּקִּים וְלֹא נִשְׁאַר דָּבָר מֵהַדְּבָרִים הַסְּמוּיִים הָאֵלֶּה שֶׁנִּכְתְּבוּ לְרֶגַע. וְאָז עָמוֹס אָמַר בְּקוֹל שֶׁל בָּחוּר שֶׁרָאָה דָּבָר אוֹ שְׁנַיִים בַּחַיִּים שֶׁלּוֹ, שֶׁלְּבַחוּרָה כָּמוֹהָ, שֶׁמִּקִּילוֹמֶטְרִים אֶפְשָׁר לְזַהוֹת שֶׁהַגַּלְגַּלִּים בְּרֹאשׁ שֶׁלָּהּ מִסְתּוֹבְבִים כָּל הַזְּמַן, בָּטוּחַ יֵשׁ כִּישְׁרוֹן כְּתִיבָה גָּדוֹל וְשֶׁהִיא חַיֶּיבֶת לְהַתְחִיל לִשְׁמוֹר אֶת הַמַּפִּיּוֹת הַכְּתוּבוֹת הָאֲבוּדוֹת הָאֵלֶּה וְלַהֲפוֹךְ אוֹתָן לְסִיפּוּרִים. כְּדֵי לְהַרְאוֹת שֶׁהוּא בֶּאֱמֶת מִתְכַּוֵּון לְכָל מִילָּה, עָמוֹס הִכְרִיחַ אוֹתָהּ לְהִישָּׁבַע לוֹ שֶׁעַד לַפַּעַם הַבָּאָה שֶׁהוּא מַגִּיעַ לִשְׁתּוֹת בִּירָה, הִיא שׁוֹמֶרֶת לְפָחוֹת שָׁלוֹשׁ מַחֲשָׁבוֹת – אוֹ כְּמוֹ שֶׁהוּא קָרָא לָהֶן, הַתְחָלוֹת שֶׁל סִיפּוּרִים – שֶׁכָּתְבָה עַל מַפִּיּוֹת נְיָיר. וְהִיא שָׁמְרָה.
וּשְׁנֵי עַרְבִים אַחַר כָּךְ הוּא שׁוּב הוֹפִיעַ, הִזְמִין בִּירָה, כָּבַשׁ בְּגוּפוֹ הַגָּדוֹל אֶת כִּיסֵּא הַבַּר הַגָּבוֹהַּ, וְאָז קָרָא אֶת הַמִּשְׁפָּטִים שֶׁכָּתְבָה בַּיּוֹמַיִים שֶׁעָבְרוּ. עַכְשָׁיו אַתְּ בְּסַךְ הַכּוֹל מֶלְצָרִית, הוּא אָמַר לָהּ וְהֵרִים אֶת עֵינָיו מֵהַמַּפִּית הַלְּבָנָה, אֲבָל אֲנִי מַבְטִיחַ לָךְ שֶׁיּוֹם אֶחָד עוֹד יָצָא מִמְּךָ מַשֶּׁהוּ גָּדוֹל. אֲבָל לָמָּה שֶׁיָּצָא מִמֶּנִּי מַשֶּׁהוּ גָּדוֹל? מִירִי שָׁאֲלָה אוֹתוֹ וְגִיחֲכָה תּוֹךְ כְּדֵי שֶׁשִּׁחְרְרָה וְהִידְּקָה מֵחָדָשׁ אֶת סִינַר הַמֶּלְצָרִית שֶׁלָּהּ. אֲנִי סְתָם מֶלְצָרִית בָּחוּר הַזֶּה, שֶׁחוֹסֶכֶת שֶׁקֶל אַחֲרֵי שֶׁקֶל לְלִימּוּדֵי סִפְרוּת בָּאוּנִיבֶרְסִיטָה. וְעָמוֹס אָמַר לָהּ, תַּחְסְכִי, תַּחְסְכִי, לַחֲסוֹךְ זֶה מְצוּיָּן, וְרֶגַע לִפְנֵי שֶׁנִּישֵּׁק אוֹתָהּ בַּפַּעַם הָרִאשׁוֹנָה הוּא לִיטֵּף לָהּ אֶת הַלֶּחִי וְהוֹסִיף, שֶׁתֵּדְעִי לָךְ שֶׁסָּבְתָא שֶׁלִּי אָמְרָה לִי פַּעַם שֶׁטַּבַּעַת זָהָב, לֹא חָשׁוּב אֵיפֹה זוֹרְקִים אוֹתָהּ, גַּם כְּשֶׁהִיא נִמְצֵאת בְּתוֹךְ שְׁלוּלִית שֶׁל בּוֹץ, הִיא עֲדַיִין נִשְׁאֶרֶת טַבַּעַת זָהָב. מִירִי נִישְּׁקָה אוֹתוֹ בַּחֲזָרָה, וּבְתוֹךְ רֹאשָׁהּ הִמְשִׁיכָה לְהַשְׁמִיעַ לְעַצְמָהּ שׁוּב וָשׁוּב אֶת הַמִּילִּים הַנְּבוּאִיּוֹת הַקְּסוּמוֹת שֶׁלּוֹ. וְלַמְרוֹת שֶׁעֲדַיִין לֹא הֶאֱמִינָה בָּהֶן לְעוֹמְקָן, הִיא יָדְעָה שָׁאֲלוּ אוּלַי הַמִּילִּים הֲכִי יָפוֹת שֶׁהִיא תִּשְׁמַע אֵי פַּעַם מַגְבֵּר. כִּי כָּכָה בְּדִיּוּק הָיָה עָמוֹס. גֶּבֶר שֶׁיּוֹדֵעַ אֵיךְ לְהַגִּיד לְנָשִׁים אֶת הַדָּבָר הַיָּפֶה הַזֶּה שֶׁהֵן לֹא שָׁמְעוּ הַרְבֵּה זְמַן, וְלִפְעָמִים גַּם לֹא שָׁמְעוּ לִפְנֵי כֵן מֵעוֹלָם. גֶּבֶר שֶׁיְּגַלֶּה לָהֶן אֵיזוֹ אֱמֶת קְטַנָּה אֲבָל פִּיּוּטִית וּקְסוּמָה עַל עַצְמָן, וְהָאֱמֶת הַחֲדָשָׁה הַזֹּאת תִּגְרוֹם לָהֶן לְהַרְגִּישׁ כָּל כָּךְ טוֹב. לְהַרְגִּישׁ שֶׁהֵן בַּחַיִּים.
וּבֶאֱמֶת, כְּשֶׁמִּירִי הָיְיתָה שֶׁל עָמוֹס, הִיא הָיְיתָה הֲכִי. הֲכִי יָפֶה. הֲכִי חֲכָמָה. הֲכִי מְשַׁגַּעַת. הֲכִי נוֹעֶזֶת. הֲכִי כִּישְׁרוֹנִית. אֲבָל כְּשֶׁעָמוֹס הָלַךְ מִמֶּנָּה, הִיא חָזְרָה לִהְיוֹת שׁוּב הִיא. מִירִי הַמֶּלְצָרִית הַפְּשׁוּטָה.
אַחֲרֵי הַפְּרֵידָה, בִּמְקוֹם לְהֵירָשֵׁם לְחוּג לְסִפְרוּת, הִיא אָסְפָה אֶת כָּל הַחֶסְכוֹנוֹת שֶׁלָּהּ וְהִסְתַּגְּרָה בַּבַּיִת לְמֶשֶׁךְ חֲמִישָּׁה חוֹדָשִׁים, שֶׁבָּהֶם הִשְׁקִיעָה כָּל דַּקָּה מֵהַיְּמָמָה בִּכְתִיבַת הַסֵּפֶר הָרִאשׁוֹן שֶׁלָּהּ. הִיא כָּתְבָה בְּמֶשֶׁךְ כָּל שְׁעוֹת הָאוֹר, פְּרָט לְהַפְסָקוֹת קְצוּבוֹת כְּדֵי לְהִתְקַלֵּחַ וְלֶאֱכוֹל, וּבַלַּיְלָה פָּרָשָׁה שַׂק שֵׁינָה רַךְ וְכָחוֹל עַל יַד פִּינַּת הַמַּחְשֵׁב וּלְצִדּוֹ הִנִּיחָה שָׁעוֹן מְעוֹרֵר. בְּכָל אַרְבַּע שָׁעוֹת בְּדִיּוּק, רַעַם הַשָּׁעוֹן הַצּוֹרְמָנִי בַּצְּלִיל הַגָּבוֹהַּ שֶׁלּוֹ, צְלִיל שֶׁלָּמְדָה לֶאֱהוֹב וְשֶׁהֶחֱזִיר אוֹתָהּ לְמִקְצִים נוֹסָפִים שֶׁל כְּתִיבָה גַּם בִּשְׁעוֹת הַחֲשֵׁכָה הָאֲרוּכּוֹת. עָמוֹס הִשְׁאִיר אַחֲרָיו לְמִירִי אֶת מָה שֶׁהָיְתָה הִיא עַצְמָהּ, בְּלִי הַהִילָּה הַזּוֹהֶרֶת וְהַמְּהוּדֶּקֶת שֶׁאֵרֵג סְבִיב דְּמוּתָהּ, וְכָכָה גַּם נוֹלְדָה אֶצְלָהּ הַכְּתִיבָה.
הַסֵּפֶר הָרִאשׁוֹן שֶׁלָּהּ הִתְפַּרְסֵם קְצָת פָּחוֹת מִשְּׁנָתַיִים אַחֲרֵי הַפְּרֵידָה. הוּא קִיבֵּל בִּיקּוֹרוֹת מְצוּיָּנוֹת שֶׁהִפְתִּיעוּ אֶת הַמּוֹ"ל הַמִּזְדַּקֵּן, הָעוֹרֶכֶת הַמְּמוּשְׁקֶפֶת, וַאֲפִילּוּ אֶת חֶשְׁבּוֹן הַבַּנְק שֶׁל מִירִי. הַבִּיקּוֹרוֹת הַמְּצוּיָּנוֹת הוֹבִילוּ אֶת הָרוֹמָן לִידֵיהֶם שֶׁל שְׁנֵי סְטוּדֶנְטִים לְקוֹלְנוֹעַ – בַּחוּרִים צְעִירִים מִקִּרְיַית אוֹנוֹ שֶׁגָּרוּ עַכְשָׁיו בְּתֵל אָבִיב וְלַמְרוֹת שֶׁלֹּא הָיוּ אַחִים בִּיּוֹלוֹגִיִּים נִרְאוּ דּוֹמִים לְהַפְלִיא בְּזִיפִים, בַּשֵּׂיעָר הָאָרוֹךְ שֶׁלָּהֶם וּבַשְּׁאִיפוֹת שֶׁלָּהֶם לְהִתְפַּרְסֵם כַּגִּרְסָה הַמְּקוֹמִית שֶׁל הָאַחִים כֹּהֵן – שֶׁעִיבְּדוּ אוֹתוֹ לְסֶרֶט קָטָן אֲבָל מְדוּבָּר.
קְהַל מַעֲרִיצִים הֵחֵל לְהִתְגַּבֵּשׁ סְבִיב מִירִי, וְהִיא נֶאֶלְצָה לְהִתְרַגֵּל בִּמְהִירוּת לְהַצְלָחָה שֶׁהִשְׁתַּלְּטָה עַל חַיֶּיהָ בְּעִקְבוֹת הַיְּצִירָה שֶׁהֵבִיאָה לְעוֹלָם, כִּמְעַט בְּמִקְרֶה, וְרַק בִּזְכוּת עָמוֹס. הִיא עָזְבָה אֶת עֲבוֹדָתָהּ כְּמֶלְצָרִית בְּבַר, הִמְשִׁיכָה לְהַקְדִּישׁ אֶת מֵרַב זְמַנָּהּ לַכְּתִיבָה וְנִרְשְׁמָה סוֹף סוֹף לְלִימּוּדֵי הַסִּפְרוּת בָּאוּנִיבֶרְסִיטָה. מִירִי חִיכְּתָה גַּם לְשִׂמְחָה שֶׁתָּבוֹא, אֲבָל בִּמְקוֹם זֶה הִרְגִּישָׁה רַק גַּעֲגוּעַ. הִיא הִתְגַּעְגְּעָה לְעָמוֹס בְּכָל מְאוֹדָהּ. בְּכָל אֵיבָר וְאֵיבָר מִגּוּפָהּ. כִּי עָמוֹס אָמַר לָהּ, רֶגַע לִפְנֵי שֶׁנִּישַּׁק אוֹתָהּ, שֶׁהִיא טַבַּעַת זָהָב שֶׁגַּם אִם תִּתְגַּלְגֵּל לְתוֹךְ שְׁלוּלִית שֶׁל בּוֹץ תִּישָּׁאֵר טַבַּעַת זָהָב. כִּי לְיַד עָמוֹס הִיא הָיְיתָה הֲכִי-הֲכִי. כִּי עָמוֹס הָיָה יָפֶה מִמֶּנָּה.
כָּעֵת, כְּשֶׁסִּימֵּן לַמֶּלְצָרִית לְהִתְקָרֵב, הַמִּילִּים הָרִאשׁוֹנוֹת שֶׁהִיא שָׁמְעָה אוֹתוֹ מוֹצִיא מֵהַפֶּה אַחֲרֵי פְּרֵידָה שֶׁל יוֹתֵר מִשְּׁנָתַיִים הָיוּ, תָּבִיאִי לִי אֶסְפְּרֵסוֹ אָרוֹךְ וְכוֹס סוֹדָה. הִיא עֲדַיִין נְמַסָּה כְּשֶׁשָּׁמְעָה אֶת הַמִּילִּים שֶׁלּוֹ. הֵן הָיוּ כָּל כָּךְ שֶׁלּוֹ. פְּשׁוּטוֹת, יְבֵשׁוֹת וּמְחוּסְפָּסוֹת, וְהֵן יָצְאוּ מִגְרוֹן שֶׁהִבְטִיחַ יוֹתֵר מִדַּי הַבְטָחוֹת. בָּחוֹדָשִׁים הַסִּפּוּרִים שֶׁבִּילּוּ בְּיַחַד הוּא דִּיבֵּר עַל בַּיִת אָדוֹם רְעָפִים עַל קְצֵה הַר, וְעַל שְׂדוֹת תּוּתִים שֶׁרוֹאִים מֵהַחַלּוֹן. הוּא דִּיבֵּר עַל לְהֵירָדֵם מְחוּבָּקִים. הוּא דִּיבֵּר עַל בֵּיצִים קָשׁוֹת וְעַל יְרָקוֹת חֲתוּכִים וְעַל לְבָנָה תּוֹצֶרֶת בַּיִת וְעַל אֲרוּחוֹת בּוֹקֶר מְפוֹאָרוֹת שֶׁעוֹד יָכִין לָהּ. וְעַל הַכּוֹל הוּא דִּיבֵּר מִתּוֹךְ הַמַּבָּט הַמִּתְכַּוֵּון הַזֶּה שֶׁלּוֹ, שֶׁצִּמְצֵם אֶת הָעֵינַיִים הַכֵּהוֹת וְהִדְגִּישׁ אֶת הָרִיסִים הֶעָבִים וְהַצְּפוּפִים, בְּעוֹדוֹ מַעֲבִיר יָד גְּדוֹלָה עַל הַשֵּׂיעָר הָאָרוֹךְ וְהַשָּׁחוֹר שֶׁהִקִּיף אֶת הַפָּנִים שֶׁלּוֹ, וּבְיָדוֹ הַשְּׁנִיָּיה הֶחֱזִיק בָּהּ חָזָק, עוֹצֵר לָהּ אֶת תְּנוּעַת הָרַעַד בַּכְּתֵפַיִים.
אֲבָל עַכְשָׁיו שׁוּם מִילָּה נוֹסֶפֶת לֹא יָצְאָה לוֹ מֵהַפֶּה. אָז מִירִי הֶחְלִיטָה לְדַבֵּר בְּעַצְמָהּ.
הִתְגַּעְגַּעְתִּי אֵלֶיךָ עָמוֹס, הִיא אָמְרָה, וְהִתְכַּוְּונָה לְכָל מִילָּה.
אֲנִי בָּטוּחַ, הוּא אָמַר וְהִזְדַּקֵּף כְּמוֹ תַּרְנְגוֹל, אֲבָל כְּשֶׁהִבִּיט בַּחַלּוֹן הִיא רָאֲתָה אֵיךְ הָעֵינַיִים שֶׁלּוֹ הוֹפְכוֹת מִשְּׁחוֹרוֹת לִשְׁחוֹרוֹת יוֹתֵר, וְאֵיךְ הוּא מִסְתַּכֵּל עַל הַמִּדְרָכָה הַהוֹלַנְדִּית שֶׁל נַחֲלַת בִּנְיָמִין כְּאִילּוּ הִיא מִקְדָּשׁ בּוּדְהִיסְטִי וְהוּא יֶלֶד שֶׁנִּכְנַס לְהַנִּיחַ שַׁרְשֶׁרֶת פְּרָחִים בְּפִתְחוֹ.
בֶּאֱמֶת שֶׁהִתְגַּעְגַּעְתִּי, מִירִי אָמְרָה לוֹ שׁוּב, וּלְרֶגַע, לַמְרוֹת שְׁמָהּ שֶׁהָיָה הָיָה וּמָה שֶׁנִּגְמַר נִגְמַר, רָצְתָה לָקַחַת אֶת הַיָּד שֶׁלּוֹ בְּשֶׁלָּהּ. אֲבָל הִיא הִרְגִּישָׁה שֶׁזֶּה צַעַד אֶחָד יוֹתֵר מִדַּי.
גַּם לְעָמוֹס זֶה הָיָה כַּנִּרְאֶה יוֹתֵר מִדַּי, כִּי הוּא עָצַר אֶת הַוִּוידּוּי שֶׁלָּהּ בְּמַבָּט כָּעוּס וּמִפּוֹקֵס.
רֶגַע, אַתָּה מַעֲנִישׁ אוֹתִי עַכְשָׁיו, זֶה הַסִּיפּוּר? הִיא שָׁאֲלָה אוֹתוֹ וְהִתְרַגְּזָה לְרֶגַע. בְּכָל זֹאת, בִּגְלָלוֹ הִיא בְּעֶצֶם הִתְחִילָה לִכְתּוֹב. בִּגְלָלוֹ הִיא שָׁמְרָה אֶת מַפִּיּוֹת הַנְּיָיר הַתְּמִימוּת. בִּגְלָלוֹ הִיא הֶאֱמִינָה שֶׁהִיא טַבַּעַת זָהָב.
לָמָּה הָיִיתָ צְרִיכָה לִכְתּוֹב אֶת זֶה? הוּא שָׁאַל וְהוֹצִיא מֵהַכִּיס הַפְּנִימִי שֶׁל הַמְּעִיל אֶת יוֹסִי וַאֲנִי, רוֹמַן הַבִּיכּוּרִים שֶׁכָּתְבָה. מִירִי שְׁמָהּ לֵב לְאוֹזְנֵי הַקִּיפּוּלִים הַזְּעִירִים שֶׁחִיבְּלוּ בְּשׁוּלֵי הַדַּפִּים, לָעֲטִיפָה הָאֲדוּמָּה, הַמְּעַט מְלוּכְלֶכֶת, שֶׁל הָעוֹתֶק שֶׁכָּעֵת נִמְעָךְ בֵּין אֶצְבְּעוֹתָיו, וּלְסִימּוּן שֶׁל שְׁתֵּי פִּסְקָאוֹת שֶׁהוּקְּפוּ בְּעֵט בְּגָוֶון כָּחוֹל עַל הַכִּיתּוּב שֶׁהִתְנוֹסֵס עַל גַּב הָעֲטִיפָה. הִיא יָדְעָה שֶׁהוּא מַחֲזִיק בְּיָדוֹ אֶת הַמַּהֲדוּרָה הָעֶשְׂרִים וּשְׁמוֹנֶה שֶׁל הַסֵּפֶר, זֹאת שֶׁהוֹסִיפוּ עַל גַּב הָעֲטִיפָה שֶׁלָּהּ פָּסְקָה עַל תַּרְגּוּמָיו הַנּוֹכְחִיִּים שֶׁל הָרוֹמָן לְגֶרְמָנִית, אִיטַלְקִית וְצָרְפָתִית.
יוֹסִי הָיָה הָאֶקְס הַמִּיתוֹלוֹגִי שֶׁל הַגִּיבּוֹרָה הַמּוֹבִילָה בְּרוֹמָן, אוֹלִיבְיָה דַּיָּין, שֶׁהָיְיתָה חֲצִי מָרוֹקָאִית כְּמוֹ מִירִי, וָחֵצִי אַשְׁכְּנַזִּיָּיה כְּמוֹ שֶׁתָּמִיד רָצְתָה לִהְיוֹת. מַעֲרֶכֶת הַיְּחָסִים הַמְּסוֹעֶפֶת שֶׁל הַגִּיבּוֹרִים נָעָה לְאוֹרֶךְ אַרְבַּע מֵאוֹת עַמּוּדִים וְעַל פְּנֵי שְׁלוֹשׁ יְבֵשׁוֹת, וּפָרְשָׁה סָאגָה שֶׁל שְׁלוֹשָׁה דּוֹרוֹת, הַמְּתָאֶרֶת אֶת שׁוֹשַׁלְתָּהּ הָעֲנֵפָה שֶׁל אוּלִיבְיָה דַּיָּין בִּכְפָר קָטָן בְּמָרוֹקוֹ, עַד לְמַעֲבָר לְאֶרֶץ יִשְׂרָאֵל לְמַעֲבָרָהּ, וּבַהֶמְשֵׁךְ, בִּזְכוּת טְוִויסְט מַפְתִּיעַ שֶׁל הָעֲלִילָה, לְקִיבּוּץ חָדָשׁ בִּדְרוֹם הָעֲרָבָה. אוֹלִיבְיָה דַּיָּין, הַדּוֹר הַשְּׁלִישִׁי לְמִשְׁפַּחְתָּהּ, עָזְבָה אֶת הַקִּיבּוּץ, הִתְכַּחֲשָׁה לְשׁוֹרָשֶׁיהָ, וּלְבַסּוֹף הִתְיַישְּׁבָה בְּאַפְּ-סְטֵיְיט נְיוּ-יוֹרְק, כְּאַקְט קַפִּיטָלִיסְטִי מֶחָאָתִי שֶׁשָּׁבַר אֶת עֶרְכֵי הַצִּיּוֹנוּת הַיְּשָׁנִים שֶׁל מִשְׁפַּחַת דַּיָּין. בַּנָּרָטִיב מַקְבִּיל תּוֹאֲרָה שׁוֹשַׁלְתּוֹ שֶׁל יוֹסִי עַצְמוֹ, שֶׁשָּׁאַף מִמַּעֲמַקֵּי נַפְשׁוֹ לַהֲפוֹךְ לְחַלֵּק מִקְּהִילַּת הָאָמָּנִים בְּיָפוֹ, בְּעִקְבוֹת מִשְׁפַּחַת הַשַּׂחְקָנִים הַבּוּלְגָרִית שֶׁלְּתוֹכָהּ נוֹלַד וּבִזְכוּת עֵינָיו מְלֵאוֹת הַהַבָּעָה. אֲבָל דַּוְוקָא בָּעִיר הָעַתִּיקָה עַל הַגָּלֶרְיוֹת וְהַסִּימְטָאוֹת שֶׁבְּקִרְבָתָן גָּדַל, הוּא לֹא מָצָא שׁוּם הַגְשָׁמָה אָמָּנוּתִית פְּרָט לִבְדִידוּת מַחֲרִידָה וְנוֹגַעַת לַלֵּב. בְּדִידוּתוֹ כָּלְלָה אַהֲבָה גְּדוֹלָה לְסָבָתוֹ הָעִיוֶּורֶת שֶׁחַיָּה עֶשְׂרִים שְׁנוֹת גָּלוּת בְּסִיבִּיר, לְשֵׁם הוּגְלְתָה מִבּוּלְגַּרְיָה בִּגְלַל פְּעִילוּת אַנְטִי-קוֹמוּנִיסְטִית. הִיא הִגִּיעָה לִשְׂדֵרוֹת יְרוּשָׁלַיִם שֶׁבְּיָפוֹ עִם מִזְווֹדָה חוֹמָה, נַעֲלַיִים בְּמִידּוֹת קְטַנּוֹת שֶׁסָּרְגָה לִילָדֶיהָ הָעֲתִידִים עֲבוּר חוֹרֶף סִיבִּירִי שֶׁלֹּא יָדְעָה שֶׁאֵינוֹ קַיָּים בַּמִּזְרָח הַתִּיכוֹן, וּבְעִיקָּר, הִגִּיעָה עִם עַיִן אַחַת פְּגוּמָה, שֶׁמִּבְּחִינַת יוֹסִי הַיֶּלֶד הָפְכָה אוֹתָהּ לַחָכְמָה יוֹתֵר מִכָּל אָדָם.
הַצִּיר הַמֶּרְכָּזִי שֶׁהִפְעִיל בְּמַנְגָּנוֹן מְשׁוּכְלָל אֶת רַב הַמֶּכֶר יוֹסִי וַאֲנִי הָיָה לְמַעֲשֶׂה הַחִיבּוּר הַחַד-פַּעֲמִי הָרוֹמַנְטִי וַחֲסַר הָעַכָּבוֹת בֵּין יוֹסִי זַךְ, צָעִיר יָפוֹאִי שֶׁמְּבַקֵּשׁ לִהְיוֹת אָמָּן בַּתְּקוּפָה שֶׁבָּהּ הַבּוֹהֵמָה נִרְמְסָה תַּחַת סִיר הַלַּחַץ הַיִּשְׂרְאֵלִי הַסּוֹצְיוֹ-אֵקוֹנוֹמִי וְהַפּוֹלִיטִי, לְבֵין אוּלִיבְיָה דַּיָּין, אִישָּׁה חוּשָׁנִית וְחַדַּת לָשׁוֹן, שֶׁרוֹצֶה לִכְבּוֹשׁ אֶת הָעוֹלָם כְּשֶׁבְּאַמְתַּחְתָּהּ גּוּף עַב בָּשָׂר, עֵינַיִים יְרוּקּוֹת דּוֹקְרָנִיּוֹת וְלֵב אֶקְזוֹטִי שֶׁאֵינוֹ שֵׁשׁ לָצֵאת לְהַרְפַּתְקָאוֹת. זֶהוּ הַשִּׁילּוּב, כָּתַב אֶחָד הַמְּבַקְּרִים הַחֲשׁוּבִים בְּעִיתּוֹן סִפְרוּתִי מוֹבִיל, בֵּין מָה שֶׁהָיָה פַּעַם יַחֲסִי הַשּׁוֹלֵט נִשְׁלָט בֵּין הַיִּישּׁוּב הַיָּשָׁן לְאַנְשֵׁי הָעֲלִיּוֹת הַגְּדוֹלוֹת, בֵּין יְחָסִים שֶׁל גְּבָרִים אֲבוּדִים לְנָשִׁים הַדּוֹמִינַנְטִיּוֹת בְּחַיֵּיהֶם, וּבֵין חֲבִילוֹת רְחוֹקוֹת מֵעֵבֶר לַיָּם שֶׁעָטְפוּ בְּתוֹכֶן רֵיחַ שֶׁל שׁוֹרָשִׁים אֲבוּדִים וְנִגְרְרוּ בְּאַרְגָּזִים לְרָצִיף נְמַל יָפוֹ, לְבֵין אוֹתוֹ אָמָּן עָקָר, שֶׁמִּקֶּרֶב תַּפּוּז שֶׁנְהַבִּי לְפִיו, נוֹגֵס בּוֹ נְגִיסָה קַלָּה, וּבְאוֹתָהּ נְשִׁימָה שׁוֹכֵחַ מֵאֵין בָּא וּלְאָן יֵלֵךְ.
יֵשׁ לְהַנִּיחַ שֶׁעָמוֹס רָאָה אֶת הַבִּיקּוֹרוֹת וְקָרָא אֶת הַסֵּפֶר. גַּם יֵשׁ לְהַנִּיחַ שֶׁהוּא יוֹדֵעַ לְאֵיזֶה פְּרָסִים יוֹסִי וַאֲנִי מוּעֲמָד. יָכוֹל לִהְיוֹת שֶׁהוּא אֲפִילּוּ שָׁמַע עַל הָעִיבּוּד שֶׁלּוֹ לְסֶרֶט סְטוּדֶנְטִים שֶׁיָּכוֹל לַהֲפוֹךְ שְׁנֵי מְתוּלְתָּלִים צְעִירִים מִקִּרְיַת אוֹנוֹ לְאַלְטֶרְנָטִיבָה הַיִּשְׂרְאֵלִית לָאַחִים כֹּהֵן. אֲבָל עָמוֹס לֹא בָּא לִפְגּוֹשׁ אֶת מִירִי בִּגְלַל הַהַצְלָחָה שֶׁלָּהּ. מַעֲרֶכֶת הַיְּחָסִים שֶׁלָּהֶם הִסְתַּיְּימָה בִּטְרִיקַת דֶּלֶת שֶׁהִשְׁאִירָה אֶת עָמוֹס עִם כַּרְטִיס טִיסָה בְּיָד, וְאֶת מִירִי עוֹמֶדֶת עִם עֵינַיִים לַחוּת עַל מַרְצְפוֹת הַסּוּמְסוּם שֶׁל דִּירַת הַחֶדֶר הַקְּטַנָּה שֶׁהֶחֱזִיקָה בִּדְרוֹם הָעִיר, לֹא יוֹדַעַת שֶׁעוֹד רֶגַע תַּתְחִיל לִכְתּוֹב אֶת הָרוֹמָן שֶׁיֶּשְׁנָהּ לָהּ אֶת הַחַיִּים.
הַקָּפֶה וְהַסּוֹדָה שֶׁל עָמוֹס הִגִּיעוּ. הוּא פָּתַח שַׂקִּית סוּכָּר וְעִרְבֵּב אוֹתוֹ לְתוֹךְ הַמַּשְׁקֶה בִּתְנוּעוֹת עַצְבָּנִיּוֹת. מִירִי הִסְתִּירָה אֶת כַּפּוֹת הַיָּדַיִים שֶׁלָּהּ בְּתוֹךְ הַשַּׁרְווּלִים שֶׁל הַסְּוֵודֶר, שֶׁלֹּא יִרְאֶה שֶׁגַּם הֵן, כְּמוֹ שְׁאָר הַגּוּף שֶׁלָּהּ, קִיבְּלוּ גָּוֶון זַיִת עָמוֹק אַחֲרֵי חוּפְשָׁה לֹא מְתוּכְנֶנֶת בְּיָווֹן, שֶׁאֵלֶיהָ נָסְעָה עִם הֶחָבֵר הֶחָדָשׁ – וְהַצָּעִיר מִמֶּנָּה בְּעֶשֶׂר שָׁנִים – שֶׁלָּהּ.
הִיא רָאֲתָה אֶת עָמוֹס מִתְבּוֹנֵן בְּסוֹדָהּ בְּלִי לֶאֱחוֹז בַּכּוֹס וּבְלִי לְקָרֵב אוֹתָהּ אֶל שְׂפָתָיו, וְהֵבִינָה שֶׁהוּא לֹא יוֹדֵעַ אֵיךְ לִפְתּוֹחַ אִיתָּהּ בְּשִׂיחָה עַל הַנּוֹשֵׂא שֶׁעוֹמֵד בֵּינֵיהֶם. עָמוֹס לֹא הָיָה אָדָם שֶׁיּוֹדֵעַ לִפְתּוֹחַ שִׂיחוֹת וְלִסְגּוֹר חֶשְׁבּוֹן עִם אֲנָשִׁים. אֲבָל הַכַּעַס שֶׁלּוֹ, כְּמוֹ מְדוּרָה קַטְלָנִית שֶׁנִּמְצֵאת עֲדַיִין בַּשָּׁלָב הִזְהִיר שֶׁלָּהּ, כֵּיווֹן אֶת הַגִּיצִּים שֶׁלּוֹ כְּלַפֶּיהָ בְּמַבָּטִים קְצָרִים. הָרִיסִים שֶׁלּוֹ רָעֲדוּ לְרֶגַע כְּשֶׁהִנְחִית אֶת הַסֵּפֶר עַל הַשּׁוּלְחָן בְּמַכָּה חֲזָקָה וְלֹא אָמַר דָּבָר. הַמֶּלְצָרִית הֵרִימָה אֶת רֹאשָׁהּ מֵהַבַּר וְהִסְתַּכְּלָה עַל הַשּׁוּלְחָן הַפִּינָּתִי שֶׁבּוֹ יָשְׁבוּ.
מִיץ תַּפּוּזִים בְּבַקָּשָׁה, מִירִי אָמְרָה לָהּ בְּקוֹל רָם, וְהַמֶּלְצָרִית חִייְּכָה אֵלֶיהָ בַּמַּאֲמָץ שֶׁהִסְגִּיר שֶׁהִיא הֵבִינָה הֵיטֵב שֶׁלְּשׁוּלְחָן הַזֶּה הִיא כְּבָר לֹא תִּמְכּוֹר הַיּוֹם בַּקְבּוּק יַיִן יוּקְרָתִי וְגַם לֹא אֲרוּחָה רוֹמַנְטִית וּדְשֵׁנָה בְּטִיפּ. גַּם הִיא שָׁמְעָה אֶת צְלִיל הַחֲבָטָה.
זֶה עָלַי, הַסֵּפֶר הַזֶּה? עָמוֹס שָׁאַל וְלָגַם בִּזְהִירוּת מֵהַסּוּדָה.
מָה זֶה מְשַׁנֶּה? מִירִי אָמְרָה.
תִּשְׁמְעִי, אַל תַּעֲשִׂי לִי הַצָּגוֹת, בְּסֵדֶר? אֲנִי קָרָאתִי שָׁלוֹשׁ פְּעָמִים אֶת יְצִירַת הַמּוֹפֵת שֶׁלְּךָ, כְּמוֹ שֶׁאוֹמְרִים עָלֶיהָ בְּכָל מָקוֹם.
עָמוֹס, זֶה בְּסַךְ הַכּוֹל סֵפֶר. אַתָּה לֹא צָרִיךְ לָקַחַת אוֹתוֹ כָּל כָּךְ קָשֶׁה.
תַּגִּידִי לִי, אַתְּ חוֹשֶׁבֶת שֶׁאֲנִי אִידְיוֹט? הוּא הִתְקָרֵב אֵלֶיהָ עַד שֶׁיָּכְלָה לְהַרְגִּישׁ אֶת הֶבֶל הָאֶסְפְּרֵסוֹ הָאָרוֹךְ עַל הַלְּחָיַיִם, וּלְהַטְבִּיעַ אֶת מַבָּטָהּ בֵּין הַסִּימָנִים הַמְּעַטִּים שֶׁהָיוּ לוֹ עַל הַצַּוּוֹאר מִגִּילּוּחִים לֹא מוּצְלָחִים שֶׁל גִּיל הַנְּעוּרִים.
אַתְּ חוֹשֶׁבֶת שֶׁנּוֹלַדְתִּי אֶתְמוֹל, מִירִי? אַתְּ חוֹשֶׁבֶת שֶׁעָשׂוּ אוֹתִי בְּאֶצְבַּע?
אֲנִי לֹא חוֹשֶׁבֶת עָלַיִיךְ כְּלוּם עָמוֹס, הִיא חִייְּכָה אֵלָיו חִיּוּךְ עָצוּב, אַתָּה זֶה שֶׁצּוֹעֵק עָלַי וְכוֹעֵס.
אֲנִי לֹא צוֹעֵק, הוּא אָמַר. וְזֶה הָיָה נָכוֹן. כְּשֶׁעָמוּס כַּעַס, הוּא מִיָּד עָבַר לִלְחִישׁוֹת. אֲנִי רוֹצֶה שֶׁתִּתְּנִי לִי תְּשׁוּבָה לַשְּׁאֵלָה.
הַסֵּפֶר הַזֶּה הוּא בְּדָיָה מוּחְלֶטֶת, מִירִי אָמְרָה. זֹאת תְּשׁוּבָה מְסַפֶּקֶת מִבְּחִינָתְךָ?
הַמֶּלְצָרִית שֶׁנִּרְאֲתָה צְעִירָה מֵהַגִּיל הַמְּקוּבָּל שֶׁל מֶלְצָרִיּוֹת תֵּל אָבִיבִיּוֹת, הִנִּיחָה אֶת מִיץ הַתַּפּוּזִים עַל הַשּׁוּלְחָן בְּחִיּוּךְ מוּקָּף בִּנְקוּדּוֹת חֵן כֵּהוֹת.
בְּדָיָה אַתְּ אוֹמֶרֶת? אַתְּ מִתְכַּוֶּונֶת שֶׁאֶת הַכּוֹל הַמְצָאַת מֵהַדִּמְיוֹן הַפְּרָטִי שֶׁלָּךְ? בָּחוּר בּוּלְגָרִי, שֶׁגָּדַל בְּיָפוֹ, שֶׁיֵּשׁ לוֹ חֲלוֹמוֹת גְּדוֹלִים עַל אָמָּנוּת, שֶׁיּוֹדֵעַ לֶאֱהוֹב בִּתְשׁוּקָה בִּלְתִּי רְגִילָה, אֲבָל תָּמִיד נִמְצָא עִם רֶגֶל אַחַת בַּחוּץ? אָה, וְכֵן. פִּתְאוֹם מוֹפִיעָה בַּחַיִּים שֶׁלּוֹ בַּחוּרָה מִמּוֹצָא עַאֲלָק אֶקְזוֹטִי וּמַרְאֶה לוֹ אֶת הַדֶּרֶךְ אֶל הָאוֹר?
עָמוֹס, זֶה הַסִּיפּוּר שֶׁל חֲצִי מֵהַדּוֹר שֶׁלָּנוּ, מִירִי אָמְרָה, שֶׁל חֲצִי מֵהָאֲנָשִׁים שֶׁחַיִּים בְּתֵל אָבִיב. תִּסְתַּכֵּל סְבִיבְךָ. כּוּלָּם כָּאן בָּרְחוֹב, בְּבָתֵּי הַקָּפֶה, בְּעֶצֶם בְּכָל מָקוֹם, כּוּלָּם כָּאן מְחַפְּשִׂים מַשֶּׁהוּ. כּוּלָּם עוֹשִׂים כָּאן אָמָּנוּת. אַתָּה מֵבִין אֶת זֶה? זוֹ הַשְׁרָאָה כְּלָלִית שֶׁכִּיוְּונָה אוֹתִי לִכְתּוֹב אֶת מָה שֶׁכָּתַבְתִּי. אוּלִיבְיָה דַּיָּין הִיא לֹא אֲנִי, וְיוֹסִי זַךְ הוּא לֹא אַתָּה, אָז אֵין לְךָ מָה לְהִתְעַצְבֵּן.
עָמוֹס צָחַק. הַצְּחוֹק שֶׁלּוֹ הָיָה אוֹתֶנְטִי. בְּדִיּוּק כְּמוֹ שֶׁהִיא זָכְרָה אוֹתוֹ. צְחוֹק קָצָר, מְהוּמְהָם, שֶׁכֵּיף לְהֵירָדֵם לִצְלִילָיו מוּל הַטֵּלֵוִויזְיָה. פַּעַם הֵם הָיוּ צוֹפִים בַּשִּׁידּוּרִים הַחוֹזְרִים שֶׁל סַיְינְפֵלְד, וְהַגּוּף הַחֵצִי יָשָׁן שֶׁלָּהּ הָיָה נִשְׁעָן לוֹ עַל הַבֶּטֶן וְרוֹעֵד בְּיַחַד אִיתּוֹ.
אֲנִי חוֹשֵׁב שֶׁאַתְּ שַׁקְרָנִית, עָמוֹס אָמַר.
אִם אַתָּה חוֹשֵׁב כָּכָה, אָז אֵין לָנוּ מָה לְדַבֵּר.
מָה אֵין לָנוּ מָה לְדַבֵּר? הוּא עָבַר שׁוּב לִלְחִישׁוֹת, מִתְחַמֵּק מִמַּבָּטָהּ הַבּוֹחֵן שֶׁל הַמֶּלְצָרִית שֶׁחָזְרָה לִמְקוֹמָהּ מֵאֲחוֹרֵי הַבַּר. נִרְאֶה לְךָ שֶׁאֲנִי קוֹנֶה אֶת זֶה שֶׁהַסִּיפּוּר שֶׁלְּךָ הוּא עַל הַדּוֹר שֶׁלָּנוּ? נִרְאֶה לְךָ שֶׁאֲנִי אוֹכֶל אֶת הַבּוּלְשִׁיט שֶׁלְּךָ? לֹא לֹא גְּבֶרֶת. אֲנִי כְּבָר מִזְּמַן הִפְסַקְתִּי לֶאֱכוֹל אֶת הַבּוּלְשִׁיט שֶׁלָּךְ, אַתְּ מְבִינָה?
מִירִי שָׁתְקָה.
עָמוֹס הִמְשִׁיךְ.
וְאַתְּ יוֹדַעַת מָה הֲכִי מַצְחִיק אוֹתִי? שֶׁבְּסוֹף הָאוֹלִיבְיָה הַזֹּאת, שֶׁמַּבְטִיחָה לְגִיבּוֹר שֶׁלָּךְ שֶׁהִיא וְלֹא אַחֶרֶת זֹאת אַהֲבַת חַיָּיו, מַפִּילָה אֶת מַר זַךְ עָמוֹק לְמֵחֲשֵׁכִים שֶׁל הַחַיִּים שֶׁלּוֹ. הִיא גּוֹרֶמֶת לוֹ לִרְאוֹת כָּל כָּךְ הַרְבֵּה צְדָדִים אֲפֵלִים בְּעַצְמוֹ. צָרוֹת שֶׁהוּא בְּקוֹשִׁי זִיהָה מִלְּפַנְיָה. נַגִּיד זֶה שֶׁאִמָּא שֶׁלּוֹ עָזְבָה אֶת הַבַּיִת לְטוֹבַת גֶּבֶר אָמֵרִיקָאִי וְזֶה דָּפַק לוֹ אֶת הַבִּיטָּחוֹן עִם נָשִׁים. אוֹ זֶה שֶׁאַבָּא שֶׁלּוֹ הַזָּנִיחַ אוֹתוֹ בַּיַּלְדוּת לְטוֹבַת כְּנוּפְיַית הָעֲבַרְיָינִים מִנְּמַל יָפוֹ. וַאֲפִילּוּ הַתְּלוּת הַמּוּגְזֶמֶת שֶׁהָיְיתָה לוֹ בְּסַבְתָּא שֶׁלּוֹ. בְּקִיצּוּר, הִיא הֵצִיפָה אֶצְלוֹ אֶת כָּל מָה שֶׁגָּרַם לוֹ לַהֲפוֹךְ לְיֶלֶד רְחוֹב הַהוּא, שֶׁגָּדַל מֵחָדָשׁ בְּגוּף שֶׁל אָדָם מְבוּגָּר. אָז בְּעֶצֶם כָּל הַשְּׂרִיטָה שֶׁלּוֹ קָרְתָה גַּם בִּגְלָלָהּ. אִם הוּא לֹא הָיָה פּוֹגֵשׁ אוֹתָהּ, הוּא בִּכְלָל לֹא הָיָה טוֹרֵחַ לְהִתְעַסֵּק בְּכָל הַהִיסְטוֹרְיָה הַזֹּאת, וּפָשׁוּט מַמְשִׁיךְ לִחְיוֹת אֶת הַחַיִּים.
עַל מָה אַתָּה מְדַבֵּר בְּדִיּוּק? מִירִי שְׁאֵלָה וְלָקְחָה נְשִׁימָה עֲמוּקָּה.
עַל אֵיךְ שֶׁאַחֲרֵי שֶׁעוֹד גָּלֶרְיָה נֶחֱשֶׁבֶת מְסָרֶבֶת לְקַבֵּל אֶת הַצִּיּוּרִים שֶׁל יוֹסִי, הַגִּיבּוֹר שֶׁלָּךְ, בְּטַעֲנָה שֶׁהֵם אַנְטִי-צִיּוֹנִיִּים, הוּא מַגִּיעַ בַּלַּיְלָה שִׁיכּוֹר מֵהַתַּחַת לְכַרְמְלִית וְיוֹרֵד אִיתָּהּ לַתַּחְתִּית שֶׁל הַתַּחְתִּית. וְאָז, אַחֲרֵי זֶה, הוּא נִכְנָס לַבַּר הָרִאשׁוֹן שֶׁהוּא מוֹצֵא בִּרְחוֹב אָלֶנְבִּי וּמִתְאַהֵב בַּבַּחוּרָה הָרִאשׁוֹנָה שֶׁהוּא רוֹאֶה שָׁם. וְזֶה, גְּבֶרֶת מִירִי שָׁקֵד, הַקּוֹל הֶחָדָשׁ וְהָרַעֲנָן בַּסִּפְרוּת הַיִּשְׂרְאֵלִית, לֹא מַמָּשׁ בְּדָיָה שֶׁהִמְצֵאתָ בִּשְׁבִיל הֲיוֹסֵי הַדֶּבִּיל שֶׁלָּךְ.
בִּגְלַל הַקֶּטַע עִם הַזּוֹנָה? מִירִי שְׁאֵלָה.
לֹא, הוּא שָׁתָה אֶת הַסּוֹדָה בִּלְגִימָה עָבָה שֶׁל מוֹשַׁבְנִיק. הָיוּ לוֹ לְגִימוֹת גְּדוֹלוֹת לְעָמוֹס, עֲמוּקּוֹת כְּמוֹ שֶׁל חַקְלָאִי לְשֶׁעָבַר, לַמְרוֹת שֶׁמֵּאָז וּמִתָּמִיד הָיָה גֶּבֶר עִירוֹנִי. הַרְבֵּה גְּבָרִים שֶׁאֲנִי מַכִּיר הוֹלְכִים לְזוֹנָה. אֲבָל יוֹסִי הַגִּיבּוֹר שֶׁלְּךָ לֹא הוֹלֵךְ לְזוֹנֶה רַק בִּשְׁבִיל לְזַיֵּין, הוּא סִינֵּן. כִּי הוּא, עִם הַיָּדַיִים הַגְּדוֹלוֹת שֶׁלּוֹ, עִם הָאֶצְבָּעוֹת הַמְּלוּכְלָכוֹת שֶׁלּוֹ, לוֹפֵת אֶת הַצַּוּוֹאר שֶׁל הַזּוֹנָה הַמִּסְכֵּנָה הַזֹּאת עַד שֶׁכָּל הַפָּנִים שֶׁלָּהּ מַכְחִילִים וְהִיא כִּמְעַט וּמַפְסִיקָה לִנְשׁוֹם. וְהַקֶּטַע הַמְּזַעֲזֵעַ הַזֶּה שֶׁאַתְּ כַּתֶּבֶת מִירִי, אֱלוֹהִים שֶׁיִּשְׁמוֹר אוֹתְךָ, עִם הָעֵינַיִים הַמִּתְעַגְּלוֹת שֶׁלָּהּ וְהַוְּורִידִים שֶׁנִּסְתָּמִים בַּסַּנְטֵר, אֲנִי לֹא מֵבִין אֵיךְ אֲנָשִׁים בִּכְלָל הִצְלִיחוּ לִקְרוֹא אֶת זֶה עַד הַסּוֹף.
הַקֶּטַע הַמְּזַעֲזֵעַ הַזֶּה שֶׁכָּתַבְתִּי מְיַיצֵּר אֶת נְקוּדַּת הַמִּפְנֶה שֶׁל כָּל הָרוֹמָן, הִיא רָצְתָה לְצַטֵּט מוּלוֹ מִתּוֹךְ דְּבָרָיו שֶׁל מְבַקֵּר חָשׁוּב, אֲבָל שָׁתְקָה.
עָמוֹס הִסְתַּכֵּל הַחוּצָה אֶל הַשֶּׁמֶשׁ הַשּׁוֹקַעַת. הַשְׁעָרוֹת הַשְּׁחוֹרוֹת נָצְצוּ לוֹ עַל הָרֹאשׁ. לְרֶגַע הוּא נִרְאֶה כְּמוֹ דְּמוּת שֶׁל מַלְאָךְ מוּאָר וְעַרְפִילִּי בַּקָּתֶדְרָלָה אֵירוֹפֵּאִית גְּדוֹלָה, כָּזֶה שְׂרוֹכָן – רַב שֵׂיעָר וְרַב רוֹשֶׁם – מֵעַל לִדְמוּתָהּ הַשְּׁמֵיימִית שֶׁל מָרִיָּה.
הַשְּׁאֵלָה הִיא לֹא מָה הִמְצֵאתִי אוֹ לֹא הִמְצֵאתִי, הִיא נִיסְּתָה לְנַצֵּל אֶת הַשִּׂיחָה לִסְגּוֹר בְּכָל זֹאת אֵיזֶשֶׁהוּ חֶשְׁבּוֹן. הַשְּׁאֵלָה הִיא אֵיזֶה מִין עָמוֹס אַתָּה רוֹצֶה לִהְיוֹת.
מָה זֹאת אוֹמֶרֶת? הוּא הָרִים שׁוּב אֶת כּוֹס הַסּוֹדָה בְּיָדוֹ, וְהֶחֱזִיק בָּהּ בָּאֲוִויר. בְּלִי לִשְׁתּוֹת.
אֲנִי מִתְכַּוֶּונֶת, הַאִם אַתָּה רוֹצֶה לְהִישָּׁאֵר וְלִהְיוֹת עָמוּס הַזֶּה, שֶׁכְּבָר כָּל כָּךְ הִתְרַגַּלְתָּ אֵלָיו. עָמוֹס שֶׁלֹּא יָכוֹל לִסְבּוֹל לִחְיוֹת בְּיִשְׂרָאֵל. עָמוֹס שֶׁחַיָּיב לָדַעַת יוֹתֵר טוֹב מִכּוּלָּם אֵיךְ צָרִיךְ לִחְיוֹת. עָמוֹס שֶׁיּוֹדֵעַ לַעֲשׂוֹת הַרְבֵּה כֶּסֶף, אֲבָל לֹא יוֹדֵעַ אֵיךְ לִשְׁמוֹר שֶׁהוּא לֹא יַחְלִיק לוֹ מֵבִין הָאֶצְבָּעוֹת. עָמוֹס שֶׁאַף פַּעַם לֹא עוֹשָׂה סוּלְחָה עִם הַמִּשְׁפָּחָה הַדְּפוּקָה שֶׁלּוֹ. עָמוֹס שֶׁכָּל הַחַיִּים שֶׁלּוֹ מַעֲרִיץ נָשִׁים, אֲבָל לֹא נוֹתֵן אֶת הַלֵּב שֶׁלּוֹ אַף פַּעַם לְאַף אִישָּׁה. אוֹ שֶׁאַתָּה רוֹצֶה לִהְיוֹת עָמוּס אַחֵר, הִיא הִיסְּסָה לְרֶגַע, בָּלְעָה אֶת הָרוֹק, וְהִמְשִׁיכָה לְדַבֵּר, עָמוֹס שֶׁמּוּכָן לְהִתְמוֹדֵד עִם הַבָּלָגָן הַגָּדוֹל שֶׁיֵּשׁ לוֹ בַּחַיִּים. עִם הָאֵנֶרְגִּיּוֹת הַפָּחוֹת נְעִימוֹת שֶׁהוּא יוֹדֵעַ לְיַיצֵּר. הֶעָמוּס שֶׁאֲנִי הִכַּרְתִּי, אִם הוּא מַמָּשׁ הָיָה רוֹצֶה, הָיָה יָכוֹל לְהוֹדוֹת בְּקִיּוּמוֹ שֶׁל יָם עָצוּב וְעַתִּיק שֶׁשּׁוֹחֶה לוֹ בָּעֵינַיִים, וְאָז לְהִתְמוֹדֵד אִיתּוֹ, וְלִצְמוֹחַ מִתּוֹכוֹ. וְאוּלַי לִתְקוּפָה, כָּאן הִיא כְּבָר הִתְחִילָה לְמַלְמֵל, אֲנִי רָצִיתִי לַהֲפוֹךְ וְלִהְיוֹת הַיָּם הֶעָצוּב וְהָעַתִּיק שֶׁלְּךָ. אוּלַי כִּי הֶאֱמַנְתִּי שֶׁכָּכָה יִהְיֶה לָךְ הַרְבֵּה יוֹתֵר קַל בַּחַיִּים. כְּשֶׁמִּישֶׁהוּ יַרְאֶה בִּמְקוֹמְךָ כַּמָּה הַכּוֹל מוּרְכָּב אֶצְלְךָ, אֲבָל יִישָּׁאֵר אִיתְּךָ בְּשֶׁקֶט. לֹא יַגִּיד עַל זֶה כְּלוּם. וַאֲנִי אֲפִילּוּ חוֹשֶׁבֶת שֶׁזֶּה עָבַד לָנוּ אֵיכְשֶׁהוּ, עַד שֶׁכְּבָר לֹא הָיִיתָ מוּכָן לִסְבּוֹל אֶת זֶה יוֹתֵר.
עָמוֹס שָׁתַק וְהִנִּיחַ אֶת כּוֹס הַסּוֹדָה בַּחֲזָרָה עַל הַשּׁוּלְחָן. מִירִי עַצְמָהּ אֶת עֵינֶיהָ, וּמִיָּד הִתְחָרְטָה עַל כָּל מָה שֶׁאָמְרָה.
דּוּגְרִי, הוּא שָׁאַל פִּתְאוֹם, הַיּוֹם, כְּשֶׁאַתְּ כְּבָר לֹא מְאוֹהֶבֶת בִּי, הָיִיתָ כּוֹתֶבֶת אֶת זֶה אַחֶרֶת?
דּוּגְרִי, הִיא עָנְתָה לוֹ בַּשְּׁאֵלָה, הַיּוֹם כְּשֶׁאַתָּה כְּבָר לֹא מְאוֹהָב בִּי, אַתָּה מֵבִין שֶׁלֹּא חָשׁוּב מָה הָיִיתִי עוֹשֶׂה, בְּכָל מִקְרֶה לֹא הָיִיתָ נִשְׁאַר אִיתִּי?
לְכַמָּה רְגָעִים עָמוֹס לֹא אָמַר כְּלוּם, וְגַם לֹא הִתְעַמֵּת עִם מִירִי עַל הַהַשְׁווֹאָה הַבְּרוּרָה שֶׁהֵעֵזָּה לִיצוֹר פִּתְאוֹם בֵּינוֹ לְבֵין הַדְּמוּת שֶׁמּוֹבִילָה אֶת רַב הַמֶּכֶר שֶׁלָּהּ. הוּא שָׁתָה אֶת כּוֹס הַסּוֹדָה עַד הַסּוֹף בְּמַכָּה, וְסִימָן לַמֶּלְצָרִית לְהָבִיא אֶת הַחֶשְׁבּוֹן.
תָּמִיד הָיוּ לְךָ מִילִּים גְּדוֹלוֹת מִירִי, הוּא אָמַר לָהּ אַחֲרֵי דַּקָּה שֶׁל שֶׁקֶט. אוּלַי בִּגְלַל זֶה עָשִׂיתָ מִזֶּה קַרְיֵירָה.
הִיא שִׂיחֲקָה עִם הַקַּשׁ הַסָּגוֹל שֶׁל מִיץ הַתַּפּוּזִים. שָׁתְקָה.
תַּגִּידִי, אֲנִי בֶּאֱמֶת כָּזֶה עָלוּב בְּעֵינַיִיךְ? אֵיזֶה גֶּבֶר מְתוּסְבָּךְ שֶׁלֹּא מַצְלִיחַ לָתֵת אֶת הַלֵּב שֶׁלּוֹ לְאַף אֶחָד, וּבִכְלָל לֹא מוּדָע לְצָרוֹת שֶׁיֵּשׁ לוֹ בַּחַיִּים?
עָמוֹס, אֵין טַעַם שֶׁנַּמְשִׁיךְ לְהִתְעַסֵּק בְּכָל זֶה.
לָמָּה לֹא?
כִּי מָה שֶׁהָיָה בֵּינֵינוּ נִגְמַר.
מִירִי, הוּא גִּיחֵךְ, מָה שֶׁהָיָה בֵּינֵינוּ עַכְשָׁיו כָּתוּב.
אַל תִּהְיֶה כָּזֶה דְּרָמָטִי.
אֵיךְ אֲנִי לֹא אֶהְיֶה דְּרָמָטִי, תַּגִּידִי לִי? שׁוּב יָצְאָה מִמֶּנּוּ לְחִישָׁה בֵּטוֹן נָמוּךְ, הַחֲתִיכַת סַאֲגַת שָׁלוֹשׁ דּוֹרוֹת שֶׁלָּךְ חֲשׂוּפָה עַכְשָׁיו לְהַרְבֵּה מְאוֹד אֲנָשִׁים שֶׁיְּכוֹלִים לְהַסִּיק מִמֶּנָּה מַסְקָנוֹת מוּטְעוֹת, חֲמוּדָה שֶׁלִּי, שְׁגוּיוֹת, עַל חַיֵּי הַזּוּגִיּוּת שֶׁלָּהֶם, בִּגְלַל דְּבָרִים שֶׁאֲנַחְנוּ עָבַרְנוּ. אַתְּ קוֹלֶטֶת כַּמָּה כּוֹחַ יֵשׁ לְדַבֵּר הַזֶּה בִּכְלָל?
פִּתְאוֹם מִירִי נִזְכְּרָה בַּאֲחוֹתוֹ שֶׁל עָמוֹס. הִיא הִכִּירָה אוֹתָהּ בַּתְּקוּפָה שֶׁבָּהּ הַכּוֹל הִתְחִיל, כַּמָּה יָמִים אַחֲרֵי שֶׁעָמוֹס נַחַת בְּנַתְבָּ"ג וְהִשְׂתַּכֵּר בְּכַרְמְלִית וְאַחֲרֵי זֶה נִכְנַס לְבַר בְּאָלֶנְבִּי וְהִתְאַהֵב בָּהּ, כְּשֶׁהוּא עוֹד לֹא הִתְאַרְגֵּן עַל פִּינָּה מִשֶּׁלּוֹ. רוֹב הַזְּמַן הֵם גָּרוּ אֵצֶל אֲחוֹתוֹ בְּדִירַת שְׁנֵי הַחֲדָרִים בַּבִּנְיָין הָעוֹרְפִּי הַיָּשָׁן הַהוּא בִּרְחוֹב לַסְקוֹב. עָמוֹס וַאֲחוֹתוֹ הָיוּ אַחִים קְרוֹבִים, אֲבָל כְּמוֹ לְכָל אָח וְאָחוֹת, גַּם לָהֶם הָיְיתָה הִיסְטוֹרְיָה. עָמוֹס הָיָה הָאָח הַגָּדוֹל שֶׁנָּטַשׁ אֶת הַמִּשְׁפָּחָה בְּגִיל שְׁבַע-עֶשְׂרֵה, וְהִשְׁאִיר אוֹתָהּ לְהִתְמוֹדֵד עִם אִמָּא שֶׁעָשְׂתָה כָּל מָה שֶׁהַבַּעַל הָאָמֵרִיקָאִי שֶׁלָּהּ אוֹמֵר, וְאַבָּא עֲבַרְיָין שֶׁעָבַד בִּנְמַל יָפוֹ. וְהָאָחוֹת הָיְיתָה בַּחוּרָה קְצָת גַּבְרִית וּלְגַמְרֵי לֹא יָפָה, קְצִינָה בְּקֶבַע, שֶׁלֹּא יָדְעָה הַרְבֵּה עַל הַחַיִּים הַטּוֹבִים שֶׁהוּקְרְנוּ יְשִׁירוֹת מֵהַחִיּוּךְ הַסּוֹחֵף שֶׁל אָח שֶׁלָּהּ. מִירִי נִזְכְּרָה בְּרִיב אֶחָד שֶׁלָּהֶם, אָז, בְּאֶחָד מֵהַלֵּילוֹת בַּדִּירָה הָעוֹרְפִּית. אָחוֹת שֶׁל עָמוֹס הִתְרַגְּזָה עַל זֶה שֶׁמִּירִי וְעָמוֹס עָשׂוּ לָהּ רַעַשׁ. הֵם אָהֲבוּ לְהַקְשִׁיב בַּסָּלוֹן הֶחָשׁוּךְ שֶׁהִיא הִקְצְתָה לָהֶם לִישׁוֹן בּוֹ לְמוּזִיקָה בְּרָזִילָאִית שֶׁעָמוֹס אָהַב, וְשֶׁהִיא מַמָּשׁ לֹא אָהֲבָה. הֵם גָּמְרוּ לָהּ לְלֹא הֶפְסֵק אֶת הֶחָלָב שֶׁבַּמְּקָרֵר, וּבְעִיקָּר, הָיוּ מְאוּשָּׁרִים עַד לַגַּג שֶׁתָּחֵם אֶת תִּקְרַת הַדִּירָה שֶׁבַּקּוֹמָה הָרְבִיעִית, וְהָאוֹשֶׁר הַטָּרִי שֶׁלָּהֶם, בְּאַכְזָרִיּוּת לֹא קְטַנָּה, הִתְנַפֵּץ לָהּ בַּפַּרְצוּף הֶעָבֶה וְהַגַּס. אַחֲרֵי כַּמָּה יָמִים כָּאֵלֶּה, כְּשֶׁמִּירִי הֵבִינָה שֶׁאֲחוֹתוֹ שֶׁל עָמוֹס בְּקוֹשִׁי אוֹמֶרֶת לָהּ שָׁלוֹם הִיא בִּיקְּשָׁה מִמֶּנּוּ שֶׁיֵּלֵךְ וִידַבֵּר אִיתָּהּ. וְהוּא בֶּאֱמֶת שָׁם תַּחְתּוֹנִים וְגוּפֶיהָ, הִשְׁאִיר אוֹתָהּ עֵירוּמָּה וּמֵאוֹהֶבֶת עַל סַפַּת הַסָּלוֹן הַחוֹמָה אַחֲרֵי סֵקְס מְיוּזָּע, וְהָלַךְ לְנַסּוֹת לְפַיֵּיס אֶת הִקְצִינָה. הַדֶּלֶת בֵּין שְׁנֵי הַחֲדָרִים הָיְיתָה סְגוּרָה, אָז מִירִי לֹא לְגַמְרֵי הֵבִינָה מָה הוּא נִיסָּה לוֹמַר לָהּ בִּתְנוּעוֹת יָדַיִים גְּדוֹלוֹת וּמוּל כְּתֵפַיִים רְחָבוֹת, שֶׁאוּלַי יָרְשׁוּ שְׁנֵיהֶם מֵאֲבִיהֶם, אִישׁ הַיָּם הַיָּפוֹאִי. אֲבָל הִיא כֵּן שָׁמְעָה אֶת עָמוֹס לוֹחֵשׁ לָהּ בַּעֲצַבִּים וְאוֹתָהּ עוֹנָה לוֹ בִּצְעָקוֹת. מַשֶּׁהוּ כְּמוֹ, מָה אַתָּה חוֹשֵׁב שֶׁאַתָּה יָכוֹל לְהַגִּיעַ כָּכָה, בְּרֶגַע אֶחָד, לְהַצִּיעַ לִי נִיתּוּחֵי לֶיְיזֶר וְהַגְדָּלַת שָׁדַיִים כְּדֵי שֶׁאֲנִי לֹא אֶהְיֶה מְבוֹאֶסֶת, וְלַחֲשׁוֹב שֶׁאַחֲרֵי שֶׁלֹּא הָיִיתָ פֹּה עֶשֶׂר שָׁנִים אַתָּה יָכוֹל לְתַקֵּן אֶת הָעוֹלָם? מִי נִרְאֶה לְךָ שֶׁאַתָּה חֲתִיכַת אֶפֶס? אֱלוֹהִים שֶׁל הַמִּשְׁפָּחָה שֶׁנִּזְכַּר לַעֲשׂוֹת קַאמְבֶּק?
בְּאוֹתוֹ הָרֶגַע, בְּלִי לְהָבִין עַד הַסּוֹף אֵיזֶה גַּרְעִין בְּדִיּוּק חֶדֶר מִתַּחַת לְלִבָּהּ וְהִתְחִיל לְהַצְמִיחַ סְבִיב כְּלֵי הַדָּם שֶׁלָּהּ קוֹצִים, מִירִי יָדְעָה שֶׁעִם עָמוֹס זֶה יִגָּמֵר בִּפְרֵידָה. שֶׁבָּחוּר שֶׁנּוֹסֵעַ בָּעוֹלָם בְּלִי לַחֲשׁוֹב לְרֶגַע עַל הַמִּשְׁפָּחָה שֶׁלּוֹ, הוּא לֹא בָּחוּר שֶׁהִיא אֵי פַּעַם תּוּכַל לִסְמוֹךְ עָלָיו. שֶׁבָּחוּר שֶׁמְּנַסֶּה לְסַדֵּר אֶת מַעֲרֶכֶת הַיְּחָסִים הַדְּפוּקָה שֶׁלּוֹ עִם אֲחוֹתוֹ, שֶׁהִיא בְּעֶצֶם הַמִּשְׁפָּחָה הַכִּמְעַט יְחִידָה שֶׁיֵּשׁ לוֹ, בְּכָךְ שֶׁהוּא מַבְטִיחַ לָהּ מִימּוּן שֶׁל נִיתּוּחִים פְּלַסְטִיִּים, הוּא אָדָם שֶׁבֶּאֱמֶת לֹא אִכְפַּת לוֹ מִכְּלוּם. אוּלַי הוּא לֹא הַגֶּבֶר שֶׁחָשַׁבְתִּי שֶׁהוּא, הִיא דִּיבְּרָה לְעַצְמָהּ בְּלִי קוֹל. אוּלַי הוּא לֹא גֶּבֶר שֶׁבִּגְבָרִים, שֶׁלֹּא חָשׁוּב מָה, יוֹדֵעַ לְהַגִּיד אֶת הַדָּבָר הַנָּכוֹן, וְתָמִיד מְנַסֶּה לֹא לַעֲשׂוֹת טָעוּיוֹת.
אֲבָל הָיְיתָה סִיבָּה גְּדוֹלָה וְשׁוֹנָה לְגַמְרֵי שֶׁהֵבִיאָה אֶת מִירִי בְּכָל זֹאת לֶאֱהוֹב כָּל כָּךְ אֶת עָמוֹס. הַסִּיבָּה שֶׁהִשְׁאִירָה אוֹתָם בְּיַחַד עַד שֶׁהוּא הֶחֱלִיט עַל סִיּוּם הַקֶּשֶׁר, עַד שֶׁאָמַר שֶׁהוּא לֹא בָּנוּי לַזּוּגִיּוּת, שֶׁהוּא מַמָּשׁ לֹא מוֹצֵא אֶת עַצְמוֹ מֵחָדָשׁ בְּיִשְׂרָאֵל, וְשֶׁהַחֲלוֹמוֹת שֶׁלּוֹ לִהְיוֹת צַיָּיר מְפוּרְסָם, אַחֲרֵי גִּיל שְׁלוֹשִׁים וְחָמֵשׁ, כַּנִּרְאֶה כְּבָר לֹא עוֹמְדִים לְהִתְגַּשֵּׁם וְלָכֵן הוּא צָרִיךְ לָקוּם וְלָלֶכֶת. עָמוֹס עוֹרֵר בָּהּ הַשְׁרָאָה כְּמוֹ שֶׁאִישׁ לֹא עוֹרֵר בָּהּ לְפָנָיו. וְהַהַשְׁרָאָה הִתְעוֹרְרָה מִשּׁוּם שֶׁהִיא יָדְעָה וְהִרְגִּישָׁה שֶׁעָמוֹס רָאָה אוֹתָהּ בְּמֵיטָבָהּ. בִּזְכוּת הַבִּיטָּחוֹן הַסַּלְעִי שֶׁפָּרַץ מִמֶּנּוּ בְּקַלּוּת רַבָּה כָּל כָּךְ, כְּמוֹ מַפַּל מַמְתַּקִּים מִמְּכוֹנַת מַזָּל מְקוּלְקֶלֶת. בִּגְלַל הָעוּבְדָּה שֶׁהוּא הָיָה אִישׁ שֶׁל מִילִּים, וְהִקְשִׁיב לַמִּילִּים שֶׁלָּהּ. וְגַם בְּעִקְבוֹת הַהַכָּרָה בְּכָךְ שֶׁהוּא הָיָה כָּל כָּךְ הַרְבֵּה יוֹתֵר יָפֶה מִמֶּנָּה.
אֲבָל עָמוֹס, אוֹתוֹ עָמוֹס שֶׁהֵבִיא אִיתּוֹ הַשְׁרָאָה לְעוֹלָמָהּ, לֹא הָיָה מְחוּיָּב לְאַף אָדָם וּלְאַף עִנְיָין. לֹא לַהוֹרִים שֶׁלּוֹ שֶׁאוֹתָם פִּיטֶר מִזְּמַן. לֹא לַאֲחוֹתוֹ שֶׁאוֹתָהּ רַק נִיצַּל כְּדֵי לִחְיוֹת לָהּ בַּדִּירָה. וְגַם לֹא לָהּ, לְמִירִי, לַמְרוֹת שֶׁחָשַׁב – כַּנִּרְאֶה בְּכֵנוּת – שֶׁהִיא הַדָּבָר הֲכִי מַדְהִים שֶׁהוּא נִתְקַל בּוֹ אֵי פַּעַם, שֶׁהִיא נוֹצֶצֶת כְּמוֹ טַבַּעַת זָהָב בְּתוֹךְ עֲרֵמָה שֶׁל מַפִּיּוֹת סְפוּגוֹת בְּאַלְכּוֹהוֹל. וְהָיָה עוֹד דָּבָר אֵצֶל עָמוֹס. בְּנִיגּוּד לְכָל הָאֲנָשִׁים הָאֲחֵרִים שֶׁמִּירִי הִכִּירָה, הוּא לֹא נָתַן לְשׁוּם תָּגִית לְהִידָּבֵק לוֹ לַגּוּף וְלֹא נָתַן לְאַף קָטֵגוֹרְיָה לָתֵת לוֹ חָסוּת וְסַמְכוּת. וּכְתוֹצָאָה מִכָּךְ – לֹא הָיָה מוּכָן בְּשׁוּם פָּנִים וָאוֹפֶן לִהְיוֹת הַבָּחוּר הַמַּדְהִים הַזֶּה שֶׁהִיא רָאֲתָה בּוֹ. וְיוֹתֵר מִכָּל אֵלֶּה, מִתַּחַת לַמִּילִּים הַגְּדוֹלוֹת וְלַמַּחֲווֹת הָרוֹמַנְטִיּוּת הַקְּטַנּוֹת שֶׁלּוֹ – הוּא הָיָה נוֹתֵן לָהּ לְהִסְתַּבֵּן לְפָנָיו בַּמִּקְלַחַת הַמְּשׁוּתֶּפֶת, וּמְקַפֵּל לָהּ אֶת הַכְּבִיסָה כּוֹלֵל אֶת הַתַּחְתּוֹנִים – עָמוֹס לֹא הָיָה מוּכָן שֶׁמִּירִי תְּזַהֶה אֶת עַצְמָהּ בְּתוֹכוֹ כְּמוֹ בְּתוֹךְ בָּבוּאָה וְתַהֲפוֹךְ לִהְיוֹת חֵלֶק מִמֶּנּוּ כְּמוֹ אַלְמוֹג עַקְשָׁן שֶׁנִּצְמָד לַסֶּלַע. הִיא קִיוְּותָה שֶׁבִּזְכוּתָהּ הוּא יִרְצֶה לִבְנוֹת בַּיִת עַל אֵיזֶה הַר, וְלִשְׁתּוֹל מִסְּבִיבוֹ שָׂדוֹת שֶׁל תּוּתִים שֶׁאוֹתָם יִרְאוּ מֵהַחַלּוֹן. הִיא הִרְשְׁתָה לְעַצְמָהּ לְהַאֲמִין שֶׁבְּתוֹךְ לוּחַ הַשַּׁעַם הַגָּדוֹל שֶׁל חַיָּיו, הוּא יִבְחַר לִתְקוֹעַ דַּוְוקָא אֶצְלָהּ אֶת הַנַּעַץ, וְלַהֲפוֹךְ אֶת עֲלִילַת הַגִּיפּוּפִים הַקְּטַנָּה שֶׁלָּהֶם לְסִיפּוּר שֶׁיָּכוֹל הָיָה לְמַלֵּא דַּפִּים שְׁלֵמִים שֶׁל רוֹמָן כָּתוּב הֵיטֵב. וְלַמְרוֹת שֶׁכָּל הַזְּמַן הַזֶּה הָאַף שֶׁל מִירִי הֵרִיחַ אֶת הַפְּרֵידָה הַמְּמַשְׁמֶשֶׁת וּבָאָה, הוּא הָרֵיחַ גַּם אֶת הַהַשְׁרָאָה שֶׁעֲשׂוּיָה לְהַעֲנִיק לָהּ הַזּוּגִיּוּת הַשְּׁגוּיָה הַזֹּאת עִם עָמוֹס, אֲרוּכָּה אוֹ קְצָרָה כְּכָל שֶׁתִּהְיֶה. וְזֶה קָרָה הַרְבֵּה לִפְנֵי שֶׁהִיא יָדְעָה דָּבָר עַל יוֹסִי וַאֲנִי. אֲבָל מָה שֶׁהִיא כֵּן יָדְעָה הָיָה שֶׁמֵּעַכְשָׁיו וְעַד לִנְקוּדָּה לֹא יְדוּעָה וּמְרוּחֶקֶת בִּזְמַן, עָמוֹס, וְלֹא שׁוּם דָּבָר אַחֵר, יַהֲפוֹךְ לִהְיוֹת הַהַשְׁרָאָה שֶׁלָּהּ, בְּלִי שֶׁהִיא הִצְלִיחָה לְהָבִין עַד הַסּוֹף מָה כָּל זֶה בִּכְלָל אוֹמֵר, וּלְאָן כָּל זֶה מוֹבִיל אוֹתָהּ.  
אַחֲרֵי אוֹתוֹ עֶרֶב שֶׁהוּא רַב עִם אֲחוֹתוֹ בַּדִּירָה בְּלַסְקוֹב, הִיא חָזְרָה לַדִּירָה הַקְּטַנָּה בִּדְרוֹם הָעִיר, וְהֶעֶלְתָה אֶת הַסְּצֵנָה הַזֹּאת בִּכְתָב עַל נְיָיר. בַּהַתְחָלָה הִיא כָּתְבָה רַק אֶת מִשְׁפַּט הַשִּׂיא שֶׁל הָאָחוֹת, עַל נִיתּוּחַ הַלֶּיְיזֶר וְהַגְדָּלַת הַשָּׁדַיִים, וְאַחֲרֵי זֶה הִיא הִקְלִידָה אֶת מָה שֶׁדִּמְיְינָה שֶׁעָמוֹס עָנָה לָהּ. אַחַר כָּךְ עַל הַמַּחְשֵׁב, הִיא שֶׁכָּלְלָה אֶת הַתַּפְאוּרָה, הִרְחִיבָה אֶת הַדִּיבּוּר שֶׁל אֲחוֹתוֹ עַל הַשָּׁדַיִים וְהַיַּלְדוּת הַדְּפוּקָה, וְהוֹסִיפָה לָהּ לָעֵינַיִים הַכֵּהוֹת הָאֲמִיתִּיּוֹת, קוּרְטוֹב יְרַקְרַק שֶׁיָּרְשָׁה מִסָּבָתָם הָאַמִּיצָה וְהָעִיוֶּורֶת. כַּמּוּבָן שֶׁבַּשִּׁכְבָה הַבָּאָה הִיא לֹא סְתָם הִשְׁאִירָה אוֹתָהּ קְצִינָה בְּקֶבַע, אֶלָּא הִגְדִּילָה לַעֲשׂוֹת וְהָפְכָה אוֹתָהּ לַקְּצִינָה שֶׁמְּטַפֶּלֶת בְּחַיָּילִים חוֹלֵי נֶפֶשׁ, שֶׁעוֹבֶרֶת תּוֹךְ כְּדֵי רִיב עִם הָאָח הַמְּחוּסְפָּס וְהַנּוֹדֵד שֶׁלָּהּ, הִתְמוֹטְטוּת עֲצַבִּים קְלִינִית רִאשׁוֹנָה. אֲבָל מֵהָרֶגַע הָאֲמִיתִּי בַּסְּצֵנָה, הִיא כֵּן שָׁמְרָה אֶת הַמַּבָּט שֶׁהָאָחוֹת תָּלְתָה בָּהּ כְּשֶׁהִתְלַבְּשָׁה וְיָצְאָה מֵהַסָּלוֹן הַמּוּקְצֶה בָּרֶגַע שֶׁנִּרְגְּעוּ מְעַט הַצְּעָקוֹת שֶׁמֵּעֵבֶר לַדֶּלֶת, מַבָּט שֶׁצָּבַר בְּתוֹכוֹ זַעַם וְרַחֲמִים כְּמוֹ יָרָק מְמוּלָּא שֶׁעוֹד רֶגַע עוֹרוֹ הַדַּקִּיק יִתְפַּקֵּעַ מֵעוֹצְמַת הַחוֹם. מַבָּט שֶׁיָּדַע עוֹד לְפָנֶיהָ, שֶׁעָמוֹס אַף פַּעַם לֹא יִהְיֶה שֶׁלָּהּ, וְשֶׁאִם הִיא לֹא חַיֶּיבֶת, אָז לָמָּה לַעֲזָאזֵל הִיא מְבַזְבֶּזֶת עָלָיו אֶת הַזְּמַן. זוֹ בְּעֶצֶם הָיְיתָה הַהַתְחָלָה הָרִאשׁוֹנִית שֶׁל יוֹסִי וַאֲנִי. מְאוּחָר יוֹתֵר, שׁוּלָה קֵמֵרָלִינְג הָעוֹרֶכֶת הַסִּפְרוּתִית שֶׁל הוֹצָאַת אָלֶף-אָלֶף גָּרְמָה לְמִירִי לְהָבִין שֶׁקִּיּוּמָהּ שֶׁל הַדְּמוּת הַנּוֹסֶפֶת הַזֹּאת, דָּנִיאֵלָה אָחוֹת שֶׁל יוֹסִי, הִיא בְּעֶצֶם לֹא הֶכְרֵחִית לַלֵּב שֶׁל הַנָּרָטִיב וְשִׁכְנְעָה אוֹתָהּ בְּקַלּוּת לְוַותֵּר עָלֶיהָ. כָּךְ שֶׁבֵּין שְׁאָר הַסְּצֵנוֹת עַל הַמִּשְׁפָּחָה הַדְּפוּקָה שֶׁל עָמוֹס, יָרְדָה בְּסוֹפוֹ שֶׁל דָּבָר מִכְתָּב הַיָּד, גַּם הַסְּצֵנָה הַזֹּאת.
עָמוֹס, מִירִי עָנְתָה לוֹ אַחֲרֵי דַּקּוֹת שְׁקֵטוֹת שֶׁל מַחֲשָׁבָה, אֲנִי בֶּאֱמֶת לֹא חוֹשֶׁבֶת שֶׁלְּסָפְרוֹת, לְצַעֲרִי, יֵשׁ כָּל כָּךְ הַרְבֵּה כּוֹחַ. מָה שֶׁהָיָה בֵּינֵינוּ, אִם נַנִּיחַ שֶׁהָרוֹמָן שֶׁכָּתַבְתִּי הוּא בֶּאֱמֶת עָלֵינוּ, יָכוֹל אוּלַי לָתֵת הַשְׁרָאָה כָּלְשֶׁהִי לַקּוֹרֵא כָּלְשֶׁהוּ עַל מִשְׁפָּחָה אוֹ עַל אַהֲבָה אוֹ עַל יִשְׂרָאֵל אוֹ עַל יָפוֹ, אֲבָל כָּל סוֹפֵר יוֹדֵעַ הֵיטֵב שֶׁכָּל סִיפּוּר חָדָשׁ שֶׁבָּא לְעוֹלָם – גַּם אִם הוּא זוֹכֶה לְהַצְלָחָה וְהוֹפֵךְ בְּמִקְרֶה לְרַב-מֶכֶר, וְגַם אִם הוּא יִיזָּכֵר לְנַצֵּחַ, הַמְּקוֹרוֹת שֶׁל אוֹתוֹ סִיפּוּר יִישָּׁכְחוּ בְּסוֹפוֹ שֶׁל דָּבָר וְיֵעָלְמוּ, יַהַפְכוּ לְלֹא כְּלוּם. וּמַהֵר יוֹתֵר מִמָּה שֶׁנָּהוּג לַחֲשׁוֹב. אֲנִי מַבְטִיחָה לְךָ שֶׁבְּעוֹד חָמֵשׁ שָׁנִים מֵהַיּוֹם גַּם מִי שֶׁיִּזְכּוֹר אֶת יוֹסִי וַאֲנִי – לֹא יִזְכּוֹר אֶת עָמוֹס וּמִירִי. גַּם כָּכָה כּוּלָּם חוֹשְׁבִים שֶׁהָרוֹמָן מְבוּסָּס עַל הַחַיִּים שֶׁל הֶחָבֵר שֶׁפָּגַשְׁתִּי אַחֲרַיִיךְ.
הַשַּׂחְקָן כַּדּוּרֶגֶל הַזֶּה? עָמוֹס שָׁאַל וְהִבִּיט בָּהּ, הַיֶּלֶד פֶּלֶא מִנֵּס צִיּוֹנָה? מָה הַקֶּשֶׁר?
לִפְנֵי כַּמָּה שָׁנִים הוּא הִשְׁקִיעַ כַּמָּה אֲלָפִים בְּגָלֶרְיָה לְאָמָּנוּת בִּפְלוֹרֶנְטִין. זֶה הַקֶּשֶׁר. טוּרֵי הָרְכִילוּת חִיפְּשׂוּ בְּנֵרוֹת לִמְצוֹא אֶצְלוֹ בַּמִּשְׁפָּחָה אֵיזֶה שׁוֹרֶשׁ בּוּלְגָרִי, אֲבָל זֶה לֹא מַמָּשׁ הָלַךְ לָהֶם.
לֹא? עָמוֹס שָׁאַל.
לֹא, מִירִי אָמְרָה וְהִשְׁפִּילָה אֶת הַמַּבָּט אֶל הַמַּשְׁקֶה הַסָּחוּט. הָאֱמֶת? הוּא תֵּימָנִי שָׁלֵם, הִיא הוֹסִיפָה, וּבָדְקָה שׁוּב שֶׁכַּפּוֹת הַיָּדַיִים הַשְּׁזוּפוֹת שֶׁלָּהּ מִתַּחַת לַסְּוֵודֶר, מְכוּסּוֹת.
טוֹב. עָמוֹס סִיכֵּם. בְּדֶרֶךְ כְּלָל הוּא עָשָׂה אֶת זֶה בְּמִילָּה אַחַת.
טוֹב, מִירִי אָמְרָה.
זֶה הָיָה כַּנִּרְאֶה הָאוֹת שֶׁל שְׁנֵיהֶם לָלֶכֶת. אֲבָל מִירִי נִשְׁאֲרָה שָׁם וְיָשְׁבָה מוּלוֹ בְּלִי לָזוּז, מְחַכֶּה שֶׁיִּזְרוֹק לָהּ אוּלַי עוֹד אֵיזֶה חִיּוּךְ, אוֹ רִיכּוּךְ, אוֹ מִילָּה טוֹבָה. אֲבָל עָמוֹס יָדַע בְּאוֹתוֹ רֶגַע, כְּמוֹ תָּמִיד, לְאַתֵּר מִיָּד אֶת הַחוּלְשָׁה הַגְּדוֹלָה שֶׁנּוֹצְרָה אֶצְלָהּ בַּגּוּף מוּל אֲנָשִׁים שֶׁהִיא אוֹהֶבֶת. זֹאת שֶׁפֵּירְקָה אֶת הַזֶּהוּת שֶׁלָּהּ בְּבַת אַחַת וְהָפְכָה אוֹתָהּ לְלוֹכֶדֶת זֶהוּיוֹת וְסִיפּוּרִים שֶׁל אֲחֵרִים. הוּא הִבִּיט בָּהּ וְאָז הוּא אָמַר לָהּ, מִירִי, אוֹקֵיי, אֲנִי כְּבָר לֹא כּוֹעֵס עָלַיִיךְ. תּוֹדָה עַל הָעוֹתֶק שֶׁשָּׁלַחְתָּ לִי. אֲנִי חוֹשֵׁב שֶׁעַכְשָׁיו זֹאת בְּדִיּוּק הַשְּׁנִיָּיה שֶׁאַתְּ אֲמוּרָה לָצֵאת מֵהַדֶּלֶת שֶׁל הַבַּיִת קָפֶה הַצָּרְפָתִי הַמִּזְדַּיֵּין הַזֶּה שֶׁבָּחַרְתָּ שֶׁנִּיפָּגֵשׁ בּוֹ, וְלָתֵת לִי לָשֶׁבֶת וְלִקְרוֹא שׁוּב אֶת הַהַקְדָּמָה.




https://www.shortstoryproject.com/he/story/%d7%a4%d7%92%d7%99%d7%a9%d7%94-%d7%a6%d7%a8%d7%a4%d7%aa%d7%99%d7%aa/
#אהבהבלתי-מוּשֶּׂגֶת#יְחָסִים#כְּתִיבָה