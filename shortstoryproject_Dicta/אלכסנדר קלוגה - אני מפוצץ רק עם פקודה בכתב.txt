הַסֵּמֶל גִי בּוֹן הָיָה עוֹרֵךְ דִּין בְּחַיָּיו הָאֶזְרָחִיִּים. כְּחַיָּיל בִּצְבָא צָרְפַת הוּא נִפְלַט בְּחוֹרֶף 1939 מִשֵּׁירוּת קְרָבִי בְּקַו הַגְּבוּל עִם לוּקְסֶמְבּוּרְג בִּגְלַל דַּלֶּקֶת רֵיאוֹת חֲמוּרָה. כָּעֵת שֵׁירֵת בַּמַּחְלָקָה הַמִּשְׁפָּטִית שֶׁל חֵיל הַהַנְדָּסָה בְּפָרִיז. בְּ-12 בְּיוּנִי, יוֹם רְבִיעִי, זִימֵּן אוֹתוֹ מְפַקֵּד כּוֹחוֹת הַיַּבָּשָׁה, קוֹלוֹנֵל א' רז'ינבל לְלִשְׁכָּתוֹ. בַּתִּיק הָאִישִׁי שֶׁל בּוֹן מְצוּיָּן שֶׁסִּייֵּם קוּרְס בְּפִיצוּץ קוּנְסְטְרוּקְצְיוֹת פְּלָדָה וּגְשָׁרִים מְשׁוּרְיָינִים.
רַזְ'ינְבֶּל הוֹדִיעַ לָבוֹן שֶׁיִּהְיֶה עָלָיו לְפוֹצֵץ אֶת הָאַנְטֵנָה הַגְּבוֹהָה בְּיוֹתֵר וּבַעֲלַת טְוַוח הַקְּלִיטָה הַגָּדוֹל בְּיוֹתֵר בְּצָרְפַת וּבְמַקְבִּיל גַּם אֶת מִגְדַּל אַיְיפֶל שָׁאַל קָצֵהוּ הָאַנְטֵנָה מְחוּבֶּרֶת, וְזֹאת לִפְנֵי שֶׁאֲרַמִּיָּה מַס' 18 שֶׁל הַצָּבָא הַגֶּרְמָנִי תִּיכָּנֵס לְפָרִיז. תְּגוּבָתוֹ הָרִאשׁוֹנָה שֶׁל בּוֹן:

לָמָּה אֲנִי?

לְפִי הוֹרָאוֹת חֵיל הַהַנְדָּסָה יָדַע בּוֹן כִּי רַק קָצִין קְרָבִי מוּרְשֶׁה לְהוֹצִיא לַפּוֹעַל פִּיצוּץ בְּסֵדֶר גּוֹדֶל כָּזֶה, אַךְ לֹא מִישֶׁהוּ בְּדֶרֶג זוּטָר מֵהַמַּחְלָקָה הַמִּשְׁפָּטִית.

‒ אֲנִי מִצְטַעֵר, עָלַיי לְסָרֵב לַבַּקָּשָׁה.
‒ זֹאת לֹא בַּקָּשָׁה, זֹאת פְּקוּדָּה. אַתָּה הָאָדָם הַיָּחִיד עִם הַכִּישּׁוּרִים הַנִּדְרָשִׁים שֶׁאֲנִי יָכוֹל לְהַשִּׂיג כָּאן.
‒ בְּלִי סָפֵק. אֲבָל אֵין לִי סַמְכוּת.
‒ אִישּׁוּר מִמֶּנִּי מַקְנֶה לְךָ סַמְכוּת.
‒ הַאִם אֲקַבֵּל אֶת הַפְּקוּדָּה בִּכְתָב?
‒ לֹא.
‒ אִם כֵּן, אֲנִי מִצְטַעֵר.

הַרְבֵּה אִי-בְּהִירוּיוֹת. פָּרִיז הוּכְרְזָה עִיר פְּרָזוֹת, כְּלוֹמַר, יֵשׁ אִיסּוּר עַל "פְּעוּלּוֹת עוֹיְנוֹת" בְּתוֹךְ הָעִיר. אֵין סָפֵק שֶׁפִּיצּוּץ מִבְנֶה בַּעַל חֲשִׁיבוּת רַבָּה לַתִּקְשׁוֹרֶת הַצְּבָאִית הוּא בְּגֶדֶר פְּעוּלָּה עוֹיֶנֶת. בּוֹן רָאָה לְנֶגֶד עֵינָיו סִיכּוּן כָּפוּל: הוּא יָכוֹל לִהְיוֹת מוֹאֳשָׁם עַל יְדֵי רָשׁוּיוֹת הַחוֹק שֶׁל אַרְצוֹ כַּאֲשֶׁר אֵלֶּה יָשׁוּבוּ לְתַפְקֵד עִם חֲלוֹף הַמַּשְׁבֵּר הַזְּמַנִּי בְּפָרִיז; אֲבָל גַּם הָאוֹיֵב, בְּמִקְרֶה שֶׁבּוֹן יִיפּוֹל לְיָדָיו, עָלוּל, עַל פִּי חוּקֵּי הַמִּלְחָמָה, לְהַאֲשִׁימוֹ בְּהַשְׁחָתָה ‒ כְּלוֹמַר, בִּפְגִיעָה בְּמַעֲמָדָהּ שֶׁל פָּרִיז.

‒ לְפִיצוּץ בְּסֵדֶר גּוֹדֶל כָּזֶה יֵשׁ צוֹרֶךְ בְּצֶוֶות חַיָּילֵי הַנְדָּסָה. חֲמִישָּׁה-עָשָׂר חַיָּילִים. מִלְּבַד זֹאת אֶהְיֶה זָקוּק לְתוֹכְנִיּוֹת הַבְּנִיָּיה שֶׁל הַמִּגְדָּל. אֶהְיֶה חַיָּיב לָדַעַת אִם קַיָּימוֹת בּוֹ נִישׁוֹת לְהַנָּחַת חוֹמֶר נֶפֶץ.
‒ אִם כֵּן, אַתָּה מוּכָן לַעֲשׂוֹת אֶת הַדָּבָר?
‒ לֹא זֶה מָה שֶׁאָמַרְתִּי. גַּם אִם יִהְיֶה בִּידֵי כָּל הַנָּחוּץ, יִהְיֶה צוֹרֶךְ בַּיּוֹמַיִים לְהוֹצִיא לַפּוֹעֵל מִבְצָע כָּזֶה.
‒ יֵשׁ לְךָ יוֹמַיִים, אִם הַגֶּרְמָנִים יְחַכּוּ עַד אָז.
‒ אַתָּה מַאֲמִין שֶׁהֵם יְחַכּוּ, הַמְּפַקֵּד?
‒ עָלֵינוּ לָצֵאת מֵהֲנָחוֹת כָּלְשֶׁהֵן.
‒ חוֹמֶר נֶפֶץ חָזָק יְמוֹטֵט כַּנִּרְאֶה אֶת הַמִּגְדָּל. אֲבָל גַּם אִם רַק יַטֶּה אוֹתוֹ אֶל צִדּוֹ, הַנֶּזֶק יִהְיֶה בִּלְתִּי הָפִיךְ. כְּלוֹמַר, פְּעוּלָּה עוֹיֶנֶת.
‒ אָסוּר לְבַצֵּעַ פְּעוּלּוֹת עוֹיְנוֹת.
‒ לִי אַתָּה לֹא צָרִיךְ לוֹמַר אֶת זֶה, הַמְּפַקֵּד.
‒ אֲנַחְנוּ נִמְצָאִים בְּמַצַּב חֵירוּם.
‒ כִּמְפַקֶּדְךָ אֲנִי פּוֹקֵד עָלֶיךָ לְבַצֵּעַ אֶת הַמְּשִׂימָה.
‒ אֲנִי לֹא חַיָּיב לְצַיֵּית לִפְקוּדָּה בִּלְתִּי חוּקִּית. יַגִּידוּ לִי: אַתָּה מְשָׁרֵת כְּמִשְׁפָּטָן שֶׁל חֵיל הַהַנְדָּסָה.
‒ בְּמִלְחָמָה כָּל אֶחָד עוֹשֶׂה מָה שֶׁהוּא יָכוֹל. יֵשׁ לְךָ הַכְשָׁרָה שֶׁל מוּמְחֶה לְנַפֵּץ.
‒ כֵּן, אֲבָל לֹא כְּדֵי לְהִשְׁתַּמֵּשׁ בַּיֶּדַע הַזֶּה בָּעִיר פְּרָזוֹת.
‒ אַתָּה רוֹצֶה לְהִשְׁתַּמֵּט מֵחוֹבָתְךָ?
‒ בְּשׁוּם פָּנִים וָאוֹפֶן לֹא. אֲנִי מַעֲלֶה סְפֵקוֹת בְּנוֹגֵעַ לַפְּקוּדָּה שֶׁלְּךָ.

מְפַקֵּד כּוֹחוֹת הַיַּבָּשָׁה שָׁתַק. עַל הַסִּיבָּה הַמַּהוּתִית לְסֵירוּבוֹ שֶׁל בּוֹן לֹא נֶאֱמַר דָּבָר: אֵיךְ אֶפְשָׁר לְפוֹצֵץ אֶת סִמְלָהּ שֶׁל פָּרִיז? מַצָּב שֶׁבּוֹ כּוֹחוֹת זָרִים עָמְדוּ לִכְבּוֹשׁ אֶת הָעִיר לֹא הָיָה חָרִיג, כָּךְ כְּבָר הָיָה בְּ-1815, וּבְ-1871. הַקּוֹלוֹנֵל נִרְאֶה כָּעוּס. בּוֹן בְּאוֹפְיוֹ לֹא הָיָה אִישׁ שֶׁל עֶקְרוֹנוֹת. פִּיצוּץ עֲנָק הָיָה מוֹצֵא חֵן בְּעֵינָיו. אֲבָל לֹא הָיְתָה בּוֹ הַיּוּמְרָה (הָ"אֵגוֹאִיזְם") לְאֵזוֹר אוֹמֶץ וְלִהְיוֹת הָאִישׁ שֶׁפּוֹצֵץ אֶת מִגְדַּל אַיְיפֶל. אֶפְשָׁר לָתֵת בִּיטּוּי לְעַצְבָּנוּת, לַהִתְמוֹטְטוּת הָרִגְשִׁית, בָּעִיר הַגְּדוֹלָה בְּאוֹתוֹ יוֹם רְבִיעִי (לְמַעֲשֶׂה, הַכּוֹחוֹת הַגֶּרְמָנִיִּים לֹא נִכְנְסוּ אֶלָּא רַק יוֹמַיִים אַחֵר כָּךְ) בִּדְרָכִים אֲחֵרוֹת מִלְּבַד בְּמַעֲשֶׂה אַלִּים כָּזֶה. גַּם הַקּוֹלוֹנֵל הִיסֵּס. הוּא פָּקַד עַל בּוֹן לְהִישָּׁאֵר בְּמִפְקָדָה הָרָאשִׁית, לְהַמְתִּין לִפְקוּדּוֹת נוֹסָפוֹת.
בִּשְׁנוֹת הַ-30, הִתְרַחֵשׁ מַהְפָּךְ בַּדִּימּוּי שֶׁל הָאִינְטֵלֶקְטוּאָלִים. הֵם נִרְשְׁמוּ בְּמַהֲלַךְ לִימּוּדֵיהֶם לְקוּרְסִים מַעֲשִׂיִּים, רָצוּ לְקַבֵּל הַכְשָׁרָה בְּמַשֶּׁהוּ שִׁימּוּשִׁי, בְּצוּרָה שֶׁתַּהֲלוֹם אֶת הַמֵּאָה שֶׁל הַמַּעֲשֶׂה. מִשְׁפְּטָנִים צְעִירִים, רוֹפְאִים, תַּלְמִידֵי הָאוּנִיבֶרְסִיטָאוֹת הַגְּדוֹלוֹת, פַּרְלָמֶנְטָרִים לְעָתִיד, מְזַרְחֲנִים, נִרְשְׁמוּ לְקוֹרְסֵי טַיִס, צְנִיחָה, נֶפֶץ, הִישָּׂרְדוּת בִּצְפוֹן אַפְרִיקָה, וְכַיּוֹצֵא בָּאֵלֶּה. כָּךְ הֵם קִיצְּרוּ הֵן אֶת הַשֵּׁירוּת הַצְּבָאִי וְהֵן אֶת תְּקוּפַת הַלִּימּוּדִים. הַמִּקְצוֹעָנוּת כּוֹלֶלֶת, לְדִבְרֵי סֵנָט-אַכְזִיפְרִי, מוֹחַ וְיָדַיִים. הִיא מִתְגַּלֶּמֶת בַּדִּימּוּי הַמִּקְצוֹעִי שֶׁל הַמְּהַנְדֵּס.
אוּלָם דִּימּוּי הָאָדָם הָעֲתִידָנִי הַזֶּה הִתְאִים פָּחוֹת לְמַצְּבֵי הַמִּגְנָנָה שֶׁצָּרְפַת הָיְתָה נְתוּנָה בָּהֶם בְּאוֹתָהּ עֵת. הַאִם הָיָה נִיתָּן לְהָמִיר לִתְגוּבָה הֶתְקֵפִית אֶת רִגְשׁוֹת הַפַּחַד, אֶת הַזַּעַם הָעַז, שֶׁמִּילֵּא אֶת הַמַּטּוֹת הַצְּבָאִיִּים שֶׁל פָּרִיז? הַצָּבָא הַצָּרְפָתִי עֲדַיִין חַלָּשׁ עַל הַקֶּשֶׁר הָאַלְחוּטִי בְּרַחֲבֵי הָעוֹלָם. בְּשָׁעָה 15:00, הַשָּׁעוֹת חָלְפוּ כֹּה מַהֵר, זוּמַּן בּוֹן שֵׁנִית לְמִשְׂרַד הַקּוֹלוֹנֵל. בְּסוֹפוֹ שֶׁל דָּבָר לֹא רוֹצִים לְפוֹצֵץ אֶת מִגְדַּל אַיְיפֶל; גַּם תּוֹכְנִיּוֹת הַמִּבְנֶה לֹא נִמְצְאוּ. בִּמְקוֹם זֹאת יֵשׁ תּוֹכְנִית פְּעוּלָּה אַחֶרֶת. קִילוֹמֶטֶר וָחֵצִי מִדָּרוֹם לְפָרִיז, כְּלוֹמַר, סָמוּךְ לָעִיר פְּרָזוֹת, בְּמוּצַּב אִיסִי-לָהּ-מוּלֵינוּ, מְמוּקָּם מִשְׁדָּר צְבָאִי, קוֹנְסְטְרוּקְצִיַּית פְּלָדָה בַּעֲלַת שְׁנֵי מִגְדָּלִים שֶׁגּוֹבַהּ כָּל אֶחָד מֵהֶם 70 מֶטְרִים, כְּלוֹמַר מִבְנֶה דּוֹמֶה לְמַדַּי לְמִגְדַּל אַיְיפֶל, אִם כִּי לֹא פּוֹפּוּלָרִי כָּמוֹהוּ; זֶהוּ מֶרְכַּז הַבַּקָּרָה שֶׁבְּאֶמְצָעוּתוֹ אֶפְשָׁר לִיצוֹר תִּקְשׁוֹרֶת אַלְחוּטִית עִם חֵילוֹת צָרְפַת בְּסוּרְיָה.
בּוֹן, וְאִיתּוֹ שְׁתֵּי מִזְוָודוֹת מְלֵאוֹת בִּמְטִילֵי מְלִינִיט קְטַנִּים, יָצָא מִיָּד לַדֶּרֶךְ. בְּשֶׁטַח הַמַּחֲנֶה לֹא הָיוּ כְּלֵי רֶכֶב. כָּל מוֹנִית לֹא הָיְתָה בְּנִמְצָא, הוּא הִגִּיעַ בַּמֶּטְרוֹ לְעִיבּוּרֶיהָ הַדְּרוֹמִיִּים שֶׁל הָעִיר. בְּמוּצַּב רָאָה בּוֹן אֶת שְׁנֵי מִגְדְּלֵי הַפְּלָדָה שֶׁנִּיצְּבוּ בְּמֶרְחַק 140 מֶטְרִים זֶה מִזֶּה. הֵם נִתְמְכוּ עַל יְדֵי עַמּוּדִים מְשׁוּפָּעִים בְּדוֹמֶה לְמִגְדַּל אַיְיפֶל. בּוֹן הִנִּיחַ אֶת הַמְּלִינִיט לְרַגְלֵי עַמּוּדֵי הַתְּמִיכָה. פְּעוּלָּה בְּרִגְעֵי סַכָּנָה מַשְׁפִּיעָה עַל הַמּוֹחַ וְעַל מַעֲרֶכֶת הָעֲצַבִּים כְּמוֹ סַם. בּוֹן הָיָה זָקוּק לְחוֹמֶר נֶפֶץ נוֹסָף. הוּא דָּרַשׁ שֶׁיַּעֲמִידוּ לִרְשׁוּתוֹ מַשָּׂאִית וְנָהַג. אֶת הָאַרְגָּז הַמָּלֵא בְּקַפְּסוּלוֹת כַּסְפִּית הֶחֱזִיק בְּחֵיקוֹ, אַךְ לֹא רָחוֹק מַסְפִּיק מֵחוֹמֶר הַנֶּפֶץ שֶׁבְּמַשָּׂאִית, אִם חָלִילָה תִּקְרָה תְּאוּנָה. הוּא לֹא הָיָה בָּטוּחַ שֶׁעָלָיו לְקַוּוֹת לְהַכָּרָה רִשְׁמִית בְּמִקְרֶה שֶׁל הַצְלָחָה.
הָעֶרֶב יָרַד. רוּחַ מַעֲרָבִית נָשְׁבָה. תּוֹךְ כְּדֵי אֲרוּחָה קַלָּה דַּפְדֵּף בְּחוֹבֶרֶת הַדְרָכָה לְפִיצוּץ מִתְקְנֵי פְּלָדָה ‒ הִיא הָיְתָה מִשְּׁנַת 1890. בְּשָׁעָה 22:00 עֲדַיִין הִתְקַבְּלוּ מִבְרָקִים מִמִּגְדַּל אַיְיפֶל בְּמִשְׁדַּר הַזֶּה, שֶׁאוּיַּשׁ עַל יְדֵי שִׁבְעָה-עָשָׂר אַלְחוּטָאִים. הַתִּשְׁדּוֹרוֹת הוֹעָבְרוּ הָלְאָה לְבֵיירוּת. בְּשָׁעָה 1:00 לְאַחַר חֲצוֹת עִדְכְּנָה הַתַּחֲנָה אֶת הַתַּחֲנוֹת הַצָּרְפָתִיּוֹת שֶׁמֵּעֵבֶר לַיָּם עַל הַפְסָקַת הַפְּעִילוּת.
שָׁעָה שֶׁל פְּרֵידָה. שָׁעָה שֶׁל הִתְרַגְּשׁוּת: אַנְשֵׁי הַצֶּוֶות נִיפְּצוּ אֶת מַכְשִׁירֵי הַשִּׁידּוּר בְּעֶזְרַת פַּטִּישִׁים, בִּיתְּקוּ אֶת חוּטֵי הַחַשְׁמַל בְּמַצְבְּטִים. בּוֹן הִצִּית אֶת הַפְּתִיל בַּסִּיגַרְיָה. הוּא רָץ, סֵפֶר עַד 110. קוֹל פִּיצּוּץ בּוֹדֵד וְיָבֵשׁ, גֶּשֶׁם שֶׁל פְּלָדָה.
הַמִּגְדָּל הַשֵּׁנִי הִתְמוֹטֵט עַל בִּנְיַין הַמֶּרְכָּזִיָּיה. בּוֹנוּס מְיוּחָד. בּוֹן בָּחַן בְּדַקְדְּקָנוּת אֶת הָעַמּוּדִים הַהֲרוּסִים, אֶת הַבּוֹר שֶׁנִּפְעַר בַּמָּקוֹם אֲשֶׁר עַד לִפְנֵי זְמַן קָצָר עָמַד הַמְּשַׁדֵּר הָרָאשִׁי וְיָצַר קֶשֶׁר מוּפְשָׁט עִם אֲתָרִים רְחוֹקִים בְּיוֹתֵר. בְּ-8:30 בַּבּוֹקֶר הִגִּיעַ בּוֹן לְמַרְגְּלוֹת מִגְדַּל אַיְיפֶל. עוֹד נִשְׁאֲרוּ לוֹ רֵזֶרְבוֹת שֶׁל חוֹמֶר נֶפֶץ בְּמַשָּׂאִית. הוּא הָיָה עָיֵיף וַחֲסַר מַעֲצוֹרִים, עֲדַיִין נָתוּן לְהַשְׁפָּעַת סַם הַפְּעוּלָּה וּמְסוּגָּל לְמוֹטֵט גַּם אֶת הַמִּגְדָּל הַזֶּה. יְחִידַת הַמְּהַנְדְּסִים עָמְדָה כָּאן לְשֵׁירוּתוֹ. הֵם הָרְסוּ אֶת הַגֵּנֵרָטוֹרִים שֶׁבַּקּוֹמָה הָרִאשׁוֹנָה בְּפַטִּישֵׁי פֶּחָחִים. אֵיזוֹ תּוֹעֶלֶת הָיְתָה יְכוֹלָה לִצְמוֹחַ לַגֶּרְמָנִים מְקַשֵּׁר אַלְחוּטִי עִם סוּרְיָה, סֵנֵגָל, גִּינֵאָה הַצָּרְפָתִית וְהָאוֹקְיָינוֹס הַשָּׁקֵט, אִם בִּכְלָל הָיוּ לָהֶם אַלְחוּטָאִים דּוֹבְרֵי צָרְפָתִית?
עַל הַפִּיצוּץ הַמִּקְצוֹעִי ש הַמִּגְדָּלִים בְּאִיסִי חִיבֵּר מְפַקֵּד הַמּוּצָּב דּוּ"חַ הֲרִיסָה. לָבוֹן לֹא חָלְקוּ שְׁבָחִים, הוּא גַּם לֹא נֶעֱנַשׁ. כַּאֲשֶׁר בִּיקֵּשׁ רָשׁוּ לִבְחוֹן אֶת שְׂרִידֵי הַמּוּצָּב ‒ זֶה הָיָה עוֹד לִפְנֵי כְּנִיסַת הַגֶּרְמָנִים לְפָרִיז, בַּקָּשָׁתוֹ נִדְחֲתָה. כָּךְ, לְמֶשֶׁךְ זְמַן קָצָר, הוּא שָׁב לְטַפֵּל בַּתִּיקִיּוֹת שֶׁלּוֹ. מָה עוֹד הָיָה יָכוֹל לַעֲשׂוֹת לְמַעַן הַמּוֹלֶדֶת?
אוֹר הַשֶּׁמֶשׁ ‒ לְעוֹלָם אֵין בּוֹ דֵּי
מַסְלוּל הַפְּלָנֵטָה ‒ לֵאָה מִדַּי






מְהַנְדְּסֵי הַנֶּפֶשׁ, מַפְעִילֵי מַנְגְּנוֹן הַשִּׁירָה, מְכוֹנַאי הַגּוּף וּמְזַקְּקֵי הָרְעָלִים (רוֹפְאִים, רוֹקְחִים), טֶכְנַאי אָמָּנוּת הַפּוֹלִיטִיקָה. טִיפּוּס אֱנוֹשִׁי שֶׁל בִּיצּוּעִיּוּת, מַתְאִים לַחֲבָרוֹת שֶׁפּוֹרְצוֹת קָדִימָה בְּכוֹחַ.חוֹמֶר נֶפֶץ בַּעַל עוֹצְמָה. 

https://www.shortstoryproject.com/he/story/%d7%90%d7%a0%d7%99-%d7%9e%d7%a4%d7%95%d7%a6%d7%a5-%d7%a8%d7%a7-%d7%a2%d7%9d-%d7%a4%d7%a7%d7%95%d7%93%d7%94-%d7%91%d7%9b%d7%aa%d7%91/
#הִיסְטוֹרְיָה#מלחהע"ש#פּוֹלִיטִי#רֵיאָלִיזְם