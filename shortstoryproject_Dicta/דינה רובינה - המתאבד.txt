לְאָנַסְטַסְיָה דרגצ'ובה
הַמָּקוֹם נִמְצָא בְּפַאֲתֵי הָעִיר וּכְמוֹ זַנְבוֹתֶיהָ שֶׁל כָּל עִיר, הָיָה גַּם הוּא מוּזָר וְעָגוּם: בִּנְיָין עָשׂוּי בֵּטוֹן הַשַּׁיָּיךְ לְאֵיזֶה מְכוֹן מֶחְקָר שֶׁל הָעִיר אַשְׁחַבְּד.
חַלּוֹנוֹת הַחֲזִית שֶׁלּוֹ פָּנוּ אֶל שְׁנֵי קַוֵּוי הַחַשְׁמַלִּית, וְעַד עֶצֶם הַלַּיְלָה רָעֲדוּ כָּל הַחֲפֵצִים שֶׁבַּחֲדַר – הַשּׁוּלְחָן, הַכִּיסֵּא, מַכְשִׁיר הַטֵּלֵפוֹן – מְקַרְקוֹשָׁם שֶׁל הַקְּרוֹנוֹת הָעוֹבְרִים. אוּלָם כְּשֶׁיָּרַד הַלַּיְלָה, שָׁקְעוּ כָּל חֲמֵשׁ הַקּוֹמוֹת שֶׁל הַבַּיִת הַמְּכוֹעָר הַזֶּה אֶל תּוֹךְ שֶׁקֶט מַחֲרִיד הַדּוֹמֶה לַשֶּׁקֶט שֶׁבַּחֲדַר-הַמֵּתִים וְיוֹתֵר מִכָּל דָּבָר אַחֵר בָּעוֹלָם רָצִיתִי לִבְרוֹחַ מִשָּׁם, לוּ רַק הָיָה זֶה אֶפְשָׁרִי.
בַּחוֹשֶׁךְ, מֵעֵבֶר לְפַסֵּי הַחַשְׁמַלִּית, אֶפְשָׁר הָיָה לְהַבְחִין בְּקוֹשִׁי בַּפַּארְק עֲזוֹב שֶׁהוּקַם עַל שִׁטְחוֹ שֶׁל בֵּית הֶעָלְמִין הַיָּשָׁן; גַּם הוּא הָיָה מוּזָר וְשָׁקֵט מְאוֹד בַּלֵּילוֹת.
כַּיּוֹם נִרְאֶה בִּלְתִּי סָבִיר שֶׁבְּאֶמְצַע שְׁנוֹת הַתִּשְׁעִים הַהֲזוּיוֹת דָּאַג מִישֶׁהוּ לְאַרְגֵּן קַו חַם לְעֶזְרָה נַפְשִׁית. אִרְגּוּן הַסַּהַר הָאָדוֹם (מִשְּׁמוֹ שֶׁל הָאִרְגּוּן בְּטוּרקְמֵנִיסְטָן הוּשְׁמְטוּ הַמִּילִּים "הַצְּלָב הָאָדוֹם" בְּאֵין בָּהֶן צוֹרֶךְ) שָׂכַר חֶדֶר בַּקּוֹמָה הָרִאשׁוֹנָה שֶׁל הַבִּנְיָין הָרֵיק לְמֶחֱצָה הַשַּׁיָּיךְ לַמָּכוֹן הַגּוֹסֵס. הַמְּמוּנִּים עָלֵינוּ סָבְרוּ שֶׁאֲנַחְנוּ, בּוֹגְרֶיהָ הַטָּרִיִּים שֶׁל הַפָקוּלְטָה לִפְסִיכוֹלוֹגְיָה, נִצְבּוֹר כָּאן נִיסָּיוֹן מִקְצוֹעִי רַב-עֵרֶךְ. הָיִינוּ מַתְחִילִים אֶת הָעֲבוֹדָה בְּשָׁעָה שְׁמוֹנָה בָּעֶרֶב, מְסַיְּימִים בִּשְׁמוֹנֶה בַּבּוֹקֶר, וּשְׁתֵּי הַשְּׁמִינִיּוֹת הָאֵלֶּה נִדְמוּ לִי בַּלֵּילוֹת כְּמַעְגָּל מְטוֹרָף שֶׁל קָרוּסֵלָה שֶׁבָּהּ סוּסִים קְפוּאִים דּוֹהֲרִים בְּלִי הֶרֶף אֶל שׁוּם מָקוֹם וְשׁוּם דָּבָר, עַל רֶקַע הַשִּׂיחוֹת הַמַּדְאִיגוֹת.
בַּחֲדַר הַמִּשְׂרָד הַגָּדוֹל וַחֲסַר הַחֲמִימוֹת עָמְדוּ רַק שְׁלוֹשָׁה כִּיסְאוֹת לֹא תּוֹאֲמִים וּשְׁנֵי שׁוּלְחָנוֹת: הָאֶחָד הָיָה שׁוּלְחַן חֲדַר יְשִׁיבוֹת עֲנָקִי וְהַשֵּׁנִי שׁוּלְחַן מִשְׂרְדֵי שֶׁעָלָיו הָיוּ מוּנָּחִים מַכְשִׁיר הַטֵּלֵפוֹן וְהַיּוֹמָן שֶׁבּוֹ עָרַכְנוּ אֶת הָרְשִׁימוֹת. לֹא הָיוּ וִילוֹנוֹת עַל הַחַלּוֹנוֹת וְלֹא מְנוֹרַת שׁוּלְחָן. אֶפְשָׁר הָיָה לִתְפּוֹס תְּנוּמָה רַק עַל שׁוּלְחַן הַיְּשִׁיבוֹת. כְּשֶׁחַשְׁתִּי מְסוּחְרֶרֶת מִצִּלְצוּלֵי הַטֵּלֵפוֹן וְהַשִּׂיחוֹת הַבִּלְתִּי פּוֹסְקוֹת עִם שׁוּתַּפְתִּי – אֱלוֹהִים יוֹדֵעַ בְּאֵלּוּ נוֹשְׂאִים – טִיפַּסְתִּי עַל הַשּׁוּלְחָן וְשָׁכַבְתִּי שָׁם כַּחֲצִי שָׁעָה, שֶׁרוֹעָה תַּחַת אוֹרֶן הַכְּחַלְחַל שֶׁל הַמְּנוֹרוֹת הַלֵּאוֹת, כְּמוֹ פַּצְיֵינְט לִפְנֵי נִיתּוּחַ.
לֹא יָדוּעַ לִי שֶׁל מִי הָיָה הָרַעֲיוֹן לְהַתְקִין בַּחַלּוֹן הַגָּדוֹל דַּוְוקָא סוֹרְגִים מְשׁוּבָּצִים כְּמוֹ בְּבֵית כֶּלֶא. אוּלַי בִּגְלַל הַסּוֹרְגִים וְאוּלַי בְּשֶׁל הָעוּבְדָּה שֶׁהַבִּנְיָין נִנְעַל מִבַּחוּץ וְשִׁחְרְרוּ אוֹתָנוּ רַק בַּבּוֹקֶר, תְּחוּשׁוֹתֵינוּ וּמַחְשְׁבוֹתֵינוּ, בִּמְיוּחָד בִּימֵי הָעֲבוֹדָה הָרִאשׁוֹנִים, הָיוּ בְּרוּרוֹת לְמַדַּי: זֶהוּ בֵּית כֶּלֶא. אֵין לְאָן לִבְרוֹחַ – לֹא מֵהַבִּנְיָין, לֹא מִן הַקּוֹלוֹת חַסְרֵי הַתִּקְוָוה שֶׁבִּשְׁפוֹפֶרֶת הַטֵּלֵפוֹן וְלֹא מִן הַחַדְגּוֹנִיּוּת מְלֵאַת הַשִּׁימָּמוֹן, זוֹ שֶׁאִפְיְינָה אֶת צָרוֹתֵיהֶם שֶׁל אֲנָשִׁים זָרִים.
בְּאוֹפֶן כְּלָלִי, הַתְּקוּפָה הַהִיא בְּחַיֵּי – לְמַעַן הָאֱמֶת דֵּי קְצָרָה, כַּחֲצִי שָׁנָה (אַחֵר כָּךְ הִגִּישׁוּ הַפְּקִידִים אֶת הַדּוּחוֹת שֶׁלָּהֶם אוֹדוֹתֵינוּ, וְלֹא הָיִינוּ נְחוּצִים עוֹד) – עוֹלֶה הַיּוֹם בְּזִיכְרוֹנִי בִּתְחוּשָׁה שֶׁל עֶצֶב עָמוּם, אַף שֶׁהָיִיתִי הוֹלֶכֶת לַעֲבוֹדָה וְעוֹזֶבֶת אֶת בֵּיתִי לְלַיְלָה שָׁלֵם בִּתְחוּשַׁת הַקַּלָּה: הַיַּחַס שֶׁלִּי אֶל בַּעֲלִי נָע בֵּין טִינָה מְרִירָה לְרַגֵּשׁ אַשְׁמָה עָמוֹק, וְכָךְ קָרָה שֶׁבְּלֵילוֹת הַמְּשׁוּנִּים הַהֵם הָיִיתִי אֲנִי עוֹזֶבֶת אֶת הַבַּיִת וְלֹא הוּא.
הַבְּקָרִים הָיוּ הֲכִי מוּזָרִים: תְּחִילָּה הִבְהִירוּ הַשָּׁמַיִים הַמְּשׁוּבָּצִים, אַחֵר כָּךְ רַעֲמָה מוּל הַבִּנְיָין הַחַשְׁמַלִּית הָרִאשׁוֹנָה הָרֵיקָה וְחָלְפוּ הַמְּכוֹנִיּוֹת הָרִאשׁוֹנוֹת. כְּמוֹ בְּהֶינֵּף שַׁרְבִיטוֹ שֶׁל מְנַצֵּחַ, צַמְּרוֹת עֲצֵי הַדּוֹלֶב הַמְּפוֹאָרִים שֶׁבַּפַּארְק הִתְפָּרְצוּ בַּהֲמוּלַּת צִיפּוֹרִים... אַחֲרֵי כֵן נִפְתְּחוּ דַּלְתוֹת הַבִּנְיָין וְשׁוּחְרַרְנוּ לַחוֹפְשִׁי. וְאַף שֶׁעָבְרָה שָׁם חַשְׁמַלִּית שֶׁהִגִּיעָה עַד לְבֵיתִי בְּלִי תַּחֲנוֹת מֵעֵבֶר, הֶעֱדַפְתִּי לָלֶכֶת בָּרֶגֶל...
אֵין דָּבָר נָעִים יוֹתֵר מֵרוּחַ שַׁחֲרִית קְלִילָה הַפּוֹרַעַת אֶת הַבְּלוֹרִית וְנוֹשַׁבְתָּ עַל הַמֵּצַח, כְּמוֹ שֶׁאִמִּי הָיְיתָה עוֹשָׂה לִי בַּיַּלְדוּת כְּשֶׁרָצְתָה לְגָרֵשׁ חֲלוֹם רַע. בְּשׁוּבִי מִן הָעֲבוֹדָה הָיִיתִי צוֹעֶדֶת, מַפְנֶה אֶת מִצְחִי אֶל הָרוּחַ הָרַחְמָנִית כְּדֵי שֶׁתִּשְׁטוֹף מִמֶּנִּי וּתְגָרֶשׁ אֶת כָּל סִיפּוּרֵי הַלַּיְלָה הַטֵּלֵפוֹנִיִּים, אֶת הַקּוֹלוֹת הַזָּרִים, אֶת הַיְּפָחוֹת וְהָרֶטֶט הַגְּרוֹנִי, כִּי לִסְחוֹב אוֹתָם אִתִּי אֶל תּוֹךְ חַיֵּי הַלֹּא מְאוּשָּׁרִים בִּמְיוּחָד הָיָה בִּלְתִּי נִסְבָּל לְגַמְרֵי עֲבוּרִי.
הָיִיתִי גְּדוּשָׁה בִּכְאֵב, שִׁימָּמוֹן וְשִׂנְאָה שֶׁהָיוּ שַׁיָּיכִים לַאֲנָשִׁים אֲחֵרִים, וּבָהּ בָּעֵת – וְזֶה הָיָה הַפָּרָדוֹקְס הָעִיקָּרִי – הִרְגַּשְׁתִּי בְּנַפְשִׁי רֵיקָנוּת מַעֲנֶה, אוּלַי מִפְּנֵי שֶׁהַמִּפְגָּשׁ שֶׁלִּי הָיָה עִם קוֹלוֹת וְלֹא עִם פַּרְצוּפִים. אַנְשֵׁי בּוֹקֶר רַעֲנַנִּים וְעֵרָנִיִּים הָלְכוּ לִקְרָאתִי, לְהַבְדִּיל מִמֶּנִּי, הָיָה נָעִים לְהַבִּיט בָּהֶם. הַקּוֹלוֹת שֶׁהֵצִיקוּ לִי בְּמֶשֶׁךְ הַלַּיְלָה הִתְרַחֲקוּ וְהִתְקָרְבוּ חֲלִיפוֹת וּלְבַסּוֹף נָמוֹגוּ וְהִתְנַדְּפוּ, וַאֲנִי חָזַרְתִּי אַט-אַט אֶל עַצְמִי, אֶל תּוֹכִי, אֶל הַצָּרָה הַמְּאוּשֶּׁרֶת שֶׁלִּי.
כָּךְ הָיִיתִי צוֹעֶדֶת כְּאַרְבָּעִים דַּקּוֹת עַד לַצּוֹמֶת שֶׁבּוֹ עָמַד בֵּית מְגוּרִים וּבוֹ חַלּוֹן אֶחָד שֶׁלֹּא מִכְּבָר הָפַךְ עֲבוּרִי לְאוֹת-מְבַשֵּׂר סוֹדִי.
הָיָה זֶה חַלּוֹן דִּירָתוֹ שֶׁל חַבְרֵי הַוּוֹתִיק...
הַיּוֹם הוּא גָּר בְּמֶרְחָק רַב מִמֶּנִּי; מֶרְחָק כֹּה רַב שֶׁכְּשֶׁאֲנִי מְדַמְיֶינֶת אֶת הַנַּחְשׁוֹלִים הָאִיטִּיִּים הָעֲצוּמִים שֶׁל מֵי הָאוֹקְיָינוֹס שֶׁמֵּעֲלֵיהֶם יֵשׁ לָטוּס כְּדֵי לִרְאוֹת אֶת פָּנָיו בַּחַיִּים וְלֹא עַל מָסַךְ מַחְשֵׁב – אֲנִי עוֹצֶמֶת אֶת עֵינַיי נְטוּלַת כּוֹחַ.
אֶלָּא שֶׁבְּאוֹתָם חוֹדָשִׁים הָיָה חַלּוֹנוֹ מְבַשֵּׂר לִי אִם יִהְיֶה זֶה יוֹם מוּצְלָח אוֹ לֹא. אִם אוֹר הַמְּנוֹרָה הָיָה דּוֹלֵק פֵּירוּשׁוֹ הָיָה שֶׁהַכּוֹל יִסְתַּדֵּר לְטוֹבָה הַיּוֹם; וְאִם בְּנוֹסָף לְכָךְ נִרְאֲתָה מֵאֲחוֹרֵי הַוִּוילוֹן צְלָלִיתוֹ שֶׁל גֶּבֶר הָרוֹכֵן מֵעַל הַשּׁוּלְחָן (הוּא לָמַד בַּמָּכוֹן לְלִימּוּדֵי עֶרֶב וְעָשָׂה אֶת שִׁיעוּרֵי הַבַּיִת בְּלֵילוֹת) – יָכוֹלְתִּי לְקַוּוֹת שֶׁיִּתְמַזֵּל מַזָּלִי גַּם בָּעִנְיָינִים הַחֲשׁוּבִים בְּיוֹתֵר.
הָיִיתִי מְאוֹהֶבֶת. הַהִתְאַהֲבוּת הַזֹּאת, שֶׁהִשְׁתַּקְּפָה מֵאַהֲבָתוֹ הַנִּכְזֶבֶת אֵלַיי עוֹד מִיְּמֵי בֵּית הַסֵּפֶר, הִשִּׂיגָה אוֹתִי, כְּמוֹ בּוּמֵרַנְג, בְּעֵת שֶׁבָּהּ לְכָל אֶחָד מֵאִתָּנוּ כְּבָר הָיְיתָה מִשְׁפָּחָה מִשֶּׁלּוֹ וְלֹא הָיָה נִיתָּן לְתַקֵּן דָּבָר. זְמַן קָצָר לִפְנֵי כֵן נוֹלְדוּ לוֹ תְּאוֹמִים, וּלְעִתִּים, כְּשֶׁעָמַדְתִּי עַל הַמִּדְרָכָה וְהִתְבּוֹנַנְתִּי בַּחַלּוֹן הַמּוּאָר בְּאוֹר הַמְּנוֹרָה, רָאִיתִי אֶת יָדוֹ מְנַעְנַעַת בַּקֶּצֶב אֶת הָעֲגָלָה...
***
אִם כֵּן, הַקַּו הַחַם לְעֶזְרָה נַפְשִׁית.
עָבַדְנוּ בְּזוּגוֹת כְּדֵי שֶׁנּוּכַל לְהִתְחַלֵּף כְּשֶׁהָעֲיֵיפוּת וְקֵהוּת הַחוּשִׁים שֶׁל טְרוֹם הַשַּׁחַר נָפְלוּ עָלֵינוּ. לֹא הָיוּ לָנוּ שֵׁמוֹת. בְּעֶצֶם, הָיוּ לָנוּ רַק שֵׁמוֹת בְּדוּיִים: הָיִינוּ פָּשׁוּט קוֹל – קוֹל שֶׁמְּרַחֵף מֵעַל הַתְּהוֹם הַטֵּלֵפוֹנִית; קַשׁ הַמּוּשָׁט לְטוֹבֵעַ, הַבְּצַלְצַל שֶׁבְּעֶזְרָתוֹ נִיסָּה הַמַּלְאָךְ מֵהַמָּשָׁל לִמְשׁוֹךְ אֶת הַחוֹטֵא מֵהַגֵּיהִינּוֹם. לִי, אַגַּב, קָרְאוּ שָׁם עֵדָה.
כִּשְׁבוּעַיִים אַחֲרֵי תְּחִילַּת הָעֲבוֹדָה הִתְבָּרֵר שְׁאֵלָה שֶׁמִּתְקַשְּׁרִים שׁוּב רוֹצִים לְדַבֵּר אִתִּי, לִשְׁמוֹעַ דַּוְוקָא אֶת קוֹלִי. בִּזְמַן שֶׁנִּפְרְדוּ מִמֶּנִּי, רַבִּים שָׁאֲלוּ אוֹתִי: "מָתַי תִּהְיִי תּוֹרָנִית בַּפַּעַם הַבָּאָה?"
זֶה נָגַע לְלִבִּי וַאֲפִילּוּ רִיגֵּשׁ אוֹתִי.
בִּמְהֵרָה נוֹצְרָה אֶצְלִי קְבוּצַת לָקוֹחוֹת מִשְׁלֵי. סָבְתָא גְּלֶינָה מִיכָאִילוֹבְנָה הַמְּרוּתֶּקֶת לַמִּיטָּה נָהֲגָה לְטַלְפֵּן אֵלַיי לִפְנֵי הַשֵּׁינָה, שָׁעָה קַלָּה מִלְמְלָה מִשְׁפָּטִים קְטוּעִים וּמַדְאִיגִים, אַחֵר כָּךְ נִרְדְּמָה – לְפִי הַנְּקִישָׁה הֵבַנְתִּי שֶׁהַשְּׁפוֹפֶרֶת נָפְלָה מִיָּדֶיהָ וּכְשֶׁשָּׁמַעְתִּי אֶת נְחִירוֹתֶיהָ, נִיתַּקְתִּי... בָּרוּר הָיָה לִי שֶׁהַזְּקֵנָה מְעוּרְעֶרֶת בְּנַפְשָׁהּ, כִּמְעַט עִיוֶּורֶת, וּבְכָל פַּעַם הוּפְתַּעְתִּי מֵחָדָשׁ שֶׁהָיְיתָה מְסוּגֶּלֶת לְחַיֵּיג אֶת הַמִּסְפָּר שֶׁלִּי וְלִזְכּוֹר אֶת שְׁמִי.
"עֵדָה?! עֵדָה?!" זְעָקָה, "תְּנוּ לִי אַתְּ עֵדָה!"
בָּרֶגַע שֶׁהִשְׁתַּכְנְעָה שֶׁזֹּאת אֲנִי, הֵחֵלָּה לְמַלְמֵל לְתוֹךְ אוֹזְנֵי אֶת כָּל חַיֶּיהָ הַקּוֹדְמִים:
"אֲנִי לֹא רוֹאָה כְּלוּם, לֹא מְבִינָה כְּלוּם..." מַלְמָלָה נִסְעֶרֶת בִּלְשׁוֹנָהּ הָעִילֶּגֶת. "לֹא רוֹאָה כְּלוּם... לֹא מְבִינָה כְּלוּם... הוּא אָמַר 'גַּלְיָה, תִּהְיֶה מִלְחָמָה...', וְכַעֲבוֹר שְׁלוֹשָׁה יָמִים הִתְחִילָה הַמִּלְחָמָה. מֵאֵיפֹה יָכוֹל הָיָה לָדַעַת? אַחֵר כָּךְ לָקְחוּ אוֹתוֹ לַחֲזִית, וְשָׁנָה וָחֵצִי לֹא הָיוּ מִכְתָּבִים מִמֶּנּוּ... וַאֲנִי הָיִיתִי בֵּין הַמְּפוּנִּים לֵאוֹרָל... לֹא הָיָה שָׁם אוֹכֶל, וְלֹא חַשְׁמַל, הָיָה קוֹר כְּלָבִים... וְכָל זֶה הָיָה קָשֶׁה וְנוֹרָא... אֲבָל אַחֵר כָּךְ הֵבַנְתִּי: זֶה לֹא הַדָּבָר הַמַּפְחִיד בְּיוֹתֵר. הֲכִי מַפְחִיד שֶׁהַקּוֹטֶב הַצְּפוֹנִי נָמֵס..."
טִלְפְּנוּ אֵלֵינוּ בְּנֵי נוֹעַר שֶׁהָיוּ מוּכְרָחִים לִשְׁפּוֹךְ עַל מִישֶׁהוּ בִּדְחִיפוּת אֶת צָרוֹתֵיהֶם בַּבַּיִת וּבְבֵית הַסֵּפֶר, אֶת הָעֶלְבּוֹנוֹת הַקָּשִׁים שֶׁהֵטִיחוּ בָּהֶם הוֹרִים וּמוֹרִים; שְׁנַיִים-שְׁלוֹשָׁה אִידְיוֹטִים מֵאֵלֶּה שֶׁאֵינָם מְסוּגָּלִים לַעֲבוֹר בְּשֶׁקֶט לְיַד מִסְפַּר טֵלֵפוֹן הַמִּתְפַּרְסֵם עַל גַּבֵּי מוֹדָעוֹת נָהֲגוּ לְהִתְבַּדֵּחַ לְתוֹךְ הַשְּׁפוֹפֶרֶת בְּאוֹמֶץ רַב; וַהֲמוֹן שֶׁל נָשִׁים שֶׁבָּכוּ בְּסִגְנוֹנוֹת רַבְגּוֹנִיִּים: לָרוֹב הֵן הִתְקַשְּׁרוּ אַחֲרֵי חֲצוֹת, מְצַפּוֹת בִּדְאָגָה לְשׁוּבָם שֶׁל בַּעֲלֵיהֶן הַבַּיְתָה.
מִתְאַבֵּד הָיָה רַק אֶחָד...
***
הַדְּרִישָׁה הָעִיקָּרִית שֶׁל עֲבוֹדָתֵנוּ הָיְיתָה: אֵין לְךָ זְכוּת לְהַנִּיחַ אֶת הַשְּׁפוֹפֶרֶת רִאשׁוֹנָה. אַתְּ חַיֶּיבֶת לִזְכּוֹר שֶׁהָאָדָם הַבּוֹדֵד הִגִּיעַ לִמְרוֹמֵי הָאֶשֶׁד הַגָּבוֹהַּ בְּיוֹתֵר שֶׁלְּאַחֲרָיו – רַק זֶרֶם סוֹעֵר הַסּוֹחֵף אֶת עוֹלָמוֹ; אֶת – הַכְּתוֹבֶת הָאַחֲרוֹנָה שֶׁלּוֹ, הַקּוֹל הָאַחֲרוֹן שֶׁצֶף אֵלָיו מִן הָרֵיקָנוּת. הֲוַוי אוֹמֵר שֶׁהַשִּׂיחָה נִמְשֶׁכֶת כָּל עוֹד יֵשׁ תִּקְוָוה שֶׁהוּא שׁוֹמֵעַ אוֹתְךָ. אִם יִתְמַזֵּל מַזָּלְךָ, תַּצְלִיחִי לְהָסֵב אֶת תְּשׂוּמֶת לִבּוֹ אֶל הַחַיִּים וְאֶל הָעוּבְדָּה שֶׁיֵּשׁ בָּהֶם גַּם כִּישְׁלוֹנוֹת, בְּעָיוֹת, עֶלְבּוֹנוֹת וַאֲפִילּוּ צָרוֹת. עַל מְנַת לְהוֹרִיד אֶת רָמַת הַמֶּתַח, הִתְעַנְיְינִי בְּפִרְטֵי הַפְּרָטִים – בַּנְּיוּאַנְסִים הֲכִי זְעִירִים – בְּמָה שֶׁהוּא מַרְגִּישׁ, אֵיךְ נוֹצְרָה אֶצְלוֹ הַהַחְלָטָה הַגּוֹרָלִית וְאֵיךְ גִּילָּה בְּתוֹכוֹ אֶת הַבִּיטָּחוֹן בְּכַוּוֹנָתוֹ לָשִׂים קֵץ לְחַיָּיו. אִם הַקּוֹל בַּקָּצֶה הַשֵּׁנִי שֶׁל הַקַּו מְשַׁדֵּר רַק חוֹסֶר תִּקְוָוה, מִשְׁכִי אֶת שִׂיחַתְכֶם עוֹד וְעוֹד עַד שֶׁיִּשְׁתַּנֶּה מַצָּבוֹ שֶׁל בֶּן שִׂיחֲךָ, וְלוּ בִּגְלַל הָעֲיֵיפוּת...
זֶה הָיָה קָשֶׁה: לֹא הָיָה לִי אָז כִּמְעַט שׁוּם נִיסָּיוֹן וְלֹא אֱמוּנָה בְּכוֹחוֹתַיי. בָּרֶגַע שֶׁהֵבַנְתִּי שֶׁהָאָדָם שֶׁמִּתְקַשֵּׁר לַטֵּלֵפוֹן שֶׁלָּנוּ נִמְצָא בִּקְצֵה כּוֹחוֹתָיו וּבִקְצֵה חַיָּיו, מִיָּד הוּצַפְתִּי בְּבֶהָלָה מַרְעִידָה.
כָּךְ הִתְבָּרֵר לִי שֶׁקְּצֵה הַחַיִּים – הִנֵּה הוּא, עַל אֶדֶן הַחַלּוֹן.
עַתָּה דַּמְיְינוּ לְעַצְמְכֶם שֶׁאַתֶּם יוֹשְׁבִים בַּלַּיְלָה בַּחֶדֶר בַּעַל חַלּוֹן מְסוֹרָג וּמְדַבְּרִים בַּטֵּלֵפוֹן עַל הַמָּוֶות עִם אָדָם לֹא מוּכָּר שֶׁמְּדַשְׁדֵּשׁ לְאוֹרֶךְ כָּל שִׂיחַתְכֶם עַל אֶדֶן הַחַלּוֹן שֶׁל הַקּוֹמָה הַשִּׁישִּׁית, וְאַתֶּם שׁוֹמְעִים אֶת רַעַשׁ הַמְּכוֹנִיּוֹת בָּרְחוֹב שֶׁלּוֹ וּמְחַכִּים בְּרֵיקָנוּת קְפוּאָה בַּבֶּטֶן לִשְׁמוֹעַ בִּשְׁפוֹפֶרֶת אֶת זַעֲקָתוֹ הָאַחֲרוֹנָה אוֹ – אֶת הַדְּמָמָה שֶׁהוּא מַשְׁאִיר אַחֲרָיו...
הוּא דִּיבֵּר בְּקוֹל חַדְגּוֹנִי, נְטוּל רְגָשׁוֹת: הִנֵּה, הֶחְלִיט לְהַגִּיד לְמִישֶׁהוּ אֶחָד לְפָחוֹת שֶׁהוּא עוֹשֶׂה אֶת זֶה עַל דַּעַת עַצְמוֹ, מֵרְצוֹנוֹ וְלֹא בְּמִקְרֶה; כְּדֵי שֶׁלֹּא יְקַשְׁקְשׁוּ אַחֵר כָּךְ שֶׁהוּא נָפַל מֵהַחַלּוֹן מִתּוֹךְ שִׁכְרוּת.
אַגַּב, הוּא הָיָה יַחֲסִית פִּיכֵּחַ; זֹאת אוֹמֶרֶת, לָגַם מַשֶּׁהוּ, כַּמּוּבָן, לִפְנֵי שֶׁטִּיפֵּס אֶל הַחַלּוֹן, אַךְ לֹא יוֹתֵר מִזֶּה.
לְמַעֲשֶׂה, מְלַמְּדִים אוֹתָנוּ, הַפְּסִיכוֹלוֹגִים, שֶׁלְּבֶן אָדָם יֵשׁ זְכוּת בְּחִירָה בֵּין חַיִּים וּמָוֶות וְשֶׁבְּחִירָתוֹ אֵינֶנָּה בְּאַשְׁמָתֵנוּ וּבְאַחְרָיוּתֵנוּ... אַךְ כָּל הַשִּׁיקּוּלִים הַמִּקְצוֹעִיִּים הָאֵלֶּה נֶעֱלָמִים כְּלֹא הָיוּ כְּשֶׁאֲנִי מַתְחִילָה לְדַבֵּר אִתּוֹ; שְׁפָּגָאט דַּק נִמְתָּח מִקּוֹלוֹ הַמְּקוּטָּע אַל קוֹלִי, וְעָלָיו אֲנִי מַחֲזִיקָה אוֹתוֹ כָּךְ שִׁגְרוֹנִי מְאוּמָּץ אַף שֶׁאֲנִי מְדַבֶּרֶת בְּנִימָה שְׁקוּלָה וּרְגוּעָה, שְׁרִירֵי צַוּוֹארִי וּכְתֵפַיי קוֹפְאִים, וְיָדִי הָאוֹחֶזֶת בִּשְׁפוֹפֶרֶת נִרְדֶּמֶת. הָעִיקָּר, בְּמֶשֶׁךְ הַמַּאֲבָק הָאֵינְסוֹפִי הַזֶּה אֲנִי מְנַסֶּה לְהִתְגַּבֵּר גַּם עַל פַּחֲדֵי שֶׁלִּי – שֶׁמָּא לֹא אַצְלִיחַ לְהַחֲזִיק בּוֹ, שֶׁמָּא לֹא יִהְיֶה בִּי דֵּי כּוֹחַ.
הָיִיתִי אָז בַּת עֶשְׂרִים וְחָמֵשׁ וְהוּא הָיָה מְבוּגָּר מִמֶּנִּי בִּכְעֶשֶׂר שָׁנִים. קוֹלוֹ הָיָה עָמוּם וּמְרוּקָּן – קְלִיפַּת קוֹל, כְּאִילּוּ מִישֶׁהוּ נָשַׁף הַחוּצָה אֶת חֲמִימוּת נְשִׁימָתוֹ וְהוֹתִיר רַק אֶת הַחִרְחוּר הַמּוּפָק עַל יְדֵי מֵיתְרֵי הַקּוֹל. מִדֵּי פַּעַם הִשְׁתַּעֵל – אוֹ שֶׁהִצְטַנֵּן, אוֹ שֶׁהָיְיתָה זוֹ מַחֲלַת לֵב, – אֲבָל אֲנִי הִתְעוֹדַדְתִּי: זוֹ הָיְיתָה דֶּרֶךְ טוֹבָה לִקְשׁוֹר שִׂיחָה נוֹרְמָלִית – שְׁתַּיִים-שָׁלוֹשׁ שְׁאֵלוֹת עַל הַרְגָּשָׁתוֹ הַפִיזִית מוֹרִידוֹת אֶת הַפָּתוֹס הָאוֹבְדָנִי...
"אֲנִי שׁוֹמַעַת שֶׁיֵּשׁ רוּחַ חֲזָקָה שָׁם אֶצְלְךָ."
"כֵּן," הוּא עָנָה. "הַחַלּוֹן הֲרֵי פָּתוּחַ..."
שָׁאַלְתִּי אוֹדוֹת הַסִּיבָּה שֶׁדָּחֲפָה אוֹתוֹ אֶל אֶדֶן הַחַלּוֹן... הִתְבָּרֵר שֶׁהָיָה זֶה מַשֶּׁהוּ בְּנָאלִי, כְּמוֹ תָּמִיד, בְּנָאלִי וַחֲסַר תִּקְוָוה: אִשְׁתּוֹ עָזְבָה, הֲלָכָה אֶל הוֹרֶיהָ וְלָקְחָה אֶת שְׁנֵי יַלְדֵיהֶם שֶׁבִּלְעֲדֵיהֶם אֵין לוֹ סִיבָּה לִחְיוֹת.
"בֶּן כַּמָּה הַגָּדוֹל?" מִתַּחְתַּי אֶת הַשְּׁפָּגָאט הַמּוּשָׁט בֵּינֵינוּ – עֲדַיִין רָפוּי וְלֹא מוֹעִיל לָאִישׁ.
"שֵׁשׁ. הַקָּטָן בֶּן שָׁלוֹשׁ."
"מַדּוּעַ הִיא עָזְבָה?" שָׁאַלְתִּי בִּלְבָבִיּוּת וּבָהּ בָּעֵת פָּתַחְתִּי אֶת הַיּוֹמָן שֶׁבּוֹ תִּיעַדְנוּ אֶת שְׁעַת הַשִּׂיחָה, אֶת הַנּוֹשְׂאִים, אֶת הַשְּׁאֵלוֹת...
בִּתְגוּבָה הוּא נָפַל לְפֶתַע אֶל מִחוּץ לְקֵהוּת הַחוּשִׁים שֶׁלּוֹ וְהֵחֵל לְמַלְמֵל בִּמְרִירוּת מַשֶּׁהוּ עַל הַטִּיפְּשׁוּת הַנִּפְשַׁעַת, עַל הַנְּסִיבּוֹת דַּלּוֹת הַהַשְׁרָאָה, הַנְּדוֹשׁוֹת וְהָעֲלוּבוֹת...
"הֵבַנְתִּי," אָמַרְתִּי בְּקוֹל רָגוּעַ וְאֶמְפָטִי. "יֵשׁ לְךָ אִישָּׁה אַחֶרֶת."
"לֹא!" הוּא צָעַק בְּעוֹצְמָה כָּזֹאת שֶׁנִּבְהַלְתִּי שֶׁיִּיפּוֹל בִּגְלַל הַתְּנוּעָה הַחַדָּה. "אֵיךְ אֶפְשָׁר לְהַגִּיד אֶת זֶה כָּכָה! זֶה הָיָה טִשְׁטוּשׁ דַּעַת, טָעוּת, עֲלִיבוּת. זֶה שְׁטוּיוֹת, שְׁטוּיוֹת, אַתְּ מְבִינָה! הֲרֵי אֵין לְזֶה וְלֹא כְּלוּם עִם חַיֵּינוּ!"
הוּא צָעַק בְּקוֹל צָרוּד, כְּאִילּוּ נִיסָּה לִצְעוֹק דַּרְכִּי, דֶּרֶךְ קוֹלִי אֶת מָה שֶׁכַּנִּרְאֶה לֹא הִסְפִּיק לוֹמַר לְאִשְׁתּוֹ בְּשָׁעָה שֶׁעָמְדָה לַעֲזוֹב אֶת הַבַּיִת, כְּשֶׁחֲטָפָהּ בְּחוֹפְזָה אֶת חֶפְצֵי הַיְּלָדִים שֶׁהִזְדַּמְּנוּ לְיָדֶיהָ. מְרִירוּת כֹּה גְּדוֹלָה נִשְׁמְעָה בְּקוֹלוֹ עַד שֶׁהֵחֵלָּה לְהִסְתַּמֵּן בְּתוֹכִי תִּקְוָוה קַלָּה: הֲרֵי מְרִירוּת הִיא רֶגֶשׁ חַי, הִיא מִמְּרֹרֹת וּמַרְעִילָה, אֲבָל לֹא שׂוֹרֶפֶת אֶת הַנֶּפֶשׁ לְאֵפֶר.
"לְפִי אֵיךְ שֶׁאַתָּה מֵגִיב," אָמַרְתִּי בָּרוּךְ, "אַתָּה עַצְמְךָ לֹא חוֹשֵׁב שֶׁהַסִּיבָּה שֶׁבִּגְלָלָהּ אִשְׁתְּךָ עָזְבָה הִיא שְׁטוּת."
בָּרְגָעִים הָאֵלֶּה הֶעֱלִיתִי בְּזִיכְרוֹנִי בְּקַדַּחְתָּנוּת אֶת כְּלָלֵי הָעֲבוֹדָה עִם הָאוֹבְדָנִיִּים וְהִשְׁתַּדַּלְתִּי לְדַבֵּר, כְּמוֹ שֶׁהָיָה כָּתוּב בְּתַקְצִירֵי הַהַרְצָאוֹת, בְּקוֹל רָגוּעַ וּמְפַיֵּיס. יָדַעְתִּי אֶת כָּל הַכְּלָלִים הָאֵלֶּה: שֶׁאָסוּר לְהָנִיא אוֹתָם מֵהַמַּעֲשֶׂה, אוֹ לִכְפּוֹת עֲלֵיהֶם אֶת תְּחוּשַׁת הַתְּלוּת בַּחַיִּים אוֹ לְעוֹרֵר בָּהֶם רִגְשֵׁי אַשְׁמָה אוֹ לְהוֹכִיחַ אוֹתָם עַל חוּלְשָׁתָם... קַיָּימוֹת טֶכְנִיקוֹת מְיוּחָדוֹת: לְהַקְשִׁיב לַנְּשִׁימָה הַנִּשְׁמַעַת בִּשְׁפוֹפֶרֶת, לְהַתְאִים אֶת עַצְמְךָ אֵלֶיהָ וּבְהַדְרָגָה לְהַרְגִּיעַ אוֹתָהּ... רַק שֶׁלֹּא חַשְׁתִּי דָּבָר: בִּגְלַל רַעַשׁ הַמְּכוֹנִיּוֹת, צִלְצוּלֵי הַחַשְׁמַלִּיּוֹת וְהָרוּחַ הָרוֹשֶׁפֶת כְּנָחָשׁ בְּתוֹךְ עַנְפֵי הָעֵצִים מֵאֲחוֹרֵי הַחַלּוֹן. גַּם בַּחַלּוֹן שֶׁלָּנוּ הָרוּחַ הַלֵּילִית טִלְטְלָה בְּחוֹסֶר-רַחֲמִים אֶת צַמְּרוֹת הָעֵצִים שֶׁבַּפַּארְק.
"גַּם אֶצְלֵנוּ עוֹבְרוֹת חַשְׁמַלִּיּוֹת, אַתָּה שׁוֹמֵעַ?" שָׁאַלְתִּי וְהִתְחַלְתִּי לִכְתּוֹב בַּיּוֹמָן... בְּמַעֲשֵׂה תִּיעוּד הַשִּׂיחָה עִם לָקוֹחַ שֶׁל הַקַּו הַחַם מִתְעוֹרְרוֹת תְּחוּשׁוֹת שֶׁל סִכְלוּת וּמְבוּכָה, כְּמוֹ אֵלֶּה הַמּוֹפִיעוֹת בְּאָדָם שֶׁנִּתְפַּס מַחֲלִיף בְּגָדִים בַּמֶּלְתָּחָה שֶׁבְּחוֹף הַיָּם. חוּץ מִזֶּה, אֲנִי אֵינֶנִּי יוּלְיוּס קֵיסָר, קָשֶׁה לִי לַעֲסוֹק בְּשָׁלוֹשׁ מְשִׂימוֹת בְּבַת אַחַת; אַךְ זֶה לֹא הַזְּמַן לְחַפֵּשׂ נוֹחוּת: הָיִיתִי חַיֶּיבֶת, בְּכָל מְחִיר הָיִיתִי חַיֶּיבֶת לְהַצְלִיחַ לִכְתּוֹב, לְהַקְשִׁיב וּלְדַבֵּר בּוֹ זְמַנִּית. הֲכִי קָשֶׁה הָיָה לִי לְדַבֵּר לְאַט וּבְאוֹפֶן שָׁקוּל.
עַכְשָׁיו יֵשׁ לִי נִיסָּיוֹן רַב בְּכָךְ, אַךְ בְּאוֹתוֹ לַיְלָה פָּעַלְתִּי אִינְטוּאִיטִיבִית וּבְנִימָה הָרְגוּעָה שֶׁלִּי הֶרְאִיתִי לוֹ שֶׁאֲנִי בִּכְלָל לֹא מְפַחֶדֶת, אַף שֶׁמֶן הַמִּשְׁפָּט הָרִאשׁוֹן שֶׁלּוֹ הֵבַנְתִּי שֶׁיֵּשׁ לִי עֵסֶק עִם בֶּן אָדָם שֶׁקִּיבֵּל הַחְלָטָה וְשֶׁיֵּשׁ לִי וְלוּ מְעַט מְאוֹד זְמַן.
"בְּאֵיזוֹ קוֹמָה אַתָּה?" הִתְעַנְיַינְתִּי, מְנַסֶּה לְהִשְׁתַּלֵּט עַל הָרַעַד הַמָּאוּס שֶׁבַּקּוֹלִי.
"קוֹמָה שִׁישִּׁית," אָמַר. "מַסְפִּיק לְגַמְרֵי כְּדֵי..."
"לְמַטָּה – אַסְפַלְט, דֶּשֶׁא?"
"סְכָכוֹת מֵעַל חַלּוֹנוֹת רַאֲוָוה. זֶה לֹא מַפְרִיעַ..."
דָּנוּ עוֹד בְּמָה שֶׁיֵּשׁ שָׁם לְמַטָּה; אֲנִי הִמְצֵאתִי בְּבֶהָלָה שְׁאֵלוֹת, הוּא עָנָה בְּקוֹר רוּחַ וּבְאִיפּוּק. אָסוּר הָיָה לִי לְמַקֵּד אֶת תְּשׂוּמַת לִבּוֹ בְּמָה שֶׁנִּמְצָא לְמַטָּה: קָשֶׁה לְהִסְתַּכֵּל לְשֵׁם מִמָּקוֹם גָּבוֹהַּ וּבְסוֹפוֹ שֶׁל דָּבָר עָלוּל לְהוֹפִיעַ הַדַּחַף לִקְפּוֹץ.
"חָשַׁבְתָּ עַל מִי שֶׁיִּמְצָא אוֹתְךָ?"
"אֲהָהּ," הוּא עָנָה. "הָעִיקָּר שֶׁזֶּה לַיְלָה, אֵין יְלָדִים בַּסְּבִיבָה. לֹא לָעִנְיָין לְהַדְגִּים לָהֶם מָה קוֹרֶה כְּשֶׁהַגּוּלְגּוֹלֶת מִתְפַּצַּחַת, נָכוֹן? יִיקְּחוּ אוֹתִי, יַסִּיעוּ אוֹתִי לַחֲדַר הַמֵּתִים – הַשְּׁכֵנִים מַכִּירִים אוֹתִי, הֲרֵי גָּדַלְתִּי כָּאן..."
"וּמִי יָבִיא אוֹתְךָ לִקְבוּרָה?"
"נוּ, אַתְּ מְבִינָה שֶׁזֶּה לֹא מַטְרִיד אוֹתִי," אָמַר. "מָה אַתְּ דּוֹאֶגֶת? אוֹ שֶׁזֶּה פָּשׁוּט מְסַקְרֵן אוֹתְךָ? אָז אֲנִי אַגִּיד לָךְ: אֲנִי גֶּבֶר מַצְלִיחַ, כְּמוֹ שֶׁאוֹמְרִים, יֵשׁ לִי הַרְבֵּה חֲבֵרִים, מַכָּרִים, קוֹלֵגוֹת... כָּךְ שֶׁמִּכָּל הַשְּׁטוּיוֹת הָאֵלֶּה... נוּ, זֵרֵי-אֲבָל וּמַצֵּבוֹת, יִהְיֶה לִי מֵעַל וּמֵעֵבֶר... כָּל זֶה יִהְיֶה מְסוּדָּר. הוֹרַיי, תּוֹדָה לָאֵל, מֵתוּ. אֲחוֹתִי תִּשְׂרוֹד אֶת הָאוֹבְדָן. רַק שֶׁלֹּא תִּתְבַּע מְטִנֶּיהָ אֶת דִּירַת הוֹרַיי, אֲנַחְנוּ גָּרִים בָּהּ... גַּרְנוּ... וְטִנְיָהּ... נוּ, אִם הִיא יָכְלָה לִמְחוֹק אֶת כָּל הַחַיִּים שֶׁלָּנוּ – אַתְּ מְבִינָה? – אֶת כָּל הַחַיִּים... אָז גַּם הִיא תִּתְגַּבֵּר עַל זֶה אֵיכְשֶׁהוּ..."
כְּעֶשְׂרִים דַּקּוֹת דָּנוּ בְּדַרְכֵי הִתְאַבְּדוּת אֲחֵרוֹת. הוּא אָמַר שֶׁהִרְהֵר בְּכָל זֶה בְּמֶשֶׁךְ יוֹמַיִים, וּמִכֵּיוָון שֶׁמִּמֵּילָא עָסַק בַּצְּנִיחָה חוֹפְשִׁית, הַדָּבָר הַזֶּה – הַקְּפִיצָה – נִרְאֶה לוֹ כְּאֶמְצָעִי הֲכִי פָּשׁוּט בִּשְׁבִילוֹ, הֲכִי שָׁגוּר.
הוּא אָמַר: "זֶה פָּשׁוּט, אֲנִי מְנוּסֶּה בָּזֶה – אַתָּה צוֹעֵד לִפְנִים צַעַד אֶחָד וְסוֹף פָּסוּק," וְהוֹסִיף, "יֵשׁ לִי בֶּעָבָר דֵּי הַרְבֵּה קְפִיצוֹת... הֲרֵי הַכּוֹל יָכוֹל הָיָה לִקְרוֹת. גַּם הַמַּצְנֵחַ יָכוֹל הָיָה שֶׁלֹּא לְהִיפָּתַח פַּעַם..."
"אַתָּה חוֹשֵׁב שֶׁזֶּה אוֹתוֹ דָּבָר?"
"מָה זֶה מְשַׁנֶּה כְּבָר," עָנָה בַּעֲיֵיפוּת. "טוֹב, אֲנִי לֹא רוֹצֶה לְבַלְבֵּל לְךָ אֶת הַמּוֹחַ יוֹתֵר מִדַּי..."
"וְאֵיךְ אַתָּה נִרְאֶה?" קָטַעְתִּי אוֹתוֹ, מוֹתַחַת בַּמַּחֲשָׁבָה שֶׁלִּי עוֹד קְצָת אֶת הַשְּׁפָּגָאט הַדַּק שֶׁבֵּינֵינוּ עַד שֶׁהָפַךְ לְמִיֶּתֶר מְצַלְצֵל וְכִמְעַט מוּחָשִׁי. "אֲנִי מְנַסֶּה לְדַמְיֵין אוֹתְךָ וְלֹא הוֹלֵךְ לִי. אַתָּה יָכוֹל לְתָאֵר אֶת עַצְמְךָ?"
"אֱלוֹהִים, בִּשְׁבִיל מָה זֶה... זֶה בֶּאֱמֶת מְעַנְיֵין אוֹתְךָ, אוֹ שֶׁדּוֹרְשִׁים מִכֶּם לִשְׁאוֹל אֶת זֶה?"
"גַּם דּוֹרְשִׁים," עָנִיתִי בְּכֵנוּת, "וְגַם לִי זֶה חָשׁוּב: אֲנִי לֹא סוֹבֶלֶת אֶת הַטֵּלֵפוֹן מִפְּנֵי שֶׁאֲנִי לֹא רוֹאֶה אֶת פָּנָיו שֶׁל בֶּן שִׂיחִי. קוֹל זֶה עָשָׁן, כְּלוּם... הוּא מְהַדְהֵד וְנָמוֹג. חוּץ מִזֶּה, בָּרוּר שֶׁהַקּוֹל שֶׁלְּךָ לֹא מְשַׁקֵּף עַכְשָׁיו אֶת אִישִׁיּוּתְךָ. תָּאֵר אֶת עַצְמְךָ, אָה?"
"אֵין מָה לְתָאֵר... גּוֹבַהּ בֵּינוֹנִי, שֵׂיעָר בָּהִיר. פָּנִים... נוּ... רְגִילִים לְגַמְרֵי. יֵשׁ עֶשְׂרֵה כָּמוֹנִי בְּכָל חַשְׁמַלִּית."
"וּבְכָל זֹאת, נִדְמֶה לִי שֶׁאַתָּה אָמוּר לִמְצוֹא חֵן בְּעֵינֵי נָשִׁים..."
"עַל מָה אַתְּ מְדַבֶּרֶת," מָחָה בַּאֲדִישׁוּת. "מֵעוֹלָם לֹא יָכוֹלְתִּי לְהָבִין מָה טִנְיָהּ מָצְאָה בִּי... כַּנִּרְאֶה, פָּשׁוּט הִתְרַגְּלָה: אֲנַחְנוּ בְּיַחַד מֵהַיַּלְדוּת."
שְׁרִירֵי הַשּׁוֹקַיִים שֶׁלִּי הִתְכַּוְּוצוּ בָּעֲוִויתוֹת מִתַּחַת לַשּׁוּלְחָן. שִׁינַּיי נָקְשׁוּ זוֹ בָּזוֹ, אֲבָל הִמְשַׁכְתִּי וְהֶחֱזַקְתִּי אוֹתוֹ בַּשֶּׁפָּגָאט הַזֶּה, נִשְׁעֶנֶת בְּדִמְיוֹנִי וּמַכְבִּידָה עַל כַּפּוֹת רַגְלָיו בֶּחָזֶה שֶׁלִּי (הוּא נַעַל נַעֲלֵי סְפּוֹרְט, כָּךְ גִּילִּיתִי מִתֵּיאוּרוֹ). הִתְבּוֹנַנְתִּי בְּקֵהוּת חוּשִׁים בַּחַלּוֹן שֶׁלָּנוּ הֶחָסוּם בְּסוֹרְגֵי כְּלֹא עֲשׂוּיֵי בַּרְזֶל, מִצְטַעֶרֶת צַעַר עָמוֹק עַל שֶׁאֵינִי יְכוֹלָה לְהַעֲבִירָם בְּכוֹחַ הָרָצוֹן וְלִתְקוֹעַ אוֹתָם בְּחַלּוֹנוֹת דִּירָתוֹ.
פְּעָמִים אֲחָדוֹת נִיסָּה לְהִיפָּטֵר מִמֶּנִּי, שָׁמַעְתִּי בְּקוֹלוֹ שֶׁהוּא מוּצָף בְּגַל שֶׁל שִׁימָּמוֹן, עֶצֶב וַעֲיֵיפוּת, וָשׁוּב עָשִׂיתִי מַאֲמָץ לְהָאֵט אֶת קֶצֶב דִּיבּוּרֵי וְשָׁאַלְתִּי אֶת הַשְּׁאֵלָה הַבָּאָה... הַקּוֹלוֹת שֶׁלָּנוּ נֶאֶבְקוּ עַל שְׂפַת הַתְּהוֹם; קוֹלוֹ נִיסָּה לְהֵיחָלֵץ, לַחֲמוֹק, לָעוּף... קוֹלִי הִתְפַּתֵּל סְבִיבוֹ כְּמוֹ נָחָשׁ בָּרִיחַ, קֶשֶׁר קְשָׁרִים עַל גַּבֵּי הַשְּׁפָגָאט, נִתְלֶה בְּכָל עִילָּה וְהִמְצִיא תַּפְנִיּוֹת חֲדָשׁוֹת בְּנוֹשֵׂא הַשִּׂיחָה.
...כַּעֲבוֹר שָׁעָה וִיתַּרְנוּ לְפֶתַע עַל הָרִשְׁמִיּוֹת, כְּשֶׁהִתְבָּרֵר בְּמִקְרֶה שֶׁלָּמַדְנוּ בְּאוֹתוֹ בֵּית סֵפֶר, רַק שֶׁהוּא, כַּמּוּבָן, סִייֵּם אוֹתוֹ עֶשֶׂר שָׁנִים לְפָנַיי. אַתֶּם מְבִינִים, זוֹ הָיְיתָה אַהֲבַת נְעוּרִים בֵּינוֹ לְבֵין אִשְׁתּוֹ. הֵם יָשְׁבוּ בְּאוֹתוֹ שׁוּלְחָן בַּכִּיתָּה.
"אַתָּה יוֹדֵעַ," אָמַרְתִּי, "עֶשֶׂר שָׁנִים בְּאוֹתוֹ שׁוּלְחָן – זֶה חָזָק. זֶה יוֹתֵר חָזָק מֵאֲשֶׁר עֶשֶׂר שָׁנִים בְּאוֹתָהּ מִיטָּה."
הוּא שׁוּב פֶּרֶץ בְּשִׁיעוּל וַאֲנִי נִבְהַלְתִּי – שֶׁמָּא יִמְעַד!
"הַקּוֹל שֶׁלְּךָ נִקְטַע," אָמַרְתִּי לוֹ. "אֲנִי שׁוֹמַעַת שֶׁקָּשֶׁה לְךָ לְדַבֵּר. בִּמְקוֹמְךָ הָיִיתִי לוֹגֶמֶת מַשֶּׁהוּ חָרִיף... יֵשׁ לְךָ מַשֶּׁהוּ בְּהֶישֵּׂג יָד?"
בִּמְקוֹמִי שֶׁלִּי גַּם אֲנִי הָיִיתִי לוֹגֶמֶת – מָה לוֹגֶמֶת! – יוֹצֶקֶת אֶל תּוֹכִי כּוֹס גְּדוּשָׁה שֶׁל וָודְקָה כְּדֵי לְהַרְגִּיעַ אֶת הָרַעַד שֶׁבְּכָל הַגּוּף.
נוֹצְרָה בְּתוֹכִי מְעַרְבּוֹלֶת שֶׁל כְּאֵב. הַקֵּיבָה הִתְכַּוְּוצָה וְהַכְּאֵב הִקְרִין אֶל הַבֶּטֶן הַתַּחְתּוֹנָה – אוֹתוֹ מָקוֹם מִמֶּנּוּ, לִפְנֵי חֲצִי שָׁנָה, נִכְרַת הַתּוֹסֶפְתָּן. תּוֹךְ שֶׁאֲנִי מַצְמִידָה אֶת כַּף יָדִי אֶל הַצַּלֶּקֶת הַמְּנַדְנֶדֶת, מִתְנוֹעַעַת מְעַט וּמְרַדֶּדֶת אֶת הַמִּילִּים בְּפִי, הִתְעַנְיַינְתִּי בְּנוֹעַם וּבְרוֹגֵעַ – הַאִם לֹא קַר לוֹ שָׁם, בָּרוּחַ? מָה הוּא מַרְגִּישׁ? הַאִם צוֹרֵב לוֹ בִּפְנִים אוֹ שֶׁסְּתָם צוֹבֵט לוֹ בְּלֵב? דִּיבַּרְנוּ – כָּךְ רָשׁוּם בַּיּוֹמָן, כְּלוֹמַר, זֹאת הָאֱמֶת, אַף שֶׁעַכְשָׁיו אֲנִי לֹא מְסוּגֶּלֶת לְהַאֲמִין בָּזֶה – אַרְבַּע שָׁעוֹת וְעֶשְׂרִים וְשָׁלוֹשׁ דַּקּוֹת. הָרֶגַע הֲכִי מַפְחִיד הָיָה כְּשֶׁלְּפֶתַע נִתְקַף דְּאָגָה וְשָׁאַל אִם לֹא הִתְעַיַּיפְתִּי. מִצַּד אֶחָד, זֶה הָיָה סִימָן טוֹב – שֶׁמַּשֶּׁהוּ בְּכָל זֹאת הִשְׁתַּנָּה בּוֹ; מִצַּד שְׁנֵי, פִּתְאוֹם רָאִיתִי בִּבְהִירוּת בְּעֵינֵי רוּחִי שֶׁהוּא צוֹעֵד מֵאֶדֶן הַחַלּוֹן מַטֵּה רַק כְּדֵי שֶׁלֹּא לְהַלְאוֹת אוֹתִי עוֹד.
אוֹת הַתִּקְוָוה הָרִאשׁוֹן לְכָךְ שֶׁנַּצְלִיחַ לְהֵיחָלֵץ מִזֶּה, הִבְהֵב אֶצְלִי כְּשֶׁהֵחֵל לִבְכּוֹת...
זֶה הָיָה אוֹתוֹ שָׁלָב בְּשִׂיחָתֵנוּ שֶׁבּוֹ עָבַרְתִּי לְנוֹשְׂאִים כִּמְעַט אֲסוּרִים: אָסוּר לְהַפְעִיל לַחַץ עַל אָדָם אוֹבְדָנִי עַל יְדֵי נִיצּוּל רִגְשׁוֹתָיו אֶל הַיְּלָדִים שֶׁלּוֹ. אֲבָל כּוֹחוֹתַיי אָזְלוּ וְהָיִיתִי מוּכָנָה לִגְלוֹשׁ אֶל הָרִצְפָּה. שָׂנֵאתִי אוֹתוֹ וּפָחַדְתִּי עֲבוּרוֹ עַד אֵימָה. לָכֵן שָׁאַלְתִּי:
"וְהַבָּנִים – אֵיזֶה מֵהֶם דּוֹמֶה לְךָ?"
הוּא הִשְׁתַּתֵּק, כְּאִילּוּ מִישֶׁהוּ חָנַק לְפֶתַע אֶת גְּרוֹנוֹ. אַחֵר כָּךְ בָּלַע רוֹק בְּקוֹל וְאָמַר:
"הַגָּדוֹל דּוֹמֶה לִי. יֶלֶד טוֹב. עַצְמָאִי כָּזֶה, רָגוּעַ... אֲבָל הַקָּטָן שֶׁלִּי, בֶּן הַשָּׁלוֹשׁ – הוּא אֵשׁ! דּוֹמֶה לְטִנְיָהּ מִכַּף רֶגֶל וְעַד רֹאשׁ. הַכּוֹל מְעַנְיֵין אוֹתוֹ, בְּכָל דָּבָר הוּא מְעוֹרָב... וְהוּא כָּזֶה פִילוֹסוֹף! הוּא אָמַר בְּאַחַד הַיָּמִים: 'הַחַיִּים שֶׁלִּי חַסְרֵי תּוֹעֶלֶת. אֲנִי לֹא יוֹדֵעַ לַעֲשׂוֹת כְּלוּם. אֲפִילּוּ לֹא לְנַגֵּן בְּכִינּוֹר...'."
וְאַחֲרֵי שֶׁאָמַר אֶת הַמִּילִּים הָאֵלֶּה הִתְחִיל לִבְכּוֹת, וַאֲנִי נִשְׁנַקְתִּי: הָיָה זֶה נִיצָּחוֹן זָעִיר בְּמַאֲבָק עִם שֵׁשׁ קוֹמוֹת הַנִּיצָּבוֹת מוּל הַלֹּא כְּלוּם.
אָמַרְתִּי:
"יְלָדִים מַבְרִיקִים כָּאֵלֶּה הֵם בְּדֶרֶךְ כְּלָל קָשִׁים מְאוֹד אַחֵר כָּךְ, בְּגִיל הַהִתְבַּגְּרוּת. בְּעוֹד אֵיזֶה עֶשֶׂר שָׁנִים..."
"כֵּן," עָנָה אַחֲרֵי שְׁתִיקָה. "אַתְּ כַּמּוּבָן צוֹדֶקֶת. אֲבָל הַכּוֹל לַשָּׁוְוא. טִנְיָהּ לֹא תִּסְלַח וְלֹא תַּחֲזוֹר... וְלֹא תַּרְשֶׁה לִי לִרְאוֹת אוֹתָם – הִיא הִזְהִירָה אוֹתִי."
"לֹא בָּטוּחַ," עָנִיתִי בָּרוּךְ. "נָשִׁים כָּאֵלֶּה לֹא מַשְׁלִיכוֹת אֶת מִי שֶׁקָּרוֹב אֲלֵיהֶן בְּקִרְבַת דָּם."
"...אַתְּ חוֹשֶׁבֶת?" שָׁאַל.
וּלְהַפְתָּעָתִי, פָּלַטְתִּי בְּנִימָה נוֹעֶזֶת:
"אַתָּה יוֹדֵעַ... אֲנִי הָיִיתִי מִתְנַקֶּמֶת!"
אֶתְנַחְתָּא אֲרוּכָּה נִתְלְתָה שָׁם – חָשַׁשְׁתִּי מְאוֹד שֶׁלָּחַצְתִּי יוֹתֵר מִדַּי, שֶׁחָדַרְתִּי לְסַבֵּךְ שֶׁהַכְּנִיסָה אֵלָיו מוּתֶּרֶת רַק לִבְנֵי זוּג. הוּא הִשְׁתַּהָה וְשָׁאַל:
"בְּמִי?"
"בַּחֶלְאָה הַזֹּאת שֶׁהִלְשִׁינָה לָהּ!"
הוּא הוֹצִיא קוֹל מוּזָר – צִחְקוּק כָּבוּשׁ אוֹ חִרְחוּר. הִיטֵּיתִי אֶת אוֹזְנֵי בְּתִקְוָוה: הוּא הָלַךְ וְדָמָה לְאָדָם חַי.
"הֲרֵי אֲנִי עַצְמִי הוּא הַחֲלָאָה הַהִיא," אָמַר בְּפַשְׁטוּת.
הָיִיתִי הֲמוּמָה... לֹא יָדַעְתִּי אֵיךְ לְהָגִיב. אֲבָל הָיָה עָלַיי לְדַבֵּר, לֹא מְשַׁנֶּה מָה, הָיִיתִי חַיֶּיבֶת לְדַבֵּר, לְדַבֵּר – לִקְשׁוֹר קְשָׁרִים, לֹא לְרַפּוֹת אֶת הַמְּתִיחוּת שֶׁבִּשְׁפָּגָאט.
"ו... אֵיךְ... אֵיךְ זֶה קָרָה?"
"פָּשׁוּט: הִתְפַּכַּחְתִּי וּפָרַצְתִּי בְּתוֹכִי בִּיבָבָה. אַתְּ יוֹדַעַת אֵיךְ זֶה קוֹרֶה בַּחֲתוּנּוֹת בַּכְּפָר: אוֹרַח שִׁיכּוֹר אֶחָד מַחֲטִיף אֶגְרוֹף לְאוֹרַח אַחֵר יָשָׁר בַּרְקָה, הַהוּא מִתְפַּגֵּר. הָרוֹצֵחַ מִתְפַּכֵּחַ... וּמָה מִתְבָּרֵר? שֶׁהָרַג אֶת בֶּן דּוֹדוֹ. הוּא הוֹלֵךְ בָּרְחוֹב בַּאֲזִיקִּים, בֵּין שְׁנֵי שׁוֹטְרִים, מְנַעְנֵעַ בְּרֹאשׁוֹ וּמְיַיבֵּב... כָּךְ גַּם אֲנִי: הִתְעוֹרַרְתִּי אַחֲרֵי מְסִיבַּת הָרַוּוֹקִים הָאֲרוּרָה שֶׁל סַרְיוּגָה, רָאִיתִי אֶת זֹאת... אֶת הַגּוּף הַזֶּה, אֶת הַתּוֹעֵבָה הַזֹּאת לְיָדִי, ו... זֶה הִיכָּה בִּי בְּכָל הַכּוֹחַ!.. הֵבַנְתִּי שֶׁאֲנִי לֹא מְסוּגָּל! לֹא מְסוּגָּל לָשֵׂאת אֶת זֶה בְּתוֹכִי. בָּאתִי הַבַּיְתָה, הֵעַרְתִּי אֶת טִנְיָהּ וְשָׁפַכְתִּי לָהּ אֶת הַכּוֹל, כְּמוֹ לַכּוֹמֶר וִידּוּי... הֲרֵי הִתְרַגַּלְתִּי לָבוֹא אֵלֶיהָ עִם הַכּוֹל. אַתְּ לֹא מְתָאֶרֶת לְעַצְמְךָ מָה הִיא יוֹדַעַת עָלַיי... – הַכּוֹל! אֲפִילּוּ אֶת מָה שֶׁהַבַּחוּרִים שׁוֹמְרִים בְּסוֹד מִכּוּלָּם וּלְתָמִיד. חָשַׁבְתִּי – אֶשְׁתַּחְרֵר מִזֶּה, אִיטָּהֵר, אֶשְׁכַּח אֶת הַכּוֹל... טִיפֵּשׁ, נָכוֹן?"
"נָכוֹן!" הִסְכַּמְתִּי בְּכֵנוּת, שׁוּב כְּנֶגֶד כָּל הַכְּלָלִים. "אֲבָל אַתָּה יוֹדֵעַ... הָיִיתִי נוֹתֶנֶת לָהּ זְמַן לְהַרְהֵר וּלְהָבִין אֶת כָּל זֶה. אֲנִי אוֹמֶרֶת לְךָ אֶת זֶה כִּפְסִיכוֹלוֹגִית. עַכְשָׁיו הִיא, כַּמּוּבָן, מְבוּלְבֶּלֶת, מְרוּטֶּשֶׁת, פָּשׁוּט הֲרוּגָה... אֲבָל אַחֵר כָּךְ הִיא בָּטוּחַ תִּיזָּכֵר בְּכָךְ שֶׁאַתָּה, טִיפֵּשׁ, סִיפַּרְתָּ לָהּ אֶת הַכּוֹל בְּעַצְמְךָ, וְזֶה אוֹמֵר – מָה?.."
"מָה?" שָׁאַל מַהֵר, וּלְפִי הַחִיפָּזוֹן הַשּׁוֹקֵק שֶׁבּוֹ חָטַף אֶת דְּבָרַיי מִפִּי, כְּבָר יָדַעְתִּי שֶׁהוּא שֶׁלִּי, שֶׁלִּי, שֶׁצָּרִיךְ רַק לְהוֹרִיד אוֹתוֹ מֵאַדָּן הַחַלּוֹן הָאָרוּר הַזֶּה, כְּדֵי שֶׁלֹּא יִיפּוֹל, כְּבָר בִּשְׁגָגָה...
"זֶה אוֹמֵר שֶׁעֲבוּרֵךְ זֶה כְּמוֹ... מַפּוֹלֶת בֶּהָרִים... סִימָן אֲמִתִּי שֶׁלִּפְנֵי כֵן לֹא בִּגְדַת בָּהּ מֵעוֹלָם, שֶׁזֶּה נוֹגֵד אֶת הַטֶּבַע שֶׁלְּךָ... וְיוֹצֵא ש..." נָשַׁמְתִּי נְשִׁימָה בְּהוּלָה. "לְדַעְתִּי, הִיא פָּשׁוּט הֶחְלִיטָה לְנַעֵר אוֹתְךָ כָּרָאוּי. לְכַסֵּחַ לְךָ אֶת הַצּוּרָה כָּךְ שֶׁתִּזְכּוֹר אֶת זֶה לְכָל הַחַיִּים!"
"נוּ בֶּאֱמֶת..." מֶשֶׁךְ בְּסָפֵק וּבְתִקְוָוה. "אַתְּ לֹא מַכִּירָה אֶת טִנְיָהּ שֶׁלִּי. הִיא אַף פַּעַם לֹא מְחַשֶּׁבֶת שׁוּם דָּבָר. אַף פַּעַם! הִיא כָּזֹאת אֵשׁ!"
"אֵשׁ, אֵשׁ... תִּבְעַר וְתִדְעַךְ... הַיְּלָדִים יִשְׁאֲלוּ עַל אַבָּא פַּעַם אַחַת, פַּעַם שְׁנִיָּיה... נָשִׁים כָּאֵלֶּה לֹא רְגִילוֹת לַתְּבוּסוֹת."
לְשׁוֹנִי מָעֲדָה, עַפְעַפַּיי כְּבֵדוֹ וְעָמְדוּ לְהִיסָּגֵר, גְּרוֹנִי יָבֵשׁ.
הִמְשַׁכְתִּי וְהִמְשַׁכְתִּי לְדַבֵּר, וְלִשְׁאוֹל שְׁאֵלוֹת, וּלְהִתְעַמֵּת אִתּוֹ, בְּלִי לְהַרְשׁוֹת אֲפִילּוּ לַנֶּתֶז הֲכִי קָטָן שֶׁל מְרִירוּת אוֹ יֵיאוּשׁ לְהִתְגַּנֵּב אֶל קוֹלִי... מִתַּחְתַּי לְאַט-לְאַט אֶת הַשְּׁפָּגָאט. מָשַׁכְתִּי וּמָשַׁכְתִּי בִּבְצַלְצַל...
בְּרֶגַע מְסוּיָּם רָאִיתִי שֶׁהַשָּׁמַיִים בַּחַלּוֹן הֵחֵלּוּ לְהִתְבַּהֵר, כְּאִילּוּ מִישֶׁהוּ חָרוּץ נִיקָּה וְלִיטֵּשׁ אוֹתָם עַד לִשְׁקִיפוּת. הַשָּׁמַיִים עֲדַיִין לֹא הָיוּ תְּכוּלִים, אֶלָּא בְּצֶבַע נוֹצוֹת הַיּוֹנָה, מֵעֵין כָּחוֹל-אֲפַרְפַּר, וְהֵם הִתְרַחֲבוּ וְהִתְנַפְּחוּ מֵאֲחוֹרֵי הַסּוֹרְגִים, חָבְטוּ בָּהֶם בְּכַנְפֵיהֶם בְּתִקְוָוה לְהִתְפָּרֵץ כְּאוֹר יוֹם...
בִּשְׁנִיּוֹת אֵלֶּה חַשְׁתִּי בִּתְשִׁישׁוּת הַגּוֹבֶלֶת בְּעִילָּפוֹן, כְּאִילּוּ חָצִיתִי מְדַבֵּר יָמִים רַבִּים בְּלִי אוֹכֶל וּשְׁתִיָּיה; הִרְגַּשְׁתִּי שֶׁכּוֹחוֹתַיי אוֹזְלִים, שֶׁעוֹד דַּקָּה-שְׁתַּיִים – פָּשׁוּט אֶרְפֶּה מִמֶּנּוּ, כִּי לֹא אֶהְיֶה מְסוּגֶּלֶת יוֹתֵר לִמְתּוֹחַ אֶת הַשְּׁפָגָאט הַבִּלְתִּי אֶפְשָׁרִי שֶׁלִּי.
עָצַמְתִּי אֶת עֵינַיי וּבִשְׁאֵרִית כּוֹחוֹתַיי טִיפַּסְתִּי אֶל אֶדֶן הַחַלּוֹן, חִיבַּקְתִּי אֶת גַּבּוֹ, נִצְמַדְתִּי אֵלָיו חָזָק וּמָשַׁכְתִּי אוֹתוֹ לְאָחוֹר כְּדֵי שֶׁשְּׁנֵינוּ נִיפּוֹל מְחוּבָּקִים לְתוֹךְ הַחֶדֶר...
וּמִיָּד – קָשֶׁה לְהַאֲמִין בְּזֶה עַכְשָׁיו, אֲבָל אֲנִי זוֹכֶרֶת אֶת זֶה שָׁנִים רַבּוֹת! – הוּא אָמַר:
"הָאוֹר מַתְחִיל לַעֲלוֹת... הַלַּיְלָה נִגְמַר!"
וַאֲנִי שָׁמַעְתִּי אֶת הַנְּקִישָׁה הַקְּפִיצִית שֶׁל נַעֲלֵי הַסְּפּוֹרְט: הוּא קָפַץ מֵאַדָּן הַחַלּוֹן אֶל רִצְפַּת חַדְרוֹ.
אַחֵר כָּךְ, מִכֵּיוָון שֶׁהִרְגִּישׁ, כַּנִּרְאֶה, מְבוּכָה גְּדוֹלָה, נִפְרַד מִמֶּנִּי בְּחוֹפְזָה וְהִנִּיחַ אֶת הַשְּׁפוֹפֶרֶת.
יָשַׁבְתִּי, נִשְׁעֶנֶת עַל גַּב הַכִּיסֵּא, הִסְתַּכַּלְתִּי בַּקִּיר בְּמַבָּט מְרוּקָּן וְלֹא רָאִיתִי דָּבָר. בְּתוֹכִי זַמְזַם וְשֶׁכָּךְ הַכִּינּוּן הֶחָזָק שֶׁל הַמַּנְגָּנוֹן הַבִּלְתִּי נִרְאֶה. הַקָּרוּסֵלָה הַמְּטוֹרֶפֶת הֲלָכָה וּבָלְמָה אֶת רִיצָתָהּ לְשׁוּם מָקוֹם וְאֶל שׁוּם דָּבָר...
כָּךְ יָשַׁבְתִּי כְּאַרְבָּעִים דַּקּוֹת, מַבִּיטָה לְלֹא תַּכְלִית אֶל הַקִּיר – רַק לֹא אֶל הַחַלּוֹן. הַחַשְׁמַלִּית הָרִאשׁוֹנָה עָבְרָה רוֹעֶשֶׁת, הַמַּקְהֵלָה הַפִּרְאִית שֶׁל הַצִּיפּוֹרִים שֶׁבְּצַמְּרוֹת עֲצֵי דּוֹלֶב הֵחֵלָּה לְצַיֵּיץ, לִצְוָוחַ וּלְקַשְׁקֵשׁ.
שׁוּתַּפְתִּי הָרְתִיחָה מַיִם וְחָלְטָה תֶּה וּבִשְׁתִיקָה הִנִּיחָה לְפָנַיי אֶת הַכּוֹס שֶׁבָּחֲשָׁה לְתוֹכָהּ אַרְבַּע כַּפִּיּוֹת סוּכָּר. מוּזָר: שָׁכַחְתִּי לְגַמְרֵי שֶׁעוֹד מִישֶׁהוּ נִמְצָא בַּחֶדֶר חוּץ מִמֶּנִּי.
בְּשָׁעָה שְׁמוֹנָה, כָּרָגִיל, שִׁחְרְרוּ אוֹתָנוּ. אֲנִי חִיכִּיתִי לַחַשְׁמַלִּית וְנָסַעְתִּי הַבַּיְתָה.
לֹא הָיִיתִי מְסוּגֶּלֶת לִרְאוֹת עוֹד שׁוּם חַלּוֹנוֹת.
אַף פַּעַם מֵאָז לֹא חָזַרְתִּי הַבַּיְתָה בַּדֶּרֶךְ הַהִיא שֶׁלְּיַד הַבַּיִת בַּעַל הַחַלּוֹן הַיָּקָר עֲבוּרִי, שֶׁבּוֹ, מֵאֲחוֹרֵי הַוִּוילוֹן, צְלָלִיתוֹ שֶׁל הַגֶּבֶר נִעְנְעָה בַּקֶּצֶב אֶת עֶגְלַת הַתְּאוֹמִים.
אֲבָל הַיּוֹם, כַּעֲבוֹר שָׁנִים רַבּוֹת, כְּשֶׁאֲנִי וְחַבְרֵי הַטּוֹב מַצְלִיחִים לְהִתְגַּבֵּר עַל הַנַּחְשׁוֹלִים הָעֲצוּמִים שֶׁל מֶרְחֲבֵי הָאוֹקְיָינוֹס וּמְדַבְּרִים בִּסְקַיְיפּ, עוֹלִים פַּעַם בְּפַעַם בְּזִיכְרוֹנִי הַחַלּוֹנוֹת הַיְּשָׁנִים הַהֵם: הַחַלּוֹן הַגָּדוֹל הֶחָסוּם בְּסוֹרְגֵי כְּלֹא צְפוּפִים, הַחַלּוֹן הָאַחֵר, הַמּוּאָר בְּאוֹר חַמִּים שֶׁל מְנוֹרַת שׁוּלְחָן; וְעוֹד – הַחַלּוֹן הֶעָלוּם הַהוּא, הַוִּוירְטוּאָלִי כְּמוֹ שֶׁאוֹמְרִים הַיּוֹם, שֶׁנִּמְצָא בְּקוֹמָה שִׁישִּׁית, שֶׁעַל הָאֶדֶן שֶׁלּוֹ אֲנִי, כְּמוֹ יַעֲקֹב הַתָּנָכִי, נִלְחַמְתִּי כָּל הַלַּיְלָה, עַד הַשַּׁחַר, בַּמָּוֶות; נִלְחַמְתִּי – וְנִיצַּחְתִּי.
יְרוּשָׁלַיִם, 2011


 



https://www.shortstoryproject.com/he/story/%d7%94%d7%9e%d7%aa%d7%90%d7%91%d7%93/
#אוּרְבָּנִי#בְּדִידוּת#יְחָסִים#מִלִּנְכוּלֶיהָ#פְּסִיכוֹלוֹגִי#פְּרֵידָה