הַקַּיִץ הַהוּא הָיָה חַם מֵהָרָגִיל. הַמְּאַוְורֵר הֵנִיעַ רֹאשׁוֹ לִשְׁלִילָה כָּל הַיּוֹם, וְלֹא עָזַר. אִמָּהּ הָיְתָה נְעוּלָה בַּמָּקוֹם הַהוּא, אָבִיהָ הָיָה בְּבֵיתוֹ הָאַחֵר, (הִיא עֲדַיִין לֹא יָדְעָה עָלָיו) אָחִיהָ נָסַע לְקִיבּוּץ בַּצָּפוֹן כְּדֵי לְהִתְנַדֵּב לְקָטִיף וּלְאַבֵּד אֶת בְּתוּלָיו. הִיא נְשָׁמָה עָמוֹק אֶת הַחוֹפֶשׁ וְהַשֶּׁקֶט. שָׁעוֹת יָשְׁבָה בַּכִּסֵּא הַנּוֹחַ הַמְּרוּפָּט בַּמִּרְפֶּסֶת, מוּל הָאוֹרָנִים, הָהָר וְהַמְּאַוְורֵר הַמְּדוּכְדָּךְ. לֵידָה, עַל הָרִצְפָּה הִתְרוֹמְמָה עֲרֵמַת סְפָרִים. אִוְושַׁת הַדַּפִּים הִתְמַזְּגָה בְּאִיוְושַׁת מַחֲטֵי הָאוֹרָנִים בֶּחָצֵר וְהִיא הִרְגִּישָׁה אֵיךְ הִיא נִהְיֵית חֲכָמָה יוֹתֵר בְּכָל רֶגַע וּמִתְקָרֶבֶת לְשׁוּלֵי סוֹדָם שֶׁל הַחַיִּים עַצְמָם.
לִפְעָמִים נִמְאַס לָהּ לִרְבּוֹץ כָּל הַיּוֹם. אָז הָיְתָה לוֹבֶשֶׁת אֶת בֶּגֶד הַיָּם הַסָּרוּג וְעָלָיו גָּלַבִּיָּיה לְבָנָה אֲרוּכָּה שֶׁסָּחֲבָה מִדּוּכָן בְּדָלִית אֶל כַּרְמֶל בַּקַּיִץ שֶׁעָבַר, כְּשֶׁנִּיסְּתָה לִבְרוֹחַ מֵהַבַּיִת, וְחָזְרָה כַּעֲבוֹר יוֹם וָחֵצִי. לְיַד חֲנוּת הַפְּרָחִים הַקְּטַנָּה עָצְרָה טְרֶמְפִּים לְמֶרְכַּז הַכַּרְמֶל. שָׁם, בְּפִינַּת רְחוֹב "דֶּרֶךְ הַיָּם" הֵנִיפָה יָד, מְחַכָּה לִטְרֵמְפּ נוֹסָף שֶׁיִּקַּח אוֹתָהּ עַד לַיָּם.  בַּחוֹף הָיְיתָה מוֹצֵאת פִּינָּה רֵיקָה מֵאָדָם, מִשְׂתָּרַעַת עַל הַמַּגֶּבֶת שֶׁפָּרְשָׁה, וּבְעוֹר מַבְהִיק מִשֶּׁמֶן אֱגוֹזִים וְעַפְעַפַּיִים כְּתוּמִּים נוֹכֵחַ הַשֶּׁמֶשׁ, הָיְתָה חוֹלֶמֶת עַל הַמְּקוֹמוֹת שֶׁעוֹד לֹא רָאֲתָה, אִי שָׁם בַּצַּד הַשֵּׁנִי שֶׁל הַיָּם הַפָּרוּשׂ לְרַגְלֶיהָ. בָּעֶרֶב, הִיא יָדְעָה, תֵּלֵךְ לִשְׁמוֹר עַל הַבֵּן שֶׁל אֵן, הַשְּׁכֵנָה הַבֶּלְגִּית שֶׁשָּׂכְרָה אֶת הַדִּירָה בַּקּוֹמָה הָעֶלְיוֹנָה מִצִּיפּוֹרָה, הַשְּׁכֵנָה שֶׁחֲזָרָה בִּתְשׁוּבָה וְעָבְרָה לָגוּר בִּצְפַת. הִיא חָשְׁבָה עַל אֵן שֶׁהִשְׁאִירָה אֶת בַּעֲלָהּ הַמַּדְּעָן בִּבְרִיסֵל וּבָאָה לְלַמֵּד מָתֵמָטִיקָה בַּטֶּכְנִיּוֹן, וְהָיָה לָהּ תִּינוֹק שֶׁהִיא אַף-פַּעַם לֹא רָאֲתָה כִּי תָּמִיד יָשֵׁן כְּבָר כְּשֶׁהִגִּיעָה, וּמֵעוֹלָם לֹא הִתְעוֹרֵר. הִיא חָשְׁבָה שֶׁאוּלַי אֵן בִּכְלָל הִמְצִיאָה אֶת כָּל הַסִּיפּוּר עַל הַתִּינוֹק, אֲבָל בְּעֶצֶם בִּשְׁבִיל מָה.
הָיוּ עוֹד כַּמָּה אִמָּהוֹת צְעִירוֹת שֶׁשָּׁמְרָה עַל הַיְּלָדִים שֶׁלָּהֶן מִידֵּי פַּעַם. הִיא אָהֲבָה לְהִיזָּכֵר בָּהֶן, וַאֲפִילּוּ לַעֲרוֹךְ תַּחֲרוּיוֹת קְטַנּוֹת, מִי הֲכִי נְעִימָה, הֲכִי יָפֶה, הֲכִי כֵּיף לְדַבֵּר אִתָּהּ. הָיְתָה רוֹזֵ'י הַבְּלוֹנְדִּינִית הַצַּחְקָנִית, אִמּוֹ שֶׁל רַן הַצַּחְקָן, הָיְתָה אוֹפִירָה, קְצוּצַת הַשֵּׂיעָר, הָרְצִינִית, הַמְּמוּשְׁקֶפֶת שֶׁתָּמִיד הִתְעַנְיְינָה אֵיךְ הַלִּימּוּדִים וְהַתִּינוֹקֶת שֶׁלָּהּ הָיְתָה בַּכְיָינִית, וְהָיְתָה אֵן.
הִיא אָהֲבָה לָבוֹא לְאָן. הַדִּירָה בַּקּוֹמָה הָעֶלְיוֹנָה הָיְתָה מוּאֶרֶת בְּאוֹר רַךְ שֶׁהַפִּיצָה מְנוֹרָה מְחוּפֶּה בְּאָהִיל צָהוֹב כֵּהֶה. אֶפְשָׁר הָיָה לִטְבּוֹעַ בַּסַּפָּה הַגְּדוֹלָה עִם רִיפּוּד בְּצֶבַע יַיִן, (אֶצְלָם הָיְתָה סַפַּת הַ'זוֹרֵעַ' נוּקְשֶׁה עִם יָדִיּוֹת עֵץ טִיק) וְעַל הַשּׁוּלְחָן הַנָּמוּךְ הִנִּיחָה אָן צַלַּחַת גְּדוֹלָה מְלֵאָה שׁוֹקוֹלָדִים בֶּלְגִּים חוּמִים כֵּהִים, מְרִירִים, שֶׁהִיא אַף-פַּעַם לֹא הִצְלִיחָה לְהִתְאַפֵּק מִלְּחַסֵּל אֶת כּוּלָּם.
אֵן תָּמִיד רָצָה לְאֵיזֶשֶׁהוּ מָקוֹם. בְּכָל פַּעַם הֶרְאֲתָה לָהּ הֵיכָן מוּנָּח הַבַּקְבּוּק לִשְׁעַת חֵירוּם, וּמִסְפַּר טֵלֵפוֹן לְמִקְרֶה ש...   לְהִתְרָאוֹת חֲמוּדָה, תֵּהָנִי מֵהַשּׁוֹקוֹלָד! אָמְרָה בַּמִּבְטָא הַצָּרְפָתִי הַכָּבֵד שֶׁלָּהּ, וְטָרְקָה אֶת הַדֶּלֶת אַחֲרֶיהָ. הִיא הָיְתָה יוֹשֶׁבֶת עַל הַסַּפָּה הָרַכָּה, קוֹרֵאת וּמְכַרְסֶמֶת שׁוֹקוֹלָדִים, אוֹ בּוֹהָה בַּמִּרְפֶּסֶת, אוֹתָהּ מִרְפֶּסֶת שֶׁהָיְתָה גַּם לָהֶם, אֲבָל מֵהַקּוֹמָה הַשְּׁלִישִׁית הַכּוֹל נִרְאֶה קְצָת אַחֶרֶת: רַק הַצַּמָּרוֹת שֶׁל עֲצֵי הֶחָרוּב וְהָאוֹרֶן שֶׁבֶּחָצֵר וְגַגּוֹתֵיהֶם הָאֲדוּמִּים שֶׁל הַבָּתִּים עַל פִּסְגַּת הַגִּבְעָה הַיְּרוּקָּה שֶׁמֵּעֵבֶר לַוּוֹאדִי. הִיא חָשְׁבָה עַל אֵן. סְתָם חָשְׁבָה, אוּלַי עַל הַחִיּוּךְ שֶׁלָּהּ שֶׁזָּכָה בַּמָּקוֹם הָרִאשׁוֹן בְּכָל הַתַּחֲרוּיוֹת הַקְּטַנּוֹת שֶׁלָּהּ, אוֹ עַל הַחוֹרֶף בְּבֶלְגִּיָּה, כְּשֶׁאֵן הָיְתָה נַעֲרָה בְּגִילָהּ, וּבָנְתָה בּוּבַּת שֶׁלֶג עֲנָקִית.
הִיא עַצְמָהּ אַף-פַּעַם לֹא רָאֲתָה שֶׁלֶג.
בְּאֶצְבָּעוֹת דְּבֵיקוּת דָּחֲפָה לְפִיהָ קוּבִּיַּית שׁוֹקוֹלָד מָרִיר-נָמֵס, וְעוֹד אַחַת וְעוֹד אַחַת, וְלָעֲסָה לְאַט וּבַשְּׁקִידָה.
פַּעַם נִכְנְסָה לַחֲדַר הַשֵּׁינָה שֶׁל אֵן. בַּפִּינָּה נִיצְּבָה מִיטַּת הַתִּינוֹק מְכוּסֶּה בַּד טוֹל לָבָן דַּק כְּהִינוּמָה. הִיא שָׁמְעָה אֶת נְשִׁימוֹתָיו הַשְּׁקֵטוֹת, אֲבָל לֹא רָאֲתָה אֶת פָּנָיו שֶׁהָיוּ טְמוּנִים בִּשְׂמִיכָה. הִיא כָּרְעָה לְמַרְגְּלוֹת שִׁידַת מְגֵירוֹת גְּדוֹלָה. בִּגְדֵי תִּינוֹקוֹת וְחִיתּוּלִים. עוֹד בִּגְדֵי תִּינוֹקוֹת וְחִיתּוּלֵי בַּד. רַק בַּמְּגֵרָה הַתַּחְתּוֹנָה הָיוּ מוּנָּחִים מִכְתָּבִים בְּעִרְבּוּבְיָה. הַיָּדַיִים שֶׁלָּהּ עִרְבְּבוּ אֶת הַמַּעֲטָפוֹת עִם הַבּוּלִים הַזָּרִים וְסִידְּרוּ מֵהֶם מְנִיפָה. אֵיזֶה מֵהֶם תִּקְרָא רִאשׁוֹן? סוֹף-סוֹף הֶחְלִיטָה וּפָרְסָה אֶת הַנְּיָיר הַמְּקוּפָּל. הַדַּף הַלָּבָן הָיָה מְכוּסֶּה מִילִּים כְּחוּלּוֹת. זָרוֹת. הִיא לֹא הֵבִינָה אַף מִילָּה.
אוּלַי בָּאָרוֹן הַגָּדוֹל תִּמְצָא מַשֶּׁהוּ. שֶׁלֹּא תַּחֲרוֹק, הַדֶּלֶת. בְּכוֹל זֹאת חָרְקָה, נֶאֱנַחַת כְּמוֹ אַחַת הַזְּקֵנוֹת עַל הַסַּפְסָל מוּל הַצַּרְכָנִיָּה. עַל הַמַּדָּפִים נָחוּ מְקוּפָּלִים בַּעֲרִימוּת סְדוּרוֹת חוּלְצוֹת טְרִיקוֹ, תַּחְתּוֹנִים וַחֲזִיּוֹת. אַף-פַּעַם לֹא רָאֲתָה כָּל-כָּךְ הַרְבֵּה חֲזִיּוֹת בָּאָרוֹן שֶׁל מִישֶׁהִי. אִמָּא שֶׁלָּהּ לָבְשָׁה תָּמִיד אֶת הַחֲזָיָה הַלְּבָנָה, נְטוּלַת הָעִיטּוּרִים אוֹ זוֹ הַבָּז' מִכּוּתְנָה. רַק שְׁתַּיִים אֵלֶּה לֹא לוֹחֲצוֹת, הִסְבִּירָה. אַחֵר-כָּךְ הִשְׁלִיכָה גַּם אוֹתָן וְהִסְתּוֹבְבָה בְּלִי. שָׁדֶיהָ הַכְּבֵדִים הִתְנַדְנְדוּ מִתַּחַת לִכְתוֹנֶת הַפִּרְחוֹנִית שֶׁאַף-פַּעַם לֹא כּוּבְּסָה.
הִיא מָשְׁכָה חֲזִיַּית תַּחֲרָה מִתּוֹךְ הֶעֱרִימָה. בִּמְהִירוּת הַסִּירָה אֶת הַגּוּפִיָּה וּמַדָּדָהּ. גְּבִיעֵי הִתְחָרָה נוֹתְרוּ מְקוּמָּטִים וְכִמְעַט רֵיקִים. הַתִּינוֹק נֶאֱנַח וְהִיא מִיהֲרָה לְהָסִיר אֶת הַחֲזָיָה וְלִתְחוֹב אוֹתָהּ בַּחֲזָרָה לָאָרוֹן.
אֵן חָזְרָה מְאוּחָר אֲבָל לְמָחֳרָת הָיָה חוֹפֶשׁ, וְלֹא הָיָה לָהּ אִיכְפַּת. תָּמִיד נִדְרְכָה כְּשֶׁשָּׁמְעָה אֶת הַמַּפְתֵּחַ בָּחוּר הַמַּנְעוּל, וָאן הִתְפָּרְצָה פְּנִימָה מְחַיֶּיכֶת, בּוֹעֶטֶת מֵרַגְלֶיהָ אֶת נַעֲלֵי הַסִּירָה הַשְּׁחוֹרוֹת, צוֹנַחַת לְיָדָהּ עַל הַסַּפָּה וְשׁוֹאֶלֶת אִם הַכּוֹל הָיָה בְּסֵדֶר. הוּא לֹא הִתְעוֹרֵר אֲפִילּוּ פַּעַם אַחַת, הִיא הָיְתָה עוֹנָה, וּמִסְתַּכֶּלֶת בְּפָנֶיהָ שֶׁל אֵן, בָּעֵינַיִים הַחוֹמוֹת הַגְּדוֹלוֹת, וּבְאַף הַיָּשָׁר וְהַחִיּוּךְ וְהַיָּדַיִים שֶׁחִיטְּטוּ בָּאַרְנָק וְהוֹשִׁיטוּ לָהּ אֶת שְׂכָרָהּ. לִפְעָמִים יָרְדוּ הָעֵינַיִים שֶׁלָּהּ עַד לַשָּׁדַיִים הַמְּלֵאִים – אוּלַי הִיא עוֹד מִנִּיקֶּה, תָּהֲתָה, וְחָשְׁבָה עַל הַנִּיצָּנִים הַזְּעִירִים שֶׁלָּהּ שֶׁאֵינָם רְאוּיִים עֲדַיִין אֲפִילּוּ לְחָזִיָּיה, וְהֵרִימָה מַהֵר אֶת הַמַּבָּט. אֵן לֹא שָׁאֲלָה אֵיפֹה הַהוֹרִים שֶׁלָּהּ שֶׁלֹּא נִרְאוּ זְמַן מָה בַּשְּׁכוּנָה. אוֹרִית וְרָחֵלִי, הַחֲבֵרוֹת שֶׁלָּהּ דַּוְוקָא כֵּן שָׁאֲלוּ, אֲבָל הִיא רַק אָמְרָה, נָסְעוּ, וְעַכְשָׁיו, בְּחוֹפֶשׁ, כִּמְעַט לֹא רָאֲתָה אוֹתָן בִּכְלָל. בָּאִי-רָצוֹן הָיְתָה מִתְרוֹמֶמֶת מִן הַסַּפָּה, אוֹסֶפֶת אֶת הַסְּפָרִים שֶׁהֵבִיאָה, וְלִפְעָמִים גַּם אֶת הַמַּחְבֶּרֶת וְהָעֵט, שָׁם שִׁרְבְּטָה כָּל מִינֵי רְשִׁימוֹת וְשִׁירִים. אַתְּ מַמָּשׁ תּוֹלַעַת סְפָרִים, אָמְרָה פַּעַם אֵן. אַתְּ מוּזְמֶנֶת לָבוֹא לָקַחַת סְפָרִים מֵהַסִּפְרִיָּיה שֶׁלִּי, הִתְחַלְתִּי לִקְרוֹא קְצָת עִבְרִית, אֵן חִייְּכָה וּפָנֶיהָ נִדְלְקוּ. הָיָה לָהּ נִיחוֹחַ שֶׁל חוֹצְלָארֶץ, שֶׁל לְסַלַּי קָארוֹן בְּ"אָמֵרִיקָאִי בְּפָרִיז" שֶׁהוּקְרַן בַּטֵּלֵוִויזְיָה, וְאַבָּא שֶׁלָּהּ, כְּהֶרְגֵּלוֹ, סִיפֵּר לָהּ אֵיךְ הֶעָרִיץ אֶת גִ'ין קָלִי כְּשֶׁהָיָה נַעַר צָעִיר, וְאִמָּא שֶׁלָּהּ, שֶׁהַכֹּל הָיָה שְׁלִילִי בְּעֵינֶיהָ בַּתְּקוּפָה הַהִיא, אָמְרָה עַל לְסַלַּי קָארוֹן שֶׁהִיא מַמָּשׁ לֹא יָפָה. אֲבָל הִיא חָשְׁבָה שֶׁכֵּן. "תָּבוֹאִי לָקַחַת סְפָרִים?" אֵן שָׁאֲלָה, הוֹשִׁיטָה כַּף יָד אֲרוּכַּת אֶצְבָּעוֹת וְלִיטְּפָה אֶת זְרוֹעָהּ. הִיא גִּמְגְּמָה מַשֶּׁהוּ בִּתְשׁוּבָה, וְנָסָה, דּוֹהֶרֶת מַטָּה בַּמַּדְרֵגוֹת, פּוֹתַחַת אֶת הַדֶּלֶת הַנְּעוּלָה, וּמִתְנַשֶּׁמֶת, נִשְׁעֲנָה עָלֶיהָ, עוֹצְמַת עֵינַיִים.
מֵאָז הָיְתָה אֵן מִתְיַישֶּׁבֶת לְיָדָהּ עַל הַסַּפָּה בְּכָל פַּעַם שֶׁשָּׁבָה מִבִּילּוּיֶיהָ, וּמְסַפֶּרֶת לָהּ עַל סְפָרִים שֶׁקָּרְאָה, עַל מְקוֹמוֹת שֶׁהָיְתָה בָּהֶם, (בְּכָל הָעוֹלָם) עַל סְרָטִים שֶׁאָהֲבָה בִּמְיוּחָד, ("מִטְרִיּוֹת שַׁרְבּוּרְג" וְ"הָאֲחָיוֹת מֵרוֹשְׁפוֹר" ו-"אַרְבַּע מֵאוֹת הַמַּלְקוֹת", כִּמְעַט כָּמוֹהָ). הִיא סִיפְּרָה לָהּ אֵיךְ בְּשִׁישִּׁים וּשְׁמוֹנֶה צָעֲדָה עִם מִי שֶׁהָיָה אַחַר-כָּךְ בַּעֲלָהּ בְּשַׁאנְז-אֵלִיזָה וְנָשְׂאָה שֶׁלֶט עִם צִיּוּר שֶׁל לֵנִין בּוֹכֶה בִּדְמָעוֹת אֲדוּמּוֹת וּמִתַּחַת כָּתוּב "תִּתְעוֹרֵר, לֵנִין, הֵם הִשְׁתַּגְּעוּ..." וְכַמָּה רָתַח אָז הַדָּם בָּעוֹרְקִים, וְכַמָּה הִשְׁתַּנּוּ הַחַיִּים מֵאָז...
אֵן הִתְנַצְּלָה שֶׁבֶּטַח כְּבָר מְאוּחָר, אֲבָל עַכְשָׁיו חוּפְשַׁת קַיִץ, לֹא נוֹרָא, שֶׁתִּישָּׁאֵר עוֹד קְצָת, כִּי הִיא מַמָּשׁ לֹא יְכוֹלָה לְהֵירָדֵם, כָּל-כָּךְ חַם. הִיא סִיפְּרָה עַל הַתִּינוֹק, שֶׁהוּא כְּבָר בֶּן שָׁנָה וָחֵצִי, וּמֵהַיּוֹם הָרִאשׁוֹן הוּא יָשֵׁן שְׁמוֹנֶה שָׁעוֹת, וַאֲפִילּוּ עַל הָאַהֲבָה דִּיבְּרָה, בְּמִין הִתְפַּלְסְפוּת צָרְפָתִית,  "לֵאמוֹר, לֵאמוֹר" כָּל הַ"לֵאמוֹר" זֶה "נה מה קִי ט פֹּה". כְּשֶׁנּוֹטְשִׁים אוֹתְךָ, אֵיפֹה נֶעֱלֶמֶת הָאַהֲבָה? לִפְעָמִים הָיְתָה מִתְרוֹמֶמֶת מֵהַסַּפָּה וּמִתְמַתַּחַת, נִיגֶּשֶׁת לְפָטֵפוֹן וּמְנִיחָה תַּקְלִיט שֶׁל אֵיזֶה זַמָּר בְּקוֹל חֲרִישִׁי, שֶׁלֹּא לְהָעִיר אֶת הַתִּינוֹק. פַּעַם הִיא הִנִּיחָה תַּקְלִיט שֶׁל זַמֶּרֶת. זֹאתִי וְרוֹנִיק סַנְסוֹן, חִייְּכָה, אֲנִי הֲכִי אוֹהֶבֶת אוֹתָהּ. בִּתְנוּעוֹת עֲגוּלּוֹת רָקְדָה עַל הַשָּׁטִיחַ וְשָׂרָה עִם הַזַּמֶּרֶת בְּצָרְפָתִית הַיָּפֶה שֶׁלָּהּ, שֶׁנִּשְׁמְעָה כְּמוֹ מוּסִיקָה בְּעַצְמָהּ. אוּלָלָה, אֵיזֶה חוֹם פֹּה בְּיִזְרָאֵל, נֶאֶנְחָה וְיָצְאָה לַמִּרְפֶּסֶת. אַחֵר-כָּךְ נֶעֶמְדָה מוּל הַמְּאַוְורֵר וְנִיעֲרָה אֶת חוּלְצָתָהּ הַדַּקָּה. הִיא נוֹתְרָה לָשֶׁבֶת עַל הַסַּפָּה, כְּבֵדָה וּמְסוּרְבֶּלֶת.
אֶת רָזוֹנֶת, מָה אַתְּ אוֹכֶלֶת כָּל הַיּוֹם? שְׁאֵלָה אֵן לַיְלָה אֶחָד.
בַּקַּיִץ הַהוּא חָוְותָה אֶת נִיסְיוֹנוֹת הַבִּישּׁוּל הָרִאשׁוֹנִים שֶׁלָּהּ, עוֹף חָרוּךְ עַד כְּלוֹת, מָרָק מְתוּבָּל בְּחָמֵשׁ כַּפּוֹת פִּלְפֵּל שָׁחוֹר. הִיא אֲכַלֶּה בְּעִיקָּר גְּלִידָה וּבֶיְיגָּלֵה וְשׁוֹקוֹלָד בֶּלְגִּי, כַּמּוּבָן.
הַשֶּׁמֶשׁ עוֹד הָיְתָה כְּוִויָּה בּוֹעֶרֶת בַּשָּׁמַיִים כְּשֶׁחָזְרָה הַבַּיְתָה, רַגְלֶיהָ בְּכַפְכַּפֵּי הָאֶצְבַּע מְכוּסּוֹת חוֹל עִיקֵּשׁ שֶׁלֹּא יָרַד בְּמֵי הַבֶּרֶז בְּחוֹף. אֵן עָמְדָה בַּכְּנִיסָה, מַמָּשׁ מוּל הַדֶּלֶת שֶׁלָּהֶם. הִנֵּה אַתְּ! שִׂמְחָה לִקְרָאתָהּ, הָיִיתָ בַּיָּם? אֵיזֶה יוֹפִי! הַלְּוַואי שֶׁהָיָה לִי זְמַן, הָיִיתִי בָּאָה אִיתְּךָ! בְּדִיּוּק חִיפַּשְׂתִּי אוֹתְךָ. אֲנִי רוֹצָה שֶׁתָּבוֹאִי הָעֶרֶב. אֲבָל אֲנִי לֹא יוֹצֵאת. יֵשׁ כַּמָּה דְּבָרִים שֶׁאֲנִי לֹא מַמָּשׁ מְבִינָה בַּסֵּפֶר בְּעִבְרִית שֶׁהִתְחַלְתִּי לִקְרוֹא. אוּלַי אַתְּ יְכוֹלָה לַעֲזוֹר לִי? אֲנִי גַּם אָכִין לָנוּ מַשֶּׁהוּ טָעִים...
עֶרֶב שָׁלֵם עִם אֵן בְּבֵית! הִיא קָפְצָה מוּל הַמַּרְאֶה בַּחֲדַר הַשֵּׁינָה הָרֵיק שֶׁל הוֹרֶיהָ. הַפָּנִים שֶׁלָּהּ הָיוּ צָרוֹבֵי שֶׁמֶשׁ. הָאַף הָיָה חָרוּךְ לְגַמְרֵי. עוֹד מְעַט יִתְקַלֵּף. כַּמָּה שֶׁאֲנִי מְכוֹעֶרֶת! הִיא תָּהֲתָה מָה אֵן חוֹשֶׁבֶת עָלֶיהָ. שֶׁהִיא מִן "גִּילְגִי" כָּזֹאת שֶׁגָּרָה לְבַדָּהּ, עַצְמָאִית לְגַמְרֵי לַמְרוֹת שֶׁהִיא רַק בַּת שְׁלוֹשׁ-עֶשְׂרֵה וָחֵצִי? שֶׁהִיא יַלְדָּה נְטוּשָׁה וְצָרִיךְ לְרַחֵם עָלֶיהָ? אוּלַי בִּגְלַל זֶה הִזְמִינָה אוֹתָהּ לַאֲרוּחָה, בַּתֵּירוּץ הֶעָלוּב הַהוּא עִם הָעִבְרִית? שֶׁהִיא חֲמוּדָה? מְעַנְיֶינֶת? תּוֹלַעַת? יוֹרָמִית? מְשׁוּנֶּה? לֹא חָשׁוּב. בֶּטַח לֹא חוֹשֶׁבֶת עָלֶיהָ בִּכְלָל.
בִּשְׁמוֹנֶה בְּדִיּוּק צִלְצְלָה בַּפַּעֲמוֹן הַדֶּלֶת בַּקּוֹמָה הַשְּׁלִישִׁית, וָאן פָּתְחָה מִיָּד. שְׁשְׁשְׁ, לָחֲשָׁה, הוּא רַק עַכְשָׁיו נִרְדַּם... עַל הַשּׁוּלְחָן בְּפִינַּת הָאוֹכֶל הַקְּטַנָּה הָיְתָה מוּנַּחַת קַעֲרַת סָלָט גְּדוֹלָה וַחֲבִיתוֹת, גְּבִינָה לְבָנָה, וַאֲפִילּוּ בַּקְבּוּק יַיִן. הִיא טָרְפָה הַכּוֹל. זֶה הָיָה כָּל-כָּךְ טָעִים, כְּמוֹ בַּאֲרוּחוֹת הָעֶרֶב, פַּעַם, לִפְנֵי שֶׁהַבָּלָגָן עִם אִמָּא שֶׁלָּהּ הִתְחִיל, וְהִיא הָיְתָה עוֹזֶרֶת לַחְתּוֹךְ אֶת הַיְּרָקוֹת לְסָלָט קָטָן-קָטָן, וְאָחִיהָ הָיָה עוֹרֵךְ אֶת הַשּׁוּלְחָן. אַבָּא שֶׁלָּהּ הָיָה מַגִּיעַ בְּאֶמְצַע הָאֲרוּחָה מֵהָעֲבוֹדָה וְדַג עַגְבָנִיָּה מִן הַקְּעָרָה, לִפְנֵי שֶׁרָחַץ יָדַיִים וְהִתְיַישֵּׁב, וּמֵהַחַלּוֹן הַפָּתוּחַ נֵשֵׁב פְּנִימָה רֵיחַ בְּצֵל מְטוּגָּן וַחֲבִיתוֹת מֵהַבָּתִּים שֶׁל הַשְּׁכֵנִים, שֶׁגַּם הֵם הֵכִינוּ בְּדִיּוּק אֲרוּחַת-עֶרֶב, וְהַכּוֹל הָיָה מְדוּיָּיק כְּמוֹ "שָׁבָץ-נָא" כְּשֶׁמּוֹצְאִים אֶת כָּל הַמִּילִּים.
הִיא הִסְתַּכְּלָה אֵיךְ אֵן לוֹכֶדֶת עַל קְצֵה הַמַּזְלֵג פִּיסּוֹת קְטַנּוֹת שֶׁל בֵּיצָה וְלוֹעֶסֶת בַּעֲדִינוּת מְנוּמֶּסֶת. לִפְעָמִים רָצְתָה לָגַעַת בְּאֵן, לִבְדּוֹק שֶׁאֵינָהּ עֲשׂוּיָה מְקוֹרִי סְרָטִים. הִיא חִייְּכָה בְּפֶה מָלֵא אוֹכֶל, וַאֲפִילּוּ לָגְמָה מִן הַיַּיִן בִּלְגִימוֹת גְּדוֹלוֹת שֶׁל נַוּוֹד צָמֵא. מִיָּד כְּשֶׁסִּייְּמָה כּוֹס אַחַת הִרְגִּישָׁה חַם בִּפְנִים וּקְצָת סְחַרְחוֹרֶת. הִיא שָׁתְתָה עוֹד כּוֹס כִּי הָיְתָה צְמֵאָה, וְעוֹד אַחַת כִּי נִהְיְיתָה עוֹד יוֹתֵר צְמֵאָה. אָז בֶּאֱמֶת הִסְתּוֹבֵב הַכּוֹל, הַסַּפָּה, הַשּׁוּלְחָן, הַכִּיסְאוֹת, הַמְּנוֹרָה עִם הָאָהִיל הַצָּהוֹב כֵּהֶה. הִיא רָצְתָה לִרְקוֹד עִם אֵן וַאלְס, וָאן צָחֲקָה, אַתְּ שִׁיכּוֹרָה, יַלְדָּה.
מָה עִם הַסֵּפֶר הַהוּא שֶׁאָמַרְתָּ שֶׁאַתְּ לֹא מְבִינָה, נִיסְּתָה לְהִתְעַשֵּׁת, אֲבָל הַחֶדֶר צָף לָהּ מוּל הָעֵינַיִים וָאן אָמְרָה שֶׁאוּלַי זֶה לֹא בְּסֵדֶר שֶׁהִנִּיחָה לָהּ לִשְׁתּוֹת.
הֵן יָשְׁבוּ יַחַד עַל הַסַּפָּה, הַסֵּפֶר בִּידֵיהֶן, אֶצְבְּעוֹתֵיהֶן כִּמְעַט נוֹגְעוֹת, וְהִיא קָרְאָה בְּקוֹל אֵיךְ חַנָּה גּוֹנֵן אָמְרָה שֶׁכּוֹחָהּ לֶאֱהוֹב הוֹלֵךְ לָמוּת, הִיא אֵינָהּ רוֹצָה לָמוּת, וְהַלֵּב שֶׁלָּהּ דָּפַק וְדָפַק כְּמוֹ שָׁעוֹן שֶׁהִשְׁתַּגֵּעַ. הִיא הִרְגִּישָׁה כְּאִילּוּ הָרֹאשׁ שֶׁלָּהּ עוֹד רֶגַע צוֹנֵחַ וּמִתְגַּלְגֵּל לְמַטָּה אֶל הַשָּׁטִיחַ הַבָּז' הַשָּׂעִיר, כְּאִילּוּ נֶחְתַּךְ בְּגִלְיוֹטִינָה. בְּעֵינַיִים עֲצוּמוֹת שָׁמְעָה אֶת הַקּוֹל שֶׁל אֵן אוֹמֵר, בּוֹאִי, שִׁימִי רֹאשׁ עָלַי, עַל הַכָּתֵף. הֵן יָשְׁבוּ כָּכָה כַּמָּה דַּקּוֹת, אוֹ אוּלַי הַרְבֵּה זְמַן, הִיא לֹא יָדְעָה כַּמָּה זְמַן עָבַר, וְשָׁתְקוּ. הִיא יָכְלָה לְהַרְגִּישׁ אֶת הַנְּשִׁימָה שֶׁל אֵן, אֶת בֵּית הֶחָזֶה שֶׁלָּהּ עוֹלֶה וְיוֹרֵד, וְהִיא הָיְתָה בְּטוּחָה שְׁאָן שׁוֹמַעַת אֶת פְּעִימוֹת לִיבָּה שֶׁלָּהּ. כַּף יָדָהּ שֶׁהָיְתָה מוּנַּחַת עַל חֲצָאִיתָהּ הַשְּׁחוֹרָה שֶׁל אֵן, חָשָׁה בְּקִימּוּרֵי הַיָּרֵךְ הָעֲדִינִים מִבַּעַד לְבַד. הַפָּנִים שֶׁל אֵן הָיוּ מוּלָהּ, קְרוֹבִים, קְרוֹבִים, הַנְּחִירִיִּים, הַשְּׂפָתַיִים הַמְּרוּחוֹת שְׂפָתוֹן שָׁקוּף. פִּתְאוֹם עָלְתָה עַל גְּדוֹתֶיהָ, כָּל הָרְגָשׁוֹת שֶׁנֶּעֶלְמוּ בָּחוֹדָשִׁים הָאַחֲרוֹנִים כְּמוֹ מִתַּחַת לַמַּעֲטֶה חוֹל דַּק, מֵאָז הִגִּיעוּ שְׁנֵי סָנִיטָרִים גְּדוֹלֵי גּוּף וְאָסְפוּ אֶת אִמָּא שֶׁלָּהּ מֵהָרִצְפָּה, וְאִמָּא שֶׁלָּהּ הִשְׁתּוֹלְלָה וְצָעֲקָה הַצִּילוּ, הִצִּילוּ, אֲבָל הֵם לָקְחוּ אוֹתָהּ, וְעוֹד שָׁעָה אֲרוּכָּה אַחֵר-כָּךְ הִדְהֲדוּ הַצְּרָחוֹת שֶׁלָּהּ בָּאוֹזְנַיִים, וְלֹא עָזְרוּ כַּדּוּרִי הַצֶּמֶר-גֶּפֶן שֶׁדָּחֲפָה לְשֵׁם, וְלֹא עָזַר אַבָּא שֶׁלָּהּ שֶׁיָּצָא מִיָּד אַחֲרֵי שֶׁאִמָּא שֶׁלָּהּ נִלְקְחָה, כְּדֵי לְהָבִיא לָהּ חָלוּק וְעוֹד כַּמָּה דְּבָרִים, וְאָמַר לָהּ, אַתְּ כְּבָר יַלְדָּה גְּדוֹלָה. בְּגִילְךָ אֲנִי עָבַדְתִּי כְּבָר בְּמִפְקָדָה הַגֶּרְמָנִית בְּפִינּוּי פְּסוֹלֶת שֶׁל הַפְּצָצוֹת. אַתְּ יְכוֹלָה לְהִישָּׁאֵר בְּבֵית, וַאֲנִי אֶהְיֶה עִם אִמָּא וְאֶתְקַשֵּׁר הַבַּיְתָה פַּעַם בַּיּוֹם לָדַעַת שֶׁהַכֹּל בְּסֵדֶר.
כָּל הָרְגָשׁוֹת הָאֲסוּפִים עָמוֹק-עָמוֹק, בֵּין הַבֶּטֶן לְבֵית הֶחָזֶה עָלוּ וְהֵצִיפוּ אוֹתָהּ. הִיא טָמְנָה רֹאשָׁהּ בֶּחָזֶה שֶׁל אָן וּמַשֶּׁהוּ כְּמוֹ בְּכִי בִּעְבַּע וּפֶרֶץ מִתּוֹכָהּ. אֵן חִיבְּקָה אוֹתָהּ וְלִיטְּפָה לָהּ אֶת הַשְׁעָרוֹת, וְהִיא הִמְשִׁיכָה לְיַילֵּל, מִתְמַכֶּרֶת לִבְכִי שֶׁלֹּא יִיגָּמֵר אַף-פַּעַם, וְהַחוּלְצָה שֶׁל אֵן כְּבָר הָיְתָה רְטוּבָּה לְגַמְרֵי מֵהַדְמָעוֹת שֶׁלָּהּ. אֵן הִתְכּוֹפְפָה וְנָשְׁקָה לָהּ עַל רֹאשָׁהּ, וּמִלְמְלָה "נוּ פְלוֹר פֹּה" אַל תִּבְכִּי. אֲבָל הִיא לֹא רָצְתָה לְהַפְסִיק, זֶה הָיָה כָּל-כָּךְ נָעִים. הַנְּשִׁימוֹת שֶׁלָּהּ הָיוּ עֲדַיִין טְרוּפוֹת אֲבָל הַדְּמָעוֹת יָבְשׁוּ, וְהוֹתִירוּ אֶת עֵינֶיהָ – זוּג פָּנָסִים אֲדוּמִּים. מָה קָרָה לְבַעֲלֵךְ, הִיא הָעַזָּה וְשָׁאֲלָה אֶת אֵן כְּשֶׁהִזְדַּקְּפָה. אֵן שָׁתְקָה לְרֶגַע. יָדָהּ עֲדַיִין לִיטְּפָה אֶת שַׂעֲרוֹתֶיהָ כִּבְהֶיסַּח דַּעַת. הוּא חוֹקֵר מוֹחַ, אֵן אָמְרָה, מְחַפֵּשׂ תְּרוּפוֹת חֲדָשׁוֹת לְמַחֲלוֹת, אֲבָל בְּדֶרֶךְ, אִיבֵּד אֶת הַלֵּב. סה לָה וִי. אֲנַחְנוּ לֹא מְדַבְּרִים בִּכְלָל. עוֹרְכֵי הַדִּין שֶׁלָּנוּ הֵם אֵלֶּה שֶׁמְּדַבְּרִים בִּמְקוֹמֵנוּ. לִפְעָמִים אֲנִי יוֹשֶׁבֶת פֹּה עַל הַסַּפָּה בַּלַּיְלָה, וְחוֹשֶׁבֶת עָלָיו. כַּמָּה מְעַט שְׁלִיטָה יֵשׁ לָנוּ בַּחַיִּים שֶׁל הָאָדָם הַקָּרוֹב לָנוּ. וְעַכְשָׁיו הוּא כָּל-כָּךְ רָחוֹק. אֵן נִיגְּבָה אֶת עֵינֶיהָ בְּכַף יָדָהּ, וְהִיא עָטְפָה אֶת כְּתֵפָהּ בְּחִיבּוּק, וְהִרְגִּישָׁה אֵיךְ גֵּוָוהּ שֶׁל אֵן נִרְעַד פִּתְאוֹם. הִיא לִיטְּפָה אֶת רֹאשָׁהּ שֶׁל אֵן לְאַט, בְּנַחַת. וְאָז הִסְתַּחְרֵר בָּהּ הַיַּיִן וְנוֹרָא הִצְחִיק אוֹתָהּ אֵיךְ שְׁתֵּיהֶן מִתְבַּכְיְינוֹת בְּיַחַד אוֹ אוּלַי הֵצִיפָה אוֹתָהּ שִׂמְחָה פְּרוּעָה עַל כָּךְ שֶׁהֵן יוֹשְׁבוֹת כָּכָה, כְּמוֹ חֲבָרוֹת עַל הַסַּפָּה הָרַכָּה הַזֹּאת וְצַמְּרוֹת הָאֳורָנִים וְהֶחָרוּב מְצִיצִים מַעֲבָר לַמִּרְפֶּסֶת וָורוֹנִיק סַנְסוֹן שָׂרָה בְּשֶׁקֶט בָּרֶקַע. הִיא לֹא יָכְלָה לְהִתְאַפֵּק. הֲמוֹנֵי גּוֹלוֹת דִּגְדְּגוּ בַּגָּרוֹן. הִיא צִחְקְקָה קְצָת, וְעוֹד קְצָת. וְאָז, בְּבַת-אַחַת פָּרְצוּ כָּל הַגּוֹלוֹת הַחוּצָה. הִיא לֹא יָכְלָה לְדַבֵּר מֵרוֹב צְחוֹק. אֵן הֵרִימָה רֹאשׁ, מוּפְתַּעַת, אֲבָל נִדְבְּקָה בִּצְחוֹק שֶׁלָּהּ, וּכְבָר הִתְפַּתְּלוּ שְׁתֵּיהֶן עַל הַסַּפָּה, לֹא מַצְלִיחוֹת לְהֵירָגַע. לְרֶגַע חָדְלוּ, הִבִּיטוּ זוֹ בָּזוֹ בְּמַבָּט חֲמוּר סֵבֶר, וָשׁוּב, פֶּרֶרְצַצ... הַבֶּטֶן... כְּבָר... כּוֹאֶבֶת... לִי, נֶאֶנְחָה אֵן. הִיא שָׁלְחָה יָד חֲצוּפָה וְהִנִּיחָה אוֹתָהּ עַל הַבֶּטֶן הָרַכָּה שֶׁל אֵן. לְרֶגַע הִשְׁתַּתְּקוּ וְהִבִּיטוּ זוֹ בָּזוֹ. כַּף הַיָּד הָיְתָה עֲדַיִין מוּנַּחַת עַל קִימּוּר הַבֶּטֶן הַחַמִּים. אֵן הִתְרוֹמְמָה פִּתְאוֹם. אַתְּ שִׁיכּוֹרָה לְגַמְרֵי, יַלְדָּה. לְכִי הַבַּיְתָה עַכְשָׁיו. הִיא הָיְתָה רְצִינִית לְגַמְרֵי, כְּאִילּוּ חָזְרָה לִהְיוֹת מְבוּגֶּרֶת אַחֲרֵי הֲצָצָה פִּתְאוֹמִית בַּיַּלְדָּה שֶׁהָיְתָה פַּעַם. לְרֶגַע הִבִּיטָה בָּאָן כְּמִתְעוֹרֶרֶת מָשִׁינָה. פָּנֶיהָ הָיוּ מוּכְתָּמִים וְהַלֵּב עֲדַיִין לֹא נִרְגַּע. אֵן חִייְּכָה מִן חֲצִי חִיּוּךְ נָבוֹךְ. לְכִי, חֲמוּדָה.
הִיא חָלְפָה עַל פָּנֶיהָ, רַגְלֶיהָ עֲדַיִין לֹא יַצִּיבוֹת. תּוֹדָה עַל הָאֲרוּחָה–
הַקַּיִץ כִּמְעַט נִגְמַר, וְהִיא סִייְּמָה אֶת "כַּמַּעֲיָין הַמִּתְגַּבֵּר", וְאֶת "מֶרֶד הַנְּפִילִים" וְאֶת "גִּיל הַתְּבוּנָה". הִיא פָּגְשָׁה אֶת אָבִיהָ במילק-בַּר בַּהֲדַר, וְהוּא קָנָה לָהּ מִיֶּלֶק-שַׁיֶּיק וָנִיל וְעוּגַת שׁוֹקוֹלָד וְאָמַר שֶׁהוּא בָּא הַבַּיְתָה, כִּי הַכּוֹל נִגְמַר, וְלַמְרוֹת שֶׁהִיא בֶּאֱמֶת בּוֹגֶרֶת וְעַצְמָאִית הִיא צְרִיכָה קְצָת הַשְׁגָּחָה. מָה נִגְמַר? הִיא שָׁאֲלָה, וְהוּא הֵנִיד בְּרֹאשׁוֹ וְהֵאִיץ בָּהּ לְסַיֵּים אֶת הַמִּילְק-שֵׁיְיק. (רַק לְאַחַר שָׁנִים תִּקְרָא בְּיוֹמָנָיו וְתָבִין.) אָחִיהָ חָזַר מִן הַקִּיבּוּץ שָׂמֵחַ וְשָׁזוּף. הוּא לֹא דִּיבֵּר הַרְבֵּה אֲבָל הִיא הֵבִינָה שֶׁהָיְתָה שָׁם אֵיזוֹ מִתְנַדֶּבֶת סְקַנְדִּינָבִית שֶׁעָזְרָה לוֹ לְאַבֵּד אֶת בְּתוּלָיו, וְהִיא צָחֲקָה עַל הַבִּיטּוּי הַזֶּה, לְאַבֵּד בְּתוּלִים, כְּאִילּוּ זֶה מַשֶּׁהוּ שֶׁמְּחַפְּשִׂים אוֹתוֹ אַחֵר-כָּךְ כָּל הַחַיִּים. הִיא יָשְׁבָה בַּמִּרְפֶּסֶת, מוּל הָאֳורָנִים וְהָהָר, וַעֲדַיִין יָרְדָה לַיָּם, אֲבָל בַּעֲרָבִים סְתָם בָּהֲתָה, וּפַעַם אֲפִילּוּ עָלְתָה עַד לַקּוֹמָה הַשְּׁלִישִׁית וְעָמְדָה מוּל הַדֶּלֶת אֲבָל יָרְדָה חֲזָרָה. אֵן גָּרָה שָׁם עֲדַיִין, אֲבָל מֵאָז הָעֶרֶב הַהוּא לֹא קָרְאָה לָהּ לִשְׁמוֹר עַל הַתִּינוֹק יוֹתֵר, וְגַם לֹא כְּדֵי לַעֲזוֹר לָהּ לִקְרוֹא בְּעִבְרִית. הִיא פָּגְשָׁה אוֹתָהּ יוֹם אֶחָד בַּכְּנִיסָה לְבֵית, מַסִּיעָה אֶת הָעֲגָלָה עִם הַתִּינוֹק, שֶׁהָיָה עָגוֹל פָּנִים, בְּהִיר עֵינַיִים וְשֶׁקֶט, בִּכְלָל לֹא דּוֹמֶה לְאִמָּא שֶׁלּוֹ. וּפַעַם רָאֲתָה אֶת אֵן הוֹלֶכֶת בַּמֶּרְכָּז, אַנְגֵּזָ'ה עִם גֶּבֶר גָּבוֹהַּ וּמְזוּקָּן. הִיא תָּהֲתָה אִם הָאִישׁ הַזֶּה הוּא בַּעֲלָהּ, חוֹקֵר הַמּוֹחַ שֶׁאִיבֵּד אֶת הַלֵּב. אֵן אָמְרָה לָהּ שָׁלוֹם קָטָן, וְכִמְעַט נֶעֶצְרָה, אֲבָל מִיָּד הִשְׁפִּילָה רֹאשׁ וַהֲלָכָה.
וּבוֹקֶר אֶחָד, כְּשֶׁיָּצְאָה בְּדַרְכָּהּ לַיָּם רָאֲתָה מַשָּׂאִית גְּדוֹלָה חוֹנָה עַל סַף הַמִּדְרָכָה, מוּל הַבַּיִת. סַבָּלִים הֶעֱמִיסוּ אַרְגְּזֵי עֵץ מְלֵאִים, וּשְׁנַיִים אָחֲזוּ בַּסַּפָּה הָרַכָּה בְּצֶבַע יַיִן וְהִנִּיחוּ אוֹתָהּ עַל הַכְּבִישׁ. אֵן וְהַמְּזוּקָּן שֶׁלָּהּ יָרְדוּ בְּמַדְרֵגוֹת עֲמוּסֵי שַׂקִּיּוֹת. הִיא הִבִּיטָה לְרֶגַע אֲחוֹרַנִּית. הָיָה נִדְמֶה לָהּ שֶׁגַּם אֵן מַבִּיטָה בָּהּ מֵעַל לְשַׂקִּיּוֹת הַנַּיְילוֹן. הַשֶּׁמֶשׁ סִנְוְורָה פִּתְאוֹם אֶת עֵינֶיהָ, וְהִיא עַצְמָהּ אוֹתָן לְרֶגַע. בְּתוֹךְ הָעַפְעַפַּיִים רָאֲתָה רַק כָּתוֹם.
אַחַר-כָּךְ גַּם אִמָּהּ חָזְרָה הַבַּיְתָה, שְׁקֵטָה, רַכָּה וְרוֹעֶדֶת, וְהִגִּיעַ סְתָיו.




https://www.shortstoryproject.com/he/story/%d7%a7%d7%99%d7%a5/
#חיפה#כתיבהנשית#מלנכוליה