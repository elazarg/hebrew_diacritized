נוֹתַר רַק לֶחֶם לִקְנוֹת לַאֲרוּחַת הָעֶרֶב. שְׁתַּיִים בַּצָּהֳרַיִם. אוֹגוּסְט. וְהַהִתְעַקְּשׁוּת לְהַרְחִיק עַד לַחֲנוּת הַלֶּחֶם. הַהִתְפָּרְטוּת הִיא מִסִּימַן הָעוֹשֶׁר – וְהַתִּירְבּוּת; מָה שֶׁיִּתָּכֵן לוֹ לְהָכִיל רִיבּוּי. שַׂמְתִּי פַּעֲמִי לִסְכוֹלַסְטִיקָה הַמְּנַחֶמֶת שֶׁל הַלֶּחֶם, בְּרֵירוֹת דָּגָן, מִינֵי מַאֲפִים – וְהַבְּחִירָה שֶׁנֶּעֶשְׂתָה לִפְנִים, בֶּעָבָר, בְּבֵית – הַהִתְרַגְּשׁוּת לִמְצוֹא צוּרָה שֶׁל רָצוֹן. לַמְרוֹת הַחוֹם הַגָּדוֹל זֶה מָה שֶׁיְּאוֹשֵׁשׁ אוֹתִי, טֶקֶס בַּעֲלַת הַבַּיִת בְּטֶרֶם יַגִּיעוּ הָאוֹרְחִים. הַאֲרָכַת הַמַּשָּׂא וּמַתָּן וְהַנְּתִינָה שֶׁקָּדְמָה לָהּ אַסְטְרָטֶגְיָה. אִם אֶתֵּן כִּרְצוֹנִי אוֹכֶל לָנוּחַ תּוֹךְ כְּדֵי הַנְּתִינָה. נֶעֱמַדְתִּי בְּתוֹר. זוּג קְשִׁישִׁים: כָּמוֹנִי גַּם הֵם יוֹדְעִים מֵרֹאשׁ מָה רוֹצִים, אַךְ מִשּׁוּם מָה עַלִּיזוּת רַמָּאוּת-הַבְּחִירָה הִתְנַדְּפָה מֵהֶם; הַהַצְבָּעָה הִיא כְּבָר סִימָן לְהַחְמָצוֹת. לַעֲקִירָה מֵהַחַיִּים. לְאַחַר שֶׁשָּׁאֲלוּ מֵהֶם הַלְּחָמִים הַחֲצוּיִים שֶׁנּוֹתְרוּ וְנָגְסוּ בַּפְּרוּסוֹת לַטְּעִימָה, הֶחֱלִיטוּ, בְּהִתְלַחֲשׁוּת לִבְחוֹר שׁוּב אֶת לֶחֶם הַחַמָּנִיּוֹת. הוּא הֲכִי טָעִים אָמְרוּ לַמּוֹכֶרֶת, גַּם שֶׁקְּצָת יָקָר. הָאִישָּׁה לִפְנֵי בְּאָדוֹם וּמִשְׁקְפֵי קֶרֶן גְּדוֹלִים בְּמִסְגֶּרֶת שְׁחוֹרָה הִסְתַּתְּרָה מֵאֲחוֹרֵי אִישָּׁה אַחֶרֶת רְחָבָה וּמְלֵאַת סָלִים שֶׁתּוֹרָה עָמַד לְהַגִּיעַ. הָאִישָּׁה בְּאָדוֹם מִישְּׁשָׁה לְלֹא הֶפְסֵק תַּבְנִיּוֹת מַאֲפִים שֶׁלִּימִינֵנוּ. מֵאֵלּוּ שֶׁלּוֹקְחִים לְבַד. אַחַת מֵהֶן הִיא הַכְּנִיסָה לְשַׂקִּית פְּלַסְטִיק. מִזָּוִוית
הָעַיִן רָאִיתִי לֹא רָאִיתִי אֶת תְּנוּעַת הַגְּנֵיבָה וְכֹה נִדְהַמְתִּי לִרְאוֹת גַּנֶּבֶת שֶׁגּוֹנֶבֶת שֶׁמִּיָּד נִכְרָה בִּפְנֵי הִתְעַנְיְינוּת גְּדוֹלָה מִדַּי שֶׁהָרְסָה לָהּ אֶת כָּל הַחֲשָׁאִיּוֹת. מִבְּלִי לְהַבִּיט בִּי הִיא שִׂיחֲקָה בְּתַבְנִית הָעוּגִיּוֹת, קִרְקְשָׁה אוֹתָהּ קְצָת, כְּמוֹ מַסְתִּירָה עַל יְדֵי רַעַשׁ עָדִין אֶת הַחֲשָׁאִי, אִם תְּגַלֶּה טֶפַח יִכָּנֵס הַסָּפֵק. אַךְ הוּא לֹא נִכְנַס בִּי. הִיא נָסוֹגָה אֲחוֹרַנִּית אֶל הַדֶּלֶת, מַעֲנִיקָה לִי אֶת תּוֹרָה. אֲנִי מַכִּירָה אוֹתְךָ אָמַרְתִּי לָהּ בְּלִבִּי. אָז תִּשְׁתְּקִי אָמְרוּ לִי פָּנֶיהָ. נִרְאֶה – לֹא יוֹדַעַת הֵשַׁבְתִּי. אֲנִי אֶהֱרוֹג אוֹתְךָ. לֹא תַּצְלִיחִי – אֲנַחְנוּ מוּקָּפוֹת אֲנָשִׁים. הָרִיבּוּי יָגֵן עָלַי. נִדְמֶה לָךְ לֶעָגָה – הָרִיבּוּי מְטַלְטֵל אוֹתְךָ בָּרוּחַ עַד שֶׁאַתְּ נִרְקֶבֶת בִּתְנוּעָה. פַּעַם בַּיּוֹם מַגִּיעַ לִי מַשֶּׁהוּ שֶׁאַף אֶחָד לֹא יוֹדֵעַ עָלָיו. הַיּוֹם אֵלּוּ עוּגִיּוֹת שֶׁל שׂוּמְשׂוּם. וּמָה עִם הַמּוּכֶּרֶת הַצְּעִירָה וּסְפִירוֹת מְלַאי וְהַאֲשָׁמוֹת שֶׁל בּוֹסִים – מִי יְשַׁלֵּם עַל הָרְצוֹנוֹת שֶׁלְּךָ. אֱלוֹהִים
יְשַׁלֵּם. הָא – אֱלוֹהִים הִתְנַשַּׁפְתִּי. זֶה הַיָּחִיד שֶׁאֵינוֹ מַפְתִּיעַ אֶת עַצְמוֹ
וְלָכֵן לָנוּ כְּבָר אֵין מִפְלָט בְּעַצְמֵנוּ מִן הַהוֹלֵם הַמַּפְתִּיעַ הַיּוֹמְיוֹמִי שֶׁל הָאוֹבְדָן. הִיא נָעֲצָה לִי עֵינַיִים בַּגַּב. אֲנִי נִכְנַסְתִּי לָתוּר שֶׁלָּהּ וְהִיא נָסוֹגָה לְרֵאשִׁיתוֹ – אֲנָשִׁים נוֹסָפִים הִצְטוֹפְפוּ פְּנִימָה. רָאִיתִי אוֹתָהּ פּוֹסַעַת לַמַּדָּפִים מוֹצִיאָה אֶת הַתַּבְנִית מֵהַסַּל וּמְנִיחָה אוֹתָהּ חֲזָרָה בִּקְבוּצוֹת הָעוּגִיּוֹת. הִרְגַּשְׁתִּי קְצָת מְאוּכְזֶבֶת. בְּכָל זֹאת מִי אֲנִי שֶׁאֵדַע מָה נָחוּץ לָהּ וְהָאִם אֶפְשָׁר לִשְׁמוֹר אֶת הַגְּלִישָׁה שֶׁל הַחוֹמֶר מֵעֵבֶר לְעַצְמוֹ – הָאוֹבְּסֶסְיָה שֶׁלָּהּ דָּבְקָה בִּי, כְּבָר הָיִיתִי כִּמְעַט שְׁתוּיָה מֵאֵיזֶה חוֹמֶר כֵּהֶה, בִּלְתִּי נִרְאֶה, שֶׁחִיבֵּר בֵּינֵינוּ כְּמוֹ אַהֲבָה. לֹא, לֹא כְּמוֹ אַהֲבָה – הָיִינוּ הַחִידָה זוֹ שֶׁל זוֹ, וּבִקַּשְׁנוּ מוֹצֵא לְתִמָּהוֹן – אֵיךְ, אֵיךְ יִתָּכֵן לְזַהוֹת אֶת הֶחָתוּם
בְּתוֹךְ טִבְעוֹ, וְהַצּוֹפֶן, אֲנַחְנוּ הֲרֵי כְּבָר יוֹדְעוֹת, הָרוּס לְגַמְרֵי. הֵעַפְתִּי בָּהּ מַבָּט הִיא שׁוּב הִכְנִיסָה אֶת הָעוּגִיּוֹת לַתִּיק וָשׁוּב מַבָּטֵנוּ הִצְטַלְּבוּ מֵהַגַּב. הָיִיתִי קוֹרְבָּן שֶׁל פֶּשַׁע. רָצִיתִי לוֹמַר יָפֶה לַמּוֹכֶרֶת, הָאִישָּׁה הַזּוֹ הִיא גַּנֶּבֶת, בְּבַקָּשָׁה. אַךְ הַלַּיְלָה שֶׁלִּי כְּבָר הָיָה מוּנָּח בְּצָהֳרֵי הַיּוֹם, וְהַחֲטָאִים שֶׁלִּי הָיוּ גְּלוּיִים בְּפָנֶיהָ – בָּרוּר רַק חוֹטְאִים מְזַהִים חוֹטְאִים. כָּל תְּנוּעוֹת הַגְּנֵיבָה יְדוּעוֹת לִי וְהַסָּחוֹת הַדַּעַת וְהַקּוֹלוֹת הַקְּטַנִּים שֶׁל הַתְּמִימוּת. אֲבָל הִיא הִבְהִילָה אוֹתִי. הַסִּיכּוּנִים שֶׁאַתְּ לוֹקַחַת. הָעוֹנִי שֶׁבֶּאֱמֶת. וְהַבֶּהָלָה, הַבֶּהָלָה הָאֲיוּמָּה שֶׁלְּעוֹלָם לֹא נְקַבֵּל בְּמִידַּת הַנְּתִינָה, וְהַבֶּהָלָה
הַזּוֹ בַּתּוֹרָה שׁוֹמֶרֶת עָלֵינוּ מִפְּנֵי הָאַכְזָבָה שֶׁל נְדִיבוּת קְלוּשָׁה מִדַּי מִצִּדֵּנוּ – שְׁתֵּינוּ חוֹלְמוֹת שׁוֹד וּנְקָמָה עָמַדְנוּ בְּתוֹר לְלֶחֶם. הִיא חַיֶּיבֶת עוּגִיּוֹת אֲנִי חַיֶּיבֶת לַעֲזוֹב אֶת הַבַּיִת. הִיא רָצְתָה בְּחִינָּם וּכְבָר הִכְרַחְתִּי אוֹתָהּ לְשַׁלֵּם, בַּחֲרָדָה וּבְרוֹגֶז הַהִתְגַּלּוּת, אֲנִי רוֹצֶה לְלֹא מַאֲמָץ לִבְגּוֹד, בִּנְשִׁיקָה, וּמִשֶּׁלַּמֵּת שׁוּב וָשׁוּב בָּעוֹלָם. קְחִי, קְחִי לְךָ אֶת הָעוּגִיּוֹת הָאֲרוּרוֹת אָמַרְתִּי בְּעוֹדִי מְבַקֶּשֶׁת עוּגַת פֶּרֶג וּשְׁלוֹשָׁה מִינֵי לַחְמָנִיּוֹת – וְתָקַף אוֹתִי אָז הַוֶּורְטִיגוֹ הַשָּׁחוֹר.
אֵין מַעֲקֶה. אֵין בְּרִית. אֵין מִילָּה שֶׁל הַסְכָּמָה. רַק רְאָיָה. וְהִצְטַבְּרוּת הָרְאָיָה. וּבְעוֹדִי מְשַׁלֶּמֶת נִכְנְסָה שׁוּב לָתוּר עִם הָעוּגִיּוֹת הַמּוּצְפָּנוֹת לְהַמְשִׁיךְ בַּמִּשְׂחָק – שְׁמָרֵי מִמֶּנִּי מֶרְחָק אוֹ שֶׁאֶרְצַח אוֹתְךָ, סִימַּנְתִּי לָהּ כְּשֶׁחָצִיתִי אֶת הַסַּף הַחוּצָה. אַל תִּדְאֲגִי הַשִּׁיבָה – שֶׁכְּמוֹתְךָ אֲנִי מְזַהֶה בְּכָל מָקוֹם.







https://www.shortstoryproject.com/he/story/%d7%94%d7%92%d7%a0%d7%91%d7%aa/
#כתיבהנשׁית#מֶתַח