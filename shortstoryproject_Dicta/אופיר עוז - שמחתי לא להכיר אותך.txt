לִפְעָמִים נִכְנָסִים אֵלֵינוּ הַבַּיְתָה אֲנָשִׁים זָרִים, חֲבֵרִים שֶׁלָּכֶם, הוֹרִים בְּעַצְמָם. אֵין לִי בְּעָיָה עִם זֶה, שֶׁיָּבוֹאוּ, זְכוּתְכֶם לְהַזְמִין אוֹתָם אֵלֵינוּ הַבַּיְתָה. אֲבָל אִם הֵם בָּאִים שֶׁיָּבוֹאוּ אֲלֵיכֶם, לָמָּה הֵם בָּאִים אֵלַי? מָה אֲנִי קָשׁוּר? הֵם נִכְנָסִים בַּדֶּלֶת, שָׁלוֹם-שָׁלוֹם, חִיבּוּק-נְשִׁיקָה, חִיבּוּק-נְשִׁיקָה, וּמִיָּד נִטְפָּלִים אֵלַי. הָאִישָּׁה מִתְכּוֹפֶפֶת, דּוֹחֶפֶת אֶת הַפָּנִים הַצְּבוּעוֹת שֶׁלָּהּ מוּל הַפָּנִים שֶׁלִּי, מְחַיֶּיכֶת כְּמוֹ לֵיצָן עִם פֹּה עֲנָק, מְלַטֶּפֶת לִי אֶת הַלֶּחִי, מִתְפַּעֶלֶת: "כַּמָּה גָּדַלְתָּ!" 
גָּדַלְתִּי? מָה פִּתְאוֹם גָּדַלְתִּי? כָּכָה אֲנִי. זֶה הַגּוֹדֶל שֶׁלִּי. חוּץ מִזֶּה מָה אֲנִי אָמוּר לַעֲנוֹת עַל זֶה? לְהִתְפַּעֵל מִמֶּנָּה, כַּמָּה שֶׁהִיא הִזְדַּקְּנָה?
וְאָז הִיא אוֹמֶרֶת: "אֲנִי זוֹכֶרֶת אוֹתְךָ עוֹד שֶׁהָיִיתָ כָּזֶה קָטָן." וּמְסַמֶּנֶת בְּכַפּוֹת הַיָּדַיִים שֶׁלָּהּ גּוֹדֶל שֶׁל טַאבָּלָט.
יוֹפִי שֶׁאַתְּ זוֹכֶרֶת כִּי אֲנִי לֹא זוֹכֵר. לֹא זוֹכֵר אֶת עַצְמִי כְּשֶׁהָיִיתִי "כָּכָה" וְלֹא זוֹכֵר גַּם אוֹתְךָ. בַּחַיִּים שֶׁלִּי לֹא רָאִיתִי אוֹתְךָ. בָּאתָ לַהוֹרִים שֶׁלִּי? לְכִי אֲלֵיהֶם, מָה אַתְּ רוֹצָה מִמֶּנִּי? אֲנִי פֹּה בָּאֶמְצַע, עִם הַטְּרַקְטוֹר שֶׁלִּי, אַתְּ מַפְרִיעָה.
כְּשֶׁהִיא מִתְיָיאֶשֶׁת הִיא קָמָה וְחוֹזֶרֶת אֶל הַהוֹרִים שֶׁלִּי, אֲבָל אָז מַגִּיעַ בַּעֲלָהּ וַאֲנִי צָרִיךְ לְהִתְמוֹדֵד גַּם אִיתּוֹ. מַזָּל שֶׁעִם הַבַּעַל זֶה יוֹתֵר קַל, כִּי מְדוּבָּר בִּיצוּר עִם פוּנְקְצִיָּה אַחַת. הוּא מִתְקָרֵב אֵלַי וְנוֹבֵחַ: "גֶּבֶר! גֶּבֶר! תֵּן כֵּיף גֶּבֶר!"
אָז אֲנִי נוֹתֵן לוֹ כֵּיף חָזָק, כְּבָר יוֹדֵעַ שֶׁהוּא יִתְפּוֹס אֶת הַיָּד שֶׁלּוֹ כְּאִילּוּ הִיא כּוֹאֶבֶת לוֹ נוֹרָא. הֵם לֹא טִיפּוּסִים כָּל כָּךְ חֲכָמִים, הַבְּעָלִים, אֶפְשָׁר לְהִיפָּטֵר מֵהֶם אַחֲרֵי שְׁנֵי כְּיָפִים. לִזְרוֹק לָהֶם בָּנָנָה וְלֹא לִרְאוֹת אוֹתָם יוֹתֵר. 
רַק אַחֲרֵי שֶׁהֵם עוֹזְבִים אוֹתִי וְהוֹלְכִים לָשֶׁבֶת עִם הַהוֹרִים שֶׁלִּי עַל קָפֶה וּפוֹלִיטִיקָה, אֲנִי חוֹזֵר בְּשֶׁקֶט לַכַּף שֶׁל הַטְּרַקְטוֹר שֶׁלִּי, מְנַסֶּה לְיַיצֵּב עָלָיו חֵלֶק אָדוֹם שֶׁל לֵגוֹ.
אֲבָל לֹא תָּמִיד זֶה נִגְמַר כָּל כָּךְ בְּקַלּוּת, יֵשׁ אֶת הַמִּקְרִים הַקָּשִׁים; הַמִּקְרִים שֶׁבָּהֶם הֵם מְבִיאִים אִיתָּם אֶת הַיֶּלֶד שֶׁלָּהֶם. 
אָז הֵם כַּמּוּבָן מַצְמִידִים לִי אוֹתוֹ. לָמָּה הֵם מַצְמִידִים לִי אוֹתוֹ? כִּי אֲנַחְנוּ נֶהֱנִים לְשַׂחֵק בְּיַחַד? לֹא. הֵם מַצְמִידִים לִי אֶת הַיֶּלֶד שֶׁלָּהֶם כְּדֵי שֶׁאֶעֱשֶׂה לוֹ בֶּיְיבִּיסִיטֶר. הוּא לֹא מְעַנְיֵין אוֹתִי – הַיֶּלֶד שֶׁלָּהֶם – בְּדֶרֶךְ כְּלָל הוּא יוֹתֵר קָטָן מִמֶּנִּי, בּוֹהֶה בִּי עִם פַּרְצוּף הַנַּזֶּלֶת שֶׁלּוֹ, וְיָשָׁר אֲנִי מֵבִין שֶׁיִּהְיוּ צָרוֹת, כִּי אֲנִי לֹא מִתְכַּוֵּון לִסְבּוֹל אוֹתוֹ יוֹתֵר מִידַּי.
"תְּשַׂחֲקוּ יַחַד." אִמָּא מְנַסָּה לְהַלְהִיב אוֹתִי.
"תִּרְאֶה, יֵשׁ לוֹ טְרַקְטוֹר!" אוֹמֵר הָאַבָּא שֶׁל הַיֶּלֶד.
לֹא מְעַנְיֵין אוֹתָם אִם אֲנַחְנוּ רוֹצִים לְשַׂחֵק יַחַד אוֹ לֹא. בִּשְׁבִיל הַמְּבוּגָּרִים, אִם אֲנַחְנוּ בְּעֵרֶךְ בְּאוֹתוֹ גִּיל, פְּלוּס מִינוּס שְׁנָתַיִים, זֶה אוֹמֵר שֶׁאֲנַחְנוּ כְּבָר חֲבֵרִים.
בְּחַיֵּי, הָיִיתִי רוֹצֶה לְהַחֲזִיר לָהֶם; לְהַצְמִיד לָהֶם מִישֶׁהוּ, מִישֶׁהוּ בַּגִּיל שֶׁלָּהֶם, שֶׁהֵם לֹא מַכִּירִים, נַגִּיד אֶת אַב הַבַּיִת אֶצְלֵנוּ בַּגַּנִּים. גַּם הוּא אַבָּא, הוּא הָאַבָּא שֶׁל הַגַּן. הָיִיתִי מֵבִיא אוֹתוֹ אֵלֵינוּ הַבַּיְתָה וְאוֹמֵר: "תַּכִּירוּ, זֶה אַב הַבַּיִת, מֵעַכְשָׁיו אַתֶּם חֲבֵרִים. תִּרְאוּ, יֵשׁ לוֹ צְרוֹר עִם הָמוֹן מַפְתְּחוֹת! תְּשַׂחֲקוּ יַחַד!" כָּכָה הָיִיתִי אוֹמֵר לָהֶם.  
אֲבָל הָעוֹלָם לֹא עוֹבֵד כָּכָה, בָּעוֹלָם שֶׁלָּנוּ הַמְּבוּגָּרִים מְשַׁגְּעִים אֶת הַיְּלָדִים, לֹא לְהֵיפֶךְ. 
כְּשֶׁהֵם רוֹאִים שֶׁזֶּה לֹא יָבוֹא לָהֶם בְּקַלּוּת אִמָּא מַחֲרִיפָה אֶת הַמַּאֲמַצִּים: "זֶה לֹא יָפֶה!" כָּכָה הִיא גּוֹעֶרֶת בִּי, "תַּחֲלוֹק אִיתּוֹ, תְּשַׂחֲקוּ יַחַד בִּטְרַקְטוֹר."
הִיא לֹא מְבִינָה שֶׁאֶת הַטְּרַקְטוֹר אִי אֶפְשָׁר לַחֲלוֹק. זֶה לֹא עוֹבֵד כָּכָה. זֶה כְּמוֹ שֶׁאֲנִי אַגִּיד לָהֶם לַחֲלוֹק מַשֶּׁהוּ עִם אַב הַבַּיִת, נַגִּיד אֶת תִּיק הַהַשְׁקָעוֹת הַזֶּה שֶׁהֵם כָּל הַזְּמַן מְדַבְּרִים עָלָיו. יֵשׁ לִי הַרְגָּשָׁה שֶׁהֵם לֹא יַסְכִּימוּ.
כְּשֶׁלֹּא הוֹלֵךְ לָהֶם הֵם מִתְעַלְּמִים מֵאִיתָּנוּ וּמְקַוִּוים שֶׁיִּהְיֶה בְּסֵדֶר, מִתְיַישְּׁבִים עַל הַכִּיסְאוֹת הַגְּבוֹהִים שֶׁלָּהֶם לְיַד הַשּׁוּלְחָן הַגָּבוֹהַּ שֶׁלָּהֶם וְשׁוֹתִים קָפֶה.
הַיֶּלֶד שֶׁלָּהֶם מִסְתַּכֵּל עָלַי. אֲנִי עוֹשֶׂה לוֹ פַּרְצוּף שֶׁל "שָׂמַחְתִּי לֹא לְהַכִּיר אוֹתְךָ", מִסְתּוֹבֵב מִמֶּנּוּ וּמוֹסִיף עוֹד חֵלֶק יָרוֹק שֶׁל לֵגוֹ עַל הַכַּף. וְאָז הַיֶּלֶד-נַזֶּלֶת הַזֶּה מַתְחִיל לִבְכּוֹת. הוּא מַתְחִיל לִבְכּוֹת וְהַהוֹרִים שֶׁלּוֹ מְאוֹד מְאוּכְזָבִים. לָמָּה הֵם מְאוּכְזָבִים? כִּי הַיֶּלֶד שֶׁלָּהֶם בּוֹכֶה? מָה פִּתְאוֹם? הֵם מְאוּכְזָבִים כִּי הֵם צְרִיכִים לָקוּם עַכְשָׁיו וּלְטַפֵּל בּוֹ! הֵם צְרִיכִים לָקוּם וּלְטַפֵּל בּוֹ כִּי אֲנִי לֹא מוּכָן לַעֲשׂוֹת אֶת זֶה בִּמְקוֹמָם.
הֵם מַגִּיעִים וּמְנַסִּים לְהַרְגִּיעַ אוֹתוֹ. אֲנִי מְנַסֶּה לְהִתְרַכֵּז בִּטְרַקְטוֹר אֲבָל הַכַּף שֶׁלּוֹ נִשְׁמֶטֶת מַטָּה וּשְׁנֵי הַחֲלָקִים שֶׁל הַלֵּגוֹ נוֹפְלִים עַל הָרִצְפָּה. עַכְשָׁיו גַּם אֲנִי מַתְחִיל לִצְרוֹחַ מְעַצְּבִים. הַיֶּלֶד שׁוֹמֵעַ אוֹתִי וְצוֹרֵחַ עוֹד יוֹתֵר חָזָק. אִמָּא בָּאָה, מְחַבֶּקֶת אוֹתִי, אֲבָל אֲנִי לֹא מַסְכִּים לְהֵירָגַע, שֶׁתֵּדַע שֶׁזֶּה לֹא סְתָם בְּכִי, שֶׁהֵם הָרְסוּ לִי אֶת כָּל אַחֵר הַצָּהֳרַיִים עִם הַחֲבֵרִים שֶׁלָּהֶם וְעִם יֶלֶד-נַזֶּלֶת.
וְאָז מַגִּיעַ הַפִּתְרוֹן הָאוּלְטִימָטִיבִי: טֵלֵוִויזְיָה. כְּשֶׁלְּהוֹרִים אֵין כּוֹחַ לְהִתְמוֹדֵד אִיתָּנוּ הֵם בּוֹרְחִים לַטֵּלֵוִויזְיָה. אִמָּא מְרִימָה אוֹתִי וּמוֹשִׁיבָה עַל הַסַּפָּה. אַבָּא לוֹחֵץ עַל הַכַּפְתּוֹר בַּשֶּׁלֶט. הַדְּמָעוֹת שֶׁלִּי מִתְיַיבְּשׁוֹת בְּרֶגַע. טֵלֵוִויזְיָה אֵין לִי בְּעָיָה לַחֲלוֹק עִם גּוּשׁ-נַזֶּלֶת. אֲנַחְנוּ יוֹשְׁבִים זֶה לְצַד זֶה, בּוֹהִים בְּאַבָּא מוֹצֵא לָנוּ תּוֹכְנִית, לֹא מְשַׁנֶּה אֵיזוֹ, אֲנַחְנוּ לֹא בַּרְרָנִים. טֵלֵוִויזְיָה זֶה יוֹתֵר טוֹב מִטְּרַקְטוֹר, טֵלֵוִויזְיָה זֶה שְׁלוֹם בַּיִת.
אֲבָל מַהֵר מְאוֹד כָּל הַטּוֹב הַזֶּה נִגְמָר, הֵם קָמִים וְנִיגָּשִׁים אֵלֵינוּ, בָּאִים לְהָצִיק.
"מָה זֶה? כַּמָּה זְמַן אַתֶּם רוֹאִים טֵלֵוִויזְיָה? שָׁעָה זֶה כְּבָר יוֹתֵר מִדַּי!" 
כְּאִילּוּ שֶׁזֶּה הָיָה רַעְיוֹן שֶׁלָּנוּ.
וְאָז אַבָּא מְכַבֶּה לָנוּ אֶת הַטֵּלֵוִויזְיָה, וַאֲנַחְנוּ מוֹחִים, לַמְרוֹת שֶׁגַּם לָנוּ קְצָת נִמְאַס. הַמְּבוּגָּרִים עוֹשִׂים קוֹלוֹת שֶׁל פְּרֵידָה. וָשׁוּב חִיבּוּק-נְשִׁיקָה, חִיבּוּק-נְשִׁיקָה, שָׁלוֹם וּלְהִתְרָאוֹת, וּנְדַבֵּר, וְנִתְקַשְׁקֵשׁ, וְנִקְבַּע, וְנִיפָּגֵשׁ, וְתָבוֹאוּ יוֹם אֶחָד, וְתָבוֹאוּ אִתָּם, וּנְטַיֵּיל בְּשַׁבָּת, וְנִיסַּע בְּחַג. כָּל זֶה. וְאָז אֶפְשָׁר לְנַצֵּל אֶת הַהִזְדַּמְּנוּת וּלְבַקֵּשׁ שׁוֹקוֹלָד. וְאִמָּא נוֹתֶנֶת לִי, תָּמִיד הִיא נוֹתֶנֶת לִי כְּשֶׁיֵּשׁ אוֹרְחִים, גַּם לַגּוּשׁ-נַזֶּלֶת הִיא נוֹתֶנֶת, אֲבָל לֹא אִכְפַּת לִי, הָעִיקָּר שֶׁלִּי יֵשׁ. אֲנִי טוֹרֵף אֶת הַשּׁוֹקוֹלָד מַהֵר-מַהֵר, חוֹטֵף זֵץ לַמּוֹחַ, וְזֶה שָׁוֶוה לִי אֶת כָּל הַבִּיקּוּר. עַכְשָׁיו אֲנִי מְאוּשָּׁר.
 
תּוֹדָה לְדָנִיאֵל לַבַּנְטוּ
 



https://www.shortstoryproject.com/he/story/%d7%a9%d7%9e%d7%97%d7%aa%d7%99-%d7%9c%d7%90-%d7%9c%d7%94%d7%9b%d7%99%d7%a8-%d7%90%d7%95%d7%aa%d7%9a/
#הוּמוֹרִיסְטִי#יַלְדוּת#יִשְׂרְאֵלִי#עַכְשָׁוִוי#תְּלוּנָה