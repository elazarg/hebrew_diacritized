פָּקַחְתִּי אֶת עֵינַיי לְעוֹלָם בָּעִיר שֶׁאֵין בָּהּ חַיִּים לַיְּלָדוֹת. פָּקַחְתִּי אֶת עֵינַיי אֶל שְׂדֵה קְרָב. אִישׁ לֹא אָמַר לִי מִי הַחַיָּילִים וּמָה זֶה כִּיבּוּשׁ.
גָּדַלְתִּי עִם הַמַּחֲשָׁבָה שֶׁהַלֹּא-נוֹרְמָלִי הוּא הַטִּבְעִי וְשֶׁהָאֲנָשִׁים שֶׁמַּפְחִידִים אוֹתָנוּ תָּמִיד בְּכָל מָקוֹם שֶׁהֵם נִמְצָאִים בּוֹ אֵינָם מִשֶּׁלָּנוּ.
כְּשֶׁפָּקַחְתִּי אֶת עֵינַיי לְעוֹלָם חָשַׁבְתִּי שֶׁהַנְּעָרִים וְהַצְּעִירִים שֶׁנִּמְלָטִים מֵהַחַיָּילִים מְשַׂחֲקִים בַּמִּשְׂחָקִים הַחֲבִיבִים עֲלֵיהֶם, מַחְבּוֹאִים אוֹ תּוֹפֶסֶת.  
טָעִיתִי.
בִּרְבוֹת הַיָּמִים וְהַשְּׁבוּעוֹת וְהֶחוֹדָשִׁים, וְאוּלַי הַשָּׁנִים, הֵבַנְתִּי שֶׁהַגְּבָרִים הַחֲמוּשִׁים הָאֵלֶּה הֵם הָאוֹיֵב, הַכִּיבּוּשׁ, וְאֵין לָהֶם אֶלָּא מַטָּרָה אַחַת: לַהֲרוֹג.
הַפַּעַם הָרִאשׁוֹנָה שֶׁבָּהּ הָיִיתִי קָרוֹב אֲלֵיהֶם מְאוֹד הָיְיתָה כְּשֶׁהָלַכְתִּי עִם אִמִּי בָּרְחוֹב הָרָאשִׁי בְּדַרְכֵּנוּ אֶל הַשּׁוּק. הָיִיתִי אָז בֶּן שָׁלוֹשׁ.
כְּלֵי הָרֶכֶב בָּאוּ מֵרָחוֹק וְהָאֲנָשִׁים הִתְחִילוּ לָרוּץ.
פִּתְאוֹם מָשְׁכָה אוֹתִי אִמִּי אֵלֶיהָ, הֵרִימָה אוֹתִי וְאִימְּצָה אוֹתִי אֵלֶיהָ בְּכוֹחַ וְעָמְדָה וְצָפְתָה בִּשְׁלוֹשֶׁת הַגִּ'יפִּים הַצְּבָאִיִּים הָעוֹבְרִים עַל פָּנֵינוּ.
חָבוּק בֵּין זְרוֹעוֹתֶיהָ חַשְׁתִּי אֶת פְּעִימוֹת לִבָּהּ. כְּשֶׁהוֹרִידָה אוֹתִי, הִרְגַּשְׁתִּי זֶרֶם שֶׁל רְגִיעָה שׁוֹטֵף אֶת יָדַיי וְרַגְלַיי, וּבְעִקְבוֹתָיו – בִּלְבּוּל עָצוּם.
בְּאוֹתוֹ רֶגַע תָּפַסְתִּי שֶׁמַּשֶּׁהוּ כָּאן לֹא בְּסֵדֶר. אַחֵר כָּךְ לֹא לָקְחָה אוֹתִי עוֹד אִמִּי אֶל הַשּׁוּק אַף פַּעַם.
הַמִּשְׂחָק הָרִאשׁוֹן שֶׁשִּׁיחַקְתִּי בּוֹ עִם בְּנֵי גִּילִי בַּשְּׁכוּנָה נִקְרָא "יְהוּדִים וְעַרְבִים". בַּפְּעָמִים הָרִאשׁוֹנוֹת לֹא הִתְנַגַּדְתִּי לְרַעְיוֹן לִהְיוֹת יְהוּדִי, כְּלוֹמַר, "אֶל-גִּ'יֵּשׁ", הַצָּבָא (זוֹ הָיְיתָה מַשְׁמָעוּת הַמִּילָּה בְּמִשְׂחָק).  
יוֹם אֶחָד, הָיִיתִי אָז בֶּן אַרְבַּע, הִתְאַסַּפְנוּ לְשַׂחֵק אֶת הַמִּשְׂחָק הַזֶּה. הָיִיתִי הֲכִי קָטָן בַּחֲבוּרָה וְהֵם הֶחֱלִיטוּ שֶׁאֲנִי אֶהְיֶה "אַל-גַּ'יֵּשׁ".
"לֹא! לֹא!" אָמַרְתִּי לָהֶם. "אֲנִי רוֹצֶה לִהְיוֹת עַרְבִי."
"לֹא, אֲנַחְנוּ הָעַרְבִים, אַתָּה הַיְּהוּדִי, וְאַתָּה אִיתָּם," הוֹרָה אֶחָד הַיְּלָדִים הַגְּדוֹלִים אֶל הַקְּבוּצָה שֶׁשִּׁיחֲקָה אֶת הַיְּהוּדִים.
לֹא הָיִיתִי מְרוּצָּה מִזֶּה וְעָנִיתִי:
"אֲנִי לֹא רוֹצֶה לִהְיוֹת הָאִישׁ הָרַע. לֹא אֶהְיֶה חַיָּיל."
כָּעַסְתִּי, וּפָרַשְׁתִּי מֵהֶם וְהִתְרַחַקְתִּי. הִתְיַישַּׁבְתִּי עַל אֶחָד הַבְּלוֹקִים מִבֵּטוֹן שֶׁעַל יַד הַגָּדֵר שֶׁל הַשְּׁכֵנִים שֶׁלָּנוּ, וְצָפִיתִי בְּמִשְׂחָקָם. הָעַרְבִים יִידּוּ אֲבָנִים וְהַיְּלָדִים שֶׁשִּׁיחֲקוּ אֶת תַּפְקִיד הַחַיָּילִים חֵיקוֹ יְרִיּוֹת בְּקוֹלוֹת שֶׁפָּלְטוּ מֵבִין הַשְּׂפָתַיִים.
כְּשֶׁהָיָה הַמִּשְׂחָק הַזֶּה מִסְתַּיֵּים עָשִׂינוּ לָנוּ מִנְהָג לְהָקִים מַחְסוֹם מִסְּלָעִים וַעֲנָפִים שֶׁל עֵצִים וְהַמְּכוֹנִיּוֹת נֶאֶלְצוּ לְהָאֵט בַּזְּמַן שֶׁאֲנַחְנוּ אַחֲזֵנוּ בְּיָדֵינוּ מַקְלוֹת שֶׁשִּׁימְּשׁוּ לָנוּ רוֹבִים.
 הַתְּגוּבוֹת שֶׁל הַנּוֹסְעִים לֹא הָיוּ אֲחִידוֹת. הָיוּ מִי שֶׁשִּׁיבְּחוּ אוֹתָנוּ וְקָרְאוּ לָנוּ "גִּיבּוֹרִים" וַאֲפִילּוּ הִתְבַּדְּחוּ וְהֶרְאוּ לָנוּ אֶת תְּעוּדוֹת הַזֶּהוּת שֶׁלָּהֶם. וְלִפְעָמִים הָיוּ חֲמוּמֵי מוֹחַ שֶׁקִּילְּלוּ אוֹתָנוּ מֵרָחוֹק וְהוֹדִיעוּ לָנוּ בָּזֶה שֶׁהַמִּשְׂחָק הִסְתַּיֵּים.
כָּל תְּנוּעָה, כָּל מִילָּה, וְכָל מִשְׂחָק שִׁיקְּפוּ אֶת הַמְּצוּקָה וְאֶת הַקֶּסֶם שֶׁל יַלְדוּתֵנוּ בְּעַזָּה. גָּנְבוּ אֶת יַלְדוּתִי לְנֶגֶד עֵינַיי בִּזְמַן שֶׁאֲנִי חָשַׁבְתִּי שֶׁזֶּה טִבְעִי כָּכָה. 
יוֹם אֶחָד צִדּוֹ עֵינַיי עִיתּוֹן שֶׁמִּישֶׁהוּ הִשְׁלִיךְ. תָּמִיד נִמְשַׁכְתִּי מְאוֹד לְהִסְתַּכֵּל בַּתַּצְלוּמִים שֶׁבָּעִיתּוֹנִים. הִתְקָרַבְתִּי אֶל הָעִיתּוֹן לְאַט, בָּרַגְלַיִים יְחֵפוֹת שֶׁהָיוּ מְכוּסּוֹת אָבָק מֵרוֹב רִיצָה וַהֲלִיכָה בָּרְחוֹב, הֵרַמְתִּי אוֹתוֹ וְלָקַחְתִּי אוֹתוֹ אֶל שְׂפַת הָרְחוֹב, עַל יַד הַכְּנִיסָה לְבֵיתֵנוּ. הִתְחַלְתִּי לַהֲפוֹךְ אֶת דַּפֵּי הָעִיתּוֹן, דַּף אַחֲרֵי דַּף, כְּמוֹ אָבִי כְּשֶׁהוּא קוֹרֵא עִיתּוֹן, אֲבָל אֲנִי נָעַצְתִּי אֶת עֵינַיי רַק בְּתַצְלוּמִים. פִּתְאוֹם הִתְקַבְּעוּ עֵינַיי בְּעַמּוּד שֶׁהָיָה מָלֵא תַּצְלוּמִים. תַּצְלוּמִים בְּצֶבַע. תַּצְלוּמִים שֶׁל נָשִׁים בּוֹכוֹת וְגוּפוֹת וָדָם וִילָדִים הֲרוּגִים וְחַיָּילִים חֲמוּשִׁים.
מָצָאתִי אֶת עַצְמִי כּוֹרֵעַ עַל הַבִּרְכַּיִים וּמִתְקָרֵב עוֹד אֶל הָעִיתּוֹן, מִצְמַצְתִּי בְּעֵינַיי בְּנִיסָּיוֹן לִבְחוֹן אֶת הַגּוּפוֹת שֶׁל הַיְּלָדִים. "לָמָּה הֵם לֹא צָעֲקוּ?" קָרָא קוֹל בְּאוֹזְנַיי. כַּעֲבוֹר שָׁנִים הֵבַנְתִּי שֶׁבְּטֶבַח גָּדוֹל אִי-אֶפְשָׁר לִשְׁמוֹעַ אֶת קוֹלָם שֶׁל הַיְּלָדִים, רַק אֶת הַיְּרִיּוֹת שׁוֹמְעִים. הִתְבּוֹנַנְתִּי בְּתַצְלוּמִים יוֹתֵר מֵחֲצִי שָׁעָה. בְּכָל תַּצְלוּם לְחוּד. פִּתְאוֹם נִתְקַפְתִּי זַעַם, הִשְׁתַּלַּטְתִּי עַל עַצְמִי, לָקַחְתִּי אֶת הָעִיתּוֹן וְהָלַכְתִּי אֶל אֲחוֹתִי הַגְּדוֹלָה.
"זָרוּק אֶת הַזֶּבֶל הַזֶּה," צָעֲקָה אִמִּי מֵרָחוֹק וְהִצְבִּיעָה עַל הָעִיתּוֹן. "אָבִיךְ יָבִיא לְךָ מָחָר עִיתּוֹן אַחֵר."
לֹא נִשְׁמַעְתִּי לָהּ. פָּתַחְתִּי אֶת הָעַמּוּד שֶׁהָיוּ בּוֹ הַתַּצְלוּמִים וְשָׁאַלְתִּי אֶת אֲחוֹתִי הַגְּדוֹלָה: "מִי הָרַג אוֹתָם?"
הִיא הִבִּיטָה עָלַיי, אַחֵר כָּךְ הִסְתַּכְּלָה בָּעִיתּוֹן וְהֵצִיצָה בְּמָה שֶׁכָּתוּב בּוֹ, וְאַחַר כָּךְ אָמְרָה לִי: "הַצָּבָא".
"לָמָּה?" שָׁאַלְתִּי אוֹתָהּ.
הִיא שָׁתְקָה רֶגַע, וְאָמְרָה:
"כִּי הֵם כָּמוֹנוּ, פָלַסְטִינִים."
"גַּם אוֹתָנוּ הֵם יַהַרְגוּ?"
"לֹא. זֶה בִּלְבָנוֹן, סְבָרָא וְשֶׁתֵּילֶא, זֶה קָרָה מִזְּמַן," אָמְרָה וְהֵרִימָה אֶת יָדָהּ אֶל גּוֹבַהּ פָּנֶיהָ וְהֵנִיפָה אוֹתָהּ לְאָחוֹר: "מזמאאאן, מזמאאאן", מִתּוֹךְ כַּוּוֹנָה לְהַרְגִּיעַ אוֹתִי וּלְגָרֵשׁ אֶת פְּחָדַיי.  אוּלַי הִיא הִרְגִּישָׁה בַּפַּחַד הֶעָמוֹק שֶׁבִּדְבָרַיי.
מֵאוֹתוֹ רֶגַע לֹא יָכוֹלְתִּי עוֹד לְסַלֵּק מֵרָאשֵׁי אֶת סְבָרָא וְשֶׁתֵּילֶא וְלִשְׁכּוֹחַ אֶת הַטֶּבַח. כָּמוֹנִי כְּיֶלֶד שֶׁלֹּא שׁוֹכֵחַ לְעוֹלָם אֶת הַפַּעַם הָרִאשׁוֹנָה שֶׁעָלָה עַל סִיפּוּנָהּ שֶׁל אוֹנִיָּיה, גַּם אֲנִי לֹא שָׁכַחְתִּי אֶת הַפַּעַם הָרִאשׁוֹנָה שֶׁלָּקַחְתִּי אֶת הָעִיתּוֹן וְעִם הַהַתְחָלָה הַקָּשָׁה הַזֹּאת הִתְקַבַּלְתִּי.
מֵאוֹתוֹ יוֹם נִהְיֵיתִי כָּרוּךְ עוֹד יוֹתֵר אַחֲרֵי עִיתּוֹנִים. יוֹם אֶחָד מָצָא אוֹתִי אָבִי אוֹסֶף עִיתּוֹנִים בָּרְחוֹב וּמְנַסָּה לְהִתְבּוֹנֵן בְּתַצְלוּמִים שֶׁבָּהֶם.
"זָרוּק אוֹתָם," צָעַק עָלַיי.
"אֲנִי רוֹצֶה לִרְאוֹת אֶת הַתַּצְלוּמִים," אָמַרְתִּי לוֹ.
"טוֹב, מָחָר אָבִיא לְךָ עִיתּוֹנִים חֲדָשִׁים," אָמַר לִי וְצִיוּוֹה עָלַיי לְהִיכָּנֵס הַבַּיְתָה.
בְּאוֹתוֹ שָׁבוּעַ גִּילִּיתִי אוֹצָר. מָצָאתִי אוֹתוֹ בַּחֶדֶר שֶׁל אָחִי מִתַּחַת לַמִּזְרָן שֶׁל אַחַת הַמִּיטּוֹת הַגְּדוֹלוֹת בְּבֵית. הָיוּ שָׁם עֲשָׂרָה מָגָזִינִים צִבְעוֹנִיִּים. שָׁם הַמָּגָזִין הָיָה "עָבִיר" – מָגָזִין לְאוּמִּי, שֶׁהָיוּ בּוֹ הַרְבֵּה צִילּוּמֵי צֶבַע שֶׁל פָדָאִיּוּן וּמְבוּקָּשִׁים, כְּלוֹמַר לוֹחֲמִים שֶׁל הַהִתְנַגְּדוּת. 
בְּאוֹתוֹ שָׁבוּעַ גַּם הִתְחִיל אָבִי לְהָבִיא אַחֲרֵי הָעֲבוֹדָה אֶת הָעִיתּוֹן אֶל קוּדְס. הוּא הָיָה קוֹנֶה אוֹתוֹ יוֹמְיוֹם עַד שֶׁיָּצָא לְגִמְלָאוֹת. אֲנִי הָיִיתִי מְחַכֶּה לוֹ תָּמִיד בְּשׁוּבוֹ מֵהָעֲבוֹדָה וּבְרֶגַע שֶׁהוֹפִיעַ בָּרְחוֹב הָיִיתִי רָץ אֵלָיו בְּרַגְלַיִים יְחֵפוֹת וְלוֹקֵחַ מִמֶּנּוּ אֶת מַשָּׂאוֹ: פֵּירוֹת, יְרָקוֹת, וְהָעִיתּוֹן.
אַחַת מֵאַחְיוֹתַיי הַגְּדוֹלוֹת מִמֶּנִּי, שֶׁכְּבָר יָדְעוּ לִקְרוֹא, הָיְיתָה לוֹקַחַת אוֹתוֹ מִידַּי וְנוֹתֶנֶת לִי אֶת מוּסְפֵי הַתַּרְבּוּת וְהַסְּפּוֹרְט, שֶׁהָיוּ בָּהֶם הַרְבֵּה תַּצְלוּמִים, בִּזְמַן שֶׁהִיא עַצְמָהּ הָיְיתָה קוֹרֵאת אֶת הַשְּׁאָר. הָיִיתִי מְרוּצָּה. כְּשֶׁחָזַר הָאִרְגּוּן לְשִׁחְרוּר פָלַסְטִין אֶל פָלַסְטִין, נוֹסְפוּ לַ"אֶל קוּדְס" עוֹד שְׁנֵי עִיתּוֹנִים, "אֶל חֲיָאת" ו- "אֶל אַיְיאָם". וַאֲנִי וְשָׁלוֹשׁ אַחְיוֹתַיי הַגְּדוֹלוֹת הָיִינוּ מִתְחָרִים בֵּינֵינוּ מִי יִקְרָא אוֹתָם הָרִאשׁוֹן.
כְּשֶׁגָּדַלְתִּי, נִיסִּיתִי לְדַמּוֹת לִי אֶת יַלְדוּתִי בְּלִי הָעִיתּוֹנִים, בְּלִי הַמָּגָזִינִים, בְּלִי הַתַּצְלוּמִים, בְּלִי הַמִּילִּים וְרֵיחַ הַדַּפִּים. בִּלְעֲדֵיהֶם, יִיתָּכֵן שֶׁעוֹלָמִי הָיָה נַעֲשֶׂה עוֹד יוֹתֵר כָּאוֹטִי, הָיָה אֲפִילּוּ קוּרְס.  הָעִיתּוֹנִים וְהַתַּצְלוּמִים נִהְיוּ לִי הָעוֹלָם שֶׁהוֹצִיא אוֹתִי מִמִּשְׂחָק "עַרְבִים וִיהוּדִים". הֵם הָיוּ הַמַּאֲבָק הַיּוֹמִי שֶׁלִּי לְחַדֵּשׁ לִי אֶת עוֹלָמִי וּלְנַסֵּחַ אֶת הַשְּׁאֵלוֹת שֶׁנִּדְחוּ וְשֶׁאֲנִי מַמְשִׁיךְ לְהָשִׁיב עֲלֵיהֶן עַד הַיּוֹם, כְּשֶׁכְּבָר עָבַרְתִּי אֶת שְׁנָתִי הַשְּׁלוֹשִׁים.



https://www.shortstoryproject.com/he/story/endgame/
#יַלְדוּת#יִשְׂרְאֵלִי-פָלַסְטִינִי#מִלְחָמָה#ספרותערבית#עַכְשָׁוִוי#פּוֹלִיטִי