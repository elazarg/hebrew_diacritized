הָיִיתִי פּוֹגֶשֶׁת אוֹתוֹ לִפְעָמִים בָּרְחוֹב אוֹ בַּגַּן מוּל בֵּיתִי. בְּמֶשֶׁךְ הַשָּׁנִים כְּאִילּוּ הִתְיַידַּדְנוּ, וְהוּא הָיָה מֵנִיעַ לִי בְּרֹאשׁוֹ כְּמִנְהַג יְדִידִים יְשָׁנִים, וְאוּלַי הָיִינוּ יְדִידִים יְשָׁנִים, כִּי כַּנִּרְאֶה גָּר פֹּה שָׁנִים רַבּוֹת, כָּמוֹנִי. וּבְמֶשֶׁךְ הַשָּׁנִים הוּא גַּם גִּילָּה לִי שֶׁשְּׁמוֹ חַיִּים שְׁמוּאֵל. בֶּאֱמֶת הָיָה שְׁמוֹ שְׁמוּאֵל, אֲבָל הוּא הָיָה חוֹלֶה מְאוֹד וְהוֹסִיף לְעַצְמוֹ אֶת הַשֵּׁם חַיִּים, בִּשְׁבִיל שֶׁיַּבְרִיא וְיִזְכֶּה לְחַיִּים אֲרוּכִּים.
לָאַחֲרוֹנָה פָּגַשְׁתִּי אוֹתוֹ בַּגַּן. יָשַׁבְתִּי עַל הַסַּפְסָל בְּצֵל צַמְּרוֹת הָעֵצִים הַגְּבוֹהִים, וְהוּא שָׁאַל אִם הוּא יָכוֹל לָשֶׁבֶת לְיָדִי.
בְּוַודַּאי, בְּשִׂמְחָה, אָמַרְתִּי.
גַּם אֲנִי שָׂמֵחַ לִפְגּוֹשׁ אוֹתְךָ, אָמַר, הֲרֵי אֲנַחְנוּ מַכִּירִים הַרְבֵּה שָׁנִים.
בְּשִׂמְחָה, חָזַרְתִּי.
פִּתְאוֹם קָם וְהִתְחִיל לִרְקוֹד.
הוּא רוֹקֵד כְּמוֹ קוֹף. אָמְרוּ הַיְּלָדִים בַּגַּן וְצָחֲקוּ.
הוּא נֶעֱמַד תַּחַת עֵץ כְּמוֹ אֶל מוּל פְּנֵי סְעָרָה. הָיָה נִדְמֶה לִי שֶׁהָעֵץ הִרְכִּין אֶת צַמַּרְתּוֹ, כְּמִשְׁתַּחֲוֶוה לוֹ וּמְבַקֵּשׁ לְהָגֵן עָלָיו, וְהוּא קָפַץ וְהִסְתַּתֵּר מֵאֲחוֹרֵי הָעֵץ, עָמַד שָׁם רֶגַע אָרוֹךְ וְחִיבֵּק אֶת הַגֶּזַע בִּשְׁתֵּי יָדָיו וְנִלְחַץ אֵלָיו חָזָק. הָיָה נִדְמֶה לִי שֶׁזֶּה עֵץ יָחִיד בַּגַּן, וְהוּא חִיבֵּק אוֹתוֹ חָזָק, מְחַכֶּה.
הַיְּלָדִים חָדְלוּ פִּתְאוֹם לִצְחוֹק וְלֹא פָּצוֹ פֹּה.
הוּא לֹא קוֹף, הוּא בֶּנְאָדָם, אָמַרְתִּי.
זֶה הַכֹּל מֵאֱלוֹהִים, אָמַר, הַחַיִּים, הַגּוֹרָל, וְזֶה הַכֹּל תַּעֲלוּמָה, אֲנִי, אֶת, הָרִיקּוּד, הַחַיִּים.
אֲבָל הוּא רוֹקֵד כְּמוֹ קוֹף, חָזְרוּ הַיְּלָדִים וְצָחֲקוּ.
אָמַרְתִּי שׁוּב, הוּא לֹא קוֹף, הוּא בֶּנְאָדָם.
הוּא בֶּנְאָדָם שֶׁרוֹקֵד כְּמוֹ קוֹף, צָחֲקוּ הַיְּלָדִים. אֲבָל הוּא הוֹפִיעַ מֵאֲחוֹרֵי הָעֵץ וְחָזַר לִרְקוֹד בַּגַּן.
זֶה מָה שֶׁאַתָּה עוֹשֶׂה גַּם בְּבֵית? שָׁאַלְתִּי.
כֵּן, אֲנִי רוֹקֵד, אָמַר אַגַּב רִיקּוּד, כָּל הַזְּמַן אֲנִי רוֹקֵד, כָּל זְמַן שֶׁאֲנִי רוֹקֵד אֲנִי חַי, כִּי הַחַיִּים הֵם רִיקּוּד אֶחָד גָּדוֹל, מִסְתּוֹבְבִים סָבִיב סָבִיב וּמְקַבְּלִים סְחַרְחוֹרֶת. וְאֶת לֹא רוֹקֶדֶת? שָׁאַל.
לֹא, אָמַרְתִּי.
אָז מָה אַתְּ עוֹשָׂה כָּל הַיּוֹם?
אֲנִי מְנַסֶּה לִכְתּוֹב, וְזֹאת כִּמְעַט עֲבוֹדַת פֶּרֶךְ.
אֲנִי מֵבִין, אָמַר. תְּנַסִּי לִרְקוֹד, תְּשַׁחְרְרִי אֶת הַיָּדַיִים וְאֶת הָרַגְלַיִים, יִהְיֶה לְךָ קַל יוֹתֵר, תַּאֲמִינִי לִי.
אֲנִי אֲנַסֶּה, אָמַרְתִּי.
מְצוּיָּן, אָמַר וְחִיּוּךְ רָחָב הִשְׁתַּפֵּךְ עַל פָּנָיו, וַעֲדַיִין רָקַד.
תַּרְגִּישִׁי יוֹתֵר טוֹב, תַּאֲמִינִי לִי.
אֲנִי מַאֲמִינָה, אָמַרְתִּי.
וְגַם בֶּאֱלוֹהִים? שָׁאַל.
אֵינֶנִּי יוֹדַעַת, אֵין לִי תְּשׁוּבָה לָזֶה, אָמַרְתִּי.
אֲנִי מַאֲמִין בֶּאֱלוֹהִים כִּי הַחַיִּים קָשִׁים, אָמַר.
קָשִׁים מְאוֹד, אָמַרְתִּי.
זֶהוּ, אָמַר, וְרַק אֱלוֹהִים יוֹדֵעַ לָמָּה, כִּי כָּכָה הוּא רוֹצֶה, זֶה שֶׁיּוֹשֵׁב לְמַעְלָה וּמוּלְךָ עַל הָעוֹלָם וְקוֹבֵעַ אֶת הַחַיִּים שֶׁלָּנוּ וְאֶת הַגּוֹרָל, וְזֶה הַכֹּל תַּעֲלוּמָה אַחַת גְּדוֹלָה. הָרִיקּוּד שֶׁלִּי, אֲנִי, אַתְּ, הַחַיִּים, הַכֹּל, בִּכְלָל.
רוּחַ הִתְחִילָה לִנְשׁוֹב בַּגַּן, מֵרְקִידָה אֶת צַמְּרוֹת הָעֵצִים.
כֵּן, גַּם אֶת הָרוּחַ בָּרָא אֱלוֹהִים, תַּאֲמִינִי לִי, וְגַם הִיא תַּעֲלוּמָה גְּדוֹלָה.
הוּא הִמְשִׁיךְ לִרְקוֹד בִּשְׁתִיקָה.
מָה לַעֲשׂוֹת, חָזַר לְדַבֵּר, כָּכָה אֱלוֹהִים בָּרָא אֶת הָעוֹלָם, וְזֶה הַכֹּל אֲפֵלָה אַחַת אֲרוּכָּה.
אוּלַי, אָמַרְתִּי.
הוּא צָחַק.
אֲבָל הָאֵל הַיָּקָר נָטַשׁ אוֹתִי, אָמַר וְנֶעֱצַר חֲסַר אוֹנִים.
אַחֲרֵי רֶגַע חָזַר לִרְקוֹד.
לִפְעָמִים אֲנִי חוֹשֵׁב מָה הַכּוֹחַ שֶׁקּוֹשֵׁר אֶת הָאָדָם לְחַיִּים, אֲבָל אֵצֶל אָדָם זָקֵן הַכּוֹחַ הַזֶּה נֶעֱלַם.
עַכְשָׁיו נֶעֱמַד כְּאִילּוּ נִפְעַר תַּחְתָּיו חוֹר עֲנָק.
אֲנִי שׁוֹאֵל יוֹתֵר מִדַּי שְׁאֵלוֹת, אָמַר, אֲבָל אֲנָשִׁים חוֹשְׁבִים שֶׁיֵּשׁ סֵדֶר בָּעוֹלָם, וְלִי נִדְמֶה שֶׁתּוֹהוּ וּבְוָהוֹ.
לֹא, חָלִילָה, אָמַרְתִּי.
הוּא נִרְאֶה עַכְשָׁיו מְפוּחָד.
הֲכִי גָּרוּעַ זֶה אִי הַוַּודָּאוּת, אָמַר וְהִבִּיט סְבִיבוֹ כְּאִילּוּ פָּרְצָה אֵשׁ בַּגַּן.
וְאַתָּה אוֹכֶל בְּבֵית? שָׁאַלְתִּי.
הוּא צָחַק.
אֲנִי אוֹהֵב זֵיתִים וּפֵירוֹת וְצַלַּחַת מָרָק.
אַתָּה אַרְיֵה, אָמַרְתִּי.
הוּא הִבִּיט בִּי עַצְבָּנִי.
וְאוּלַי בְּכָל זֹאת עוֹד אֶזְכֶּה לְחַסְדֵי הָאֵל, אָמַר.
אָמָּן, אָמַרְתִּי, וַאֲנִי מְקַנֵּאת בְּךָ, הָיִיתִי רוֹצֶה גַּם כֵּן לִרְקוֹד.
זֶה טוֹב, זֶה עוֹשֶׂה טוֹב לְבֶנְאָדָם, אָמַר וְחָזַר לִרְקוֹד.
כֵּן, כֵּן, אָמַרְתִּי וְהִסְתַּכַּלְתִּי בָּאִישׁ הָרוֹקֵד כְּנֶגְדִּי בַּגַּן וּמְפַתֵּל אֶת גּוּפוֹ וּמְנוֹפֵף בִּזְרוֹעוֹתָיו.
פָּנָיו זָרְחוּ.
אָז זֶה מָה שֶׁאַתָּה עוֹשֶׂה כָּל הַיּוֹם בְּבֵית, אָמַרְתִּי.
בְּוַודַּאי, בְּכוֹחַ זֶה אֲנִי חַי, וַאֲנִי אִישׁ זָקֵן.
אֲבָל רוֹקֵד כְּמוֹ צָעִיר, אָמַרְתִּי.
כִּי כָּכָה אֱלוֹהִים רוֹצֶה, אָמַר.
עוֹף מוּזָר הָאִישׁ הַזֶּה, אָמַרְתִּי לְעַצְמִי, אָדָם זָקֵן רוֹקֵד בַּגַּן וְיֵשׁ לוֹ אֱלוֹהִים.
הָרִיקּוּד זֶה הַחַיִּים שֶׁלִּי, הִמְשִׁיךְ, אִם אֲנִי אַפְסִיק לִרְקוֹד אֲנִי אַמּוֹת, וַאֲנִי עוֹד רוֹצֶה לִחְיוֹת, כָּל זְמַן שֶׁאֲנִי רוֹקֵד אֲנִי חַי.
אֲנִי רוֹאֶה, אָמַרְתִּי.
זֶהוּ, אָמַר, אֲנִי עוֹד רוֹצֶה לִחְיוֹת, אֲנִי עוֹד רוֹקֵד.
אֲנִי שְׂמֵחָה, אָמַרְתִּי, וַאֲנִי רוֹאֶה שֶׁאַתָּה גַּם מְאוּשָּׁר כְּשֶׁאַתָּה רוֹקֵד.
בְּוַודַּאי, כָּל זְמַן שֶׁאֲנִי רוֹקֵד אֲנִי יוֹדֵעַ שֶׁאֲנִי חַי.
אָז בְּבַקָּשָׁה, אָמַרְתִּי, כָּל הַגַּן שֶׁלָּךְ, כָּל הָרְחוֹב, כָּל הָעוֹלָם.
אֲנִי מְקַוֶּוה, אָמַר.
הַיְּלָדִים הַצּוֹהֲלִים כְּבָר הֵחֵלּוּ לְקַפֵּץ סְבִיבוֹ וּלְחַקּוֹת אֶת תְּנוּעוֹתָיו.
זֶה לֹא מַצְחִיק, אָמַרְתִּי לָהֶם, אֵלֶּה הַחַיִּים שֶׁלּוֹ, אַתֶּם רוֹאִים אֶת זֶה.
אֲבָל הֵם הִמְשִׁיכוּ לִצְהוֹל סְבִיבוֹ, וְהוּא הִמְשִׁיךְ לִרְקוֹד, וְהִמְשִׁיךְ גַּם אַחֲרֵי שֶׁהִתְעַיְּיפוּ וְחָזְרוּ לְמִשְׂחָקָם.
וְאַתָּה בֶּאֱמֶת רוֹקֵד כָּל הַיּוֹם בְּלִי הַפְסָקָה? שָׁאַלְתִּי.
בְּוַודַּאי, כִּי אֲנִי לֹא רוֹצָה לָמוּת, הֲרֵי הַמָּוֶות הוּא הָאוֹיֵב הָאֲמִיתִּי שֶׁל הָאָדָם.
יִשְׁמוֹר אוֹתָנוּ אֱלוֹהִים, אָמַרְתִּי, אַתָּה לֹא תָּמוּת כִּי אַתָּה רוֹקֵד.
אֲנִי מְקַוֶּוה, אֲנִי מְקַוֶּוה, חָזַר, וְהִבִּיט יָמִינָה, וְהִבִּיט שְׂמֹאלָה, כְּאִילּוּ מְצַלְצְלִים לוֹ פַּעֲמוֹנִים בְּרֹאשׁ.
אֲנִי מְבִינָה שֶׁאַתָּה מְפַחֵד, אָמַרְתִּי.
כָּל בֶּנְאָדָם מְפַחֵד, אָמַר, כָּל אֶחָד רוֹצֶה לִחְיוֹת וּפוֹחֵד לָמוּת, וְהַמָּוֶות עוֹמֵד בַּדֶּלֶת, מַלְאָךְ שָׁחוֹר נוֹרָא.
כָּל אֶחָד יֵשׁ לוֹ הַמַּלְאָךְ הַשָּׁחוֹר שֶׁלּוֹ, אָמַרְתִּי, לְכָל אֶחָד הוּא עוֹמֵד בַּדֶּלֶת.
כֵּן, זֶה נוֹרָא, אָמַר, אֲבָל כָּכָה אֱלוֹהִים בָּרָא אֶת הָעוֹלָם, הוּא לֹא רוֹצֶה שֶׁנִּחְיֶה לְנַצֵּחַ, הוּא רוֹצֶה שֶׁכּוּלָּם יָמוּתוּ, כּוּלָּם, וּמֵהַמָּוֶות אִי אֶפְשָׁר לְקַבֵּל חוּפְשָׁה.
אֲפִילּוּ שֶׁחִייֵּךְ חִיּוּךְ קַל הָיוּ פָּנָיו קוֹדְרִים, וּבְפָנִים קוֹדְרִים הִתְיַישֵּׁב לְיָדִי עַל הַסַּפְסָל.
אוּלַי טוֹב בָּאֲדָמָה, לְפָחוֹת חַם שָׁם, אָמַר, אַתְּ חוֹשֶׁבֶת שֶׁבָּאֲדָמָה אֵין חַיִּים? הָאֲדָמָה מְלֵאָה חַיִּים. וּפֹה בַּגַּן יֵשׁ הַרְבֵּה עוֹרְבִים וַעֲטַלֵּפִים, וְהָעֲטַלֵּפִים רוֹאִים בַּלַּיְלָה, וּמָה בֶּנְאָדָם רוֹאֶה? אֲפִילּוּ אֶת עַצְמוֹ הוּא לֹא רוֹאֶה, אֲפִילּוּ אֶת עַצְמוֹ הוּא לֹא מַכִּיר, כְּאִילּוּ הוּא אָדָם זָר.
כּוּלָּם זָרִים, אָמַרְתִּי.
זָרִים אֲפִילּוּ לְעַצְמָם, אָמַר.
הָיְתָה שְׁתִיקָה אֲרוּכָּה.
כְּבָר שָׁנִים אֲנִי הוֹלֵךְ עִם הַפָּנִים בָּאֲדָמָה, אָמַר.
כֵּן, כֵּן, זָרִים אֲפִילּוּ לְעַצְמָם, חָזַרְתִּי, כָּכָה זֶה בָּעוֹלָם, וְקַר בָּעוֹלָם.
וְגַם בְּקַיִץ קַר בִּפְנִים, אָמַר, אֲבָל מֵאֵיפֹה תָּבוֹא הַיְּשׁוּעָה?
הוּא נִפְנֶה אֵלַי, מְחַכֶּה לִתְשׁוּבָה.
כְּשֶׁרָאָה שֶׁאֲנִי שׁוֹתֶקֶת, הִמְשִׁיךְ, מָה לַעֲשׂוֹת, אֲבָל כָּכָה אֱלוֹהִים רָצָה, הוּא בָּרָא אֶת הָאֲדָמָה וְאֶת הַיָּמִים וְאֶת הָאוֹקְיָינוֹסִים, וְאֶת הַצְּמָחִים וְאֶת הַחַיּוֹת, וְאֶת בְּנֵי הָאָדָם עָשָׂה יְצוּרִים מוּזָרִים.
אוּלַי, אָמַרְתִּי.
הוּא רוֹצֶה לִקְנוֹת אֶת לִבִּי, אָמַרְתִּי לְעַצְמִי, הוּא רוֹצֶה שֶׁנִּהְיֶה יְדִידִים, אֲבָל אֲנַחְנוּ בְּעֶצֶם זָרִים.
כָּל אֶחָד לְנַפְשׁוֹ, אָמַרְתִּי בְּקוֹל.
כָּל אֶחָד לְגוּפוֹ, אָמַר. אַתְּ לֹא יוֹדַעַת מָה זֶה בְּגִידַת הַגּוּף, רַק אֲנָשִׁים זְקֵנִים כָּמוֹנִי יוֹדְעִים אֶת זֶה, וּבְגִידַת הַגּוּף זֶה דָּבָר נוֹרָא, וְכָל לַיְלָה, כָּל לַיְלָה, יֵשׁ לִי בְּרֹאשׁ אֶת הַקֶּבֶר שֶׁלִּי, וְלָכֵן אֲנִי לֹא יָכוֹל לִישׁוֹן בַּלַּיְלָה, וְשׁוֹכֵב עֵר וְחוֹשֵׁב וְחוֹשֵׁב, וְהַלַּיְלָה אָרוֹךְ אָרוֹךְ, וְאֵין סוֹף לַמַּחֲשָׁבוֹת, וְהַמַּחֲשָׁבוֹת הֵן דָּבָר אַכְזָרִי, הֵן לֹא נוֹתְנוֹת לָךְ רֶגַע מְנוּחָה, לֹא נוֹתְנוֹת רֶגַע שֶׁל שֶׁקֶט, כָּל לַיְלָה אֲנִי נִדְקַר עַד זוֹב דָּם מֵהַמַּחֲשָׁבוֹת שֶׁלִּי, וּבְסַךְ הַכֹּל לְכָל אָדָם יֵשׁ שֶׁטַח בְּגוֹדֶל שֶׁל קֶבֶר, תַּחְשְׁבִי עַל זֶה.
וַאֲנִי חָשַׁבְתִּי, מִי יוֹדֵעַ עָלָיו? מִי בִּכְלָל יוֹדֵעַ עַל קִיּוּמוֹ? עַל הַכּוֹחוֹת שֶׁהוּא מוֹצִיא עַל הָרִיקּוּד כְּדֵי לִחְיוֹת. אוּלַי יֵשׁ בְּזֶה אֲפִילּוּ גְּבוּרָה. אֲבָל אֵיזֶה גְּבוּרָה יֵשׁ בָּזֶה? וַהֲרֵי כָּל זֶה שְׁטוּיוֹת, אָמַרְתִּי לְעַצְמִי. זֶה כְּאִילּוּ בְּרִיקּוּד הוּא נוֹקֵם אֶת נִקְמָתוֹ בַּחַיִּים, בַּגּוֹרָל. אֲבָל אוּלַי רַק נִדְמֶה לִי שֶׁזֶּה מָה שֶׁחָשַׁבְתִּי. הֲרֵי הַמַּחֲשָׁבוֹת הֵן תַּעֲלוּמָה אַחַת גְּדוֹלָה, תָּמִיד, וּמְצוּקָה גְּדוֹלָה, לָמַדְתִּי אֶת זֶה עַל בְּשָׂרִי.
הוּא הִמְשִׁיךְ: לִפְעָמִים אֲנִי אוֹמֵר לְעַצְמִי שֶׁאוּלַי נוֹלַדְתִּי לִרְקוֹד, כְּאִילּוּ יֵשׁ בַּמַּחֲשָׁבָה הַזֹּאת הַקַּלָּה, אֲבָל גַּם זֶה שְׁטוּיוֹת, תַּאֲמִינִי לִי, וְאָדָם זָקֵן חַי בַּחוֹשֶׁךְ גַּם בְּאוֹר הַיּוֹם.
הוּא הִתְרוֹמֵם מִמְּקוֹמוֹ וְחָזַר לִרְקוֹד כְּמוֹ מְסוּמָּם, מִשְׁתַּדֵּל לִרְקוֹד גָּבוֹהַּ, מָה שֶׁיּוֹתֵר גָּבוֹהַּ.
הִסְתַּכַּלְתִּי בּוֹ.
רַק עַכְשָׁיו רָאִיתִי שֶׁהוּא רוֹקֵד בְּכַפּוֹת רַגְלַיִים חֲשׂוּפוֹת, גְּדוֹלוֹת. הוּא נִרְאֶה חִיוֵּור, וּמִשְּׁקָפָיו בַּשֶּׁמֶשׁ נִרְאוּ מִשְׁקְפֵי זָהָב, וְהָיָה נִדְמֶה לִי שֶׁהוּא רוֹקֵד בַּשֶּׁמֶשׁ כְּרוֹקֵד בְּתוֹךְ אֲפֵלָה, מְסוּכְסָךְ עִם עַצְמוֹ, כְּאִילּוּ אֵיזֶה מָסָךְ יָרַד עָלָיו.
עֲדַיִין הִסְתַּכַּלְתִּי בּוֹ.
אַתְּ יוֹדַעַת, אָמַר וְנֶעֱמַד מוּלִי, הִתְעַסַּקְתִּי פַּעַם בְּיַהֲלוֹמִים, וְחָשַׁבְתִּי אָז שֶׁהַיַּהֲלוֹמִים הֵם הַכּוֹכָבִים שֶׁבַּשָּׁמַיִים, אֲבָל נוֹכַחְתִּי לָדַעַת שֶׁהֵם מְבִיאִים רַק קְלָלָה, וְעָזַבְתִּי אֶת הַיַּהֲלוֹמִים וְהִתְחַלְתִּי לִרְקוֹד. הָיִיתָ מַאֲמִינָה?
זֶה הַמַּזָּל שֶׁלְּךָ, אָמַרְתִּי, עוּבְדָּה שֶׁאַתָּה רוֹקֵד וְאַתָּה מְאוּשָּׁר מִזֶּה.
בֶּנְאָדָם אַף פַּעַם לֹא מְאוּשָּׁר, אָמַר, הוּא תָּמִיד כָּלוּא בְּסַד שֶׁל הַחַיִּים, וּבְגִילֵי הוּא כְּבָר יוֹדֵעַ שֶׁלְּכָל אֶחָד יֵשׁ שֶׁטַח בְּגוֹדֶל שֶׁל קֶבֶר, וְאֵין מִפְלָט מִזֶּה, וְכָל לַיְלָה, כָּל לַיְלָה, אֲנִי אוֹמֵר לְעַצְמִי שֶׁיֵּשׁ קַו הַמָּוֶות וְקַו הַחַיִּים, וַאֲנִי עוֹד אֵיכְשֶׁהוּ נִמְצָא בְּקַו הַחַיִּים, אֲבָל כָּל לַיְלָה אֲנִי מוּפְקָר לְקַו הַמָּוֶות, וְהַמָּוֶות הוּא מַגֵּפָה שְׁחוֹרָה. אוֹמְרִים שֶׁיֵּשׁ חָתוּל לָבָן וְחָתוּל שָׁחוֹר, אֲבָל לְצִדִּי בַּלַּיְלָה רוֹבֵץ רַק חָתוּל שָׁחוֹר, וְכָל יוֹם אֲנִי קָם בַּבּוֹקֶר וְחוֹשֵׁב, אֲנִי עוֹד חַי? אֲנִי עוֹד פֹּה?
הַגּוּף עָיֵיף בַּלַּיְלָה, אֲבָל הָרֹאשׁ עוֹבֵד, אָמַר, וְלֹא נוֹתֵן לָאִישׁ זָקֵן לִישׁוֹן בַּלַּיְלָה.
הוּא דִּיבֵּר עַל כּוֹחַ הַמָּוֶות, אֲבָל הִבַּטְתִּי בּוֹ וְחָשַׁבְתִּי עַל כּוֹחַ הַחַיִּים.
תִּחְיֶה עוֹד הַרְבֵּה שָׁנִים, אָמַרְתִּי, וְאַתָּה אִישׁ חָזָק, כִּי אַתָּה רוֹקֵד.
כִּי זֶה נוֹתֵן לִי כּוֹחַ, וּבְכוֹחַ הַזֶּה אֲנִי חַי. בְּגִילִי אֲנָשִׁים כְּבָר מֵתִים. כָּל הַחֲבֵרִים שֶׁלִּי מֵתוּ, כּוּלָּם. לִפְעָמִים אֲנִי חוֹשֵׁב אֵיפֹה הַחֲבֵרִים הַיְּקָרִים שֶׁלִּי, אֲבָל נִשְׁאֲרוּ רַק בָּתִּים רֵיקִים, וְנִשְׁאַרְתִּי לְבַד בָּעוֹלָם.
תָּמִיד נִשְׁאָרִים לְבַד וְחַיִּים לְבַד, גַּם אֲנָשִׁים צְעִירִים, אָמַרְתִּי.
אַתְּ חוֹשֶׁבֶת כָּכָה? בֶּאֱמֶת אַתְּ חוֹשֶׁבֶת כָּכָה? אָמַר.
בְּוַודַּאי, אָמַרְתִּי, אַחֶרֶת לֹא הָיָה לִי הָאוֹמֶץ לְהוֹצִיא אֶת הַמִּלִּים הָאֵלֶּה מֵהַפֶּה.
הוּא נָתַן בִּי מַבָּט מוּזָר, שׁוֹתֵק.
וְאַתָּה מַאֲמִין בָּעוֹלָם הַבָּא? שָׁאַלְתִּי.
בְּוַודַּאי, אָמַר, אַחֶרֶת אֵיךְ הָיִיתִי יָכוֹל לִרְקוֹד? אֲנִי מַאֲמִין שֶׁאֶרְקוֹד גַּם בָּעוֹלָם הַבָּא, אִם אֱלוֹהִים יַעֲזוֹר לִי קְצָת.
וְאֶת רוֹאֵה טֵלֵוִויזְיָה? שָׁאַל פִּתְאוֹם.
אָמַרְתִּי שֶׁאֲנִי מְכוּרָה לַטֵּלֵוִויזְיָה.
הוּא צָחַק. וּכְשֶׁרָאָה שֶׁאֲנִי קָמָה וְרוֹצָה לַעֲלוֹת הַבַּיְתָה, אָמַר: אֲנִי מְקַוֶּוה שֶׁעוֹד נִתְרָאֶה בַּגַּן, אֲבָל לָאִישׁ זָקֵן אָסוּר לְהַגִּיד לְהִתְרָאוֹת, וְחָזַר לִרְקוֹד, רוֹקֵד כַּמָּה סֶנְטִימֶטְרִים מֵעַל לָאֲדָמָה.







https://www.shortstoryproject.com/he/story/%d7%94%d7%a8%d7%a7%d7%93%d7%9f/
#