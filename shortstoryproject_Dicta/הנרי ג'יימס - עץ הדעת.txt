הָיְתָה זוֹ אַחַת מִדֵּעוֹתָיו הַכְּמוּסוֹת שֶׁל פִּיטֶר בְּרַנְץ', כְּאוֹתָן דֵּעוֹת הַנְּצוּרוֹת בְּלֵב כּוּלָּנוּ, שֶׁהַצְלָחָתוֹ הָרָאשִׁית בַּחַיִּים סוֹפָה שֶׁתִּתְבַּטֵּא בְּכָךְ שֶׁהוּא מֵעוֹלָם לֹא נָקַט עֶמְדָּה כְּלַפֵּי מָה שֶׁקָּרוּי יְצִירָתוֹ שֶׁל יְדִידוֹ מוֹרְגָן מֵאֵלּוּ. בְּעִנְיַין זֶה חֲזָקָה אֱמוּנָתוֹ כִּי אֵין לְצַטְּטוֹ נְכוֹנָה וְכִי לֹא יִימָּצֵא זֵכֶר לְהִזְדַּמְּנוּת אוֹ לִמְצוּקָה כָּלְשֶׁהִי שֶׁיָּצָא בָּהֶן אֵי-פַּעַם מִפִּיו דְּבַר אֱמֶת אוֹ דְּבַר שֶׁקֶר בְּהֶקְשֵׁר זֶה. נִיצָּחוֹן אֲשֶׁר כָּזֶה מַנְחִיל כָּבוֹד אַף לְמִי שֶׁלִּזְכוּתוֹ נִיצְחוֹנוֹת אֲחֵרִים – אָדָם שֶׁהִגִּיעַ לְגִיל חֲמִישִּׁים, נִמְנַע מִנִּישּׂוּאִים, חַי עַל הַכְנָסָתוֹ, הָיָה מְאוֹהָב בְּמָרַת מֵאֵלּוּ זֶה שָׁנִים בְּלִי לְגַלּוֹת זֹאת לָאִישׁ, וְאוּלַי חָשׁוּב מִכּוֹל, חָרַץ מִשְׁפָּט עַל עַצְמוֹ אַחַת וּלְתָמִיד. כָּךְ לְמַעֲשֶׂה חָרַץ אֶת דִּינוֹ, שֶׁקִּיבֵּל עָלָיו עֲנָוָוה מוּפְלֶגֶת וְכוֹלֶלֶת כִּמְנָת חֶלְקוֹ הַיָּאֶה לוֹ; אוּלָם לֹא הָיָה דָּבָר שֶׁגָּרַם לוֹ לְהִשְׁתַּבֵּחַ בִּשְׁאָר רוּחוֹ כְּאוֹתוֹ נָתִיב שֶׁפִּילֵּס לוֹ בֵּין הַמַּהֲמוֹרוֹת הַנִּזְכָּרוֹת לְמַעְלָה. כָּךְ קָם הַדָּבָר וְנִהְיֶה לְפֶלֶא אֲמִתִּי, שֶׁאוֹתָם יְדִידִים שֶׁהַרְבֵּה בְּיוֹתֵר לָתֵת בָּהֶם אֵמוּן הָיוּ גַּם אֵלֶּה שֶׁכְּלַפֵּיהֶם הָיָה מְסוּיָּג בְּיוֹתֵר. נִבְצַר מִמֶּנּוּ לוֹמַר לְמָרַת מֵאֵלּוּ – כָּךְ לְפָחוֹת סָבַר, אִישׁ מְצוּיָּן שֶׁכְּמוֹתוֹ – שֶׁהִיא הַסִּיבָּה הָאַחַת וְהַיְּפֵהפִיָּיה שֶׁבְּעֶטְיָיהּ לֹא נָשָׂא אִישָּׁה מֵעוֹלָם; מַמָּשׁ כְּשֵׁם שֶׁנִּבְצַר מִמֶּנּוּ לוֹמַר לְבַעֲלָהּ שֶׁמַּרְאֶה חֶפְצֵי הַשַּׁיִשׁ הַפּוּרִים וְרַבִּים בַּסְּטוּדְיוֹ שֶׁל אָדוֹן נִכְבָּד זֶה הוּא מַכְאוֹב שֶׁגַּם הַזְּמַן לֹא הַקֵּהֶה אֶת עוּקְצוֹ. בְּרַם, כְּפִי שֶׁרָמַזְתִּי, נִיצְחוֹנוֹ – בַּאֲשֶׁר לְתוֹצָרִים אֵלּוּ – לֹא הִסְתַּכֵּם סְתָם בְּכָךְ שֶׁלֹּא הִבִּיעַ אֶת סְלִידָתוֹ כְּלַפֵּי חוּץ; הוּא הִגְדִּיל לַעֲשׂוֹת וְלֹא עָצַר אוֹתָהּ בְּתוֹכוֹ עַל יְדֵי הַבָּעַת רֶגֶשׁ אַחֵר תַּחְתֶּיהָ.
כָּל הַמַּצָּב שֶׁהָיוּ נְתוּנוֹת בּוֹ בְּרִיּוֹת טוֹבוֹת אֵלּוּ הָיָה פֶּלֶא פְּלָאִים מַמָּשׁ, וּמִן הַסְּתָם לֹא הָיָה לוֹ אָח וָרֵעַ אַף בַּמֶּרְחָק נִיכָּר מִן הַמָּקוֹם שֶׁאָנוּ עוֹסְקִים בּוֹ – הַמָּקוֹם שֶׁבּוֹ הִתְחִיל בְּאוֹתָהּ תְּקוּפָה הַמִּדְרוֹן הַנּוֹחַ שֶׁל הַמֶּסְטָד לְהַמְתִּיק סוֹד לִמְקוּטָּעִין עִם סֵיְינְט-ג'וֹנְס-ווּד. הוּא בָּז לְפַסָּלָיו שֶׁל מֵאֵלּוּ וְסֶגֶד לְרַעְיָיתוֹ שֶׁל מֵאֵלּוּ, וְאַף עַל פִּי כֵּן הָיָה מֵאֵלּוּ חָבִיב עָלָיו בְּהֶחְלֵט, כְּמוֹ שֶׁאַף הוּא הָיָה יָקָר לַלֵּב חֲבֵרוֹ. מָרַת מֵאֵלּוּ הִתְעַנְּגָה עַל הַפַּסָּלִים, אַף כִּי בִּשְׁעַת הַדְּחָק הֶעֱדִיפָה אֶת הַפְּרוֹטוֹמוֹת; וְאִם נִתְקַשְּׁרָה בְּגָלוּי אֶל פִּיטֶר בְּרַנְץ' הֲרֵי זֶה מִשּׁוּם חִיבָּתוֹ הַמְּיוּחֶדֶת לְמוֹרְגָן. יֶתֶר עַל כֵּן, כָּל אֶחָד מֵהֶם אָהַב אֶת זוּלָתוֹ בְּשֶׁל הָאַהֲבָה שֶׁרָחֲשׁוּ כּוּלָּם לְלַנַסְלוּט, שֶׁבְּנֵי הַזּוּג מֵאֵלּוּ הוֹקִירוּהוּ כִּבְנָם יְחִידֵּם, וְאִילּוּ יְדִיד בֵּיתָם מָצָא בּוֹ אֶת הַשְּׁלִישִׁי – אַךְ בְּלֹא פִּקְפּוּק יָפֶה הַתּוֹאַר בְּיוֹתֵר – מִבְּנֵי סַנְדָּקוּתוֹ. עוֹד לִפְנֵי עִידָּן וְעִידָּנִים בָּאוּ הַדְּבָרִים לִידֵי כָּךְ שֶׁלֹּא הָיָה עוֹלֶה כְּלָל עַל דַּעַת מִי מֵהֶם, אַף לֹא עַל דַּעַת הַתִּינוֹק, לִרְאוֹת בְּהֶקְשֵׁר זֶה אִישׁ לְבַד מִפִּיטֶר. שָׁפַר עֲלֵיהֶם מַזָּלָם, וְעַצְמָאוּת מְסוּיֶּמֶת, מִן הַבְּחִינָה הַכַּלְכָּלִית, הָיְתָה נַחֲלַת כּוּלָּם: אִלְמָלֵא כֵּן לֹא יָכוֹל הָיָה הָרַב-אָמָּן לְבַלּוֹת אֶת הָ-Wanderjahre רַבּוֹת-הַחֲשִׁיבוּת שֶׁלּוֹ בְּפִירֶנְצֶה וּבְרוֹמָא, וְעוֹד לְהַמְשִׁיךְ עַל גְּדוֹת הִתְמַז כְּמוֹ עַל גְּדוֹת הֵאַרְנוּ וְהַטִּיבֵּר, וּלְהוֹסִיף קְבוּצָה עַל קְבוּצָה שֶׁל פַּסָּלִים בְּאֵין קוֹנֶה, וּלְעַצֵּב בַּעֲבוּר מָה שֶׁנִּתְגַּלָּה בַּעֲלִיל כְּאַהֲבָה וְתוּ לֹא רָאשֵׁי פְּאֵר שֶׁל יְדוּעָנִים שֶׁהָיוּ עֲסוּקִים אוֹ קְבוּרִים – שְׁקוּעִים בְּחַיֵּי הַשָּׁעָה אוֹ פְּטוּרִים מֵהֶם – מִכְּדֵי לָשֶׁבֶת לְפָנָיו. מִכָּל מָקוֹם, לֹא הָיָה לְאֵל יָדוֹ שֶׁל פִּיטֶר, שֶׁנָּהַג לְהִתְרַוֵּוחַ בִּמְחִיצָּתָם כִּמְעַט מִדֵּי יוֹם בְּיוֹמוֹ, לִמְצוֹא אֶת הַפְּנַאי הַנָּחוּץ לְקַיֵּים בְּנוֹכְחוּתוֹ אֶת כָּל הַמָּסוֹרֶת הַסְּבוּכָה הַהִיא. אִישׁ מוּצָק אַךְ נוֹחַ הָיָה אוֹתוֹ יוֹדֵעַ ח"ן – רָחָב וְגַמְלוֹנִי וּמְתוּלְתָּל וְאַדְמוֹנִי, בַּעַל קוֹל עָמוֹק, עֵינַיִים עֲמוּקּוֹת, כִּיסִים עֲמוּקִּים, שֶׁלֹּא לְדַבֵּר עַל הֶרְגֵּלוֹ לְעַשֵּׁן מִקְטָרוֹת אֲרוּכּוֹת, לַחֲבוֹשׁ מִגְבָּעוֹת רַכּוֹת וְלִלְבּוֹשׁ בְּגָדִים דְּהוּיִים בְּצִבְעֵי חוֹם וַאֲפַרְפַּר, שֶׁהָיוּ כְּכָל הַנִּרְאֶה תָּמִיד אוֹתָם הַבְּגָדִים עַצְמָם.
הוּא "כָּתַב" לִפְנִים, רְוָוחָה הַיְּדִיעָה, אַךְ מֵעוֹלָם לֹא דִּיבֵּר – עַל כָּךְ, בְּיִיחוּד, לֹא דִּיבֵּר מֵעוֹלָם; וְהַכָּרַת פָּנָיו עָנְתָה בּוֹ (שֶׁכֵּן, רְוָוחָה הַסְבָּרָה, לֹא חָדַל מִן הַכְּתִיבָה) שֶׁהוּא מַתְמִיד בְּכָךְ כְּדֵי שֶׁיִּהְיֶה לוֹ דְּבַר-מָה נוֹסָף – כְּאִילּוּ אֵין לוֹ כְּבָר דַּי וְהוֹתֵר – שֶׁלֹּא לְפַצּוֹת פֶּה עָלָיו. יִהְיֶה סָבַר פָּנָיו אֲשֶׁר יִהְיֶה, מִכָּל מָקוֹם, דִּבְרֵי הַפְּרוֹזָה וְהַשִּׁירָה לְעֵת מְצוֹא שֶׁפִּיטֵּר עָבַר עֲלֵיהֶם בִּשְׁתִיקָה אָכֵן הָיוּ תּוֹצְאוֹת הַדַּחַף לְקַיֵּים אֶת טוֹהַר טַעְמוֹ בְּכָךְ שֶׁיְּכוֹנֵן בְּיֶתֶר תּוֹקֶף יַחַס שֶׁל אֱמֶת בֵּין הַתְּהִילָּה לְבֵין אוֹזְלַת הַיָּד. הַדֶּלֶת הַקְּטַנָּה הַיְּרוּקָּה שֶׁל נַחֲלָתוֹ הָיְתָה קְבוּעָה בְּחוֹמַת גַּן שֶׁהֵטִיחַ הַדָּהוּי הוֹתִיר בָּהּ כְּתָמִים, וּבַחֲוִוילָה הַקְּטַנָּה הַמּוּפְרֶשֶׁת שֶׁמֵּאֲחוֹרֶיהָ הָיָה הַכּוֹל יָשָׁן: הָרָהִיטִים, הַמְּשָׁרְתִים, הַסְּפָרִים, הַהֶדְפֵּסִים, הַמִּנְהָגִים הָעַתִּיקִים וְהַשִּׁיפּוּרִים הַחֲדָשִׁים. בְּנֵי מֵאֵלּוּ שָׁכְנוּ בְּ"בִּקְתַּת קְרָארָה", מַהֲלַךְ עֲשָׂרָה רְגָעִים, וְעַל חֶלְקָתָם הַקְּטַנָּה – שֶׁאֶת גְּבוּלָהּ הִרְחִיבוּ, בֶּאֱמוּנָתָם הַתֵּמָה, כְּדֵי לַהֲקִימוֹ – הָיָה הַסְּטוּדְיוֹ. כָּךְ הִתְמַזֵּל מַזָּלָם הַטּוֹב, אִלְמָלֵא הָיָה זֶה מַזָּל בְּיֵשׁ דַּוְוקָא, וְהִיא הֵבִיאָה לוֹ בִּנְדוּנְיָה רְכוּשׁ שֶׁהִנִּיחָם לִחְיוֹת בִּרְוָוחָה יַחֲסִית וּבַזֹּאת אֶפְשָׁר לָהֶם לְהַתְמִיד בַּדָּבָר מִצִּדָּם. וְהֵם הִתְמִידוּ בַּדָּבָר – מֵאָז וּמִתָּמִיד – הַפֶּסֶל הַשּׁוֹגֶה בְּאַשְׁלָיוֹת וְרַעְיָיתוֹ, שֶׁהַטֶּבַע רִיכֵּךְ לְמַעֲנָם אֶת הַבִּלְתִּי אֶפְשָׁרִי בְּפוֹטְרוֹ אוֹתָם מִכָּל חֲוָויָה שֶׁל קוֹשִׁי. מוֹרְגָן, מִכָּל מָקוֹם, בּוֹרֵךְ בְּכָל הַסְּגוּלּוֹת הַיָּאוֹת לְפֶסֶל פְּרָט לְרוּחוֹ שֶׁל פִידְיָאס – הַקְּטִיפָה הַחוֹמָה, הַבֶּרְטוֹ הַהוֹלֵם, הַנּוֹכְחוּת הַ"פְּלַסְטִית", הָאֶצְבָּעוֹת הַדַּקּוֹת, הַהִיגּוּי הַמּוּשְׁלָם בְּאִיטַלְקִית וְהַשֶּׁמֶשׁ הָאִיטַלְקִי הַזָּקֵן. עַל הַכּוֹל כִּיפֵּר, כִּמְדוּמֶּה, כַּאֲשֶׁר הָיָה פּוֹנֶה אֶל אֲגִ'ידָיו בִּלְשׁוֹן tu וּמְרַמֵּז לוֹ בְּאֶצְבָּעוֹ שֶׁיְּסוֹבֵב אֶת אֶחָד הַכֵּנִים הַסָּבִים עַל צִירָם שֶׁהַבַּיִת הָיָה מְשׁוּפָּע בָּהֶם. אִיטַלְקִים מוּפְלָגִים הֵם הָיוּ, יוֹשְׁבֵי "בִּקְתַּת קְרָארָה", וְסוֹד הַתַּפְקִיד שֶׁמִּילְּאָה עוּבְדָּה זוֹ בְּחַיָּיו שֶׁל פִּיטֶר הָיָה, בְּמִידָּה מְרוּבָּה, שֶׁכָּךְ זָכָה, בֶּן בְּרִיטַנְיָה מוּצָק שֶׁכְּמוֹתוֹ, בְּכַמּוּת הַמְּדוּיֶּקֶת שֶׁל "חוּץ-לָאָרֶץ" שֶׁעָצַר כּוֹחוֹ לָשֵׂאת. בְּנֵי מֵאֵלּוּ הָיוּ לוֹ כְּאִיטַלְיָה כּוּלָּהּ, וְאוּלָם בַּמּוּבָן-מָה דַּוְוקָא בִּגְלַל אִיטַלְיָה רָחַשׁ לָהֶם חִיבָּה. מְקוֹר דַּאֲגָתוֹ הָאֶחָד הָיָה לְאַנָּס – כָּךְ קִיצְּרוּ אֶת שְׁמוֹ שֶׁל בֶּן סַנְדָּקוּתוֹ – שֶׁלַּמְרוֹת חִינּוּכוֹ בְּאַחַת הַפְּנִימִיּוֹת הַפְּרָטִיּוֹת, הָיָה אוּלַי אִיטַלְקִי כַּזַּיִת יֶתֶר עַל הַמִּידָּה. מוֹרְגָן, לְעוּמַּת זֹאת, דָּמָה לִתְפִיסָתוֹ הַמַּחֲנִיפָה שֶׁל פְּלוֹנִי אֶת תּוֹאֳרוֹ שֶׁל אוֹתוֹ פְּלוֹנִי בָּאוּלָם הַגָּדוֹל בְּמוּזֵאוֹן אוֹפִּיצִי שֶׁהוּקְצָה לִדְיוּקְנָאוֹת עַצְמִיִּים שֶׁל גְּדוֹלֵי הָאָמָּנִים. צַעֲרוֹ הַיָּחִיד שֶׁל הָרַב-אָמָּן עַל כָּךְ שֶׁלֹּא לְמִכְחוֹל יוֹלֵד כִּי אִם לְאִזְמֵל נָבַע מֵחֶפְצוֹ הָעַז לְהִימָּנוֹת אַף הוּא עִם הַתּוֹרְמִים לְאוֹתוֹ אוֹסֶף.
מִכָּל מָקוֹם, בִּרְבוֹת הַיָּמִים הִתְבָּרֵר שֶׁלְּאַנֵּס דַּוְוקָא לְמִכְחוֹל יוֹלֵד; שֶׁכֵּן, יוֹם אֶחָד, בְּהִתְקָרֵב לָאַנָּס לְגִיל עֶשְׂרִים, גִּילְּתָה מָרַת מֵאֵלּוּ אֶת אוֹזֶן יְדִידָם, שֶׁהָיָה חוֹלֵק עִמָּם כָּל בְּעָיָה וּמַכְאוֹב עַד לְפִרְטֵי הַפְּרָטִים, כִּי אָכֵן דּוֹמֶה שֶׁאֵין לוֹ אֶלָּא לִפְנוֹת אֶל דֶּרֶךְ הַצִּיּוּר. אִי אֶפְשָׁר עוֹד לְהַעֲלִים עֵין מִן הָעוּבְדָּה שֶׁאֵינוֹ מֵפִיק שֶׁמֶץ תְּהִילָּה מִיְּשִׁיבָתוֹ בְּקֶייְמְבְּרִידְג', שָׁם נוֹהֵג בּוֹ הַקּוֹלֵג' שֶׁל בְּרַנְץ' לִפְנִים מִשּׁוּרַת הַדִּין זֶה שָׁנָה תְּמִימָה רַק בִּזְכוּת חֶסֶד נְעוּרִים שֶׁל בְּרַנְץ' עַצְמוֹ. מָה הַטַּעַם אֵפוֹא לַחֲזוֹר לָרִיק עַל מִצְוַות אֲנָשִׁים מְלוּמָּדָה וּלְהַכְשִׁירוֹ לִקְרַאת הַבִּלְתִּי אֶפְשָׁרִי. הַבִּלְתִּי אֶפְשָׁרִי – כָּךְ הִתְחַוֵּור בַּעֲלִיל – הוּא שֶׁלְּאַנָּס נוֹעַד לִהְיוֹת כָּל דָּבָר מִלְּבַד אָמָּן.
"הוֹ, אֵלִי, אֵלַי!" אָמַר פִּיטֶר הַמִּסְכֵּן.
"אֵינְךָ מַאֲמִין בָּזֶה?" שְׁאֵלָה מָרַת מֵאֵלּוּ, שֶׁאַף כִּי מָלְאוּ לָהּ יוֹתֵר מֵאַרְבָּעִים, לֹא הוּעַם הַזּוֹהַר מֵעֵינֵי הַקְּטִיפָה שֶׁלָּהּ, מְעוֹרֶה הַצַּח כְּעֵין הַסְּטֵן וּמִשַּׁעְרָה הָעַרְמוֹנִי הָרַךְ כַּמֶּשִׁי.
"מַאֲמִין בְּמָה?"
"בִּתְשׁוּקַת לִבּוֹ שֶׁל לֵאָנֵס, כַּמּוּבָן."
"אֵינֶנִּי יוֹדֵעַ מָה כַּוּוֹנָתְךָ בַּמִּילָּה 'מַאֲמִין'. וַדַּאי שֶׁמֵּעוֹלָם לֹא נֶעֶלְמָה מִמֶּנִּי, מִשַּׁחַר יַלְדוּתוֹ, הַנְּטִיָּיה שֶׁלּוֹ לְהִתְעַסֵּק בְּרִישּׁוּם וּבְצֶבַע; אֲבָל אֲנִי מוֹדֶה וּמִתְוַודֶּה שֶׁקִּיוִּויתִי כִּי תִּדְעַךְ."
"אֲבָל מַדּוּעַ," חִייְּכָה בִּמְתִיקוּת, "כְּשֶׁיֵּשׁ לוֹ תּוֹרָשָׁה נִפְלָאָה כָּל כָּךְ? תְּשׁוּקָה הִיא תְּשׁוּקָה – אִם כִּי, כַּמּוּבָן, אַתָּה, פִּיטֶר יַקִּירֵי, זָר לְכָל זֶה. הַאִם תְּשׁוּקָתוֹ שֶׁל הָרַב-אָמָּן דֵּעָה אֵי-פַּעַם?"
פִּיטֶר הִסִּיחַ מְעַט אֶת מַבָּטוֹ, וְדֶרֶךְ קִרְבָה חַסְרַת גִּינּוּנִים הִשְׁמִיעַ מֶשֶׁךְ רֶגַע מִין קוֹל שֶׁבֵּין שְׁרִיקָה חֲנוּקָה וּבֵין זִמְזוּם כָּבוּשׁ. "אַתְּ חוֹשֶׁבֶת שֶׁהוּא יִהְיֶה רַב-אָמָּן נוֹסָף?"
עַד כְּדֵי כָּךְ לֹא הָיְתָה נְכוֹנָה לְהַרְחִיק לֶכֶת, כִּמְדוּמֶּה, אוּלָם פִּיעֲמָה בְּקִרְבָה תְּחוּשָׁה כְּלָלִית שֶׁל אֵמוּן מוּפְלָא וְגָמוּר. "אֲנִי מְבִינָה אַתְּ כַּוּוֹנָתְךָ. שֶׁמָּא תָּעִיר עָלָיו קַרְיֵירָה זוֹ אֶת הַקַּנָּאוּת וּתְעוֹרֵר עָלָיו אֶת הַתְּכָכִים שֶׁלְּעִתִּים קָשׁוּ מִנָּשׂוּא גַּם עַל אָבִיו? וּבְכֵן – נֶאֱמַר שֶׁיִּיתָּכֵן הַדָּבָר, שֶׁהֲרֵי רַק מְלִיצוֹת נְבוּבוֹת מְסוּגָּלוֹת לְהַצְלִיחַ בָּעוֹלָם בְּיָמִים טְרוּפִים אֵלֶּה, וְאָדָם שֶׁנָּפְלָה עָלָיו קִלְלַת הַיִּיחוּד וְהָעִידּוּן עָשׂוּי בְּנָקֵל לִמְצוֹא אֶת עַצְמוֹ פּוֹשֵׁט יָד לְמִחְיָיתוֹ. נַנִּיחַ אֶת הָרַע מִכּוֹל – נֶאֱמַר שֶׁאֵירַע לוֹ אָסוֹן זֶה, וְאָכֵן הִגְבִּיהוּ כְּנָפָיו עוֹף לַמְּרוֹמִים שֶׁאֵין טַעְמָם הַהֲמוֹנִי שֶׁל בְּנֵי אַרְצוֹ הַנּוֹאָלִים יָכוֹל לַעֲמוֹד בָּהֶם. צֵא וַחֲשׁוֹב, אַחֲרֵי כִּכְלוֹת הַכּוֹל, מָה הָאוֹשֶׁר שֶׁיִּיפּוֹל בְּחֶלְקוֹ – אוֹתוֹ אוֹשֶׁר שֶׁזָּכָה לוֹ הָרַב-אָמָּן. הוּא יָדַע.
פָּנָיו שֶׁל פִּיטֶר נָפְלוּ. "הָהּ, אֲבָל מָה הוּא יָדַע?"
"רוֹמְמוֹת נֶפֶשׁ!" קָרְאָה מָרַת מֵאֵלּוּ בְּקוֹצֶר רוּחַ וְהָפְכָה פָּנֶיהָ.
ב
לֹא יָצָא זְמַן רַב וְכַצָּפוּי הָיָה עָלָיו לָשֶׁבֶת עַל הַמְּדוֹכָה עִם הַנַּעַר עַצְמוֹ וְלִשְׁמוֹעַ מִפִּיו כִּי לַאֲמִתּוֹ שֶׁל דָּבָר כְּבָר נִתְקַבְּלָה הַהַחְלָטָה. לָאַנָּס לֹא נוֹעַד לָשׁוּב אֶל הָאוּנִיבֶרְסִיטָה אֶלָּא, תַּחַת זֹאת, לָצֵאת לְפָרִיז. זֶה הַמָּקוֹם – כֵּיוָון שֶׁהוּפַּל הַפּוּר – הֶעָתִיד לְהַנְחִיל לוֹ אֶת מֵיטַב הַיִּתְרוֹנוֹת. מֵאָז וּמִתָּמִיד הִרְגִּישׁ פִּיטֶר כִּי יֵשׁ לְקַבְּלוֹ כְּמוֹ שֶׁהוּא, אַךְ מֵעוֹלָם לֹא מָצְאוּ כָּל כָּךְ "כְּמוֹ שֶׁהוּא" כְּפִי שֶׁהָיָה בְּאוֹתוֹ מַעֲמָד.
"אַתָּה מַשְׁלִיךְ אֵפוֹא אֶת קֵיימְבְּרִידְג' לְגַמְרֵי? הַאִם אֵינְךָ מִצְטַעֵר בְּמִקְצָת?"
לְאַנָּס יָכוֹל הָיָה לִהְיוֹת כְּאָבִיו, לְדַעַת יְדִידוֹ, אִילּוּ בּוֹרֵךְ פָּחוֹת בְּחוּשׁ הוּמוֹר, וּכְאִמּוֹ – אִילּוּ בּוֹרֵךְ יוֹתֵר בְּיוֹפִי. וְאוּלָם הָיְתָה, לְדִידוֹ שֶׁל פִּיטֶר, דֶּרֶךְ בֵּינַיִים נָאָה בֶּהֱיוֹתוֹ שֶׁל הָעֶלֶם קָרוֹב – עַל פִּי הַנּוּסָּח הַמּוֹדֶרְנִי – לִדְמוּתוֹ שֶׁל סוֹכֵן הַבּוּרְסָה יוֹתֵר מֵאֲשֶׁר לִדְמוּתוֹ שֶׁל הָאָמָּן הַצָּעִיר. הַלָּה גָּרַס שֶׁאֵין זוֹ אֶלָּא שְׁאֵלָה שֶׁל זְמַן – בְּכוּר הִיתּוּךְ אֲשֶׁר כָּזֶה עָלָיו עוֹד לְהִיצָּרֵף, כָּל כָּךְ הַרְבֵּה עָלָיו עוֹד לִלְמוֹד. הוּא כְּבָר שׂוֹחֵחַ עִם כַּמָּה בַּחוּרִים וְהִגִּיעַ לִכְלַל דֵּעָה. "הַיּוֹם חַיָּיבִים," אָמַר, "לָדַעַת."
לְשֵׁמַע הָדָר פָּלַט בֶּן שִׂיחוֹ אֲנַקֶּה. "הוֹ, לְכָל הָרוּחוֹת, אַל תֵּדַע!"
לֵאָנֵס הִשְׁתּוֹמֵם "'אַל תֵּדַע'? אִם כֵּן, מָה הַטַּעַם – "
"הַטַּעַם לָמָּה?"
"לְכָל דָּבָר שֶׁהוּא. אֵינְךָ חוֹשֵׁב שֶׁיֵּשׁ לִי כִּישָּׁרוֹן?"
שָׁעָה אֲרוּכָּה עִישֵּׁן פִּיטֶר בְּמֵרְץ וְשָׁתַק; אַחֵר כָּךְ הִמְשִׁיךְ וְאָמַר: לֹא הַיְּדִיעָה כִּי אִם הַבַּעֲרוּת – כִּדְבָרָיו הַנִּפְלָאִים שֶׁל הַמְּשׁוֹרֵר – הִיא הָאוֹשֶׁר הָעִילָּאִי."
"הוֹ," אָמַר הַנַּעַר. "אִם עַל הַבַּעֲרוּת שֶׁלְּךָ אַתָּה מְגוֹנֵן – !"
שׁוּב הִשְׁתַּהָה סַנְדָּקוֹ עַל הַסַּפָּה וְהִמְשִׁיךְ לְעַשֵּׁן. "לֹא עָלֶיהָ. נִגְזַר עָלַי לִהְיוֹת יוֹדֵעַ כּוֹל."
"הוֹ, יָפֶה," חָזַר לְאָנֵס וְצָחַק. "אִם אַתָּה יוֹדֵעַ יוֹתֵר מִדַּי – !"
"אָמְנָם כֵּן, וְלָכֵן אֲנִי כֹּה אוּמְלָל."
עֲלִיצוּתוֹ שֶׁל לֵאָנֵס גָּבְרָה. "אוּמְלָל? אָנָּא, חָדֵל מִזֶּה!"
"אֲבָל שָׁכַחְתִּי," הוֹסִיף וְאָמַר בֶּן שִׂיחוֹ, "אָסוּר לְךָ לָדַעַת זֹאת. גַּם בִּשְׁבִילְךָ זֶה יִהְיֶה קָשֶׁה מִנָּשׂוּא. אֲבָל אוֹמֵר לְךָ מָה אֶעֱשֶׂה." וּפִיטֵּר קָם מִן הַסַּפָּה. "אִם תְּשׁוּבָה לְקֶייְמְבְּרִידְג' – כָּל מַחְסוֹרְךָ עָלַי."
לֵאָנֵס בָּהָה בְּתוּגָה כָּלְשֶׁהִי, אִם כִּי עֲדַיִין הָיָה מְשׁוּעֲשָׁע. "הוֹ, פִּיטֶר! עַד כְּדֵי כָּךְ אַתָּה מִתְנַגֵּד לְפָרִיז?"
"וּבְכֵן, אֲנִי חוֹשֵׁשׁ מִפָּנֶיהָ."
"אָה, אֲנִי מֵבִין."
"לֹא, אֵינְךָ מֵבִין – עֲדַיִין לֹא. אֲבָל אַתָּה תָּבִין – כְּלוֹמַר תִּרְצֶה לְהָבִין. וְאָסוּר שֶׁתָּבִין."
הַצָּעִיר הִתְעַמֵּק בַּדָּבָר בְּיֶתֶר כּוֹבֶד רֹאשׁ. "אֲבָל הַתּוֹם, אַתָּה יוֹדֵעַ –"
"– כְּבָר נִיזּוֹק כַּהוֹגֶן? הָהּ, אֵין לָזֶה כָּל חֲשִׁיבוּת, הִתְעַקֵּשׁ פִּיטֶר. "נַטְלִיא אוֹתוֹ כָּאן."
"כָּאן? אִם כָּךְ אַתָּה רוֹצֶה שֶׁאֶשָּׁאֵר בְּאַנְגְּלִיָּה?"
פִּיטֶר כִּמְעַט הוֹדָה בָּאַשְׁמָה. "וּבְכֵן, טוֹב לָנוּ כָּל כָּךְ – אַרְבַּעְתֵּנוּ בְּיַחַד – כְּמוֹ שֶׁהִנְנוּ עַכְשָׁיו. אֲנַחְנוּ כֹּה מוּגַנִּים. בֶּאֱמֶת, אַל תְּקַלְקֵל זֹאת."
כֵּיוָון שֶׁכְּבָר שָׁקַע בְּכוֹבֶד רֹאשׁ הוֹסִיף הַנַּעַר וְשָׁקַע בְּדִכְדּוּךְ לְנוֹכַח הַנִּימָה הַדּוֹחֶקֶת בְּמַפְגִּיעַ שֶׁל יְדִידוֹ. "אָז מָה כְּבָר יָכוֹל בָּחוּר לַעֲשׂוֹת?"
"בְּעָיָה פְּרָטִית שֶׁלִּי. אָנָּא, חֲבִיבִי" – וּפִיטֵּר הִתְחַנֵּן עַתָּה, פְּשׁוּטוֹ כְּמַשְׁמָעוֹ – "אֲנִי אֶדְאַג לְךָ."
לֵאָנֵס, שֶׁנִּשְׁאַר יוֹשֵׁב עַל הַסַּפָּה, רַגְלָיו פְּשׁוּטוֹת וְיָדָיו בְּכִיסָיו, הִתְבּוֹנֵן בּוֹ בָּעֵינַיִים שֶׁחָשַׁד עוֹלָה מִתּוֹכָן. אַחֵר כָּךְ קָם מִמְּקוֹמוֹ. "אַתָּה חוֹשֵׁב שֶׁמַּשֶּׁהוּ בִּי אֵינוֹ כַּשּׁוּרָה – שֶׁלֹּא אוֹכֶל לִנְחוֹל הַצְלָחָה."
"וּבְכֵן, מָה הִיא בְּעֵינֶיךָ הַצְלָחָה?"
לֵאָנֵס הִרְהֵר שׁוּב. "הַהַצְלָחָה הֲכִי טוֹבָה הִיא כַּאֲשֶׁר אָדָם מַשְׂבִּיעַ אֶת רְצוֹנוֹ שֶׁלּוֹ. הַאִם לֹא זֶה סוּג הַהַצְלָחָה, שֶׁלַּמְרוֹת קְנוּנְיוֹת וְעִנְיָינִים נַחַל – בַּתְּחוּם הַמְּיוּחָד שֶׁלּוֹ – הָרַב-אָמָּן?"
דְּבָרִים רַבִּים מִדַּי הַתּוֹבְעִים מַעֲנֶה מִינֵיהּ וּבֵיהּ הָיוּ בִּשְׁאֵלָה זוֹ, שֶׁבְּעֶטְיָים כִּמְעַט נִסְתַּם הִשִּׂיג וְשִׂיחַ, וְהֶמְשֵׁכוֹ הוֹעֳמַד בְּקוֹשִׁי מְיוּחָד לְנוֹכַח רְאָיָה חֲדָשָׁה זוֹ, שֶׁאַף כִּי תּוּמּוֹ שֶׁל הָעֶלֶם צָפוּי – כְּטַעֲנָתוֹ – לְהִצְטַמֵּק בְּמַהֲלַךְ לִימּוּדָיו, הֲרֵי תַּמְצִיתוֹ הָעֲדִינָה יוֹתֵר עוֹדֶנָּה עוֹמֶדֶת בְּעֵינָהּ. אָכֵן, בְּדִיּוּק כָּזֹאת שֵׂיעָר פִּיטֶר, וּבָזֹאת רָצָה מֵעַל לַכּוֹל; אַף עַל פִּי כֵּן, בְּאוֹפֶן פָּרָדוֹקְסָלִי, הֶעֱבִיר בּוֹ הַדָּבָר צְמַרְמוֹרֶת. הַנַּעַר הֶאֱמִין בַּקָּנוֹנִיּוֹת וּבְעִנְיָינִים, הֶאֱמִין בַּתְּחוּם הַמְּיוּחָד, הֶאֱמִין, בִּקְצָרָה, בְּרַב-אָמָּן. מָה שֶׁאֵירַע כַּעֲבוֹר כְּחוֹדֶשׁ אוֹ חוֹדְשַׁיִים הוּא שֶׁלֹּא שָׁב לָאוּנִיבֶרְסִיטָה עַל חֶשְׁבּוֹן סַנְדָּקוֹ אֶלָּא שֶׁכִּשְׁבוּעַיִים לְאַחַר שֶׁהִשְׁתַּכֵּן בְּפָרִיז שִׁיגֵּר לוֹ אוֹתוֹ מְכוּבָּד חֲמִישִּׁים לִירוֹת שְׂטֶרְלִינְג.
בֵּינְתַיִים הִתְעַשֵּׁת אוֹתוֹ מְכוּבָּד בְּאַנְגְּלִיָּה לִקְרַאת הַגָּרוּעַ מִכּוֹל; וּמָה עָלוּל הַגָּרוּעַ מִכּוֹל לִהְיוֹת לֹא נְגַלֶּה לְעֵינָיו מֵעוֹלָם בְּיֶתֶר שְׂאֵת מֵאֲשֶׁר שָׁעָה שֶׁהִתְיַיצֵּב לִסְעוּדַת הָעֶרֶב בְּיוֹם רִאשׁוֹן אֶחָד – כְּמִנְהָגוֹ הַנֶּאֱמָן מִיָּמִים יָמִימָה – וּגְבֶרֶת "בִּקְתַּת קְרָארָה" קִידְּמָה אֶת פָּנָיו בְּקוּשְׁיָה שֶׁעִנְיָינָהּ, מִכָּל הַדְּבָרִים שֶׁבָּעוֹלָם, עוֹשְׁרָם שֶׁל תּוֹשָׁבֵי קָנָדָה. הִיא דִּיבְּרָה בִּרְצִינוּת, אֲפִילּוּ בְּהִתְלַהֲבוּת. "הָאוֹמְנָם רַבִּים מֵהֶם עֲשִׁירִים בֶּאֱמֶת?"
הָיָה עָלָיו לְהוֹדוֹת שֶׁאֵינוֹ יוֹדֵעַ עֲלֵיהֶם וְלֹא כְּלוּם, אוּלָם כַּעֲבוֹר זְמַן חָזַר וְהִרְהֵר לֹא פַּעַם בָּעֶרֶב הַהוּא. הַחֶדֶר שֶׁיָּשְׁבוּ בּוֹ הִתְהַדֵּר בְּדוּגְמָאוֹת שׁוֹנוֹת וּמְשׁוּנּוֹת לִגְאוֹנוּתוֹ שֶׁל הָרַב-אָמָּן, שֶׁלִּזְכוּתָן יֵיאָמֵר – וּמָרַת מֵאֵלּוּ אָמְרָה זֹאת תָּדִיר – שֶׁגּוֹדְלָן נוֹחַ בְּמִידָּה בִּלְתִּי מְצוּיָה. אָכֵן, מְמַדֵּיהֶן לֹא הָיוּ מִן הַשְּׁכִיחִים בֵּין יְצִירֵי הָאִזְמֵל, וְיִיחוּדָן הָיָה בְּכָךְ שֶׁהָעֲצָמִים וְהַפְּרָטִים שֶׁנּוֹעֲדוּ לִהְיוֹת קְטַנִּים נִרְאוּ גְּדוֹלִים מִדַּי, וְאִילּוּ הָעֲצָמִים וְהַפְּרָטִים שֶׁנּוֹעֲדוּ לִהְיוֹת גְּדוֹלִים נִרְאוּ קְטַנִּים מִדַּי. כַּוּוֹנָתוֹ שֶׁל הָרַב-אָמָּן, מִבְּחִינָה זוֹ אוֹ מִכָּל בְּחִינָה שֶׁהִיא, נוֹתְרָה גַּם מִקֵּץ שָׁנִים, כִּמְעַט בְּלֹא יוֹצֵא מֵהַכְּלָל, בְּגֶדֶר תַּעֲלוּמָה גְּמוּרָה לְפִיטֶר בְּרַנְץ'. מַעֲשֵׂי הַיְּצִירָה שֶׁכֹּה הֵיטִיבוּ לְהַעֲלִים אֶת כַּוּוֹנָתוֹ נִיצְּבוּ עַל כֵּנִים וְזִיזִים, עַל שׁוּלְחָנוֹת וּמַדָּפִים – אוּכְלוּסִיָּיה קְטַנָּה וּלְבָנָה, תּוֹהָה וּבוֹהָה, שֶׁל דְּמוּיוֹת אַפִּיּוֹת, אִידִילִיּוֹת, אָלֵגוֹרִיּוֹת, מִיתִיּוֹת, סִימְבּוֹלִיּוֹת, שֶׁאָבַד וּבָטֵל בָּהּ כָּל "קְנֵה מִידָּה" עַד שֶׁכִּיכַּר הָעִיר נִתְחַלְּפָה בְּדָלֶ"ת אַמּוֹת, הַמּוֹנוּמֶנְטָלִי הוּצַּג כְּמִינְיָאטוּרִי וְהַמִּינְיָאטוּרִי כְּמוֹנוּמֶנְטָלִי; כּוּלָּם כְּאֶחָד נְצָרִים מוּבְהָקִים לְמִשְׁפָּחָה מוּזָרָה, שֶׁלֹּא נַכִּירָהּ בָּהּ כָּל זִיקָּה בֵּין שִׁיעוּר קוֹמָה וּבֵין מִין, גִּיל אוֹ תַּכְלִית. הַלָּלוּ, כִּבְנֵי מֵאֵלּוּ עַצְמָם, הָיוּ לְפִיטֶר כִּקְרוֹבֵי מִשְׁפָּחָה שֶׁלּוֹ, שֶׁהֲרֵי שָׂרְרָה בֵּינוֹ לְבֵינָם, לְמִצְעָר, הֶיכֵּרוּת כֹּה קְרוֹבָה. הַמַּעֲמָד הָיָה מֵאֵלֶּה שֶׁלָּמַד מִכְּבָר לְהַכִּירָם וּלְכֵנוּתָם בְּשֵׁם – שְׁבִיבִים חוֹלְפִים שֶׁל לֶהָבָה קְלוּשָׁה, מַשָּׁבִים קַלִּילִים שֶׁל רוּחַ מֵיטִיבָה. פַּעֲמַיִים בְּשָׁנָה, בְּמוֹעֲדִים קְצוּבִים, הָיָה הָרַב-אָמָּן מַאֲמִין כִּי הִנֵּה הֵאִיר לוֹ הַמַּזָּל פָּנִים, לְבַד מֵאֱמוּנָתוֹ הַשְּׁלֵמָה בְּכָל יְמוֹת הַשָּׁנָה כִּי גָּאוֹן הוּא וְאֵין שֵׁנִי לוֹ. הַפַּעַם דָּרַךְ כּוֹכָבוֹ בִּדְמוּת הוֹרִים שַׁכּוּלִים מִטּוֹרוֹנְטוֹ, שֶׁהִפְקִידוּ בְּיָדָיו הַזְמָנָה נָאָה בְּיוֹתֵר לְמַצֶּבֶת קֶבֶר לִשְׁלוֹשָׁה יְלָדִים שֶׁשָּׁכְלוּ וְרָצוּ לְהַנְצִיחָם עַל דֶּרֶךְ הַסֵּמֶל וְכָל אֶחָד עַל פִּי אוֹפְיוֹ הַמְּיוּחָד.
הַלֶּקַח הַמִּשְׁתַּמֵּעַ מִשְׁאַלְתָּהּ שֶׁל מָרַת מֵאֵלּוּ הָיָה זֶה: מִשָּׁעָה שֶׁהִתְקַבְּלָה הַהֲנָחָה בִּדְבַר עֲשִׁירוּתָם הִתְחַוֵּור, עַל פִּי עוֹצְמַת הַעֲרָצָתָם וְכֵן מֵרְמָזִים סְתוּמִים שֶׁהוּפְרְחוּ (אָכֵן, בְּרִיּוֹת מְשׁוּנּוֹת!) בְּעִנְיַין אֶפְשָׁרוּיוֹת נוֹסָפוֹת בְּאוֹתוֹ כִּיוּוּן שֶׁל הַנְצָחָה, עַד כַּמָּה עָשׂוּי אַרְנָקָם הַבִּלְתִּי נִדְלֶה לְהִיפָּתַח; וּבְאוֹתָהּ מִידָּה וַדַּאי הָיָה כִּי לוֹ אַךְ יָצָא שָׁמְעוּ בְּאוֹתָן מְדִינוֹת, אֵין לְךָ דָּבָר בָּטוּחַ יוֹתֵר מִזֶּרֶם שֶׁל לָקוֹחוֹת קָנָדִיִּים. פִּיטֶר כְּבָר רָאָה בֶּעָבָר זְרָמִים שֶׁל לָקוֹחוֹת, מִן הַמֶּטְרוֹפּוֹלִין וּמִן הַמּוֹשָׁבוֹת, רָאָה אֶת כּוּלָּם אֶחָד לְאֶחָד, וּמַאֲזָנָם הַסּוֹפִי הוֹתִיר פְּעָרִים מוּעָטִים כָּל כָּךְ בַּחֲבוּרַת הַשַּׁיִשׁ אֲשֶׁר סְבִיבוֹ; אוּלָם מִנְהָגוֹ הָיָה, כְּתָמִיד בִּנְסִיבּוֹת אֵלּוּ, לֹא לִנְקוֹב אֶת הַבּוּעָה מִלְּכַתְּחִילָּה. תּוֹחֶלֶת הַשָּׁוְוא, כָּל עוֹד הִתְקַיְּימָה, הֲקָלָה אֶת פְּגִיעָתָן שֶׁל תַּחֲרוּיוֹת שֶׁבָּהֶן לֹא זָכָה מֵעוֹלָם, הִמְתִּיקָה אֶת הַכְּאֵב הַמִּתְמַשֵּׁךְ שֶׁל פְּרָסִים וְעִיטּוּרִים אֲשֶׁר נָפְלוּ כְּפַעַם בְּפַעַם בְּחֶלְקָם שֶׁל הַכּוֹל לְבַד מִן הָרַב-אָמָּן; הִיא אַף הֵפִיחָה רוּחַ בְּגַחֶלֶת הָעֲתִידָה לְהַבְהֵב בְּמֶשֶׁךְ לִיקּוּי הַמְּאוֹרוֹת הַבָּא. עִם זֹאת הֵם הֲלוֹא חָיוּ – חִיזָּיוֹן מְלַבֵּב תָּמִיד – בִּגְבָהִים שֶׁכִּמְעַט אֵין לָחוּשׁ בָּהֶם מַעֲלוֹת וּמוּדָּרוֹת. יֵשׁ שֶׁנֵּיאוֹתוּ לְוַותֵּר כְּהוּא זֶה וּלְהוֹדוֹת, שֶׁזָּעִיר פֹּה זָעִיר שָׁם, אֵין הַצִּיבּוּר נִקְלֶה מִכְּדֵי לִקְנוֹת; אוּלָם לֹא הָיוּ מַגָּעִים לְשׁוּם מָקוֹם אִלְמָלֵא עֶמְדָּתָם הַנֶּחֱרֶצֶת, שֶׁהָרַב-אָמָּן טוֹב מִכְּדֵי לְהִימָּכֵר. מִכָּל מָקוֹם, פִּיטֶר חָזַר וְאָמַר בְּלִבּוֹ לְעִתִּים קְרוֹבוֹת שֶׁתְּכוּנוֹת אוֹפְיָים סִיגְּלוּ אוֹתָם לְגוֹרָלָם עַד לְהַפְלִיא: הָרַב-אָמָּן הִצְטַיֵּין בְּיוּהֲרָה, אִשְׁתּוֹ הִצְטַיְּינָה בַּנֶּאֱמָנוּת, וְהַהַצְלָחָה הָיְתָה שׁוֹלֶלֶת מִסְּגוּלּוֹת אֵלּוּ אֶת תּוֹם הַלֵּב וּבְכָךְ גּוֹרַעַת מֵעֶרְכָּן וּמֵחֶנֶן. כָּל אָדָם עָשׂוּי לְהַלֵּךְ קֶסֶם כְּשֶׁהוּא נָתוּן בְּחַבְלֵי קֶסֶם, וּמִדֵּי הִתְבּוֹנְנוּ סְבִיבוֹ בְּעוֹלָם שֶׁל שִׂגְשׂוּג, שֶׁחוּשׁ הַמִּידָּה חָסֵר בּוֹ אַף יוֹתֵר מִשֶּׁהוּא חָסֵר בְּבֵית הַנָּכוּת שֶׁל הָרַב-אָמָּן, הָיָה פִּיטֶר חוֹזֵר וְתוֹהֶה אִם מַכִּיר הוּא עוֹד זוּג שֶׁהַהֲמוֹנִיּוֹת כֹּה רְחוֹקָה מִמֶּנּוּ.
"מָה חֲבָל שֶׁלְּאַנָּס אֵינֶנּוּ אִתָּנוּ לַחֲלוֹק אֶת הַשִּׂמְחָה!" הִתְאַנְּחָה מָרַת מֵאֵלּוּ כְּשֶׁיָּשְׁבוּ לִסְעוּדַת הָעֶרֶב.
"נִלְגּוֹם כּוֹסִית לְחַיֵּי הַנֶּעְדָּר," הֵשִׁיב בַּעֲלָהּ, מִילֵּא אֶת כּוֹס יְדִידוֹ וְאֶת כּוֹסוֹ וּמֶזֶג טִיפָּה לְבַת לִוְויָיתָם. "אֲבָל שׂוּמָה עָלֵינוּ לְקַוּוֹת שֶׁהוּא מַתְקִין אֶת עַצְמוֹ לְאוֹשֶׁר הַדּוֹמֶה פָּחוֹת לְאוֹשְׁרֵנוּ הָעֶרֶב – אִם כִּי אֲנִי מוֹדֶה שֶׁהוּא לֹא יְגוּנֶּה! – וְיוֹתֵר לְאוֹתָהּ נֶחָמָה אֲשֶׁר תָּמִיד, בְּכָל אֲשֶׁר אֵירַע וּבְכָל אֲשֶׁר לֹא אֵירַע, בָּטַחְנוּ בְּעַצְמֵנוּ כִּי נֵדַע לְהִתְנַחֵם בָּהּ. הַנֶּחָמָה," בֵּיאֵר הָרַב-אָמָּן וְנִשְׁעָן לַאֲחוֹרָיו בְּנוֹגַהּ הַנָּעִים שֶׁבָּקַע מִן הַמְּנוֹרָה וּמִן הָאָח, נוֹשֵׂא אֶת כּוֹסוֹ וְסוֹקֵר אֶת מִשְׁפַּחַת הַשַּׁיִשׁ שֶׁלּוֹ, מוֹשָׁבָה מִפְלַצְתִּית שֶׁקָּנְתָה לָהּ מִשְׁכָּן כִּמְעַט בְּכָל חֶדֶר, "הַנֶּחָמָה שֶׁבָּאָמָּנוּת לִשְׁמָהּ."
פִּיטֶר הִבִּיט, נִכְלָם בְּמִקְצָת, בְּיֵינוֹ. "וּבְכֵן, לֹא אִכְפַּת לִי אֵיךְ תִּקְרָא לְכָךְ שֶׁמִּישֶׁהוּ אַף פַּעַם לֹא... אֲבָל לֵאָנֵס מוּכְרָח לִלְמוֹד לִמְכּוֹר, אַתָּה יוֹדֵעַ. אֲנִי שׁוֹתֶה לְמַעַן רְכִישָׁתוֹ אֶת סוֹד הַפּוֹפּוּלָרִיּוּת הַבְּזוּיָה!"
"הוֹ, כֵּן, הוּא מוּכְרָח לִמְכּוֹר," הוֹדְתָה בְּלִי כָּחָל וְשֶׁרַק אִמּוֹ שֶׁל הַנַּעַר; וְעִם זֹאת הָיְתָה אַף יוֹתֵר, כְּפִי שֶׁנִּיתָּן לְהַקִּישׁ מִדְּבָרֶיהָ, אִשְׁתּוֹ שֶׁל הָרַב-אָמָּן.
"הוֹ," הִצְהִיר הַפֶּסֶל בְּבִטְחָה לְאַחַר רֶגַע, "לֵאָנֵס יִמְכּוֹר. אַל חֲשָׁשׁ, הוּא כְּבָר יִלְמַד."
"וְזֹאת בְּדִיּוּק," הֶחֱזִירָה מָרַת מֵאֵלּוּ, "סֵירֵב פִּיטֶר – אֵיךְ זֶה יְכוֹלֶת, פִּיטֶר, לִהְיוֹת נָלוֹז כָּל כָּךְ? – זֹאת סֵירֵב לִשְׁמוֹעַ כַּאֲשֶׁר אָמַר לוֹ."
כָּל אֵימַת שֶׁנָּתְנָה בּוֹ גְּבֶרֶת זוֹ מַבָּט שֶׁל תּוֹכֵחָה אוֹהֶדֶת – חֶסֶד שֶׁהוֹעֳנַק לְעִתִּים לֹא נְדִירוֹת – נֶעֶתְקוּ מִילִּים מִפִּיו שֶׁל פִּיטֶר; אֲבָל הָרַב-אָמָּן, לְעוֹלָם תַּמְצִית הָאֲדִיבוּת וְהַנּוֹעַם, חִילֵּץ אוֹתוֹ עַתָּה כְּדֶרֶךְ שֶׁנָּהַג פְּעָמִים רַבּוֹת. "מְדוּבָּר בְּאוֹתוֹ רַעְיוֹן יָשָׁן שֶׁלּוֹ, אַתְּ יוֹדַעַת, אוֹתָהּ מַחֲלוֹקֶת נִצְחִית בֵּינֵינוּ; הַתֵּאוֹרְיָה שֶׁלּוֹ, שֶׁהָאָמָּן חַיָּיב לִהְיוֹת כּוּלּוֹ יָצַר וְדָחַף. אֲנִי מְצַדֵּד, כַּמּוּבָן, בִּרְכִישַׁת הַשְׂכָּלָה מְסוּיֶּמֶת. לֹא יוֹתֵר מִדַּי, אֲבָל בַּמִּידָּה הַדְּרוּשָׁה. מִכָּאן נוֹבַעַת הַמְּחָאָה שֶׁלּוֹ," הִמְשִׁיךְ וְהִסְבִּיר לְאִשְׁתּוֹ, "אֶל מָה שֶׁעָלוּל – הֲלוֹא אַתְּ מְבִינָה? – לַעֲמוֹד עַל הַפֶּרֶק בִּשְׁבִיל לֵאָנֵס."
"אָה, כֵּן" – וּמָרַת מֵאֵלּוּ נָתְנָה אֶת עֵינֶיהָ הַסְּגוּלּוֹת בְּמִי שֶׁדּוּבַּר בּוֹ, מֵעֵבֶר לַשּׁוּלְחָן – "וַדַּאי וּוַדַּאי שֶׁלֹּא הִתְכַּוֵּון אֶלָּא לְטוֹב, כַּמּוּבָן; אֲבָל אִילּוּ שָׁמַע לְאַנָּס לַעֲצָתוֹ, לֹא הָיָה מָנוֹס מִן הַקְּבִיעָה שֶׁנָּהַג, בְּמִקְרֶה זֶה, בְּאַכְזָרִיּוּת מַחֲרִידָה."
מִנְהַג חַבְרוֹתַי עָשׂוּ לָהֶם לְשׂוֹחֵחַ עָלָיו בְּפָנָיו כְּאִילּוּ הָיָה שׁוֹכֵן בְּחוֹמֶר אוֹ, לְכָל הַיּוֹתֵר, בְּטִיחַ, וְהָרַב-אָמָּן גִּילָּה רוֹחַב לֵב לֹא אַכְזָב. הָיָה אֶפְשָׁר לַחֲשׁוֹב שֶׁהִנֵּה הוּא מְרַמֵּז לַאֲגִ'ידָיו כִּי יְסוּבְּבוּ עַל צִירוֹ. "אָה, אֲבָל פִּיטֶר לֹא טָעָה כָּל כָּךְ לְגַבֵּי מָה שֶׁאַחֲרֵי כִּכְלוֹת הַכּוֹל עֲלוּלִים הַדְּבָרִים לְהַגִּיעַ לִידֵי כָּךְ שֶׁיִּלְמַד."
"הוֹ, אֲבָל לֹא שׁוּם דָּבָר פָּסוּל מִבְּחִינָה אָמָּנוּתִית," עָמְדָה הִיא עַל שֶׁלָּהּ נֶגֶד פִּיטֶר הַמִּסְכֵּן, קַנְטְרָנִית וְרַעֲנָנָה כִּמְקוּדָּם.
"כַּמָּה תַּחְבּוּלוֹת צָרְפָתִיּוֹת וְתוּ לֹא," אָמַר הָרַב-אָמָּן. וְלִידִידָם לֹא נוֹתַר אֶלָּא לְהוֹדוֹת מִן הַשָּׂפָה וְלָחוּץ, לְאַחַר שָׁמַרְתָּ מֵאֵלּוּ דָּחֲקָה בּוֹ, כִּי אוֹתָם קִלְקוּלִים אֶסְתֵּטִיִּים הֵם שֶׁהִילְּכוּ עָלָיו אֵימִים.
ג
"עַכְשָׁיו אֲנִי יוֹדֵעַ," אָמַר לוֹ לְאַנָּס בַּשָּׁנָה שֶׁלְּאַחַר מִכֵּן, "לָמָּה הִתְנַגַּדְתָּ כָּל כָּךְ." הוּא חָזַר, לִכְאוֹרָה לְשֵׁם מְנוּחָה בִּלְבַד, וְהָיָה מִתְבּוֹנֵן סְבִיבוֹ בְּ"בִּקְתַּת קְרָארָה", שֶׁכְּבָר בָּא אֵלֶיהָ מֵאָז צֵאתוֹ לְגַלּוֹת לִשְׁתַּיִים אוֹ שָׁלוֹשׁ גִּיחוֹת קְצָרוֹת. הַפַּעַם הִתְאָרְכָה שְׁהוּתוֹ כִּמְדוּמֶּה לִכְדֵי פַּגְרָה אֲרוּכָּה יוֹתֵר. "מַשֶּׁהוּ דֵּי נוֹרָא קָרָה לִי. לֹא כָּל כָּךְ טוֹב לָדַעַת."
"אֲנִי חַיָּיב לוֹמַר שֶׁאֵין אוֹתוֹתָיו שֶׁל מַצַּב רוּחַ מְרוֹמָם נִיכָּרִים עַל פָּנֶיךָ," הוּכְרַח פִּיטֶר לְהוֹדוֹת, לְדַאֲבוֹנוֹ. "עִם זֹאת, הַאִם אַתָּה בָּטוּחַ מְאוֹד שֶׁאָכֵן אַתָּה יוֹדֵעַ?" חִילּוּפֵי דְּבָרִים אֵלֶּה הִתְגַּלְגְּלוּ בְּקִיטוֹנוֹ שֶׁל פִּיטֶר, וְהַצָּעִיר עִישֵּׁן סִיגַרְיוֹת וְנִשְׁעָן בְּגַבּוֹ אֶל הָאָח הַמְּבוֹעֶרֶת. דּוֹמֶה הָיָה שֶׁנִּיטַּל מִמֶּנּוּ בֶּאֱמֶת מַשֶּׁהוּ מִלִּבְלוּב הַנְּעוּרִים.
פִּיטֶר הַמִּסְכֵּן תָּהָה. "בָּרוּר לְךָ אֵפוֹא מַהוּ בִּמְיוּחָד הַדָּבָר שֶׁלֹּא רָצִיתִי שֶׁתְּבַקֵּשׁ לָדַעַת?"
"בִּמְיוּחָד?" הֵשִׁיב לְאָנֵס. "נִדְמֶה לִי שֶׁבִּמְיוּחָד לֹא יָכוֹל לִהְיוֹת אֶלָּא דָּבָר אֶחָד בִּלְבַד."
הֵם עָמְדוּ זְמַן-מָה וָתֹהוּ אִישׁ עַל קַנְקַן רֵעֵהוּ. "הַאִם אַתָּה בָּטוּחַ לְגַמְרֵי?"
"בָּטוּחַ לְגַמְרֵי שֶׁאֲנִי חָמוּר גָּרַם? עַכְשָׁיו – כִּמְעַט לְגַמְרֵי."
"הוֹ!" וּפִיטֵּר הָפַךְ אֶת פָּנָיו כִּמְעַט בַּהֲקָלָה.
"זֶה הַדָּבָר שֶׁלֹּא נָעִים לְגַלּוֹת."
"הוֹ, 'זֶה' לֹא אִכְפַּת לִי," אָמַר פִּיטֶר, אַךְ הִתְעַשֵּׁת בִּמְהֵרָה. "כְּלוֹמַר, לֹא זֶה בְּאוֹפֶן אִישִׁי."
"אֲבָל אֲנִי מְקַוֶּוה שֶׁתּוּכַל לְהָבִין בְּמִידַּת-מָה מַדּוּעַ אִכְפַּת לִי בְּאוֹפֶן אִישִׁי."
"וּבְכֵן, לָמָּה כַּוּוֹנָתְךָ?" שָׁאַל פִּיטֶר בְּסַפְקָנוּת.
וּבִתְשׁוּבָה הָיָה עַל לְאַנָּס לְהַסְבִּיר כִּי הַמַּסְקָנָה מִכָּל לִימּוּדָיו בְּפָרִיז הֶעֶלְתָה לְלֹא מָנוֹס פִּקְפּוּק יְסוֹדִי בִּיכוֹלֶת הַבִּיצּוּעַ שֶׁלּוֹ וְתוּ לֹא. לִימּוּדִים אֵלֶּה פָּקְחוּ אֶת עֵינָיו וְאוֹר חָדָשׁ נֹגַהּ עֲלֵיהֶן; אֶלָּא שֶׁהָאוֹר הֶחָדָשׁ לֹא שִׁימֵּשׁ לוֹ אֶלָּא לְהַרְאוֹתוֹ הַרְבֵּה לְמַעְלָה מִן הַמְּבוּקָּשׁ. "אַתָּה יוֹדֵעַ מָה הַבְּעָיָה שֶׁלִּי? אֲנִי הַרְבֵּה יוֹתֵר מִדַּי נָבוֹן. פָּרִיז הָיְתָה בֶּאֱמֶת הַמָּקוֹם הָאַחֲרוֹן בִּשְׁבִילִי. נוֹדַע לִי מָה אֵינִי מְסוּגָּל לַעֲשׂוֹת."
פִּיטֶר הַמִּסְכֵּן בָּהָה – זֹאת הָיְתָה הֲלָצָה מְהַמֶּמֶת; אֲבָל בְּאוֹתוֹ עִנְיָין הִתְנַהֲלָה בֵּינֵיהֶם שִׂיחָה לֹא קְצָרָה שֶׁהַנַּעַר נָתַן בָּהּ בִּיטּוּי מָלֵא לַלֶּקַח הַמַּר שֶׁהֵפִיק, וְגַם בְּסוֹפָהּ נִתְגַּלְּתָה עַל פְּנֵי יְדִידוֹ הֲנָאָה פְּחוּתָה מִזּוֹ הַנִּיכֶּרֶת בְּדֶרֶךְ כְּלָל עַל פָּנָיו שֶׁל אָדָם לַקּוֹל הַנְּעִימָה הָעֲרָבָה שֶׁל"הֲלוֹא אָמַרְתִּי לֵךְ!" פִּיטֶר הַמִּסְכֵּן עַצְמוֹ נִמְנָע עַתָּה כָּל כָּךְ מִלְּהַזְכִּיר לוֹ כִּי הֲלוֹא אָמַר לוֹ, עַד שֶׁלְּאַנָּס חָזַר וּפָתַח בִּנְקוּדָּה אַחֶרֶת כַּעֲבוֹר יוֹם אוֹ יוֹמַיִים. "וּבְכֵן, מֶה הָיָה הַדָּבָר, לִפְנֵי שֶׁנָּסַעְתִּי, שֶׁחָשַׁשְׁתָּ כָּל כָּךְ פֶּן אֲגַלֶּה אוֹתוֹ?" בְּרַם, זֹאת סֵירֵב פִּיטֶר לוֹמַר לוֹ, מִן הַטַּעַם שֶׁאִם טֶרֶם נִיחֵשׁ, אֶפְשָׁר שֶׁלְּעוֹלָם לֹא יְנַחֵשׁ, וְאֵין כָּל טוֹבָה עֲשׂוּיָה לִצְמוֹחַ לְמִי מֵהֶם מִקְּרִיאַת הַדָּבָר בִּשְׁמוֹ. בִּתְגוּבָה תָּלָה בּוֹ לְאַנָּס אֶת עֵינוֹ לְרֶגַע בְּסַקְרָנוּת נְעוּרִים עֲשׂוּיָה לִבְלִי חַת, אֲרֶשֶׁת שֶׁהֵעִידָה כִּי שְׁנַיִים אוֹ שְׁלוֹשָׁה שֵׁמוֹת עוֹלִים בְּדַעְתּוֹ וְאֶחָד מֵהֶם אֶפְשָׁר שֶׁהוּא הַשֵּׁם הַנָּכוֹן. אַף עַל פִּי כֵּן חָזַר פִּיטֶר וְהִפְנָה לוֹ עוֹרֶף בְּלֹא מִילַּת עִידוּד, וְכַאֲשֶׁר נִפְרְדוּ שׁוּב לְשָׁלוֹם, הִתְלַוּוֹה לִפְרֵדָתָם מִפְגָּן מְסוּיָּם שֶׁל קוֹצֶר רוּחַ אֵצֶל הַנַּעַר. לְפִיכָךְ, בִּפְגִישָׁתָם הַבָּאָה, רָאָה פִּיטֶר בְּמַבָּט רִאשׁוֹן שֶׁבֵּינְתַיִים עָלָה בִּידֵי הַנַּעַר לְנַחֵשׁ, וְכִי הוּא אַךְ מַמְתִּין לָרֶגַע שֶׁיִּישָּׁאֲרוּ לְבַדָּם כְּדֵי לְהַשְׁמִיעַ אֶת דְּבָרוֹ. הוּא הִצְלִיחַ לְהָבִיא לִידֵי כָּךְ, וְאָז פָּתַח בְּמֵישָׁרִין. "אַתָּה יוֹדֵעַ שֶׁבִּגְלַל הַחִידָה שֶׁלְּךָ לֹא עָצַמְתִּי עֵין? אֲבָל בְּאִישׁוֹן לַיְלָה נִתְגַּלְּתָה לִי הַתְּשׁוּבָה – בְּהֵן צֶדֶק! עַד כְּדֵי כָּךְ שֶׁפָּרַצְתִּי בִּצְחוֹק מַמָּשׁ. הָאוֹמְנָם הֶאֱמַנְתָּ שֶׁהָיִיתִי צָרִיךְ לִנְסוֹעַ לְפָרִיז כְּדֵי לְהִיוּוֹכַח בָּזֶה?" גַּם עַכְשָׁיו, לְמַרְאֵה פִּיטֶר הָעוֹמֵד בִּגְבוּרָה עַל מִשְׁמַרְתּוֹ, נֶאֱלַץ יְדִידוֹ הַצָּעִיר לִפְרוֹץ בִּצְחוֹק. "לֹא תִּרְאֶה סִימָן עַד שֶׁלֹּא תִּהְיֶה בָּטוּחַ? פִּיטֶר קְשִׁישָׁא, חֲבִיבִי הַמּוּפְלָא!" וְאוּלָם לְבַסּוֹף פֶּרֶק לְאָנֵס אֶת אֲשֶׁר עִם לִבּוֹ. "כַּמּוּבָן, לְכָל הָרוּחוֹת, הָאֱמֶת עַל הָרַב-אָמָּן!"
כָּאן נָפְלָה עֲלֵיהֶם הֲפוּגָה נִרְגֶּשֶׁת שֶׁל כַּמָּה רְגָעִים, כּוּלָּהּ הִשְׁתָּאוּת, מִזֶּה וּמִזֶּה, לְהִשְׁתָּאוּתוֹ שֶׁל הַזּוּלָת "אִם כֵּן, מָתַי עֶמְדַּת –"
"– עַל הָעֵרֶךְ הָאֲמִתִּי שֶׁל יְצִירָתוֹ? עָמַדְתִּי עַל כָּךְ," דַּלָּה לְאָנֵס מִזִּיכְרוֹנוֹ, "מִשָּׁעָה שֶׁהִתְחַלְתִּי לַעֲמוֹד עַל דַּעְתִּי. וְלֹא הִתְחַלְתִּי לַעֲמוֹד עַל דַּעְתִּי, אֲנִי מוֹדֶה, עַד שֶׁלֹּא הִגַּעְתִּי là-bas .
"אֵלִי, אֵלַי!" נֶאֱנָק פִּיטֶר בִּבְעָתָה שֶׁלְּאַחַר מַעֲשֶׂה.
"אֲבָל לָמָּה נֶחְשַׁבְתִּי בְּעֵינֶיךָ? אָמְנָם אֲנִי לֹא יוּצְלַח חֲסַר תִּקְוָוה – זֹאת נֶאֱלַצְתִּי לִלְמוֹד עַל בְּשָׂרִי – אֲבָל לֹא יוּצְלַח כְּמוֹ הָרַב-אָמָּן אֵינֶנִּי!" הִצְהִיר לְאָנֵס.
"אִם כֵּן, מַדּוּעַ לֹא אָמַרְתָּ לִי אַף פַּעַם –?"
"שֶׁלֹּא נִשְׁאַרְתִּי, אַחֲרֵי כִּכְלוֹת הַכּוֹל," יָצְאוּ הַמִּילִּים מִפִּי הַנַּעַר, "אִידְיוֹט שֶׁכְּזֶה? רַק מִפְּנֵי שֶׁלֹּא חָלַמְתִּי שֶׁאַתָּה יוֹדֵעַ. אֲבָל אָנָּא, סְלַח לִי. כָּל רְצוֹנִי הָיָה לָחוּס עָלֶיךָ, וּמָה שֶׁאֵינִי מֵבִין עַכְשָׁיו הוּא אֵיךְ זֶה לַעֲזָאזֵל הַצַּלַּחַת בְּמֶשֶׁךְ זְמַן רַב כָּל כָּךְ לִשְׁמוֹר עַל הַסּוֹד."
פִּיטֶר הִמְצִיא אֶת הַהֶסְבֵּר, אוּלָם רַק לְאַחַר שְׁהוּת קַלָּה וּבְכוֹבֶד רֹאשׁ שֶׁלֹּא חֲסֵרָה בּוֹ מְבוּכָה. "עָשִׂיתִי זֹאת לְמַעַן אִמֵּךְ."
"הוֹ!" אָמַר לְאָנֵס.
"וְזֶה עִיקַּר הָעִיקָּרִים עַכְשָׁיו – עַכְשָׁיו שֶׁיָּצָא הַמַּרְצֵעַ מִן הַשַּׂק. אֲנִי רוֹצֶה לִשְׁמוֹעַ מִפִּיךְ הַבְטָחָה, כְּלוֹמַר" – וְהַמִּילִּים שֶׁאָמַר פִּיטֶר רָדְפוּ זוֹ אֶת זוֹ כִּמְעַט בְּקַדַּחְתָּנוּת – "הִתְחַיְּיבוּת מִצִּדֵּךְ, הִתְחַיְּיבוּת חֲגִיגִית לְמַעֲנִי, כָּאן וְעַכְשָׁיו, שֶׁתַּקְרִיב כָּל קוֹרְבָּן, וּבִלְבַד שֶׁהִיא לְעוֹלָם לֹא תְּנַחֵשׁ –"
"– שֶׁאֲנִי נִיחַשְׁתִּי?" לְאָנֵס עִיכֵּל אֶת הַנֶּאֱמָר. "אֲנִי מֵבִין." מִקֵּץ רֶגַע הָיָה וַדַּאי שֶׁעִיכֵּל הַרְבֵּה. "אֲבָל אֵיזֶה קוֹרְבָּן אַחֵר אַתָּה מְשַׁעֵר שֶׁיִּזְדַּמֵּן לִי אוּלַי לְהַקְרִיב?"
"הוֹ, תָּמִיד יֵשׁ לוֹ לָאָדָם מַשֶּׁהוּ לְהַקְרִיב."
לֵאָנֵס נָתַן בּוֹ מַבָּט חוֹדֵר. "אַתָּה מִתְכַּוֵּון שֶׁלְּךָ הָיָה –?" אֲבָל הַמַּבָּט שֶׁזָּכָה לוֹ בִּתְגוּבָה הִתְעַלֵּם מִן הַשְּׁאֵלָה בְּמַפְגִּיעַ, וְעַד מְהֵרָה נִמְצְאָה לוֹ שְׁאֵלָה אַחֶרֶת. "הַאִם אַתָּה סָמוּךְ וּבָטוּחַ שֶׁאִמִּי אֵינָהּ יוֹדַעַת?" פִּיטֶר, לְאַחַר שֶׁחָזַר וְהָגָה בַּדָּבָר, הָיָה סָמוּךְ וּבָטוּחַ. "אִם הִיא יוֹדַעַת, הִיא מוּפְלָאָה לְאֵין שִׁיעוּר."
"אֲבָל הָאֵין כּוּלָּנוּ מוּפְלָאִים לְאֵין שִׁיעוּר?"
"כֵּן," הוֹדָה פִּיטֶר, "אֲבָל אִישׁ עַל פִּי דַּרְכּוֹ. חֲשִׁיבוּתוֹ שֶׁל הָעִנְיָין גּוֹרָלִית כָּל כָּךְ מִפְּנֵי שֶׁהַקָּהָל הַקָּטָן שֶׁל אָבִיךְ כָּל כּוּלּוֹ, כַּיָּדוּעַ לְךָ אֵפוֹא," הִרְחִיב פִּיטֶר, "וּבְכֵן – כַּמָּה אֲנָשִׁים?"
"רֹאשׁ וְרִאשׁוֹן," הָעַז בְּנוֹ שֶׁל הָרַב-אָמָּן וְאָמַר, "הוּא עַצְמוֹ. וְגַם אַחֲרוֹן-אַחֲרוֹן. אֵינִי רוֹאֶה מִי עוֹד."
פִּיטֶר הָיָה קָרוֹב מְאוֹד לְקוֹצֶר רוּחַ. "אִמֵּךְ, כַּמּוּבָן – תָּמִיד."
לֵאָנֵס הִנִּיחַ הַכּוֹל עַל הַכַּף. "וְכָךְ, בְּהֶחְלֵט, אַתָּה מַרְגִּישׁ."
"יָפֶה, אִם כֵּן. יַחַד אִתְּךָ מַגִּיעַ הַמִּנְיָין לִשְׁלוֹשָׁה."
"הוּא, אֲנִי!!" וּבְנִיד רֹאשׁ חָבִיב הוֹצִיא עַצְמוֹ פִּיטֵּר בַּעֲנָוָוה מִן הַכְּלָל. "הַמִּנְיָין, מִכָּל מָקוֹם, קָטָן כָּל כָּךְ, שֶׁאִם תִּגְרַע מִמֶּנּוּ נֶפֶשׁ אַחַת יוּרְגַּשׁ חֶסְרוֹנָהּ בְּמִידָּה נוֹרָאָה. לְפִיכָךְ, אִם לוֹמַר זֹאת בְּקִיצּוּר נִמְרָץ, הִישָּׁמֵר לְךָ נַעֲרֵי – זֶה הַכּוֹל – פֶּן תַּכְזִיב אִתָּהּ!"
"אֲנִי חַיָּיב לְהַתְמִיד בַּאֲחִיזַת עֵינַיִים?" נֶאֱנַח לְאַנָּס.
"רַק כְּדֵי לְהַזְהִיר אוֹתְךָ מִן הַסַּכָּנָה פֶּן תִּסְטֶה יָמִינָה אוֹ שְׂמֹאלָה פָּתַחְתִּי בִּדְבָרִים."
"וּמָה בְּדִיּוּק," שָׁאַל הַצָּעִיר, "הַסַּכָּנָה בְּעֵינֶיךָ?"
"הַוַּודָּאוּת, כַּמּוּבָן, שֶׁבָּרֶגַע שֶׁאִמֵּךְ – בְּעוֹצְמַת הָרֶגֶשׁ הָאוֹפְיָינִית לָהּ – תְּגַלֶּה וְלוּ טָפַח מִן הַסּוֹד שֶׁלְּךָ, וּבְכֵן," אָמַר פִּיטֶר נוֹאָשׁוֹת, "אָז לֹא תִּהְיֶה לְדַבֵּר תַּקָּנָה עוֹלָמִית."
לְרֶגַע נִרְאֶה לְאַנָּס בּוֹהֶה בַּלֶּהָבָה שֶׁבָּאָח. "הִיא תַּשְׁלִיךְ אוֹתִי מֵעַל פָּנֶיהָ?"
"הִיא תַּשְׁלִיךְ אוֹתוֹ מֵעַל פָּנֶיהָ."
"וְתַעֲבוֹר אֶל צִדֵּנוּ?"
לִפְנֵי שֶׁהֵשִׁיב, הָפַךְ פִּיטֵּר אֶת פָּנָיו. "תַּעֲבוֹר אֶל צִדְּךָ," אוּלָם כְּבָר יָצָא מִפִּיו דֵּי לְפָרֵשׁ – וְכֵן, כָּךְ הֶאֱמִין, כְּכָל הַנִּרְאֶה, לִמְנוֹעַ – אֶת הָאֶפְשָׁרוּת הַמַּחְרִידָה.
ד
אַף עַל פִּי כֵּן, בְּמֶשֶׁךְ חֲצִי שָׁנָה חָזַר אוֹתוֹ פַּחַד וְנִקְרָה לְפָנָיו לֹא אַחַת. לֵאָנֵס שָׁב לְפָרִיז לְשֵׁם נִיסָּיוֹן נוֹסָף; אַחֵר כָּךְ חָזַר וְהוֹפִיעַ בְּבֵית, וּבַפַּעַם הָרִאשׁוֹנָה בְּחַיָּיו פָּרְצָה מְרִיבָה בֵּינוֹ וּבֵין אָבִיו, מֵאוֹתָן מְרִיבוֹת שֶׁנִּיצוֹצוֹת נִיתָּזִים בָּהֶן. בְּעוֹשֶׁר הַבָּעָה תֵּיאֵר בְּאוֹזְנֵי פִּיטֶר אֶת הַמַּעֲמָד, שֶׁכֵּן בְּנֵי הַזּוּג מִ"בִּקְתַּת קְרָארָה" נִמְנְעוּ הַפַּעַם, בְּעִנְיָין אִישִׁי כָּל כָּךְ, לִפְתּוֹחַ אֶת סָגוּר לִבָּם לִפְנֵי יְדִידָם הַטּוֹב, אִם לֹא מֵרוֹב שִׂמְחָה הֲרֵי מֵרוֹב צַעַר; וְכֵיוָון שֶׁכָּךְ לֹא נָהֲגוּ בּוֹ מֵעוֹלָם, רָאָה בָּזֶה אוֹת לְהִסְתַּיְּיגוּת חֲדָשָׁה שֶׁהֵם מִסְתַּיְּיגִים מִמֶּנּוּ. לְמַעֲשֶׂה, אוּלַי הֵבִיא הַדָּבָר לִידֵי שֶׁמֶץ הִתְנַכְּרוּת מִזֶּה וּמִזֶּה וְלַהֲפוּגָה קַלָּה בַּשִּׂיחַ וָשִׂיג, מָה שֶׁהִתְבַּטֵּא בְּעִיקָּר בְּכָךְ שֶׁכְּדֵי לְשׂוֹחֵחַ בְּנַחַת עִם שׁוּתָּפוֹ לַמִּשְׂחָקִים מִשֶּׁכְּבָר הַיָּמִים נֶאֱלַץ לְאַנָּס לָלֶכֶת לְבַקְּרוֹ בְּבֵיתוֹ. כָּךְ נִפְתַּח פֶּרֶק הַיְּחָסִים הַקָּרוֹב בְּיוֹתֵר, אִם לֹא הָעַלִּיז בְּיוֹתֵר, שֶׁהָיָה בֵּינֵיהֶם מֵעוֹלָם. הַקּוֹשִׁי שֶׁעָמַד לִפְנֵי לָאַנָּס הַמִּסְכֵּן הָיָה הַמֶּתַח שֶׁשָּׂרַר בְּבֵיתוֹ וּמְקוֹרוֹ בִּשְׁאִיפַת אָבִיו שֶׁהוּא יִנְחַל לְפָחוֹת אוֹתָהּ הַצְלָחָה שֶׁנָּחַל הָאָב עַצְמוֹ. הוּא לֹא "הִשְׁלִיךְ" אֶת פָּרִיז, אַף כִּי לֹא הָיָה דָּבָר נָהִיר לוֹ יוֹתֵר מִן הָעוּבְדָּה שֶׁפָּרִיז הִשְׁלִיכָה אוֹתוֹ; הוּא אָמַר לָשׁוּב אֵלֶיהָ בְּשֶׁל הַקֶּסֶם שֶׁבַּהִתְנַסּוּת, בִּרְאִיָּיה, בְּהַעֲמָקָה עַד אֵין חֵקֶר – בְּקִיצּוּר, בַּהֲפָקַת הַלֶּקַח, וַאֲפִילּוּ יִתְמַצֶּה הַלֶּקַח בְּחוֹסֶר הָאוֹנִים שֶׁלּוֹ נוֹכֵחַ הַחִיזָּיוֹן הַנַּעֲלֶה יוֹתֵר הַנִּגְלֶה לְעֵינָיו. אֲבָל מָה לוֹ לָרַב-אָמָּן הַמְּרַחֵף לוֹ בַּמְּרוֹמִים מִכּוֹחַ זְרִיזוּתוֹ הַנּוֹאֶלֶת וּלְחוֹסֶר אוֹנִים? וְאֵיזֶה חָזוֹן הָרָאוּי לְהִיקָּרֵא בְּשֵׁם זֶה נְגַלֶּה אֵי-פַּעַם לְעֵינָיו בְּכָל יְמֵי חַיָּיו מוּכֵּי הָעִיוּוֹרוֹן? מְלוֹהָט וּמְמוּרְמָר גִּילָּה לְאָנֵס אֶת לִבּוֹ לִפְנֵי סַנְדָּקוֹ.
הִתְבָּרֵר שֶׁאָבִיו דָּחַק אוֹתוֹ אֶל הַקִּיר עַל שֶׁאֵין לוֹ דָּבָר לְהַרְאוֹת לְאַחַר זְמַן כֹּה רַב וְקִיוּוֹה שֶׁעַד לְבִיקּוּרוֹ הַבָּא יִתְמַלֵּא הֶחָסֵר. הַדָּבָר בְּהֵ"א הַיְּדִיעָה, קָבַע הָרַב-אָמָּן בְּדֵעָה זְחוּחָה – בִּשְׁבִיל כָּל אָמָּן, נָחוּת כְּכָל שֶׁיִּהְיֶה מִדַּרְגָּתוֹ שֶׁלּוֹ – הוּא לְפָחוֹת "לַעֲשׂוֹת" דְּבַר-מָה. "מָה אַתָּה מְסוּגָּל לַעֲשׂוֹת? זֶה כָּל מָה שֶׁאֲנִי מְבַקֵּשׁ!" הוּא לְכָל הַדֵּעוֹת עָשָׂה דַּי וְהוֹתֵר, וְלֹא הָיָה מָקוֹם לִטְעוֹת בְּמָה שֶׁיֵּשׁ לוֹ לְהַרְאוֹת. דְּמָעוֹת עָמְדוּ בְּעֵינָיו שֶׁל לְאַנָּס כַּאֲשֶׁר לִידֵי כָּךְ הִגִּיעוּ הַדְּבָרִים, וְהוֹדִיעַ לִידִידוֹ עַד כַּמָּה מַכְבִּיד גּוֹדֶל הַקּוֹרְבָּן שֶׁנִּדְרָשׁ מִמֶּנּוּ. לֹא הָיָה זֶה דָּבָר שֶׁל מָה בְּכָךְ לְהַתְמִיד בַּאֲחִיזַת הָעֵינַיִים – מִצַּד בֵּן כְּלַפֵּי אָבִיו-מוֹלִידוֹ – אַחֲרֵי שֶׁאַתָּה חָשׁ מְבוּזֶּה עַל סֵירוּבְךָ לְבוֹסֵס בַּבּוֹץ הַבֵּינוֹנִיּוּת. בְּרַם, כַּאֲשֶׁר עַיְּינוּ בְּמַצָּב דֶּרֶךְ קִרְבָה, הוֹסִיף פִּיטֶר וְתָבַע שְׁנִיּוֹת נֶאֱצֶלֶת. זְמַן-מָה עָלָה בִּידֵי יְדִידוֹ הַצָּעִיר הַנִּפְגָּע וְהַמְּמוּרְמָר לְהַתְמִיד בְּנֶאֱמָנוּתוֹ וְלָתֵת לוֹ נֶחָמָה. אָכֵן, לֹא פַּעַם, בְּפָרִיז וּבְלוֹנְדוֹן, גָּמְלוּ חֲמִישִּׁים לִירוֹת לַיָּדִיד הַצָּעִיר עַל נֶאֱמָנוּתוֹ; בְּלָאו הֲכִי עָלָה הַדָּבָר בְּקָנֶה אֶחָד עִם הַשֵּׂכֶל הַיָּשָׁר, שֶׁכֵּן הַכֶּסֶף לֹא הָיָה אֶלָּא מִקְדָּמָה עַל חֶשְׁבּוֹן סְכוּם נָאֶה שֶׁמִּכְּבָר הִקְדִּים פִּיטֶר וְהוֹעִיד לוֹ תַּפְקִיד אַחֲרוֹן. אִם בִּזְכוּת תַּחְבּוּלוֹת אֵלּוּ וְאִם בִּדְרָכִים אֲחֵרוֹת, לְפִי שָׁעָה – אֲבָל רַק לְפִי שָׁעָה – לֹא נָתַן לְאַנָּס פּוּרְקָן לְתַרְעוֹמְתּוֹ הַצּוֹדֶקֶת. בָּא הַיּוֹם וְהוּא הִזְהִיר אֶת יְדִידוֹ כִּי לֹא יוּכַל עוֹד לְהַבְלִיג. עַל "בִּקְתַּת קְרָארָה" הוּטַּל לְהַאֲזִין לְעוֹד דְּרָשָׁה שֶׁהוּנְחֲתָה מִגּוֹבַהּ רַב- מַהֲלוּמָּה כְּבֵדָה יוֹתֵר מִמָּה שֶׁיָּכוֹל בָּשָׂר וָדָם לִסְבּוֹל בְּלֹא לְהָשִׁיב מִלְחָמָה שְׂעָרָהּ אוֹ לְהָטִיחַ בְּפָנָיו שֶׁל הָרַב-אָמָּן אֶת הָאֱמֶת לַאֲמָתָהּ.
"וּמָה שֶׁאֲנִי מֵבִין," הָעִיר לְאָנֵס, נוֹשֵׂא אֶת עֵינָיו בְּרוּגְזָה מְסוּיֶּמֶת אֶל הַכָּבוֹד שֶׁאַחֲרֵי כִּכְלוֹת הַכּוֹל גַּם הוּא זַכַּאי לוֹ, "מָה שֶׁאֵינִי מֵבִין, בְּהֵן צֶדֶק, הוּא אֵיךְ אַתָּה – כְּשֶׁכָּךְ הֵם פְּנֵי הַדְּבָרִים – יָכוֹל לְהַמְשִׁיךְ בְּמִשְׂחָק."
"הוֹ, כָּל הַמִּשְׂחָק שֶׁאֲנִי מְשַׂחֵק הוּא רַק לְמַלֵּא פִּי מַיִם," אָמַר פִּיטֶר הַשָּׁלֵו, "וְטַעֲמֵי עַמִּי."
"אִמִּי, עֲדַיִין?"
פִּיטֶר הֶרְאָה, כְּמוֹ שֶׁהֶרְאָה פְּעָמִים רַבּוֹת, – כְּלוֹמַר בְּחֶפְזוֹנוֹ לְהוֹפְכָן – פָּנִים מְשׁוּנּוֹת.
"וּמַדּוּעַ לֹא? לֹא חָדַלְתִּי לִרְחוֹשׁ לָהּ חִיבָּה."
"הִיא יְפֵהפִיָּיה – אִישָּׁה יִקְרֶה, כַּמּוּבָן," הוֹדָה לְאַנָּס. "אֲבָל מָה הִיא לְךָ, אַחֲרֵי כִּכְלוֹת הַכּוֹל, וּמָה אִכְפַּת לָךְ, יִהְיֶה מָה שֶׁיִּהְיֶה, אִם הִיא תִּנְהַג כָּךְ אוֹ אַחֶרֶת?"
פִּיטֶר, שֶׁהָאֵדִים כְּסֶלֶק, הֶחֱרִישׁ רֶגַע. "וּבְכֵן, פָּשׁוּט כָּכָה כָּל זֶה נִרְאֶה לִי."
וְאוּלָם עַתָּה גִּילָּה יְדִידוֹ הַצָּעִיר הִתְעַקְּשׁוּת מוּזָרָה מִדַּעַת. "בְּסוֹפוֹ שֶׁל דָּבָר, מָה אַתָּה לָהּ?"
"הוֹ, לֹא כְּלוּם. אֲבָל זֶה עִנְיָין אַחֵר."
"הִיא אוֹהֶבֶת רַק אֶת אָבִי," אָמַר לְאָנֵס הַפָּרִיזָאִי.
"מִן הַסְּתָם – וְדַוְוקָא מִשּׁוּם כָּךְ."
"מִשּׁוּם כָּךְ רָצִיתָ לָחוּס עָלֶיהָ?"
"מִפְּנֵי שֶׁהִיא מְסוּרָה בְּמִידָּה כֹּה כַּבִּירָה."
לֵאָנֵס עָשָׂה סִיבּוּב בַּחֶדֶר, אַךְ לֹא גָּרַע אֶת עֵינָיו מִמְּאָרְחוֹ. "כַּמָּה נוֹרָא – תָּמִיד – חִיבַּבְתָּ אוֹתָהּ בְּוַודַּאי!"
"נוֹרָא. תָּמִיד," אָמַר פִּיטֶר בְּרַנְץ'.
הָאִישׁ הַצָּעִיר נִשְׁאַר עַל עוֹמְדוֹ מְהוּרְהָר עוֹד רֶגַע, וְאַחַר כָּךְ חָזַר וְנֶעֱצַר מוּלוֹ. "הַאִם אַתָּה יוֹדֵעַ עַד כַּמָּה הִיא מְסוּרָה?" בְּהִישָּׁאֵל הַשְּׁאֵלָה נִפְגְּשׁוּ עֵינֵיהֶם. אֲבָל פִּיטֶר, כְּאִילּוּ גִּילּוּ עֵינָיו דָּבָר חָדָשׁ בְּעֵינֵי לָאַנָּס, הִיסֵּס, כָּךְ נִרְאֶה, זוֹ הַפַּעַם הָרִאשׁוֹנָה הִיסּוּס אָרוֹךְ כָּל כָּךְ לוֹמַר כִּי אָכֵן הוּא יוֹדֵעַ. "לִי הִתְגַּלָּה הַדָּבָר רַק עַכְשָׁיו," אָמַר לְאָנֵס. "הִיא בָּאָה אֶמֶשׁ אֶל חַדְרִי, אַחֲרֵי שֶׁצָּפְתָה בְּמָה שֶׁנֶּאֱלַצְתִּי לִסְבּוֹל מִיָּדוֹ, כְּשֶׁהִיא שׁוֹתֶקֶת וְרַק עֵינֶיהָ נִישָּׂאוֹת אֵלַי; הִיא בָּאָה – וְהָיְתָה בְּחֶבְרָתִי שָׁעָה לֹא שְׁכִיחָה."
שׁוּב עָשָׂה אֶתְנַחְתָּה, וָשׁוּב תָּהוּ שָׁעָה אֲרוּכָּה אִישׁ עַל קַנְקַן רֵעֵהוּ. אַחֵר כָּךְ עָלָה דְּבַר-מָה בְּדַעְתּוֹ שֶׁל פִּיטֶר – וְהַדָּבָר גָּרַם לוֹ חִיוְורוֹן פֶּתַע. "הָאוֹמְנָם הִיא יוֹדַעַת?"
"אָמְנָם הִיא יוֹדַעַת. הִיא שָׁפְכָה אֶת לִבָּהּ לִפְנֵי – כָּל זֹאת כְּדֵי לִתְבּוֹעַ מִמֶּנִּי לֹא יוֹתֵר, כִּדְבָרֶיהָ, מִמָּה שֶׁעָלָה בְּיָדָהּ לַעֲמוֹד בּוֹ. הִיא תָּמִיד, תָּמִיד יָדְעָה," אָמַר לְאַנָּס לְלֹא רַחֵם.
פִּיטֶר הֶחָשָׁה שָׁעָה אֲרוּכָּה; וְכָל אוֹתָהּ הָעֵת יָכוֹל יְדִידוֹ לִשְׁמוֹעַ אֶת רַחַשׁ נְשִׁימָתוֹ הַקַּלָּה, וְאִילּוּ נָגַע בּוֹ הָיָה חָשׁ בְּתוֹךְ תּוֹכוֹ הֶמְיָה כְּבוּשָׁה שֶׁל צְלִיל נָמוּךְ, מִתְמַשֵּׁךְ. "עַכְשָׁיו אֲנִי מֵבִין בְּאֵיזוֹ מִידָּה כַּבִּירָה."
"הָאֵין זֶה מוּפְלָא?"
"מוּפְלָא," הָגָה פִּיטֶר.
"וְכָךְ, אִם הַמַּאֲמָץ הַמְּקוֹרִי שֶׁלְּךָ לִמְנוֹעַ מִמֶּנִּי אֶת פָּרִיז נוֹעַד לִמְנוֹעַ מִמֶּנִּי לָדַעַת –?" קָרָא לָאַנָּס, כְּאִילּוּ אֵין צוֹרֶךְ לוֹמַר יוֹתֵר כְּדֵי לְהוֹכִיחַ אֶת אֶפֶס הַתּוֹחֶלֶת שֶׁבַּדָּבָר.
אֶפְשָׁר שֶׁאוֹתוֹ אֶפֶס תּוֹחֶלֶת עַצְמוֹ הוּא שֶׁרִיחֵף עוֹד שָׁעָה קַלָּה לְנֶגֶד עֵינָיו שֶׁל פִּיטֶר. "דּוֹמְנֵי שֶׁזֶּה הָיָה כַּנִּרְאֶה – בְּלִי שֶׁנָּתַתִּי דַּעְתִּי עַל כָּךְ אָז – כְּדֵי לִמְנוֹעַ זֹאת מֵעַצְמִי!" הֵשִׁיב לְבַסּוֹף וְהָפַךְ אֶת פָּנָיו.



 גֶּרְמָנִית, שְׁנוֹת נְדוּדִים צַפָּרָתִית, לְשֵׁם  

https://www.shortstoryproject.com/he/story/%d7%a2%d7%a5-%d7%94%d7%93%d7%a2%d7%aa/
#אִירוֹנְיָה#יְחָסִים#מִשְׁפָּחָה#סֶפְּרוֹתַאמְרִיקָאִית#קְלָאסִיקָה