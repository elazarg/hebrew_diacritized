בְּקַרְקָעִית הָאֲגַם, הַמְּכוּסֶּה בּוֹץ וַאֲבָנִים, נָחָה גּוּפָהּ שֶׁל גֶּבֶר. עֵינָיו הָיוּ פְּקוּחוֹת, כְּאִילּוּ הִתְבּוֹנֵן בְּשֶׁמֶשׁ נוֹזְלִית, בַּשָּׁמַיִים שֶׁמִּתַּחַת לִפְנֵי הַקַּרְקַע. דָּג קָטָן, שָׁחוֹר וְצָהוֹב, שָׂחָה לְיַד רַגְלוֹ; דָּג אַחֵר כְּרֵסָם אַחַת מֵאוֹזְנָיו. הוּא שָׁכַב שָׁם לְמַטָּה מִזֶּה זְמַן מָה וּדְמוּתוֹ הַדּוֹמֶמֶת כְּבָר הָיְיתָה לְחַלֵּק מֵהַנּוֹף הַמֵּימִי. פַּרְצוּפוֹ נִרְאֶה שָׁלֵיו, אֲבָל הַעֲוָויָה שֶׁל גּוֹעַל הִצְטַיְּירָה מִדֵּי פַּעַם עַל שְׂפָתָיו. שִׁיעֲרוּ וְהָאַצּוֹת הִתְעַרְסְלוּ עִם תְּנוּעַת הַגַּלִּים. הַבּוֹץ כִּיסָּה לְאַט לְאַט אֶת הַגּוּף הַמִּשְׁתַּנֶּה. הָעֵינַיִים, שֶׁהָיוּ חֲלוּלוֹת בַּהַתְחָלָה, בָּלְטוּ כָּעֵת מֵהַפָּנִים הַנְּפוּחוֹת. הָאִישׁוֹנִים, שֶׁבְּוַודַּאי רָאוּ רַק שָׁחוֹר, אִיבְּדוּ אֶת צִבְעָם. הַבֶּטֶן הִתְנַפְּחָה, וְלַיְלָה אֶחָד הִתְנַתְּקָה הַגּוּפָה מֵהַקַּרְקָעִית הָאֲפֵלָה וְעָלְתָה מַעֲלָה בְּאִטִּיּוּת. עִקְבוֹתֶיהָ נִמְחוּ בַּבּוֹץ וְהַבָּשָׂר יָצָא לַאֲוִויר הָעוֹלָם. הַגַּלִּים הוֹבִילוּ אֶת הַגּוּפָה לִשְׂפַת הָאֲגַם.
הַפַּקָּח שֶׁל מִשְׁטֶרֶת פְלוֹרְס רָכַן מֵעַל הַגּוּפָה, מְכַסָּה אֶת אַפּוֹ בְּמִטְפַּחַת. מְעַטִּים הַדְּבָרִים שֶׁהִרְגִּיזוּ אוֹתוֹ יוֹתֵר מִמָּוֶות בְּלִי סִיבָּה, וְעֵינָיו הָאֲדוּמּוֹת חִיפְּשׂוּ בְּסַבְלָנוּת סִימָנִים שֶׁל אַלִּימוּת. הוּא לֹא גִּילָּה כְּלוּם; רַק טְבִיעוֹת הָאֶצְבָּעוֹת שֶׁל הַדַּיָּיגִים שֶׁמָּצְאוּ אֶת הַגּוּפָה וּמָשְׁכוּ אוֹתָהּ מֵהַמַּיִם, וְסִימָנֵי הַנְּשִׁיכָה שֶׁל הַדָּגִים עַל הַפָּנִים וְהַיָּדַיִים הַקְּמוּצוֹת. הַפַּקָּח הוֹרָה לִפְרוֹשׁ אֶת כַּפּוֹת הַיָּדַיִים: בְּיָד אַחַת – כְּלוּם. בַּיָּד הַשְּׁנִיָּיה אֶבֶן וּקְצָת אֲדָמָה. עַל פִּי גּוֹבְהוֹ, כַּנִּרְאֶה הָיָה זֶה זָר. הַפַּקָּח הִזְדַּקֵּף וְקִיפֵּל אֶת הַמִּטְפַּחַת.
רִיצַ'רְד וָורְד, צְפוֹן אָמֵרִיקָאִי בֶּן חֲמִישִּׁים, הִגִּיעַ לְפָטָן לִפְנֵי תִּשְׁעָה חוֹדָשִׁים. הוּא קָנָה אֲדָמָה עַל שְׂפַת אֲגַם אִיצֶה וּבָנָה שָׁם בַּיִת קָטָן. כַּוּוֹנָתוֹ הָיְיתָה לִפְרוֹשׁ וְלִחְיוֹת שָׁם עִם אִשְׁתּוֹ, לוּסִי, שֶׁחִיכְּתָה בְּוִויסְקוֹנְסִין שֶׁיִּיקָּרֵא לָהּ לְהִצְטָרֵף אֵלָיו. שְׁבוּעַיִים לִפְנֵי מְצִיאַת הַגּוּפָה, נִרְאֶה רִיצַ'רְד וָורְד בַּחֲנוּת מַכּוֹלֶת בִּפְלוֹרְס, אַחֵר כָּךְ נֶעֶלְמוּ עִקְבוֹתָיו. מִשְׂרָתוֹ, רְפָאֵל קוֹלִינָה, הוּבָא לַחֲקִירָה בְּתַחֲנַת הַמִּשְׁטָרָה, אַךְ לַשָּׁוְוא. הַחִיפּוּשׂ שֶׁעָרְכוּ בַּצְּרִיף שֶׁלּוֹ, עַל חֶלְקַת הָאֲדָמָה שֶׁל וָורְד, לֹא הֵנִיב פְּרִי. הֶחֱזִיקוּ אוֹתוֹ בְּמַעֲצָר כַּמָּה שָׁעוֹת וְאַחַר כָּךְ שִׁחְרְרוּ אוֹתוֹ, רַק אַחֲרֵי שֶׁהֶחֱטִיפוּ לוֹ אֶת הַמַּכּוֹת הָרְגִילוֹת.
לוּסִי וָורְד הִגִּיעָה לִפְלוֹרְס בְּיוֹם רִאשׁוֹן לַח בְּחוֹדֶשׁ סֶפְּטֶמְבֶּר. הִיא הָיְיתָה שְׁמֵנָה וְחִינָּנִית. בְּתַחֲנַת הַמִּשְׁטָרָה נָתְנוּ לָהּ אֶת הַקּוּפְסָה עִם הָאֵפֶר: "37", הָיָה כָּתוּב עָלֶיהָ, "מַר רִיצַ'רְד וָורְד". נַיֶּידֶת מִשְׁטָרָה לָקְחָה אוֹתָהּ לְחֶלְקָהּ, וְשָׁם חִיכָּה לָהּ רְפָאֵל.
הִיא סִייְּרָה בַּשֶּׁטַח וּבָחֲנָה אֶת הַנּוֹף בְּעֵינַיִים עֵרָנִיּוֹת, כְּאִילּוּ הִיא מַבִּיטָה בְּצִיּוּר מוּפְשָׁט שֶׁהִיא לֹא לְגַמְרֵי מְבִינָה; הִיא הוּפְתְּעָה לְגַלּוֹת שֶׁהַנּוֹף מוֹצֵא חֵן בְּעֵינֶיהָ. הִיא נִכְנְסָה לַבַּיִת וְהֶחֱלִיטָה שֶׁתִּישָּׁאֵר לִישׁוֹן שָׁם. מְאוּחָר יוֹתֵר, לִפְנֵי שֶׁשָּׁכְבָה לִישׁוֹן, חָשְׁבָה עַל בַּעֲלָהּ וְהוֹדְתָה לוֹ עַל כָּךְ שֶׁמָּצָא אֶת הַמָּקוֹם הַזֶּה. הִיא תְּנַסֶּה לִחְיוֹת בּוֹ זְמַן מָה.
מִלְּכַתְּחִילָּה נִדְמֶה הָיָה שֶׁהֵיעָדֵר הַחֶבְרָה הָאֱנוֹשִׁית, שֶׁפָּחֲדָה שֶׁתְּחַסֵּר לָהּ, הוּחְלַף בַּחַיִּים הַקַּדַּחְתָּנִיִּים שֶׁל הַצְּמָחִים, בְּרַחַשׁ הַחֲרָקִים וּבְנוֹכְחוּת הָעֲמוּמָה שֶׁל רְפָאֵל. בְּזֶה אַחַר זֶה גִּילְּתָה אֶת הַנִּיסִּים הַקְּטַנִּים שֶׁל הַגּ'וּנְגֵּל וְלָמְדָה לְהַשְׁלִים עִם חוֹסֶר הַנּוֹחוּת; נְמָלִים בְּכָל מָקוֹם, זֵיעָה נִצְחִית, יַתּוּשִׁים בַּשְּׁקִיעָה וּבַזְּרִיחָה.
בַּלֵּילוֹת, אַחֲרֵי אֲרוּחַת הָעֶרֶב, הִיא יָשְׁבָה בַּחוּץ בְּכִיסֵּא הַנַּדְנֵדָה וְהִקְשִׁיבָה לְקוֹלוֹת הַמְּהַפְנְטִים הַמַּתַּכְתִּיִּים שֶׁעָלוּ מִן הָאֲדָמָה. בַּיּוֹם אַהֲבָה לָלֶכֶת בֵּין הָעֵצִים בַּמִּשְׁעוֹל הַצַּר שֶׁיָּצַר בַּעֲלָהּ. הִיא הָלְכָה עַד שֶׁהִתְעַיְּיפָה וְאַחַר כָּךְ נָחָה בֵּין הָעֵצִים וְהִתְעַנְּגָה עַל רֵיחַ הָעֲנָפִים וְהֶעָלִים הַיְּבֵשִׁים. לִפְעָמִים אָסְפָה פַּרְפַּר מוּזָר אוֹ קָטְפָה פְּרָחִים בְּלִי שָׁם.
לַיְלָה אֶחָד יָרַד גֶּשֶׁם בִּלְתִּי פּוֹסֵק. הַטִּיפּוֹת הָלְמוּ בַּגַּג וְהָרַעַשׁ לֹא הִנִּיחַ לָהּ לִישׁוֹן. אָז, בַּפַּעַם הָרִאשׁוֹנָה, הֵחֵל מוֹתוֹ שֶׁל בַּעֲלָהּ לְהַטְרִיד אוֹתָהּ. הַפַּחַד חִלְחֵל לְתוֹכָהּ כְּמוֹ הַמַּיִם שֶׁהֵחֵלּוּ לְחַלְחֵל לַחֶדֶר. טִיפָּה דְּשֵׁנָה נָפְלָה לְיַד הַכָּרִית; הִיא דָּחֲפָה אֶת הַמִּיטָּה לְמֶרְכַּז הַחֶדֶר. הָיוּ בְּרָקִים בַּשָּׁמַיִים. קְצָת לִפְנֵי שֶׁנִּרְדְּמָה רָאֲתָה אֶת רְפָאֵל מַבִּיט בָּהּ מִן הַדֶּלֶת לָאוֹר הַהֶבְזֵקִים הַמְּרַצְּדִים. הִיא מִצְמְצָה. הִיא חָשְׁבָה לְהוֹשִׁיט יָד וּלְהַדְלִיק גַּפְרוּר, אֲבָל הֵבִינָה בַּהֲקָלָה שֶׁהִיא טָעֲתָה; הַפַּרְצוּף הָיָה רַק כֶּתֶם עַל הָעֵץ. הִיא נְשָׁמָה נְשִׁימָה עֲמוּקָּה וְשָׁקְעָה בְּשֵׁינָה.
בַּבּוֹקֶר זָרְחָה הַשֶּׁמֶשׁ גָּבוֹהַּ בַּשָּׁמַיִים וְהִיא פָּקְחָה אֶת עֵינֶיהָ וְשָׁמְעָה אֶת רְפָאֵל עוֹבֵד בַּמִּטְבָּח. הָאֲוִויר הָיָה מָתוֹק מֵרִיחַ תִּירָס. סִיכּוֹת שֶׁל שֶׁמֶשׁ חַדְרוֹ מִבַּעַד לַחֲרַכִּים וּזְבוּב זַמְזַמָּם בַּחֶדֶר. הִיא הִצִּיעָה אֶת הַמִּיטָּה וְהִתְלַבְּשָׁה לִיצִיאָה.
בּוֹקֶר, אָמַר לָהּ רְפָאֵל וְחָשַׂף אֶת שִׁינָּיו הַצְּהוּבּוֹת.
לוּסִי יָצְאָה מֵהַמִּטְבָּח וְהִתְיַישְּׁבָה בַּמִּרְפֶּסֶת.
רְפָאֵל הִנִּיחַ אֶת הַמַּגָּשׁ עַל הַשּׁוּלְחָן שֶׁהָיָה לְיַד הַכִּיסֵּא. הוּא מֶזֶג קָפֶה וְהִיא הִסְתּוֹבְבָה לְעֶבְרוֹ וְאָמְרָה בְּקוֹל נָמוּךְ: חָשַׁבְתִּי עַל מַר רִיקַרְדּוֹ.
לְרֶגַע הוּא הִבִּיט בָּהּ בִּפְלִיאָה. אַחֵר כָּךְ הֵסִיט אֶת מַבָּטוֹ וְהִזְדַּקֵּף. מַר רִיקַרְדּוֹ, הוּא אָמַר. הָאוֹר הִשְׁתַּקֵּף בָּאֲגַם. לוּסִי הֲלָכָה עַד לִקְצֵה הַמֵּזַח וְנִשְׁכְּבָה עַל מַגֶּבֶת כְּדֵי לְהִשְׁתַּזֵּף. הִיא חָשְׁבָה עַל הֶעָבָר בְּתוֹר דְּבַר מָה רֵיק וְלֹא בָּרוּר; הַזִּיכָּרוֹן נָמֵס בְּחוֹם.
הַשֶּׁמֶשׁ שָׂרְפָה אֶת פָּנֶיהָ. הִיא שָׁמְעָה אֶת רְפָאֵל דּוֹחֵף אֶת הֵקֵאנוּ שֶׁלּוֹ לְמַיִם, וְהִזְדַּקְּפָה כְּדֵי לְהַבִּיט בּוֹ חוֹתֵר.
אֲנִי הוֹלֵךְ לִבְדּוֹק אִם יֵשׁ דָּגִים, הוּא אָמַר לָהּ, וְהִמְשִׁיךְ לַחְתּוֹר לַצַּד הַשֵּׁנִי שֶׁל הָאֲגַם. הִיא נִשְׁכְּבָה עַל הַבֶּטֶן. הִיא הִסְתַּכְּלָה עַל הַפְּרָחִים הַלְּבָנִים שֶׁמִּתַּחַת לִפְנֵי הַמַּיִם וְאַחַר כָּךְ עַצְמָהּ עֵינַיִים כְּדֵי לֹא לַחֲשׁוֹב.
הַחוֹם הִתְגַּבֵּר. הִיא קָפְצָה לְמַיִם וְשֶׁחַתָּהּ הָלוֹךְ וָשׁוֹב בְּסָמוּךְ לַמֵּזַח. הִיא יָצְאָה מֵהַמַּיִם וְהִנִּיחָה לְשַׁמֵּשׁ לְיַיבֵּשׁ אוֹתָהּ. הִיא הָלְכָה לְעֵבֶר הַבַּיִת, אֲבָל הַדֶּלֶת הַפְּתוּחָה שֶׁל הַצְּרִיף מָשְׁכָה אֶת תְּשׂוּמֶת לִיבָּה. הִיא הִבִּיטָה לְאָחוֹר – מַיִם שְׁקֵטִים – וּפָנְתָה בְּצַעַד מָהִיר לְעֵבֶר דֶּלֶת הַכְּנִיסָה.
בְּאַחַת הַפִּינּוֹת הִיא גִּילְּתָה סִיר גָּדוֹל מֵחֵימָר שֶׁעָמַד עַל כַּמָּה אֲבָנִים; מִתַּחְתָּיו הָיוּ גֶּחָלִים וְאֵפֶר. הִיא קָפְאָה עַל מְקוֹמָהּ בְּמֶרְכַּז הַחֶדֶר. תָּלוּי בָּאֲוִויר קָרוֹב מְאוֹד לְפָנֶיהָ, בָּהָה בָּהּ קַרְפָּד עֲנָקִי. הוּא פָּתַח אֶת הַפֶּה וְלוּסִי הִבְחִינָה בַּצִּנְצֶנֶת הַזְּכוּכִית וְהַחוּט תָּלוּי מֵהַתִּקְרָה. הַקַּרְפָּד נָע בְּתוֹךְ הַצִּנְצֶנֶת וְהִשְׁעִין אַרְבַּע אֶצְבָּעוֹת עַל הַזְּכוּכִית. הַפַּחַד הָפַךְ לְרַחֲמִים. הִיא נָגְעָה בַּצִּנְצֶנֶת בְּצִיפּוֹרָן, וְהַקַּרְפָּד מִצְמֵץ. הַמִּכְסֶה  חוֹרֵר בְּעֶזְרַת מַסְמֵר וּבַתַּחְתִּית הָיוּ עֲשָׂבִים וּזְבוּב. הִיא סוֹבְבָה אֶת הַצִּנְצֶנֶת וְהִבִּיטָה בִּכְתָמִים עַל הָעוֹר שֶׁל הַקַּרְפָּד.
מֵרָחוֹק נִשְׁמַע רַעַשׁ שֶׁל עֵץ חָלוּל. מִבַּעַד לְמִפְתַּן הַדֶּלֶת הִיא רָאֲתָה אֶת הֵקֵאנוּ מְשַׁיֵּיט בְּלֵב הָאֲגַם. רְפָאֵל עָמַד וְחָתַר, פַּעַם יָמִינָה פַּעַם שְׂמֹאלָה, בְּלִי לְהָסִיר אֶת מַבָּטוֹ מֵהַגָּדָה. לוּסִי חָשָׁה זֶרֶם בְּגַבָּהּ וְהִבְחִינָה שֶׁשִּׁיעֲרָה נוֹטֵף מַיִם. הִיא יָצְאָה מֵהַצְּרִיף; עַל רִצְפַּת הֶעָפָר נוֹתְרָה דְּמוּת עֲשׂוּיָה טִיפּוֹת מַיִם.
בְּאוֹתוֹ עֶרֶב רְפָאֵל הֵכִין לָהּ תַּבְשִׁיל דָּגִים. הִיא טַעְמָהּ אוֹתוֹ בָּאִי חֵשֶׁק וְהִשְׁאִירָה אֶת הַקְּעָרָה מְלֵאָה כִּמְעַט. רְפָאֵל שָׁאַל אוֹתָהּ אִם מַשֶּׁהוּ לֹא בְּסֵדֶר בְּאוֹכֶל. לֹא, הָאוֹכֶל בְּסֵדֶר; הַשֶּׁמֶשׁ הָרְסָה לָהּ אֶת הַתֵּיאָבוֹן. כְּשֶׁרְפָאֵל פָּרַשׁ לַצְּרִיף לִשְׁנַת צָהֳרַיִים, נִכְנְסָה לוֹסִי לַמִּטְבָּח לְהָכִין לְעַצְמָהּ צַלַּחַת פֵּירוֹת.
הִיא מוּכְרָחָה לְדַבֵּר עִם רְפָאֵל. זֶה אַכְזָרִי מָה שֶׁהוּא עוֹשֶׂה לְקַרְפָּד. הִיא נִזְכְּרָה בָּעוֹר הַגַּס, בָּעֵינַיִים הָעֲצוּבוֹת מִבַּעַד לַזְּכוּכִית. הִיא יָשְׁבָה בַּמִּרְפֶּסֶת וְהִבִּיטָה בָּאֲגַם; הִיא חָשְׁבָה עַל הָאֵפֶר שֶׁל בַּעֲלָהּ.
הִיא קָמָה מִכִּיסֵּא הַנַּדְנֵדָה וְהָלְכָה בִּדְמָמָה – דִּמְמַת עֶרֶב – עַד לַדֶּלֶת הַפְּתוּחָה לְמֶחֱצָה שֶׁל הַצְּרִיף. רְפָאֵל, עַל בִּרְכָּיו וּבְגַבּוֹ אֵלֶיהָ, שִׂיחֵק עִם הַקַּרְפָּד, שֶׁהָיָה כָּעֵת מִחוּץ לְצִנְצֶנֶת, וְדָקַר אוֹתוֹ בְּמַקֵּל. הַקַּרְפָּד נִדְחָק לַפִּינָּה וְהִתְנַפֵּחַ לְאוֹת אִיּוּם; מֵעַל עֵינָיו הוֹפִיעוּ רְכָסִים שְׁחוֹרִים מְחוּדָּדִים דְּמוּיֵי קַרְנַיִים.
הִיא נָסוֹגָה כַּמָּה צְעָדִים וְקָרְאָה בְּקוֹל רָם: רְפָאֵל!
רְפָאֵל קָם בְּנִיתּוּר וְהֵצִיץ הַחוּצָה.
סְלִיחָה, הִיא אָמְרָה. אֲנִי צְרִיכָה כַּמָּה לִימוֹנִים. תּוּכַל אוּלַי לָלֶכֶת לַחֲנוּת?
אַחֲרֵי שֶׁרְפָאֵל נֶעֱלַם בִּשְׁבִיל לַכְּפָר, הֵסִיטָה לוֹסִי אֶת הַבָּרִיחַ וְדָחֲפָה אֶת הַדֶּלֶת. הַקַּרְפָּד שׁוּב הָיָה בְּתוֹךְ הַצִּנְצֶנֶת. הִיא פָּתְחָה אֶת הַמִּכְסֶה, הִנִּיחָה אֶת הַצִּנְצֶנֶת עַל הָרִצְפָּה וְדָחֲפָה בְּרַגְלָהּ אֶת הַקַּרְפָּד הַחוּצָה. אַחֵר כָּךְ סָגְרָה אֶת הַדֶּלֶת בַּבְּרִיחַ וְחָזְרָה לַמִּרְפֶּסֶת. הַשֶּׁמֶשׁ הִתְקָרְבָה אֶל הָאוֹפֶק.
רְפָאֵל חָזַר בַּשְּׁקִיעָה. לֹא הָיוּ לָהֶם לִימוֹנִים, הוּא אָמַר כְּשֶׁחָלַף עַל פָּנֶיהָ, וְהִמְשִׁיךְ בְּכִיוּוּן הַצְּרִיף. לוּסִי הִבִּיטָה בּוֹ, מִתְנַדְנֶדֶת בְּכִיסְּאָהּ. הִיא רָאֲתָה אוֹתוֹ פּוֹתֵחַ אֶת הַדֶּלֶת וְנִכְנַס, וּפִתְאוֹם הוֹפִיעַ שׁוּב, כְּאִילּוּ מִישֶׁהוּ בָּעַט אוֹתוֹ הַחוּצָה. הוּא סְרָק אֶת הַקַּרְקַע בְּמַבָּטוֹ; אַחֵר כָּךְ חִיפֵּשׂ בְּשִׂיחִים שֶׁהִקִּיפוּ אֶת הַצְּרִיף, מִתַּחַת לְצִמְחֵי הַבָּנָנָה, בִּסְבַךְ קְנֵי הַסּוּכָּר. הוּא סְרָק שׁוּב אֶת הַצְּרִיף וְאַחַר כָּךְ נֶעֱמַד בְּמִפְתַּן וְהִבִּיט הַחוּצָה.
מָה קָרָה? צָעֲקָה לוֹ לוּסִי. הִיא רָאֲתָה אוֹתוֹ נִיגַּשׁ אֵלֶיהָ בְּרֹאשׁ מוּרְכָּן.
מִישֶׁהוּ נִכְנַס לִי לְבֵית.
הַיַּתּוּשִׁים עֲקָצוֹ אוֹתוֹ. מִי? מָתַי?
רְפָאֵל הִבִּיט לְאָחוֹר. לֹא רָאִיתָ אַף אֶחָד?
הַיָּרֵחַ הָיָה מָלֵא, הָאֲוִויר דּוֹמֵם. לִפְנֵי אֲרוּחַת הָעֶרֶב יָצְאָה לוֹסִי לִשְׂפַת הָאֲגַם לְהַבִּיט בַּשָּׁמַיִים. הִיא יָדְעָה שֶׁרְפָאֵל נוֹטֵר לָהּ טִינָה כִּי שֶׁיִּקְרֶה לוֹ. לְרֶגַע רָצְתָה לְהוֹדוֹת בָּאַשְׁמָה, אֲבָל לְבַסּוֹף הֶחֱלִיטָה שֶׁמּוּטָב לִשְׁתּוֹק לְעֵת עַתָּה.
הָאֲרוּחָה הוּגְּשָׁה. הִיא חִיסְּלָה אֶת הַדָּג בָּאִי חֵשֶׁק; הִיא רָצְתָה לְרַצּוֹת אֶת רְפָאֵל. (עַכְשָׁיו הִיא רִיחֲמָה עָלָיו). הִיא בִּיקְּשָׁה מִמֶּנּוּ סְלִיחָה בְּקוֹל נָמוּךְ. רְפָאֵל הֵכִין לְעַצְמוֹ צַלַּחַת וְאָמַר לָהּ לַיְלָה טוֹב. כְּשֶׁהַנֵּר בַּצְּרִיף כָּבֶה, הֲלָכָה לוֹסִי לְחַדְרָהּ.
בְּאֶמְצַע הַלַּיְלָה הִרְגִּישָׁה מִשְׁקָל עַל בִּטְנָהּ וְהִתְעוֹרְרָה בְּבַת אַחַת.
הִיא הִרְגִּישָׁה אֶת הַמִּשְׁקָל עוֹלֶה לְעֵבֶר חָזֶה. זֶה הָיָה מַשֶּׁהוּ קַר; עַכְשָׁיו הוּא הָיָה עַל הַצַּוּוֹאר וְנֶעֱצַר בַּפֶּה. הִיא לֹא יָכְלָה לָזוּז; אִיבֶּרְיָה נַעֲשׂוּ כְּבֵדִים. וְאָז הִיא רָאֲתָה אֶת הַקַּרְפָּד הַמִּתְנַפֵּחַ...
הִיא הֵסִירָה אֶת הַשְּׂמִיכָה וְקָפְצָה מֵהַמִּיטָּה. נוֹזֵל מַר צָרַב לָהּ בַּגָּרוֹן; הִיא רָצְתָה לְהוֹצִיא אוֹתוֹ מִגּוּפָהּ. הִיא הִדְלִיקָה פָּנָס וְרָצָה לַשֵּׁירוּתִים. הִיא רָכְנָה מֵעַל הַכִּיּוֹר, פָּתְחָה אֶת הַבֶּרֶז וְהִרְטִיבָה אֶת רֹאשָׁהּ. אַחֵר כָּךְ הִתְיַישְּׁבָה עַל הַשָּׁטִיחַ וְלֹא יָכְלָה לָקוּם עוֹד. הִיא רָאֲתָה אֶת אוֹר הַפָּנָס מִבַּעַד לְמַרְאֵה.            
         



https://www.shortstoryproject.com/he/story/%d7%9e%d7%99%d7%9d-%d7%a9%d7%a7%d7%98%d7%99%d7%9d/
#אֲוִוירָתִי#בַּעֲלִיחַיִים#טֶבַע#מָוֶות#רֶצַח#תַּעֲלוּמָה