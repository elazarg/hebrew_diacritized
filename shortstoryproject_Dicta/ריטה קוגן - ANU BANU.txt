מִזֶּה יוֹמַיִים הִיא מְבַקֶּשֶׁת לִרְאוֹת שְׁקִיעָה, שְׁקִיעָה בְּעֵת טִיסָה אוֹ שְׁקִיעָה שֶׁל אֶרֶץ זָרָה, וּמִזֶּה יוֹמַיִים שֶׁלֹּא בָּא לְיָדָהּ לִרְאוֹת. אַתְּ הַשְּׁקִיעָה בַּמָּטוֹס פִסְפְסָה, כִּי נִרְדְּמָה, עַל אַף שֶׁנִּיסְּתָה בְּכָל כּוֹחָהּ לְהִישָּׁאֵר עֵרָה. זוֹ הַפַּעַם הָרְבִיעִית בְּחַיֶּיהָ שֶׁהִיא טָסָה, וְהַפַּעַם הָרִאשׁוֹנָה שֶׁהִיא טָסָה אֶל מִחוּץ לִגְבוּלוֹת הַמְּדִינָה, טָסָה שֶׁלֹּא עַל מְנַת לַחֲזוֹר. אֶת טִיסָתָהּ הָרִאשׁוֹנָה לֹא זָכְרָה, אַךְ מִכֵּיוָון שֶׁהַטִּיסָה הַהִיא, הַקָּשָׁה, הָפְכָה לִהְיוֹת עִם הַזְּמַן לְמָשָׁל מִשְׁפַּחְתִּי הַמְּסוּפָּר שׁוּב וָשׁוּב, הִרְגִּישָׁה כְּאִילּוּ אֵלֶּה הַזִּכְרוֹנוֹת שֶׁלָּהּ עַצְמָהּ, וְלֹא כָּאֵלֶּה שֶׁנִּשְׁתְּלוּ בָּהּ בְּעִקְבוֹת הַסִּיפּוּרִים הַנִּשְׁנִים. הִיא הָיְיתָה אָז בַּת כְּשָׁנָה וְטָסָה עִם הוֹרֶיהָ, שֶׁבַּיָּמִים הַהֵם עוֹד הָיוּ בְּיַחַד, לְמוֹלְדּוֹבָה, לְבַקֵּר אֶת הוֹרַי אָבִיהָ, לִשְׁהוֹת שְׁבוּעַיִים-שְׁלוֹשָׁה בָּעֲיָירָה הַקְּטַנָּה לִגְדוֹת נְהַר הַדֵּנִיסְטֵר וְלֶאֱכוֹל מִפֵּירוֹת הַקַּיִץ הַטּוֹבִים בָּהֶם הִתְבָּרְכָה הָאָרֶץ הַדְּרוֹמִית. הֶפְרֵשֵׁי לְחָצִים בְּעֵת הַהַמְרָאָה וְהַנְּחִיתָה עוֹרְרוּ אֶצְלָהּ דַּלֶּקֶת אָזְנַיִים חֲרִיפָה. אִמָּא נָהֲגָה לְהַמְחִיז אֶת זַעֲקוֹת הַשֶּׁבֶר שֶׁל הַתִּינוֹקֶת שֶׁטִּלְטְלוּ אֶת יוֹשְׁבֵי הַמָּטוֹס הָרָעוּעַ, טוּפּוֹלֵב-124, אֶת הָרִיצָה הַבְּהוּלָה לְמִרְפְּאַת הַיְּלָדִים הַמְּקוֹמִית, עֲלוּבָה וְחַסְרַת אֶמְצָעִים, עַל הַחֲשָׁשׁ לָטוּס אִיתָּהּ בַּדֶּרֶךְ חֲזָרָה, חֲשָׁשׁ שֶׁאִילֵּץ אֶת הוֹרֶיהָ לִמְכּוֹר אֶת כַּרְטִיסֵי הַטִּיסָה הִכָּה קָשִׁים לְהַשָּׂגָה, וּלְהַמְצִיא, שׁוּב בְּקוֹשִׁי רַב, כַּרְטִיסִים לָרַכֶּבֶת, לַקָּרוֹן הַמְּשׁוּדְרָג, וּלְהִטַּלְטֵל עִמָּהּ שְׁלוֹשָׁה יָמִים עַל גַּבֵּי הַפַּסִּים. אֶת הַכַּרְטִיסִים, הֵן לַטִּיסָה וְהֵן לָרַכֶּבֶת, הִשִּׂיג הַסָּב, אֲבִי אָבִיהָ, סוֹחֵר מְכוּבָּד וְעַסְקָן מְקוֹמִי: נוּקְשֶׁה, שַׁתְקָן, מְקוּשָּׁר וְאָמִיד. "הַטִּיסָה הַשְּׁנִיָּיה הָיְיתָה מַסְבְּסְטוֹפּוֹל חֲזָרָה הַבַּיְתָה", סִיפְּרָה לְעַצְמָהּ לְלֹא קוֹל, בְּעוֹדָהּ מְנַסָּה לִמְצוֹא הֵן רְגִיעָה וְהֵן מִנֹּחַ נוֹחַ בְּתוֹךְ מוֹשַׁב הַמָּטוֹס, בְּלִי לְהָעִיר אֶת אִמָּהּ, "הָיִיתִי בַּת תֵּשַׁע וְטַסְנוּ יַחַד, אִמָּא וַאֲנִי. אִמָּא קָנְתָה לִי סוּכָּרִיּוֹת מְצִיצָה חֲמוּצוֹת, וְהוֹרְתָה לִמְצוֹץ אוֹתָן וְלִבְלוֹעַ רוֹק בְּלִי לְהַפְסִיק, כְּשֶׁהַמָּטוֹס הִמְרִיא וְגַם כְּשֶׁנָּחַת, כְּדֵי לְשַׁחְרֵר אֶת הַלַּחַץ בְּאָזְנַיִים." הַטִּיסָה הַשְּׁלִישִׁית אַף הִיא הָיְיתָה לְמוֹלְדּוֹבָה, לְאוֹתָהּ הָעֲיָירָה הַקְּטַנָּה לִגְדוֹת נְהַר הַדָּנִיסְטֶר. הַפַּעַם טָסָה בְּגַפָּהּ, וּבְתִיקָהּ שַׂקִּית סוּכָּרִיּוֹת חֲמוּצוֹת. "מִי שָׁמַע שֶׁיָּלְדָה בַּת שְׁלוֹשׁ עֶשְׂרֵה טָסָה לְבַד?!", זַעְמָהּ סָבְתָא. "יַלְדָּה! הִיא כְּבָר לֹא יַלְדָּה! חוּץ מִזֶּה, אֲבַקֵּשׁ שֶׁיַּשְׁגִּיחוּ עָלֶיהָ, וְשָׁם הוּא כְּבָר יִפְגּוֹשׁ אוֹתָהּ", קָטְעָה אִמָּא בְּחַדּוּת. הוּא זֶה אָבִיהָ. הִיא לֹא רָאֲתָה אוֹתוֹ מִזֶּה תֵּשַׁע שָׁנִים וְעַתָּה כַּנִּרְאֶה לֹא תִּרְאֶה יוֹתֵר לְעוֹלָם. הוּחְלַט אָז שֶׁעָלֶיהָ לָטוּס לְהִיפָּרֵד מִמֶּנּוּ יָפֶה וּבְנוֹעַם, כִּי אִמָּא וְהִיא עוֹמְדוֹת לַעֲזוֹב לְיִשְׂרָאֵל, וְהוּא, שֶׁעוֹדֶנּוּ מְבַקֵּשׁ לִהְיוֹת בְּמַאי תֵּאַטְרוֹן הָרוּסִי בַּעַל שֵׁם, מָה לוֹ וּלְיִשְׂרָאֵל? "בְּדִיּוּק", הוֹסִיפָה סָבְתָא, כְּאִילּוּ קָרְאָה אֶת מַחְשְׁבוֹתֶיהָ, "וְעוֹד עִם הַגָּוִיקָה הַזּוֹ שֶׁלּוֹ!". הִיא יָדְעָה שֶׁגְּוִיקָה זוֹ מִילַּת גְּנַאי לְמִישֶׁהִי שֶׁאֵינָהּ יְהוּדִיָּיה. אַךְ רַק הָאִישָּׁה הַזּוֹ, אֵשֶׁת אָבִיהָ הָאַחֶרֶת, זָכְתָה לְהִיקָּרֵא כָּכָה בְּפִי סָבְתָא. הִיא הֶאֱמִינָה בַּסֵּתֶר, כִּי זָכְתָה לְשֵׁם הַגְּנַאי לָאו דַּוְקָא בְּשֶׁל מוֹצָאָהּ, אֶלָּא כִּי הִיא זוֹ שֶׁגָּרְמָה לְאָבִיהָ לִנְטוֹשׁ אוֹתָן כְּשֶׁהָיְיתָה בַּת שְׁנָתַיִים. כָּעֵת זוֹ טִיסָתָהּ הָרְבִיעִית. לֵנִינְגְּרַד-בּוּדַפֵּשְׁט. הַפַּעַם לֹא הָיוּ בִּרְשׁוּתָהּ סוּכָּרִיּוֹת, עַל כֵּן, כַּאֲשֶׁר הַמָּטוֹס הַהוּנְגָּרִי נִיתֵּק אֶת גַּלְגַּלָּיו מִן הָאַסְפַלְט הָרָטוֹב וְנָעַץ אֶת חוֹטְמוֹ בִּשְׁמִי אוֹקְטוֹבֶּר, רֶצֶף עֲנָנִים מְטַפְטְפִים בְּגוֹן פְּלָדָה, הִיא הִזְדָּרְזָה לִמְצוֹץ אֶת לְשׁוֹנָהּ וְלִבְלוֹעַ רוֹק. כָּךְ עָשְׂתָה גַּם עַכְשָׁיו, עֵת הַמָּטוֹס נִשְׁאַב לְתוֹךְ כִּיס אֲוִויר וְאִיבֵּד מִגּוֹבְהוֹ, וּכְאֵב חַד פִּילֵּחַ אֶת אֲזֵנָהּ הַיְּמָנִית. טַעְמוֹ שֶׁל הָרוֹק הָיָה חָמוּץ וְשׁוּמֵי בְּשֶׁל נַקְנִיק בְּתַפּוּחֵי אֲדָמָה שֶׁחֶלְקוֹ הַדַּיָּילוֹת הָרְכוּסוֹת בְּכָחוֹל כֵּהֶה בְּתוֹךְ מַגְּשֵׁי פְּלַסְטִיק קְטַנִּים שֶׁכְּמוֹתָם לֹא רָאֲתָה בְּטִיסוֹתֶיהָ הַקּוֹדְמוֹת. אַחֲרֵי שֶׁאָכְלָה, נִיסְּתָה בְּכָל כּוֹחָהּ לְהִישָּׁאֵר עֵרָה, לִרְאוֹת אֶת הַשֶּׁמֶשׁ הַקְּרוֹבָה יוֹתֵר מֵאֵי-פַּעַם מַאְדִּימָה, מַשְׁחִירָה וְנֶעֱלֶמֶת. אַךְ בְּטֶרֶם הִסְפִּיקָה, שָׁקְעָה בִּשְׁנַת שִׁכְחָה, שְׁחוֹרָה וַעֲמוּקָּה, שֶׁהֵסִירָה מֵעָלֶיהָ לְשָׁעָה קַלָּה אֶת מְאוֹרְעוֹת יוֹם הָעֲזִיבָה.
אַתְּ הַשְּׁקִיעָה בְּבוּדַפֵּשְׁט לֹא יָכְלָה לִרְאוֹת מֵחֲדַר הַהַמְתָּנָה נְטוּל הַחַלּוֹנוֹת, שָׁם שָׁכְנוּ אֶת הַנָּשִׁים, הַיַּלְּדָם וְהַזְּקֵנִים. הַגְּבָרִים הוּשְׂמוּ בְּחֶדֶר אַחֵר, עַל פִּי הַשְּׁמוּעוֹת, פָּחוֹת נוֹחַ מִזֶּה שֶׁהוּקְצָה לָהֶן. עַל אַף הַשּׁוֹנִי שֶׁבֵּין הַחֲדָרִים, בִּשְׁנֵיהֶם הִצְטוֹפְפוּ אֲנָשִׁים תְּלוּשִׁים, נְטוּלֵי מְדִינָה, שֶׁעַד אֶמֶשׁ הָיוּ אֶזְרְחֵי בְּרִית הַמּוֹעָצוֹת וְעַתָּה הִמְתִּינוּ לְהִישָּׁלַח, לְכָאן אוֹ לְכָאן. מִחוּץ לַחֶדֶר הוּצְּבוּ שׁוֹמְרִים הוּנְגָּרִיִּים, עַל מְנַת לִמְנוֹעַ מֵהֶם לָצֵאת, עַל אַף שֶׁאִישׁ לֹא נִיסָּה. בַּחֶדֶר שֶׁלָּהֶן הָיוּ כְּעֶשְׂרִים כִּיסְאוֹת וְחָמֵשׁ מִיטּוֹת, וְאַף תָּא שֵׁירוּתִים וּבֶרֶז מַיִם. הִיא אִיבְּדָה אֶת מִנְיַין הַשָּׁעוֹת. לֹא הָיָה בִּרְשׁוּתָן שְׁעוֹן יָד, בַּחֲדַר הַהַמְתָּנָה לֹא נִמְצָא שְׁעוֹן קִיר, וּמִשּׁוּם מָה הִתְקַשְּׁתָה לִשְׁאוֹל מָה הַשָּׁעָה, כְּאִילּוּ הַשְּׁקִיעוֹת הָאֲבוּדוֹת גָּרְמוּ לַזְּמַן כּוּלּוֹ לִהְיוֹת חֲסַר מַשְׁמָעוּת. אִמָּא שׁוֹכֶבֶת עַל הַמִּיטָּה בְּפִינַּת הַחֶדֶר, אַחַת מִתּוֹךְ חָמֵשׁ. הַשּׁוֹהִים הָאֲחֵרִים הִפְרִישׁוּ בַּעֲבוּרָהּ אֶת הַמִּיטָּה לְלֹא אוֹמֶר. כְּרֵסָהּ הֶהָרָה, הָעֲצוּמָה שֶׁל תְּחִילַּת חוֹדֶשׁ תְּשִׁיעִי נָמָה יַחַד אִיתָּהּ עַל הַמִּזְרָן הַדַּק, מֵחוֹסֶר הַסָּדִין, נוֹשֶׁמֶת וְנָעָה מַעְלָה-מַטָּה, נַחְשׁוֹל טְרוֹם-אָדָם שֶׁעָלָה וְהִתְרוֹמֵם עַד נְקוּדַּת הַשְּׁבִירָה, הַמְּסוּמֶּנֶת בַּטַּבּוּר זָקוּר, וְעוֹדֶנּוּ מְסָרֵב לְהִישָּׁבֵר. "אַל תִּישָּׁבֵר, בְּבַקָּשָׁה. רַק אַל תִּישָּׁבֵר", מִתְחַנֶּנֶת הִיא, בִּלְחִישָׁה חַמָּה, יַבֶּשֶׁת-לָשׁוֹן, בְּעוֹדָהּ מִתְכַּוֶּוצֶת בְּכִיסֵּא עֵץ, הַצָּמוּד לְמִיטַּת אִמָּהּ. הִיא מְנַסָּה לְדַמְיֵין אֶת הָעִיר בּוּדַפֵּשְׁט, אַךְ כְּלוּם לֹא עוֹלֶה בְּרֹאשָׁהּ. תָּמִיד הָיְיתָה מִתְבַּלְבֶּלֶת בֵּין בּוּדַפֵּשְׁט לְבוּקָרֵשְׂט. "אֶת עָרֵי הַבִּירָה שֶׁל מְדִינוֹת הָאוֹיֵב הַבַּת שֶׁלְּךָ מַכִּירָה בְּעַל פֶּה, אֲבָל עִם הַבֵּירוֹת שֶׁל מְדִינוֹת הַגּוּשׁ מְפַשֶּׁלֶת", הָעִיר פַּעַם בִּצְחוֹק מַכְּר אִמָּהּ, סָפֵק יְדִיד מִשְׁפָּחָה, סָפֵק מְאַהֵב. "בּוּדַפֵּשְׁט-בּוּקָרֵשְׂט. בּוּקָרֵשְׂט-בּוּדַפֵּשְׁט. לֵנִינְגְּרַד-תֵּלְאָבִיב", כָּל הֶעָרִים הָפְכוּ בִּלְתִּי קַיָּימוֹת, רַק שְׁמוֹתֵיהֶן הַמִּתְחַבְּרִים זֶה לְזֶה הַטַּלְטְלוֹ בְּמוֹחָהּ וְנָקְשׁוּ עַל פָּנִים גּוֹלוֹגְלָתָהּ, מִבְּלִי לְהַזְכִּיר עוֹד דָּבָר. כַּעֲבוֹר כַּמָּה זְמַן הַשּׁוֹמְרִים הֵבִיאוּ לָהֶם מַגָּשִׁיּוֹת אוֹכֶל וּפֵירוֹת, תַּפּוּזִים גְּדוֹלִים וְרַכִּים, צִבְעָם כָּתוֹם חַשְׁמַלִּי וּקְלִיפָּתָם מְשׁוּקַּעַת כִּפְנֵי יָרֵחַ. בְּאוֹכֶל הֵן לֹא נָגְעוּ, אַךְ אֶת הַתַּפּוּזִים קַלְּפוּ, קָרְעוּ לִפְלָחִים רְטוּבִּים, וּמָצְצוּ בִּרְעַבְתָּנוּת, אֶת הַתָּאִית יָרְקוּ. נֶתֶז כָּתוֹם הִכְתִּים אֶת סֶנְטֶר אִמָּהּ, וְאֶגְלֵי זֵעָה עֲכוּרִים הִבְשִׁילוּ עַל מִצְחָהּ. הִיא הִרְטִיבָה מִמְחֶטֶת בַּד בַּכִּיּוֹר, נִיגְּבָה אֶת סַנְטֵרָהּ, הַסְּפִיגָה אֶת מִצְחָהּ, וְהִשְׁכִּיבָה אוֹתָהּ לִישׁוֹן. רֵיחַ הַפֵּירוֹת, רַעֲנָן וְטוֹב תְּחִילָּה, תָּסַס בִּמְהֵרָה וְהֶחֱמִיץ, וַחֲדַר הַהַמְתָּנָה נִמְלָא צַחֲנַת עָסִיס מֵת, נוֹסָף עַל רֵיחַ הַפָּרָשׁוֹת אָדָם. אַחֵר כָּךְ בָּאוּ הַדַּיָּילוֹת. הַפַּעַם הָיוּ אֵלֶּה נָשִׁים לְבוּשׁוֹת מַדִּים לְבָנִים-כְּחוּלִּים, שְׂעָרָן אָסוּף לַגְּבָעוֹת מוּקְפָּדוֹת וּבְפִיהֶן אַנְגְּלִית מְזָרֶזֶת. הֵן הֵקִימוּ אֶת הַשּׁוֹהִים מִמְּקוֹמָם, מֵהָרִצְפָּה, מֵהַכִּיסְּאוֹת, מֵהַמִּיטּוֹת, וְהוֹבִילוּ אוֹתָם בְּתוֹךְ מַעֲבָרִים שׁוֹמְמִים שֶׁל שְׂדֵה הַתְּעוּפָה הַהוּנְגָּרִי. עַתָּה הִבְחִינָה בְּאוֹר בּוֹקֶר חִיוֵּור מֵצִיף אֶת הַטֶּרְמִינָל. בְּסַךְ הַכֹּל הֵן חִיכּוּ לַיְלָה אֶחָד, וְהָיָה נִדְמֶה שֶׁחִיכּוּ נֶצַח וְעוֹד קְצָת. הַדַּיָּילוֹת הֶעֱלוּ אֶת הַתְּלוּשִׁים עַל מָטוֹס גָּדוֹל יוֹתֵר, חָדִישׁ יוֹתֵר, אַף הוּא צָבוּעַ לָבָן וְכָחוֹל. "מָטוֹס יִשְׂרְאֵלִי. מָטוֹס יִשְׂרְאֵלִי", גַּל שֶׁל פְּלִיאָה עָלָה וְנִכְבָּשׁ. הִיא לֹא הִתְרַגְּשָׁה. יֵשׁ לָהֶן עוֹד טִיסָה אַחַת לִשְׂרוֹד, לָהֶן וּלְנַחְשׁוֹל טְרוֹם-אָדָם שֶׁבְּבֶטֶן אִמָּהּ. הַפַּעַם הָיְיתָה זוֹ טִיסָה קְצָרָה, לְלֹא כִּיסֵי אֲוִויר. כַּאֲשֶׁר גַּלְגַּלֵּי הַמָּטוֹס נִיתְּרוּ עַל פְּנֵי הַקַּרְקַע, אַחַת-שְׁתַּיִים-בּוּם, בְּהֶפְרֵשׁ שֶׁל שַׁבְרִיר שְׁנִיָּה, הַתְּלוּשִׁים עָצְרוּ אֶת נִשְׁמָתָם וְאָז פָּרְצוּ בִּמְחִיאוֹת כַּפַּיִים רָמוֹת וּבִקְרִיאוֹת הִתְפַּעֲלוּת, כְּאִילּוּ זֶה עַתָּה צָפוּ בְּפַעֲלוּל קִרְקָס מְסוּכָּן שֶׁהִסְתַּיֵּים בְּהַצְלָחָה. הִיא לֹא מְחָאָה כַּף וְלֹא הוֹצִיאָה הֶגֶה. הִיא תָּמִיד הָיְיתָה מִתְמַקֶּדֶת בִּפְנִים הַלְּבָנוֹת שֶׁל הַפַּעֲלוּלָן, בְּגוּפוֹ הַמְּגוּיָּדוֹ הַשָּׁבִיר, הַלָּחוּץ כְּנֶגֶד הַמּוֹחֲאִים בְּבֶגֶד גּוּף צִבְעוֹנִי וְנוֹצֵץ, קָטָן מִפִּי מִידּוֹתָיו. עֵקֶב כָּךְ הָיְיתָה נִמְנַעַת מִלִּמְחוֹא. הִיא יָדְעָה שֶׁהוּא אַךְ בְּמִקְרֶה נִיצֵּל מִן הַמָּוֶות שֶׁבָּרִיסּוּק וּמְחִיאַת כַּף שֶׁלֹּא בַּמָּקוֹם עֲלוּלָה לְהַכְשִׁיל אוֹתוֹ בַּפַּעַם הַבָּאָה.
הֵן הוּבְלוּ אֶל מִחוּץ לַמָּטוֹס (מַסּוֹעַ מַדְרֵגוֹת, מִלְּפָנִים גַּב אָדָם בִּמְעִיל חוֹרֶף מְרַשְׁרֵשׁ מִנַּיְילוֹן צָהוֹב, בָּעוֹרֶף הֶבֶל פֹּה שׁוּמִי וּמִתְנַשֵּׁף, חוּץ, הַדַּף חוֹם), וָשׁוּב הִמְתִּינוּ. הַפַּעַם לֹא הָיָה זֶה חֶדֶר אֶלָּא אוּלָם, עָמוֹס וְהוֹמָה. הַתְּלוּשִׁים הִרְבּוּ לְדַבֵּר זֶה עִם זֶה, שֶׁלֹּא כְּמוֹ בַּחֶדֶר הַהוּנְגָּרִי. קוֹלוֹתֵיהֶם עָלוּ מִכָּל עֵבֶר, נִכְרְכוּ אֵלֶּה בָּאֵלֶּה, וּבֵין לְבֵין יִפְחַת תִּינוֹק, גְּבוֹהָה וְנִצְרֶדֶת, פִּילְּחָה אֶת מַעֲטֵה הַזִּמְזוּם. "כָּל חֲדָרֵי הַהַמְתָּנָה דּוֹמִים זֶה לָזֶה, אֵין בָּהֶם אֲוִויר, אֵין בָּהֶם חַלּוֹנוֹת. אַךְ הַפַּעַם יֵשׁ דֵּי כִּיסְאוֹת לְכוּלָּם", חָשְׁבָה. נָשִׁים וּגְבָרִים יִשְׂרְאֵלִיִּים ("יִשְׂרְאֵלִיִּים! יִשְׂרְאֵלִיִּים!", גַּל שֶׁל פְּלִיאָה עָלָה וּמָאן לְהִיכָּבֵשׁ) חִילְּקוּ לָהֶם שַׂקִּיּוֹת קְטַנּוֹת וּשְׁקוּפוֹת, וּבָהֶן שֶׁפַע סוּכָּרִיּוֹת צִבְעוֹנִיּוֹת. לְפָעוֹטוֹת הֶעֱנִיקוּ דִּגְלוֹנִים מִפְּלַסְטִיק: לָבָן, וְכָחוֹל, כּוֹכָב מְשׁוּשֶּׁה. הַפָּעוֹטוֹת נִפְנְפוּ בְּצַיְיתָנוּת. לְרֶגַע אֶחָד עֶשְׂרוֹת פַּרְפָּרֵי פְּלַסְטִיק (לָבָן, כָּחוֹל, כּוֹכָב מְשׁוּשֶּׁה) הִשִּׁיקוּ כָּנָף (אָח, אָח, אָח). הִיא רָצְתָה לִפְתּוֹחַ אֶת הַשַּׂקִּית שֶׁלָּהּ תֶּכֶף וּמִיָּד, לִמְצוֹץ אֶת הַצְּהוּבָּה, וְאָז אֶת הַכְּתוּמָה, וְאָז אֶת הַכְּחוּלָּה, וּבַסּוֹף אֶת הָאֲדוּמָּה. אוּלַי עִרְבּוּבְיַית הַצְּבָעִים תַּשְׁקִיט וְלוּ בִּמְעַט אֶת אֲזֵנָהּ הַיְּמָנִית הַמְּעַקְצֶצֶת, אַךְ הַשֵּׁמוֹת שֶׁלָּהֶן נִקְרְאוּ בָּרַמְקוֹל, תְּחִילָּה הַשֵּׁם הַמָּלֵא שֶׁל אִמָּהּ, אַחֵר כָּךְ הַשֵּׁם הַמָּלֵא שֶׁלָּהּ. לִשְׁתֵּיהֶן שְׁמוֹת מִשְׁפָּחָה שׁוֹנִים וְעַתָּה הַכְרָזָתָם בָּרַמְקוֹל כְּמוֹ הַפְּרֵידָה בֵּינֵיהֶן, כְּאִילּוּ לֹא הָיוּ עוֹד אִם וּבִתָּהּ, אֶלָּא שְׁתֵּי נָשִׁים זָרוֹת זוֹ לְזוֹ, שְׁתֵּי תְּלוּשׁוֹת שׁוֹוֹת אֵין-עֵרֶךְ, שֶׁאַךְ בְּמִקְרֶה נִקְרְאוּ יַחַד, לְקַבֵּל זֶהוּת חֲדָשָׁה. הֵן קָמוּ וְעָבְרוּ לְחֶדֶר נוֹסָף, מִשְׂרַד קַבָּלָה, עִם פָּקִיד מֵאֲחוֹרֵי שׁוּלְחָן, וּמְתוּרְגְּמָנִית מִלִּפְנֵי הַשּׁוּלְחָן, וָתִיקֵי קַרְטוֹן הַנֶּעֱרָמִים מִכָּאן וּמִכָּאן. הַפָּקִיד שָׁאַל שְׁאֵלוֹת, הַמְּתוּרְגְּמָנִית תִּרְגְּמָה, וְאִמָּהּ זָכְתָה בִּתְעוּדָה בִּכְרִיכַת תְּכֵלֶת (צִילּוּם דַּרְכּוֹן בְּשָׁחוֹר-לָבָן מִשָּׁם: אִמָּהּ בְּבִגְדֵי הַמּוֹרָה הַמְּהוּדָּרִים, תַּלְתַּלֶּיהָ תַּפּוּחִים וּגְבוֹהִים, הִיא בְּמַדֵּי בֵּית סֵפֶר וּבְצַמָּה קְלוּעָה, רָאשֵׁיהֶן נוֹגְעִים). הִיא לֹא קִיבְּלָה דָּבָר מֵהַפָּקִיד עַל אַף שֶׁעָזְרָה לְתַרְגֵּם, כִּי הָאַנְגְּלִית שֶׁבְּפִיהָ הָיְיתָה טוֹבָה בְּהַרְבֵּה מִזּוֹ שֶׁל הַמְּתוּרְגְּמָנִית. שְׁמָהּ אַךְ הוּדְפַּס עַל גַּבֵּי רְצוּעַת נְיָיר אֲפַרְפָּרָה, הַמְּקוּפֶּלֶת לְשָׁלוֹשׁ, בְּאוֹתִיּוֹת חִיוְּורוֹת, כִּי הַדְּיוֹ בִּמְכוֹנָה הִתְמַעֵט. בָּזֹאת נִגְדַּע הַשִּׁיוְויוֹן. מִשָּׁם הַזִּכָּרוֹן נִתְעַמְעֵם וְנִקְטַע לְסֵרוּגִין, אוּלַי מִפְּאַת הָעֲיֵיפוּת, וְאוּלַי כִּי לֹא יָכְלָה לְהוֹסִיף וּלְאַחְסֵן שׁוּם פְּרָט בְּתָאֶיהָ, שֶׁהִתְמַלְּאוּ עַד תּוֹם, וּבְלֹא הַפְּרָטִים הַזִּכָּרוֹן וּמִתְפַּשֵּׁט מִתְאַדֶּה – עָנָן קַיִץ בַּמִּדְבָּר.
בַּחוּץ, בְּאוּלַם קַבָּלָה גָּדוֹל, מְחַכֶּה לָהֶן גֶּבֶר. כַּאֲשֶׁר הַגֶּבֶר מַשְׁגִּיחַ בָּהֶן, הוּא מְנַפְנֵף לְעֶבְרָן בְּיָד אֲרוּכָּה. זוֹ הַפַּעַם הָרִאשׁוֹנָה שֶׁהִיא רוֹאָה אוֹתוֹ. הוּא גָּבוֹהַּ, רָזֶה, שְׂעָרוֹ שָׁחוֹר, מְעַט מְקוּרְזָל. בְּתָוֵוי פָּנָיו אֵינָהּ מַצְלִיחָה לְהַבְחִין מֵרָחוֹק. הִיא קִצְרַת רוֹאֵי וּזְגוּגִיּוֹת מִשְׁקָפֶיהָ הִתְלַכְלְכוּ. הוּא מִתְקָרֵב, חוֹבֵק בְּיָד אֲרוּכָּה אֶת כִּתְפֵי אִמָּהּ. הוּא מַזִּיעַ. שְׁנֵי חֲצָאֵי סַהַר כֵּהִים וְלֵחִים מְכַתְּרִים אֶת פָּנִים שַׁרְווּלֵי חֲלִצָתוֹ הַמְּכוּפְתֶּרֶת. רֹאשׁ אִמָּהּ הַקְּטַנָּה נָח עַל אֶחָד הַיְּרֵחִים הַשְּׁחוֹרִים. אִמָּהּ נֶעֱלֶמֶת מֵאֲחוֹרֵי דּוֹק זֵעָתוֹ, נֶעֱטֶפֶת בְּרֵיחוֹ כָּבֵד. עָלֶיהָ הוּא לֹא מַבִּיט. "אֵיפֹה הַמִּזְוָודוֹת שֶׁלָּכֶן?", פּוֹנֶה לְאִמָּהּ. הִיא מוֹשֶׁכֶת בִּכְתֵפֶיהָ, הִיא לֹא יוֹדַעַת. הוּא מִזְדַּעֵף, מְמַלְמֵל דְּבַר מָה בְּשָׂפָה זָרָה, מְכַיַּיחַת, וְהוֹלֵךְ לְחַפֵּשׂ אֶת הַמִּזְוָודוֹת שֶׁלָּהֶן, שְׁתֵּי הַמִּזְוָודוֹת הַכְּבֵדוֹת שֶׁלָּהֶן, כָּל רְכוּשָׁן עָלַיי אֲדָמוֹת. הֵן נִשְׁמָטוֹת עַל סַפְסָל, קוֹפְאוֹת, מְחַכּוֹת. חַם, חַם כָּל כָּךְ. רֵיק, רֵיק כָּךְ כָּךְ. חוֹם, חוֹם כָּל כָּךְ. חַם, וְרֵיק, וְחוֹם. חוֹם, וְחַם, וְרֵיק. רֵיק, ו... הוּא חוֹזֵר וְצוֹעֵק שֶׁמָּצָא אֶת הַמִּזְוָודוֹת. "תַּגִּידִי לָהּ שֶׁתָּבוֹא לַעֲזוֹר לִי לִסְחוֹב", מִצְוָוה עַל אִמָּהּ וּמְסַמֵּן בִּתְנוּעַת סֶנְטֶר קְצָרָה (סוּס מִגְרַשׁ זְבוּב) לְכִיוּוּנָהּ. שׁוּב נִהְיֶה לָהּ בּוֹר בַּזִּכָּרוֹן. הִיא חוֹזֶרֶת לִזְכּוֹר רַק כַּאֲשֶׁר הֵן הַמִּזְוָודוֹת וְהֵן הָאֲנָשִׁים הוֹעָמְסוּ עַל מִין אוֹטוֹבּוּס קָטָן. הַמִּזְוָודוֹת מֵאָחוֹר, מַחֲלִיקוֹת אַחַת עַל גַּב הַשְּׁנִיָּיה, כִּמְעַט נוֹפְלוֹת, אַךְ שְׁבוּת וּמִתְיַשְּׁרוֹת בְּבֶהָלָה. הָאֲנָשִׁים מוּנָּחִים אִישׁ-אִישׁ בְּכִיסְּאוֹ. הָאוֹטוֹבּוּס נָע וּמִתְקַדֵּם בְּטִרְטוּר מָנוֹעַ עוֹלֶה-יוֹרֵד. זוֹ הַפַּעַם הָרִאשׁוֹנָה מִזֶּה שְׁלוֹשָׁה יָמִים שֶׁהִיא נִפְרֶדֶת. הִיא זוֹכָה לַמּוֹשָׁב קִדְמִי נִפְרָד, מְבוּצָּר מִצִּדּוֹ הָאֶחָד בְּיָדִית עוֹר וּמִצִּדּוֹ הַשֵּׁנִי בְּחַלּוֹן גָּדוֹל, מְאוּבָּק. "הַחֲלָלִית נָחֲתָה בְּהַצְלָחָה", הִיא מְדַוַּוחַת לְלֹא קוֹל. "בְּמָקוֹם חַם, רֵיק, בְּגוֹנֵי חוֹם-אוֹכְרָה, עִם עֲצֵי דֶּקֶל בּוֹדְדִים, פְּזוּרִים בְּאַקְרַאי." נִדְמֶה לָהּ שֶׁאֵין עוֹד רְכָבִים עַל הַכְּבִישׁ שֶׁמִּשְּׁנֵי עֲבָרָיו מִשְׂתָּרַעַת שְׁמָמָה צְחִיחָה, מִצּוֹבַעַת אָדוֹם. הִיא בִּיקְּשָׁה לִרְאוֹת שְׁקִיעָה וְעַתָּה בַּקָּשָׁתָהּ נַעֲנֵית בִּשְׁלֵמוּת: הִיא צוֹפָה בַּשְּׁקִיעָה בְּעוֹד הִיא עַצְמָהּ עַל כּוֹכַב לֶכֶת נְטוּל שָׁם. הִיא לֹא מַשְׁגִּיחָה בִּרְצוּעַת יָם שֶׁמְּבַצְבֶּצֶת לְרֶגַע דֶּרֶךְ הַחַלּוֹנוֹת מִמּוּל, שְׁקוּעָה כּוּלָּהּ בִּשְׁקִיעָתָהּ. הַר וְעִיר קָמִים בָּאוֹפֶק, מְקַדְּמִים אֶת הָאוֹטוֹבּוּס. הָאוֹטוֹבּוּס הָאַמִּיץ מְטַפֵּס עַל הָהָר, כּוֹבֵשׁ פִּיתּוּלִים וּמִדְרוֹנוֹת, מְקַדֵּם רְחוֹב אֶחָד, מוֹתִיר מֵאֲחוֹרָיו רְחוֹב אַחֵר. הָרְחוֹבוֹת זוֹלְגִים בַּמִּדְרוֹנוֹת מַטָּה, נַחֲלֵי בִּנְיָינִים מְדוֹרָגִים. הַמִּזְוָודוֹת חוֹרְקוֹת שֵׁן וּמַנְעוּל, הָאֲנָשִׁים מִשְׁתַּתְּקִים כּוּלָּם. הָעֲלִיָּה הִתְלוּלָה מִשְׁלַחַת דְּקִירָה חַדָּה בַּאֲזֵנָהּ הַיְּמָנִית, אַךְ שַׂקִּיּוֹת הַסּוּכָּרִיּוֹת נִתְחֲבָה בְּתִיק הַצַּד שֶׁל הַגֶּבֶר, וְהִיא לֹא רוֹצָה לִפְנוֹת אֵלָיו. הַבִּנְיָינִים הָאֵלֶּה מִזֵּרֵי אֵימָה, בִּנְיָינִים לְלֹא חַלּוֹנוֹת, חַלּוֹנוֹת שֶׁעֲשׂוּיִים זְכוּכִית. אָמְנָם שׁוּרוֹת שֶׁל פְּתָחִים עַל צִדֵּי הַבִּנְיָינִים, אַךְ אֵלֶּה חֲסוּמִים בְּמֵעֵין מְכַסִּים אֲפוֹרִים וְחוּמִים. הַשֶּׁמֶשׁ מֵאֲחוֹרֶיהָ הוֹפֶכֶת לִהְיוֹת גְּדוֹלָה יוֹתֵר, כְּתוּמָּה יוֹתֵר, כַּדּוּר אֵשׁ עַז וְקָשֶׁה, שֶׁמִּתְגַּלְגֵּל בִּמְהִירוּת אֶל מֵעֵבֶר לְהַר. הָאוֹטוֹבּוּס מִזְדַּקֵּר וּבוֹלֵעַ עוֹד שְׁנֵי רְחוֹבוֹת. עַתָּה רַק קְצֵה הַקּוֹדְקוֹד הַכָּתוֹם מְבַצְבֵּץ מִתּוֹךְ יָם בִּלְתִּי נִרְאֶה מִצִּדּוֹ הַשֵּׁנִי שֶׁל הָרֶכֶס. הָאוֹטוֹבּוּס מִשְׁתַּעֵל וְנֶעֱצַר בִּבְלִימָה חוֹרֶקֶת. פָּאף! בִּנְיָין רַב קוֹמוֹת נִבְרָא פֶּתַע מִתּוֹךְ הָאֲוִויר הַמַּכְחִיל. חַלּוֹן זְכוּכִית יָחִיד בְּקוֹמָתוֹ הָעֶלְיוֹנָה לוֹכֵד קֶרֶן שֶׁמֶשׁ אַחֲרוֹנָה וּמִסְּוַונֵּר אֶת עֵינֶיהָ בְּכָתוֹם בֵּין-כּוֹכָבִי. דַּלְתוֹת הָאוֹטוֹבּוּס נִפְעָרוֹת. טָאח! הַמִּזְוָודוֹת נִשְׁפָּכוֹת עַל הַמִּדְרָכָה בָּזוֹ אַחַר זוֹ. הָאֲנָשִׁים נִשְׁפָּכִים עַל הַמִּדְרָכָה לְצַד הַמִּזְוָודוֹת. עַל הַסַּפְסָל לְמַרְגְּלוֹת הַבִּנְיָין יוֹשֶׁבֶת אִישָּׁה מְבוּגֶּרֶת וַעֲבֹת גּוּף, לְרֹאשָׁהּ מְהוּדֶּקֶת מִטְפַּחַת לְבָנָה. לְצִדָּהּ חֲצִי-יָשׁוּב, חֲצִי-שָׁכוּב קוֹפֵא נַעַר, שֶׁאִלְמָלֵא עֲוִוית קְבוּעָה שֶׁמִּשַּׁסַּעַת וּמַזְקִינָה אֶת פָּנָיו, הָיָה נִרְאֶה בֶּן גִּילָּה. מִסָּבִיב לַסַּפְסָל רוֹבְצִים חֲתוּלִים. הִיא לֹא מַצְלִיחָה לְמַנּוֹת אוֹתָם, אַךְ מִיָּמֶיהָ לֹא רָאֲתָה כָּל כָּךְ הַרְבֵּה חֲתוּלִים יַחְדָּיו בְּבַת אַחַת. הָאִישָּׁה מַחֲזִיקָה בְּיָד אַחַת זְנַב-נַקְנִיק וּבַיָּד שְׁנִיָּה סַכִּין מִטְבָּח קְצָרָה עִם יָדִית עֵץ. הִיא פּוֹרֶסֶת שְׁבִיבִים מֵהַנַּקְנִיק וְזוֹרֶקֶת לַחֲתוּלִים. הַחֲתוּלִים זָעִים אַךְ בְּקוֹשִׁי, פּוֹעֲרִים לוֹעוֹת אֲדוּמִּים, חוֹטְפִים בָּאֲוִויר וּבוֹלְעִים. הִיא רְעֵבָה. הִיא רוֹצָה לְהִתְקַפֵּל לְצַד הַחֲתוּלִים, לִפְעוֹר לוֹעַ, לַחֲטוֹף וְלִבְלוֹעַ. הַנַּעַר נֵיעוֹר מִקִּפְאוֹנוֹ, קָם וְנָע לְעֵבֶר הָעוֹלִים הַחֲדָשִׁים בַּהֲלִיכָה מְשׁוּנֶּה, סָפֵק מְנַתֵּר, סָפֵק פִּיסֵּחַ. הוּא נִיגַּשׁ לְאִמָּהּ, תּוֹפֵס אֶת יָדָהּ וְצוֹעֵק בְּקוֹל חָזָק וּמִקַּרְקֹר, "MANISHMADODA!". הוּא מֵעִיף אֶת יָדָהּ, מְדַדָּה לְעֵבֶר אִישָּׁה צְעִירָה בְּשִׂמְלָה וּסְוֵודֶר שֶׁמְּנַסָּה לַשָּׁוְוא לְהִתְחַמֵּק מֵהַלְּפִיתָה וְצוֹעֵק, "MANISHMADODA!". הוּא מֵעִיף אֶת יָדָהּ וּמְדַדֶּה לְעֵבֶר גֶּבֶר נְמוּךְ קוֹמָה, מָלֵא וּמִתְנַשֵּׁם. "MANISHMADOD!". הוּא עוֹבֵר אֶחָד-אַחַת. מֵהַנִּשְׁמָע, דּוֹדָה! מֵהַנִּשְׁמָע, דָּוִד! מֵהַנִּשְׁמָע! מֵהַנִּשְׁמָע! הַחֲתוּלִים עוֹקְבִים אַחַר מַסֶּכֶת בְּרָכוֹת בְּעַיִן צְהוּבָּה, נְטוּלַת עִנְיָין. חוֹשֶׁךְ טָרִי פּוֹשֵׁט עַל הַמִּדְרָכָה, מַעֲלִים אֶת הַמִּזְוָודוֹת, אֶת הָאֲנָשִׁים, אֶת הַבִּנְיָינִים עַל חַלּוֹנוֹתֵיהֶם הָעִיוְּורִים. הַנַּעַר שָׁב לַסַּפְסָל. בְּטֶרֶם קוֹפֵא שֵׁנִית, הוּא מִזְדַּקֵּף וְשַׂר, "ANU BANU ARTZA, ANU BANU ARTZA". קוֹלוֹ שֶׁמִּזְדַּקֵּף יַחַד אִתּוֹ וְעֵקֶב כָּךְ הוֹפֵךְ לִהְיוֹת רַךְ וְנָעִים, מְלַוֶּוה אוֹתָהּ כָּל הַדֶּרֶךְ לַקּוֹמָה הַשָּׁלוֹשׁ הַעֲשָׁרָה, הַקּוֹמָה הָעֶלְיוֹנָה בַּעֲלַת חַלּוֹן הַזְּכוּכִית הַיְּחִידִי, שֶׁעַתָּה לֹא מִשְׁתַּקֵּף בּוֹ דָּבָר מִלְּבַד הַחוֹשֶׁךְ.
הַדִּירָה חֲשׁוּכָה וְרֵיקָה. הִיא נִרְאֵית כְּמוֹ אִיּוּר שֶׁל דִּירָה, כְּאִילּוּ מִישֶׁהוּ הִתְחִיל לְצַיֵּיר דִּירָה בְּטוּשִׁים שְׁחוֹרִים עַל גַּבֵּי נְיָיר אָפוֹר וְהִפְסִיק בָּאֶמְצַע. "פֹּה זֶה הַמִּטְבָּח. יֵשׁ מְקָרֵר. יָשֵׁן מְאֹד וּמַרְעִישׁ, אֲבָל מְקָרֵר מְצוּיָּן", הַגֶּבֶר הַזָּר עוֹשֶׂה לְאִמָּהּ סִיּוּר. הִיא שׁוֹמַעַת אֶת קוֹלוֹ מִתְגָּאָה מֵרָחוֹק. שֶׁמֶץ הַהִתְרַבְרְבוּת נוֹסֵךְ בְּקוֹלוֹ רוֹךְ מַפְתִּיעַ. אֶת קוֹל אִמָּהּ הִיא לֹא שׁוֹמַעַת, אוּלַי כִּי אֵינָהּ עוֹנָה, אֶלָּא רַק מִסְתַּכֶּלֶת בְּמַבָּט מְזוּגָּג עַל הָאִיּוּר הַלֹּא גָּמוּר שֶׁל הַדִּירָה. הִיא בַּשֵּׁירוּתִים. הָאַסְלָה כָּאן לֹא לְבָנָה. הִיא צְהוּבָּה מִבַּחוּץ, חוֹמָה בִּפְנִים, וְהַמּוֹשָׁב שֶׁלָּהּ אָפוֹר. הִיא יוֹצֵאת מֵהַשֵּׁירוּתִים וְנִכְנֶסֶת לַחַדְרוֹן הַצָּמוּד, שָׁם יֵשׁ כִּיּוּר עִם בֶּרֶז וְאַמְבָּטֶיהָ. בְּחַדְרוֹן הִיא פּוֹגֶשֶׁת אֶת אִמָּהּ. הַגֶּבֶר הַזָּר אֵינֶנּוּ. "יָרַד לְהָבִיא אֶת הַמִּזְוָודוֹת", אִמָּהּ מְצַיֶּינֶת חֲלוּשׁוֹת. "אָז, רִיטוֹצִיקָה, מָה אַתְּ אוֹמֶרֶת? מָחָר נֵלֵךְ לִקְנוֹת חוֹמְרֵי נִיקּוּי? זֹאת אַמְבַּטְיָה מַמָּשׁ טוֹבָה. פָּשׁוּט, קְצָת מְלוּכְלֶכֶת. אֲנַחְנוּ נְנַקֶּה אוֹתָהּ טוֹב-טוֹב. בֵּינְתַיִים אֶל תֵּשְׁבִי בָּהּ וְגַם תִּשְׁתַּדְּלִי שֶׁלֹּא לָגַעַת בַּדְּפָנוֹת." הִיא מִסְתַּכֶּלֶת עַל הָאַמְבָּט. צִבְעוֹ שָׁחוֹר. שְׁנַיִים-שְׁלוֹשָׁה כִּתְמֵי אֵמַיְיל מְבַצְבְּצִים מִתּוֹךְ הַסְּחִי, אוּלַי אֶחָד הַדַּיָּירִים הַקּוֹדְמִים הִפִּיל דְּבַר מָה בְּטָעוּת וּקְרוּם הַזַּהֲמָהּ נִסְדַּק בְּשֶׁל הַמַּכָּה. פְּקַעַת שֵׂיעָר חוֹסֶמֶת אֶת פֶּתַח הַנִּיקּוּז. אִמָּהּ מִתְיַישֶּׁבֶת עַל דּוֹפֶן הָאַמְבָּט. כַּנִּרְאֶה שֶׁעִם בְּגָדִים מוּתָּר לָגַעַת בַּדְּפָנוֹת. הִיא חוֹזֶרֶת לְשֵׁירוּתִים, קוֹרַעַת פִּיסָּה אֲרוּכָּה מִגָּלִיל נְיַיר הַטּוּאָלֵט, חוֹזֶרֶת לַחֲדַר הָאַמְבַּטְיָה וְגוֹרֶפֶת עִם הַנְּיָיר אֶת פְּקַעַת הַשֵּׂיעָר. "בּוֹאִי, אִמָּא. נֵלֵךְ לַחֶדֶר שֶׁלְּךָ וְאָז תֵּלְכִי לְהִתְקַלֵּחַ", הִיא מְנַסָּה לִמְשׁוֹךְ אֶת אִמָּהּ בַּעֲדִינוּת בִּזְרוֹעָהּ, אַךְ זוֹ עוֹדֶנָּה מַמְשִׁיכָה, "מָחָר נְנַקֶּה. מָחָר נְנַקֶּה הַכֹּל. מָחָר. נְנַקֶּה. הַכֹּל."




https://www.shortstoryproject.com/he/story/%d7%90%d7%a0%d7%95-%d7%91%d7%90%d7%a0%d7%95/
#הִתְבַּגְּרוּת#זִכְרוֹנוֹת#מְהַגְּרִים#מִשְׁפָּחָה#רוּסִיהַהֲסוֹבְיֵיטִית