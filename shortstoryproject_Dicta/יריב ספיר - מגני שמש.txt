כּוּלָּם מַקְשִׁיבִים בִּדְרִיכוּת לְקוֹל הַצְּעָדִים הַלֹּא מוּכָּרִים בַּמִּסְדְּרוֹן, מְנַסִּים לְנַחֵשׁ מִי תּוֹרָן הָעֶרֶב. מִיהוּ הָאַבָּא הַמְּסַכֵּן שֶׁאָמוּר לֶאֱכוֹף אֶת כִּיבּוּי הָאוֹרוֹת לְאַחַר שֶׁכָּל הַהוֹרִים הִשְׁכִּיבוּ אוֹתָנוּ לִישׁוֹן וְעָזְבוּ."אַבָּא חָדָשׁ," לוֹחֵשׁ יוֹדֶה וְכוּלָּם תּוֹהִים בְּוַודַּאי אֵיזֶה אוֹיֵב מְצַפֶּה לָנוּ הַלַּיְלָה. מְתוּחְכָּם כְּמוֹ בֶּרְמָן הַחַשְׁמַלַּאי וְהַפָּנָס שֶׁלּוֹ, שֶׁמּוֹצִיא אֶת הַפְּקָק מֵאֲרוֹן הַחַשְׁמַל? חַפְפָן כְּמוֹ וְקַסְמָן שֶׁעוֹזֵב אַחֲרֵי חָמֵשׁ דַּקּוֹת שֶׁל שֶׁקֶט? אוֹ אַכְזָר כְּמוֹ צוּקֶרְמָן שֶׁלֹּא מְהַסֵּס לְהַפְלִיק לְמִישֶׁהוּ גַּם אִם הוּא לֹא תּוֹפֵס אוֹתוֹ עַל חַם? רַק אֲנִי יוֹדֵעַ שֶׁהָעֶרֶב זֶה תּוֹרוֹ שֶׁל אַבָּא לֶאֱכוֹף אֶת הוֹרָאַת כִּיבּוּי הָאוֹרוֹת הַכְּלָלִי בְּבֵית הַיְּלָדִים שֶׁלָּנוּ.
דְּמָמָה מִשְׂתָּרֶרֶת וְיוֹדֶה מַחֲלִיט שֶׁהִגִּיעַ הַזְּמַן לְגַלּוֹת מִי הַתּוֹרָן. הוּא קָם בַּחוֹשֶׁךְ וְחוֹבֵט עִם הַכָּרִית חֲבָטָה רוֹעֶמֶת עַל הַקִּיר. מוֹיְשֶׁה מְזַנֵּק אֶל מֶתֶג הַחַשְׁמַל, מַדְלִיק וּמְכַבֶּה אֶת הָאוֹר פַּעֲמַיִים לְהַזְמִין אֶת הַהוֹרֶה לַחֶדֶר שֶׁלָּנוּ כְּדֵי לְבָרֵר עִם מִי יֵשׁ לָנוּ עֵסֶק הָעֶרֶב. הוּא חוֹזֵר בִּמְהִירוּת לַמִּיטָּה שֶׁלּוֹ, וְרִשְׁרוּשׁ הַשַּׁעֲוָונִית מִתַּחַת לַסָּדִין מַזְכִּיר לְכוּלָּנוּ שֶׁהוּא עֲדַיִין מַרְטִיב בַּלֵּילוֹת. כְּמִי שֶׁנִּגְמַל רַק לָאַחֲרוֹנָה אֲנִי מַכִּיר הֵיטֵב אֶת גַּעֲרוֹת הַמְּטַפְּלוֹת בַּבּוֹקֶר וְאֶת מַבְּטֵי הַלִּגְלוּג שֶׁל הַיְּלָדִים שֶׁנִּגְמְלוּ מִזְּמַן. אֲנִי שׁוֹכֵב בְּשֶׁקֶט מָתוּחַ, חוֹשֵׁשׁ מֵהַלַּיְלָה הַמְּצַפֶּה לְאַבָּא וְלִי. "לַמִּיטּוֹת!" צוֹעֵק צְבִיקָה, הַתַּצְפִּיתָן שֶׁל מִגַּנֵּי הַשֶּׁמֶשׁ, וְתוֹךְ רֶגַע כּוּלָּם מִתַּחַת לַשְּׂמִיכוֹת, מַעֲמִידִים פְּנֵי יְשֵׁנִים. הַדֶּלֶת נִפְתַּחַת וְרֹאשׁוֹ שֶׁל אַבָּא מֵצִיץ פְּנִימָה. הוּא נִיצָּב דּוֹמֵם בְּפֶתַח הַדֶּלֶת וּמַאֲזִין, עַד שֶׁצְּחוֹקִים רָמִים נִשְׁמָעִים מֵהַחֶדֶר לְיַד הַשֵּׁירוּתִים. הוּא מַשְׁאִיר אֶת הַדֶּלֶת פְּתוּחָה וּמְמַהֵר לְשֵׁם. מוֹיְשֶׁה נִיגַּשׁ לַדֶּלֶת, מֵצִיץ שְׂמֹאלָה וְלוֹחֵשׁ לִצְבִיקָה, " תּוֹדִיעַ לְדָוִיד, הוּא בַּחֶדֶר שֶׁל שָׂרָה א." דָּוִיד הוּא יֶלֶד חָדָשׁ שֶׁהִגִּיעַ מִמָּרוֹקוֹ. בַּלֵּילוֹת הָרִאשׁוֹנִים שֶׁלּוֹ בְּבֵית הַיְּלָדִים הוּא עָקַב בְּהַפְתָּעָה מִתַּחַת לַשְּׂמִיכָה אַחֲרֵי הַפְּעִילוּת הַמַּרְדָנִית הַלֹּא מוּכֶּרֶת. אֲבָל, בְּתַחֲרוּת הַפְלוֹצִים הָאַחֲרוֹנָה, מוֹיְשֶׁה, שׁוֹפֵט תַּחֲרוּיוֹת הַפְלוֹצִים, הִכְרִיז שֶׁדָּוִיד נִיצֵּחַ וְהֶעֱנִיק לְבִיצּוּעַ הַמְּנַצֵּחַ אֶת הַשֵּׁם: "טְרוּמְפֶּלְדּוֹר מִדּוֹר לְדוֹר." בְּאוֹתוֹ לַיְלָה דָּוִיד כְּבָר הִצְטָרֵף בְּשִׂמְחָה לְשִׁיגּוּעִים. 
צְבִיקָה מַפְשִׁיל אֶת הַשְּׂמִיכָה, נֶעֱמָד עַל הַמִּיטָּה וּמְסַמֵּן לְדָוִיד דֶּרֶךְ מִגַּנֵּי הַשֶּׁמֶשׁ שֶׁהִגִּיעַ תּוֹרֵם.  כּוּלָּם מִזְדָּרְזִים לַחֲזוֹר אֶל מִתַּחַת לַשְּׂמִיכוֹת, וְהָרַעַשׁ מֵהַחֶדֶר שֶׁל דָּוִיד מְהַדְהֵד עוֹד לִפְנֵי שֶׁכּוּלָּנוּ מְכוּסִּים. הֵם דּוֹפְקִים שָׁם עַל הָרִצְפָּה עִם רַגְלַי מִיטּוֹת הַבַּרְזֶל. מִבַּעַד לְרַעַשׁ הַקָּצוּב נִשְׁמָעִים צַעֲדֵי הָרִיצָה הַנֶּחְפָּזִים שֶׁל אַבָּא. הַנְּקִישׁוֹת נִפְסָקוֹת בַּחֲטָף כְּשֶׁהַבָּנוֹת מֵעֲבִירוֹת סִימָן לְתַצְפִּיתָן בַּחֶדֶר שֶׁל דָּוִיד.  "בְּבַקָּשָׁה תְּוַותֵּר," אֲנִי מְשַׁדֵּר לְאַבָּא תְּחִינָּה טֵלֶפָּתִית, "'לְמַעַן שְׁנֵינוּ.". אֵין לְאַבָּא שׁוּם סִיכּוּי לְהִשְׁתַּלֵּט עַל 24 יְלָדִים בְּנֵי שֶׁבַע, בְּשִׁישָּׁה חֲדָרִים, הַמְּסָרְבִים לָלֶכֶת לִישׁוֹן. בְּנוֹסָף לְיִתְרוֹן הַמִּסְפָּרִי וּמַרְדָנוּת הַנְּעוּרִים, עוֹמֵד לִרְשׁוּתֵנוּ יִתְרוֹן מִגַּנֵּי הַשֶּׁמֶשׁ. זוֹהִי גּוּמְחָה בְּגוֹבַהּ מֶטֶר וָחֵצִי הַנִּמְשֶׁכֶת לְכָל אוֹרֶךְ הַבִּנְיָין, שֶׁתַּפְקִידָהּ לְהַרְחִיק אֶת הַחַלּוֹנוֹת וְלִמְנוֹעַ חֲדִירָה יְשִׁירָה שֶׁל קַרְנֵי שֶׁמֶשׁ. בַּמִּסְדְּרוֹן עוֹבְרִים מֵחֶדֶר לַחֶדֶר בַּהֲלִיכָה, וּבִמְגִנֵּי הַשֶּׁמֶשׁ בַּצַּד הַמְּנוּגָּד, אֶפְשָׁר לְהַעֲבִיר מְסָרִים וְלַעֲבוֹר מֵחֶדֶר לַחֶדֶר בִּזְחִילָה עַל אַרְבַּע. בִּזְמַן בְּנִיַּית הַבִּנְיָין הַזֶּה הָיָה כַּנִּרְאֶה חוֹסֶר בִּתְרִיסִים וְהַמְּתַכְנֵן שֶׁבָּחַר בְּפִתְרוֹן הַזֶּה לֹא הֵבִין שֶׁבְּכָךְ הוּא הִבְטִיחַ אֶת נִיצְחוֹן הַיְּלָדִים בַּלֵּילוֹת.
בָּרֶגַע שֶׁאַבָּא מַגִּיעַ לַחֶדֶר שֶׁל דָּוִיד, הוּא מוּזְמָן חֲזָרָה בִּטְרִיקַת דֶּלֶת לַחֲדַר הַבָּנוֹת בַּצַּד הַשֵּׁנִי. מִינָה שָׁם פּוֹחֶדֶת מֵרְעָמִים, וּבַלֵּילוֹת סְעָרָה הִיא בּוֹכָה וְלֹא מִשְׁתַּתֶּפֶת בְּשִׁיגּוּעִים, אֲבָל הַלַּיְלָה שֶׁקֶט וְאֶפְשָׁר לִסְמוֹךְ עָלֶיהָ. כּוּלָּם יוֹדְעִים שֶׁאֶסְתֵּר שָׁם לֹא תִּשְׁתַּתֵּף. הִיא הִגִּיעָה חֲדָשָׁה מֵחֵיפָה הַרְבֵּה לִפְנֵי דָּוִיד, אֲבָל עֲדַיִין לֹא הִתְאַקְלְמָה. כָּל לַיְלָה אַחֲרֵי שֶׁהַחֲגִיגוֹת נִגְמָרוֹת, וְכוּלָּם בֶּאֱמֶת הוֹלְכִים לִישׁוֹן, הִיא מִתְיַישֶּׁבֶת בִּמְגִנֵּי הַשֶּׁמֶשׁ וּבוֹכָה. הִיא לֹא מְבִינָה לָמָּה הַהוֹרִים שֶׁלָּהּ, שֶׁגָּרִים כָּל כָּךְ קָרוֹב, וּבֶטַח שׁוֹמְעִים אוֹתָהּ, לֹא בָּאִים.   
הֲפוּגָה מִשְׂתָּרֶרֶת שׁוּב, וַאֲנִי מִתְפַּלֵּל לְהַפְסָקַת הַשִּׁיגּוּעִים. צְבִיקָה מֵצִיץ יָמִינָה וּשְׂמֹאלָה בִּמְגִנֵּי הַשֶּׁמֶשׁ וּמוֹדִיעַ, "תּוֹרֵנוּ, הוּא יוֹשֵׁב לְיַד הַמִּקְלָחוֹת" הַחֶדֶר חָשׁוּךְ אֲבָל אֲנִי יוֹדֵעַ שֶׁכּוּלָּם מַמְתִּינִים לִי. "קָדִימָה!" מְפַלַּחַת אֶת הַדְּמָמָה לְחִישָׁתוֹ שֶׁל יוֹדֶה. " תּוֹרְךָ עַכְשָׁיו!" חֲבָל לִי עַל אַבָּא, אֲבָל אֵין לִי בְּרֵירָה. מִי שֶׁלֹּא מִצְטָרֵף לְשִׁיגּוּעִים כְּשֶׁאַבָּא שֶׁלּוֹ תּוֹרָן, מוּחְרָם חוֹדֶשׁ שָׁלֵם עַל יְדֵי כּוּלָּם.
 אֲנִי מוֹצִיא אֶת מַשְׁרוֹקִית הַפְּלַסְטִיק הַחֲבוּיָה בֵּין הַמִּזְרָן לַקִּיר וְשׁוֹרֵק, 'טו טוֹרוֹרוֹ טוֹרוֹרוֹ טו טו'. אֲנִי מַסְפִּיק לְהַחְבִּיא אֶת הַמַּשְׁרוֹקִית וּלְהִתְכַּסּוֹת  בִּשְׂמִיכָה, כִּשְׁקוּל צְעָדָיו שֶׁל אַבָּא מִתְקָרֵב. הוּא נֶעֱמַד בַּפֶּתַח, וּלְאַחַר רֶגַע אָרוֹךְ נִיגַּשׁ לְמִיטָּתִי. אֲנִי נוֹשֵׁם בְּאִיטִּיּוּת בְּעֵינַיִים עֲצוּמוֹת, וְרַק פְּעִימוֹת לִיבִּי הַמּוּאָצוֹת מְאַיְּימוֹת לְהַסְגִּיר שֶׁאֲנִי עֵר. אַבָּא רוֹכֵן מֵעָלַי וּמְסַדֵּר אֶת הַכָּרִית מִתַּחַת לְרֹאשִׁי. בְּיָדוֹ הַיְּמָנִית הוּא לוֹחֵץ בְּכוֹחַ עַל כִּתְפֵי הַשְּׂמָאלִית וּמַכְאִיב לִי. "אֲנִי יוֹדֵעַ שֶׁהִשְׁתַּתַּפְתָּ בַּמְּהוּמָה," הוּא לוֹחֵשׁ. הוּא יוֹצֵא וְסוֹגֵר אֶת הַדֶּלֶת אַחֲרָיו. לְאַחַר רֶגַע קָצָר נִשְׁמַעַת טְרִיקַת הַדֶּלֶת הַחִיצוֹנִית.
 כַּמָּה דַּקּוֹת לְאַחַר לֶכְתּוֹ שָׁבִים הָאוֹרוֹת וְנִדְלָקִים וְהַחֲגִיגָה הַלֵּילִית מַתְחִילָה. כָּרִיּוֹת מִתְעוֹפְפוֹת, פַּרְצוּפִים מְצִיצִים מִמָּגִנֵּי הַשֶּׁמֶשׁ, וְגַם בְּחַדְרֵי הַבָּנוֹת שָׂמֵחַ. הַלַּיְלָה, לֹא בָּא לִי לְהִצְטָרֵף לַחֲגִיגוֹת. אֲנִי מִתְעַלֵּם מֵחַבְרֵי הַמִּתְרוֹצְצִים, שׁוֹכֵב בַּמִּיטָּה וּבוֹהֶה בַּתִּקְרָה.

 



https://www.shortstoryproject.com/he/story/%d7%9e%d7%92%d7%a0%d7%99-%d7%a9%d7%9e%d7%a9/
#יַלְדוּת#מִשְׁפָּחָה#קִיבּוּץ#רֵיאָלִיזְם