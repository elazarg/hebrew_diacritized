כָּל מִי שֶׁעָבַר אֶת גִּיל שְׁלוֹשִׁים יִיזָּכֵר בְּקַלּוּת בַּתְּמוּנוֹת. הַשֶּׁמֶשׁ הָעוֹמֶדֶת לִשְׁקוֹעַ, תִּזְמוֹרֶת כְּלֵי הַנְּשִׁיפָה, פָּנָיו שֶׁל הַנָּשִׂיא הַזּוֹרְחוֹת מֵרוֹב זְחִיחוּת. הַנָּשִׂיא שֶׁהָיָה בְּבִיקּוּר בַּאֲפֵרָאזֶיהָ, מְדִינָה לֹא-שְׁקֵטָה וּמוּשְׁחֶתֶת מֵעִיקָּרָהּ, שֶׁהוּא רָצָה לִקְשׁוֹר אִיתָּהּ יְחָסִים דִּיפְּלוֹמָטִיִּים. הַפּוֹפּוּלָרִיּוּת הַצּוֹנַחַת שֶׁלּוֹ וְהַבִּיקּוֹרֶת עַל מְדִינִיּוּתוֹ הָאַנְטִי-אַפְרִיקָנִית לִכְאוֹרָה הֵבִיכוּ אוֹתוֹ, הַנָּשִׂיא רָצָה לְהַרְאוֹת שֶׁאֵינוֹ מִתְנַשֵּׂא עַל הָאוּכְלוּסִיָּיה הַמְּקוֹמִית וּמִנְהָגֶיהָ.
מְלַוֶּוה בְּאַנְשֵׁי הָאַבְטָחָה שֶׁלּוֹ הוּא יָצָא מִן הָרֶכֶב הַמְּשׁוּרְיָין לְטִיּוּל בַּסִּמְטָאוֹת הַצָּרוֹת שֶׁל אַפְּרָאט. הוּא חִייֵּךְ.
אֲנִי זוֹכֵר אֵיךְ הַגּוּף הַמְּסוּרְבָּל, הַגָּדוֹל הַזֶּה קֶרֶס לְאָחוֹר כְּשֶׁהַכַּדּוּר פָּגַע בּוֹ, אֲנִי זוֹכֵר אֶת הַמְּאַבְטְחִים שֶׁמִּיהֲרוּ אֵלָיו לַשָּׁוְוא, אֲנִי זוֹכֵר אֶת כַּפּוֹת רַגְלָיו חַסְרוֹת הַחַיִּים, הַשְּׁמוּטוֹת, שֶׁל הָאִישׁ שֶׁהָיָה פַּעַם כָּל-כָּךְ חָזָק. חֲמִישָּׁה בְּמַאי 2017, חָמֵשׁ-חָמֵשׁ, הַתַּאֲרִיךְ נֶחְרַת לְתָמִיד בְּסִפְרֵי הַהִיסְטוֹרְיָה.
עוֹד בְּאוֹתוֹ עֶרֶב הִתְבָּרֵר שֶׁאֶת הָרֶצַח בִּיצֵּעַ גֶּבֶר לָבָן בֶּן עֶשְׂרִים וְחָמֵשׁ, שֶׁנּוֹלַד בְּאַרְצוֹת הַבְּרִית אַךְ הִתְגּוֹרֵר בַּאֲפֵרָאזֶיהָ מִזֶּה כַּמָּה חוֹדָשִׁים בְּמִסְגֶּרֶת חִילּוּפֵי סְטוּדֶנְטִים. שֵׁם מִשְׁפַּחְתּוֹ, גּוֹלְדְּשְׁטֵיְין, קוֹצֶר בְּתוֹךְ כַּמָּה חוֹדָשִׁים ל-ג'. הָאוֹת הָאַחַת הִסְפִּיקָה, עַד כְּדֵי כָּךְ נוֹדַע לְשִׁמְצָה. ג', שֶׁלִּפְנֵי עֶשְׂרִים שָׁנָה הֵסִיט מִמַּסְלוּלָהּ אֶת הַהִיסְטוֹרְיָה הָעוֹלָמִית בְּכָךְ שֶׁקִּיפֵּד אֶת חַיָּיו שֶׁל נְשִׂיא אַרְצוֹת הַבְּרִית בְּכַדּוּר אֶחָד מְכַוֵּון-הֵיטֵב.
חֵרֶף הַלַּחַץ הַדִּיפְּלוֹמָטִי, מֶמְשֶׁלֶת אֶפְרָאזְיָה סֵירְבָה פָּשׁוּט לְהַסְגִּיר אֶת ג'. בְּתִקְוָוה לִסְגּוֹר עִסְקָה מִשְׁתַּלֶּמֶת עִם הַנָּשִׂיא הֶחָדָשׁ, הֶחְבִּיאוּ אוֹתוֹ בְּבֵית הַכֶּלֶא הַמְּאוּבְטָח בְּיוֹתֵר בַּמְּדִינָה. עִיתּוֹנָאִים מִכָּל הָעוֹלָם רָצוּ לְדַבֵּר עִם ג'. לְאֶחָד כָּמוֹנִי לֹא הָיָה סִיכּוּי מִלְּכַתְּחִילָּה, וְשׁוּם דָּבָר לֹא יוּכַל לְשַׁנּוֹת אֶת זֶה. כָּךְ לְפָחוֹת חָשַׁבְתִּי.
אֲבָל אָז נִבְחַר נָשִׂיא חָדָשׁ, שֶׁגִּילָּה עִנְיָין מוּעָט בְּאוֹתוֹ רֶצַח שֶׁהָפַךְ בֵּינְתַיִים לְפַרְשִׁיָּיה מִתְמַשֶּׁכֶת. כְּשֶׁהִתְבָּרֵר שֶׁהַהַעֲסָקָה הַמִּשְׁתַּלֶּמֶת שֶׁהָאֶפְרָאזִים קִיוּוּ לָהּ לֹא תּוּשַּׂג לְעוֹלָם, הַיְּחָסִים בֵּין שְׁתֵּי הַמְּדִינוֹת נוּתְּקוּ בְּאוֹפֶן רִשְׁמִי. זֶה הָיָה הָרֶגַע שֶׁבּוֹ ג' אִיבֵּד אֶת עֶרְכּוֹ הַפּוֹלִיטִי, וְשָׁבוּ עִיתּוֹנָאִים רַבִּים יָרְדוּ מֵהַסִּיפּוּר. בְּסוֹפוֹ שֶׁל דָּבָר נוֹתַרְתִּי רַק אֲנִי. בְּמֶשֶׁךְ חוֹדָשִׁים הִתְכַּתַּבְתִּי עִם מְפַקֵּד הַכֶּלֶא שֶׁבּוֹ יָשַׁב, עַד שֶׁלְּבַסּוֹף נִיתָּן לִי אִישּׁוּר לְהִתְכַּתֵּב יְשִׁירוֹת עִם ג'. זֶה הָיָה לִפְנֵי שָׁלוֹשׁ שָׁנִים. בְּמֶשֶׁךְ שָׁלוֹשׁ שָׁנִים נִיסִּיתִי לִרְכּוֹשׁ אֶת אֱמוּנוֹ שֶׁל ג'. הַמִּכְתָּבִים הֵחֵלּוּ בְּנִימָה עִנְיָינִית, שֶׁהָפְכָה אַט-אַט לִידִידוּתִית יוֹתֵר. כְּשֶׁהָיָה לוֹ יוֹם הוּלֶּדֶת, שָׁאַלְתִּי אֵיךְ חָגַג. וְגַם הוּא הִתְעַנְיֵין בַּקַּרְיֵירָה שֶׁלִּי, בְּאִשְׁתִּי, בְּחַיֵּי. הָיִיתִי גָּלוּי אִיתּוֹ. גָּלוּי מִדַּי אוּלַי.
תִּקְוָותִי לַפְּגִישָׁה כְּבָר כִּמְעַט נָגוֹזָה כַּאֲשֶׁר קִיבַּלְתִּי בַּחוֹדֶשׁ שֶׁעָבַר מִכְתָּב שֶׁנִּרְאֶה רִשְׁמִי. ג' הִצְלִיחַ לְשַׁכְנֵעַ אֶת רָשׁוּיוֹת הַכֶּלֶא לְהַסְכִּים לְמִפְגָּשׁ. אוֹכֶל לְרַאֲיֵין אוֹתוֹ בְּמֶשֶׁךְ שָׁעָה שְׁלֹמֹה. כָּךְ קָרָה שֶׁהַיּוֹם עָבַרְתִּי בְּשַׁעַר הַבַּרְזֶל הַמְּאַיֵּים, הִפְקַדְתִּי אֶת הַטֵּלֵפוֹן וְאֶת הַמַּפְתְּחוֹת שֶׁלִּי, עָבַרְתִּי שִׁיקּוּף וְחִיפּוּשׂ גּוּפָנִי.
מוֹבִילִים אוֹתִי אֶל חֶדֶר לָבָן, מַקְפִּיא, שֶׁבְּמֶרְכָּזוֹ שׁוּלְחַן מַתֶּכֶת קָטָן. מֵעַל לַשּׁוּלְחָן תָּלוּי גָּלִיל פלוֹאוֹרוֹסְנֵט, מִשְּׂמֹאלִי נִמְצֵאת מַרְאָה גְּדוֹלָה, שֶׁמֵּאֲחוֹרֶיהָ, יֵשׁ לְשַׁעֵר, נִמְצָא הַמְּפַקֵּד, מוּקָּף גְּבָרִים שֶׁיּוּכְלוּ לִקְטוֹעַ אֶת הַשִּׂיחָה בְּכָל רֶגַע. אֲנִי מִתְיַישֵּׁב לְיַד הַשּׁוּלְחָן, עַל אֶחָד מִשְּׁנֵי כִּיסְאוֹת הַמַּתֶּכֶת. הַהַמְתָּנָה לג' מַתְחִילָה, הַהַמְתָּנָה לְרֵיאָיוֹן הָרִאשׁוֹן אֵי-פַּעַם עִם רוֹצֵחַ הַנָּשִׂיא.
מִנְּקוּדַּת מַבָּט עִיתּוֹנָאִית, ג' הוּא עֲדַיִין דְּמוּת מְעַנְיֶינֶת שֶׁסְּפָרִים וּמֶחְקָרִים נִכְתְּבוּ עָלֶיהָ, שֶׁעַל חַיֶּיהָ הוּפַק אֲפִילּוּ סֶרֶט בִּיּוֹגְרָפִי בַּשָּׁנָה שֶׁעָבְרָה. אֲבָל הָעִנְיָין שֶׁלִּי בָּאִישׁ אֵינוֹ עִיתּוֹנַאי בִּלְבַד. חֶלְקוֹ נוֹבֵעַ מֵנוֹסְטַלְגִּיָּה: אֲנִי זוֹכֵר הֵיטֵב אֵיךְ הִרְגַּשְׁתִּי כְּשֶׁעָלָה הַנָּשִׂיא לַשִּׁלְטוֹן, כְּשֶׁכּוֹפֵף אֶת הַחוּקָּה, כְּשֶׁהֵפֵר הֶסְכֵּמִים בֵּינְלְאוּמִּיִּים וְהִשְׁפִּיל קְבוּצוֹת גְּדוֹלוֹת שֶׁל בְּנֵי אָדָם, כְּשֶׁעָקַר אֶת הַמְּדִינָה מִשּׁוֹרָשֶׁיהָ. הִרְגַּשְׁתִּי שֶׁאֲנִי מִתְאַחֵד עִם הַהִיסְטוֹרְיָה. חוֹסֶר הָאוֹנִים שֶׁאָחַז בִּי, הַתְּחוּשָׁה הָעַזָּה שֶׁל אוֹבְדַן דֶּרֶךְ.
חוֹדָשִׁים עַל גַּבֵּי חוֹדָשִׁים שָׁאַלְתִּי אֶת עַצְמִי בִּזְמַנּוֹ, מָה אֲנִי יָכוֹל לַעֲשׂוֹת כְּדֵי לְהִיפָּטֵר מֵהַהַרְגָּשָׁה הַזֹּאת, אֵיךְ אוֹכֶל לְבַטֵּא אֶת חֲשָׁשׁוֹתַי בַּצּוּרָה הַטּוֹבָה בְּיוֹתֵר. הִתְחַלְתִּי לִכְתּוֹב: מִכְתָּבִים לַמַּעֲרֶכֶת, מַאַמְרֵי דֵּעָה. כָּתַבְתִּי וְהִדְפַּסְתִּי עֲלוֹנִים שֶׁחוּלְּקוּ בְּהַפְגָּנוֹת. אִילּוּ הַנָּשִׂיא לֹא הָיָה נִבְחַר, הָיִיתִי מִן הַסְּתָם עוֹבֵד עֲדַיִין בְּבֵית הַדְּפוּס, סוֹפֵר אֶת הַדַּקּוֹת עַד לְהַפְסָקַת הַקָּפֶה הַבָּאָה. כְּשֶׁהַמַּאֲמָרִים שֶׁלִּי הִתְפַּרְסְמוּ לְעִתִּים קְרוֹבוֹת יוֹתֵר וְיוֹתֵר, הִתְפַּטַּרְתִּי כְּדֵי לְהַקְדִּישׁ אֶת כָּל כּוּלִּי לַכְּתִיבָה. אַךְ כְּכָל שֶׁכָּתַבְתִּי יוֹתֵר, כָּךְ הֵבַנְתִּי שֶׁדִּבְרֵי לֹא מַגִּיעִים לְמָעוֹן הַשְּׂרָד, שֶׁהַנָּשִׂיא לֹא שׁוֹמֵעַ אוֹתָם, שֶׁהוּא מַמְשִׁיךְ לָשֶׁבֶת בְּלִי פָּגַע בְּכִיסְּאוֹ. אֲבָל בְּאֵיזוֹ דֶּרֶךְ אַחֶרֶת יָכוֹלְתִּי לְהַבִּיעַ אֶת מֶחָאָתִי? הַאִם קַיָּים מַעֲשֶׂה שֶׁיָּכוֹל לִכְפּוֹת אֶת מָה שֶׁמִּילִּים אֵינָן יְכוֹלוֹת: אֶת נְפִילַת הַנָּשִׂיא?
הָיָה מַעֲשֶׂה כָּזֶה, וַדַּאי שֶׁהָיָה. אֲנִי זוֹכֵר תְּמוּנַת שַׁעַר מֵהַיָּמִים הַהֵם, שֶׁל ז'וּרְנָל אִירִי. רֹאשׁוֹ שֶׁל הַנָּשִׂיא הוּצַּג מֵאֲחוֹרֵי צְלַב הַכַּוֶּונֶת שֶׁל צַלָּף הִיפּוֹתֵטִי. הַכּוֹתֶרֶת הָיְתָה: לָמָּה לֹא? בַּמַּאֲמָר הַנִּלְוֶוה צוּטַּט הַתֵּיאוֹלוֹג הַקָּתוֹלִי תּוֹמָס אֶקְוִוינְס, שֶׁאָמַר שֶׁמִּי שֶׁרוֹצֵחַ אֶת הֶעָרִיץ כְּדֵי לְהָגֵן עַל אַרְצוֹ רָאוּי אַךְ-וְרַק לְשֶׁבַח. הִתְעַכְּבוּ עַל קַסְיוּס וּבְרוֹטוּס שֶׁמָּצְאוּ לְנָכוֹן לִרְצוֹחַ אֶת יוּלְיוּס קֵיסָר, הֶעָרִיץ שֶׁלְּמַעֲשֶׂה שָׁם קֵץ לָרֶפּוּבְּלִיקָה. עָלוּ לְדִיּוּן פִילוֹסוֹפִים תּוֹעַלְתָּנִיִּים, הַסְּבוּרִים שֶׁצִּדְקָתוֹ שֶׁל מַעֲשֶׂה נִקְבַּעַת עַל פִּי תּוֹצְאוֹתָיו. אִם מַעֲשֶׂה רַע מוֹבִיל לְהַגְדָּלַת הָאוֹשֶׁר שֶׁל מִסְפָּר גָּדוֹל יוֹתֵר שֶׁל בְּנֵי אָדָם, הַאִם הוּא עֲדַיִין מַעֲשֶׂה רַע? כָּךְ יָצְרוּ, בְּמַבָּט לְאָחוֹר, אֶת הַמִּסְגֶּרֶת הַתֵּיאוֹרֵטִית לָרֶצַח הָעֲתִידִי. וְכַעֲבוֹר חוֹדְשַׁיִים עָבַר ג', כְּמוֹ שֶׁאוֹמְרִים, מִנָּאֶה דּוֹרֵשׁ לְנָאֶה מְקַיֵּים. הַנָּשִׂיא קֶרֶס לְאָחוֹר, הַמְּאַבְטְחִים תָּפְסוּ אוֹתוֹ, אֲבָל זֶה הָיָה מְאוּחָר מִדַּי. צָפִיתִי בַּטֵּלֵוִויזְיָה כִּמְשׁוּתָּק, לֹא יָדַעְתִּי אִם לְהִתְאַבֵּל אוֹ לִצְהוֹל.
פְּסִיעוֹת בַּמִּסְדְּרוֹן. שֵׁשׁ רַגְלַיִים, שְׁלוֹשָׁה אֲנָשִׁים. צְלָלִים קוֹטְעִים אֶת הָאוֹר שֶׁחוֹדֵר מִתַּחַת לַדֶּלֶת. שׁוֹמֵר נִכְנָס פְּנִימָה, וְהִנֵּה הוּא עוֹמֵד שָׁם, ג'. הוּא מִתְיַישֵּׁב מוּלִי, הַשּׁוֹמְרִים נֶעֱמָדִים לְיַד הַדֶּלֶת בִּזְרוֹעוֹת שְׁלוּבוֹת. הִנֵּה הוּא יוֹשֵׁב, הַגִּרְסָה הַמְּבוּגֶּרֶת יוֹתֵר, בַּת הַתְּמוּתָה, גִּרְסַת הַבָּשָׂר-וָדָם שֶׁל אוֹתוֹ ג' כְּפִי שֶׁמַּכִּיר אוֹתוֹ הָעוֹלָם. עֵינָיו שְׁקוּעוֹת בַּאֲרוּבּוֹתֵיהֶן יוֹתֵר מִשֶּׁהָיוּ, וּבְהַשְׁוָואָה לַתַּצְלוּמִים הַמְּעַטִּים שֶׁפּוּרְסְמוּ בָּעִיתּוֹנִים, הוּא כַּחַשׁ כַּהוֹגֶן. הוּא אוֹמֵר שֶׁהַתַּהֲלִיךְ בִּכְלָל לֹא הָיָה פָּשׁוּט, אֲבָל סוֹף-סוֹף אֲנַחְנוּ יוֹשְׁבִים כָּאן, זֶה מוּל זֶה. קוֹלוֹ, קוֹל שֶׁמֵּעוֹלָם לֹא שָׁמַעְתִּי, רַךְ וּמִתְנַגֵּן. לְשׁוֹנוֹ כְּמוֹ בַּמִּכְתָּבִים שֶׁלּוֹ, עִם נְטִיָּיתוֹ לַאנְדְּרֶסְטַיְיטְמֵנְט, עִם בְּחִירַת הַמִּילִּים הָאַרְכָאִית מַשֶּׁהוּ. כַּמָּה שָׁעוֹת הִקְדַּשְׁתִּי לְמַחֲשָׁבָה עַל הַשְּׁאֵלָה הָרִאשׁוֹנָה שֶׁאֶשְׁאַל! וְעַכְשָׁיו אֲנִי יוֹשֵׁב כָּאן וְשׁוֹמֵעַ אֶת עַצְמִי אוֹמֵר: אָז מָה שְׁלוֹמְךָ?
ג': "אֲנִי מְקַוֶּוה שֶׁתִּסְלַח לִי אִם לֹא אֶעֱנֶה עַל הַשְּׁאֵלָה הַזֹּאת. זֹאת הַשְּׁאֵלָה הַיְּחִידָה שֶׁשּׁוֹאֲלִים אוֹתִי כָּאן, וְהַשּׁוֹאֵל הוּא הָעוֹבֵד הַסּוֹצְיָאלִי שֶׁחַיָּיב לִשְׁאוֹל אוֹתָהּ מִפַּעַם לְפַעַם מִבְּלִי שֶׁהַתְּשׁוּבָה שֶׁלִּי תְּעַנְיֵין אוֹתוֹ כְּהוּא זֶה. בְּקִיצּוּר, הַשְּׁאֵלָה הָפְכָה לְקָרִיקָטוּרָה. חוּץ מִזֶּה, הַתְּשׁוּבָה שֶׁלִּי לֹא תֹּאמַר שׁוּם דָּבָר לְאַף אֶחָד. כָּל אָדָם מְסוּגָּל בְּוַודַּאי לְתָאֵר לְעַצְמוֹ אֶת אֵיכוּת הַחַיִּים שֶׁרוֹצֵחַ נְשִׂיאִים זוֹכֶה לָהּ בַּיּוֹם-יוֹם. וּמִי שֶׁלֹּא מְסוּגָּל, רַשַּׁאי לִרְאוֹת אֶת עַצְמוֹ כְּאָדָם מְאוּשָּׁר."

אַתָּה בְּמַאֲסָר כְּבָר עֶשְׂרִים שָׁנָה בְּדִיּוּק. אַתָּה זוֹכֵר אֶת הַיּוֹם שֶׁבּוֹ הִגַּעְתָּ לְכָאן?
"אֲנִי חוֹשֵׁב שֶׁכּוּלָּם זוֹכְרִים אֶת הַיּוֹם הַהוּא. גַּם אִם הַזִּיכְרוֹנוֹת שֶׁלִּי שׁוֹנִים מֵאֵלֶּה שֶׁל רוֹב הָאֲנָשִׁים. אַחֲרֵי הָאֵירוּעַ לֹא רָאִיתִי צִילּוּמֵי טֵלֵוִויזְיָה, לֹא רָאִיתִי תּוֹכְנִיּוֹת שֶׁבָּהֶן הָאַקְט נוּתַּח עַד אֵין קֵץ. מָה שֶׁאֲנִי זוֹכֵר הוּא אֶת הַהֲלִיכָה אֶל הַבִּנְיָין שֶׁמִּמֶּנּוּ הָיִיתִי עָתִיד לִירוֹת, אֶל הַחַלּוֹן שֶׁיָּדַעְתִּי שֶׁלֹּא יִהְיֶה מְאוּבְטָח מַסְפִּיק מִפְּנֵי שֶׁהָיָה מְמוּקָּם בְּמָקוֹם לֹא-הֶגְיוֹנִי כִּבְיָכוֹל. כָּל צַעַד שֶׁעָשִׂיתִי הָיָה מָדוּד וּמְחוּשָּׁב, הָיִיתִי צָרִיךְ רַק לְהוֹצִיא לַפּוֹעַל אֶת הַתְּנוּעוֹת שֶׁדִּמְיַינְתִּי קוֹדֶם כָּל-כָּךְ הַרְבֵּה פְּעָמִים. זֶה הָיָה כְּמוֹ לָלֶכֶת מִתּוֹךְ שֵׁינָה. הָלַכְתִּי מִתּוֹךְ שֵׁינָה אֶל הַחַלּוֹן, שָׁלַפְתִּי אֶת הָרוֹבֶה, הִנַּחְתִּי אֶת קְצֵה הַקָּנֶה בְּתוֹךְ הַמִּסְגֶּרֶת, בֵּין שְׁנֵי שִׁבְרֵי הַזְּכוּכִית שֶׁהֶחֱזִירוּ אֶת אוֹר הַשֶּׁמֶשׁ. כְּמוֹ שֶׁאַתָּה כַּנִּרְאֶה יוֹדֵעַ, הִכַּרְתִּי אֶת הַבִּנְיָין, הָאוּנִיבֶרְסִיטָה הָיְתָה בְּאוֹתוֹ אֵזוֹר. מֵאוֹת סִרְטוֹנֵי יוּטְיוּבּ לָמַדְתִּי. הָרוֹבֶה, שֶׁהִזְמַנְתִּי בָּרֶשֶׁת הָאֲפֵילָה, הָיָה קַל לְתִפְעוּל, כָּךְ בָּחַרְתִּי אוֹתוֹ. הִתְאַמַּנְתִּי, בַּיְּעָרוֹת, בַּמִּדְבָּר. זֹאת לֹא הָיְתָה יְרִיָּיה קָשָׁה, אֲפִילּוּ לֹא לְמִי שֶׁלֹּא יָרָה מִיָּמָיו בִּיצוּר חַי. הִמְתַּנְתִּי וְלָחַצְתִּי עַל הַהֶדֶק בָּרֶגַע הַנָּכוֹן. זֹאת הַגִּרְסָה שֶׁלִּי לַיּוֹם הַהוּא."

וְהַמַּעֲצָר, מָה אַתָּה זוֹכֵר מִמֶּנּוּ?
"בְּעִיקָּרוֹן כָּל הַמַּעֲצָרִים דּוֹמִים. צְעָקוֹת, אַזִּיקָהּ, נַיֶּידֶת."

טוֹב, אָז נַעֲבוֹר לְהַשְׁלָכוֹת. הָיָה מְאוֹד בּוֹלֵט שֶׁמֵּעוֹלָם לֹא כַּפָּרַת בָּאַשְׁמָה. מִדֵּי פַּעַם הָיוּ יוֹצְאוֹת בְּשִׁמְךָ אֲמִירוֹת שֶׁבָּהֶן לָקַחַת אַחְרָיוּת עַל הַמַּעֲשֶׂה, אֲבָל בְּלִי לְהַפְגִּין שֶׁמֶץ שֶׁל חֲרָטָה.
"חֲרָטָה, מְעוּשָּׂה אוֹ לֹא, הָיְתָה מְשַׁנֶּה מַשֶּׁהוּ? לִפְנֵי שֶׁבִּיצַּעְתִּי אֶת הָרֶצַח לֹא הָיִיתִי רוֹצֵחַ אוֹפְיָינִי בְּפּוֹטֶנְצִיָּה. לֹא טִיפַּחְתִּי פַנְטַזְיוֹת אַלִּימוֹת וְלֹא הָיוּ לִי חֲלוֹמוֹת תּוֹקְפָנִיִּים. שִׁילַּמְתִּי מִיסִּים, הוֹצֵאתִי אֶת הַכֶּלֶב שֶׁל הַשְּׁכֵנִים כְּשֶׁהָיָה צָרִיךְ, הָיִיתִי סְטוּדֵנְט עִם צִיּוֹנִים טוֹבִים, מֵעוֹלָם לֹא לָחַצְתִּי עַל הַדַּק. בַּשָּׁנִים שֶׁלִּפְנֵי עֲלִיָּיתוֹ שֶׁל הַנָּשִׂיא הַזֶּה, הַמְּעוֹרָבוּת הַפּוֹלִיטִית שֶׁלִּי הָיְתָה מְצוּמְצֶמֶת. טוֹב, אַתָּה מַכִּיר אֶת הַתִּיק שֶׁלִּי. לֹא הָיְתָה לִי תְּמוּנָה מְעוּוֶּתֶת אוֹ מוּזָרָה שֶׁל עֵרֶךְ הַחַיִּים. יָדַעְתִּי מָה אֲנִי עוֹשֶׂה. יָדַעְתִּי שֶׁאֲנִי עוֹמֵד לִגְזוֹל מִמִּישֶׁהוּ אֶת חַיָּיו, שֶׁאֶהֱפוֹךְ אֶת יְלָדָיו לִיתוֹמִים וְאֶת אִשְׁתּוֹ לְאַלְמָנָה. מִבְּחִינָתִי זֶה עִנְיָין שֶׁל תַּרְבּוּת לֹא לְהִתְאוֹנֵן בְּדִיעֲבַד, לֹא לְהַפְגִּין סִימָנִים בּוֹטִים שֶׁל יִיסּוּרֵי מִצָּפוֹן. אִם יֵשׁ לִי כָּאֵלֶּה, אֲנִי מִתְמוֹדֵד אִיתָּם לְבַד, בַּתָּא שֶׁלִּי."

לֹא מִתְחָרֵט? אַף פַּעַם לֹא?
"אַף פַּעַם לֹא."

קָשֶׁה בִּמְיוּחָד לְהַרְגִּישׁ סִימְפַּתְיָה כְּלַפֵּי אָדָם שֶׁלֹּא מַרְאֶה שׁוּם חֲרָטָה.
"אִם הַדִּימּוּי הַחִיּוּבִי שֶׁלִּי הָיָה חָשׁוּב לִי, אֲנִי מַנִּיחַ שֶׁלֹּא הָיִיתִי רוֹצֵחַ אֶת מַנְהִיג הָעוֹלָם הַחוֹפְשִׁי. אֲנִי לֹא מְבַקֵּשׁ סִימְפַּתְיָה מֵאַף אֶחָד."

יָדַעְתָּ לָמָּה יִגְרוֹם הָרֶצַח?
"לֹא יָדַעְתִּי מָה יִקְרֶה בָּעוֹלָם, אֲבָל נִרְאֶה לִי מִתְקַבֵּל עַל הַדַּעַת שֶׁהָעִנְיָינִים יִשְׁתַּפְּרוּ כְּשֶׁמִּישֶׁהוּ אַחֵר יֹאחַז בַּהֶגֶה. וּלְדַעְתִּי הַהִיסְטוֹרְיָה הוֹכִיחָה שֶׁצָּדַקְתִּי. מוּבָן שֶׁלֹּא כָּל בְּעָיוֹת הָעוֹלָם נִפְתְּרוּ, אֲבָל תְּקוּפַת הַכָּאוֹס הַמּוּגְבָּר, הָאָנַרְכִיָּה הַמּוּסָרִית שֶׁיָּכְלָה לָרֶדֶת מֵהַפַּסִּים בְּכָל רֶגַע, אוֹתָהּ הִשְׁאַרְנוּ מֵאֲחוֹרֵינוּ. הָעוֹלָם נַעֲשָׂה טוֹב יוֹתֵר."

קְצָת לִפְנֵי הָרֶצַח חִיבַּרְתָּ מָנִיפֶסְט בְּשֵׁם "הַחֶבְרָה הַקַּפִּיטָלִיסְטִית וַעֲתִידָהּ". כְּשֶׁהִתְבָּרֵר שֶׁהַמָּנִיפֶסְט נִכְתַּב לִפְנֵי רֶצַח הַנָּשִׂיא, הוּא פּוּרְסַם בְּמוּסָפִים שֶׁל כַּמָּה עִיתּוֹנִים גְּדוֹלִים. בַּמָּנִיפֶסְט אַתָּה כּוֹתֵב: 'צָרִיךְ לִרְאוֹת אֶת הַהִיסְטוֹרְיָה כְּצֵירוּף שֶׁל שְׁנֵי חֲלָקִים. חֵלֶק שְׁרִירוּתִי, הַכּוֹלֵל אֵירוּעִים בִּלְתִּי צְפוּיִים שֶׁנִּרְאֶה שֶׁאֵינָם מְצַיְּיתִים לִדְפוּס כָּלְשֶׁהוּ, וְחֵלֶק סָדוּר, הַכּוֹלֵל תַּהֲלִיכִים אֲרוּכֵּי טְוָוח וּמְגַמּוֹת הִיסְטוֹרִיּוֹת מִתְמַשְּׁכוֹת פָּחוֹת-אוֹ-יוֹתֵר.' לְאֵיזֶה חֵלֶק שֶׁל הַהִיסְטוֹרְיָה שַׁיָּיךְ לְדַעְתְּךָ הַמַּעֲשֶׂה שֶׁעָשִׂיתָ?
"זוֹ שְׁאֵלָה קָשָׁה. הִתְנַקְּשׁוּת הִיא כַּמּוּבָן אֵירוּעַ בִּלְתִּי צָפוּי, זֹאת בְּעֵרֶךְ הַמַּהוּת שֶׁלָּהּ. מִצַּד שְׁנֵי, אֶפְשָׁר לִמְצוֹא כַּמָּה דּוּגְמָאוֹת בַּהִיסְטוֹרְיָה לְהִתְנַקְּשׁוּיוֹת בְּשַׁלִּיטִים-יְחִידִים וּבֶעָרִיצִים. יֵשׁ לְזֶה אֲפִילּוּ שָׁם: טִירָאנִיצִיד. כַּמָּה פִילוֹסוֹפִים סְבוּרִים שֶׁרֶצַח שֶׁל עָרִיץ שֶׁפּוֹעֵל בְּאוֹפֶן עִקְבִי נֶגֶד הָאִינְטֵרֵסִים שֶׁל נְתִינָיו, שֶׁגּוֹלֵשׁ וְחוֹרֵג מֵהַמַּנְדָּט שֶׁלּוֹ, הוּא מַעֲשֶׂה רָצוּי וְלֵגִיטִימִי. עַל פִּי ג'וֹן מַסְלִיסְבֶּרִי, פִילוֹסוֹף מִן הַמֵּאָה הַשְּׁתֵּים-עֶשְׂרֵה, עָלֵינוּ לִרְאוֹת אֶת הַמְּדִינָה כְּאוֹרְגָּנִיזְם פּוֹלִיטִי, שֶׁכָּל הַגַּפַּיִים וְהָאֵיבָרִים שֶׁלּוֹ מְשַׁתְּפִים פְּעוּלָּה בְּאוֹפֶן אַקְטִיבִי לְתוֹעַלְתָּם הַהֲדָדִית וּלְתוֹעֶלֶת הַכְּלָל. אִם אֶחָד הָאֵיבָרִים אֵינוֹ מְמַלֵּא פִּתְאוֹם אֶת מְשִׂימָתוֹ וְאֵינוֹ מִתְחַשֵּׁב בְּיֶתֶר חֶלְקֵי הַגּוּף, חוֹבָה עַל הַגּוּף לְהִיפָּטֵר מֵהָאֵיבָר הַחוֹלֶה הַזֶּה. אַתָּה מַכִּיר אֶת הַחוֹתָם שֶׁל אַרְצוֹת הַבְּרִית? אֶת הַנֶּשֶׁר שֶׁמּוּטְבָּע עַל מִסְמְכֵי הַמְּדִינָה? אַתָּה יוֹדֵעַ מָה הַמּוֹטוֹ שֶׁהִצִּיעַ בֶּנְגָ'מִין פְרַנְקְלִין לִכְתּוֹב בּוֹ? 'מֶרֶד בֶּעָרִיצִים הוּא צִיּוּת לֶאֱלוֹהִים.'"

אֲבָל אֵיךְ שֶׁלֹּא תַּהֲפוֹךְ אֶת זֶה, אֶת הַמַּנְדָּט שֶׁל הַנָּשִׂיא לֹא יָצַר הַנָּשִׂיא עַצְמוֹ. הוּא נִבְחַר בְּאוֹפֶן דֵּמוֹקְרָטִי.
"הוּא קִיבֵּל לְפָחוֹת שְׁלוֹשָׁה מִילְיוֹן קוֹלוֹת פָּחוֹת מִיְּרִיבוֹ. מֵעֵבֶר לְזֶה, הַהַצְבָּעָה הַדֵּמוֹקְרָטִית הִיא לֹא תֵּירוּץ. גַּם הִיטְלֵר נִבְחַר בְּאוֹפֶן דֵּמוֹקְרָטִי. הַאִם עָרִיץ שֶׁנִּבְחַר טוֹב בְּהַרְבֵּה מַעֲרִיץ שֶׁלֹּא נִבְחַר? הַהַצְבָּעָה הַדֵּמוֹקְרָטִית נוֹתֶנֶת לֵגִיטִימַצְיָה לְיוֹמוֹ הָרִאשׁוֹן שֶׁל הַנָּשִׂיא, מִכָּאן וְאֵילָךְ הוּא צָרִיךְ לִזְכּוֹת בָּהּ בְּכוֹחוֹת עַצְמוֹ, בַּדְּבָרִים וּבַמַּעֲשִׂים שֶׁלּוֹ. הַנָּשִׂיא שֶׁאֲנַחְנוּ מְדַבְּרִים עָלָיו לֹא כִּיבֵּד הֶסְכֵּמִים בֵּינְלְאוּמִּיִּים, חוּקֵּי מְדִינָה, עֲרָכִים אוּנִיבֶרְסָלִיִּים. וְאַל תִּטְעֶה: הַגּוּף בְּהֶחְלֵט הִתְקוֹמֵם. אַתָּה זוֹכֵר אֶת הַהַפְגָּנוֹת, אֶת הַמְּחָאוֹת, אֶת הַהִתְנַגְּדוּת, אֶת הַכָּאוֹס בַּבּוּרְסָה? זֶה הָיָה בִּבְחִינַת חוֹם גָּבוֹהַּ, מִסְכֵּן חַיִּים, שֶׁעָלוּל לְהָבִיא לְמוֹתוֹ שֶׁל הַגּוּף."

אַתָּה חוֹשֵׁב שֶׁהָאֲוִוירָה הַחֶבְרָתִית וְהַפְּלִיטִית הִשְׁפִּיעָה עַל הַמַּעֲשֶׂה שֶׁלָּךְ?
"קָשֶׁה לוֹמַר. מוּבָן שֶׁהוּשְׁפַּעְתִּי מֵהָאֲוִוירָה, וּבְאוֹתָהּ מִידָּה גַּם עִיצַּבְתִּי אוֹתָהּ. אֵין סָפֵק שֶׁהַחוֹם הַגָּבוֹהַּ הַהוּא, כְּמוֹ שֶׁאֲנִי מַעֲדִיף לְכַנּוֹת אוֹתוֹ, הִשְׁפִּיעַ עָלַי. אֲבָל כַּיּוֹם רוֹאִים בַּמַּעֲשֶׂה שֶׁלִּי אֶת הַתּוֹצָאָה הָאוּלְטִימָטִיבִית שֶׁל הַחוֹם הַגָּבוֹהַּ, אֶת הַשִּׂיא הַהִיסְטֵרִי שֶׁלּוֹ. אֲנִי לֹא רוֹאֶה אֶת זֶה כָּכָה. הַמַּעֲשֶׂה שֶׁלִּי הָיָה רַצְיוֹנָלִי וְשָׁקוּל, זוֹ הָיְתָה פְּעוּלָּה שֶׁל כִּירוּרְג שֶׁחָקַר אֶת הַגּוּף בְּשֶׁקֶט גָּמוּר וְיָדַע שֶׁהִגִּיעַ הָרֶגַע לְהִתְעָרֵב."

לְאַחַר מַעֲשֶׂה, תּוֹמְכֵי הַנָּשִׂיא אָמְרוּ שֶׁהַכַּדּוּר בָּא מִצַּד שְׂמֹאל, גַּם בְּהִתְחַשֵּׁב בַּנְּטִיּוֹת הַשְּׂמָאלִיּוֹת שֶׁלְּךָ מִן הֶעָבָר.
"זֹאת נִרְאֲתָה לִי תָּמִיד דֵּעָה מַטְעָה וְחַסְרַת שַׁחַר. הַשְּׂמֹאל לֹא קָשׁוּר בִּכְלָל לְמַעֲשֶׂה שֶׁלִּי. אֵין שׁוּם זֶרֶם אוֹ קְבוּצָה פּוֹלִיטִית שֶׁאֶפְשָׁר לְהָטִיל עֲלֵיהֶם אֶת הָאַחְרָיוּת לְמַעֲשֶׂה שֶׁלִּי. אֲנִי לָחַצְתִּי עַל הַהֶדֶק, אֲנִי וְלֹא אַף אֶחָד אַחֵר."

הַקְרָבַת אֶת עַצְמְךָ.
"זֹאת הַצָּגָה תֵּיאַטְרָלִית מְאוֹד שֶׁל הַדְּבָרִים. הַרְבֵּה אֲנָשִׁים הֵבִינוּ שֶׁמַּשֶּׁהוּ חַיָּיב לִקְרוֹת. כָּתַבְתָּ לִי שֶׁגַּם אַתָּה הָיִיתָ אֶחָד מֵהֶם. אֲבָל אֲנִי הָיִיתִי הַיָּחִיד שֶׁהֶחֱלִיט בְּאוֹתוֹ יוֹם שֶׁהַמַּשֶּׁהוּ הַזֶּה יִהְיֶה הִתְנַקְּשׁוּת. וְעַד הַיּוֹם אֲנִי חוֹשֵׁב שֶׁצָּדַקְתִּי."

אִם הָיִיתָ צָרִיךְ לְהַסְבִּיר בִּשְׁנֵי מִשְׁפָּטִים מַדּוּעַ עָשִׂיתָ מָה שֶׁעָשִׂיתָ, מָה הָיִיתָ אוֹמֵר?
"הֵחֵל מִנְּקוּדָּה מְסוּיֶּמֶת, אֲדִישׁוּת הִיא שׁוּתָּפוּת לְפֶשַׁע. רָאִיתִי שֶׁעוֹבְרִים אֶת הַנְּקוּדָּה הַזֹּאת, וְיָדַעְתִּי שֶׁלִּדְבּוֹק בַּמִּצְוָוה הַנּוֹצְרִית הַמּוּגְבֶּלֶת שֶׁל 'לֹא תִּרְצַח' יִהְיֶה גָּרוּעַ יוֹתֵר מֵאֲשֶׁר לְהָרִים בְּעַצְמִי אֶת הַכְּפָפָה. הַמַּחֲשָׁבָה הַזֹּאת הֲלָכָה וְהֵעִיקָה עָלַי מִיּוֹם לְיוֹם. הַרְבֵּה אֲנָשִׁים חָשְׁבוּ כָּךְ, כַּמּוּבָן, אֲבָל אַף אֶחָד מֵהֶם לֹא גָּר הֵיכָן שֶׁאֲנִי גַּרְתִּי, אַף אֶחָד מֵהֶם לֹא הִכִּיר אֶת הַסְּבִיבָה שֶׁהַנָּשִׂיא עָמַד לְבַקֵּר בָּהּ. מִישֶׁהוּ הָיָה חַיָּיב לַעֲשׂוֹת אֶת זֶה, וַאֲנִי הָיִיתִי הָאִישׁ. הִצְלַחְתִּי לַעֲמוֹד בִּשְׁנֵי מִשְׁפָּטִים?"

הַמַּעֲשֶׂה שֶׁלְּךָ עוֹרֵר תְּגוּבוֹת קִיצוֹנִיּוֹת, כְּמוֹ שֶׁאֶפְשָׁר לְהָבִין. רַבִּים שָׂמְחוּ שֶׁהַנָּשִׂיא מֵת, אֲחֵרִים דָּרְשׁוּ לֹא פָּחוֹת מֵעוֹנֶשׁ מָוֶות.

"הַתְּגוּבָה הָאַחֲרוֹנָה נִרְאֲתָה לִי תָּמִיד אִירוֹנִית בִּמְיוּחָד. בְּסֵדֶר, בַּמּוּבָן הַתָּנָ"כִי הָיְתָה לַאֲנָשִׁים זְכוּת לִדְרוֹשׁ דָּם. רָצַחְתִּי בְּכַוּוֹנָה תְּחִילָּה אֶת הַמַּנְהִיג שֶׁלָּהֶם, הוֹדֵיתִי מִיָּד וְלֹא הִבַּעְתִּי שׁוּם חֲרָטָה. אִם הָיָה אֵי-פַּעַם מוּעֲמָד מוּשְׁלָם לַכִּיסֵּא הַחַשְׁמַלִּי, אֲנִי הָאִישׁ. הָיִיתִי מוּכָן וַאֲנִי עֲדַיִין מוּכָן לְקַבֵּל עַל עַצְמִי כָּל עוֹנֶשׁ, וְגַם לְהַסְבִּיר אֶת הַמַּעֲשֶׂה שֶׁלִּי וּלְהָגֵן עָלָיו בִּפְנֵי שׁוֹפְטִים אָמֵרִיקָנִיִּים. זֶה לֹא תָּלוּי בִּי שֶׁמֵּעוֹלָם לֹא הוּסְגַּרְתִּי."

אֲבָל זֹאת הַסִּיבָּה הַיְּחִידָה שֶׁאַתָּה עֲדַיִין בַּחַיִּים.
"לֹא כָּל מָה שֶׁיֵּשׁ לוֹ דּוֹפֵק הוּא בַּחַיִּים."

עוֹד רֶבַע שָׁעָה, אוֹמֵר הַשּׁוֹמֵר. הַהוֹדָעָה מְבִיאָה לְשִׁינּוּי בְּהִתְיַיחֲסוּת שֶׁל ג'. הוּא נִשְׁעָן לְאָחוֹר וְשׁוֹאֵל אוֹתִי מַדּוּעַ לֹא הֵגַבְתִּי עַל מָה שֶׁהָעִיר זֶה עַתָּה, שֶׁאֲנִי הָיִיתִי אַחַד הָאֲנָשִׁים שֶׁחָשְׁבוּ שֶׁמַּשֶּׁהוּ חַיָּיב לִקְרוֹת. זוֹ הַפַּעַם הָרִאשׁוֹנָה שֶׁהוּא נוֹטֵל יוֹזְמָהּ, שֶׁהוּא מֵפֵר אֶת דְּפוּס הַתְּשׁוּבָה הַמְּעוּלָּה, אַךְ הַפָּסִיבִי לְמַדַּי. הוּא שׁוֹאֵל אוֹתִי מַדּוּעַ לָחַצְתִּי כָּל-כָּךְ לְרַאֲיֵין אוֹתוֹ. מַדּוּעַ כָּל הָעִיתּוֹנָאִים אִיבְּדוּ עִנְיָין בְּמַהֲלַךְ הַשָּׁנִים וְרַק אֲנִי לֹא. אֲנִי עוֹנֶה לוֹ שֶׁחוֹבָתִי הָעִיתּוֹנָאִית הָיְתָה לְהַתְמִיד. הוּא מֵנִיד בְּרֹאשׁוֹ. "זֹאת לֹא הַסִּיבָּה הָאֲמִיתִּית."

אֲנִי מַרְגִּישׁ שֶׁהָיִיתִי עַד לְמַעֲשֶׂה שֶׁלְּךָ. כִּמְעַט לֹא יָשַׁנְתִּי בְּאוֹתָם יָמִים, הָיִיתִי מְרוּתָּק לַטֵּלֵוִויזְיָה.
"גַּם זוֹ לֹא הַסִּיבָּה הָאֲמִיתִּית."

מָה לְדַעְתְּךָ כֵּן הַסִּיבָּה הָאֲמִיתִּית?
"תַּרְשֶׁה לִי לִשְׁאוֹל אוֹתְךָ שְׁאֵלָה. כְּשֶׁרָאִיתָ אֶת הַנָּשִׂיא נוֹפֵל, כְּשֶׁרָאִיתָ אֶת הַבִּרְיוֹן הַזֶּה קוּרְס לְתוֹךְ עַצְמוֹ, כְּשֶׁרָאִיתָ אֵיךְ כָּל הָעוֹצְמָה הַמְּעוּוֶּתֶת הַזֹּאת נֶעֱלֶמֶת בְּבַת אַחַת, מָה חָשַׁבְתָּ אָז? יוֹתֵר נָכוֹן, מָה הִרְגַּשְׁתָּ אָז?"

הָיִיתִי מְשׁוּתָּק. הִרְגַּשְׁתִּי הַרְבֵּה דְּבָרִים בְּעֵת וּבְעוֹנָה אַחַת, וְשׁוּם דָּבָר סְפֵּצִיפִי.
"כַּתֶּבֶת עַל זֶה?"

מֵעוֹלָם לֹא.
"אַתָּה יוֹדֵעַ: מְפַקֵּד הַכֶּלֶא מַרְשָׁה לִפְעָמִים לִגְלוֹשׁ בָּאִינְטֶרְנֵט, תַּחַת פִּיקּוּחַ הָדוּק. כְּשֶׁהַנָּשִׂיא עֲדַיִין חַי, שַׂמְתִּי לֵב שֶׁהָעֲבוֹדָה שֶׁלְּךָ הָיְתָה פּוֹלִיטִית, אֶפְשָׁר לוֹמַר אֲפִילּוּ פּוֹלִיטִית מְאוֹד. חָשַׁשְׁתָּ, יָדַעְתָּ שֶׁהָעוֹלָם יֵיצֵא נִשְׂכָּר מִנְּשִׂיא אַחֵר. אֲבָל אַחֲרֵי הָרֶצַח לֹא כָּתַבְתָּ מֵעוֹלָם עַל פּוֹלִיטִיקָה. כַּתֶּבֶת עַל אוּנִיבֶרְסִיטָאוֹת, עַל סְפּוֹרְט, עַל סְפָרִים, עַל מַדָּע, בְּעֶצֶם עַל כָּל דָּבָר חוּץ מִפּוֹלִיטִיקָה. הַמַּעֲשֶׂה שֶׁלִּי הָיָה קַו שֶׁבֶר בַּקַּרְיֵירָה שֶׁלְּךָ. אַתָּה יוֹדֵעַ מָה אֲנִי חוֹשֵׁב? אֲנִי חוֹשֵׁב שֶׁהַמַּעֲשֶׂה שֶׁלִּי הֵבִיא אוֹתְךָ לִרְאוֹת אֶת הַיַּחֲסִיּוּת שֶׁל הַמִּילִּים שֶׁלְּךָ. וְאֶת זֶה אֶפְשָׁר לְהָבִין. הַמַּעֲשֶׂה חוֹלֵל מָה שֶׁשּׁוּם מִילָּה לֹא תּוּכַל לְחוֹלֵל אַף פַּעַם: שִׁינּוּי בָּעוֹלָם."
"עוֹד חָמֵשׁ דַּקּוֹת," אוֹמֵר הַשּׁוֹמֵר, "לְסַיֵּים."
עוֹד חָמֵשׁ דַּקּוֹת. הִזְדַּמְּנוּת נוֹסֶפֶת לְרַאֲיֵין אוֹתוֹ יֵשׁ לְהַנִּיחַ שֶׁלֹּא אֲקַבֵּל בְּקָרוֹב. אוּלַי אַף פַּעַם לֹא. אַךְ עוֹד לִפְנֵי שֶׁאֲנִי מַצְלִיחַ לְהָגִיב עַל הַנִּיתּוּחַ שֶׁל ג', הוּא אוֹמֵר שֶׁהוּא כְּבָר יוֹדֵעַ מָה תִּהְיֶה הַשְּׁאֵלָה הָאַחֲרוֹנָה שֶׁלִּי: אֵיךְ יִיתָּכֵן שֶׁאָדָם כָּמוֹהוּ, שֶׁקִּיבֵּל חִינּוּךְ טוֹב וּבָא מִמַּעֲמַד הַבֵּינַיִים, הָיָה מְסוּגָּל לַעֲשׂוֹת מַעֲשֶׂה כָּזֶה? אֵיךְ הִגִּיעַ לַצַּד הַזֶּה שֶׁל הַשּׁוּלְחָן? "אֲבָל בְּעֶצֶם אַתָּה רוֹצֶה לִשְׁאוֹל אוֹתִי שְׁאֵלָה אַחֶרֶת," הוּא מַמְשִׁיךְ. "בְּעֶצֶם, בְּעוֹמֶק הַלֵּב, אַתָּה רוֹצֶה לִשְׁאוֹל אוֹתִי אֵיךְ יִיתָּכֵן שֶׁאֲנִי הִגַּעְתִּי לַצַּד הַזֶּה שֶׁל הַשּׁוּלְחָן וְאִילּוּ אַתָּה, אָדָם הַדּוֹגֵל פָּחוֹת אוֹ יוֹתֵר בְּאוֹתָם אִידֵיאָלִים, בְּאוֹתָן הַשְׁקָפוֹת וּבְאוֹתָם חֲשָׁשׁוֹת כָּמוֹנִי, נִשְׁאַר בַּצַּד הָאַחֵר שֶׁלּוֹ."
אֲנִי מִתְקַשֶּׁה לִנְשׁוֹם, וְכִמְעַט אֵינִי מוּדָע לְכָךְ שֶׁאֲנִי מְהַנְהֵן. בֶּאֱמֶת, אֵיךְ יִיתָּכֵן?
"אַתָּה בָּטוּחַ שֶׁאַתָּה רוֹצֶה לִשְׁמוֹעַ? הַתְּשׁוּבָה פְּשׁוּטָה מְאוֹד."
אַף עַל פִּי שֶׁאֲנִי לֹא בָּטוּחַ אִם אֲנִי רוֹצֶה לִשְׁמוֹעַ אוֹתָהּ, כְּבָר אֵין לִי דֶּרֶךְ חֲזָרָה. אֲנִי מְהַנְהֵן שׁוּב.
"גַּם אֲנָשִׁים מְחוּיָּבִים פּוֹלִיטִית צְרִיכִים לְהִתְמוֹדֵד עִם הַשְּׁאֵלָה, אֵיזוֹ צוּרָה שֶׁל מְחוּיָּבוּת הֲכִי מַתְאִימָה לָהֶם. מוּבָן שֶׁיֵּשׁ גַּם שִׁיקּוּלִים שֶׁל תּוֹעֶלֶת; לְאֵיזוֹ צוּרָה שֶׁל מְחוּיָּבוּת אֶפְשָׁר לְיַיחֵס אֶת סִיכּוּיֵי הַהַצְלָחָה הַגְּבוֹהִים בְּיוֹתֵר, וְכַדּוֹמֶה. אֲנִי הִתְעַמַּקְתִּי בָּרוֹבִים וּבְצַלָּפִים, אֲבָל אֲנִי לֹא חוֹשֵׁב שֶׁהִשְׁקַעְתִּי בָּאִימּוּן שֶׁלִּי יוֹתֵר שָׁעוֹת מִשֶּׁהַשְׁקָעַת אִתָּהּ בִּצְפִיָּיה בַּסִּרְטוֹנִים סָאטִירִיִּים בָּאִינְטֶרְנֵט. בְּסוֹפוֹ שֶׁל דָּבָר, בְּחִירַת הַצּוּרָה הִיא עֲמוּקָּה יוֹתֵר, אִישִׁית יוֹתֵר, אִי-רַצְיוֹנָלִית יוֹתֵר מֵהַשִּׁיקּוּלִים הַפְּרַקְטִיִּים הָאֵלֶּה. אֵין הֶבְדֵּל בְּסִיסִי, בִּלְתִּי נִיתָּן לְגִישּׁוּר, בֵּינְךָ לְבֵינִי. אֲנִי הִכַּרְתִּי אֶת הַסְּבִיבָה, אַתָּה לֹא. הָעוּבְדָּה שֶׁאֲנִי יוֹשֵׁב כָּאן וְאַתָּה שָׁם הָיְתָה עִנְיָין שֶׁל טַעַם וְשֶׁל הַרְגָּשָׁה, לֹא פָּחוֹת וְלֹא יוֹתֵר."
לִפְנֵי שֶׁאֲנִי מַסְפִּיק לֹא לְהַסְכִּים אִיתּוֹ, אוֹמֵר הַשּׁוֹמֵר שֶׁזְּמַנֵּנוּ תַּם. ג' לֹא נִפְרָד מִמֶּנִּי לְשָׁלוֹם וְאֵינוֹ מַבִּיט לְאָחוֹר כְּשֶׁמּוֹצִיאִים אוֹתוֹ הַחוּצָה. כְּשֶׁמּוֹבִילִים אוֹתוֹ יָמִינָה, אֲנִי קוֹלֵט הַבֶּזֶק שֶׁל הַפְּרוֹפִיל שֶׁלּוֹ, אֶת הָאַף הַמּוּדְגָּשׁ וְאֶת הַחִיּוּךְ הַמִּיסְתּוֹרִי, שֶׁלְּשֶׁאָרִית חַיַּי אֶשְׁאַל אֶת עַצְמִי אִם הִבִּיעַ אַכְזָרִיּוּת אוֹ שֶׁמָּא בָּרֹאשׁ וּבָרִאשׁוֹנָה חֶמְלָה.




מְקוֹר הַצִּיטּוּטִים הוּא הַמָּנִיפֶסְט Industrial Society and Its Future שֶׁפִּרְסֵם בְּ-1995 תֵּאוֹדוֹר ג'וֹן "טֵד" קָצִ'ינְסְקִי, הַ"יּוֹנוֹבּוֹמֵר". 

https://www.shortstoryproject.com/he/story/%d7%a8%d7%99%d7%90%d7%99%d7%95%d7%9f-%d7%a2%d7%9d-%d7%a8%d7%95%d7%a6%d7%97/
#סָאטִירָה#סְפֵּקוּלָטִיבִי#פּוֹלִיטִי#רֶצַח