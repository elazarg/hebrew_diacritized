I.
בַּחוּץ הָיָה לַיְלָה קַר וְרָטוֹב, אַךְ בַּחֲדַר הָאוֹרְחִים הַקָּטָן בְּ"בֵּית לְבוֹרְנָם" הוּרְדוּ הַוִּוילוֹנוֹת וְהָאֵשׁ הַדּוֹלֶקֶת הֵאִירָה. אָב וּבֵן הָיוּ בְּעִיצּוּמוֹ שֶׁל מִשְׂחַק שַׁחְמָט, וְהָאָב, שֶׁהֶחֱזִיק בִּתְפִיסָה קִיצוֹנִית בְּנוֹגֵעַ לְהִתְקַדְּמוּת הַמִּשְׂחָק, הֶעֱמִיד אֶת מַלְכּוֹ בְּסַכָּנוֹת מְיוּתָּרוֹת וּבוֹלְטוֹת כָּל כָּךְ עַד שֶׁזָּכָה לְהֶעָרָה אֲפִילּוּ מִפִּי הַגְבָּרַת הַקְּשִׁישָׁה, לִבְנַת הַשֵּׂיעָר, שֶׁסָּרְגָה בְּנַחַת לְיַד הָאָח.
"שָׁמַע אֶת הָרוּחַ," אָמַר מַר וַיְיט, שֶׁהִבְחִין בְּאִיחוּר בִּשְׁגִיאָה גּוֹרָלִית וְהִשְׁתַּדֵּל בְּרוֹחַב לִבּוֹ לִמְנוֹעַ אֶת בְּנוֹ מִלִּרְאוּתָהּ.
"אֲנִי מַקְשִׁיב," אָמַר הַבֵּן, בָּחַן בְּקַדְרוּת אֶת הַלּוּחַ וְהוֹשִׁיט אֶת יָדוֹ, "שַׁח."
"קָשֶׁה לִי לְהַאֲמִין שֶׁהוּא יַגִּיעַ הַלַּיְלָה," אָמַר אָבִיו, כְּשֶׁיָּדוֹ מוּנֶפֶת הָכֵן מֵעַל הַלּוּחַ.
"מט," הֵשִׁיב בְּנוֹ.
"זֶה מָה שֶׁגָּרוּעַ כְּשֶׁגָּרִים כָּל כָּךְ רָחוֹק," הִתְפָּרֵץ מַר וַיְיט בְּמַר לִבּוֹ בְּכַעַס לֹא צָפוּי, "מִכָּל הַמְּקוֹמוֹת הַבּוּצִּיִּים הַדּוֹחִים וְהַנִּידָּחִים, זֶה הַמָּקוֹם הֲכִי גָּרוּעַ. הַשְּׁבִיל בֵּיצָה, הַכְּבִישׁ שִׁיטָּפוֹן. אֲנִי לֹא יוֹדֵעַ מָה בְּדִיּוּק אֲנָשִׁים חוֹשְׁבִים. אוּלַי הֵם חוֹשְׁבִים שֶׁזֶּה לֹא מְשַׁנֶּה, כִּי יֵשׁ רַק שְׁנֵי בָּתִּים מְאוּכְלָסִים עַל הַכְּבִישׁ הַזֶּה."
"אֵין דָּבָר, יַקִּירֵי," אָמְרָה אִשְׁתּוֹ בְּרוֹגַע, "אוּלַי תְּנַצֵּחַ בַּמִּשְׂחָק הַבָּא."
מַר וַיְיט הָרִים אֶת עֵינָיו בְּחַדּוּת וְהִסְפִּיק לִקְלוֹט מַבָּט שֶׁל הֲבָנָה שֶׁבֵּין אֵם לָבָן. הַמִּילִּים גָּוְועוּ עַל שְׂפָתָיו, וְהוּא הִבְלִיעַ חִיּוּךְ שֶׁל אַשְׁמָה בִּזְקָנוֹ הָאָפוֹר הַדָּלִיל.
"הִנֵּה הוּא," אָמַר הֶרְבֵּרְט וַיְיט כְּשֶׁנֶּחְבָּט הַשַּׁעַר בְּקוֹל וּצְעָדִים כְּבֵדִים קָרְבוּ אֶל הַדֶּלֶת.
הַזָּקֵן הִתְרוֹמֵם בְּחִיפָּזוֹן שֶׁל הַכְנָסַת אוֹרְחִים, וּכְשֶׁפָּתַח אֶת הַדֶּלֶת נִשְׁמְעוּ בַּחֶדֶר דִּבְרֵי נִיחוּמִים לְאִישׁ שֶׁהִגִּיעַ זֶה עַתָּה. הָאִישׁ שֶׁהִגִּיעַ זֶה עַתָּה הִשְׁמִיעַ גַּם הוּא דִּבְרֵי נִיחוּמִים לְעַצְמוֹ, עַד שֶׁגְּבֶרֶת וַיְיט אָמְרָה, "צָק, צֵק!" וְהִשְׁתַּעֲלָה קַלּוֹת בְּשָׁעָה שֶׁבַּעֲלָהּ נִכְנַס לַחֶדֶר בְּלִוְויַית אִישׁ גָּבוֹהַּ וְחָסוֹן, שֶׁעֵינָיו כַּחֲרוּזִים וּפָנָיו סְמוּקוֹת.
"רַב-סַמָּל רִאשׁוֹן מוֹרִיס," הִצִּיג אוֹתוֹ.
רַב-הַסַּמָּל הָרִאשׁוֹן לָחַץ יָדַיִים מוּשָׁטוֹת, הִתְיַישֵּׁב בַּכִּיסֵּא שֶׁהוּצַּע לוֹ לְיַד הָאֵשׁ, וְהִתְבּוֹנֵן בְּנַחַת בִּמְאָרְחוֹ הַמּוֹצִיא וִיסְקִי וְכוֹסוֹת וּמַעֲמִיד קוּמְקוּם נְחוֹשֶׁת קָטָן עַל הָאָח.
בַּכּוֹס הַשְּׁלִישִׁית נַעֲשׂוּ עֵינָיו מַבְרִיקוֹת יוֹתֵר וְהוּא הֵחֵל לְדַבֵּר, וְהַמַּעְגָּל הַמִּשְׁפַּחְתִּי הַקָּטָן הֶאֱזִין בִּשְׁקִיקָה לְאוֹרַח שֶׁבָּא מִמֶּרְחַקִּים, שֶׁהִשְׁעִין אֶת כְּתֵפָיו הָרְחָבוֹת עַל מִסְעַד הַכִּיסֵּא וְסִיפֵּר עַל טֶבַע פְּרָטִי וְעַל עֲלִילוֹת גְּבוּרָה, עַל מִלְחָמוֹת וְעַל מַגֵּפוֹת, וְעַל אֲנָשִׁים שׁוֹנִים וּמְשׁוּנִּים.
"עֶשְׂרִים וְאַחַת שָׁנָה בְּתוֹךְ זֶה," אָמַר מַר וַיְיט, וְנָד בְּרֹאשׁוֹ לְעֵבֶר אִשְׁתּוֹ וּבְנוֹ, "כְּשֶׁהוּא עָזַב, הוּא הָיָה בְּקוֹשִׁי נַעַר צָעִיר בַּמַּחְסָן. תִּרְאוּ אוֹתוֹ עַכְשָׁיו."
"לֹא נִרְאֶה שֶׁזֶּה מַמָּשׁ הִזִּיק לוֹ," אָמְרָה גְּבֶרֶת וַיְיט בְּנִימוּס.
"הָיִיתִי רוֹצֶה לִנְסוֹעַ לְהוֹדּוּ," אָמַר הַזָּקֵן, "רַק לְהִסְתּוֹבֵב שָׁם קְצָת, אַתָּה יוֹדֵעַ."
"עָדִיף לְךָ בַּמָּקוֹם שֶׁלְּךָ," אָמַר הָרַב-סַמָּל הָרִאשׁוֹן וְהֵנִיד אֶת רֹאשׁוֹ. הוּא הִנִּיחַ אֶת כּוֹסוֹ הָרֵיקָה, נֶאֱנַח קַלּוֹת וְאָחַז בָּהּ שׁוּב.
"הָיִיתִי רוֹצֶה לִרְאוֹת אֶת הַמִּקְדָּשִׁים הָעַתִּיקִים הָאֵלֶּה, וְאֶת הַפָקִירִים וְהַלַּהֲטוּטָנִים," אָמַר הַזָּקֵן, "מָה הַדָּבָר הַזֶּה שֶׁהִתְחַלְתָּ לְסַפֵּר לִי אֶתְמוֹל, עַל כַּף קוֹף אוֹ מַשֶּׁהוּ, מוֹרִיס?"
"כְּלוּם," הִתִּיז מִיָּד הַחַיָּיל, "בְּכָל אוֹפֶן, לֹא מַשֶּׁהוּ שֶׁשָּׁוֶוה לְסַפֵּר עָלָיו."
"כַּף קוֹף?" אָמְרָה גְּבֶרֶת וַיְיט בְּסַקְרָנוּת.
"טוֹב, זֶה סְתָם מַשֶּׁהוּ שֶׁאַתֶּם אוּלַי הֱיִיתֶם קוֹרְאִים לוֹ כִּישּׁוּף," אָמַר הָרַב-סַמָּל הָרִאשׁוֹן כִּלְאַחַר יָד.
שְׁלוֹשֶׁת מַאֲזִינָיו רָכְנוּ לִפְנִים בִּשְׁקִיקָה. הָאוֹרֵחַ קֵירֵב אֶת הַכּוֹס הָרֵיקָה אֶל שְׂפָתָיו בְּהֶיסַּח דַּעַת, וְהִנִּיחַ אוֹתָהּ שׁוּב. מְאָרְחוֹ מִילֵּא אוֹתָהּ לְמַעֲנוֹ.
"כְּשֶׁמִּסְתַּכְּלִים עָלֶיהָ," אָמַר הָרַב-סַמָּל הָרִאשׁוֹן וְחִיטֵּט בְּכִיסוֹ, "זוֹ רַק כַּף קְטַנָּה וּרְגִילָה, יְבֵשָׁה כְּמוֹ מוּמֶיהָ."
הוּא הוֹצִיא דְּבַר מָה מִכִּיסוֹ וְהִצִּיג אוֹתוֹ. גְּבֶרֶת וַיְיט נִרְתְּעָה בְּחַלְחָלָה, אֲבָל בְּנָהּ לָקַח אֶת הַדָּבָר וּבָחַן אוֹתוֹ בְּסַקְרָנוּת.
"וּמָה מְיוּחָד בָּהּ?" חָקַר מַר וַיְיט לְאַחַר שֶׁלָּקַח אוֹתָהּ מִבְּנוֹ, סָקַר אוֹתָהּ, וְהִנִּיחַ אוֹתָהּ עַל הַשּׁוּלְחָן.
"פָקִיר זָקֵן אֶחָד כִּישֵּׁף אוֹתָהּ," אָמַר הָרַב-סַמָּל הָרִאשׁוֹן. "אִישׁ קָדוֹשׁ מְאוֹד. הוּא רָצָה לְהוֹכִיחַ שֶׁהַגּוֹרָל שׁוֹלֵט בְּחַיֵּי הָאָדָם, וּמִי שֶׁיְּנַסֶּה לְהִתְעָרֵב בּוֹ יִתְחָרֵט עַל זֶה. הוּא כִּישֵּׁף אוֹתָהּ כָּךְ שֶׁשְּׁלוֹשָׁה אֲנָשִׁים יוּכְלוּ, כָּל אֶחָד בְּתוֹרוֹ, לְבַקֵּשׁ מִמֶּנָּה שָׁלוֹשׁ מִשְׁאֲלוֹת."
סָבַר פָּנָיו הָיָה כֹּה חָמוּר עַד שֶׁמַּאֲזִינָיו חָשׁוּ שֶׁצְּחוֹקָם הֶחָטוּף רוֹעֵד מְעַט.
"נוּ, אָז לָמָּה לֹא תְּבַקֵּשׁ לְךָ שָׁלוֹשׁ מִשְׁאֲלוֹת, אֲדוֹנִי?" אָמַר הֶרְבֵּרְט וַיְיט בְּפִיקְּחוּת.
הַחַיָּיל הִתְבּוֹנֵן בּוֹ כְּשֵׁם שֶׁיִּתְבּוֹנְנוּ הַמְּבוּגָּרִים בִּנְעָרִים יְהִירִים. "בִּיקַּשְׁתִּי," אָמַר בְּשֶׁקֶט, וּפָנָיו הָאֲדַמְדַּמּוֹת הִלְבִּינוּ.
"וּבֶאֱמֶת הִתְמַלְּאוּ לְךָ שְׁלוֹשׁ הַמִּשְׁאָלוֹת?" שָׁאֲלָה גְּבֶרֶת וַיְיט.
"כֵּן," עָנָה הָרַב-סַמָּל הָרִאשׁוֹן, וְהַכּוֹס נָקְשָׁה כְּנֶגֶד שִׁינָּיו הַחֲזָקוֹת.
"וְעוֹד מִישֶׁהוּ בִּיקֵּשׁ?" חָקְרָה הַגְבָּרַת הַזְּקֵנָה.
"הָרִאשׁוֹן בִּיקֵּשׁ אֶת שְׁלוֹשׁ הַמִּשְׁאָלוֹת שֶׁלּוֹ, כֵּן," הָיְיתָה הַתְּשׁוּבָה, "אֲנִי לֹא יוֹדֵעַ מֶה הָיוּ הַשְּׁתַּיִים הָרִאשׁוֹנוֹת, אֲבָל הַשְּׁלִישִׁית הָיְיתָה מָוֶות. כָּכָה הִשַּׂגְתִּי אֶת הַכַּף."
צְלִיל קוֹלוֹ הָיָה קוֹדֵר כָּל כָּךְ שֶׁדְּמָמָה נָפְלָה עַל הַחֲבוּרָה.
"אִם בִּיקַּשְׁתָּ אֶת שְׁלוֹשׁ הַמִּשְׁאָלוֹת שֶׁלְּךָ, אָז הִיא כְּבָר לֹא מוֹעִילָה לְךָ, מוֹרִיס," אָמַר לְבַסּוֹף הַזָּקֵן, "לָמָּה אַתָּה מַחֲזִיק בָּהּ?"
הַחַיָּיל הֵנִיעַ אֶת רֹאשׁוֹ. "אַשְׁלָיוֹת, כַּנִּרְאֶה," אָמַר בְּאִיטִּיּוּת.
"אִילּוּ יָכוֹלְתָּ לְקַבֵּל עוֹד שָׁלוֹשׁ מִשְׁאֲלוֹת," אָמַר הַזָּקֵן וְנָעַץ בּוֹ אֶת מַבָּטוֹ, "הָיִיתָ מְבַקֵּשׁ?"
"אֲנִי לֹא יוֹדֵעַ," אָמַר הָאַחֵר, "אֲנִי לֹא יוֹדֵעַ."
הוּא נָטַל אֶת הַכַּף, גַּלְגַּל אוֹתָהּ בֵּין אֶצְבַּע לָאֲגוּדָל, וּלְפֶתַע הִשְׁלִיךְ אוֹתָהּ לָאֵשׁ. וַיְיט, בִּקְרִיאָה רָפָה, הִתְכּוֹפֵף וְתָפַס אוֹתָהּ.
"מוּטָב לְהַנִּיחַ לָהּ לְהִישָּׂרֵף," אָמַר הַחַיָּיל בְּנוּקְשׁוּת.
"אִם אַתָּה לֹא רוֹצֶה אוֹתָהּ, מוֹרִיס," אָמַר הַזָּקֵן, "תֵּן אוֹתָהּ לִי."
"לֹא אֶתֵּן," אָמַר יְדִידוֹ בְּעִיקְּשׁוּת, "הִשְׁלַכְתִּי אוֹתָהּ לָאֵשׁ. אִם תִּשְׁמוֹר אוֹתָהּ, אַל תַּאֲשִׁים אוֹתִי בְּמָה שֶׁיִּקְרֶה. תִּהְיֶה חָכָם, תַּחֲזִיר אוֹתָהּ לָאֵשׁ."
הָאַחֵר הֵנִיד בְּרֹאשׁוֹ וּבָחַן מִקָּרוֹב אֶת רְכוּשׁוֹ הֶחָדָשׁ. "אֵיךְ עוֹשִׂים אֶת זֶה?" חֵקֶר.
"הָרָם אוֹתָהּ בְּיָדְךָ הַיְּמָנִית וּבַקֵּשׁ מִשְׁאָלָה בְּקוֹל רָם," אָמַר הָרַב-סַמָּל הָרִאשׁוֹן, "אֲבָל אֲנִי מַזְהִיר אוֹתְךָ מִפְּנֵי הַתּוֹצָאוֹת."
"נִשְׁמָע כְּמוֹ 'סִיפּוּרֵי אֶלֶף לַיְלָה וְלִילַה'," אָמְרָה גְּבֶרֶת וַיְיט וְקָמָה לַעֲרוֹךְ אֶת הַשּׁוּלְחָן לַאֲרוּחַת הָעֶרֶב, "מָה דַּעְתְּךָ לְבַקֵּשׁ בִּשְׁבִילִי עוֹד זוּג יָדַיִים?"
בַּעֲלָהּ שָׁלַף אֶת הַקָּמֵעַ מִכִּיסוֹ, וְכָל הַשְּׁלוֹשָׁה פָּרְצוּ בִּצְחוֹק כְּשֶׁרַב-הַסַּמָּל הָרִאשׁוֹן, בִּפְנִים מְבוֹהָלוֹת, תָּפַס בְּכוֹחַ בְּיָדוֹ.
"אִם אַתָּה מוּכְרָח לְבַקֵּשׁ," אָמַר בְּזַעַף, "תְּבַקֵּשׁ מַשֶּׁהוּ הֶגְיוֹנִי."
מַר וַיְיט תָּחַב אֶת הַכַּף בַּחֲזָרָה לְכִיסוֹ, הֵזִיז כִּיסְאוֹת וְהוֹלִיךְ אֶת יְדִידוֹ אֶל הַשּׁוּלְחָן. בְּמַהֲלַךְ אֲרוּחַת הָעֶרֶב כִּמְעַט נִשְׁכַּח הַקָּמֵעַ, וְאַחֲרֶיהָ הִתְיַישְּׁבוּ הַשְּׁלוֹשָׁה וְהַאֲזִינוּ מוּקְסָמִים לַחֵלֶק הַשֵּׁנִי שֶׁל הַרְפַּתְקָאוֹת הַחַיָּיל בְּהוֹדּוּ.
"אִם הַסִּיפּוּר עַל כַּף הַקּוֹף אֲמִיתִּי כְּמוֹ שְׁאָר הַדְּבָרִים שֶׁהוּא סִיפֵּר לָנוּ," אָמַר הֶרְבֵּרְט לְאַחַר שֶׁנִּסְגְּרָה הַדֶּלֶת וְהָאוֹרֵחַ יָצָא בַּזְּמַן כְּדֵי לִתְפּוֹס אֶת הָרַכֶּבֶת הָאַחֲרוֹנָה, "לֹא נַרְוִויחַ מִמֶּנָּה הַרְבֵּה."
"נָתַתָּ לוֹ מַשֶּׁהוּ תְּמוּרָתָהּ, אַבָּא?" חָקְרָה גְּבֶרֶת וַיְיט, וְנָעֲצָה אֶת מַבָּטָהּ בְּבַעֲלָהּ.
"קְצָת," אָמַר וְהִסְמִיק מְעַט. "הוּא לֹא רָצָה, אֲבָל הִכְרַחְתִּי אוֹתוֹ לָקַחַת. הוּא שׁוּב לָחַץ עָלַיי לִזְרוֹק אוֹתָהּ."
"בֶּאֱמֶת," אָמַר הֶרְבֵּרְט בְּאֵימָה מְעוּשֶּׂה. "נוּ, אֲנַחְנוּ עוֹמְדִים לִהְיוֹת עֲשִׁירִים, וּמְפוּרְסָמִים, וּמְאוּשָּׁרִים. דָּבָר רִאשׁוֹן תְּבַקֵּשׁ לִהְיוֹת קֵיסָר, אַבָּא; כְּדֵי שֶׁתַּפְסִיק כְּבָר לִהְיוֹת עֶבֶד." וְהוּא נִמְלַט בְּרִיצָה מִסָּבִיב לַשּׁוּלְחָן כְּשֶׁאַחֲרָיו גְּבֶרֶת וַיְיט, חֲמוּשָׁה בְּמַגֶּבֶת מִטְבָּח.
מַר וַיְיט הוֹצִיא אֶת הַכַּף מִכִּיסוֹ וְהִבִּיט בָּהּ בְּפִקְפּוּק. "אֲנִי לֹא יוֹדֵעַ מָה לְבַקֵּשׁ, זוֹ הָאֱמֶת," אָמַר בְּאִיטִּיּוּת, "נִדְמֶה לִי שֶׁיֵּשׁ לִי כָּל מָה שֶׁאֲנִי רוֹצֶה."
"אִם הָיִיתָ פּוֹרֵעַ אֶת הַתַּשְׁלוּם הָאַחֲרוֹן עַל הַבַּיִת, הָיִיתָ דֵּי שָׂמֵחַ בְּחֶלְקֵךְ, לֹא?" אָמַר הֶרְבֵּרְט וְהִנִּיחַ יָד עַל כְּתֵפוֹ, "אִם כָּךְ, תְּבַקֵּשׁ מָאתַיִים פָּאוּנְד, זֶה יַסְפִּיק."
אָבִיו חִייֵּךְ בִּמְבוּכָה עַל תְּמִימוּתוֹ שֶׁלּוֹ, וְהֵנִיף אֶת הַקָּמֵעַ בְּעוֹד בְּנוֹ, בְּסֵבֶר פָּנִים חָמוּר שֶׁהִתְפּוֹגֵג לְרֶגַע כְּשֶׁקָּרַץ לְאִמּוֹ, הִתְיַישֵּׁב לְיַד הַפְּסַנְתֵּר וְהִשְׁמִיעַ בַּחֲבָטָה כַּמָּה צְלִילִים עַזִּים.
"אֲנִי מְבַקֵּשׁ מָאתַיִים פָּאוּנְד," אָמַר הַזָּקֵן מְפוֹרָשׁוֹת.
מִילּוֹתָיו נַעֲנוּ בִּצְלִילִים מְהִירִים וְחַדִּים מֵהַפְּסַנְתֵּר, אֶלָּא שֶׁהַזְּעָקָה שֶׁפָּרְצָה מִפִּי הַזָּקֵן הַשְּׁתִיקָה אוֹתָם. אִשְׁתּוֹ וּבְנוֹ רָצוּ אֵלָיו.
"הִיא זָזָה," קָרָא, וְהִבִּיט בְּזַעֲזוּעַ בְּחֵפֶץ שֶׁנָּח עַל הָרִצְפָּה, "בָּרֶגַע שֶׁבִּיקַּשְׁתִּי, הִיא הִתְפַּתְּלָה לִי בְּתוֹךְ הַיָּד כְּמוֹ נָחָשׁ."
"נוּ, אֲנִי לֹא רוֹאֶה אֶת הַכֶּסֶף," אָמַר בְּנוֹ, הָרִים אוֹתָהּ וְהִנִּיחָה עַל הַשּׁוּלְחָן, "וַאֲנִי מִתְעָרֵב שֶׁאֲנִי גַּם לֹא אַרְאֶה."
"כַּנִּרְאֶה דִּמְיַינְתָּ, אַבָּא," אָמְרָה אִשְׁתּוֹ, וְהִתְבּוֹנְנָה בּוֹ בִּדְאָגָה.
הוּא טִלְטֵל אֶת רֹאשׁוֹ. "נוּ, זֶה לֹא מְשַׁנֶּה; לֹא קָרָה כְּלוּם, אֲבָל זֶה הִבְהִיל אוֹתִי."
הֵם שָׁבוּ וְהִתְיַישְּׁבוּ סְבִיב הָאָח וּשְׁנֵי הַגְּבָרִים סִייְּמוּ לְעַשֵּׁן אֶת מִקְטְרוֹתֵיהֶם. בַּחוּץ הִתְחַזְּקָה הָרוּחַ וְהַזָּקֵן נָע בְּעַצְבָּנוּת לְשֵׁמַע חֲבָטוֹת הַדֶּלֶת מִלְּמַעְלָה. שְׁתִיקָה מְדַכְדֶּכֶת וְלֹא רְגִילָה יָרְדָה עַל כָּל הַשְּׁלוֹשָׁה, וְנִמְשְׁכָה עַד שֶׁזּוּג הַזְּקֵנִים קָם וּפָרַשׁ לִישׁוֹן.
"אֲנִי מַנִּיחַ שֶׁתִּמְצְאוּ אֶת הַשְּׁטָרוֹת בְּתוֹךְ תִּיק גָּדוֹל בְּאֶמְצַע הַמִּיטָּה," אָמַר הֶרְבֵּרְט לְאַחַר שֶׁבֵּירֵךְ אוֹתָם בַּלַּיְלָה טוֹב, "וְאֵיזֶה דָּבָר מַזְוִויעַ יָשַׁב שָׁפוּף עַל הָאָרוֹן וְיִצְפֶּה בָּכֶם כְּשֶׁתַּכְנִיסוּ לַכִּיס אֶת הַכֶּסֶף הַשָּׁחוֹר שֶׁלָּכֶם."
הוּא יָשַׁב לְבַדּוֹ בַּחֲשֵׁכָה, הִתְבּוֹנֵן בָּאֵשׁ הַדּוֹעֶכֶת, וְרָאָה בְּתוֹכוֹ פַּרְצוּפִים. הַפַּרְצוּף הָאַחֲרוֹן הָיָה כֹּה נוֹרָא וְכֹה דּוֹמֶה לְקוֹף, עַד שֶׁהוּא בָּהָה בּוֹ בְּתַדְהֵמָה. הַפַּרְצוּף נַעֲשָׂה חַי כָּל כָּךְ עַד שֶׁהוּא גִּישֵּׁשׁ בְּיָדוֹ עַל הַשּׁוּלְחָן – בְּצִחְקוּק מְבוּכָה – וְחִיפֵּשׂ כּוֹס מַיִם כְּדֵי לִשְׁפּוֹךְ עָלָיו. יָדוֹ תָּפְסָה בְּכַף הַקּוֹף וְהוּא נִרְעָד קַלּוֹת, נִיגֵּב אֶת הַיָּד בַּחֲלוּקוֹ וְעָלָה לְמַעְלָה לַמִּיטָּה.

II.
בְּבוֹקֶר הַמָּחֳרָת, כְּשַׁקְרָנֶיהָ שֶׁל הַשֶּׁמֶשׁ הַחוֹרְפִּית הֵאִירוּ אֶת שׁוּלְחַן אֲרוּחַת הַבּוֹקֶר, צָחַק הֶרְבֵּרְט לִפְחָדָיו. בַּחֶדֶר שָׂרְרָה אֲוִוירַת פַּשְׁטוּת וְשִׁגְרָה בְּרִיאָה שֶׁנֶּעֶדְרָה מִמֶּנּוּ בַּלַּיְלָה הַקּוֹדֵם, וְהַכַּף הַקְּטַנָּה, הַקְּמוּטָה וְהַמְּלוּכְלֶכֶת, הָיְיתָה מוּטֶּלֶת עַל הַשִּׁידָּה בַּאֲדִישׁוּת שֶׁלֹּא הִצְבִּיעָה עַל אֱמוּנָה רַבָּה בִּסְגוּלּוֹתֶיהָ.
"אֲנִי מְשַׁעֶרֶת שֶׁכָּל הַחַיָּילִים הַוּוֹתִיקִים אוֹתוֹ דָּבָר," אָמְרָה גְּבֶרֶת וַיְיט, "רַק לַחֲשׁוֹב שֶׁהִקְשַׁבְנוּ לְכָאֵלֶּה שְׁטוּיוֹת! אֵיךְ בִּכְלָל מִתְגַּשְּׁמוֹת מִשְׁאֲלוֹת בְּיָמֵינוּ? וְאִם הֵן מִתְגַּשְּׁמוֹת, אֵיךְ מָאתַיִים פָּאוּנְד יְכוֹלִים לְהַזִּיק לְךָ, אַבָּא?"
"אוּלַי הֵם יִיפְּלוּ לוֹ עַל הָרֹאשׁ מֵהַשָּׁמַיִם," אָמַר הֶרְבֵּרְט בְּגִיחוּךְ.
"מוֹרִיס אָמַר שֶׁהַדְּבָרִים מִתְרַחֲשִׁים בְּכָזֹאת טִבְעִיּוֹת," אָמַר הָאָב, "שֶׁאֶפְשָׁר – אִם רוֹצִים – לִרְאוֹת בָּהֶם צֵירוּף מִקְרִים."
"טוֹב, אַל תִּתְנַפֵּל עַל הַכֶּסֶף לִפְנֵי שֶׁאֶחֱזוֹר," אָמַר הֶרְבֵּרְט וְקָם מֵהַשּׁוּלְחָן, "אֲנִי חוֹשֵׁשׁ שֶׁהוּא יַהֲפוֹךְ אוֹתְךָ לְאָדָם רָשָׁע וּתְאֵב בֶּצַע וְנֵיאָלֵץ לְהִתְכַּחֵשׁ לְךָ."
אִמּוֹ צָחֲקָה, לִיוְּותָה אוֹתוֹ אֶל הַדֶּלֶת וְהִבִּיטָה בּוֹ כְּשֶׁצָּעַד בְּמוֹרַד הַכְּבִישׁ, וּבְשׁוּבָה אֶל שׁוּלְחַן אֲרוּחַת הַבּוֹקֶר הָיְיתָה מְלֵאַת שִׂמְחָה עַל מְחִיר הַתְּמִימוּת שֶׁל בַּעֲלָהּ הַפֶּתִי. כָּל זֶה לֹא מָנַע אוֹתָהּ מִלְּמַהֵר אֶל הַדֶּלֶת כְּשֶׁשָּׁמְעָה אֶת דְּפִיקָתוֹ שֶׁל הַדַּוּוֹר, וְאַף לֹא מִמַּחֲשָׁבוֹת חֲטוּפוֹת עַל רַבִּי-סְמָלִים רִאשׁוֹנִים בְּדִימוֹס חוֹבְבֵי הַטִּיפָּה הַמָּרָה, כְּשֶׁגִּילְּתָה שֶׁהַדַּוּוֹר הֵבִיא אֶת הַחֶשְׁבּוֹן מֵהַחַיָּיט.
"הֶרְבֵּרְט כַּנִּרְאֶה יַשְׁמִיעַ עוֹד כַּמָּה מֵהַהֶעָרוֹת הַמַּצְחִיקוֹת שֶׁלּוֹ כְּשֶׁיַּחֲזוֹר הַבַּיְתָה," אָמְרָה כְּשֶׁיָּשְׁבוּ לַאֲרוּחַת הַצָּהֳרַיִים.
"כַּנִּרְאֶה," אָמַר מַר וַיְיט, וּמֶזֶג לוֹ מְעַט בִּירָה, "אֲבָל לַמְרוֹת הַכּוֹל... הַדָּבָר הַזֶּה זָז לִי בַּיָּד; אֲנִי מוּכָן לְהִישָּׁבַע."
"רַק דִּמְיַינְתָּ שֶׁזֶּה זָז," אָמְרָה הַגְבָּרַת הַזְּקֵנָה בְּרָכוֹת.
"אֲנִי אוֹמֵר לְךָ שֶׁזֶּה זָז," הֵשִׁיב הָאַחֵר, "זֶה לֹא הָיָה דִּמְיוֹן, אֲנִי פָּשׁוּט... מָה קָרָה?"
אִשְׁתּוֹ לֹא הֵגִיבָה. הִיא צָפְתָה בִּתְנוּעוֹתָיו הַמִּסְתּוֹרִיּוֹת שֶׁל אָדָם שֶׁעָמַד בַּחוּץ, הִשְׁקִיף עַל הַבַּיִת בְּהִיסּוּס וְנִרְאֶה כְּחוֹכֵךְ בְּדַעְתּוֹ אִם לְהִיכָּנֵס. מָאתַיִים הַפָּאוּנְד עוֹד נִיקְּרוּ בְּמוֹחָהּ, וְהִיא הִבְחִינָה שֶׁהַזָּר לָבוּשׁ הֵיטֵב וְחוֹבֵשׁ כּוֹבַע מֶשִׁי חָדָשׁ וּמַבְרִיק. שָׁלוֹשׁ פְּעָמִים הוּא נֶעֱמָד קָפוּא מוּל הַשַּׁעַר וְאָז חָזַר לְדַשְׁדֵּשׁ. בַּפַּעַם הָרְבִיעִית נֶעֱמַד וְהִנִּיחַ עָלָיו אֶת יָדוֹ, וְאָז, בְּהַחְלָטַת פִּתְאוֹם, פָּתַח אוֹתוֹ בִּתְנוּפָה וְצָעַד בִּשְׁבִיל. בְּאוֹתוֹ רֶגַע הוֹשִׁיטָה גְּבֶרֶת וַיְיט אֶת שְׁתֵּי יָדֶיהָ אֶל מֵאֲחוֹרֵי גַּבָּהּ, הִתִּירָה בְּחוֹפְזָה אֶת שְׂרוֹכֵי סִינָּרָהּ וְטָמְנָה אֶת פְּרִיט הַלְּבוּשׁ הַשִּׁימּוּשִׁי הַזֶּה מִתַּחַת לַכָּרִית הַכִּיסֵּא.
הִיא הִכְנִיסָה לַחֶדֶר אֶת הַזָּר, שֶׁנִּרְאֶה חִיוֵּור מְאוֹד. הוּא הֵצִיץ בָּהּ בִּגְנֵבָה וְהִקְשִׁיב מוּטְרָד לְהִתְנַצְּלוּיוֹתֶיהָ שֶׁל הַגְבָּרַת הַזְּקֵנָה עַל מַרְאֵה הַחֶדֶר וְעַל מְעִילוֹ שֶׁל בַּעֲלָהּ, אוֹתוֹ לְבוּשׁ שֶׁהוּא שׁוֹמֵר בְּדֶרֶךְ כְּלָל לַעֲבוֹדָה בַּגִּינָּה. אַחֵר כָּךְ הִמְתִּינָה, בְּמֵרַב הַסַּבְלָנוּת הָאֶפְשָׁרִית לִבְנוֹת מִינָה, שֶׁיִּשְׁטַח בִּפְנֵיהֶם אֶת סִיבַּת בּוֹאוּ, אַךְ הוּא שָׁמַר עַל שְׁתִיקָה תְּמוּהָה.
"נִתְבַּקַּשְׁתִּי... לָבוֹא אֲלֵיכֶם," אָמַר לְבַסּוֹף, וְהִסְפִּיק כְּדֵי לִתְלוֹשׁ פִּיסַּת חוּט מִמִּכְנָסָיו, "בָּאתִי מִטַּעַם 'מו וּמִגִּינְס'."
הַגְבָּרַת הַזְּקֵנָה נִבְהֲלָה. "קָרָה מַשֶּׁהוּ?" שָׁאֲלָה בְּלִי נְשִׁיפָה, "קָרָה מַשֶּׁהוּ לְהֶרְבֵּרְט? מָה קָרָה? מָה קָרָה?"
בַּעֲלָהּ הִתְעָרֵב. "רֶגַע, רֶגַע, אִמָּא," מִיהֵר לוֹמַר, "שֶׁבִּי וְאַל תִּקְפְּצִי לְהַסִּיק מַסְקָנוֹת. לֹא הֲבָאַת לָנוּ חֲדָשׁוֹת רָעוֹת, אֲדוֹנִי, אֲנִי בָּטוּחַ," וְנָתַן בְּאַחֵר מַבָּט כְּמִיהָה עָגוּם.
"אֲנִי מִצְטַעֵר..." פֶּתַח הָאוֹרֵחַ.
"הוּא נִפְגַּע?" תָּבְעָה הַאִם לָדַעַת.
הָאוֹרֵחַ הִרְכִּין אֶת רֹאשׁוֹ בְּאִישּׁוּר. "נִפְגַּע קָשֶׁה," אָמַר בְּשֶׁקֶט, "אֲבָל הוּא לֹא סָבַל כְּאֵבִים."
"הוֹ, תּוֹדָה לָאֵל!" אָמְרָה הָאִישָּׁה וְסָפְקָה כְּפִיָּה, "תּוֹדָה לָאֵל עַל זֶה! תּוֹדָה..."
הִיא נִנְעֲרָה לְפֶתַע וּמַשְׁמָעוּתָהּ הָאַכְזָרִית שֶׁל הַהַבְטָחָה חִלְחֲלָה אֵלֶיהָ, וְרָאֲתָה אֶת הָאִישּׁוּר הַנּוֹרָא לִפְחָדֶיהָ בְּפָנָיו הָאֲטוּמוֹת שֶׁל הָאַחֵר. הִיא עָצְרָה אֶת נְשִׁימָתָהּ, פָּנְתָה אֶל בַּעֲלָהּ קָשֶׁה-הַתְּפִיסָה וְהִנִּיחָה אֶת יָדָהּ הָרוֹעֶדֶת עַל יָדוֹ. נָפְלָה שְׁתִיקָה אֲרוּכָּה.
"הוּא נִתְפַּס בִּמְכוֹנָה," אָמַר הָאוֹרֵחַ לְבַסּוֹף בְּקוֹל נָמוּךְ.
הוּא הִתְיַישֵּׁב וּבָהָה בַּחַלּוֹן, נָטַל אֶת יָדֶיהָ שֶׁל אִשְׁתּוֹ בְּיָדוֹ וְלָחַץ אוֹתָהּ, כְּפִי שֶׁנָּהַג לַעֲשׂוֹת בִּתְקוּפַת הַחִיזּוּר שֶׁלָּהֶם, לִפְנֵי כִּמְעַט אַרְבָּעִים שָׁנָה.
"הוּא הַיָּחִיד שֶׁנּוֹתַר לָנוּ," אָמַר כְּשֶׁהוּא פּוֹנֶה בְּשֶׁקֶט אֶל הָאוֹרֵחַ, "זֶה קָשֶׁה."
הָאַחֵר הִשְׁתַּעֵל, הִתְרוֹמֵם וְנִיגַּשׁ בְּאִיטִּיּוּת אֶל הַחַלּוֹן.
"הַחֶבְרָה בִּיקְּשָׁה שֶׁאַבִּיעַ אֶת רִגְשׁוֹתֶיהָ הַכֵּנִים לְנוֹכַח אוֹבְדַנְכֶם הַנּוֹרָא," אָמַר בְּלִי לְהַפְנוֹת אֶת מַבָּטוֹ, "אֲנִי מְבַקֵּשׁ שֶׁתָּבִינוּ שֶׁאֲנִי רַק עוֹבֵד בְּשֵׁירוּתָם וְרַק מִבְצַע הוֹרָאוֹת."
לֹא נִשְׁמְעָה כָּל תְּגוּבָה; פָּנֶיהָ שֶׁל הָאִישָּׁה הַזְּקֵנָה הָיוּ לִבְנוֹת, עֵינֶיהָ בּוֹהוֹת וּנְשִׁימָתָהּ אִילֶּמֶת; פָּנָיו שֶׁל בַּעֲלָהּ נִרְאוּ כְּמוֹ שֶׁנִּרְאוּ מִן הַסְּתָם פָּנָיו שֶׁל יְדִידוֹ הָרַב-סַמָּל רִאשׁוֹן כְּשֶׁיָּצָא לְקָרֵב הָרִאשׁוֹן שֶׁלּוֹ.
"עָלַיי לוֹמַר שֶׁ'מו וּמִגִּינְס' מִתְנַעֲרִים מִכָּל אַחְרָיוּת," הִמְשִׁיךְ הָאַחֵר, "הֵם לֹא מַכִּירִים בְּשׁוּם חוֹבָה כְּלַפֵּיכֶם, אַךְ כְּהוֹקָרָה לִתְרוּמָתוֹ שֶׁל בַּנְכֶם, הֵם מְבַקְּשִׁים לְהַעֲנִיק לָכֶם פִּיצּוּי כַּסְפִּי מְסוּיָּם."
מַר וַיְיט שָׁמַט אֶת יָדָהּ שֶׁל אִשְׁתּוֹ, קָם עַל רַגְלָיו וְעֵינָיו נִלְטְשׁוּ בְּאֵימָה אֶל אוֹרְחוֹ. שְׂפָתָיו הַיַּבָּשׁוֹת צָרוּ אֶת הַמִּילָּה, "כַּמָּה?"
"מָאתַיִים פָּאוּנְד," הָיְיתָה הַתְּשׁוּבָה.
בְּלִי לִשְׁמוֹעַ אֶת הַצְּרָחָה שֶׁל אִשְׁתּוֹ חִייֵּךְ הַזָּקֵן חִיּוּךְ עָמוּם, שָׁלַח כְּעִיוֵּור אֶת יָדוֹ וְהִפִּיל צְרוֹר עָלוּם עַל הָרִצְפָּה.

III.
בְּמֶרְחַק שְׁלוֹשָׁה קִילוֹמֶטְרִים, בְּבֵית הַקְּבָרוֹת הֶחָדָשׁ וּרְחַב הַיָּדַיִים, קִבְרוֹ הַזְּקֵנִים אֶת מֹתָם וְשָׁבוּ אֶל בֵּיתָם עָטוּף הַצְּלָלִים וְהַדְּמָמָה. הַכּוֹל נִגְמַר מַהֵר כָּל כָּךְ עַד שֶׁכִּמְעַט לֹא הִצְלִיחוּ לִתְפּוֹשׂ זֹאת בַּתְּחִילָּה, וְנוֹתְרוּ בִּתְחוּשַׁת צִיפִּיָּיה, כְּאִילּוּ עָשׂוּי לְהִתְרַחֵשׁ דְּבַר מָה נוֹסָף... דְּבַר מָה נוֹסָף, שֶׁיָּקֵל אֶת הַמַּשָּׂא הַכָּבֵד מִנָּשׂוּא שֶׁעַל שְׁנֵי הַלְּבָבוֹת הַזְּקֵנִים.
אֲבָל הַיָּמִים חָלְפוּ וְהַצִּיפִּיָּיה פִּינְּתָה אֶת מְקוֹמָהּ לִכְנִיעָה... אוֹתָהּ כְּנִיעָה חַסְרַת תִּקְוָוה שֶׁל הַזְּקֵנִים, שֶׁלְּעִתִּים קְרוּיָה בְּטָעוּת אֲדִישׁוּת. הֵם כְּבָר כִּמְעַט לֹא הֶחֱלִיפוּ מִילָּה, כִּי לֹא הָיָה לָהֶם עוֹד עַל מָה לְשׂוֹחֵחַ, וִימֵיהֶם נַעֲשׂוּ אֲרוּכִּים עַד לְזָרָא.
שָׁבוּעַ לְאַחַר מִכֵּן הִתְעוֹרֵר לְפֶתַע הַזָּקֵן בְּאֶמְצַע הַלַּיְלָה, הוֹשִׁיט אֶת יָדוֹ וְגִילָּה שֶׁהוּא לְבַדּוֹ. הַחֶדֶר הָיָה חָשׁוּךְ וְקוֹלוֹת הִתְיַיפְּחוּת חֲנוּקִים עָלוּ מֵהַחַלּוֹן. הוּא הִזְדַּקֵּף בַּמִּיטָּה וְהֶאֱזִין.
"תַּחְזְרִי," אָמַר בָּרוּךְ, "יִהְיֶה לְךָ קַר."
"לַבֵּן שֶׁלִּי קַר יוֹתֵר," אָמְרָה הַזְּקֵנָה וְחִידְּשָׁה אֶת בְּכִיָּה.
קוֹל יְפָחוֹתֶיהָ דָּעַךְ בְּאוֹזְנָיו. הַמִּיטָּה הָיְיתָה חַמָּה וְעֵינָיו הָיוּ כְּבֵדוֹת מִשֵּׁינָה. הוּא שָׁקַע בְּנִמְנוּם טָרוּף וְיָשַׁן עַד שֶׁזַּעֲקָתָהּ הַפִּרְאִית שֶׁל אִשְׁתּוֹ הֵעִירָה אוֹתוֹ בְּבֶהָלָה.
"הַכַּף!" זְעָקָה בִּפְרָאוּת, "כַּף הַקּוֹף!"
הוּא נִיתֵּר בְּבֶהָלָה. "אֵיפֹה? אֵיפֹה הִיא? מָה קָרָה?"
הִיא דִּידְּתָה לְעֶבְרוֹ מִקְּצֵה הַחֶדֶר. "אֲנִי רוֹצֶה אוֹתָהּ," אָמְרָה בְּשֶׁקֶט, "לֹא הַשְׁמָדַת אוֹתָהּ?"
"הִיא בַּחֲדַר הָאוֹרְחִים. עַל אֶדֶן הָאָח," הֵשִׁיב בִּפְלִיאָה, "לָמָּה?"
הִיא בָּכְתָה וְצָחֲקָה בְּעִרְבּוּבְיָה, הִתְכּוֹפְפָה וְנָשְׁקָה לְלֵחָיו.
"רַק הָרֶגַע חָשַׁבְתִּי עַל זֶה," אָמְרָה בְּקַדַּחְתָּנוּת, "לָמָּה לֹא חָשַׁבְתִּי עַל זֶה קוֹדֶם? לָמָּה אַתָּה לֹא חָשַׁבְתָּ עַל זֶה?"
"חָשַׁבְתִּי עַל מָה?" שָׁאַל.
"שְׁתֵּי הַמִּשְׁאָלוֹת הַנּוֹסָפוֹת," אָמְרָה בִּמְהִירוּת, "בִּיקַּשְׁנוּ רַק אַחַת."
"זֶה לֹא הִסְפִּיק?!" דָּרַשׁ בְּתַקִּיפוּת.
"לֹא," הִיא הִכְרִיזָה בְּנִיצָּחוֹן. "נְבַקֵּשׁ אַחַת נוֹסֶפֶת. רֵד וְתָבִיא אוֹתָהּ מַהֵר, וּתְבַקֵּשׁ שֶׁהַבֵּן שֶׁלָּנוּ יִחְיֶה שׁוּב."
הָאִישׁ הִתְיַישֵּׁב בַּמִּיטָּה וְהֵסִיר בִּתְנוּפָה אֶת הַשְּׂמִיכָה מֵעַל רַגְלָיו הָרוֹעֲדוֹת. "אֵלַי הַטּוֹב, אַתְּ הִשְׁתַּגַּעְתָּ!" קָרָא בִּבְעָתָה.
"תָּבִיא אוֹתָהּ," הִתְנַשְּׁפָה, "תָּבִיא אוֹתָהּ מַהֵר וּתְבַקֵּשׁ... הוֹ, הַיֶּלֶד שֶׁלִּי, הַיֶּלֶד שֶׁלִּי!"
בַּעֲלָהּ הִצִּית גַּפְרוּר וְהִדְלִיק נֵר. "תַּחְזְרִי לַמִּיטָּה," אָמַר בְּקוֹל רוֹטֵט, "אַתְּ לֹא מְבִינָה מָה אַתְּ אוֹמֶרֶת."
"הַמִּשְׁאָלָה הָרִאשׁוֹנָה שֶׁלָּנוּ הִתְמַלְּאָה," אָמְרָה הַזְּקֵנָה כִּבְקַדַּחַת, "אָז לָמָּה לֹא הַשְּׁנִיָּיה?"
"צֵירוּף מִקְרִים," גִּמְגֵּם הַזָּקֵן.
"לֵךְ וְתָבִיא אוֹתָהּ וּתְבַקֵּשׁ," צְרָחָה הַזְּקֵנָה וְרָעֲדָה מֵהִתְרַגְּשׁוּת.
הַזָּקֵן פָּנָה וְהִתְבּוֹנֵן בָּהּ, וְקוֹלוֹ רַעַד. "הוּא מֵת כְּבָר לִפְנֵי עֲשָׂרָה יָמִים, וְחוּץ מִזֶּה הוּא... לֹא הִתְכַּוַּונְתִּי לְסַפֵּר לְךָ, אֲבָל... יָכוֹלְתִּי לְזַהוֹת אוֹתוֹ רַק לְפִי הַבְּגָדִים. אִם בְּאוֹתוֹ יוֹם זֶה הָיָה מַרְאֶה נוֹרָא מִדַּי בִּשְׁבִילְךָ, אֵיךְ זֶה יִהְיֶה עַכְשָׁיו?"
"תַּחֲזִיר אוֹתוֹ," זְעָקָה הַזְּקֵנָה וְגָרְרָה אוֹתוֹ אֶל הַדֶּלֶת. "אַתָּה חוֹשֵׁב שֶׁאֲנִי אֶפְחַד מֵהַיֶּלֶד שֶׁהֵינַקְתִּי?"
הוּא יָרַד מַטָּה בַּחֲשֵׁכָה, גִּישֵּׁשׁ בְּרַגְלָיו בַּמִּסְדְּרוֹן וּמִשָּׁם אֶל אֶדֶן הָאָח. הַקָּמֵעַ הָיָה מוּנָּח בִּמְקוֹמוֹ. הוּא נִמְלָא פַּחַד נוֹרָא מֵהַמִּשְׁאָלָה שֶׁעוֹד לֹא הוּבְּעָה, הַמִּשְׁאָלָה שֶׁעֲלוּלָה לְהַעֲלוֹת לְנֶגֶד עֵינָיו אֶת בְּנוֹ הַמְּרוּטָּשׁ עוֹד לִפְנֵי שֶׁיַּעֲלֶה בְּיָדוֹ לְהִימָּלֵט מֵהַחֶדֶר, וּנְשִׁימָתוֹ נֶעֶצְרָה כְּשֶׁגִּילָּה שֶׁאֵינוֹ מוֹצֵא אֶת הַדֶּלֶת. מִצְחוֹ הָיָה קַר וּמְיוּזָּע. הוּא גִּישֵּׁשׁ מִסָּבִיב לַשּׁוּלְחָן, וְאָז לְאוֹרֶךְ הַקִּיר, עַד שֶׁהִגִּיעַ לַפְּרוֹזְדוֹר הַקָּטָן וּכְלֵי הַמַּשְׁחִית בְּיָדוֹ.
דּוֹמֶה שֶׁאֲפִילּוּ פָּנֶיהָ שֶׁל אִשְׁתּוֹ הִשְׁתַּנּוּ כְּשֶׁנִּכְנַס לַחֶדֶר. הֵן הָיוּ לִבְנוֹת וּדְרוּכוֹת, וּלְאֵימָתוֹ הָיְיתָה בָּהֶן הַבָּעָה לֹא טִבְעִית. הוּא פָּחַד מִמֶּנָּה.
"תְּבַקֵּשׁ!" צָעֲקָה בְּקוֹל חַד.
"זֶה טִיפְּשִׁי וְאַכְזָרִי," מִלְמֵל.
"תְּבַקֵּשׁ!" חֲזָרָה אִשְׁתּוֹ.
הוּא הֵנִיף אֶת יָדוֹ. "אֲנִי מְבַקֵּשׁ שֶׁבְּנֵי יִחְיֶה שׁוּב."
הַקָּמֵעַ הוּטַּל אֶל הַדֶּלֶת וְהוּא הִתְבּוֹנֵן בּוֹ בִּבְעָתָה. אַחֵר כָּךְ שָׁקַע בִּרְעָדָה בְּתוֹךְ כִּיסֵּא, וְהַזִּקְנָה נִיגְּשָׁה אֶל הַחַלּוֹן בְּעֵינַיִים קָמוֹת וּפָתְחָה אֶת הַוִּוילוֹן.
הוּא יָשַׁב שָׁם עַד שֶׁהַקּוֹר הִזְדַּחֵל לְתוֹכוֹ, וּמִפַּעַם לְפַעַם הֵעִיף מַבָּט עַל דְּמוּתָהּ שֶׁל הַזְּקֵנָה הַמַּשְׁקִיפָה מֵהַחַלּוֹן. בְּדַל הַנֵּר הַדּוֹעֵךְ נָטָה מֵעֵבֶר לְשׁוּלָיו שֶׁל פָּמוֹט הַחַרְסִינָה וְהֵטִיל צְלָלִים פּוֹעֲמִים עַל הַתִּקְרָה וְהַקִּירוֹת, עַד שִׁכְבָה בְּהִתְקַלְּחוּת גְּדוֹלָה אַחֲרוֹנָה. הַזָּקֵן חָשׁ הַקַּלָּה בַּל תְּתוֹאַר לְנוֹכַח כִּישְׁלוֹנוֹ שֶׁל הַקָּמֵעַ, וְדִידָּה בַּחֲזָרָה לַמִּיטָּה. כַּעֲבוֹר דַּקָּה אוֹ שְׁתַּיִים נִשְׁכְּבָה לְצִדּוֹ הַזְּקֵנָה בִּדְמָמָה וּבַאֲדִישׁוּת.
אִישׁ לֹא דִּיבֵּר, אַךְ שְׁנֵיהֶם שָׁכְבוּ דּוֹמְמִים וְהַאֲזִינוּ לְתִקְתּוּק הַשָּׁעוֹן. מַדְרֵגָה אַחַת חָרְקָה וְעַכְבָּר מְצַיֵּיץ הִתְרוֹצֵץ בָּרַעַשׁ מֵעֵבֶר לַקִּיר. הַחֲשֵׁכָה הֵעִיקָה, וּלְאַחַר שֶׁשָּׁכַב זְמַן מָה דּוֹמֵם אָזַר הַבַּעַל אוֹמֶץ, נָטַל אֶת קוּפְסַת הַגַּפְרוּרִים, הִצִּית גַּפְרוּר וְיָרַד לְמַטָּה לְהַבִּיט נֵר.
בְּתַחְתִּית הַמַּדְרֵגוֹת כָּבֶה הַגַּפְרוּר וְהוּא נֶעֱצַר כְּדֵי לְהַצִּית אַחֵר וּבְאוֹתוֹ רֶגַע עָלָה מֵהַדֶּלֶת קוֹל נְקִישָׁה כֹּה שֶׁקֶט וְרָפָה עַד שֶׁכִּמְעַט לֹא נִשְׁמַע.
הַגַּפְרוּרִים נָפְלוּ מִיָּדוֹ. הוּא עָמַד לְלֹא נִיעַ וְעָצַר אֶת נְשִׁימָתוֹ לְאַחַר שֶׁשָּׁבָה וְנִשְׁמְעָה הַנְּקִישָׁה.
הוּא הִסְתּוֹבֵב וְנִמְלַט בִּמְהִירוּת בַּחֲזָרָה לְחַדְרוֹ וְסָגַר אַחֲרָיו אֶת הַדֶּלֶת. נְקִישָׁה שְׁלִישִׁית הִדְהֲדָה בְּבֵית.
"מָה זֶה?" קָרְאָה הָאִישָּׁה וְהִזְדַּקְּפָה.
"חוּלְדָּה," אָמַר הַזָּקֵן בְּקוֹל רוֹטֵט, "...חוּלְדָּה, הִיא עָבְרָה לִידֵי בַּמַּדְרֵגוֹת."
אִשְׁתּוֹ הִתְיַישְּׁבָה בַּמִּיטָּה וְהֶאֱזִינָה. הַדְּפִיקָה הַחֲזָקָה הִתְחַדְּשָׁה וְהִדְהֲדָה בְּבֵית.
"זֶה הֶרְבֵּרְט!" צָרְחָה, "זֶה הֶרְבֵּרְט!"
הִיא רָצָה אֶל הַדֶּלֶת, אַךְ בַּעֲלָהּ לֹא הִגִּיעַ לְשָׁם לְפָנֶיהָ, תָּפַס בִּזְרוֹעָהּ וְאָחַז בָּהּ בְּחוֹזְקָה.
"מָה אַתְּ מִתְכַּוֶּונֶת לַעֲשׂוֹת?" לָחַשׁ בְּקוֹל צָרוּד.
"זֶה הַיֶּלֶד שֶׁלִּי; זֶה הֶרְבֵּרְט!" זְעָקָה וְנֶאֶבְקָה לְהֵיחָלֵץ, "שָׁכַחְתִּי שֶׁהוּא בְּמֶרְחַק שְׁלוֹשָׁה קִילוֹמֶטְרִים. לָמָּה אַתָּה מַחֲזִיק אוֹתִי? עֲזוֹב אוֹתִי. אֲנִי חַיֶּיבֶת לִפְתּוֹחַ אֶת הַדֶּלֶת."
"לְמַעַן הַשֵּׁם, אַל תִּיתְּנִי לוֹ לְהִיכָּנֵס," אָמַר הַזָּקֵן בְּרַעַד.
"אַתָּה פּוֹחֵד מֵהַבֵּן שֶׁלְּךָ," קָרְאָה וְנֶאֶבְקָה, "עֲזוֹב אוֹתִי. אֲנִי בָּאָה, הֶרְבֵּרְט, אֲנִי בָּאָה."
עוֹד נְקִישָׁה נִשְׁמְעָה וְעוֹד אַחַת. בִּדְחִיפָה פִּתְאוֹמִית הִשְׁתַּחְרְרָה הַזְּקֵנָה וְהִתְפָּרְצָה מֵהַחֶדֶר הַחוּצָה. בַּעֲלָהּ הָלַךְ בְּעִקְבוֹתֶיהָ עַל יְשׁוֹרֶת הַמַּדְרֵגוֹת וְקָרָא אַחֲרֶיהָ בְּקוֹל תַּחֲנוּנִים כְּשֶׁמִּיהֲרָה מַטָּה. הוּא שָׁמַע אֶת רַחַשׁ הַשַּׁרְשֶׁרֶת וְאֶת הַבָּרִיחַ הַתַּחְתּוֹן הַמּוּסָט בְּאִיטִּיּוּת וּבְנוּקְשׁוֹת מֵהַמִּגְרַעַת; וְאָז נִשְׁמַע קוֹלָהּ שֶׁל הָאִישָּׁה מָתוּחַ וּמִתְנַשֵּׁף.
"הַבָּרִיחַ הָעֶלְיוֹן," קָרְאָה בְּקוֹל, "רֵד לְמַטָּה. אֲנִי לֹא מַגִּיעָה אֵלָיו."
אֲבָל בַּעֲלָהּ כְּבָר עָמַד עַל אַרְבַּע וְיָדוֹ גִּישְּׁשָׁה בִּפְרָאוּת עַל הָרִצְפָּה וְחִיפְּשָׂה אַחֵר הַכַּף. אִם רַק יַצְלִיחַ לִמְצוֹא אוֹתָהּ לִפְנֵי שֶׁיִּיכָּנֵס הַדָּבָר שֶׁבַּחוּץ. מַטָּח שֶׁל נְקִישׁוֹת רָמוֹת הִרְעִישׁ אֶת הַבַּיִת, וְהוּא שָׁמַע אֶת חֲרִיקַת הַכִּיסֵּא שֶׁהֶעֱמִידָה אִשְׁתּוֹ בִּפְרוֹזְדוֹר לְיַד הַדֶּלֶת. הוּא שָׁמַע אֶת הַבָּרִיחַ הַמִּשְׁתַּחְרֵר, הַנָּסוֹג בְּאִיטִּיּוּת לְאָחוֹר, וּבְאוֹתוֹ רֶגַע מָצָא אֶת כַּף הַקּוֹף וּפָלַט בְּקַדַּחְתָּנוּת אֶת מִשְׁאַלְתּוֹ הַשְּׁלִישִׁית וְהָאַחֲרוֹנָה.
הַנְּקִישׁוֹת פָּסְקוּ לְפֶתַע, אַף שָׂהֲדֵיהֶן עוֹד נִשְׁמְעוּ בְּבֵית. הוּא שָׁמַע אֶת הַכִּיסֵּא נִגְרָר וְאֶת הַדֶּלֶת נִפְתַּחַת. רוּחַ קָרָה נָשְׁבָה וְעָלְתָה בַּמַּדְרֵגוֹת, וִילָלָה אֲרוּכָּה וְרָמָה שֶׁל אַכְזָבָה וְאוּמְלָלוּת עָלְתָה מֵאִשְׁתּוֹ וְהֵפִיחָה בּוֹ אוֹמֶץ לְמַהֵר לְמַטָּה וּלְהִתְיַיצֵּב לְצִדָּהּ; וּמִשָּׁם הוּא הִמְשִׁיךְ אֶל הַשַּׁעַר שֶׁבַּחוּץ.
פָּנַס הָרְחוֹב שֶׁהִבְהֵב מִנֶּגֶד הֵאִיר אֶת הַכְּבִישׁ הָרֵיק וְהַשְׁקֵט.








https://www.shortstoryproject.com/he/story/%d7%9b%d7%a3-%d7%94%d7%a7%d7%95%d6%b9%d7%a3/
#