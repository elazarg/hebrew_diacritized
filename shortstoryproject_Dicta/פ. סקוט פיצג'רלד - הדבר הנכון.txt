1.

בְּהַפְסָקַת הַצָּהֳרַיִים הָאָמֵרִיקָאִית הַגְּדוֹלָה סִידֵּר ג'וֹרְג' אוֹ'קְלִי אֶת שׁוּלְחַן עֲבוֹדָתוֹ בִּתְשׂוּמֶת לֵב מְכֻוֶּונֶת וּמִתּוֹךְ עִנְיָין מְעוּשֶּׂה. אָסוּר לָאִישׁ בַּמִּשְׂרָד לָדַעַת כִּי הוּא מְמַהֵר, מִשּׁוּם שֶׁהַצְלָחָה הִיא עִנְיָין שֶׁל אֲוִוירָה, וּפִרְסוּם הָעוּבְדָּה שֶׁמּוֹחֲךָ נִמְצָא בְּמֶרְחָק 700 מֵיְיל מֵעֲבוֹדָתְךָ לֹא מוֹעִיל.
אַךְ בָּרֶגַע בּוֹ יָצָא מִן הַבִּנְיָין, נַעֲשָׂה נָחוּשׁ בְּדַעֲתוֹ וְהֵחֵל לָרוּץ, נוֹתֵן מִדֵּי פַּעַם מַבָּט בַּצָּהֳרַיִים הָעַלִּיזִים שֶׁל רֵאשִׁית הָאָבִיב, שֶׁמִּילְּאוּ אֶת כִּיכַּר הַטָּיִימְס וְהִשְׁתַּהוּ בְּגוֹבַהּ שֶׁל פָּחוֹת מִ-20 רֶגֶל מֵעַל רָאשֵׁי הֶהָמוֹן. הֶהָמוֹן כּוּלּוֹ נִרְאֶה מוּגְבָּהּ מְעַט, שׁוֹאֵף לְתוֹכוֹ אֶת אֲוִויר הָאָבִיב, וְהַשֶּׁמֶשׁ סִנְוְורָה אֶת עֵינֵי הָאֲנָשִׁים, כָּךְ שֶׁכִּמְעַט לֹא רָאוּ זֶה אֶת זֶה, אֶלָּא רַק הִשְׁתַּקְּפוּת עַצְמָם בַּשָּׁמַיִם.
ג'וֹרְג' אוֹ'קְלִי, שֶׁמּוֹחוֹ הָיָה בְּמֶרְחַק 700 מֵיְיל, סָבַר כִּי כָּל מָקוֹם בַּחוּץ הוּא נוֹרָא. הוּא מִיהֵר לְהִיכָּנֵס לָרַכֶּבֶת הַתַּחְתִּית, וּלְאוֹרֶךְ 95 גּוּשֵׁי בִּנְיָינִים הִיטָּה מַבָּט מְטוֹרָף לְעֵבֶר מוֹדַעַת פִּרְסוֹמֶת שֶׁהִסְבִּירָה בִּבְהִירוּת כִּי יֵשׁ לוֹ סִיכּוּי שֶׁל 1:5 לֹא לְאַבֵּד אֶת שִׁינָּיו תּוֹךְ עֶשֶׂר שָׁנִים. בָּרְחוֹב 137 הוּא נָטַשׁ אֶת לִימּוּדֵי אָמָּנוּת הַפִּרְסוּם, עָזַב אֶת הָרַכֶּבֶת הַתַּחְתִּית, וְהֵחֵל לָרוּץ שׁוּב, רִיצָה לְהוּטָה וְעֵרָנִית, שֶׁהֵבִיאָה אוֹתוֹ הַפַּעַם לְבֵיתוֹ – חֶדֶר אֶחָד בְּבִנְיַין דִּירוֹת גָּבוֹהַּ וְאָיוֹם בְּאֶמְצַע שׁוּם מָקוֹם.
הוּא הָיָה מוּנָּח שָׁם עַל שׁוּלְחַן הַכְּתִיבָה, הַמִּכְתָּב – בְּדִיּוּק מְקוּדָּשׁ, עַל נְיָיר מְבוֹרָךְ – בְּכָל רַחֲבֵי הָעִיר, אֲנָשִׁים, אִילּוּ הִקְשִׁיבוּ, יָכְלוּ לִשְׁמוֹעַ אֶת פְּעִימוֹת לִבּוֹ שֶׁל ג'וֹרְג' אוֹ'קְלִי. הוּא קָרָא אֶת הַפְּסִיקִים, אֶת כִּתְמֵי הַדְּיוֹ וְאֶת טְבִיעַת הָאֲגוּדָל עַל הַשּׁוּלַיִים – אַחֵר-כָּךְ הִשְׁלִיךְ עַצְמוֹ חֲסַר אוֹנִים עַל הַמִּיטָּה.
הוּא הָיָה מְסוּבָּךְ בְּאַחַת מֵאוֹתָן תִּסְבּוֹכוֹת נוֹרָאִיּוֹת, שֶׁהֵן אֵירוּעִים שֶׁבַּשִּׁגְרָה בְּחַיֵּי הֶעָנִי, עוֹקְבוֹת אַחֵר הַדַּלּוּת כְּמוֹ עוֹפוֹת טוֹרְפִים. הָעֲנִיִּים נוֹפְלִים אוֹ צָפִים אוֹ טוֹעִים אוֹ אֲפִילּוּ מַמְשִׁיכִים הָלְאָה אֵיכְשֶׁהוּ, בַּדֶּרֶךְ הַמְּיוּחֶדֶת שֶׁיֵּשׁ לְעָנִי, אַךְ הַדַּלּוּת הָיְתָה כָּל-כָּךְ חֲדָשָׁה לְג'וֹרְג' אוֹ'קְלִי, שֶׁאִילּוּ הָיָה מִישֶׁהוּ מַכְחִישׁ כִּי הַמִּקְרֶה שֶׁלּוֹ יוֹצֵא דּוֹפֶן – הוּא הָיָה נִדְהָם.
לִפְנֵי פָּחוֹת מִשְּׁנָתַיִים סִייֵּם בְּהִצְטַיְּינוּת אֶת לִימּוּדָיו בַּמָּכוֹן הַטֶּכְנוֹלוֹגִי שֶׁל מָסָצ'וּסֵטְס וְהִשְׁתַּלֵּב בְּחֶבְרַת מְהַנְדְּסֵי בִּנְיָין בְּמַעֲרַב טֶנְסִי. כָּל חַיָּיו חָשַׁב בְּמוּנָּחִים שֶׁל תְּעָלוֹת וְגוֹרְדֵי שְׁחָקִים וּסְכָרִים נֶהֱדָרִים, וּגְשָׁרִים גְּבוֹהִים מְקוּשָּׁטִים בִּשְׁלוֹשָׁה מִגְדָּלִים, שֶׁהָיוּ כְּמוֹ רַקְדָנִים הָאוֹחֲזִים יָדַיִים בְּשׂוֹרָה, עִם רָאשִׁים רָמִים כְּגוֹבָה הֶעָרִים וַחֲצָאִיּוֹת עֲשׂוּיוֹת כְּבָלִים. בְּעֵינֵי ג'וֹרְג' אוּ'קָלִי זֶה נִרְאֶה רוֹמַנְטִי לְשַׁנּוֹת אֶת כִּיוּוּן זְרִימַת הַנְּהָרוֹת וְאֶת צוּרַת הֶהָרִים כְּדֵי לְאַפְשֵׁר לְחַיִּים לְשַׂגְשֵׂג בַּאֲזוֹרִים צְחִיחִים בָּעוֹלָם, מְקוֹמוֹת שָׁם לֹא הִיכּוּ שׁוֹרֶשׁ קוֹדֶם לָכֵן. הוּא אָהַב פְּלָדָה, וְתָמִיד הָיְיתָה פְּלָדָה קְרוֹבָה אֵלָיו בַּחֲלוֹמוֹת, פְּלָדָה נוֹזְלִית, מוּטּוֹת פְּלָדָה, וְגוּשִׁים וְקוֹרוֹת וּמִצְּבוּרִים שֶׁל פְּלַסְטִיק, מְצַפִּים לוֹ כְּחוֹמֶר בְּיַד הַיּוֹצֵר. פְּלָדָה שׁוֹפַעַת שֶׁתֵּיעָשֶׂה פְּשׁוּטָה וְיָפֶה בְּאֵשׁ דִּמְיוֹנוֹ...
עַכְשָׁיו הוּא הָיָה פָּקִיד בִּיטּוּחַ בְּמַשְׂכּוֹרֶת שֶׁל 40 דּוֹלָר לְשָׁבוּעַ, עִם חֲלוֹמוֹ הַחוֹמֵק מִמֶּנּוּ בִּמְהִירוּת. הַנַּעֲרָה הַקְּטַנָּה וְהַשְּׁחַרְחוֹרֶת, שֶׁהָיְתָה אַחְרָאִית לַתִּסְבּוֹכֶת זוֹ, תִּסְבּוֹכֶת אֲיוּמָּה וְקָשֶׁה מִנָּשׂוּא, צִיפְּתָה בָּעֲיָירָה בְּטֶנְסִי לְהִיקָּרֵא לָבוֹא.
15 דַּקּוֹת לְאַחַר מִכֵּן, הָאִשָּׁה מִמֶּנָּה שָׂכַר אֶת חַדְרוֹ הִקִּישָׁה בַּדֶּלֶת וְשָׁאֲלָה אוֹתוֹ בַּאֲדִיבוּת מוֹצִיאָה מִן הַדַּעַת, אִם מִכֵּיוָון שֶׁהוּא בַּבַּיִת הוּא רוֹצֶה אֲרוּחַת צָהֳרַיִים. הוּא נָד בְּרֹאשׁוֹ לִשְׁלִילָה, אַךְ הַהַפְרָעָה עוֹרְרָה אוֹתוֹ, וְהוּא קָם מִמִּיטָּתוֹ כְּדֵי לִכְתּוֹב מִבָּרָק.
"הַמִּכְתָּב דִּיכֵּא אוֹתִי אִיבַּדְתָּ אֶת הַצָּפוֹן אַתְּ מִתְנַהֶגֶת בְּטִיפְּשׁוּת וּבְסַךְ-הַכּוֹל עַצְבָּנִית וְחוֹשֶׁבֶת עַל פְּרֵידָה לָמָּה לֹא לְהִתְחַתֵּן אִיתִּי מִיָּד בֶּטַח שֶׁנּוּכַל לִדְאוֹג לְכָךְ שֶׁהַכּוֹל יִהְיֶה בְּסֵדֶר..."
הוּא הִיסֵּס לְמֶשֶׁךְ רֶגַע אָרוֹךְ, וְאָז הוֹסִיף בִּכְתַב-יָד שֶׁבְּקוֹשִׁי נִיתָּן הָיָה לְזַהוֹתוֹ כָּשְׁלוּ: "בְּכָל מִקְרֶה אֲנִי אַגִּיעַ מָחָר בְּשָׁעָה שֵׁשׁ."
מִשֶּׁסִּייֵּם יָצָא הַחוּצָה בְּרִיצָה לְעֵבֶר הַמִּבְרָקָה הַסְּמוּכָה לְתַחֲנַת הָרַכֶּבֶת הַתַּחְתִּית. כָּל קִנְיָינוֹ בָּעוֹלָם הַזֶּה לֹא הִסְתַּכֵּם בְּ-100 דּוֹלָר, אַךְ הַמִּכְתָּב הֵעִיד עַל הֱיוֹתָהּ "עַצְבָּנִית", וְהַדָּבָר לֹא הוֹתִיר בְּיָדָיו כָּל בְּרֵירָה. הוּא יָדַע מָה הַמַּשְׁמָעוּת שֶׁל "עַצְבָּנִית" – הִיא הָיְתָה בְּמַצַּב רוּחַ מְדוּכָּא, הַהַבְטָחָה שֶׁל נִישּׂוּאִין לְתוֹךְ חַיִּים שֶׁל מַאֲבָק וְעוֹנִי הֵעִיקָה עַל אַהֲבָתָהּ יוֹתֵר מִדַּי.
ג'וֹרְג' אוּ'קָלִי הִגִּיעַ לְחֶבְרַת הַבִּיטּוּחַ בָּרִיצָה הָרְגִילָה שֶׁלּוֹ, הָרִיצָה שֶׁהָפְכָה אֶצְלוֹ כִּמְעַט לְטֶבַע שֵׁנִי, וּבִיטְּאָה בָּאוֹפֶן הַנָּכוֹן בְּיוֹתֵר אֶת הַמֶּתַח בּוֹ הוּא חַי. הוּא נִיגַּשׁ הַיְישֵׁר לְמִשְׂרָדוֹ שֶׁל הַמְּנַהֵל.
"אֲנִי רוֹצֶה לְדַבֵּר אִיתְּךָ, מַר צֶ'מְבֵּרְס," הִכְרִיז בְּחוֹסֶר נְשִׁימָה.
"כֵּן?" שְׁתֵּי עֵינַיִים, עֵינַיִים כְּמוֹ חַלּוֹנוֹת שֶׁל חוֹרֶף, נִנְעֲצוּ בּוֹ בִּסְתָמִיּוּת אַכְזָרִית.
"אֲנִי רוֹצֶה לָצֵאת לְאַרְבַּע יְמֵי חוּפְשָׁה."
"אֲבָל יָצָאתָ לְחוּפְשָׁה רַק לִפְנֵי שְׁבוּעַיִים!" אָמַר מַר צֶ'מְבֵּרְס בְּהַפְתָּעָה.
"נָכוֹן," הוֹדָה הַצָּעִיר הַמְּפוּזָּר, "אֲבָל עַכְשָׁיו אֲנִי חַיָּיב לָצֵאת שׁוּב."
"לְאָן נָסַעְתָּ בַּפַּעַם הָאַחֲרוֹנָה? הַבַּיְתָה?"
"לֹא, נָסַעְתִּי ל... מָקוֹם בְּטֶנְסִי."
"וּלְאָן אַתָּה רוֹצֶה לִנְסוֹעַ הַפַּעַם?"
"וְהַפַּעַם אֲנִי רוֹצָה לִנְסוֹעַ ל... מָקוֹם בְּטֶנְסִי."
"לְפָחוֹת אַתָּה עִקְבִי," אָמַר הַמְּנַהֵל בְּיוֹבֶשׁ. "אֲבָל לֹא יָדַעְתִּי שֶׁאַתָּה מוֹעֳסָק כָּאן כְּסוֹכֵן-נוֹסֵעַ."
"אֲנִי לֹא," צָעַק ג'וֹרְג' אוֹ'קְלִי בְּיֵיאוּשׁ, "אֲבָל אֲנִי חַיָּיב לִנְסוֹעַ."
"בְּסֵדֶר," הִסְכִּים מַר צֶ'מְבֵּרְס, "אֲבָל אַתָּה לֹא חַיָּיב לַחֲזוֹר, אָז אַל תִּטְרַח!"
"אֲנִי לֹא אֶחֱזוֹר." וּלְמַרְבֵּה תַּדְהֵמָתוֹ, כְּמוֹ גַּם לְזוֹ שֶׁל מַר צֶ'מְבֵּרְס, פָּנָיו נַעֲשׂוּ וְרוּדּוֹת מֵעוֹנֶג. הוּא הָיָה שָׂמֵחַ, מְאוּשָּׁר – לָרִאשׁוֹנָה זֶה שִׁישָּׁה חוֹדָשִׁים הָיָה חוֹפְשִׁי לַחֲלוּטִין. דְּמָעוֹת תּוֹדָה עָמְדוּ בְּעֵינָיו, וְהוּא אָחַז בְּיָדוֹ שֶׁל מַר צֶ'מְבֵּרְס בְּחוֹם.
"אֲנִי רוֹצֶה לְהוֹדוֹת לְךָ," אָמַר בְּפֶרֶץ רְגָשׁוֹת, "אֲנִי לֹא רוֹצָה לַחֲזוֹר. נִרְאֶה לִי שֶׁהָיִיתִי מִשְׁתַּגֵּעַ אִם הָיִיתָ אוֹמֵר לִי שֶׁאֲנִי יָכוֹל לַחֲזוֹר. אֲבָל לֹא הָיִיתִי יָכוֹל לְהִתְפַּטֵּר בְּעַצְמִי, אַתָּה מֵבִין, וַאֲנִי רוֹצֶה לְהוֹדוֹת לְךָ עַל – עַל שֶׁעָשִׂיתָ זֹאת בִּשְׁבִילִי."
הוּא נוֹפֵף בְּיָדוֹ בַּאֲצִילוּת, צָעַק בְּקוֹל: "אַתָּה חַיָּיב לִי מַשְׂכּוֹרֶת שֶׁל שְׁלוֹשָׁה יָמִים אֲבָל אַתָּה יָכוֹל לִשְׁמוֹר אוֹתָהּ לְעַצְמְךָ!" וּמִיהֵר הַחוּצָה. מַר צֶ'מְבֵּרְס צִלְצֵל לְקַצְרָנִית שֶׁלּוֹ כְּדֵי שֶׁלָּאוּל אִם אוּ'קָלִי נִרְאֶה מוּזָר לָאַחֲרוֹנָה. הוּא פִּיטֶר אֲנָשִׁים רַבִּים בְּמַהֲלַךְ הַקַּרְיֵירָה שֶׁלּוֹ, וְהֵם קִיבְּלוּ זֹאת בִּדְרָכִים רַב וֹת וּמְשׁוּנּוֹת, אַךְ אִישׁ מֵהֶם לֹא הוֹדָה לוֹ מֵעוֹלָם.

2.

שְׁמָהּ הָיָה ג'וֹנֵקוֹאִיל קָארִי, וּבְעֵינֵי ג'וֹרְג' אוֹ'קְלִי מֵעוֹלָם לֹא נִרְאֶה דָּבָר כֹּה רַעֲנָן וְחִיוֵּור כְּמוֹ פָּנֶיהָ, כְּשֶׁרָאֲתָה אוֹתוֹ וְרָצָה אֵלָיו בְּלַהַט לְאוֹרֶךְ רָצִיף תַּחֲנַת הָרַכֶּבֶת. זְרוֹעוֹתֶיהָ הִתְרוֹמְמוּ לְעֶבְרוֹ, פִּיהָ נִפְתַּח לְמֶחֱצָה בְּצִיפִּיָּה לִנְשִׁיקָה שֶׁלּוֹ, כְּשֶׁלְּפֶתַע הִרְחִיקָה אוֹתוֹ בַּעֲדִינוּת, וּבִמְבוּכָה קַלָּה הִבִּיטָה סָבִיב. שְׁנֵי בַּחוּרִים צְעִירִים מִגּ'וֹרְג', עָמְדוּ בָּרֶקַע.
"זֶה מַר קְרוּאֵק וְזֶה מַר הוֹלְט," הִכְרִיזָה בְּעַלִּיזוּת. "פָּגַשְׁתָּ אוֹתָם כְּבָר פַּעַם כָּאן."
מוּטְרָד מִכָּךְ שֶׁהַנְּשִׁיקָה הָפְכָה לְמִפְגָּשׁ הֶיכֵּרוּת וְחוֹשֵׁד בְּמַשְׁמָעוּיוֹת נִסְתָּרוֹת, נָבוֹךְ ג'וֹרְג' עוֹד יוֹתֵר כְּשֶׁגִּילָּה, כִּי הַמְּכוֹנִית הָאֲמוּרָה לְהַסִּיעַ אוֹתָם לְבֵיתָהּ שֶׁל ג'וֹנְקוֹאִיל הָיְיתָה שַׁיֶּיכֶת לְאֶחָד מִשְּׁנֵי הַצְּעִירִים. גִּילּוּי זֶה הֶעֱמִיד אוֹתוֹ בְּמַצָּב נָחוּת. בַּדֶּרֶךְ פִּטְפְּטָה גּ'וֹנְקוּאִיל בֵּין הַמּוֹשָׁב הַקִּדְמִי לַאֲחוֹרֵי וּכְשֶׁנִּיסָּה, תּוֹךְ נִיצּוּל הַדִּמְדּוּמִים, לְהַגְנִיב אֶת יָדוֹ לְעֵבֶר גּוּפָהּ, כָּפְתָה עָלָיו בִּתְנוּעָה מְהִירָה לְהִסְתַּפֵּק בְּיָדָהּ.
"הָרְחוֹב הַזֶּה בַּדֶּרֶךְ לַבַּיִת שֶׁלְּךָ?" לָחַשׁ. "אֲנִי לֹא מְזַהֶה אוֹתוֹ."
"זוֹ הַשִּׁדְרָה הַחֲדָשָׁה. גֵ'רִי קִיבֵּל אֶת הַמְּכוֹנִית שֶׁלּוֹ רַק הַיּוֹם. וְהוּא רוֹצֶה לְהַרְאוֹת לִי אוֹתָהּ לִפְנֵי שֶׁהוּא לוֹקֵחַ אוֹתָנוּ הַבַּיְתָה."
כְּשֶׁלְּבַסּוֹף, כַּעֲבוֹר 20 דַּקּוֹת, הֵם הוּרְדוּ בְּבֵיתָהּ שֶׁל ג'וֹנֵקוֹאִיל, ג'וֹרְג' הִרְגִּישׁ כִּי הָאוֹשֶׁר הָרִאשׁוֹנִי שֶׁל הַמִּפְגָּשׁ, הַשִּׂמְחָה שֶׁזִּיהָה בְּבִיטָּחוֹן בְּעֵינֶיהָ שָׁם בַּתַּחֲנָה, נָמוֹגוּ בְּהַשְׁפָּעַת הַנְּסִיעָה. מַשֶּׁהוּ שֶׁלּוֹ צִיפָּה אָבַד בְּאוֹפֶן אַקְרָאִי לְמַדַּי, וְהוּא הִרְהֵר בְּכָךְ כְּשֶׁאָמַר בְּנוּקְשׁוּת לִשְׁנֵי הַצְּעִירִים לַיְלָה טוֹב. מַצַּב רוּחוֹ הַמְּדוּכָּא נֶעֱלַם כְּשֶׁגּ'וֹנְקוֹאִיל מָשְׁכָה אוֹתוֹ לְתוֹךְ חִיבּוּק מוּכָּר תַּחַת הָאוֹר הֶעָמוּם שֶׁל הַכְּנִיסָה הַקִּדְמִית, וְאָמְרָה לוֹ בְּאֶלֶף דְּרָכִים, שֶׁהַטּוֹבוֹת בָּהֶן הָיוּ לְלֹא מִילִּים, עַד כַּמָּה הִתְגַּעְגְּעָה אֵלָיו. רַגְשָׁנוּתָהּ הֵשִׁיבָה לוֹ אֶת בִּטְחוֹנוֹ, הֶעֱנִיקָה הַבְטָחָה לְלִבּוֹ הַלָּהוּט שֶׁהַכּוֹל יִהְיֶה בְּסֵדֶר.
הֵם הִתְיַישְּׁבוּ עַל הַסַּפָּה, הֲמוּמִים זֶה מִנּוֹכְחוּתוֹ שֶׁל זֶה, הַרְבֵּה מֵעֵבֶר לְכָל אֶפְשָׁרוּת שֶׁל הַבָּעַת אַהֲבָה מְקוּטַּעַת. בִּשְׁעַת אֲרוּחַת הָעֶרֶב אָבִיהָ וְאִמָּהּ שֶׁל ג'וֹנֵקוֹאִיל הוֹפִיעוּ וְשָׂמְחוּ לִרְאוֹת אֶת ג'וֹרְג'. הֵם חִיבְּבוּ אוֹתוֹ, וְהִתְעַנְיְינוּ בַּקַּרְיֵירָה שֶׁלּוֹ כִּמְהַנְדֵּס, כְּשֶׁהִגִּיעַ לְטֶנְסִי לָרִאשׁוֹנָה לִפְנֵי לְמַעְלָה מִשָּׁנָה. הֵם הִצְטַעֲרוּ כְּשֶׁוִּויתֵּר עַל כָּךְ וְנָסַע לִנְיוּ-יוֹרְק כְּדֵי לְחַפֵּשׂ עֲבוֹדָה רִוְוחִית יוֹתֵר לַטְּוָוח הַמִּיָּידִי, אַךְ לַמְרוֹת שֶׁלֹּא רָאוּ בְּעַיִן יָפָה אֶת קְטִיעַת הַקַּרְיֵירָה שֶׁלּוֹ, הֵם גִּילּוּ כְּלַפָּיו אַהֲדָה וְהָיוּ מוּכָנִים לְהָעִיר בָּאֵירוּסִין. בְּמַהֲלַךְ אֲרוּחַת הָעֶרֶב הֵם שָׁאֲלוּ עַל הִתְקַדְּמוּתוֹ בִּנְיוּ-יוֹרְק.
"הַכּוֹל מִסְתַּדֵּר," אָמַר לָהֶם בְּהִתְלַהֲבוּת. "קִיבַּלְתִּי קִידּוּם – מַשְׂכּוֹרֶת טוֹבָה יוֹתֵר."
הוּא הָיָה אוּמְלָל כְּשֶׁאָמַר זֹאת – אַךְ כּוּלָּם שָׂמְחוּ כָּל-כָּךְ.
"הֵם בְּוַודַּאי אוֹהֲבִים אוֹתְךָ," אָמְרָה גַּב' קָארִי, "אֵין סָפֵק – אַחֶרֶת לֹא הָיוּ מְאַפְשְׁרִים לְךָ לָבוֹא לְכָאן פַּעֲמַיִים בִּשְׁלוֹשָׁה שָׁבוּעוֹת."
"אָמַרְתִּי לָהֶם שֶׁהֵם חַיָּיבִים," הִסְבִּיר ג'וֹרְג' בִּמְהִירוּת. "אָמַרְתִּי לָהֶם שֶׁאִם לֹא יְאַפְשְׁרוּ לִי אָז לֹא אֶעֱבוֹד שָׁם יוֹתֵר."
"אֲבָל אַתָּה חַיָּיב לַחֲסוֹךְ," גְּעָרָה בּוֹ גַּב' קָארִי בַּעֲדִינוּת, "לֹא לְבַזְבֵּז הַכּוֹל עַל הַנְּסִיעָה הַיְּקָרָה הַזּוֹ."
הָאֲרוּחָה הִסְתַּיְּימָה – הוּא וְג'וֹנְקוֹאִיל נִשְׁאֲרוּ לְבַד, וְהִיא חָזְרָה לִזְרוֹעוֹתָיו.
"כָּל-כָּךְ שִׂמְחָה שֶׁאַתָּה כָּאן," הִיא נֶאֶנְחָה. "הַלְּוַואי שֶׁלֹּא הָיִיתָ עוֹזֵב שׁוּב לְעוֹלָם, אֲהוּבִי."
"מִתְגַּעְגַּעַת אֵלַיי?"
"מְאוֹד, מְאוֹד."
"הַאִם אַתְּ – גְּבָרִים אֲחֵרִים בָּאִים אֵלַיִיךְ לְעִיתִּים קְרוֹבוֹת? כְּמוֹ שְׁנֵי הַנְּעָרִים הָאֵלֶּה?"
הַשְּׁאֵלָה הִפְתִּיעָה אוֹתָהּ. עֵינֵי הַקְּטִיפָה הַכֵּהוֹת נִנְעֲצוּ בּוֹ.
"מוּבָן שֶׁכֵּן. כָּל הַזְּמַן. סִיפַּרְתִּי לְךָ בַּמִּכְתָּבִים שֶׁהֵם בָּאִים, מָתוֹק שֶׁלִּי."
זֶה הָיָה נָכוֹן – כְּשֶׁהִגִּיעַ לָעִיר לָרִאשׁוֹנָה הִיא כְּבָר הָיְתָה מוּקֶּפֶת עֶשְׂרוֹת בַּחוּרִים, מְגִיבִים לְשַׁבְרִירִיּוּתָהּ הַצִּיּוּרִית בְּהַעֲרָצָה נַעֲרִית, וּמְעַטִּים מֵהֶם מַבְחִינִים שֶׁעֵינֶיהָ הַיָּפוֹת הָיוּ גַּם מְפוּכָּחוֹת וַחֲבִיבוֹת.
"אַתָּה מְצַפֶּה שֶׁאֲנִי לֹא אֵלֵךְ לְשׁוּם מָקוֹם אַף פַּעַם," תָּבְעָה ג'וֹנְקוֹאִיל, נִשְׁעֶנֶת לְאָחוֹר עַל כָּרִיּוֹת הַסַּפָּה עַד שֶׁנִּדְמְתָה כְּמִתְבּוֹנֶנֶת בּוֹ מִמֶּרְחַק מֶיְילִים רַבִּים, "וְרַק אֲשַׁלֵּב יָדַיִים וְאֵשֵׁב בְּמָקוֹם אֶחָד – לְנַצֵּחַ?"
"מָה אַתְּ מְנַסֶּה לְהַגִּיד?" הוּא הִתְפָּרֵץ בְּבֶהָלָה. "אַתְּ מִתְכַּוֶּונֶת שֶׁלֹּא יִהְיֶה לִי מַסְפִּיק כֶּסֶף כְּדֵי לְהִתְחַתֵּן אִיתְּךָ?"
"אוֹ, אַל תַּסִּיק מַסְקָנוֹת כָּאֵלֶּה, ג'וֹרְג'."
"אֲנִי לֹא מַסִּיק מַסְקָנוֹת. זֶה מָה שֶׁאָמַרְתָּ." ג'וֹרְג' הֶחֱלִיט לְפֶתַע שֶׁהוּא נִיצָּב עַל קַרְקַע רְעוּעָה. הוּא לֹא הִתְכַּוֵּון לְהַנִּיחַ לְדַבֵּר לְקַלְקֵל אֶת הָעֶרֶב הַזֶּה. הוּא נִיסָּה לָקַחַת אוֹתָהּ בִּזְרוֹעוֹתָיו שׁוּב, אַךְ הִיא הִתְנַגְּדָה בְּאוֹפֶן לֹא צָפוּי וְאָמְרָה:
"חַם כָּאן. אֲנִי הוֹלֶכֶת לְהָבִיא אֶת הַמְּאַוְורֵר."
כְּשֶׁהַמְּאַוְורֵר הוּפְעַל הֵם הִתְיַישְּׁבוּ שׁוּב, אַךְ הוּא הָיָה נָתוּן בְּמַצַּב רוּחַ רָגִישׁ בִּמְיוּחָד וּמִבְּלִי מֵשִׂים צָלַל הָעוֹלָם הַמְּסוּיָּם שֶׁמִּמֶּנּוּ הִתְכַּוֵּון לְהִימָּנַע.
"מָתַי תִּתְחַתְּנִי אִיתִּי?"
"אַתָּה כְּבָר מוּכָן שֶׁאֶתְחַתֵּן אִיתְּךָ?"
עֲצַבָּיו נִכְנְעוּ בְּבַת אַחַת, וְהוּא זִינֵּק עַל רַגְלָיו.
"בּוֹאִי נִסְגּוֹר אֶת הַמְּאַוְורֵר הָאָרוּר הַזֶּה," הוּא צָעַק, "זֶה מְשַׁגֵּעַ אוֹתִי. כְּמוֹ שָׁעוֹן שֶׁמְּתַקְתֵּק אֶת הַדַּקּוֹת שֶׁנִּשְׁאֲרוּ לִי לִהְיוֹת אִיתְּךָ. בָּאתִי לְכָאן כְּדֵי לִהְיוֹת מְאוּשָּׁר וְלִשְׁכּוֹחַ כָּל מָה שֶׁקָּשׁוּר לִנְיוּ-יוֹרְק ו..."
הוּא צָנַח לְתוֹךְ הַסַּפָּה בְּאוֹתָהּ פִּתְאוֹמִיּוֹת בָּהּ הִתְרוֹמֵם. ג'וֹנְקוּאִיל סָגְרָה אֶת הַמְּאַוְורֵר, מָשְׁכָה אֶת רֹאשׁוֹ לְתוֹךְ חֵיקָהּ וְהֵחֵלָּה לְלַטֵּף אֶת שְׂעָרוֹ.
"בּוֹא נֵשֵׁב כָּךְ," אָמְרָה בְּרָכוֹת, "כָּךְ בְּשֶׁקֶט, וַאֲנִי אַרְדִּים אוֹתְךָ. אַתָּה עָיֵיף וְעַצְבָּנִי, וְהַמְּתוּקָה שֶׁלְּךָ תְּטַפֵּל בְּךָ."
"אֲבָל אֲנִי לֹא רוֹצָה לָשֶׁבֶת כָּךְ," הִתְלוֹנֵן, מְזַנֵּק בְּפִתְאוֹמִיּוּת, "אֲנִי לֹא רוֹצֶה לָשֶׁבֶת כָּךְ בִּכְלָל. אֲנִי רוֹצֶה שֶׁתְּנַשְּׁקִי אוֹתִי. זֶה הַדָּבָר הַיָּחִיד שֶׁמַּרְגִּיעַ אוֹתִי. וְחוּץ מִזֶּה אֲנִי לֹא עַצְבָּנִי – זוֹ אַתְּ הָעַצְבָּנִית. אֲנִי לֹא עַצְבָּנִי בִּכְלָל."
כְּדֵי לְהוֹכִיחַ שֶׁהוּא לֹא עַצְבָּנִי, עָזַב אֶת הַסַּפָּה וְהִשְׁלִיךְ עַצְמוֹ לְתוֹךְ כִּיסֵּא הַנַּדְנֵדָה בְּעֶבְרוֹ הַשֵּׁנִי שֶׁל הַחֶדֶר.
"בְּדִיּוּק כְּשֶׁאֲנִי מוּכָן לְהִתְחַתֵּן אִיתְּךָ, אַתְּ כּוֹתֶבֶת לִי אֶת הַמִּכְתָּבִים הָעַצְבָּנִיִּים בְּיוֹתֵר, כְּאִילּוּ אַתְּ עוֹמֶדֶת לָסֶגֶת, וַאֲנִי חַיָּיב לָרוּץ לְכָאן..."
"אַתָּה לֹא חַיָּיב לָבוֹא אִם אַתָּה לֹא רוֹצֶה."
"אֲבָל אֲנִי כֵּן רוֹצֶה!" הִתְעַקֵּשׁ ג'וֹרְג'.
נִדְמֶה הָיָה לוֹ שֶׁהוּא מְאוֹד רָגוּעַ וְהֶגְיוֹנִי וְשֶׁהִיא מְנַסָּה בְּמִתְכַּוֵּון לְהַעֲמִיד אוֹתוֹ בְּאוֹר שְׁלִילִי. כָּל מִילָּה נוֹסֶפֶת הִרְחִיקָה אוֹתָם זֶה מִזֶּה יוֹתֵר וְיוֹתֵר – וְהוּא לֹא הָיָה מְסוּגָּל לַעֲצוֹר אֶת עַצְמוֹ אוֹ לְטַשְׁטֵשׁ אֶת הַדְּאָגָה וְהַכְּאֵב שֶׁבְּקוֹלוֹ.
אַךְ אַחֲרֵי רֶגַע הִתְחִילָה ג'וֹנְקוֹאִיל לִבְכּוֹת בְּצַעַר, וְהוּא חָזַר לַסַּפָּה וְכָרַךְ אֶת זְרוֹעוֹ סְבִיבָה. הוּא הָיָה הַמְּנַחֵם עַכְשָׁיו, מוֹשֵׁךְ אֶת רֹאשָׁהּ קָרוֹב לִכְתֵפוֹ, מְמַלְמֵל דְּבָרִים יְשָׁנִים מוֹכְרִים, עַד שֶׁהִיא נִרְגְּעָה וְרַק נִרְעֲדָה קַלּוּת בִּזְרוֹעוֹתָיו. לְמַעְלָה מִשָּׁעָה הֵם יָשְׁבוּ שָׁם, בְּעוֹד פְּסַנְתְּרֵי הָעֶרֶב הָלְמוּ מִקְצָבִים אַחֲרוֹנִים לְתוֹךְ הָרְחוֹב שֶׁבַּחוּץ. ג'וֹרְג' לֹא זָז, לֹא חָשַׁב, לֹא קִיוּוֹה, שָׁקַע בְּתוֹךְ קֵהוּת חוּשִׁים מִתּוֹךְ צִיפִּיָּיה לְאָסוֹן. הַשָּׁעוֹן יַמְשִׁיךְ לְתַקְתֵּק, אַחֲרֵי 11, אַחֲרֵי 12, וְאָז גַּב' קָארִי תִּקְרָא בַּעֲדִינוּת מִמַּעֲקֵה הַמִּרְפֶּסֶת – מֵעֵבֶר לָזֶה רָאָה רַק מָחָר וְיֵיאוּשׁ.

3.

בְּשִׂיא הַחוֹם שֶׁל יוֹם הַמָּחֳרָת הִגִּיעָה נְקוּדַּת הַשְּׁבִירָה. כָּל אֶחָד מֵהֶם יָדַע מָה הַשֵּׁנִי מַרְגִּישׁ, אַךְ מֵבִין שְׁנֵיהֶם הִיא הָיְיתָה מוּכָנָה יוֹתֵר לְהוֹדוֹת בְּכָךְ.
"אֵין טַעַם לְהַמְשִׁיךְ," אָמְרָה בְּעַצְבוּת, "אַתָּה יוֹדֵעַ כַּמָּה אַתָּה שׂוֹנֵא אֶת הָעֲבוֹדָה בְּבִיטּוּחַ, וּלְעוֹלָם לֹא תַּצְלִיחַ בָּזֶה."
"לֹא זֶה הָעִנְיָין," הוּא הִתְעַקֵּשׁ. "אֲנִי שׂוֹנֵא לְהַמְשִׁיךְ לִהְיוֹת לְבַד. אִם תִּתְחַתְּנִי אִיתִּי וְתָבוֹאִי אִיתִּי וְתִיתְּנִי לָנוּ סִיכּוּי, אֲנִי אוֹכֶל לְהַצְלִיחַ בְּכָל דָּבָר, אֲבָל לֹא כְּשֶׁאֲנִי דּוֹאֵג לְךָ כָּאן."
 הִיא הָיְיתָה שְׁקֵטָה זְמַן מְמוּשָּׁךְ לִפְנֵי שֶׁעָנְתָה, לֹא חוֹשֶׁבֶת – מִשּׁוּם שֶׁרָאֲתָה אֶת הַסּוֹף – אֶלָּא רַק מְחַכֶּה, יוֹדַעַת שֶׁכָּל מִלָּה תִּישָּׁמַע אַכְזָרִית יוֹתֵר מֵהַקּוֹדֶמֶת. לְבַסּוֹף דִּיבְּרָה:
"ג'וֹרְג', אֲנִי אוֹהֶבֶת אוֹתְךָ בְּכָל לִבִּי, וַאֲנִי לֹא רוֹאֶה אֵיךְ אוֹכֶל אֵי-פַּעַם לֶאֱהוֹב מִישֶׁהוּ אַחֵר מִלְּבַדְּךָ. אִילּוּ הָיִיתָ מוּכָן לְכָךְ לִפְנֵי חוֹדְשַׁיִים, הָיִיתִי מִתְחַתֶּנֶת אִיתְּךָ; עַכְשָׁיו אֲנִי לֹא יְכוֹלָה, כִּי זֶה לֹא נִרְאֶה לִי הַדָּבָר הַנָּכוֹן."
הוּא הֵטִיחַ בָּהּ הַאֲשָׁמוֹת פְּרוּעוֹת – יֵשׁ לָהּ מִישֶׁהוּ אַחֵר, הִיא מַסְתִּירָה מִמֶּנּוּ מַשֶּׁהוּ!
"לֹא, אֵין מִישֶׁהוּ אַחֵר."
וְזוֹ הָיְיתָה הָאֱמֶת. אַךְ כִּתְגוּבָה לַמֶּתַח שֶׁעוֹרְרָה בָּהּ פָּרָשֶׁיהָ זוֹ, מָצְאָה מַרְגּוֹעַ בְּחֶבְרַת צְעִירִים כְּמוֹ גֵ'רִי הוֹלְט, שֶׁהָיְתָה לוֹ הַמַּעֲלָה שֶׁל הֱיוֹתוֹ חֲסַר מַשְׁמָעוּת לְגַבֶּיהָ.
ג'וֹרְג' לֹא הִשְׁלִים עִם הַמַּצָּב כְּלָל. הוּא אָחַז אוֹתָהּ בִּזְרוֹעוֹתָיו וְנִיסָּה, פְּשׁוּטוֹ כְּמַשְׁמָעוֹ, לְנַשֵּׁק אוֹתָהּ לְתוֹךְ נִישּׂוּאִין אִיתּוֹ מִיָּד. מִשֶּׁנִּכְשָׁל, פָּרַץ בִּנְאוּם אָרוֹךְ שֶׁל רַחֲמִים עַצְמִיִּים, וְחָדַל רַק כְּשֶׁרָאָה שֶׁהוּא מְבַזֶּה עַצְמוֹ בְּפָנֶיהָ. הוּא אִיִּים לַעֲזוֹב כְּשֶׁלֹּא הָיְיתָה לוֹ כָּל כַּוּוֹנָה לַעֲזוֹב, וְסֵירֵב לָלֶכֶת כְּשֶׁהִיא אָמְרָה לוֹ, שֶׁכִּכְלוֹת הַכּוֹל, רָצוּי שֶׁיַּעֲשֶׂה זֹאת.
לִזְמַן-מָה הִצְטַעֲרָה, וְאַחַר-כָּךְ הָיְתָה סְתָם נֶחְמָדָה.
"כְּדַאי שֶׁתֵּלֵךְ עַכְשָׁיו," צָעֲקָה לְבַסּוֹף, כָּל-כָּךְ חָזָק, שֶׂגֶב' קָארִי יָרְדָה לְמַטָּה בְּבֶהָלָה.
"קָרָה מַשֶּׁהוּ?"
"אֲנִי הוֹלֵךְ, גַּב' קָארִי," אָמַר ג'וֹרְג' בְּקוֹל שָׁבוּר, ג'וֹנֵקוֹאִיל עָזְבָה אֶת הַחֶדֶר.
"אַל תַּרְגִּישׁ כָּל-כָּךְ רַע, ג'וֹרְג'." גַּב' קָארִי הִבִּיטָה בּוֹ בְּהִזְדַּהוּת חַסְרַת אוֹנִים – מִצְטַעֶרֶת, אַךְ בּוֹ בַּזְּמַן שְׂמֵחָה שֶׁהַטְּרָגֶדְיָה הַקְּטַנָּה כִּמְעַט שֶׁהִסְתַּיְּימָה. "אִילּוּ הָיִיתִי בִּמְקוֹמְךָ, הָיִיתִי נוֹסַעַת הַבַּיְתָה לְאִמֵּךְ לְשָׁבוּעַ. אוּלַי כִּכְלוֹת הַכּוֹל זֶה הַדָּבָר הַנָּכוֹן..."
"בְּבַקָּשָׁה אַל תְּדַבְּרִי," צָעַק. "בְּבַקָּשָׁה אַל תֹּאמְרִי לִי דָּבָר עַכְשָׁיו!"
ג'וֹנְקוֹאִיל נִכְנְסָה לַחֶדֶר שׁוּב, יִיסּוּרֶיהָ וְעַצְבָּנוּתָהּ כּוּסּוּ בְּסוֹמֶק וּכְבוֹעַ.
"הִזְמַנְתִּי מוֹנִית," אָמְרָה בְּיוֹבֶשׁ. "אֲנַחְנוּ יְכוֹלִים לְהִסְתּוֹבֵב עַד שֶׁהָרַכֶּבֶת שֶׁלְּךָ תֵּצֵא."
הִיא יָצְאָה לַמִּרְפֶּסֶת הַקִּדְמִית. ג'וֹרְג' לָבַשׁ אֶת מְעִילוֹ, חָבַשׁ אֶת הַכּוֹבַע וְעָמַד לְרֶגַע מוּתָּשׁ בַּמִּסְדְּרוֹן – כִּמְעַט שֶׁלֹּא אָכַל דָּבָר מֵאָז עָזַב אֶת נְיוּ-יוֹרְק. גַּב' קָארִי נִיגְּשָׁה אֵלָיו, מָשְׁכָה אֶת רֹאשׁוֹ לְמַטָּה וְנִישְּׁקָה אוֹתוֹ עַל הַלֶּחִי. וְהוּא הִרְגִּישׁ מְאוֹד מְגוּחָךְ וְעָלוּב בִּידִיעָתוֹ שֶׁהַהִתְרַחֲשׁוּת הָיְתָה מִגּוֹכַחַת וַעֲלוּבָה בְּסוֹפָהּ. אִילּוּ רַק עָזַב בַּלַּיְלָה הַקּוֹדֵם – עָזַב אוֹתָהּ בַּפַּעַם הָאַחֲרוֹנָה בְּגַאֲוָוה.
הֲמוֹנִית הִגִּיעָה, וּבְמֶשֶׁךְ שָׁעָה הַשְּׁנַיִים שֶׁהָיוּ נֶאֱהָבִים נָסְעוּ לְאוֹרֶךְ רְחוֹבוֹת שׁוֹמְמִים לְמַדַּי. הוּא אָחַז בְּיָדָהּ וְנִרְגַּע בְּאוֹר הַשֶּׁמֶשׁ, מֵבִין מְאוּחָר מִדַּי שֶׁלֹּא הָיָה דָּבָר לַעֲשׂוֹת אוֹ לוֹמַר לְאוֹרֶךְ כָּל הַדֶּרֶךְ.
"אֲנִי אֶחֱזוֹר," אָמַר לָהּ.
"אֲנִי יוֹדַעַת," עָנְתָה, מְנַסָּה לְהַעֲנִיק לְקוֹלָהּ טוֹן עַלִּיז שֶׁל תִּקְוָוה. "וְנִכְתּוֹב אֶחָד לִשְׁנֵי – לִפְעָמִים."
"לֹא," אָמַר, "לֹא נִכְתּוֹב. אֲנִי לֹא אֶעֱמוֹד בָּזֶה. יוֹם אֶחָד אֶחֱזוֹר."
"לֹא אֶשְׁכַּח אוֹתְךָ לְעוֹלָם, ג'וֹרְג'."
הֵם הִגִּיעוּ לַתַּחֲנָה, וְהִיא הָלְכָה אִיתּוֹ כְּשֶׁקָּנָה אֶת כַּרְטִיסוֹ...
"הִנֵּה ג'וֹרְג' אוּ'קְלִי וג'ונקאיל קָארִי!"
הָיוּ אֵלּוּ בָּחוּר וּבַחוּרָה שֶׁגּ'וֹרְג' הִכִּיר כְּשֶׁעָבַד בָּעִיר, וְנִרְאֶה כִּי ג'וֹנְקוּאִיל קִידְּמָה אֶת נוֹכְחוּתָם בַּהֲקָלָה. בְּמֶשֶׁךְ חָמֵשׁ דַּקּוֹת אֵינְסוֹפִיּוֹת הֵם עָמְדוּ שָׁם כּוּלָּם מְשׂוֹחֲחִים: וְאָז הָרַכֶּבֶת נִכְנְסָה לַתַּחֲנָה בְּקוֹל רַעַשׁ, וּבְהַבָּעַת יָגוֹן שֶׁלֹּא נִיתָּן לְהַסְתִּירָהּ הוֹשִׁיט ג'וֹרְג' אֶת זְרוֹעוֹתָיו לְעֵבֶר ג'וֹנְקוּאִיל. הִיא פָּסְעָה פְּסִיעָה מְהוּסֶּסֶת לְעֶבְרוֹ, הִשְׁתַּהֲתָה, וְאָז לָחֲצָה אֶת יָדוֹ בִּמְהִירוּת, כְּאִילּוּ נִפְרְדָה מִיָּדִיד מִקְרִי.
"שָׁלוֹם ג'וֹרְג'," אָמְרָה, "אֲנִי מְקַוֶּוה שֶׁתִּהְיֶה לְךָ נְסִיעָה טוֹבָה."
"שָׁלוֹם ג'וֹרְג'. חֲזוֹר לְכָאן לְבַקֵּר אֶת כּוּלָּנוּ שׁוּב."
אִילֵּם, כִּמְעַט עִיוֵּור מִכְּאֵב הָרִים אֶת הַמִּזְוָודָה שֶׁלּוֹ, וּבְאֵיזֶה אוֹפֶן סַהֲרוּרִי הֶעֱלָה אֶת עַצְמוֹ לָרַכֶּבֶת.
חֲלוֹף עַל פְּנֵי צְמָחִים רַעֲשָׁנִיִּים, צוֹבֵר מְהִירוּת דֶּרֶךְ מֶרְחֲבֵי הַפַּרְבָּרִים לְעֵבֶר הַשְּׁקִיעָה. אוּלַי גַּם הִיא תִּרְאֶה אֶת הַשְּׁקִיעָה וְתִשְׁתַּהֶה לְרֶגַע, פּוֹנָה, זוֹכֶרֶת, לִפְנֵי שֶׁהוּא יִימּוֹג בִּשְׁנָתָהּ אֶל תּוֹךְ הֶעָבָר. אֲבַק הַלַּיְלָה הַזֶּה יְכַסֶּה לְנַצֵּחַ אֶת הַשֶּׁמֶשׁ וְאֶת הָעֵצִים וְאֶת הַפְּרָחִים וְקוֹלוֹת הַצְּחוֹק שֶׁל עוֹלָמוֹ הַצָּעִיר.

4.

בְּסֶפְּטֶמְבֶּר כַּעֲבוֹר שָׁנָה, בִּשְׁעוֹת אַחַר-הַצָּהֳרַיִים לַחוּת, צָעִיר בַּעַל פָּנִים צְרוּבוֹת בַּגָּוֶון נְחוֹשֶׁת אֲדַמְדַּמָּה יָרַד מֵהָרַכֶּבֶת בְּטֶנְסִי. הוּא הִבִּיט סְבִיב בִּדְאָגָה, וְנִרְאֶה כִּי הוּקַל לוֹ מִשֶּׁגִּילָּה שֶׁאֵין אִישׁ מְחַכֶּה לוֹ. הוּא נָסַע בַּמּוֹנִית לַמָּלוֹן הַטּוֹב בְּיוֹתֵר בָּעִיר, שָׁם נִרְשַׁם בְּסִיפּוּק-מָה כְּג'וֹרְג' אוֹ'קָלִי, קוֹזְקוֹ, פְּרוֹ.
לְמַעְלָה בְּחַדְרוֹ יָשַׁב לְמֶשֶׁךְ כַּמָּה דַּקּוֹת לְיַד הַחַלּוֹן, מִסְתַּכֵּל לְמַטָּה לָרְחוֹב הַמּוּכָּר. וְאָז בְּיָדוֹ הָרוֹעֶדֶת הָרִים אֶת שְׁפוֹרְפֵרַת הַטֵּלֵפוֹן וְחִייֵּג.
"הַאִם ג'וֹנְקוּאִיל נִמְצֵאת?"
"מְדַבֶּרֶת."
"אָה..." לְאַחַר שֶׁקּוֹלוֹ הִתְגַּבֵּר עַל הַנְּטִיָּיה הַקַּלָּה לִרְעוֹד, הִמְשִׁיךְ בְּרִשְׁמִיּוּת יְדִידוּתִית.
"זֶה ג'וֹרְג' אוֹ'קְלִי. קִיבַּלְתָּ אֶת הַמִּכְתָּב שֶׁלִּי?"
"כֵּן. תֵּיאַרְתִּי לְעַצְמִי שֶׁתַּגִּיעַ הַיּוֹם."
קוֹלָהּ, רָגוּעַ וְיָבֵשׁ, הִטְרִיד אוֹתוֹ, אַךְ לֹא כְּפִי שֶׁצִּיפָּה. הָיָה זֶה קוֹל שֶׁל זָרָה, לֹא נִרְגָּשׁ, שִׂמְחָה לְמַדַּי לִפְגּוֹשׁ אוֹתוֹ – זֶה הַכּוֹל. הוּא רָצָה לְהַנִּיחַ אֶת הַשְּׁפוּרְפֶרֶת וְלִשְׁאוֹף אֲוִויר.
"לֹא רָאִיתִי אוֹתְךָ – הַרְבֵּה זְמַן," הוּא הִצְלִיחַ לְהַגִּיד כִּלְאַחַר יָד, "לְמַעְלָה מִשָּׁנָה."
הוּא יָדַע כַּמָּה זְמַן עָבַר – בְּדִיּוּק שֶׁל יוֹם.
"יִהְיֶה נוֹרָא נֶחְמָד לְדַבֵּר אִיתְּךָ שׁוּב."
"אֲנִי אַגִּיעַ בָּעֵרֶךְ תּוֹךְ שָׁעָה."
הוּא נִיתֵּק. כָּל רֶגַע פְּנַאי שֶׁלּוֹ בְּמֶשֶׁךְ אַרְבַּע עוֹנוֹת אֲרוּכּוֹת הָיָה מָלֵא צִיפִּיָּה לְשָׁעָה זוֹ, וְעַכְשָׁיו הִיא הִגִּיעָה. הוּא חָשַׁב שֶׁיִּמְצָא אוֹתָהּ נְשׂוּאָה, מְאוֹרֶסֶת, מְאוֹהֶבֶת – הוּא לֹא חָשַׁב שֶׁהִיא תִּהְיֶה אֲדִישָׁה לְשִׁיבָתוֹ.
הוּא הִרְגִּישׁ, כִּי לְעוֹלָם לֹא יִהְיוּ בְּחַיָּיו עֲשָׂרָה חוֹדָשִׁים כְּמוֹ אֵלּוּ שֶׁעַכְשָׁיו עָבַר. הָיוּ לוֹ הֶישֵּׂגִים מַרְשִׁימִים, לְכָל הַדֵּעוֹת, בִּשְׁבִיל מְהַנְדֵּס צָעִיר – נִתְקָל בִּשְׁתֵּי הִזְדַּמְּנוּיוֹת יוֹצְאוֹת דּוֹפֶן, הָאַחַת בְּפָרוֹ, מִשָּׁם חָזַר עַכְשָׁיו, וְהָאַחֶרֶת כְּתוֹצָאָה מִכָּךְ, בִּנְיוּ-יוֹרְק, לְשֵׁם פָּנָיו מוּעָדוֹת. בִּזְמַן קָצָר זֶה עָלָה מִדַּלּוּת לְעֶמְדָּה שֶׁל הִזְדַּמְּנוּיוֹת בִּלְתִּי מוּגְבָּלוֹת.
הוּא הִבִּיט בְּעַצְמוֹ בַּמַּרְאֶה שֶׁל שׁוּלְחַן הָאִיפּוּר, הוּא הָיָה כִּמְעַט שָׁחוֹר מִשִּׁיזּוּף, אַךְ זֶה הָיָה שָׁחוֹר רוֹמַנְטִי, וּבַשָּׁבוּעַ הָאַחֲרוֹן, מִכֵּיוָון שֶׁהָיָה לוֹ זְמַן לַחֲשׁוֹב עַל כָּךְ, זֶה הֶעֱנִיק לוֹ עוֹנֶג לֹא מְבוּטָּל. הוּא גַּם נִשְׁבָּה בְּקֶסֶם חָזוּתוֹ הַמְּחוּסְפֶּסֶת וְהִבְלִיט אוֹתָהּ. הוּא אִיבֵּד חֵלֶק מִן הַגַּבָּה שֶׁלּוֹ, וּבָרְכוּ הָיְתָה עֲדַיִין חֲבוּשָׁה, אַךְ הוּא הָיָה צָעִיר מִדַּי שֶׁלֹּא לְהַבְחִין כִּי נָשִׁים רַבּוֹת עַל אֳנִייַּת הַקִּיטוֹר הִסְתַּכְּלוּ עָלָיו בָּעִנְיָין מְיוּחָד.
בְּגָדָיו, כַּמּוּבָן, הָיוּ אִיּוּמִים. חַיָּיט יְוָונִי בְּלִימָה הֵכִין לוֹ אוֹתָם – בְּיוֹמַיִים. הוּא גַּם הָיָה צָעִיר מַסְפִּיק כְּדֵי לְהַסְבִּיר לִיקּוּי חַיָּיטִי זֶה לְג'וֹנְקוֹאִיל בַּמִּכְתָּב הַקָּצָר שֶׁלּוֹ. הַפְּרָט הַיָּחִיד הַנּוֹסָף שֶׁהֵכִיל הָיָה בַּקָּשָׁה לֹא לִפְגּוֹשׁ אוֹתוֹ בַּתַּחֲנָה.
ג'רוג' אוֹ'קְלִי מִקּוּזְקוֹ, פְּרוֹ, חִיכָּה בִּמְלוֹן שָׁעָה וָחֵצִי עַד אֲשֶׁר, אִם לְדַיֵּיק, הַשֶּׁמֶשׁ הִגִּיעָה לְאֶמְצַע הַשָּׁמַיִם. מְגוּלָּח לְמִשְׁעִי וּמְכוּסֶּה בְּטַלְק שֶׁהֶעֱנִיק לוֹ גָּוֶון בָּהִיר יוֹתֵר, כִּי בָּרֶגַע הָאַחֲרוֹן הַכְּנִיעָה הַהִתְרַבְרְבוּת אֶת הָרוֹמַנְטִיקָה, הִזְמִין מוֹנִית וּפָנָה לְעֵבֶר הַבַּיִת אוֹתוֹ הִכִּיר הֵיטֵב.
הוּא נָשַׁם בִּכְבֵדוּת – הוּא הִבְחִין בְּכָךְ אַךְ אָמַר לְעַצְמוֹ שֶׁזֶּה מֵהִתְרַגְּשׁוּת, לֹא מְרַגְּשׁוֹת. הוּא הָיָה כָּאן; הִיא לֹא הָיְתָה נְשׂוּאָה – זֶה הָיָה מַסְפִּיק. הוּא אֲפִילּוּ לֹא הָיָה בָּטוּחַ מָה יֹאמַר לָהּ. אַךְ הָיָה זֶה רֶגַע בְּחַיָּיו שֶׁעָלָיו הִרְגִּישׁ כִּי אֵינוֹ יָכוֹל לְוַותֵּר. כִּכְלוֹת הַכּוֹל, הַנִּיצָּחוֹן לֹא יִהְיֶה שָׁלֵם בִּלְעָדֶיהָ, וְאִם לֹא יַנִּיחַ אֶת שָׁלְלוּ לְרַגְלֶיהָ, הוּא יָכוֹל לְפָחוֹת לְנוֹפֵף בּוֹ לְנֶגֶד עֵינֶיהָ לְרֶגַע חוֹלֵף.
הַבַּיִת הֵגִיחַ לְפֶתַע לְצִידּוֹ בִּמְלוֹא עוֹצְמָתוֹ, וּמַחְשַׁבְתּוֹ הָרִאשׁוֹנָה הָיְתָה כִּי קִיבֵּל מֵמַד מוּזָר וְלֹא מְצִיאוּתִי. דָּבָר לֹא הִשְׁתַּנָּה – אַךְ הַכּוֹל הִשְׁתַּנָּה.
הוּא הָיָה קָטָן יוֹתֵר וְנִרְאֶה עָלוּב יוֹתֵר – עָנָן שֶׁל קֶסֶם לֹא רִיחֵף מֵעַל הַגַּג וְלֹא בִּצְבֵּץ מֵחַלּוֹנוֹת הַקּוֹמָה הָעֶלְיוֹנָה. הוּא צִלְצֵל בַּפַּעֲמוֹן הַכְּנִיסָה, וּמְשָׁרֶתֶת כּוּשִׁית לֹא מוּכֶּרֶת הוֹפִיעָה. הָעַלְמָה גּ'וֹנְקוֹאִיל תֵּרֵד עוֹד רֶגַע. הוּא לִחְלַח אֶת שְׂפָתָיו בְּעַצְבָּנוּת, נִכְנַס לַחֲדַר הָאוֹרְחִים – וּתְחוּשַׁת חוֹסֶר הַמְּצִיאוּת גָּבְרָה. כִּכְלוֹת הַכּוֹל, רָאָה, זֶה הָיָה רַק חֶדֶר, וְלֹא הָאוּלָם הַמְּכוּשָּׁף בּוֹ בִּילָּה אֶת הַשָּׁעוֹת הַמְּרַגְּשׁוֹת הַהֵן. הוּא הִתְיַישֵּׁב בַּכִּיסֵּא, נִדְהָם לְגַלּוֹת שֶׁזֶּה כִּיסֵּא, מֵבִין שֶׁדִּמְיוֹנוֹ עִיוּוּת וְצֶבַע אֶת עַל הַדְּבָרִים הַפְּשׁוּטִים וְהַמּוֹכְרִים הַלָּלוּ.
הַדֶּלֶת נִפְתְּחָה וְג'וֹנְקוֹאִיל נִכְנְסָה – וְהָיָה זֶה כְּאִילּוּ הַחֶדֶר הִיטַּשְׁטֵשׁ לְפֶתַע מוּל עֵינָיו. הוּא לֹא זָכַר עַד כַּמָּה יָפֶה הָיְתָה, וְהוּא הִרְגִּישׁ כִּי פָּנָיו מַחֲוִוירוֹת וְקוֹלוֹ מִצְטַמְצֵם לִגְנִיחָה עֲלוּבָה.
הִיא הָיְתָה לְבוּשָׁה בְּיָרוֹק חִיוֵּור, וְסֶרֶט זָהָב הִקִּיף אֶת שְׂעָרָהּ הַחֵלֶק וְהַכֵּהֶה כְּמוֹ כֶּתֶר. עֵינֵי הַקְּטִיפָה הַמּוּכָּרוֹת לָכְדוּ אֶת עֵינָיו כְּשֶׁנִּכְנְסָה לַחֶדֶר, וַעֲוִוית שֶׁל פַּחַד חָלְפָה בּוֹ מוּל כּוֹחוֹ הַמַּכְאִיב שֶׁל יוֹפְיָהּ.
הוּא אָמַר "שָׁלוֹם", וּשְׁנֵיהֶם פָּסְעוּ כַּמָּה צְעָדִים קָדִימָה וְלַחֲצוּ יָדַיִים. אַחֵר-כָּךְ הִתְיַישְּׁבוּ בְּכִיסְאוֹת מְרוּחָקִים לְמַדַּי, וְנָעֲצוּ מַבָּט זֶה בָּזֶה מִשְּׁנֵי עֶבְרֵי הַחֶדֶר.
"חָזַרְתָּ," אָמְרָה, וְהוּא עָנָה בְּאוֹתוֹ אוֹפֶן נָדוֹשׁ: "רָצִיתִי לַעֲצוֹר וְלִרְאוֹת אוֹתְךָ כְּשֶׁאֲנִי עוֹבֵר כָּאן."
הוּא נִיסָּה לְיַיצֵּב אֶת קוֹלוֹ בְּכָךְ שֶׁהִפְנָה מַבָּט לְכָל מָקוֹם פְּרָט לְפָנֶיהָ. חוֹבַת הַדִּיבּוּר הָיְתָה עָלָיו, אַךְ נִדְמֶה הָיָה כִּי לֹא יִהְיֶה לּוֹ מָה לוֹמַר אִם לֹא יַתְחִיל מִיָּד לְהִתְרַבְרֵב. מֵעוֹלָם לֹא הָיָה דָּבָר שִׁגְרָתִי בְּיַחֲסֵיהֶם הַקּוֹדְמִים – זֶה הָיָה בִּלְתִּי אֶפְשָׁרִי שֶׁאֲנָשִׁים בְּמַצָּבָם יְדַבְּרוּ עַל מֶזֶג הָאֲוִויר.
"זֶה מְגוּחָךְ," פָּתַח בִּמְבוּכָה פִּתְאוֹמִית. "אֲנִי לֹא יוֹדֵעַ מָה לַעֲשׂוֹת בְּדִיּוּק. הַנּוֹכְחוּת שֶׁלִּי מַטְרִידָה אוֹתְךָ?"
"לֹא." הַתְּשׁוּבָה הָיְתָה מְאוּפֶּקֶת אַךְ גַּם עֲצוּבָה. זֶה דִּיכֵּא אוֹתוֹ.
"אַתְּ מְאוֹרֶסֶת?" שָׁאַל,
"לֹא."
"אַתְּ מְאוֹהֶבֶת בְּמִישֶׁהוּ?"
הִיא הֵנִידָה רֹאשָׁהּ לִשְׁלִילָה.
"אָה." הוּא נִשְׁעָן אַחֲרוֹנִית עַל כִּיסְאוֹ. הֵם מִיצּוּ נוֹשֵׂא נוֹסָף – הַשִּׂיחָה לֹא הִתְפַּתְּחָה בָּאוֹפֶן לוֹ כִּיוּוּן.
"ג'וֹנְקוּאִיל," אָמַר, הַפַּעַם בֵּטוֹן מְרוּכָּךְ, "אַחֲרֵי כָּל מָה שֶׁקָּרָה בֵּינֵינוּ, רָצִיתִי לַחֲזוֹר וְלִרְאוֹת אוֹתְךָ. מָה שֶׁלֹּא אֶעֱשֶׂה בֶּעָתִיד, לְעוֹלָם לֹא אוֹהֵב מִישֶׁהִי אַחֶרֶת כְּמוֹ שֶׁאָהַבְתִּי אוֹתְךָ."
זוֹ הָיְתָה אַחַת מֵהָאֲמִירוֹת שֶׁשִּׁינֵּן, עַל אֳנִייַּת הַקִּיטוֹר, נִדְמֶה הָיָה כִּי נָשְׂאָה אֶת הַמֶּסֶר הַנָּכוֹן – הָרוֹךְ שֶׁתָּמִיד יַרְגִּישׁ כְּלַפֶּיהָ, וְגִישָׁה לֹא מְחַיֶּיבֶת לְגַבֵּי רִגְשׁוֹתָיו הַנּוֹכְחִיִּים. כָּאן, עִם הֶעָבָר סְבִיבוֹ, לְצִידּוֹ, שֶׁהִכְבִּיד עַל הָאֲוִויר יוֹתֵר וְיוֹתֵר, נִשְׁמְעָה הָאֲמִירָה תֵּיאַטְרָלִית וּשְׁחוּקָה.
הִיא לֹא הֵגִיבָה, יָשְׁבָה לְלֹא נִיעַ, עֵינֶיהָ מְקוּבָּעוֹת עָלָיו בְּהַבָּעָה שֶׁאָמְרָה הַכּוֹל אוֹ לֹא כְּלוּם.
"אַתְּ לֹא אוֹהֶבֶת אוֹתִי יוֹתֵר, נָכוֹן?" שָׁאַל אוֹתָהּ בְּקוֹל נָמוּךְ.
"נָכוֹן."
לְאַחַר רֶגַע, כְּשֶׂגֶב' קָארִי נִכְנְסָה וְדִיבְּרָה אִיתּוֹ עַל הַהַצְלָחָה שֶׁלּוֹ – כָּתְבוּ עָלָיו חֲצִי טוּר בָּעִיתּוֹן הַמְּקוֹמִי – הָיוּ רִגְשׁוֹתָיו מְעוֹרָבִים. עַכְשָׁיו יָדַע שֶׁהוּא עֲדַיִין רוֹצֶה אֶת הַנַּעֲרָה הַזּוֹ, וְיָדַע שֶׁהֶעָבָר חוֹזֵר לִפְעָמִים – זֶה הַכּוֹל. לְגַבֵּי הַשְּׁאָר הוּא חַיָּיב לִהְיוֹת חָזָק וְזָהִיר, וְהוּא כְּבָר יֵרָאֶה.
"וְעַכְשָׁיו," אָמְרָה גַּב' קָארִי, "אֲנִי רוֹצָה שֶׁתֵּלְכוּ לְבַקֵּר אֶת הַגְּבֶרֶת עִם הַחַרְצִיּוֹת. הִיא אֲמָרְקָהּ לִי בְּפֵירוּשׁ שֶׁהִיא רוֹצָה לִרְאוֹת אוֹתְךָ, מִשּׁוּם שֶׁקָּרְאָה עָלֶיךָ בָּעִיתּוֹן."
הֵם הָלְכוּ לִרְאוֹת אֶת הַגְּבֶרֶת עִם הַחַרְצִיּוֹת. פָּסְעוּ לְאוֹרֶךְ הָרְחוֹב, וְהוּא זִיהָה בְּהִתְרַגְּשׁוּת אֵיךְ צְעָדֶיהָ הַקְּטַנִּים יוֹתֵר נָפְלוּ תָּמִיד בֵּין צְעָדָיו. הִתְבָּרֵר שֶׁהַגְּבֶרֶת נֶחְמָדָה, וְהַחַרְצִיּוֹת הָיוּ עֲנָקִיּוֹת וְיָפוֹת בְּאוֹפֶן בִּלְתִּי רָגִיל. גֶנְיָה שֶׁל הַגְּבֶרֶת הָיוּ מְלֵאִים בָּהֶן, וְרוּדּוֹת וְלִבְנוֹת וּצְהוּבּוֹת, כָּךְ שֶׁלִּהְיוֹת בֵּינֵיהֶן הָיָה מַסַּע חֲזָרָה אֶל לֵב-לִבּוֹ שֶׁל הַקַּיִץ. הָיוּ שְׁנֵי גַּנִּים מְלֵאִים וְשַׁעַר בֵּינֵיהֶם; הַגְבָּרַת עָבְרָה רִאשׁוֹנָה בְּשַׁעַר, בִּזְמַן שֶׁהֵם טִיְּילוּ בְּנַחַת לְעֵבֶר הַגַּן הַשֵּׁנִי.
וְאָז קָרָה דָּבָר מוּזָר. ג'וֹרְג' זָז הַצִּידָּה כְּדֵי לְאַפְשֵׁר לְג'וֹנְקוֹאִיל לַעֲבוֹר, אַךְ בִּמְקוֹם לַעֲבוֹר הִיא נֶעֶמְדָה וְנָעֲצָה בּוֹ מַבָּט לְרֶגַע. זֶה לֹא הָיָה הַמַּבָּט, שֶׁלֹּא הָיָה חִיּוּךְ, כְּמוֹ שֶׁהָיָה זֶה רֶגַע הַשְּׁתִיקָה. הֵם רָאוּ זֶה אֶת עֵינִי זֶה, וּשְׁנֵיהֶם לָקְחוּ נְשִׁימָה קְצָרָה מְהִירָה וְאָז הִמְשִׁיכוּ לְתוֹךְ הַגַּן הַשֵּׁנִי. זֶה הָיָה הַכּוֹל.
שְׁעוֹת אַחַר-הַצָּהֳרַיִים דָּעֲכוּ. הֵם הוֹדּוּ לִגְבֶרֶת וּפָסְעוּ הַבַּיְתָה בְּאִיטִּיּוּת, מְלֵאֵי מַחֲשָׁבוֹת, זֶה לְצַד זֶה. גַּם בַּאֲרוּחַת הָעֶרֶב הָיוּ שְׁקֵטִים. ג'וֹרְג' סִיפֵּר לְמַר קָארִי מַשֶּׁהוּ עַל מָה שֶׁקָּרָה בִּדְרוֹם-אָמֵרִיקָה, וְהִצְלִיחַ לְהַגְנִיב אֶת הָעוּבְדָּה שֶׁהַכּוֹל יִהְיֶה פָּשׁוּט בִּשְׁבִילוֹ בֶּעָתִיד.
הָאֲרוּחָה הִסְתַּיְּימָה, וְהוּא וְג'וֹנְקוֹאִיל הָיוּ לְבַד בַּחֶדֶר שֶׁרָאָה אֶת תְּחִילַּת סִיפּוּר אַהֲבָתָם וְאֶת סוֹפוֹ. זֶה נִרְאֶה לוֹ עָצוּב מְאוֹד וּכְאִילּוּ קָרָה לִפְנֵי זְמַן רַב. עַל הַסַּפָּה הִרְגִּישׁ כְּאֵב וְצַעַר שֶׁכְּמוֹתָם לֹא יַרְגִּישׁ שׁוּב לְעוֹלָם. לְעוֹלָם לֹא יִהְיֶה כֹּה חַלָּשׁ אוֹ כֹּה עָיֵיף וְאוּמְלָל וְעָנִי. בְּכָל זֹאת יָדַע שֶׁלְּאוֹתוֹ הַנַּעַר מִלִּפְנֵי 15 חוֹדָשִׁים הָיָה מַשֶּׁהוּ, אֱמוּנָה, הִתְלַהֲבוּת, שֶׁנֶּעֶלְמוּ לְנַצֵּחַ. הַדָּבָר הַנָּכוֹן – הֵם עָשׂוּ אֶת הַדָּבָר הַנָּכוֹן. הוּא הֵמִיר אֶת נְעוּרָיו בְּעוֹצְמָה, וְסָלַל לוֹ דֶּרֶךְ בַּחַיִּים מִתּוֹךְ יֵיאוּשׁ. אַךְ הַחַיִּים סָחֲפוּ אֶת רַעֲנַנּוּת אַהֲבָתוֹ יַחַד עִם נְעוּרָיו.
"אַתְּ לֹא תִּתְחַתְּנִי אִיתִּי, נָכוֹן?" אָמַר בְּשֶׁקֶט.
ג'וֹנְקוֹאִיל נִדָּה בְּרֹאשָׁהּ הַכֵּהָה.
"לְעוֹלָם לֹא אֶתְחַתֵּן," עָנְתָה.
הוּא הֵנִיעַ רֹאשׁוֹ.
"אֲנִי נוֹסֵעַ לְוָושִׁינְגְּטוֹן בַּבּוֹקֶר," אָמַר.
"אָה..."
"אֲנִי חַיָּיב לִנְסוֹעַ. אֲנִי חַיֶּיבֶת לִהְיוֹת בִּנְיוּ-יוֹרְק בְּ-1 בְּחוֹדֶשׁ, וּבֵינְתַיִים אֲנִי רוֹצֶה לַעֲצוֹר בְּוָושִׁינְגְּטוֹן."
"עֲסָקִים!"
"לֹא," אָמַר בְּאוֹפֶן מְאוּלָּץ, "יֵשׁ שָׁם מִישֶׁהִי שֶׁאֲנִי חַיָּיב לִרְאוֹת, מִישֶׁהִי שֶׁהָיְתָה מְאוֹד נֶחְמָדָה אֵלַיי כְּשֶׁהָיִיתִי מְדוּכָּא וְשָׁבוּר."
זוֹ הָיְתָה הַמְצָאָה. לֹא הָיָה לוֹ אַף אֶחָד לִרְאוֹת בְּוָושִׁינְגְּטוֹן – אַךְ הוּא הִסְתַּכֵּל עַל ג'וֹנְקוּאִיל בְּרִיכּוּז, וְהָיָה בָּטוּחַ שֶׁהִיא הִתְכַּוְּוצָה מְעַט, שֶׁעֵינֶיהָ נֶעֶצְמוּ וְנִפְקְחוּ לִרְוָוחָה שׁוּב.
"אַךְ לִפְנֵי שֶׁאֵלֵךְ, אֲנִי רוֹצֶה לְסַפֵּר לְךָ מָה קָרָה לִי מֵאָז רָאִיתִי אוֹתְךָ, וּמִכֵּיוָון שֶׁכַּנִּרְאֶה לֹא נִיפָּגֵשׁ שׁוּב, חָשַׁבְתִּי שֶׁאוּלַי תַּסְכִּימִי – רַק הַפַּעַם – לָשֶׁבֶת בְּחֵיקֵי כְּמוֹ שֶׁנָּהַגְתָּ לַעֲשׂוֹת. לֹא הָיִיתִי מְבַקֵּשׁ, אֲבָל בִּגְלַל שֶׁאֵין לְךָ מִישֶׁהוּ אַחֵר – עֲדַיִין – אוּלַי זֶה לֹא מְשַׁנֶּה."
הִיא נִדָּה בְּרֹאשָׁהּ וּמִיָּד הִתְיַישְּׁבָה בְּחֵיקוֹ, כְּפִי שֶׁעָשְׂתָה לְעִתִּים קְרוֹבוֹת כָּל-כָּךְ בְּאוֹתוֹ אָבִיב חוֹלֵף. מַגַּע רֹאשָׁהּ כְּנֶגֶד כְּתֵפוֹ, מַגַּע גּוּפָהּ הַמּוּכָּר, הִיכָּה בּוֹ בְּהִתְרַגְּשׁוּת. זְרוֹעוֹתָיו הַמַּחֲזִיקוֹת בָּהּ נָטוּ לְהִיכָּרֵךְ סְבִיבָה, לָכֵן נִשְׁעָן אֲחוֹרַנִּית וְהֵחֵל לְדַבֵּר, מְהוּרְהָר, לְתוֹךְ הֶחָלָל.
הוּא סִיפֵּר לָהּ עַל שְׁבוּעַיִים מְיָיאֲשִׁים בִּנְיוּ-יוֹרְק, שֶׁהִסְתַּיְּימוּ בַּעֲבוֹדָה מְעַנְיֶינֶת גַּם אִם לֹא רִוְוחִית בְּיוֹתֵר בְּמִפְעַל בְּנִיָּיה בָּעִיר גֶ'רְסִי. כְּשֶׁהָעֵסֶק בְּפָרוֹ הוּצַּג בְּפָנָיו לָרִאשׁוֹנָה, הוּא לֹא עָשָׂה עָלָיו רוֹשֶׁם שֶׁל הִזְדַּמְּנוּת יוֹצֵאת דּוֹפֶן. הוּא הָיָה אָמוּר לִהְיוֹת עוֹזֵר מְהַנְדֵּס שְׁלִישִׁי בַּמִּשְׁלַחַת, אַךְ רַק עֶשְׂרֵה מֵהַקְּבוּצָה הָאָמֵרִיקָאִית, כּוֹלֵל שְׁמוֹנָה מוֹדְדִים וּמַעֲרִיכִים, הִגִּיעוּ לְקוֹזְקוֹ. עֲשָׂרָה יָמִים לְאַחַר מִכֵּן מֵת רֹאשׁ הַמִּשְׁלַחַת מִקַּדַּחַת צְהוּבָּה, זוֹ הָיְתָה הַהִזְדַּמְּנוּת שֶׁלּוֹ, הִזְדַּמְּנוּת שֶׁרַק טִיפֵּשׁ יַחֲמִיץ, הִזְדַּמְּנוּת מוּפְלָאָה...
"הִזְדַּמְּנוּת שֶׁרַק טִיפֵּשׁ יַחֲמִיץ?" הִפְרִיעָה בִּתְמִימוּת.
"גַּם טִיפֵּשׁ לֹא," הוּא הִמְשִׁיךְ. "זֶה הָיָה נֶהֱדָר. אָז שָׁלַחְתִּי מִבָּרָק לִנְיוּ-יוֹרְק..."
"וְאָז," הִפְרִיעָה שׁוּב, "הֵם שָׁלְחוּ מִבְרָק בּוֹ אָמְרוּ שֶׁאַתָּה צָרִיךְ לְנַצֵּל אֶת הַהִזְדַּמְּנוּת?"
"צָרִיךְ!" קָרָא בַּהִתְרַגְּשׁוּתָף עֲדַיִין נִשְׁעָן אַחֲרוֹנִית, "שֶׁאֲנִי חַיָּיב. לֹא הָיָה זְמַן לְבַזְבֵּז..."            
"אֲפִילּוּ לֹא דַּקָּה?"
"אֲפִילּוּ לֹא דַּקָּה."
"אֲפִילּוּ לֹא בִּשְׁבִיל..." הִיא עָצְרָה.
"בִּשְׁבִיל מָה?"
"תִּרְאֶה."
לְפֶתַע הוּא הִיטָּה אֶת רֹאשׁוֹ קָדִימָה, וְהִיא קֵירְבָה עַצְמָהּ אֵלָיו, שְׂפָתֶיהָ פְּתוּחוֹת לְמֶחֱצָה כְּמוֹ פֶּרַח.
"כֵּן," לָחַשׁ לְתוֹךְ שְׂפָתֶיהָ, "יֵשׁ כָּל הַזְּמַן שֶׁבָּעוֹלָם..."
כָּל הַזְּמַן שֶׁבָּעוֹלָם – חַיָּיו וְחַיֶּיהָ. אַךְ לְרֶגַע, כְּשֶׁנִּישָּׂק אוֹתָהּ, יָדַע שֶׁלַּמְרוֹת שֶׁהוּא מְחַפֵּשׂ אֶת דֶּרֶךְ הַנֶּצַח, לְעוֹלָם לֹא יוּכַל לִלְכּוֹד שׁוּב אֶת אוֹתָן שָׁעוֹת אַפְּרִיל אֲבוּדוֹת, עַכְשָׁיו הוּא עָשׂוּי לְהַדֵּק אוֹתָהּ קָרוֹב, עַד שֶׁשְּׁרִירֵי זְרוֹעוֹ יִינָּעֲלוּ – הִיא הָיְתָה מַשֶּׁהוּ נִכְסָף וְנָדִיר שֶׁהוּא נִלְחָם עֲבוּרוֹ וְעָשָׂה לְשֶׁלּוֹ – אַךְ שׁוּב לְעוֹלָם לֹא לְחִישָׁה מְעוּרְפֶּלֶת בָּאָבָק אוֹ בְּמַשַּׁב הָרוּחַ הַלֵּילִי...
הַנַּח לְזֶה, חָשַׁב, אַפְּרִיל חָלַף, אַפְּרִיל חָלַף. יֵשׁ סוּגִים שׁוֹנִים שֶׁל אַהֲבָה בָּעוֹלָם, אַךְ לְעוֹלָם לֹא אוֹתָהּ אַהֲבָה פַּעֲמַיִים.


מִתּוֹךְ: "הַשִּׁיקּוּי: סִיפּוּרֵי אַהֲבָה מִטּוֹבֵי הַסּוֹפְרִים בָּעוֹלָם", הוֹצָאַת גְּוָונִים, 1992.  




https://www.shortstoryproject.com/he/story/%d7%94%d7%93%d7%91%d7%a8-%d7%94%d7%a0%d7%9b%d7%95%d7%9f/
#אַהֲבָה#אהבהצעירה#סֶפְּרוֹתָאמֵרִיקָאִיתְ#תַרְבּוּתָאמֵרִיקָאִית