"כָּל סִיפּוּרֵי הַצַּיִד הֵם אוֹתוֹ הַדָּבָר," אָמַר קָלוֹבִּיס, "בְּדִיּוּק כְּשֵׁם שֶׁכָּל הַסִּיפּוּרִים עַל מֵרוֹצֵי סוּסִים הֵם אוֹתוֹ הַדָּבָר, וְכָל..."
"סִיפּוּר הַצַּיִד שֶׁלִּי לֹא דּוֹמֶה אֲפִילּוּ בִּמְעַט לְסִיפּוּרִים אֲחֵרִים שֶׁשָּׁמַעְתָּ," אָמְרָה הַבָּרוֹנִית. "הוּא קָרָה דֵּי מִזְּמַן. כְּשֶׁהָיִיתִי בַּת עֶשְׂרִים וְשָׁלוֹשׁ בָּעֵרֶךְ. לֹא חָיִיתִי בְּנִפְרָד מִבַּעֲלֵי בְּאוֹתוֹ הַזְּמַן. אִישׁ מֵאִיתָּנוּ לֹא הָיָה יָכוֹל לְהַרְשׁוֹת לְעַצְמוֹ לְהַפְרִישׁ לְאַחַר קִצְבָּה נִפְרֶדֶת. הָעוֹנִי מְלַכֵּד מִשְׁפָּחוֹת, יוֹתֵר מֵאֲשֶׁר מְפָרֵק אוֹתָן, לַמְרוֹת מָה שֶׁעֲשׂוּיִים לוֹמַר הַפִּתְגָּמִים. אַף שֶׁתָּמִיד צִדֵּנוּ בַּחֲבוּרוֹת שׁוֹנוֹת. אֲבָל כָּל זֶה אֵינֶנּוּ קָשׁוּר לַסִּיפּוּר."
"טֶרֶם הִגַּעְנוּ לִנְקוּדַּת הַמִּפְגָּשׁ. אֲנִי מַנִּיחַ שֶׁהָיְתָה נְקוּדַּת מִפְגָּשׁ," אָמַר קָלוֹבִיס.
"מוּבָן שֶׁהָיְיתָה נְקוּדַּת מִפְגָּשׁ," אָמְרָה הַבָּרוֹנִית. "הִתְאַסֵּף בָּהּ הַקָּהָל הַטִּיפּוּסִי, וּבִמְיוּחָד קוֹנְסְטֵנְס בְּרוֹדֶל. קוֹנְסְטֵנְס הִיא אַחַת מֵאוֹתָן נַעֲרוֹת בְּרִיאוּת סְמוּקוֹת לְחַיִּים, שֶׁנִּרְאוֹת כֹּה נִפְלָא עַל רֶקַע נוֹף סְתָוִוי אוֹ קִישּׁוּטֵי חַג מוֹלָד בַּכְּנֵסִיָּה. 'יֵשׁ לִי תְּחוּשָׁה שֶׁמַּשֶּׁהוּ נוֹרָא עוֹמֵד לְהִתְרַחֵשׁ,' הִיא אָמְרָה לִי. 'אֲנִי נִרְאֵית חִיוֶּורֶת?'
הִיא נִרְאֲתָה חִיוֶּורֶת כְּסֶלֶק שֶׁלְּפֶתַע שָׁמַע בְּשׁוּרוֹת רָעוֹת.
"'אַתְּ נִרְאֵית יָפָה מִן הָרָגִיל,'" עָנִיתִי, 'אֲבָל בְּמִקְרֶה שֶׁלְּךָ זֶה בְּוַודַּאי כֹּה קַל.'
לִפְנֵי שֶׁהָיָה סִיפֵּק בְּיָדָהּ לְהָבִין אֶת מַשְׁמָעוּת הַהֶעָרָה נִיגַּשְׁנוּ לָעִנְיָין. הַכְּלָבִים אִיתְּרוּ שׁוּעָל, שֶׁהִתְחַבֵּא בֵּין שִׂיחִים קוֹצָנִיִּים."
"יָדַעְתִּי," אָמַר קָלוֹבִיס, "בְּכָל סִיפּוּר צַיִד שׁוּעָלִים שֶׁשָּׁמַעְתִּי מִיָּמַי הָיוּ שׁוּעָל וְשִׂיחִים קוֹצָנִיִּים."
"קוֹנְסְטֵנְס וַאֲנִי יָשַׁבְנוּ בְּבִטְחָה עַל הָאוּכָּף," הִמְשִׁיכָה הַבָּרוֹנִית בְּשַׁלְוָוה, "וְלֹא הִתְקַשֵּׁינוּ לִשְׁמוֹר עַל מְקוֹמֵנוּ בַּקְּבוּצָה הַמּוֹבִילָה, אַף עַל פִּי שֶׁהַמִּרְדָּף הָיָה קָשֶׁה לְמַדַּי. וְאוּלָם לִקְרַאת הַסִּיּוּם הִתְבָּרֵר כִּי שָׁמַרְנוּ בַּעֲלִיל עַל מַסְלוּל יוֹתֵר מִדַּי עַצְמָאִי, מִשּׁוּם שֶׁאִיבַּדְנוּ אֶת הַכְּלָבִים וּמָצָאנוּ אֶת עַצְמֵנוּ מִשְׂתָּרְכוֹת לְלֹא מַטָּרָה קִילוֹמֶטְרִים רַבִּים בְּאֶמְצַע שׁוּם מָקוֹם. הָעִנְיָין עוֹרֵר בִּי רוֹגֶז, וְסַבְלָנוּתִי הֲלָכָה וּפָקְעָה בְּהַדְרָגָה, וּלְפֶתַע, בְּעוֹדֵנוּ מְפַלְּסוֹת אֶת דַּרְכֵּנוּ דֶּרֶךְ שׁוּרַת שִׂיחִים אֲדִיבָה, הִתְרוֹנֵן לִבְנוֹ לְמַרְאֵה כַּלְבֵי צַיִד נוֹבְחִים בִּמְלוֹא גְּרוֹנָם בָּעֵמֶק לְמַטָּה.
'הִנֵּה הֵם,' צְעָקָה קוֹנְסְטֵנְס, וְאָז הִתְנַשְּׁפָה וְהוֹסִיפָה, 'בְּשֵׁם אֱלוֹהִים, מָה הֵם צָדִים?'
וַדַּאי לֹא הָיָה זֶה שׁוּעָל בֶּן מָוֶות. הוּא הִתְנַשֵּׂא לְגוֹבַהּ כָּפוּל, רֹאשׁוֹ פָּחוּס וּמְכוֹעָר וְצַוּוֹארוֹ עֲנָקִי וְעָבֶה.
'זֶה צָבוּעַ,' צָעַקְתִּי. 'וַדַּאי בָּרַח מִגְּנוּ שֶׁל הַלּוֹרְד פאבהם.'
בְּאוֹתוֹ רֶגַע הִסְתּוֹבְבָה הַחַיָּה הַנִּיצּוֹדָה וְהִבִּיטָה בְּרוֹדְפֶיהָ, וְכַלְבֵי הַצַּיִד (כִּתְרֵיסָר כְּלָבִים בִּלְבַד) נִיצְּבוּ בַּחֲצִי-מַעְגָּל בְּמַרְאֶה מְטוּפָּשׁ. הָיָה בָּרוּר שֶׁהִתְנַתְּקוּ מִלַּהֲקָתָם בְּעִקְבוֹת הַנִּיחוֹחַ הַזָּר הַזֶּה, וְכָעֵת, מִשֶּׁהִשִּׂיגוּ אֶת טַרְפָּם, לֹא הָיוּ בְּטוּחִים כֵּיצַד עֲלֵיהֶם לִנְהוֹג בּוֹ.
הַצָּבוּעַ קִידֵּם אֶת בּוֹאֵנוּ בַּהֲקָלָה וּבְמִפְגַּן יְדִידוּת שֶׁאֵין לִטְעוֹת בָּהֶם. וַדַּאי הִתְרַגֵּל כְּבָר לַאֲדִיבוּתָם הָאֲחִידָה שֶׁל בְּנֵי-הָאָדָם, וְאִילּוּ מִפְגָּשׁוֹ הָרִאשׁוֹן עִם לַהֲקַת כַּלְבֵי צַיִד הוֹתִיר רוֹשֶׁם רַע. הַכְּלָבִים נִרְאוּ נְבוֹכִים מִתָּמִיד נוֹכֵחַ הַקִּרְבָה הַפִּתְאוֹמִית שֶׁהִפְגִּין כְּלַפֵּינוּ קוֹרְבָּנָם, וּתְרוּעַת חֲצוֹצְרָה קְלוּשָׁה שֶׁעָלְתָה מִמֶּרְחָק הִתְקַבְּלָה כְּאוֹת מְבוֹרָךְ לִנְסִיגָה שְׁקֵטָה. קוֹנְסְטֵנְס, אֲנִי וְהַצָּבוּעַ נִשְׁאַרְנוּ לְבַדֵּנוּ בְּדִמְדּוּמִים הַקְּרֵבִים.
'מָה נַעֲשָׂה?' שְׁאֵלָה קוּנֶסְטֵנְס.
'אַתְּ מַמָּשׁ אוֹצָר בָּלוּם שֶׁל שְׁאֵלוֹת,' אָמַרְתִּי.
'הֲרֵי לֹא נִישָּׁאֵר כָּאן לַיְלָה שָׁלֵם עִם צָבוּעַ,' הִיא הַשִּׁיבָה.
'אֵינֶנִּי יוֹדַעַת מַהִי נוֹחִיּוּת בְּעֵינֶיךָ,' אָמַרְתִּי, 'אֲבָל לֹא הָיָה עוֹלֶה עַל דַּעְתִּי לְהִישָּׁאֵר כָּאן לַיְלָה שָׁלֵם גַּם אִלְמָלֵא הַצָּבוּעַ. אוּלַי הַשִּׂמְחָה לֹא שׁוּרָה עַל בֵּיתִי,  אֲבָל לְפָחוֹת מַמְתִּינִים בּוֹ מַיִם חַמִּים וְקָרִים, מְשָׁרְתִים וּמִנַּעֲמִי נוֹחוּת אֲחֵרִים שֶׁלֹּא נִמְצָא כָּאן. מוּטָב שֶׁנִּפְנֶה לְעֵבֶר שׁוּרַת הָעֵצִים מִיָּמִין. נִדְמֶה לִי שֶׁהַדֶּרֶךְ לִקְרֵאוֹלִי נִמְצֵאת מֵאֲחוֹרֵיהֶם.'
רָכַבְנוּ בְּאִיטִּיּוּת בִּשְׁבִיל עֲגָלוֹת מְטוּשְׁטָשׁ, וְהַחַיָּה צָעֲדָה בְּעַלִּיזוּת בְּעִקְבוֹתֵינוּ.
'מָה לְכָל הָרוּחוֹת נַעֲשָׂה עִם הַצָּבוּעַ?' עָלְתָה הַשְּׁאֵלָה הַבִּלְתִּי נִמְנַעַת.
'מָה בְּדֶרֶךְ כְּלָל עוֹשִׂים עִם צָבוּעַ?' הֵשַׁבְתִּי בְּרוֹגֶז.
'מִיָּמַי לֹא הָיָה לִי עֵסֶק עִם צָבוּעַ,' אָמְרָה קוֹנְסְטֵנְס.
'וּבְכֵן, גַּם לִי לֹא. אִילּוּ יָדַעְנוּ לְפָחוֹת אֶת מִינוֹ, הָיִינוּ יְכוֹלוֹת לְהַעֲנִיק לוֹ שָׁם. אוּלַי נִקְרָא לוֹ אֲסָמָהּ. הוּא יַתְאִים לִשְׁנֵי הַמִּקְרִים.'
עֲדַיִין עָמַד לִרְשׁוּתֵנוּ אוֹר יוֹם מַסְפִּיק לְהַבְחִין בַּעֲצָמִים בְּשׁוּלֵי הַדֶּרֶךְ, וְנַפְשׁוֹתֵינוּ הַתְּשׁוּשׁוֹת הִתְעוֹרְרוּ לְחַיִּים כְּשֶׁנִּתְקַלְנוּ בְּיַלְדּוֹן צוֹעֲנִי עָרוּם לְמֶחֱצָה, מְלַקֵּט אוּכְמָנִיּוֹת מָשִׁיחַ נָמוּךְ. הוֹפָעָתָם הַפִּתְאוֹמִית שֶׁל זוּג רוֹכְבוֹת עַל סוּס וְצָבוּעַ הֵבִיאוּ אֶת הַדָּבָר לִידֵי בְּכִי, וּמִמֵּילָא הַסִּיכּוּי לְחַלֵּץ מֵידָע גֵּיאוֹגְרָפִי מוֹעִיל מִן הַמָּקוֹר הַזֶּה הָיָה קָלוּשׁ. עִם זֹאת גָּדְלָה הַסְּבִירוּת שֶׁנִּיתָּקֵל בְּמַחֲנֵה צוֹעֲנִים בְּמָקוֹם כָּלְשֶׁהוּ בְּהֶמְשֵׁךְ הַדֶּרֶךְ. רָכַבְנוּ מְלֵאוֹת תִּקְוָוה אַךְ לְלֹא תּוֹצָאוֹת עוֹד כְּקִילוֹמֶטֶר אֶחָד.
'מְעַנְיֵין מָה עָשָׂה שָׁם הַיֶּלֶד,' אָמְרָה כָּעֵת קוּנֶסְטֵנְס.
'לִיקֵּט אוּכְמָנִיּוֹת. כַּמּוּבָן.'
'הַבֶּכִי שֶׁל הַדָּבָר הַזֶּה לֹא מוֹצֵא חֵן בְּעֵינַי,' הִמְשִׁיכָה קוֹנְסְטֵנְס. 'הַיְּלָלָה הַזֹּאת מוֹסִיפָה לְהַדְהֵד בְּאוֹזְנֵי.'
לֹא גָּעַרְתִּי בְּקוֹנְסְטֵנְס עַל דִּמְיוֹנָהּ הַחוֹלָנִי. לְמַעַן הָאֱמֶת, תְּחוּשָׁה זֵהָה, כְּאִילּוּ רוֹדֶפֶת אוֹתִי אוֹתָהּ יְלָלָה נִרְגֶּזֶת, כָּפְתָה אֶת עַצְמָהּ עַל עֲצַבֵּי הַמְּרוּטִים מִמֵּילָא. קָרָאתִי לַאֲסָמָהּ, שֶׁהִשְׂתָּרֵךְ לוֹ מְעַט מֵאָחוֹר, וְלוּ רַק כְּדֵי שֶׁיְּאָרֵחַ לִי לַחֶבְרָה. הוּא הִשִּׂיג אוֹתָנוּ בְּכַמָּה דִּילּוּגִים קַלִּילִים, וְאַחַר כָּךְ זִינֵּק לִפְנִים.
מְקוֹר נְעִימַת הַלִּיוּוּי הַיַּלְלָנִית הִתְגַּלָּה. הַיֶּלֶד הַצּוֹעֲנִי הָיָה אָחוּז בְּחוֹזְקָה, וְכַנִּרְאֶה גַּם בִּכְאֵב רַב, בֵּין לְסִתּוּתָיו שֶׁל אֲסָמָהּ."
'אֱלוֹהִים אַדִּירִים!' צָרְחָה קוֹנְסְטֵנְס, "מָה בְּשֵׁם אֱלוֹהִים נַעֲשָׂה? מָה אֶפְשָׁר לַעֲשׂוֹת?'
אֵין לִי שׁוּם סָפֵק שֶׁבְּיוֹם הַדִּין תִּשְׁאַל קוֹנְסְטֵנְס יוֹתֵר שְׁאֵלוֹת מִן הַשְּׂרָפִים הַבּוֹחֲנִים  בְּשַׁעֲרֵי שָׁמַיִים.
'אֵין דָּבָר שֶׁבְּיָדֵנוּ לַעֲשׂוֹת?' הִיא הִתְעַקְּשָׁה בִּדְמָעוֹת, בְּעוֹד אֲסָמָהּ דּוֹהֵר בְּקַלִּילוּת לִפְנֵי סוּסֵנוּ הָעֲיֵיפִים.
אֲנִי עַצְמִי עָשִׂיתִי כְּמֵיטַב יָכוֹלְתִּי בְּאוֹתוֹ רֶגַע. הִסְתַּעַרְתִּי וְגַעֲרָתִי וּפִיתִּיתִי בְּאַנְגְּלִית, בְּצָרְפָתִית וּבִשְׂפַת הַצַּיָּידִים. חָתַכְתִּי אֶת הָאֲוִויר בִּתְנוּעוֹת מְגוּחָכוֹת וְחַסְרוֹת תּוֹעֶלֶת בְּמַקֵּל-הַצַּיִד הַדַּק שֶׁלִּי. הֵטַחְתִּי בְּבִרְיוֹן אֶת סַלְסִלַּת הַכְּרִיכִים שֶׁלִּי. בֶּאֱמֶת אֵינֶנִּי יוֹדַעַת מָה עוֹד יָכוֹלְתִּי לַעֲשׂוֹת. וּבְכָל זֹאת הִתְקַדַּמְנוּ בִּכְבֵדוּת בָּעֶרֶב הַיּוֹרֵד, הַצְּלָלִית הַכֵּהָה הַגַּסָּה הִתְקַדְּמָה בִּכְבֵדוּת לְפָנֵינוּ, וְזִמְזוּמָהּ הַחַדְגּוֹנִי שֶׁל הַמּוּזִיקָה הַנּוּגָה נִישָּׂא בְּאוֹזְנֵינוּ. לְפֶתַע זִינֵּק אֲסָמָהּ לְתוֹךְ מְעַבֶּה שִׂיחִים בְּצַד הַדֶּרֶךְ, וְנִבְצַר מֵאִיתָּנוּ לָבוֹא בְּעִקְבוֹתָיו. הַיְּלָלָה הָפְכָה לִצְרָחָה וְאָז פָּסְקָה לַחֲלוּטִין. אֲנִי תָּמִיד מְמַהֶרֶת לַעֲבוֹר עַל הַחֵלֶק הַזֶּה שֶׁבַּסִּיפּוּר, כֵּיוָון שֶׁהוּא בֶּאֱמֶת דֵּי מְזַעְזֵעַ. כְּשֶׁהִצְטָרְפָה אֵלֵינוּ שׁוּב הַחַיָּה, לְאַחַר הֵיעָדְרוּת שֶׁל כַּמָּה דַּקּוֹת, הִיא לָבְשָׁה אֲרֶשֶׁת שֶׁל הֲבָנָה סַבְלָנִית, כְּאִילּוּ יָדְעָה שֶׁעָשְׂתָה מַעֲשֶׂה שֶׁלֹּא יִתְקַבֵּל בְּעַיִן יָפָה, אֲבָל חָשָׁה שֶׁתּוּכַל לְהַצְדִּיקוֹ עַד תּוֹם.
'אֵיךְ אַתְּ יְכוֹלָה לְהַרְשׁוֹת לַבְּהֵמָה הַטּוֹרֶפֶת הַזֹּאת לְקַפֵּץ לְצִדְּךָ?" שְׁאֵלָה קוּנֶסְטֵנְס.
יוֹתֵר מִתָּמִיד הִזְכִּיר מַרְאֶיהָ סֶלֶק לַבְקָן.
'רֵאשִׁית כּוֹל, אֵין בְּיָדִי לִמְנוֹעַ זֹאת,' אָמַרְתִּי. 'וְשֵׁנִית, מָה שֶׁלֹּא יִהְיֶה, קָשֶׁה לִי לְהַאֲמִין שֶׁהוּא יִטְרוֹף מִישֶׁהוּ כָּרֶגַע.'
קוֹנְסְטֵנְס נִרְעֲדָה. 'אַתְּ חוֹשֶׁבֶת שֶׁהַיְּצוּר הַקָּטָן וְהַמְּסַכֵּן סָבַל הַרְבֵּה?' עָלְתָה עוֹד שְׁאֵלָה נוֹאֶלֶת.
'כָּל הַסִּימָנִים מַצְבִּיעִים עַל כָּךְ שֶׁכֵּן,' אָמַרְתִּי. 'מִצַּד שְׁנֵי, יִיתָּכֵן שֶׁהוּא בָּכָה סְתָם מִשּׁוּם שֶׁלֹּא הָיָה מְרוּצֶּה. יֵשׁ יְלָדִים כָּאֵלֶּה.'
הַיּוֹם הֶחֱשִׁיךְ כִּמְעַט לְגַמְרֵי, כְּשֶׁעָלִינוּ לְפֶתַע עַל הַדֶּרֶךְ הָרָאשִׁית. הַבָּזָק פָּנָסִים וְרַחַשׁ מָנוּעַ חָלְפוּ עַל פָּנֵינוּ בְּאוֹתוֹ רֶגַע בְּקִרְבָה מַדְאִיגָה. חֲבָטָה וּצְרָחָה צוֹרְמָנִית חַדָּה נִשְׁמְעוּ כַּעֲבוֹר שְׁנִיּוֹת. הַמְּכוֹנִית נֶעֶצְרָה, וּכְשֶׁהִגַּעְתִּי אֵלֶיהָ עַל סוּסֵי רָאִיתִי אִישׁ צָעִיר רָכוּן מֵעַל גּוּשׁ כֵּהֶה וַחֲסַר תְּנוּעָה, שׁוֹכֵב לְצַד הַדֶּרֶךְ.
'הָרַגְתָּ אֶת אֲסָמָהּ שֶׁלִּי,' הַצְהָרָתִי בִּמְרִירוּת.
'אֲנִי כָּל כָּךְ מִצְטַעֵר,' אָמַר הָאִישׁ הַצָּעִיר. 'אֲנִי מְגַדֵּל כְּלָבִים בְּעַצְמִי, כָּךְ שֶׁאֲנִי מֵבִין אֶת הַרְגָּשָׁתְךָ. אֶעֱשֶׂה כָּל שֶׁבִּיכוֹלְתִּי לְפַצּוֹת אוֹתְךָ.'
'אָנָּא, קָבוּר אוֹתוֹ לְלֹא שְׁהוּת,' אָמַרְתִּי. "אֲנִי חוֹשֶׁבֶת שֶׁזֶּה הַמְּעַט שֶׁאֲנִי יְכוֹלָה לְבַקֵּשׁ מִמְּךָ.'
'וִילְיָאם, הַבָּא אֶת אֶת-הַחֲפִירָה,' הוּא קָרָא אֶל הַנַּהָג. מִתְבָּרֵר כִּי קְבוּרָה מְהִירָה בְּצַד הַדֶּרֶךְ הָיְתָה אֶחָד הֲתַרְחִישִׁים שֶׁהָיָה מְצוּיָּד אֲלֵיהֶם.
חֲפִירַת קֶבֶר גָּדוֹל מַסְפִּיק דָּרְשָׁה לֹא מְעַט זְמַן. 'בְּחַיֵּי, אֵיזֶה בָּחוּר יוֹצֵא מִן הַכְּלָל,' אָמַר נָהַג הָרֶכֶב בְּשָׁעָה שֶׁגַּלְגַּל אֶת הַנְּבָלָה אֶל הַתְּעָלָה. 'יֵשׁ לִי הַרְגָּשָׁה שֶׁזּוֹ הָיְתָה חַיָּה יִקְרֶה מְאוֹד, לְצַעֲרִי.'
'הוּא זָכָה בְּמָקוֹם שֵׁנִי בְּכִיתַּת הַכְּלַבְלַבִּים שֶׁל בִּירְמִינְגְּהָם בַּשָּׁנָה שֶׁעָבְרָה,' אָמַרְתִּי בִּנְחִישׁוּת.
קוֹנְסְטֵנְס פָּלְטָה נְחִירָה קוֹלָנִית.
'אַל תִּבְכִּי, יַקִּירָתִי,' אָמַרְתִּי בְּקוֹל חָנוּק. 'הַכֹּל נִגְמַר בְּרֶגַע אֶחָד. הוּא וַדַּאי לֹא סָבַל הַרְבֵּה.'
'הִקְשִׁיבוּ,' אָמַר הַבָּחוּר הַצָּעִיר בְּיֵיאוּשׁ, 'אַתֶּן מוּכְרָחוֹת לָתֵת לִי לְפַצּוֹת אֶתְכֶן בְּדֶרֶךְ כָּלְשֶׁהִי.'
סֵירַבְתִּי בְּחִינָּנִיּוּת, אַךְ כֵּיוָון שֶׁהִתְעַקֵּשׁ נָתַתִּי לוֹ אֶת כְּתוֹבְתִּי.
מוּבָן שֶׁשָּׁמַרְנוּ לְעַצְמֵנוּ אֶת הָאֵירוּעִים שֶׁהִתְרַחֲשׁוּ מוּקְדָּם יוֹתֵר בְּאוֹתוֹ עֶרֶב. לוֹרְד פאבהם מֵעוֹלָם לֹא הִזְכִּיר אֶת הֵיעָלְמוּת הַצָּבוּעַ שֶׁלּוֹ. שָׁנָה אוֹ שְׁנָתַיִים קוֹדֶם לָכֵן, כְּשֶׁחָיָה שֶׁנִּיזּוֹנָה מִפֵּירוֹת בָּרְחָה מֵהַגַּן שֶׁלּוֹ, הָיָה עָלָיו לְשַׁלֵּם פִּיצּוּיִים בְּאַחַד-עָשָׂר מִקְרִים שֶׁל טְרִיפַת כְּבָשִׂים וּלְאַכְלֵס מֵחָדָשׁ אֶת לוּלֵי הָעוֹפוֹת שֶׁל שְׁכֵנָיו. צָבוּעַ נִמְלָט עָלוּל הָיָה לַעֲלוֹת לוֹ בִּסְכוּם שֶׁל מַעֲנָק מֶמְשַׁלְתִּי. הַצּוֹעֲנִים גַּם הֵם עָבְרוּ בִּשְׁתִיקָה עַל עִנְיַין צֶאֱצָאָם הַנֶּעְדָּר. אֲנִי מְשַׁעֶרֶת שֶׁבַּמַּחֲנוֹת הַגְּדוֹלִים אֵין הֵם יוֹדְעִים בִּמְדוּיָּק אִם יֵשׁ אוֹ אֵין לָהֶם שָׁם עוֹד יֶלֶד אוֹ שְׁנַיִים."
הַבָּרוֹנִית עָצְרָה וְהִרְהֲרָה לְרֶגַע, וְאָז הִמְשִׁיכָה:
"אֲבָל הָיָה הֶמְשֵׁךְ לְהַרְפַּתְקָה הַזּוֹ. קִיבַּלְתִּי בַּדּוֹאַר סִיכַּת יַהֲלוֹמִים קְטַנָּה וּמַקְסִימָה, שֶׁהַשֵּׁם אֲסָמָהּ קָבוּעַ בָּהּ עַל עָנָף שֶׁל רוֹזְמָרִין. דֶּרֶךְ אַגַּב, אֲבֵדָה לִי גַּם יְדִידוּתָהּ שֶׁל קוֹנְסְטֵנְס בְּרוּדֶל. אַתָּה מֵבִין, כְּשֶׁמִּכֵּרָתִי אֶת הַסִּיכָּה, סֵירַבְתִּי בְּצֶדֶק רַב לְמַדַּי, לָתֵת לָהּ חֵלֶק כָּלְשֶׁהוּ בַּפִּדְיוֹן. הִבְהַרְתִּי לָהּ שֶׁכָּל הַחֵלֶק שֶׁל אֲסָמָהּ בַּסִּיפּוּר הָיָה פְּרִי הִמְצֵאתִי שֶׁלִּי, וְאִילּוּ חֵלֶק הַצָּבוּעַ מִשְׁתַּיֵּיךְ לְלוֹרְד פַּאבְּהֵם, אִם אָמְנָם הָיָה זֶה הַצָּבוּעַ שֶׁלּוֹ, וְלָזֶה, כַּמּוּבָן, אֵין לִי כָּל הוֹכָחָה."



https://www.shortstoryproject.com/he/story/%d7%90%d7%a1%d7%9e%d7%94/
#אַבְּסוּרְד#בְּרִיטַנְיָה#פַּעַר-מַעֲמָדוֹת#שָׁנוּן