אֲנִי מֵרִיחַ רֵיחַ שֶׁל מָוֶות. מֵרֶגַע שֶׁהַחֲשֵׁיכָה מַתְחִילָה לָרֶדֶת אֲנִי מֵרִיחַ אֶת רֵיחַ הַמָּוֶות. רֵיחַ מֵעָלַי וְרֵיחַ מִתַּחְתַּי. לְאָן שֶׁאֲנִי פּוֹנֶה, אֲנִי מֵרִיחַ אֶת אוֹתוֹ רֵיחַ. הָרֵיחַ מַסְרִיחַ. דּוֹמֶה יוֹתֵר מִכּוֹל לְרֵיחַ שֶׁנּוֹצַר כְּשֶׁחוֹרְכִים בְּשַׂר אָדָם. הִנֵּה הוּא פּוֹלֵשׁ אֶל אֵפִי לְאַט-לְאַט. אֲנִי מְנַסֶּה לִבְרוֹחַ מִמֶּנּוּ אֲבָל הוּא רוֹדֵף אַחֲרֵי. אֲנִי מַפְנֶה אֶת רֹאשִׁי יָמִינָה, וְהוּא רָץ אַחֲרֵי, אֲנִי מַפְנֶה אוֹתוֹ שְׂמֹאלָה, וְהוּא תּוֹקֶף אֶת אֵפִי בְּיֶתֶר שְׂאֵת. כְּכָל שֶׁאֲנִי בּוֹרֵחַ מִמֶּנּוּ כֵּן הוּא מוֹסִיף לִתְקוֹף אוֹתִי. מִנַּיִין הוּא בָּא, הָרֵיחַ הַמְּתוֹעָב הַזֶּה? מִי הַשַּׁלִּיט אוֹתוֹ עַל אֵפִי?
הָרֵיחַ נַעֲשָׂה דָּבָר בִּלְתִּי נִסְבָּל. לֹא יָכוֹלְתִּי שֶׁלֹּא לִרְדּוֹף אַחֲרָיו. מִשַּׁחַר יַמִּי הִתְרַגַּלְתִּי לִתְקוֹף אֶת הַפַּחַד וְלֹא לִבְרוֹחַ מִמֶּנּוּ. אָז לָמָּה שֶׁלֹּא אֶתְקוֹף אֶת הָרֵיחַ הַזֶּה. רַצְתִּי בָּרְחוֹב הֶחָשׁוּךְ וְהָרֵיחַ הִנְחָה אֶת צְעָדַי. רַצְתִּי וְרַצְתִּי וְרַצְתִּי. עַד שֶׁהֵרִיחַ הָיָה מַמָּשׁ קָרוֹב. נֶעֱמַדְתִּי שָׁם. מַבָּטִי נָפַל עַל דֶּלֶת שֶׁהֵחֵלָּה לְהִיפָּתַח לְאַט מְאוֹד וְעֵינֵי לֹא יָכְלוּ לִקְלוֹט אֶת קְצוֹתֶיהָ. הָעוּבְדָּה הַיְּחִידָה שֶׁהָיִיתִי בָּטוּחַ בָּהּ הִיא שֶׁהַדֶּלֶת בְּמַצָּב שֶׁל הִיפָּתְחוּת. נִכְנַסְתִּי לְשֵׁם. הָרֵיחַ נֵשֵׁב בְּכָל כּוּבְּדוּ. נִיסִּיתִי לִסְתּוֹם אֶת אֵפִי בִּידֵי אֲבָל לֹא יָכוֹלְתִּי. יָדִי הָיְתָה חַסְרַת אוֹנִים, הִיא לֹא נֶעֶנְתָה לִי. הֵזַזְתִּי אֶת רָאשֵׁי יָמִינָה וּשְׂמֹאלָה בְּנִיסָּיוֹן לִבְרוֹחַ מֵהָרֵיחַ הַהוּא. אֲבָל הָרֵיחַ הִתְגַּבֵּר. 
הִנֵּה אֲנִי מַקְשִׁיב לִנְשִׁיפַת הָרֵיחַ,  וְהוּא מְדַבֵּר אֵלַי וְאוֹמֵר: לְאָן אַתָּה בּוֹרֵחַ מִמֶּנִּי. מָה שֶׁלֹּא תְּנַסֶּה לַעֲשׂוֹת, אֲנִי אֶרְדּוֹף אַחֲרֶיךָ. מָה עוֹלַלְתִּי לְךָ שֶׁאַתָּה רוֹדֵף אַחֲרֵי בְּרִשְׁעוּת שֶׁכָּזֹאת, אֲנִי אוֹמֵר לוֹ וּלְשׁוֹנִי קוֹפֵאת בְּפִי. אֲנִי מֵזִיז אֶת צַוּוֹארִי בְּנִיסָּיוֹן לִבְרוֹחַ מִמֶּנּוּ. אֲבָל הוּא רוֹדֵף אַחֲרֵי בְּיֶתֶר חוֹזֶק. קוֹלוֹ אֵינוֹ זָר לִי. הוּא דּוֹמֶה לְקוֹלָהּ שֶׁל אִשְׁתִּי הַחוֹלֶה, הַשּׁוֹכֶבֶת עַל עֶרֶשׂ דְּוַוי. אֲנִי מְנַסֶּה לְבָרֵר דָּבָר בְּתוֹכִי.  מִי אַתָּה? אֲנִי שׁוֹאֵל אֶת הַקּוֹל. וְהוּא עוֹנֶה: הַאִם אַתָּה חָפֵץ לְהַכִּיר אוֹתִי בֶּאֱמֶת? מֵהַהַתְחָלָה חָשַׁבְתִּי שֶׁאַתָּה מַכִּיר אוֹתִי. כֵּן, הִכַּרְתִּי אוֹתוֹ, הִכַּרְתִּי אֶת הַקּוֹל הַזֶּה. אֲבָל הַאִם הִכַּרְתִּי אוֹתוֹ בֶּאֱמֶת? אֲנִי מְנַסֶּה לַחֲזוֹר אֶל הֶעָבָר. הַיּוֹם שֶׁמָּצָאתִי אוֹצָר בִּילִּיתִי לֵילוֹת בַּחֲקִירָתוֹ. בְּאוֹתוֹ יוֹם בָּאתִי אֶל אִשְׁתִּי וַאֲנִי נוֹשֵׂא אֶת הַחֲשֵׁיכָה בְּרוּחִי וְאֶת אוֹרוֹ הַקָּלוּשׁ שֶׁל הָאוֹצָר בְּפִי. שָׁאַלְתִּי אֶת עַצְמִי אֵיךְ אוֹכֶל לְשַׁכְנֵעַ אוֹתָהּ שֶׁתֹּאהַב אוֹתִי אַחֲרֵי חֲצִי מֵאָה שָׁנִים שֶׁל הַקֶּשֶׁר וְהַשִּׂנְאָה הַבְּרוּרָה בְּכָל תְּנוּעָה שֶׁהָיְתָה מַשְׁלִיכָה אֶל פַּרְצוּפִי. מָצָאתִי אֶת הָאוֹצָר מִתַּחַת לְרַגְלֶיהָ. אָמַרְתִּי בְּלִבִּי שֶׁעַכְשָׁיו הִיא תֹּאהַב אוֹתִי. עַכְשָׁיו נָתַתִּי לָהּ אֶת מָה שֶׁהִיא רָצְתָה וּבִיקְּשָׁה מֵאָז יַלְדוּתָהּ.
אִשְׁתִּי הַזְּקֵנָה הַבָּאָה בְּיָמִים חִיבְּקָה בְּיָדֶיהָ אֶת הָאוֹצָר כְּאִילּוּ הִיא רוֹצָה לְהַגִּיד לִי, בְּלִי לְהוֹצִיא הֶגֶה, שֶׁהָאוֹצָר לֹא יָשׁוּב לִהְיוֹת שֶׁלִּי כִּי הוּא נִהְיֶה הָרְכוּשׁ שֶׁלָּהּ וְאַךְ וְרַק שֶׁלָּהּ. לֹא חָלַקְתִּי עָלֶיהָ, רָצִיתִי לִגְרוֹם לָהּ שֶׁתֹּאהַב אוֹתִי. שָׂנֵאתִי אֶת הַשִּׂנְאָה. לֹא יָכוֹלְתִּי עוֹד לָשֵׂאת תּוֹסֶפֶת שֶׁל שִׂנְאָה. אָמַרְתִּי לָהּ, הוּא שֶׁלְּךָ. כָּל כּוּלּוֹ שֶׁלְּךָ. אִשְׁתִּי שָׁמְעָה וְנִדְהֲמָה. זוֹ הָיְתָה הַפַּעַם הָרִאשׁוֹנָה וְהָאַחֲרוֹנָה שֶׁהִיא נִדְהֲמָה מִמָּה שֶׁאָמַרְתִּי לָהּ. הִיא שָׁאֲלָה אוֹתִי אִם מִישֶׁהוּ יוֹדֵעַ עַל הָאוֹצָר הַזֶּה. נַדְתִּי בְּרָאשֵׁי לִשְׁלִילָה. רָצִיתָ לוֹמַר לָהּ שֶׁכּוּלּוֹ שֶׁלָּנוּ, שֶׁלְּךָ וְשֶׁלִּי. מֵעֵינֶיהָ נִיבָּט זַעַם בֵּן יוֹתֵר מֵחֲמִישִּׁים שָׁנָה. הֵבַנְתִּי מִמַּבָּטָהּ שֶׁהִיא רוֹצָה שֶׁהָאוֹצָר יִהְיֶה כּוּלּוֹ שֶׁלָּהּ. נִיסִּיתִי לָתֵת לָהּ לְהַרְגִּישׁ שֶׁהוּא שֶׁלָּהּ וְשֶׁכָּל מָה שֶׁאֲנִי מְבַקֵּשׁ הוּא שֶׁתֹּאהַב אוֹתִי קְצָת, אֲבָל הִיא חִיבְּקָה אֶת הָאוֹצָר חָזָק יוֹתֵר. הֵבַנְתִּי שֶׁהִיא מָצְאָה לְבַסּוֹף מַשֶּׁהוּ שֶׁיָּכוֹל לְשַׂמֵּחַ אוֹתָהּ, וְלוּ קְצָת. אֲבָל הִיא לֹא רוֹצָה לֶאֱהוֹב אוֹתִי גַּם אִם אֶתֵּן לָהּ אֶת אוֹצְרוֹתָיו שֶׁל קוֹרַח, וַהֲלוֹא אֲנִי יוֹדֵעַ שֶׁכָּל הַהוֹן שֶׁבָּעוֹלָם לֹא יִקְנֶה אֶת לִבָּהּ שֶׁל אִישָּׁה שׂוֹנֵאת. אֲבָל זֶה נִיסָּיוֹן. לֹא יָכוֹלְתִּי שֶׁלֹּא לְהִתְמַסֵּר לוֹ בְּחֶשְׁכַת הַצַּלְמָוֶות הַזֹּאת. 
הִסְתּוֹבַבְתִּי  בַּחֶדֶר הַמָּלֵא בְּרֵיחַ הַמָּוֶות. כָּל מָה שֶׁהָיָה בּוֹ הָיָה חָשׁוּךְ. חָזַרְתִּי אֶל אִשְׁתִּי וְרָאִיתִי אוֹתָהּ מְחַבֶּקֶת אֶת הָאוֹצָר בְּכוֹחַ עָצוּם. עָבְרוּ יָמִים וְלֵילוֹת וְאִשְׁתִּי הוֹסִיפָה לְחַבֵּק אֶת הָאוֹצָר. הִיא הִתְנַתְּקָה מֵהָעוֹלָם  וְלֹא בִּיקְּשָׁה עוֹד לֹא אוֹכֶל וְלֹא שְׁתִיָּיה. כָּל דַּאֲגָתָהּ הָיְתָה נְתוּנָה לְחִיבּוּק אֲהוּבָה הָאוֹצָר. הִרְגַּשְׁתִּי שֶׁהִיא מָצְאָה תַּחֲלִיף לְכָל מָה שֶׁהָיָה סְבִיבָהּ. וְהֵבַנְתִּי שֶׁאֲנִי שֶׁנָּתַתִּי לָהּ אֶת הַתַּחְלִיף הַזֶּה. אָמַרְתִּי בְּלִבִּי, מֵילָא, שֶׁיִּהְיֶה כָּךְ. הֲרֵי עָבְרָה מַחֲצִית הַמֵּאָה שֶׁל שִׂנְאָה, וְשֶׁל הַנִּיסָּיוֹן לְהִתְקָרֵב אֵלֶיהָ וּלְשַׁכְנֵעַ אוֹתָהּ שֶׁתֹּאהַב אוֹתִי, לֹא יַזִּיק לְהַמְשִׁיךְ לְנַסּוֹת. כְּשֶׁהִסְתּוֹבַבְתִּי בֵּין הָעֲטַלֵּפִים וְהַתַּנִּים בַּלֵּילוֹת הַחֲשׁוּכִים, תָּמִיד הִגַּעְתִּי לְבַסּוֹף לְאוֹתָהּ עֲמִידָה שֶׁלִּי לְפָנֶיהָ בְּאוֹתוֹ הַחֶדֶר. אֲבָל הַמַּבָּט שֶׁלָּהּ לֹא הִשְׁתַּנָּה.  אִשְׁתִּי הִתְנַתְּקָה מֵהָעוֹלָם, וַחֲלוֹמִי הַקָּבוּעַ הָיָה לַהֲשִׁיבָהּ אֵלָיו, וְאוּלַי הִיא תֹּאהַב אוֹתִי אִם אַצְלִיחַ לַהֲשִׁיבָהּ אֶל חַיֶּיהָ הַטִּבְעִיִּים. בְּלִי לַחֲשׁוֹב הַרְבֵּה הִתְחַלְתִּי לְהַגִּישׁ לָהּ מַעֲדַנִּים מִפֵּירוֹת הַלַּיְלָה. הָיִיתִי עוֹרָם אוֹתָם לְפָנֶיהָ, אוּלַי תֹּאכַל מֵהֶם וְהֵם יָזִינוּ וִיחַזְּקוּ אוֹתָהּ וְהִיא תּוֹסִיף לִחְיוֹת, וְאוּלַי הִיא תָּבִיא אֵלַי אֶת אוֹתָהּ הַחֲשֵׁיכָה. אֲבָל הִיא לֹא נָגְעָה בָּהֶם. חָזַרְתִּי אֵלֶיהָ וְהֵבֵאתִי עוֹד פֵּירוֹת וְעָרַמְתִּי אוֹתָם לְפָנֶיהָ. אוּלַי יֹאכְלוּ מֵהֶם עֵינֶיהָ מְעַט-מְעַט. אֲבָל בְּכָל פַּעַם שֶׁנִּכְנַסְתִּי אֵלֶיהָ לְחַדְרָהּ הוּפְתַּעְתִּי לִמְצוֹא אוֹתָהּ בּוֹהֶה בַּעֲרֵמַת הָאוֹכֶל הַגְּדוֹלָה שֶׁלְּפָנֶיהָ בְּלִי לְהוֹשִׁיט אֵלֶיהָ אֶת יָדָהּ. לָקַחְתִּי אֶת אֶחָד הַפֵּירוֹת הַגְּדוֹלִים וְהִגַּשְׁתִּי לָהּ, אוּלַי הִיא תַּרְגִּישׁ בִּי. אֲבָל הִיא הֲסָבָה אֶת פָּנֶיהָ וְשֶׁרָבְבָה אֶת לְשׁוֹנָהּ בִּסְלִידָה. הִיא הִבִּיטָה עַל הַפְּרִי שֶׁבְּיָדִי. זֶה הָיָה תַּפּוּחַ עֲנָקִי. שַׂמְתִּי לֵב שֶׁהוּא רָקוּב וְהַתּוֹלָעִים נוֹשְׁרִים מִמֶּנּוּ.
אִשְׁתִּי הִתְחִילָה לִרְזוֹת. עַד שֶׁכִּמְעַט לֹא רָאִיתִי אוֹתָהּ, וְלוּלֵא הָאוֹצָר שֶׁבְּחֵיקָהּ אוּלַי הָיִיתִי מִתְקַשֶּׁה לִרְאוֹת אוֹתָהּ. כְּשֶׁאִשְׁתִּי רָזְתָה כָּכָה הִתְחַלְתִּי לָשִׂים לֵב שֶׁהַמַּחֲלָה תּוֹקֶפֶת אוֹתָהּ בְּעוֹצְמָה. הָיִיתִי מוּכְרָח לָקַחַת אוֹתָהּ לָרוֹפֵא אֲבָל הִיא סֵירְבָה. הִיא חֲשָׁשׁ שֶׁאֶקַּח מִמֶּנָּה אֶת הָאוֹצָר וְאֶשְׁתַּלֵּט עָלָיו. וְאוּלַי עָלָה בְּדַעְתָּהּ שֶׁאֲנִי מְחַפֵּשׂ אִישָּׁה אַחֶרֶת שֶׁתֹּאהַב אוֹתִי אַחֲרֵי כָּל הַשִּׂנְאָה שֶׁהִמְטִירָה עֲלֵי עַד שֶׁזְּקֵנָה וּבִלְתָּהּ. עִם זֹאת נִיסִּיתִי לְשַׁכְנֵעַ אוֹתָהּ שֶׁתִּפְנֶה לָרוֹפֵא כְּדֵי שֶׁיְּנַתֵּחַ אוֹתָהּ. הֵבַנְתִּי שֶׁהַנִּיתּוּחַ מְסוּכָּן אֲבָל מוּטָב נִיתּוּחַ מֵאֲשֶׁר לָלֶכֶת אֶל הַמָּוֶות בָּרֶגֶל. הִיא עָמְדָה בְּסֵירוּבָהּ.
כָּכָה כָּל אֶחָד מֵאִתָּנוּ, הִיא רִאשׁוֹנָה וַאֲנִי שְׁנֵי, אִם כִּי הָאֱמֶת שׁוֹנָה לְגַמְרֵי, אֲנִי רִאשׁוֹן וְהִיא שְׁנִיָּיה, כָּל אֶחָד מֵאִתָּנוּ מָצָא אֶת עַצְמוֹ סָבוּךְ בְּעִנְיָינוֹ.  אֲנִי רוֹצֶה שֶׁהִיא תַּעֲשֶׂה אֶת הַנִּיתּוּחַ וְאוּלַי תַּצִּיל אֶת חַיֶּיהָ, וְהִיא מְסָרֶבֶת, כְּדֵי שֶׁלֹּא אֶשְׁתַּלֵּט עַל הָאוֹצָר שֶׁלָּהּ, שֶׁאֶמֶשׁ הָיָה שֶׁלִּי. הַזְּמַן עָבַר וְהִשְׁלִיךְ אוֹתִי מַחֲשִׁיכָה אֶל חֲשֵׁיכָה. הִתְעַיַּיפְתִּי מִלְּחַכּוֹת לְמַהֲלוּמַּת הָאֲפֵלָה וְהָעֲרָפֶל. וְהִפְקַרְתִּי אֶת עַצְמִי לִתְנוּמָה קַלָּה. רָאִיתִי אֶת אִשְׁתִּי קָמָה עַל רַגְלֶיהָ וּמְרִימָה אֶת הָאוֹצָר בִּשְׁתֵּי יָדֶיהָ וּמַנְחִיתָה אוֹתוֹ עַל רָאשֵׁי בְּכָל הַכּוֹחַ וְהַחוּלְשָׁה שֶׁיֵּשׁ לָהּ. הִיא צוֹעֶקֶת לִי שֶׁאֲנִי רוֹצֶה לְהָנִיעַ אוֹתָהּ לַעֲשׂוֹת אֶת הַנִּיתּוּחַ כְּדֵי שֶׁיִּהְיֶה לִי מֶרְחָב פָּנוּי לְהִשְׁתַּלֵּט עַל הָאוֹצָר וְלֵיהָנוֹת מֵחַיֵּי אוֹשֶׁר עִם אַחַת מִיְּפֵהפִיּוֹת גַּן עֵדֶן. הִיא הוֹסִיפָה לְהַנְחִית אֶת הָאוֹצָר עַל רָאשֵׁי וְקָלַח מִמֶּנּוּ דָּם כְּמוֹ מִמִּזְרָקָה שֶׁעַד מְהֵרָה הָפְכָה לְמַזְרֵקוֹת. אַחֵר כָּךְ שָׁפְכָה עָלַי אִשְׁתִּי חוֹמֶר דָּלִיק וְרֵיחַ שֶׁל בָּשָׂר חָרוּךְ נָדַף מִגּוּפִי וּפֶרֶץ הַחוּצָה אֶל הָרְחוֹבוֹת וְאֶל הַמַּחְשַׁכִּים. בְּתוֹךְ כָּךְ יָצָאתִי מִגּוּפִי. וְהִבַּטְתִּי אֵלֶיהָ, מוּטֶּלֶת לְיַד גּוּפָתִי. צָעַקְתִּי , הַאִם אִשְׁתִּי מֵתָה? וְהִמְשַׁכְתִּי לִצְעוֹק בְּעוֹדִי רָץ וּבוֹעֵר בְּאוֹתָם הָרְחוֹבוֹת. וְרֵיחַ הַמָּוֶות רוֹדֵף אַחֲרֵי.
 



https://www.shortstoryproject.com/he/story/%d7%94%d7%aa%d7%99%d7%99%d7%a4%d7%97%d7%95%d7%aa-%d7%9c%d7%99%d7%9c%d7%99%d7%aa/
#אַלִּימוּת#יְחָסִים#מָוֶות#נִישּׂוּאִין#ספרותערבית