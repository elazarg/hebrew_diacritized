סִיפּוּר פִילוֹסוֹפִי


"כְּלוּם יָכוֹל אַתָּה לְדַבֵּר עַל מָה שֶׁאֵינְךָ מַרְגִּישׁ כְּלָל?"
שֶׁקְסְפִּיר, "רוֹמֵיאוֹ וְיוּלְיָה", מַעֲרָכָה חֲמִישִׁית, תְּמוּנָה 3


1
הִיא כְּבָר רָאֲתָה אוֹתוֹ, אֲנִי חוֹשֵׁב, פַּעֲמַיִים: הַפַּעַם הָרִאשׁוֹנָה – בְּנֶשֶׁף רִיקּוּדִים אֵצֶל הַשַּׂר; הַשְּׁנִיָּיה – בַּתֵּיאַטְרוֹן, וְאַף כִּי לֹא הָיָה אָדָם רַם מַעֲלָה וְלֹא גֶּבֶר יְפֵה תּוֹאַר, הִיא חָשְׁבָה עָלָיו לְעִתִּים קְרוֹבוֹת, כַּאֲשֶׁר לְעֵת עֶרֶב, אַחֲרֵי שֶׁכִּיבְּתָה אֶת הַמְּנוֹרָה, נוֹתְרָה תְּכוּפוֹת חוֹלְמָנִית בְּמֶשֶׁךְ רְגָעִים אֲחָדִים, שְׂעָרָהּ מְפוּזָּר עַל שָׁדֶיהָ הָעֵירוּמִּים, רֹאשָׁהּ פּוֹנֶה אֶל הַחַלּוֹן שֶׁהַלַּיְלָה הֵטִיל עָלָיו אוֹר חִיוַּורְיָין, זְרוֹעוֹתֶיהָ מִחוּץ לַשְּׂמִיכָה וְנַפְשָׁהּ מְרַחֶפֶת בֵּינוֹת לָרְגָשׁוֹת מְהוּסָּסִים וּמְעוּרְפָּלִים, כְּאוֹתָם צְלִילִים עֲמוּמִים הָעוֹלִים מִן הַשָּׂדוֹת בְּעַרְבֵי הַסְּתָיו.
רָחוֹק מִלִּהְיוֹת אַחַת מֵאוֹתָן נְפָשׁוֹת מְיוּחָדוֹת, כְּמוֹ אֵלֶּה שֶׁבַּסְּפָרִים וּבְמַחֲזוֹת, הָיָה לִבּוֹ יָבֵשׁ, רוּחוֹ נְכוֹחָה וּמֵעַל כּוֹל זֶה, הוּא הָיָה כִּימַאי. אַךְ הוּא יָדַע עַל בּוּרְיָהּ אֶת תֵּיאוֹרְיַית הַפִּיתּוּי, אֶת הָעֶקְרוֹנוֹת, אֶת הַחוּקִּים, בְּקִיצּוּר אֶת הַ"שִׁיק", אִם לְהִשְׁתַּמֵּשׁ בַּמִּילָּה הַנְּכוֹנָה וְהַהֲמוֹנִית, שֶׁאִיתָּם גֶּבֶר מְיוּמָּן מַשִּׂיג אֶת מַטְּרוֹתָיו.
זוֹ אֵינֶנָּה עוֹד הַשִּׁיטָה הַפַּסְטוֹרָלִית בְּסִגְנוֹן לוּאִי הַ-15 שֶׁהַשִּׁיעוּר הָרִאשׁוֹן שֶׁלָּהּ פּוּתַּח בְּאַנְחוֹת, הַשֵּׁנִי בְּמִכְתְּבֵי אַהֲבָה, וְנִמְשָׁךְ כָּךְ עַד לְסִיּוּם הַמַּעֲשֶׂה, טֶכְנִיקָה שֶׁהוּצְּגָה הֵיטֵב כָּל כָּךְ בַּ"פובלה" בַּקּוֹמֶדְיוֹת מִדַּרְגָּה שְׁנִיָּיה וּבְ"מַעֲשִׂיּוֹת הַמּוּסָר" שֶׁל מַרְמוֹנְטֵל אַךְ כַּיּוֹם, גֶּבֶר קָרַב אֶל אִישָּׁה, הוּא לוֹטֵשׁ בָּהּ אֶת עֵינָיו, מוֹצֵא שֶׁהִיא יָפָה וִיאָה, מִתְעָרֵב עָלֶיהָ עִם יְדִידָיו. אִם הִיא נְשׂוּאָה, הַמַּהֲתַלָּה תִּהְיֶה בְּשֶׁל כָּךְ מוּצְלַחַת יוֹתֵר. אֲזַי הוּא נִכְנָס לְבֵיתָהּ, מַשְׁאִיל לָהּ רוֹמָנִים, לוֹקֵחַ אוֹתָהּ לַתֵּיאַטְרוֹן, הוּא מִשְׁתַּדֵּל בְּעִיקָּר לַעֲשׂוֹת דָּבָר מָה מַדְהִים, מְגוּחָךְ, וּבְקִיצּוּר מוּזָר. וְאָז, יוֹם אַחַר יוֹם הוּא בָּא לְבֵיתָהּ בְּיֶתֶר חוֹפְשִׁיּוֹת, הוּא נַעֲשָׂה יָדִיד שֶׁל הַמִּשְׁפָּחָה, שֶׁל הַבַּעַל, שֶׁל הַיְּלָדִים, שֶׁל הַמְּשָׁרְתִים. לְבַסּוֹף, הָאִישָּׁה הַמִּסְכֵּנָה מִבְּחִינָה בְּמַלְכּוֹדֶת, הִיא רוֹצָה לְגַרְשׁוֹ כְּגֶרֶשׁ מְשָׁרֵת, אַךְ הוּא נֶעֱלָב בְּתוֹרוֹ, מְאַיֵּים לְהָפִיץ בָּרַבִּים אֵיזֶה מִכְתָּב קָצָר לְמַדַּי, שֶׁהוּא יִפְרְשׁוּ בְּאוֹפֶן מֵבִישׁ, בְּלִי קֶשֶׁר לַנִּמְעָן שֶׁלּוֹ; וְהוּא יַחֲזוֹר וְיֹאמַר בְּאוֹזְנֵי בַּעֲלָהּ אֵיזוֹ מִילָּה שֶׁחוּלְצָה אוּלַי בָּרֶגַע שֶׁל זְחִיחוּת הַדַּעַת, שֶׁל חַנָּחוֹן אוֹ שֶׁל תְּשׁוּקָה. זוֹ אַכְזָרִיּוּת שֶׁל מְנַתֵּחַ, אֲבָל חָלָה הִתְקַדְּמוּת בְּמַדָּעִים וְיֵשׁ אֲנָשִׁים הַמְּנַתְּחִים לֵב כְּמוֹ שֶׁמְּנַתְּחִים גְּוִויָּיה.

אֲזַי הָאִישָּׁה הַמִּסְכֵּנָה אוֹבֶדֶת עֵצוֹת, בּוֹכָה וּמִתְחַנֶּנֶת; אֵין רַחֲמִים, אֵין סְלִיחָה לָהּ, לִילָדֶיהָ, לְבַעֲלָהּ, לְאִמָּהּ. קְשֵׁה לֵב, כִּי הוּא גֶּבֶר, הוּא יָכוֹל לִנְהוֹג בְּכוֹחַ וּבְאַלִּימוּת, הוּא יָכוֹל לוֹמַר בְּכָל מָקוֹם שֶׁהִיא פִּילַגְשׁוֹ, לְפַרְסֵם זֹאת בָּעִיתּוֹנִים, לִכְתּוֹב בַּאֲרִיכוּת בַּמַּאֲמָר, וַאֲפִילּוּ לְהוֹכִיחַ זֹאת אִם צָרִיךְ. הִיא מִתְמַסֶּרֶת לוֹ אֵפוֹא מֵתָה לְמֶחֱצָה; הוּא יָכוֹל אָז אֲפִילּוּ לְהַעֲבִירָהּ לִפְנֵי מְשָׁרְתָיו הַמְּגַחֲכִים בְּלַחַשׁ מִתַּחַת לְמַדֵּיהֶם בִּרְאוֹתָם אוֹתָהּ בָּאָה לְבֵית אֲדוֹנָם מוּקְדָּם כָּל כָּךְ בַּבּוֹקֶר. אַחֵר כָּךְ, כַּאֲשֶׁר הוּא מוֹתִירָה שְׁבוּרָה וּמוּשְׁפֶּלֶת, לְבַדָּהּ עִם חֲרָטוֹתֶיהָ, עִם מַחְשְׁבוֹתֶיהָ עַל הֶעָבָר, עִם אַכְזָבוֹתֶיהָ מִן הָאַהֲבָה, הוּא זוֹנֵחַ אוֹתָהּ, כִּמְעַט אֵינוֹ מְזַהֶה אוֹתָהּ, נוֹטֵשׁ אוֹתָהּ לְגוֹרָלָהּ הַמַּר; הוּא אַף שׂוֹנֵא אוֹתָהּ מִדֵּי פַּעַם. הוּא נִיצֵּחַ בְּהִתְעָרְבוּת; וְהוּא אָדָם שֶׁמַּזָּלוֹ מְשַׂחֵק לוֹ.
זֶה אִם כֵּן לֹא "לְאַבְלַיְיס", כְּמוֹ שֶׁהָיוּ אוֹמְרִים לִפְנֵי שִׁישִּׁים שָׁנָה, אֶלָּא בְּהֶחְלֵט "דּוֹן זֹ'וֹאָן", מָה שֶׁיָּפֶה יוֹתֵר. גֶּבֶר הַיּוֹדֵעַ מַדָּע זֶה עַל בּוּרָיו, הַמַּכִּיר אֶת נַפְתּוּלָיו וְאֶת נְבָכָיו הַחֲבוּיִים, אֵינוֹ נָדִיר בְּיָמֵינוּ. כָּל כָּךְ קַל לְמַעֲשֶׂה לְפַתּוֹת אִישָּׁה הָאוֹהֶבֶת אוֹתְךָ וְאַחַר כָּךְ לִנְטוֹשׁ אוֹתָהּ לַאֲנָחוֹת עִם כָּל הַנָּשִׁים הָאֲחֵרוֹת, כַּאֲשֶׁר אֵין לְךָ בְּלִבְּךָ לֹא נְשָׁמָה וְלֹא רַחֲמִים! וְיֵשׁ דְּרָכִים כֹּה רַבּוֹת לִגְרוֹם שֶׁיֹּאהֲבוּךְ, אִם בְּאֶמְצָעוּת קִנְאָה, הוֹקָרָה עַצְמִית, סְגוּלּוֹת כָּלְשֶׁהֵן, כִּישְׁרוֹנוֹת, גַּאֲוָוה, מֵיאוּס, אֲפִילּוּ פַּחַד; וְאִם בְּאֶמְצָעוּת זְחִיחוּת בְּמִנְהָגֶיךָ, רִישּׁוּל בִּקְשִׁירַת עֲנִיבָתְךָ, הַעֲמָדַת פְּנֵי מְיוֹאָשׁ, וְלִפְעָמִים לְפִי גִּזְרַת בִּגְדְּךָ אוֹ מַגָּפֶיךָ הַמְּעוּדָּנִים! כִּי כֹּה רַבִּים הֵם הָאֲנָשִׁים הֶחָבִים אֶת כִּיבּוּשֵׁיהֶם אַךְ וְרַק לִמְיוּמָּנוּתָם שֶׁל הַחַיָּיט אוֹ שֶׁל הַסַּנְדְּלָר שֶׁלָּהֶם!
אֵרְנְסְט שָׁם לֵב שֶׁמֵּאֵזֵה מְחַיֶּיכֶת לְמַרְאֵה מַבָּטָיו. הוּא הָלַךְ אַחֲרֶיהָ לְכָל מָקוֹם. בִּנְשָׁפִים, לְמָשָׁל, הִיא הִשְׁתַּעְמְמָה אִם הוּא לֹא הָיָה שָׁם. וְאַל לָכֶם לַחֲשׁוֹב שֶׁהוּא הָיָה בִּלְתִּי מְנוּסֶּה עַד כְּדֵי לְשַׁבֵּחַ אֶת לוֹבֶן יָדֶיהָ אוֹ אֶת יְפִי טַבְּעוֹתֶיהָ, כְּמוֹ שֶׁהָיָה עוֹשֶׂה תַּלְמִיד בְּרֵטוֹרִיקָה. אֲבָל בְּנוֹכְחוּתָהּ הוּא הֵטִיל דּוֹפִי בְּכָל הַנָּשִׁים הָאֲחֵרוֹת שֶׁרָקְדוּ, הָיוּ לוֹ עַל כָּל אַחַת מֵהֶן סִיפּוּרֵי הַרְפַּתְקָאוֹת בִּלְתִּי נוֹדָעוֹת וּמוֹזְרוֹת מִכָּל שֶׁאֶפְשָׁר לְשַׁעֵר; וְכָל זֶה הֵבִיא אוֹתָהּ לִידֵי צְחוֹק וְהֶחֱמִיא לָהּ בַּסֵּתֶר, כַּאֲשֶׁר חָשְׁבָה שֶׁעַל אוֹדוֹתֶיהָ אֵין מָה לְסַפֵּר.
הִיא גָּמְרָה בְּלִבָּהּ לְאָרְחוֹ בְּבֵיתָהּ, וְלֹא הִזְמִינָה אוֹתוֹ אֶלָּא כַּאֲשֶׁר לֹא הָיְיתָה שׁוּם אִישָּׁה, בְּעִיקָּר לֹא צְעִירָה. הִיא הִפְתִּיעָה אוֹתוֹ לֹא פַּעַם, כְּשֶׁהֵסֵבָּה רֹאשָׁהּ בִּמְהִירוּת, נוֹעֵץ אֶת עֵינָיו בְּצַוּוֹארָהּ, בְּשׁוּלֵי שִׁכְמִיָּיתָהּ אוֹ בְּחִיטּוּבֵי חֲגוֹרָתָהּ.
אֵרְנְסְט גַּם הוּא רָאָה שֶׁהִיא מְשׂוֹחַחַת עִמּוֹ בְּרָצוֹן, מְסִבָּה עַל הַסַּפָּה, בְּעוֹד הוּא רוֹבֵץ עַל שְׁרַפְרַף לְרַגְלֶיהָ וְכִי שְׁאָר אַנְשֵׁי הַחֶבְרָה מְכוּנָּסִים בְּמַעְגָּל סְבִיב הָאָח וּמְשׂוֹחֲחִים עַל פּוֹלִיטִיקָה אוֹ עַל הַתַּעֲשִׂיָּיה. הוּא גַּם רָאָה בַּהֲנָאָה וּבְגַאֲוָוה שֶׁהִיא לְבוּשָׁה בְּבֶגֶד עִם מַחְשׂוֹף עָמוֹק בְּהַמְתִּינָהּ לוֹ וְכִי לְעִתִּים קְרוֹבוֹת הִסְמִיקָה לְמַרְאֵה מַבָּטָיו וְהֵסֵבָּה אֶת רֹאשָׁהּ כְּמוֹ בְּאוֹרַח מוּכְנִי.
מִיּוֹם לְיוֹם חָשָׁה מֵאֵזֵה שֶׁהִיא נִגְרֶרֶת בַּמִּסְדְּרוֹן שֶׁל מַחֲשָׁבוֹת בִּלְתִּי יְדוּעוֹת לָהּ, לְעֵבֶר מַטָּרָה מְעוּרְפֶּלֶת, לֹא מוּגְדֶּרֶת. הִיא הִצְטַמְרְרָה לִפְעָמִים וְרָצְתָה לַעֲצוֹר אֶת עַצְמָהּ בְּמוֹרַד הַתְּהוֹם. הִיא הֶחֱלִיטָה הַחְלָטוֹת נָאוֹת לַעֲזוֹב אוֹתוֹ, לֹא לְהִתְרָאוֹת עִמּוֹ עוֹד לְעוֹלָם, אַךְ הַמּוּסָרִיּוֹת מִתְנַדֶּפֶת קַל מְהֵרָה לְמַרְאֵה חִיּוּכוֹ שֶׁל פֶּה אָהוּב. הוּא גַּם נוֹכֵחַ לָדַעַת שֶׁהִיא אוֹהֶבֶת שִׁירָה, יָם, תֵּיאַטְרוֹן, אֶת בַּיְירוֹן, וּבְסַכְּמוֹ אֶת כָּל הַהַבְחָנוֹת הָאֵלֶּה לִכְדֵי אַחַת, הוּא אָמַר: "הִיא שׁוֹטֶה, הִיא תִּהְיֶה שֶׁלִּי", וְגַם הִיא אָמְרָה מִפַּעַם לְפַעַם בִּרְאוֹתָהּ אוֹתוֹ הוֹלֵךְ לְדַרְכּוֹ וְאֶת דֶּלֶת הַסָּלוֹן סָבָהּ בִּמְהִירוּת אַחֲרָיו: "הוֹ! אֲנִי אוֹהֶבֶת אוֹתְךָ!" הוֹסִיפוּ לְכָךְ, שֶׁאֵרְנְסְט הֵבִיאָה לִידֵי אֱמוּנָה בְּפֶּרְנוֹלוֹגְיָה וּבְמֶגֶּנְטִיזְם וְשֶׁמֵּאֵזֵה הָיְיתָה בַּת שְׁלוֹשִׁים וְנוֹתְרָה תָּמִיד טְהוֹרָה וְנֶאֱמָנָה לְבַעֲלָהּ, דּוֹחֶה אֶת כָּל הַתְּשׁוּקוֹת שֶׁנּוֹלְדוּ מִדֵּי יוֹם בְּנַפְשָׁהּ וְגָוְועוּ לְמָחֳרָת; שֶׁהִיא הָיְיתָה נְשׂוּאָה לְבַנְקָאֵי וְהַתְּשׁוּקָה בֵּין זְרוֹעוֹתָיו שֶׁל הַגֶּבֶר הַזֶּה הָיְיתָה לָהּ חוֹבָה, וְתוּ לֹא, כְּמוֹ לְהַשְׁגִּיחַ עַל מְשָׁרְתֶיהָ וּלְהַלְבִּישׁ אֶת יְלָדֶיהָ.

2
זְמַן רַב מָצְאָה סִיפּוּר בְּמַצָּב זֶה שֶׁל הֲזָיַית אֲהָבִים מִיסְטִית לְמֶחֱצָה. הַחִידּוּשׁ שֶׁבְּתַעֲנוּג נָשָׂא חֵן בְּעֵינֶיהָ וּזְמַן רַב הִשְׁתַּעַשְׁעָה בְּאַהֲבָה זוֹ, זְמַן רַב יוֹתֵר מֵאֲשֶׁר בָּאֲהָבוֹת הָאֲחֵרוֹת, וְסוֹפָהּ שֶׁנִּלְכְּדָה בָּהּ בְּעוֹצְמָה, תְּחִילָּה מִתּוֹךְ הָרֶגֶל, אַחֵר כָּךְ מִתּוֹךְ צוֹרֶךְ.
מְסוּכָּן הוּא לִלְעוֹג לַלֵּב וּלְשַׂחֵק עִמּוֹ, כִּי הַתְּשׁוּקָה הִיא כְּלִי נֶשֶׁק הַיּוֹרֶה וְהוֹרֵג אוֹתְךָ כַּאֲשֶׁר אַתָּה חוֹשֵׁב שֶׁאֵין בָּהּ סַכָּנָה.
בְּאַחַד הַיָּמִים, הִקְדִּים אֵרְנְסְט לָבוֹא אֶל מִדְאָם וִילֶר; בַּעֲלָהּ עָבַד בַּבּוּרְסָה, יְלָדֶיהָ יָצְאוּ, הִיא הָיְיתָה לְבַדָּהּ עִמּוֹ. כָּל הַיּוֹם כּוּלּוֹ הוּא נִשְׁאַר אֶצְלָהּ, וּבָעֶרֶב, לִקְרַאת הַשָּׁעָה חָמֵשׁ, כַּאֲשֶׁר יָצָא מִשָּׁם, הָיְיתָה מֵאֵזֵה עֲצוּבָה, חוֹלְמָנִית, וְכָל הַלַּיְלָה לֹא עַצְמָהּ עֵין.
הֵם יָשְׁבוּ זְמַן רַב, שָׁעוֹת אֲרוּכּוֹת, וְשׂוֹחֲחוּ, אוֹמְרִים זֶה לְזֶה שֶׁהֵם אוֹהֲבִים אִישׁ אֶת רְעוּתוֹ, דִּיבְּרוּ עַל שִׁירָה, סִיפְּרוּ עַל אֲהָבוֹת רְחָבוֹת אוֹפָקִים וַחֲזָקוֹת כְּגוֹן אֵלֶּה שֶׁמּוֹצְאִים אֵצֶל בַּיְירוֹן, וְאַחַר כָּךְ הִתְלוֹנְנוּ עַל הַדְּרִישׁוֹת הַחֶבְרָתִיּוֹת הַקּוֹשְׁרוֹת אוֹתָם זֶה לָזֶה וְהַמַּפְרִידוֹת בֵּינֵיהֶם לְכָל יְמֵי חַיֵּיהֶם. וְעוֹד דִּיבְּרוּ עַל כְּאֵבֵי הַלֵּב, עַל הַחַיִּים וְעַל הַמָּוֶות, עַל הַטֶּבַע, עַל הָאוֹקְיָינוֹס הָרוֹעֵם בַּלֵּילוֹת; בְּקִיצּוּר, הֵם הֵבִינוּ אֶת הָעוֹלָם וְאֶת תְּשׁוּקָתָם; וּמַבְּטֵיהֶם דִּיבְּרוּ אֲפִילּוּ יוֹתֵר מִשִּׂפְתּוּתֵיהֶם שֶׁנָּגְעוּ אֵלֶּה בָּאֵלֶּה תְּכוּפוֹת כָּל כָּךְ.
הָיָה זֶה יוֹם בְּחוֹדֶשׁ מַרְס, אֶחָד מֵאוֹתָם יָמִים אֲרוּכִּים קוֹדְרִים וַעֲגוּמִים הַנּוֹסְכִים בַּנְּשָׁמָה מְרִירוּת מְעוּרְפֶּלֶת. דִּבְרֵיהֶם הָיוּ נוּגִים, עַל דְּבָרֶיהָ שֶׁל מֵאֵזֵה בְּעִיקָּר שָׁרְתָה מִלִּנְכוּלֶיהָ הַרְמוֹנִית.
כָּל פַּעַם שֶׁאֵרְנְסְט עָמַד לוֹמַר שֶׁהוּא אוֹהֵב אוֹתָהּ לְנַצֵּחַ, כָּל פַּעַם שֶׁחָמַק מִמֶּנּוּ חִיּוּךְ, מַבָּט, קְרִיאַת אַהֲבָה, לֹא הֵשִׁיבָה מֵאֵזֵה, הִיא הִבִּיטָה בּוֹ שׁוֹתֶקֶת, בִּשְׁתֵּי עֵינֶיהָ הַשְּׁחוֹרוֹת הַגְּדוֹלוֹת, מִצְחָהּ חִיוֵּור, פִּיהָ פָּעוּר.
כָּל הַיּוֹם כּוּלּוֹ הָיְיתָה מֵאֵזֵה מְדוּכֵּאת, כְּאִילּוּ יָד עוֹפֶרֶת מַכְבִּידָה עַל חָזֶה; הִיא חָשְׁשָׁה, אַךְ לֹא יָדְעָה מָה הַדָּבָר שֶׁעוֹרֵר אֶת חֲשָׁשׁוֹתֶיהָ, וּבְכָל זֹאת הִתְעַנְּגָה עַל חֲשָׁשׁ זֶה הַמָּהוּל בִּתְחוּשָׁה מוּזָרָה שֶׁל אַהֲבָה, שֶׁל חֲלוֹם, שֶׁל מִיסְטִיּוֹת. פַּעַם אַחַת הַסִּיעָה לְאָחוֹר אֶת כּוּרְסָתָהּ, מְבוֹהֶלֶת מֵחִיּוּכוֹ שֶׁל אֵרְנְסְט, שֶׁהָיָה חָיִיתִי וּפִרְאִי לְהַחֲרִיד: אַךְ הוּא קָרַב אֵלֶיהָ מִיָּד, נָטַל אֶת שְׁתֵּי יָדֶיהָ וְקִירְבָּן אֶל שְׂפָתָיו; הִיא הִסְמִיקָה וְאָמְרָה לוֹ בְּנִימָה שֶׁל שַׁלְוָוה מְעוּשֶּׂה:
"הַאִם תִּרְצֶה לְחַזֵּר אַחֲרֵי?"
"לְחַזֵּר אַחֲרַיִיךְ? מֵאֵזֵה! אַחֲרַיִיךְ...!"
וּתְשׁוּבָה זוֹ אָמְרָה הַכּוֹל.
"הַאִם תֹּאהַב אוֹתִי?"
הוּא הִבִּיט בָּהּ וְחִייֵּךְ.
"אֵרְנְסְט, זוֹ תִּהְיֶה טָעוּת."
"מַדּוּעַ?"
"בַּעֲלֵי! חָשַׁבְתָּ עָלָיו?"
"כֵּן! בַּעֲלֵךְ, מָה כַּוּוֹנָתְךָ?"
"אֲנִי צְרִיכָה לֶאֱהוֹב אוֹתוֹ."
"קַל לוֹמַר, קָשֶׁה לַעֲשׂוֹת, כְּלוֹמַר, אִם הַחוֹק אוֹמֵר לְךָ: 'אֶהֱבִי אוֹתִי', לִבְּךָ יִיכָּנַע לְזֹאת כְּמוֹ גְּדוּד חַיָּילִים שֶׁמְּאַמְּנִים אוֹתוֹ אוֹ כְּמוֹ מוֹט פְּלָדָה שֶׁמְּכוֹפְפִים אוֹתוֹ בִּשְׁתֵּי יָדַיִים, אֲבָל אִם אֲנִי הוּא שֶׁאוֹהֵב אוֹתְךָ..."
"שְׁתוֹק, אֵרְנְסְט! חָשׁוּב מָה אַתָּה חַיָּיב לְאִישָּׁה הַמְּקַבֶּלֶת אוֹתְךָ כָּמוֹנִי, עִם בּוֹקֶר, כְּשֶׁבַּעֲלָהּ אֵינָהּ נִמְצָא, לְבַדָּהּ, עֲזוּבָה אֶל מוּל עִינּוּגֶיךָ."
"כֵּן, אִם גַּם אֲנִי אוֹהֵב אוֹתְךָ, צָרִיךְ שֶׁלֹּא אוֹהֵב אוֹתְךָ עוֹד מִשּׁוּם שֶׁכָּךְ צָרִיךְ, וְלֹא שׁוּם דָּבָר אַחֵר; אֲבָל הַאִם זֶה הֶגְיוֹנִי וְנָכוֹן?"
"אָה! אַתָּה טוֹעֵן לְהַפְלִיא, יְדִידִי הַיָּקָר," אָמְרָה מֵאֵזֵה וְהִרְכִּינָה רֹאשָׁהּ אֶל כְּתֵפָהּ הַשְּׂמָאלִית, מְגוֹלֶלֶת בֵּין אֶצְבְּעוֹתֶיהָ נַרְתִּיק עָשׂוּי שֶׁנְהָב.
קְווּצָּה מִשְּׂעָרָהּ הִשְׁתַּחְרְרָה וְצָנְחָה עַל לְחַיֶּיהָ. הִיא הֵנִיפָה אוֹתָהּ לְאָחוֹר בְּמֶחְוָוה מְלֵאָה חֵן וַחֲטוּפָה. אֵרְנְסְט קָם מִמְּקוֹמוֹ מִסְפַּר פְּעָמִים, נָטַל אֶת כּוֹבָעוֹ כְּמִי שֶׁעוֹמֵד לָצֵאת; וְאָז חָזַר לָשֶׁבֶת וְהִמְשִׁיךְ בְּשִׂיחָה.
תְּכוּפוֹת נֶאֶלְמוּ שְׁנֵיהֶם וְהִבִּיטוּ זֶה בַּזֶּה זְמַן רַב בְּדוּמִיָּיה, נוֹשְׁמִים בְּקוֹשִׁי, שִׁיכּוֹרִים וּשְׂמֵחִים בְּמַבְּטֵיהֶם וּבְאַנְחוֹתֵיהֶם, וְאָז חַיְּיכוּ. בְּאֶחָד הָרְגָעִים, כַּאֲשֶׁר מֵאֵזֵה רָאֲתָה אֶת אֵרְנְסְט לְרַגְלֶיהָ, רוֹבֵץ עַל הַשָּׁטִיחַ בַּחֲדֵרָה, כַּאֲשֶׁר רָאֲתָה אֶת רֹאשׁוֹ מוּנָּח עַל בִּרְכֶּיהָ, שְׂעָרוֹ מָשׁוּךְ לְאָחוֹר, עֵינָיו קְרוֹבוֹת לֶחָזֶה, וּמִצְחוֹ הַלָּבָן לְלֹא קֶמֶט מוּנָּח שֵׁם קָרוֹב לְפִיהָ, חָשְׁבָה שֶׁתִּתְעַלָּף מֵרוֹב אוֹשֶׁר וְאַהֲבָה, הִיא חָשְׁבָה שֶׁהִיא עוֹמֶדֶת לָקַחַת אֶת הָרֹאשׁ הַזֶּה בִּשְׁתֵּי זְרוֹעוֹתֶיהָ, לְאַמְּצוֹ אֶל לִבָּהּ וְלִכְסוּתוֹ בִּנְשִׁיקוֹת.
"מָחָר אֶכְתּוֹב לְךָ," אָמַר אֵרְנְסְט.
"הֱיֵה שָׁלוֹם!"
וְהוּא יָצָא.
מֵאֵזֵה נוֹתְרָה בְּנֶפֶשׁ חֲצוּיָה, מְרַחֶפֶת כּוּלָּהּ בֵּין מוּעָקוֹת מוּזָרוֹת, נְבוּאוֹת לֵב מְעוּרְפָּלוֹת, הֲזָיוֹת שֶׁלֹּא יְתוֹאֲרוּ. בַּלַּיְלָה הִתְעוֹרְרָה, מִנּוּרָתָהּ דָּלְקָה וְהֵטִילָה עַל הַתִּקְרָה עִיגּוּל אוֹר שֶׁרָעַד וְהִבְלִיחַ, כְּמוֹ עַיִן שֶׁל נִידּוֹן לְמָוֶות הַמַּבִּיטָה בְּךָ. הִיא נוֹתְרָה כָּךְ זְמַן רַב, עַד אוֹר הַבּוֹקֶר, מַקְשִׁיבָה לִשְׁעוֹת הַמְּצַלְצְלוֹת בְּכָל הַפַּעֲמוֹנִים, שׁוֹמַעַת אֶת כָּל רַעֲשֵׁי הַלַּיְלָה, אֶת הַגֶּשֶׁם הַיּוֹרֵד וּמַכָּה בְּקִירוֹת, וְאֶת הָרוּחוֹת הַמְּנַשְּׁבוֹת וּמִתְעַרְבְּלוֹת בְּמַחְשַׁכִּים, אֶת הַזְּגוּגִיּוֹת הָרוֹעֲדוֹת, אֶת עֵץ הַמִּיטָּה הַזּוֹעֵק עִם כָּל תְּנוּעָה מִתְּנוּעוֹתֶיהָ בְּשָׁעָה שֶׁהִתְהַפְּכָה עַל מִזְרוֹנֶיהָ, נִסְעֶרֶת מִן הַמַּחֲשָׁבוֹת הַמַּטְרִידוֹת וּמִן הַתְּמוּנוֹת הַמַּחֲרִידוֹת שֶׁאָפְפוּ אֶת כָּל כּוּלָּהּ וְגִלְגְּלוּהָ בֵּין הַסְּדִינִים.
מִי לֹא חָשׁ, בִּשְׁעוֹת שֶׁל קַדַּחַת וְשֶׁל הֲזָיָה, בִּתְנוּעוֹת אִינְטִימִיּוֹת אֵלֶּה שֶׁל הַלֵּב, בְּפִרְפּוּרֶיהָ שֶׁל נֶפֶשׁ נִסְעֶרֶת וּמִתְפַּתֶּלֶת בְּלִי הֶרֶף בְּהַשְׁפָּעַת מַחֲשָׁבוֹת בִּלְתִּי מוּגְדָּרוֹת, כְּדֵי כָּךְ הֵן גְּדוּשׁוֹת גַּם בְּיִיסּוּרִים וְגַם בַּתְּשׁוּקוֹת? מְעוּרְפֶּלֶת תְּחִילָּה וּמְהוּסֶּסֶת כְּמוֹ רוּחַ רְפָאִים, מַחְשָׁבָה זוֹ מִתְיַיצֶּבֶת עַד מְהֵרָה וְנֶעֱצֶרֶת, לוֹבֶשֶׁת צוּרָה וְגוּף: הִיא נַעֲשֵׂית תְּמוּנָה, וּתְמוּנָה זוֹ מְבִיאָה אוֹתְךָ לְיָדִי בְּכִי וַאֲנָקוֹת. מִי אִם כֵּן לֹא רָאָה מֵעוֹדוֹ, בְּלֵילוֹת חַמִּים וְלוֹהֲטִים, כַּאֲשֶׁר הָעוֹר בּוֹעֵר וּנְדוּדֵי הַשֵּׁינָה מְכַרְסְמִים בְּךָ, מִי לֹא רָאָה יוֹשֶׁבֶת לְרַגְלֵי מִיטָּתְךָ דְּמוּת חִיוֶּורֶת וְחוֹלְמָנִית הַמַּבִּיטָה בְּךָ בְּעֶצֶב? אוֹ שֶׁהִיא מוֹפִיעָה בְּבִגְדֵי חַג, אִם רָאִיתָ אוֹתָהּ רוֹקֶדֶת בְּנֶשֶׁף, אוֹ מוּקֶּפֶת בִּצְעִיפִים שְׁחוֹרִים, בּוֹכִיָּיה. וְאַתָּה נִזְכַּר בִּדְבָרֶיהָ, בִּצְלִיל קוֹלָהּ, בְּעֶרְגָּה שֶׁבְּעֵינֶיהָ.
מֵאֵזֵה הַמִּסְכֵּנָה! זוֹ הַפַּעַם הָרִאשׁוֹנָה שֶׁהִיא חָשָׁה שֶׁהִיא אוֹהֶבֶת, שֶׁזֶּה עָתִיד לְהֵיהָפֵךְ לְצוֹרֶךְ, וְאַחַר כָּךְ לַהִשְׁתַּלְהֲבוּת שֶׁל הַלֵּב, לְשִׁיגָּעוֹן. אֲבָל בִּתְמִימוּתָהּ וּבְבוּרוּתָהּ הִיא תֵּיאֲרָה לְעַצְמָהּ מַהֵר מְאוֹד עָתִיד מְאוּשָּׁר, קִיּוּם שֶׁל שַׁלְוָוה שֶׁהַתְּשׁוּקָה תַּעֲנִיק לָהּ בּוֹ שִׂמְחָה, וְהַהֲנָאָה הַחוּשָׁנִית אוּשַּׁר. וְאָמְנָם, כְּלוּם לֹא תּוּכַל לִחְיוֹת בְּשִׂמְחָה בִּזְרוֹעוֹתָיו שֶׁל הָאִישׁ שֶׁהִיא אוֹהֶבֶת וּלְבָגוּד בְּבַעֲלָהּ? "מָה כָּל זֶה לְעוּמַּת הָאַהֲבָה?" אָמְרָה בְּלִבָּהּ. אַךְ הִיא סָבְלָה בְּכָל זֹאת מֵהַזַּיָּית לֵב זוֹ וְשָׁקְעָה בָּהּ יוֹתֵר וְיוֹתֵר, כְּמוֹ מִי שֶׁמִּשְׂתַּכְּרִים בַּהֲנָאָה וְהַמְּשָׁקִים שׂוֹרְפִים אוֹתָם. אוֹ! מָה נוֹקְבִים וּמִרְיָם הֵם, בֶּאֱמֶת, פִּרְפּוּרֵי הַלֵּב הַלָּלוּ, חֶרְדוֹתֶיהָ שֶׁל הַנֶּפֶשׁ, בֵּין עוֹלָם שֶׁל מוּסָר הַהוֹלֵךְ וְנֶעֱלָם לְבֵין עָתִיד שֶׁל אַהֲבָה קְרָב וּבָא.
לְמָחֳרָת הַיּוֹם, קִיבְּלָה מֵאֵזֵה מִכְתָּב; הוּא הָיָה כָּתוּב עַל נְיָיר רַךְ וּמַבְרִיק, מַדִּיף כּוּלּוֹ רֵיחַ וְרָדִים וּמוֹשֵׁק. הָאוֹת א' הָיְיתָה חֲתוּמָה עָלָיו, מוּקֶּפֶת בְּקַו מְסוּלְסָל. אֵינִי יוֹדֵעַ מָה הָיָה כָּתוּב בּוֹ, אֲבָל מֵאֵזֵה קָרְאָה אוֹתוֹ פְּעָמִים מִסְפָּר; הִיא הָפְכָה אֶת שְׁנֵי הַדַּפִּים וּבָחֲנָה אֶת קִפְלֵיהֶם, הִיא הִשְׂתַּכְּרָה מִנִּיחוֹחָם הַמְּבוּשָּׂם, וְאָז גִּלְגְּלָה אֶת הַמִּכְתָּב לְכַדּוּר וְהִשְׁלִיכָה אוֹתוֹ לְאֵשׁ; הַנְּיָיר הַשָּׂרוּף הִתְעוֹפֵף זְמַן מָה, וְשָׁב לְבַסּוֹף בָּרוּךְ עַל בְּסִיס הָאָח, כְּמוֹ מַלְמָלָה לְבָנָה וּמְקוּפְלֶלֶת.
אֵרְנְסְט אוֹהֵב אוֹתָהּ! הוּא אָמַר לָהּ זֹאת! אוֹ! הִיא מְאוּשֶּׁרֶת, הַצַּעַד הָרִאשׁוֹן נַעֲשָׂה, הַצְּעָדִים הַבָּאִים לֹא יַעֲלוּ לָהּ בְּמַאֲמָץ רַב. הִיא תּוּכַל עַכְשָׁיו לְהַבִּיט בּוֹ בְּלִי לְהַסְמִיק, לֹא יִהְיֶה לָהּ עוֹד צוֹרֶךְ בִּזְהִירוּת רַבָּה כָּל כָּךְ, בְּהַבָּעוֹת הַפָּנִים הַזְּעִירוֹת שֶׁל נָשִׁים הַמְּבַקְּשׁוֹת שֶׁיֹּאהֲבוּן; הוּא בָּא מֵעַצְמוֹ, הוּא מִתְמַסֵּר לָהּ. תּוּמָּתָהּ נִשְׁמֶרֶת, וְתוּמָּה זוֹ הִיא הַנּוֹתֶרֶת תָּמִיד לְנָשִׁים, הִיא הַדָּבָר שֶׁהֵן שׁוֹמְרוֹת עָלָיו גַּם מֵעִמְקֵי אַהֲבוֹתֵיהֶן הַבּוֹעֲרוֹת בְּיוֹתֵר, מִתְּשׁוּקוֹתֵיהֶן הַלּוֹהֲטוֹת בְּיוֹתֵר, כְּמִקְדַּשׁ קוֹדֶשׁ אַחֲרוֹן שֶׁל אַהֲבָה וְשֶׁל תְּשׁוּקָה, שָׁם הֵן מַחְבִּיאוֹת, כְּמוֹ מִתַּחַת לַצָּעִיף, אֶת כָּל שֶׁיֵּשׁ בָּהֶן מִן הַפִּרְאִי וְהַפָּרוּעַ.
יָמִים אֲחָדִים לְאַחַר מִכֵּן, חָצְתָה אִישָּׁה מְצוֹעֶפֶת, כִּמְעַט בְּרִיצָה, אֶת גֶּשֶׁר הָאָמָּנוּיוֹת. הַשָּׁעָה הָיְיתָה שֶׁבַע בַּבּוֹקֶר.
לְאַחַר שֶׁצָּעֲדָה זְמַן רַב, נֶעֶצְרָה לְיַד שַׁעַר אֶחָד הַבָּתִּים וּבִיקְּשָׁה לִרְאוֹת אֶת מַר אֵרְנְסְט; הוּא לֹא יָצָא אֶת בֵּיתוֹ, הִיא עָלְתָה. גֶּרֶם הַמַּדְרֵגוֹת נִרְאָה לָהּ אָרוֹךְ עַד בְּלִי דַּי וְכַאֲשֶׁר הִגִּיעָה לַקּוֹמָה הַשְּׁנִיָּיה, נִשְׁעֲנָה עַל הַמַּעֲקֶה וְחָשָׁה שֶׁהִיא עוֹמֶדֶת לְהִתְעַלֵּף. הִיא חָשְׁבָה אָז שֶׁהַכּוֹל סְבִיבָהּ מִסְתַּחְרֵר וְכִי קוֹלוֹת נְמוּכִים לוֹחֲשִׁים בְּאוֹזְנֶיהָ בִּשְׁרִיקָה; לְבַסּוֹף, הִנִּיחָה יָד רוֹעֶדֶת עַל הַפַּעֲמוֹן. כְּשֶׁשָּׁמְעָה אֶת צְלִילוֹ הַנּוֹקֵב הַחוֹזֵר וְנִשְׁנֶה, עָלָה בְּאוֹזְנֶיהָ הֵד שֶׁהִצְטַלְצֵל בְּלִבָּהּ כִּרְתִיעָה מִפְּנֵי זֶרֶם חַשְׁמַל.
לְבַסּוֹף נִפְתְּחָה הַדֶּלֶת. אֵרְנְסְט עַצְמוֹ פָּתַח אוֹתָהּ.
"אָה! זוֹ אַתְּ, מֵאֵזֵה?"
הִיא לֹא הֵשִׁיבָה; הִיא הָיְיתָה חִיוֶּורֶת וּמְכוּסָּה כּוּלָּהּ זֵיעָה. אֵרְנְסְט הִבִּיט בָּהּ בִּקְרִירוּת, מְגַלְגֵּל בָּאֲוִויר אֶת חֶבֶל הַמֶּשִׁי שֶׁל חֲלוּק הַבַּיִת שֶׁלּוֹ; הוּא חָשַׁשׁ לְסַכֵּן אֶת שְׁמוֹ הַטּוֹב.
"הִיכָּנְסִי," אָמַר לְבַסּוֹף.
הוּא אָחַז בִּזְרוֹעָהּ וְהוֹשִׁיבָה בְּכוֹחַ עַל כּוּרְסָה. וּלְאַחַר רֶגַע שֶׁל דּוּמִיָּיה:
"בָּאתִי, אֵרְנְסְט," אָמְרָה לוֹ, "לוֹמַר לָךְ דְּבַר מָה: זוֹ הַפַּעַם הָאַחֲרוֹנָה שֶׁאֲנִי מְדַבֶּרֶת אִיתְּךָ, אַתָּה צָרִיךְ לַעֲזוֹב אוֹתִי, שֶׁלֹּא אַרְאֶה אוֹתְךָ עוֹד."
"מִפְּנֵי ש..?"
"מִפְּנֵי שֶׁאַתָּה מַכְבִּיד עָלַיי, אַתָּה מְדַכְדֵּךְ אוֹתִי, אַתָּה תָּמִית אוֹתִי!"
"אֲנִי? אֵיךְ זֶה, מֵאֵזֵה?"
הוּא קָם מִמְּקוֹמוֹ, מָשַׁךְ אֶת הַוִּוילוֹנוֹת וְסָגַר אֶת הַדֶּלֶת.
"מָה אַתָּה עוֹשֶׂה?" קָרְאָה הִיא בְּבֶהָלָה.
"מָה אֲנִי עוֹשֶׂה?"
"כֵּן."
"אַתְּ כָּאן, מֵאֵזֵה, בָּאתָ אֵל בֵּיתִי. אָה! אֶל תַּכְחִישִׁי; אֲנִי מַכִּיר אֶת הַנָּשִׁים," אָמַר בְּחִיּוּךְ.
"הֶמְשֵׁךְ," הוֹסִיפָה הִיא בְּמוֹרַת רוּחַ.
"דִּי, מֵאֵזֵה... זֶה מַסְפִּיק."
"יֵשׁ בָּךְ דֵּי חוּצְפָּה לוֹמַר לִי זֹאת בִּפְנֵי, לְאִישָּׁה שֶׁאַתָּה טוֹעֵן שֶׁאַתָּה אוֹהֵב?"
"סְלִיחָה! אוֹ, סְלִיחָה!"
הוּא כָּרַע עַל בִּרְכָּיו וְהִבִּיט בָּהּ אֲרוּכּוֹת.
"כֵּן, אֵרְנְסְט, גַּם אֲנִי אוֹהֶבֶת אוֹתְךָ, אוֹהֶבֶת אוֹתְךָ יוֹתֵר מֵחַיֵּי. הִנֵּה, אֲנִי מִתְמַסֶּרֶת לְךָ."
אֲזַי, שָׁם, בֵּין אַרְבַּע כַּנְפוֹת הַקִּיר, מֵאֲחוֹרֵי וִילוֹנוֹת הַמֶּשִׁי, עַל הַכּוּרְסָה, הָיוּ אַהֲבָה, נְשִׁיקוֹת, לִיטּוּפִים מְשַׁכְּרִים, תַּעֲנוּגוֹת אֲהָבִים בּוֹעֲרִים, יוֹתֵר מִשֶּׁנָּחוּ לְשַׁגֵּעַ אָדָם אוֹ לַהֲמִיתוֹ. וְכַאֲשֶׁר מָעַךְ אוֹתָהּ הֵיטֵב, שַׁחַק אוֹתָהּ, רִיפֵּט אוֹתָהּ בְּחִיבּוּקָיו, כַּאֲשֶׁר עָיֵיף אוֹתָהּ, שָׁבַר אוֹתָהּ, הוֹתִירָה קִצְרַת נְשִׁימָה, כַּאֲשֶׁר אִימֵּץ פְּעָמִים רַבּוֹת אֶת חָזָהּ אֶל חָזֵהוּ וְרָאָה אוֹתָהּ גּוֹוַעַת בִּזְרוֹעוֹתָיו, הִנִּיחָה לְבַדָּהּ וְיָצָא אֶת הַחֶדֶר.
בָּעֶרֶב, אֵצֶל וֵפוֹר,  סַעַד אֲרוּחָה מְצוּיֶּנֶת, שַׁמְפַּנְיָה עַל קֶרַח סַבַּבָּה שָׁם בְּשֶׁפַע, שָׁמְעוּ אוֹתוֹ אוֹמֵר בְּקוֹל, לִפְנֵי הַקִּינּוּחַ: "יְדִידִי הַיְּקָרִים, כָּבַשְׁתִּי עוֹד אַחַת!..."
וְאִילּוּ הִיא שֶׁבָּהּ לְבֵיתָהּ, נַפְשָׁהּ נוֹגַהּ, עֵינֶיהָ בּוּכְיוֹת, לֹא עַל כְּבוֹדָהּ שֶׁחוֹלֵל, כִּי מַחְשָׁבָה זוֹ לֹא יִיסְּרָה אוֹתָהּ כְּלָל; תְּחִילָּה שְׁאֵלָה עַצְמָהּ מָה זֶה כָּבוֹד וְלֹא רָאֲתָה בְּזֶה בְּעֶצֶם אֶלָּא מִילָּה, הִיא עָבְרָה הָלְאָה. אַךְ הִיא חָשְׁבָה עַל הַתְּחוּשׁוֹת שֶׁחָוְותָה וְלֹא מָצְאָה, מִשֶּׁחָשְׁבָה עַל כָּךְ הֵיטֵב, אֶלָּא אַכְזָבָה וּמְרִירָה. "אוֹ! זֶה לֹא הַדָּבָר שֶׁחָלַמְתִּי עָלָיו!" אָמְרָה.
כִּי נִדְמֶה לָהּ, לְאַחַר שֶׁהִשְׁתַּחְרְרָה מִזְּרוֹעוֹת אֲהוּבָה, שֶׁיֵּשׁ בָּהּ דְּבַר מָה מְקוּמָּט כְּמוֹ בְּגָדֶיהָ, דְּבַר מָה עָיֵיף וּמוּכֶּה כְּמוֹ מַבָּטָהּ, וְכִי נָפְלָה מִגּוֹבַהּ רַב מְאוֹד, וְהָאַהֲבָה אֵינָהּ מִתְמַצָּה בָּזֶה; וּלְבַסּוֹף תָּהֲתָה בְּלִבָּהּ אִם מֵאֲחוֹרֵי גִּיפּוּפֵי הַתַּאֲוָוה אֵין תַּאֲוָוה גְּדוֹלָה יוֹתֵר וְאִם אַחֲרֵי הַתַּעֲנוּג אֵין הִתְעַנְּגוּת רְחָבָה יוֹתֵר, כִּי הָיָה בָּהּ צָמֵא בִּלְתִּי נִדְלֶה לַאֲהָבוֹת אֵינְסוֹפִיּוֹת, לִתְשׁוּקוֹת לְלֹא גְּבוּל. אַךְ כַּאֲשֶׁר נוֹכְחָה לָדַעַת שֶׁהָאַהֲבָה אֵינָהּ אֶלָּא נְשִׁיקָה, לִיטּוּף, רֶגַע שֶׁל טֵירוּף שֶׁמִּתְגּוֹלְלִים בּוֹ חֲבוּקִים, וְקוֹרְאִים קְרִיאוֹת שִׂמְחָה, הַמְּאַהֵב וּפִילַגְשׁוֹ, וּכְשֶׁהַכּוֹל מִסְתַּיֵּים כָּךְ, שֶׁהַגֶּבֶר קָם, שֶׁהָאִישָּׁה הוֹלֶכֶת וְשֶׁתְּשׁוּקָתָם זְקוּקָה לְמַעֵט בָּשָׂר וּפִרְכּוּסֵי אֵבָרִים כְּדֵי לְסַפֵּק אֶת עַצְמָהּ וּלְהִשְׂתַּכֵּר, לְפַת הַשִּׁעֲמוּם אֶת נַפְשָׁהּ, כְּאוֹתָם רְעֵבִים שֶׁאֵינָם יְכוֹלִים לִמְצוֹא.
אַךְ עַד מְהֵרָה נָטְשָׁה תְּהִיָּיה זוֹ עַל הֶעָבָר וְחָשְׁבָה רַק עַל הַהוֹוֶה שֶׁחִייֵּךְ, הִיא עַצְמָהּ אֶת עֵינֶיהָ לְנוֹכַח מָה שֶׁלֹּא הָיָה עוֹד, נִיעֲרָה כְּמוֹ מֵחֲלוֹם אֶת חֲלוֹמוֹתֶיהָ הַיְּשָׁנִים שֶׁאֵין לָהֶם גְּבוּל, אֶת חִיבּוּטֶיהָ הַמְּעוּרְפָּלִים וְהַמְּהוּסָּסִים כְּדֵי לְהִתְמַסֵּר כָּל כּוּלָּהּ לַנַּחְשׁוֹל הָאַדִּיר שֶׁסָּחַף אוֹתָהּ, וְעַד מְהֵרָה הִגִּיעָה לְמַצָּב שֶׁל כִּילְיוֹן נֶפֶשׁ וְשֶׁל חוּלְשַׁת דַּעַת, לְמַצָּב שֶׁל שֵׁינָה לְמֶחֱצָה שָׁם חָשִׁים שֶׁנִּרְדָּמִים, שֶׁמִּשְׂתַּכְּרִים, שֶׁהָעוֹלָם מִתְרַחֵק מִמְּךָ בְּעוֹד אַתָּה נוֹתָר בָּדָד עַל הַדּוּגִית, שָׁם מְעַרְסֵל אוֹתְךָ הַגַּל שֶׁהָאוֹקְיָינוֹס גּוֹרֵר אוֹתוֹ. הִיא שׁוּב לֹא חָשְׁבָה לֹא עַל בַּעֲלָהּ וְלֹא עַל יְלָדֶיהָ, וְעוֹד פָּחוֹת מִכּוֹל עַל שְׁמָהּ הַטּוֹב שֶׁהַנָּשִׁים הָאֲחֵרוֹת יִטְרְפוּ בְּכָל פֶּה בַּסָּלוֹנִים, וְשֶׁגְּבָרִים צְעִירִים, יְדִידָיו שֶׁל אֵרְנְסְט, יְבוּסְּסוּ וְיַשְׁמִיצוּ לַהֲנָאָתָם בְּבָתֵּי קָפֶה וּבְמִסְבָּאוֹת. אַךְ לְפֶתַע פִּתְאוֹם עָלְתָה בְּאוֹזְנֶיהָ נְעִימָה לֹא מוּכֶּרֶת עַד לְאוֹתָהּ שָׁעָה בַּטֶּבַע וּבְנַפְשָׁהּ, וְהִיא גִּילְּתָה בְּאֶחָד וּבְאַחְרַת עוֹלָמוֹת חֲדָשִׁים, מֶרְחָבִים עֲצוּמִים, אוֹפָקִים לְאֵין גְּבוּל. נִדְמֶה הָיָה לָהּ שֶׁהַכּוֹל נוֹלַד בִּשְׁבִיל הָאַהֲבָה, שֶׁהַגְּבָרִים הֵם בְּרִיּוֹת מִמַּעֲמָד עֶלְיוֹן, מוּכְשָׁרִים לַתְּשׁוּקוֹת וְלָרְגָשׁוֹת, שֶׁהֵם אֵינָם טוֹבִים אֶלָּא לְזֹאת וְאֵינָם צְרִיכִים לִחְיוֹת אֶלָּא בִּשְׁבִיל הַלֵּב. בַּאֲשֶׁר לְבַעֲלָהּ, הִיא עֲדַיִין אַהֲבָה וְהֶעֱרִיכָה אוֹתוֹ כֶּפֶל כִּפְלַיִים; יְלָדֶיהָ נִרְאוּ לָהּ רַבֵּי חֵן אַךְ הִיא אָהֲבָה אוֹתָם כְּמוֹ שֶׁאוֹהֲבִים אֶת יַלְדֵיהֶם שֶׁל אֲחֵרִים.
עִם זֹאת, כָּל יוֹם חָשַׁב שֶׁהִיא אוֹהֶבֶת יוֹתֵר מֵאֲשֶׁר אֶמֶשׁ, שֶׁהַדָּבָר הָפַךְ לִהְיוֹת צוֹרֶךְ שֶׁל קִיּוּמָהּ, שֶׁלֹּא הָיְיתָה מְסוּגֶּלֶת לִחְיוֹת בִּלְעָדִי זֹאת; אַךְ תְּשׁוּקָה זוֹ שֶׁתְּחִילָּה שִׂיחֲקָה בָּהּ אַגַּב צְחוֹק, סוֹפָהּ שֶׁנֶּעֶשְׂתָה רְצִינִית וְנוֹרָאָה, מִשֶּׁחָדְרָה אֶל לִבָּהּ, הִיא נֶהֶפְכָה לְאַהֲבָה אַלִּימָה, וְאַחַר כָּךְ לַבּוּלְמוּס, לְשִׁיגָּעוֹן. הָיוּ בָּהּ לַהַט וְחוֹם רַבִּים כָּל כָּךְ, תְּשׁוּקוֹת אַדִּירוֹת כָּל כָּךְ, צָמֵא רַב כָּל כָּךְ לַהֲנָאוֹת וּלְתַעֲנוּגוֹת חוּשִׁים, שֶׁזָּרְמוּ בְּדָמָהּ, בְּעוֹרְקֶיהָ, מִתַּחַת לְעוֹרָהּ, עַד לִקְצוֹת צִיפּוֹרְנֶיהָ, שֶׁהִיא נֶעֶשְׂתָה מְשׁוּגַּעַת, שִׁיכּוֹרָה, בְּהוּלָה, וְהָיְיתָה רוֹצָה לְהוֹצִיא אֶת אַהֲבָתָהּ אֶל מִחוּץ לִגְבוּלוֹת הַטֶּבַע; וְנִדְמֶה לָהּ שֶׁאִם תַּרְעִיף שֶׁפַע שֶׁל לִיטּוּפִים וּרְגָשׁוֹת אַהֲבָה, בְּהַבְעִירָהּ אֶת חַיֶּיהָ בַּלֵּילוֹת גְּדוּשֵׁי רִיגּוּשִׁים וְלַהַט, בְּהִתְפַּלְּשָׁה בְּכָל מָה שֶׁהָאַהֲבָה יֵשׁ בָּהּ מִן הַמְּשׁוּלְהָב בְּיוֹתֵר, מִן הַנִּשְׂגָּב בְּיוֹתֵר, אֲזַי תִּיפָּתַח בְּפָנֶיהָ שׁוּרָה מִתְמַשֶּׁכֶת שֶׁל תַּעֲנוּגוֹת חוּשִׁים, שֶׁל הַנָּאוֹת.
תְּכוּפוֹת, בְּהִתְפָּרְצוּיוֹת טֵירוּף הַדַּעַת הִצְטַעֲקָה שֶׁהַחַיִּים אֵינָם אֶלָּא אַהֲבָה עַזָּה, שֶׁהָאַהֲבָה הִיא לָהּ הַכּוֹל מִכּוֹל כּוֹל; וְאָז, בְּשַׁעַר סָתוּר, בְּעֵינַיִים בּוֹעֲרוֹת, בֶּחָזֶה נוֹשֵׁם וְנוֹשֵׁף מִבֶּכִי, שָׁאֲלָה אֶת מֵאַהֲבָה אִם אֵינוֹ מְיַיחֵל כָּמוֹהָ לִחְיוֹת שְׁנוֹת דּוֹר בַּחֲבֶרְתָּהּ, שְׁנֵיהֶם לְבַד בְּרֹאשׁ הַר גָּבוֹהַּ, בְּרֹאשׁ סֶלַע חַד שֶׁלְּמַרְגְּלוֹתָיו יִשְׁתַּבְּרוּ הַגַּלִּים, לְהִתְמַזֵּג שְׁנֵיהֶם יַחְדָּיו עִם הַטֶּבַע וְעִם הַשָּׁמַיִם, וּלְעַרְבֵּב אֶת אַנְחוֹתֵיהֶם בְּשָׁאוֹן הַסְּעָרָה; אָז הָיְיתָה מַבִּיטָה בּוֹ אֲרוּכּוֹת, מְבַקֶּשֶׁת מִמֶּנּוּ עוֹד נְשִׁיקוֹת, עוֹד חִיבּוּקִים, נוֹפֶלֶת אֶל בֵּין זְרוֹעוֹתָיו אִילֶּמֶת וּמְעוּלֶּפֶת.
וְכַאֲשֶׁר לְעֵת עֶרֶב שָׁב בַּעֲלָהּ לְבֵיתוֹ, בְּנֶפֶשׁ שׁוֹקֶטֶת, בְּמֵצַח נְטוּל דְּאָגָה, אוֹמֵר לָהּ שֶׁהִרְוִויחַ הַיּוֹם, שֶׁעָשָׂה בַּבּוֹקֶר מַהֲלָךְ עִסְקִי מוּצְלָח, קָנָה חַוּוֹה, מַכְּר אִגְּרוֹת חוֹב, וְכִי יוּכַל לְהוֹסִיף עוֹד מְשָׁרֵת לְצֶוֶות הַמְּשָׁרְתִים, לִקְנוֹת עוֹד שְׁנֵי סוּסִים לְאוּרְוָותָיו, וּבַמִּילִּים וּבְמַחֲשָׁבוֹת אֵלֶּה נִיגַּשׁ לְחַבְקָהּ, לְכַנּוֹת אוֹתָהּ אָהַבְתִּי וְחַיֵּי, אוֹ! אֲזַי הָיָה לוֹפֵת אֶת לִבָּהּ הַזַּעַם; הִיא הָיְיתָה מְקַלֶּלֶת אוֹתוֹ, דּוֹחָה בְּחַלְחָלָה אֶת לִיטּוּפָיו וְאֶת נְשִׁיקוֹתָיו, שֶׁהָיוּ צוֹנְנִים וּמִבְּעִיתִּים כְּמוֹ אֵלֶּה שֶׁל קוֹף. הָיוּ אֵפוֹא בְּאַהֲבָתָהּ כְּאֵב וּמְרִירוּת, כְּמִשְׁקָע שֶׁל יַיִן הָעוֹשָׂה אוֹתוֹ עוֹקְצָנִי וְצוֹרֵב יוֹתֵר.
וְכַאֲשֶׁר, לְאַחַר שֶׁעָזְבָה אֶת בֵּיתָהּ, אֶת מִשְׁפַּחְתָּהּ, אֶת מְשָׁרְתֶיהָ, וּמָצְאָה עַצְמָהּ עִם אֵרְנְסְט, לְבַדָּהּ, יוֹשֶׁבֶת לְצִדּוֹ, סִיפְּרָה לוֹ שֶׁהָיְיתָה רוֹצָה לָמוּת מִיָּדָיו, לָחוּשׁ שֶׁזְּרוֹעוֹתָיו חוֹנְקוֹת אוֹתָהּ, וְהָיְיתָה מוֹסִיפָה וְאוֹמֶרֶת שֶׁאֵינָהּ אוֹהֶבֶת עוֹד דָּבָר, שֶׁהִיא בָּזֶה לַכּוֹל, שֶׁהִיא אוֹהֶבֶת רַק אוֹתוֹ; לְמַעֲנוֹ נָטְשָׁה אֶת אֱלוֹהִים וְהִקְרִיבָה אוֹתוֹ כָּל מִזְבַּח אַהֲבָתָהּ, לְמַעֲנוֹ עָזְבָה אֶת בַּעֲלָהּ וְנָתְנָה אוֹתוֹ טֶרֶף לְאִירוֹנְיָה, לְמַעֲנוֹ נָטְשָׁה אֶת יְלָדֶיהָ; הִיא יָרְקָה עַל כָּל אֵלֶּה בַּהֲנָאָה; דָּת, מוֹסֵר, אֶת כָּל אֵלֶּה רָמְסָה בְּרַגְלֶיהָ, מָכְרָה אֶת שְׁמָהּ הַטּוֹב תְּמוּרַת לִיטּוּפָיו, בְּשִׂמְחָה וּבְתַעֲנוּג זָבְחָה אֶת כָּל אֵלֶּה כְּדֵי לָשֵׂאת חֵן בְּעֵינָיו, נִיתְּצָה אֶת כָּל אֱמוּנוֹתֶיהָ, אֶת כָּל אַשְׁלָיוֹתֶיהָ, אֶת כָּל מוּסָרִיּוּתָהּ, בְּמִילָּה אַחַת אֶת כָּל שֶׁאָהֲבָה רַק כְּדֵי לְקַבֵּל מִמֶּנּוּ מַבָּט אוֹ נְשִׁיקָה. וְנִדְמֶה הָיָה לָהּ שֶׁהִיא תִּהְיֶה יָפָה יוֹתֵר בְּצֵאתָהּ מֵבִין זְרוֹעוֹתָיו, לְאַחַר שֶׁנָּחָה עַל שְׂפָתָיו, כְּמוֹ סִיגַלְיוֹת נְבוּלוֹת הַמְּפִיצוֹת נִיחוֹחַ מָתוֹק יוֹתֵר.
אָה! מִי יָדַע כַּמָּה הַנָּאוֹת וְכַמָּה טֵירוּף יֵשׁ לִפְעָמִים מִתַּחַת לִשְׁנֵי שָׁדֶיהָ הָרוֹטְטִים שֶׁל אִישָּׁה!
וְאִילּוּ אֵרְנְסְט הֵחֵל לֶאֱהוֹב אוֹתָהּ מְעַט יוֹתֵר מִשֶּׁאוֹהֲבִים נַפְקָנִית אוֹ נִיצֶּבֶת בַּתֵּיאַטְרוֹן. הוּא אַף הֵחֵל לְחַבֵּר לָהּ שִׁירִים וְהִגִּישׁ לָהּ אוֹתָם. יְתֵרָה מִזֹּאת, יוֹם אֶחָד רָאִיתִי שֶׁעֵינָיו אֲדוּמּוֹת, וְאֶפְשָׁר הָיָה לְהַסִּיק מֵהֶן שֶׁבָּכָה – אוֹ שֶׁלֹּא יָשֵׁן טוֹב.
 
3
בּוֹקֶר אֶחָד, בְּהַרְהֲרוֹ בְּמַאֲזֶה, יוֹשֵׁב בַּכּוּרְסָה קְפִיצִית גְּדוֹלָה, רַגְלָיו מוּנָחוֹת עַל שְׁנֵי חִישּׁוּקֶיהָ, אַפּוֹ טָמוּן מִתַּחַת לַחֲלוֹק הַבַּיִת שֶׁלּוֹ, בְּעוֹדוֹ מַבִּיט בַּלֶּהָבָה הַבּוֹעֶרֶת בָּאָח, שֶׁרִיצְּדָה וְטִיפְּסָה עַל לוּחַ הַשַּׁיִשׁ בִּלְשׁוֹנוֹת שֶׁל אֵשׁ, צָצָה בְּמוֹחוֹ מַחֲשָׁבָה שֶׁהִפְתִּיעָה אוֹתוֹ: בְּאוֹרַח מוּזָר הוּא נִתְקָף פַּחַד.
בְּזוֹכְרוֹ שֶׁהוּא נֶאֱהָב עַל יְדֵי אִישָּׁה כְּמַאֲזֶה, שֶׁמַּקְרִיבָה לוֹ בְּרוֹב שֶׁפָּעָה וְהִתְפַּעֲלוּת אֶת יוֹפְיָיהּ וְאֶת אַהֲבָתָהּ, נִבְהַל וְנִרְעַד אֶל מוּל תְּשׁוּקָתָהּ שֶׁל אִישָּׁה זוֹ, כְּאוֹתָם יְלָדִים הַנִּסִּים הַרְחֵק מִן הַיָּם בְּאוֹמְרָם שֶׁהוּא גָּדוֹל מִדַּי. וּמַחֲשָׁבָה מוּסָרִית עָלְתָה בְּדַעְתּוֹ, שֶׁכֵּן הָיָה זֶה הָרֶגֶל שֶׁאַף זֶה קָנָה לְעַצְמוֹ מֵאָז שֶׁנֶּהֱפַךְ לִהְיוֹת עָמִית-שׁוּתָּף בְּ"עִיתּוֹן הַיְּדִיעוֹת הַמּוֹעִילוֹת" וּבְ"מוּזֵיאוֹן הַמִּשְׁפָּחוֹת". הוּא חָשַׁב, אֲנִי אוֹמֵר, שֶׁאֵין זֶה מוּסָרִי לְפַתּוֹת כָּךְ אִישָּׁה נְשׂוּאָה, לְהַרְחִיקָהּ מֵחוֹבוֹתֶיהָ כְּאֵשֶׁת אִישׁ, וּמֵאַהֲבַת יְלָדֶיהָ, וְכִי הוּא עוֹשֶׂה מַעֲשֵׂה עוֹוֹן בְּקַבָּלוֹ אֶת כָּל הַמַּנְחוֹת שֶׁהִיא מַבְעִירָה לְמַרְגְּלוֹתָיו כְּקוֹרְבָּן עוֹלֶה. לְבַסּוֹף, הוּא הָיָה נִרְגָּז וְעָיֵיף מֵאִישָּׁה זוֹ שֶׁהִתְיַיחֲסָה בְּכוֹבֶד רֹאשׁ לְתַעֲנוּג, שֶׁלֹּא הֶעֶלְתָה בְּדַעְתָּהּ אֶלָּא אַהֲבָה כּוֹלֶלֶת וּלְלֹא חֲלוּקָּה, אִישָּׁה שֶׁאִיתָּהּ לֹא הָיָה אֶפְשָׁר לְדַבֵּר לֹא עַל רוֹמָנִים וְלֹא עַל אוֹפְנָה וְלֹא עַל אוֹפֵּרָה.
תְּחִילָּה רָצָה לְהִיפָּרֵד מִמֶּנָּה, לְהַנִּיחָהּ לְנַפְשָׁהּ וּלְהַשְׁלִיכָהּ אֶל לֵב הַחֶבְרָה עִם יֶתֶר הַנָּשִׁים הַמּוּקָעוֹת כָּמוֹהָ. מֵאֵזֵה חָשָׁה בַּאֲדִישׁוּתוֹ וּבְצִינָּתוֹ; הִיא יִיחֲסָה זֹאת לַעֲדִינוּתוֹ וְאַהֲבָה אוֹתוֹ בְּשֶׁל כָּךְ שִׁבְעָתַיִים.
תְּכוּפוֹת חָמַק מִמֶּנָּה, נִמְנָע מִלִּפְגּוֹשׁ אוֹתָהּ; אַךְ הִיא יָדְעָה לִמְצוֹא אוֹתוֹ בְּכָל מָקוֹם, בַּנֶּשֶׁף, בְּטַיֶּילֶת, בַּגַּנִּים הַצִּיבּוּרִיִּים, בְּמוּזֵיאוֹנִים; הִיא יָדְעָה לְהַגִּיעַ אֵלָיו בְּקֶרֶב הֶהָמוֹן, לוֹמַר לוֹ שְׁתֵּי מִילִּים וּלְהַעֲלוֹת סוֹמֶק עַל מִצְחוֹ מוּל כָּל הָאֲנָשִׁים שֶׁהִבִּיטוּ בָּהֶם. פְּעָמִים הָיָה זֶה הוּא שֶׁבָּא לְבֵיתָהּ; הוּא הָיָה נִכְנָס בְּמֵצַח מַרְצִין וּבַאֲרֶשֶׁת חֲמוּרָה; הָאִישָּׁה הַצְּעִירָה, תְּמִימָה וּמֵאוֹהֶבֶת, הָיְיתָה מְזַנֶּקֶת עַל צַוּוֹארוֹ וּמַרְעִיפָה עָלָיו נְשִׁיקוֹת, אַךְ הוּא הָיָה הוֹדֵף אוֹתָהּ בַּקּוֹר, וְאוֹמֵר לָהּ שֶׁהֵם אֵינָם צְרִיכִים עוֹד לֶאֱהוֹב זֶה אֶת זֶה, שֶׁרֶגַע הַטֵּירוּף וְהַשִּׁיגָּעוֹן חָלַף, וְהַכּוֹל צָרִיךְ לְהִיגָּמֵר בֵּינֵיהֶם, שֶׁצָּרִיךְ לְכַבֵּד אֶת בַּעֲלָהּ, לְהוֹקִיר אֶת יְלָדֶיהָ וְלִדְאוֹג לַמֶּשֶׁק בֵּיתָהּ, וְהוֹסִיף וְאָמַר כִּי רָאָה וּבָחַן רַבּוֹת וְכִי הַהַשְׁגָּחָה הָעֶלְיוֹנָה צוֹדֶקֶת, שֶׁהַטֶּבַע הוּא מְלֶאכֶת מַחְשֶׁבֶת וְהַחֶבְרָה מַעֲשֶׂה בְּרִיאָה מוּפְלָא, וְכִי הַפִילַנְתְּרוֹפְיָה, הַנַּדְבָנוּת, בְּעֶצֶם, הִיא דָּבָר יָפֶה כִּי צָרִיךְ לֶאֱהוֹב אֶת בְּנֵי הָאָדָם.
וְהִיא הָיְיתָה אָז בּוֹכָה מֵרוֹב זַעַם, גַּאֲוָוה וְאַהֲבָה; הִיא הָיְיתָה שׁוֹאֶלֶת אוֹתוֹ, צְחוֹק עַל שְׂפָתֶיהָ וּמְרִירוֹת בְּלִבָּהּ, אִם אֵין הִיא עוֹד יָפָה וּמָה הִיא צְרִיכָה לַעֲשׂוֹת כְּדֵי לָשֵׂאת חֵן בְּעֵינָיו, וְאָז הָיְיתָה מְחַיֶּיכֶת אֵלָיו, פּוֹרֶשֶׁת לְעֵינָיו אֶת מִצְחָהּ הַחִיוֵּור, אֶת שְׂעָרָהּ הַשָּׁחוֹר, אֶת חָזָה, אֶת כְּתֵפֶיהָ, אֶת שָׁדֶיהָ הָעֵירוּמִּים. אֵרְנְסְט נוֹתַר אָדִישׁ לַפִּיתּוּיִים הָרַבִּים כָּל כָּךְ, שֶׁכֵּן הוּא כְּבָר לֹא אָהַב אוֹתָהּ עוֹד, וְאִם הָיָה יוֹצֵא מִבֵּיתָהּ וְרֶגֶשׁ כָּלְשֶׁהוּ בְּלִבּוֹ, הָיָה זֶה כְּמוֹ אוֹתָם אֲנָשִׁים הַמְּבַקְּרִים אֵצֶל מְשׁוּגָּעִים, וְאִם אֵיזֶה זָכָר שֶׁל תְּשׁוּקָה, אֵיזֶה זִיק שֶׁל אַהֲבָה הָיוּ נִיצָּתֵים בְּקִרְבּוֹ, הֵם הָיוּ כָּבִים בִּמְהִירוּת מְסִיבָּה אוֹ טִיעוּן כָּזֶה אוֹ אַחֵר. אַשְׁרֵי הָאֲנָשִׁים הַמְּסוּגָּלִים לְהֵיאָבֵק עִם לִבָּם בַּמִּילִּים וְלַהֲרוֹס אֶת הַתְּשׁוּקָה לָאַהֲבָה, הַמּוּשְׁרֶשֶׁת בַּנֶּפֶשׁ, בְּעֶזְרַת הַטָּפַת הַמּוּסָר הַמְּרוּחָה עַל גַּבֵּי הַסְּפָרִים בְּדוֹמֶה לְבָרָק שֶׁל הַמּוּכָּר וְלִתְמוּנַת הָעֲטִיפָה מַעֲשֵׂה יָדָיו שֶׁל הָאָמָּן.
יוֹם אֶחָד, בְּפֶרֶץ שֶׁל זַעַם וְשֶׁל טֵירוּף, נָשְׁכָה אוֹתוֹ מֵאֵזֵה בְּחָזֵהוּ וְנָעֲצָה אֶת צִיפּוֹרְנֶיהָ בִּגְרוֹנוֹ. בִּרְאוֹתוֹ שֶׁדָּם זָב בְּאַהֲבוֹתֵיהֶם, הֵבִין אֵרְנְסְט שֶׁאַהֲבָתָהּ הָעַזָּה שֶׁל אִישָּׁה זוֹ אַכְזָרִית הִיא וְנוֹרָאָה, שֶׁשּׁוּרָה עַל סְבִיבָה אֲוִוירָה מוּרְעֶלֶת שֶׁתַּחֲנוֹק אוֹתוֹ לְבַסּוֹף, וְתָמִיתוּ, שֶׁאַהֲבָה זוֹ הִיא הַר גַּעַשׁ שֶׁצָּרִיךְ תָּמִיד לְהַשְׁלִיךְ לוֹ דְּבַר מָה לִגְרוֹס וּלְרַסֵּק בְּהִתְפָּרְצוּיוֹתָיו, וְכִי תַּאֲוָותָהּ הִיא לִבָּהּ בּוֹעֶרֶת הַשּׂוֹרֶפֶת אֶת הַלֵּב. צָרִיךְ אֵפוֹא לְהִסְתַּלֵּק, לַעֲזוֹב אוֹתָהּ אַחַת וּלְתָמִיד, אוֹ לְהִיזָּרֵק בְּיַחַד עִמָּהּ אֶל הַמְּעַרְבּוֹלֶת הַגּוֹרֶרֶת אוֹתְךָ כִּסְחַרְחוֹרֶת אֶל הַדֶּרֶךְ רַחֲבַת הַיָּדַיִים שֶׁל הָאַהֲבָה, הַמַּתְחִילָה בְּחִיּוּךְ וּמִסְתַּיֶּימֶת רַק עַל גַּבֵּי קֶבֶר.
הוּא בָּחַר לְהִסְתַּלֵּק. עֶרֶב אֶחָד, בְּשָׁעָה עֶשֶׂר, קִיבְּלָה מֵאֵזֵה מִכְתָּב וְקָרְאָה בּוֹ מִילִּים אֵלֶּה:
הַיי שָׁלוֹם, מֵאֵזֵה! שׁוּב לֹא אַרְאֶה אוֹתְךָ. שַׂר הַפְּנִים גִּייֵּס אוֹתִי לִשְׁלִיחוּת מַדָּעִית שֶׁנּוֹעֲדָה לְנַתֵּחַ אֶת תּוֹצְרֵי הַקַּרְקַע וְאֶת הַחוֹל בְּמֶקְסִיקוֹ. הַיי שָׁלוֹם! אֲנִי מַפְלִיג מִלָּה הַבַּר. אִם אַתְּ רוֹצָה לִהְיוֹת מְאוּשֶּׁרֶת, אַל תֹּאהֲבִי אוֹתִי עוֹד; לְעוּמַּת זֹאת אֶהֱבִי אֶת הַמּוּסָר וְאֶת חוֹבוֹתַיִיךְ; זוֹ עֲצָתִי הָאַחֲרוֹנָה. שׁוּב, הַיי שָׁלוֹם! נְשִׁיקוֹת.
אֵרְנְסְט
שׁוּב וָשׁוּב קָרְאָה אֶת הַמִּכְתָּב, מְדוּכֵּאת מֵהַמִּילִּים "הַיי שָׁלוֹם", וְנוֹתְרָה בָּעֵינַיִים נְעוּצוֹת בְּלִי נִיד בְּמִכְתָּב שֶׁהֵכִיל אֶת כָּל אֲסוֹנָהּ וְיֵיאוּשָׁהּ, שֶׁרָאֲתָה בּוֹ אֶת כָּל אוּשְּׁרָה וְחַיֶּיהָ נִשְׁטָפִים וְנֶעֱלָמִים. הִיא לֹא הִזִּילָה דִּמְעָה, לֹא הִשְׁמִיעָה צְעָקָה, אַךְ צִלְצְלָה לְמִשְׂרַת וְהוֹרְתָה לוֹ לְהָבִיא סוּסֵי דּוֹאַר וּלְהָכִין אֶת מוֹשָׁבָה. בַּעֲלָהּ הָיָה בְּגֶרְמַנְיָה, אִישׁ לֹא יָכוֹל הָיָה אֵפוֹא לַעֲצוֹר בְּעַד רְצוֹנָהּ.
הִיא יָצְאָה בַּחֲצוֹת; הִיא מִיהֲרָה, מְאִיצָה בִּמְלוֹא הַמְּהִירוּת אֶת סוּסֶיהָ. בְּאַחַת הָעֲיָירוֹת נֶעֶצְרָה לְבַקֵּשׁ כּוֹס מַיִם וָשׁוּב יָצְאָה לַדֶּרֶךְ, מְיַיחֶלֶת, אַחֲרֵי כָּל צֵלָע הַר, כָּל גִּבְעָה, כָּל עִיקּוּל דֶּרֶךְ, לִרְאוֹת אֶת הַיָּם, תַּכְלִית תְּשׁוּקוֹתֶיהָ וְקִנְאָתָהּ, כֵּיוָון שֶׁהַיָּם עָמַד לָקַחַת מִמֶּנָּה אָדָם יָקָר לְלִבָּהּ. לְבַסּוֹף, בְּשָׁעָה שָׁלוֹשׁ אַחֵר הַצָּהֳרַיִים לָעֵרֶךְ, הִגִּיעָה לְלָה הַבַּר.
הִיא אַךְ יָרְדָה וּכְבָר רָצָה אֶל קְצֵה הַמֵּזַח וְהִבִּיטָה בַּיָּם... מִפְרָשׂ לָבָן נִבְלַע מִתַּחַת לָאוֹפֶק.

4
הוּא הָלַךְ, הָלַךְ לְתָמִיד! וְכַאֲשֶׁר נָשְׂאָה אֶת פָּנֶיהָ הַמְּכוּסִּים בִּדְמָעוֹת, לֹא רָאֲתָה עוֹד מְאוּמָה... מִלְּבַד אֵינְסוֹפִיּוּתוֹ שֶׁל הָאוֹקְיָינוֹס.
הָיָה זֶה אֶחָד מֵאוֹתָם יְמֵי קַיִץ לוֹהֲטִים, שָׁעָה שֶׁהָאֲדָמָה פּוֹלֶטֶת אֵדִים חַמִּים כְּמוֹ הָאֲוִויר הַבּוֹעֵר שֶׁל כִּבְשָׁן. כַּאֲשֶׁר הִגִּיעָה מֵאֵזֵה אֶל הַמֵּזַח, רַעֲנַנּוּתָם הַמְּלוּחָה שֶׁל הַמַּיִם הֵשִׁיבָה מְעַט אֶת נַפְשָׁהּ, כֵּיוָון שֶׁרוּחַ הַדָּרוֹם הַקַּלָּה הִתְפִּיחָה אֶת הַגַּלִּים שֶׁקֵּרְבוּ בָּרוּךְ אֶל הַחוֹף וְגָוְועוּ, מִתְחַכְּכִים בַּחוֹל.
הָעֲנָנִים הַשְּׁחוֹרִים וְהַמְּעוּבִּים הִצְטַבְּרוּ לִשְׂמֹאלָהּ לְעֵבֶר הַשֶּׁמֶשׁ וְהַשּׁוֹקַעַת שֶׁהָיְיתָה אֲדוּמָּה וְזוֹהֶרֶת עַל פְּנֵי הַיָּם; אֶפְשָׁר הָיָה לַחֲשׁוֹב שֶׁעוֹד מְעַט קָט הֵם יִפְרְצוּ בִּבְכִי מַר. הַיָּם, בְּלִי לִהְיוֹת שׁוֹצֵף וְגוֹעֵשׁ, הִסְתַּחְרֵר סְבִיב עַצְמוֹ וְזִימֵּר בְּתוּגָה בְּבוֹאוֹ לְהִשְׁתַּבֵּר עַל אַבְנֵי הַמֵּזַח, הַגַּלִּים דִּילְּגוּ בָּאֲוִויר וְשָׁבוּ וְצָנְחוּ כְּאַבְקָה כַּסּוּפָה.
הָיְיתָה בְּכָל זֶה הַרְמוֹנְיָה פְּרָאִית. מֵאֵזֵה הִקְשִׁיבָה לָהּ אֲרוּכּוֹת, מוּקְסֶמֶת מֵעוֹצְמָתָהּ; סְאוֹן הַגַּלִּים הָאֵלֶּה טָמַן בְּחוּבּוֹ שָׂפָה בַּעֲבוּרָהּ, קוֹל; כָּמוֹהָ הָיָה הַיָּם עָצוּב וּמָלֵא וְגָדוּשׁ חֲרָדוֹת; כָּמוֹהָ בָּאוּ גַּלָּיו לִגְוָועַ בְּהִשְׁתַּבְרֵם עַל הָאֲבָנִים וְלֹא הוֹתִירוּ עַל הַחוֹל הָרָטוֹב אֶלָּא אֶת זִכְרָם מֵעֲבָרָם שָׁם. עֵשֶׂב שֶׁהֵחֵל לִצְמוֹחַ בֵּין שְׁנֵי סְדָקֶיהָ שֶׁל אֶבֶן הִרְכִּין רֹאשׁוֹ הַמָּלֵא וְגָדוּשׁ בָּטֵל; כָּל מַהֲלוּמַּת גַּל כִּמְעַט עָקְרָה אוֹתוֹ מִשּׁוֹרְשׁוֹ, וּבְכָל פַּעַם הוּא נִיתֵּק יוֹתֵר וְיוֹתֵר; לְבַסּוֹף נֶעֱלַם מִתַּחַת לַנַּחְשׁוֹל. שׁוּב לֹא רָאוּהוּ, אֲבָל הוּא הָיָה צָעִיר וְנָשָׂא פְּרָחִים. מֵאֵזֵה חִייְּכָה בִּמְרִירוּת, הַפֶּרַח, כָּמוֹהָ, נִישָּׂא עַל הַגַּל בְּרַעֲנַנּוּת הָאָבִיב.
הָיוּ שָׁם מְלָחִים שֶׁשָּׁבוּ הַבַּיְתָה, שְׁכוּבִים בְּסִירָתָם וְגוֹרְרִים מֵאֲחוֹרֵיהֶם אֶת הַחֶבֶל שֶׁל רִשְׁתוֹתֵיהֶם; קוֹלוֹתֵיהֶם הִדְהֲדוּ בְּמֶרְחַקִּים, בַּד בְּבַד עִם קְרִיאוֹת צִיפּוֹרֵי הַלַּיְלָה שֶׁרִיחֲפוּ מֵעַל, מְנִיעִים אֶת כַּנְפֵיהֶם הַשְּׁחוֹרוֹת מֵעַל רֹאשָׁהּ שֶׁל מֵאֵזֵה, וְצָנְחוּ עַל הַחוֹף, מִתְנַפְּלִים עַל הַשְּׁיָירִים שֶׁסָּחֲפָה הַגֵּאוּת. הִיא שָׁמְעָה אָז קוֹל שֶׁקָּרָא לָהּ מִתַּחְתִּיּוֹת הַתְּהוֹם וּבְרֹאשׁ רָכוּן אֶל הַמַּעֲמַקִּים חִישְּׁבָה כַּמָּה רְגָעִים וְכַמָּה שְׁנִיּוֹת נְחוּצוֹת לָהּ כְּדֵי לְהֵיאָנֵק וְלָמוּת. הַכּוֹל בַּטֶּבַע הָיָה נוֹגַהּ כָּמוֹהָ, וְנִדְמֶה לָהּ כִּי הַגַּלִּים נֶאֱנָחִים וְהַיָּם בּוֹכֶה.
אֵינִי יוֹדֵעַ אֵיזוֹ תְּחוּשַׁת קִיּוּם אוּמְלָלָה אָמְרָה לָהּ לִחְיוֹת, וְכִי יֵשׁ עֲדַיִין אוֹשֶׁר וְאַהֲבָה עַל פְּנֵי הָאֲדָמָה, שֶׁאֵין לָהּ אֶלָּא לְהַמְתִּין וּלְקַוּוֹת, וְכִי הִיא תִּרְאֶה אוֹתוֹ מְאוּחָר יוֹתֵר. אַךְ כַּאֲשֶׁר יָרַד הַלַּיְלָה וְהַיָּרֵחַ הוֹפִיעַ בֵּין בְּנוֹת הַלְּוָויָה שֶׁלּוֹ, כְּמוֹ שׁוֹלְטָנִית בַּהַרְמוֹן בֵּין נְשׁוֹתֶיהָ, וְשׁוּב לֹא רָאוּ אֶלָּא אֶת הַקֶּצֶף הַמְּנַצְנֵץ עַל הַגַּלִּים כְּקֶצֶף בְּפִיו שֶׁל סוּס אַבִּיר, בְּשָׁעָה שֶׁסְּאוֹן הָעִיר הֵחֵל לְהִימּוֹג בַּעֲרָפֶל אִם הָאוֹרוֹת הַהוֹלְכִים וְכִבְיָם, עָזְבָה מֵאֵזֵה אֶת הַמָּקוֹם.
בַּלַּיְלָה – הַשָּׁעָה הָיְיתָה שְׁתַּיִים לְעֵרֶךְ – פָּתְחָה אֶת זְגוּגִיּוֹת הַחַלּוֹן וְהִבִּיטָה בַּנַּעֲשֶׂה בַּחוּץ. הָיָה זֶה מִישׁוֹר וְהַדֶּרֶךְ הָיְיתָה עֲטוּרָה אִילָנוֹת. אוֹרוֹת הַלַּיְלָה חַדְרוֹ מִבַּעַד לְעַנְפֵיהֶם וְדִימּוּ אוֹתָם לְרוּחוֹת רְפָאִים בַּעֲלוֹת צוּרוֹת עֲנָקִיּוֹת, הָרָצוֹת כּוּלָּן לִפְנֵי מֵאֵזֵה וּמִתְנוֹעֲעוֹת כְּאַוַּות הָרוּחַ הַנּוֹשֶׁבֶת, הַשּׁוֹרֶקֶת בֵּינוֹת לְעַלְוָותָם, בְּלוֹרִיתָם פְּרוּעָה.
פַּעַם אַחַת נֶעֶצְרָה הַמֶּרְכָּבָה בְּלֵב הַשָּׂדוֹת. מוֹסֵרָה נִשְׁבְּרָה; הָיָה חָשׁוּךְ, לֹא נִשְׁמְעוּ אֶלָּא רַחַשׁ הָעֵצִים, נְשִׁימָתָם שֶׁל הַסּוּסִים הַמִּתְנַשְּׁפִים מֵרוֹב זֵיעָה, וּבִכְיָהּ שֶׁל אִישָּׁה הַמִּתְיַיפַּחַת לְבַדָּהּ.
לִקְרַאת בּוֹקֶר, רָאֲתָה אֲנָשִׁים הוֹלְכִים אֶל הָעִיר הַשְּׁכֵנָה, נוֹשְׂאִים אֶל הַשּׁוּק פֵּירוֹת מְכוּסִּים כּוּלָּם בְּטַחַב וּבְעָלִים יְרוּקִּים. הֵם שָׁרוּ. לְפִיכָךְ, כֵּיוָון שֶׁהַדֶּרֶךְ עָלְתָה מַעְלָה וְהַסּוּסִים פָּסְעוּ לְאִיטָּם, הִיא הִקְשִׁיבָה לָהֶם זְמַן רַב. "אוֹ! יֵשׁ אֲנָשִׁים מְאוּשָּׁרִים!" אָמְרָה בְּלִבָּהּ.
הַיּוֹם עָלָה בִּמְלוֹא הֲדָרוֹ. הָיָה זֶה יוֹם א' בַּשָּׁבוּעַ, בַּכְּפָר הַשּׁוֹכֵן מְהַלֵּךְ כַּמָּה פַּרְסָאוֹת מִפָּרִיז, בְּרַחֲבַת הַכְּנֵסִיָּיה, בְּשָׁעָה שֶׁהַכּוֹל יוֹצְאִים מִמֶּנָּה. שֶׁמֶשׁ גְּדוֹלָה זָרְחָה וּבָהֲקָה עַל הַתַּרְנְגוֹל שֶׁבְּרֹאשׁ הַכְּנֵסִיָּיה, וְהֵאִירָה אֶת שׁוֹשַׁן הַזְּכוּכִית הַצָּנוּעַ שֶׁלָּהּ. הַדְּלָתוֹת, שֶׁהָיוּ פְּתוּחוֹת, אִיפְשְׁרוּ לְמֵאֵזֵה לִרְאוֹת מֵעוֹמֶק הַכִּרְכָּרָה שֶׁלָּהּ אֶת אוּלָם הַתָּוֶוךְ וְאֶת הַנֵּרוֹת שֶׁזָּהֲרוּ בְּצִלּוֹ עַל הַמִּזְבֵּחַ; הִיא הִבִּיטָה בְּכִיפַּת הָעֵץ הַצְּבוּעָה בְּצֶבַע כָּחוֹל, וּבְעַמּוּדֵי הָאֶבֶן הַיְּשָׁנִים, חֲשׂוּפִים וּמְסוּיָּדִים בְּלָבָן, וְאַחַר כָּךְ בְּכָל שׁוּרַת הַסַּפְסָלִים שֶׁיָּשְׁבָה עֲלֵיהֶם אוּכְלוּסִיָּיה שְׁלֵמָה, סַסְגּוֹנִית בִּבְגָדִים בִּשְׁלַל צְבָעִים; הִיא שָׁמְעָה אֶת הָעוּגָב הַמְּזַמֵּר, וְאָז גֵּאֶה כְּעֵין נַחְשׁוֹל גָּדוֹל בֶּהָמוֹן וְהַכּוֹל יָצְאוּ הַחוּצָה. רַבִּים אָחֲזוּ בִּידֵיהֶם זֵרֵי פְּרָחִים מְלָאכוּתִיִּים וּלְרַגְלֵיהֶם גַּרְבַּיִים לִבְנוֹת; הִיא הֵבִינָה שֶׁהָיְיתָה זוֹ חֲתוּנָּה. יְרִיּוֹת רוֹבֶה נוֹרוּ עַל הַרְחָבָה וְהֶחָתָן וְהַכַּלָּה יָצְאוּ הַחוּצָה.
הַכַּלָּה חָבְשָׁה צָנִיף לָבָן לְרֹאשָׁהּ וְחִייְּכָה, מַבִּיטָה בִּקְצֵה הַלְּשׁוֹנִיּוֹת שֶׁל חֲגוֹרָתָהּ, הָעֲשׂוּיוֹת תַּחֲרָה רְקוּמָה. הֶחָתָן פָּסַע קָדִימָה לְצִדָּהּ, הִבִּיט בֶּהָמוֹן בַּאֲרֶשֶׁת שֶׁל אוֹשֶׁר, וְלַחַץ יָדַיִים לְרַבִּים מֵהֶם. הָיָה זֶה רֹאשׁ הָעִיר שֶׁל הַכְּפָר, שֶׁהָיָה בַּעַל הַפּוּנְדָּק, וְהִשִּׂיא אֶת בִּתּוֹ לִסְגָנוֹ, מוֹרֵה בֵּית הַסֵּפֶר.
קְבוּצָה שֶׁל יְלָדִים וְשֶׁל נָשִׁים נֶעֶצְרָה לִפְנֵי מֵאֵזֵה כְּדֵי לְהַבִּיט בַּכִּרְכָּרָה הַיָּפָה וּבַמְּעִיל הָאָדוֹם שֶׁהִשְׁתַּלְשֵׁל מִן הַדְּלָתוֹת; כָּל הָאֲנָשִׁים הַלָּלוּ חַיְּיכוּ וְדִיבְּרוּ בְּקוֹל. כַּאֲשֶׁר נֶעֶצְרָה לְהַחֲלִיף סוּסִים, פָּגְשָׁה בִּקְצֵה הַכְּפָר אֶת הַשַּׁיָּירָה הַנִּכְנֶסֶת אֶל בֵּית הָעִירִיָּיה, וְחִיּוּךְ הִצְטַיֵּיר בְּפִיהָ בִּרְאוֹתָהּ אֶת קֶצֶף סוּסֶיהָ נוֹשֵׁר עַל הַזּוּג הַצָּעִיר וְאֶת אֲבַק רַגְלֵיהֶם הַמְּזַהֵם אֶת בִּגְדֵיהֶם הַלְּבָנִים; הִיא קֵירְבָה אֶת רֹאשָׁהּ, וְנָתְנָה בָּהֶם מַבָּט שֶׁל רַחֲמִים וְשֶׁל קִנְאָה. כִּי מֵרוֹב אוּמְלָלוּת הִיא נֶעֶשְׂתָה רִשְׁעָה וּמְקַנְּאָה. אֲזַי הֶהָמוֹן, מִשִּׂנְאַת הָעֲשִׁירִים, הֵשִׁיב לָהּ בִּקְלָלוֹת וּבְעֶלְבּוֹנוֹת, מַשְׁלִיךְ אֲבָנִים עַל שִׁלְטֵי הָאֲצוּלָּה שֶׁל מֶרְכַּבְתָּהּ. בְּדֶרֶךְ, בְּמֶשֶׁךְ זְמַן רַב, רְדוּמָה לְמֶחֱצָה בְּשֶׁל נִיעַת הַקְּפִיצִים, צְלִיל הַזּוֹגִים וְהָאָבָק הַצּוֹנֵחַ עַל סוּסֶיהָ הַשְּׁחוֹרִים, הִרְהֲרָה בַּחֲתוּנָּה הַכַּפְרִית. וְקוֹל הַכִּינּוֹר שֶׁהָלַךְ לִפְנֵי הַשַּׁיָּירָה, צְלִילֵי הָעוּגָב, קוֹלוֹת הַיְּלָדִים שֶׁדִּיבְּרוּ סְבִיבָהּ, כָּל אֵלֶּה הִצְטַלְצְלוּ בְּאוֹזְנֶיהָ כִּדְבוּרָה מְזַמְזֶמֶת אוֹ כְּנָחָשׁ לוֹחֵשׁ.
הִיא הָיְיתָה עֲיֵיפָה, הַחוֹם הֵעִיק עָלֶיהָ מִתַּחַת לְעוֹרוֹת הַכִּרְכָּרָה. הַשֶּׁמֶשׁ קָפְחָה מִלְּפָנִים. הִיא הִרְכִּינָה אֶת רֹאשָׁהּ עַל כָּרִי הַבַּד הַכָּחוֹל וְנִרְדְּמָה. הִיא הִתְעוֹרְרָה בְּשַׁעֲרֵי פָּרִיז.
כַּאֲשֶׁר עוֹזְבִים אֶת מֶרְחֲבֵי הַכְּפָר וְאֶת הַשָּׂדוֹת וְנִמְצָאִים בִּרְחוֹבוֹת, דּוֹמֶה כִּי הַיּוֹם קוֹדֵר וְעָמוּם, כְּמוֹ הַתֵּיאַטְרָאוֹת בַּיְּרִיד, הַנּוּגִים וְאֵינָם מוּאָרִים הֵיטֵב. מֵאֵזֵה צָלְלָה בַּהֲנָאָה בִּרְחוֹבוֹת הַפְּתַלְתּוּלִּים בְּיוֹתֵר; הִיא הִשְׂתַּכְּרָה מִן הָרַעַשׁ וּמֵהַמּוּלֹת הֶהָמוֹן שֶׁבָּאוּ לִמְשׁוֹךְ אוֹתָהּ מִתּוֹךְ עַצְמָהּ וְלַהֲשִׁיבָהּ אֶל הָעוֹלָם. הִיא רָאֲתָה בִּמְהִירוּת וְכִצְלָלִיּוֹת סִינִיּוֹת אֶת כָּל הָרָאשִׁים שֶׁחָלְפוּ לִפְנֵי דַּלְתִּית מֵרַכַּבְתָּהּ; כּוּלָּם נִרְאוּ לָהּ קָרִים, אֲדִישִׁים וְחִיוְּורִים. בַּפַּעַם הָרִאשׁוֹנָה הִבִּיטָה בְּתִימָּהוֹן בְּדַלּוּת הַפּוֹסַעַת בְּרַגְלַיִים יְחֵפוֹת עַל הָרְצִיפִים, בְּשִׂנְאָה בַּלֵּב וּבַחִיּוּכִים בַּפֶּה, כְּמוֹ כְּדֵי לְהַסְתִּיר אֶת הַחוֹרִים שֶׁבִּבְלוֹאֵי הַסְּחָבוֹת שֶׁלָּהּ; הִיא הִבִּיטָה בַּהֲמוֹן הַנִּבְלָע בַּמּוֹפָעִים וּבְבָתֵּי הַקָּפֶה, וּבַהֲמוֹן זֶה שֶׁל מְשָׁרְתִים וְשֶׁל אֲדוֹנִים הַנִּפְרָשׂ כְּמוֹ מְעִיל צִבְעוֹנִי בְּיוֹם שֶׁל תַּהֲלוּכָה. כָּל אֵלֶּה נִרְאוּ לָהּ כְּמַחֲזֶה עֲנָק, תֵּיאַטְרוֹן רְחַב יָדַיִים, עַל אַרְמוֹנוֹת הָאֶבֶן שֶׁלּוֹ, חֲנוּיוֹתָיו הַמּוּאָרוֹת, בִּגְדֵי הָרַאֲוָוה שֶׁלּוֹ, הַתִּפְלוּיוֹת הַחֲבִיבוֹת עָלָיו, כִּתְרִי הַקַּרְטוֹן שֶׁלּוֹ וּמְלָכָיו הַקִּיקְיוֹנִיִּים. כָּאן, מֵרַכַּבְתָּהּ שֶׁל הָרַקְדָנִית מַתִּיזָה בּוֹץ עַל הֲמוֹנֵי הַעַם, וְכָאן, גָּבַר גּוֹוֵעַ בְּרָעָב בִּרְאוֹתוֹ אֶת עֲרֵמוֹת הַזָּהָב מֵאֲחוֹרֵי הַזְּגוּגִיּוֹת; בְּכוֹל שָׂרְרוּ צְחוֹק וְדֶמַע, בְּכוֹל עוֹשֶׁר וְדַלּוּת, בְּכוֹל פֶּשַׁע הָעוֹלֵב בְּיוֹשֶׁר וְיוֹרְק בְּפָנָיו, כְּמוֹ צְעִיפָהּ הַבָּלוּי שֶׁל נַעֲרַת שַׁעֲשׁוּעִים הַמִּתְחַכֵּךְ בְּעוֹבְרוֹ בְּשַׂלְמָתוֹ הַשְּׁחוֹרָה שֶׁל כּוֹמֶר. אוֹ! יֵשׁ בֶּעָרִים הַגְּדוֹלוֹת אֲוִוירָה מְסוֹאֶבֶת וּמוּרְעֶלֶת הַמְּסַחְרֶרֶת וּמְשַׁכֶּרֶת אוֹתְךָ, מַשֶּׁהוּ כָּבֵד וְחוֹלָנִי, כְּאוֹתָם עַרְפִילֵּי הָעֶרֶב הַכֵּהִים הַמְּרַחֲפִים עַל פְּנֵי הַגַּגּוֹת.
מֵאֵזֵה שָׁאֲפָה אֶת הָאֲוִויר הַמְּסוֹאָב בִּמְלוֹא רֵיאוֹתֶיהָ, הִיא הֵרִיחָה אוֹתוֹ כְּמוֹ בּוֹשֶׂם וּבַפַּעַם הָרִאשׁוֹנָה; אֲזַי הֵבִינָה אֶת כָּל מָה שֶׁרָחָב וְעָצוּם בָּרָשָׁע, וְחוּשָׁנִי בַּפֶּשַׁע.
מִשֶּׁהִגִּיעָה לְבֵיתָהּ, נִדְמֶה לָהּ שֶׁזְּמַן רַב עָבַר מִשָּׁעָה שֶׁיָּצְאָה לַדֶּרֶךְ, כְּדֵי כָּךְ סָבְלָה וְחָוְותָה בִּשְׁעוֹת מְעַטּוֹת. הַלַּיְלָה עָבַר עָלֶיהָ בְּמַחֲשָׁבוֹת, בִּבְכִי, נִזְכֶּרֶת שׁוּב וָשׁוּב בִּיצִיאָתָהּ לְמַסָּע, וּבַחֲזָרָתָהּ מִמֶּנּוּ; הִיא רָאֲתָה מִשָּׁם אֶת הַכְּפָרִים שֶׁעָבְרָה בָּהֶם, אֶת כָּל הַדֶּרֶךְ שֶׁעָשְׂתָה; נִדְמֶה לָהּ שֶׁהִיא עֲדַיִין עַל הַמֵּזַח מַבִּיטָה בֵּין וּבַמְּפָרֵשׁ הַמִּתְרַחֵק; הִיא נִזְכְּרָה גַּם בַּחֲתוּנָּה, עַל בִּגְדֵי הַחַג וְחִיּוּכִי הָאוֹשֶׁר שֶׁלָּהּ; הִיא שָׁמְעָה מִשָּׁם אֶת רַעַשׁ מֵרַכַּבְתָּהּ עַל אַבְנֵי הַכְּבִישִׁים, שָׁמְעָה גַּם אֶת הַגַּלִּים הַשּׁוֹאֲגִים וּמְדַלְּגִים תַּחְתֶּיהָ; וְאָז נִבְהֲלָה מֵאוֹרְכּוֹ שֶׁל הַזְּמַן, חָשְׁבָה שֶׁחָיְיתָה שְׁנוֹת דּוֹר וְנֶעֶשְׂתָה זְקֵנָה שֶׁשְּׂעָרָהּ הִלְבִּין. כְּדֵי כָּךְ מַתִּישׁ אוֹתְךָ הַכְּאֵב, כְּדֵי כָּךְ מְכַרְסֵם כָּךְ הַצַּעַר, כִּי יֵשׁ יָמִים הַמַּזְקִינִים אוֹתְךָ כְּמוֹ שָׁנִים, מַחֲשָׁבוֹת הַחוֹרְטוֹת בְּךָ קְמָטִים רַבִּים.
וְעוֹד נִזְכְּרָה, בְּחִיּוּךְ וּבְצַעַר, בִּימֵי הָאוֹשֶׁר שֶׁלָּהּ, בְּחוּפְשׁוֹתֶיהָ הַשְּׁלֵוָות עַל גְּדוֹת הַנָּהָר לוּאֵר, שָׁם הָיְיתָה רָצָה בִּשְׂדֵרוֹת הָעֵצִים, שִׂיחֲקָה עִם הַפְּרָחִים, וּבָכְתָה בִּרְאוֹתָהּ קַבְּצָנִים עוֹבְרִים בְּדֶרֶךְ; הִיא נִזְכְּרָה בְּנִשְׁפֵי הָרִיקּוּדִים הָרִאשׁוֹנִים שֶׁלָּהּ, שֶׁכֹּה הֵיטִיבָה לִרְקוֹד בָּהֶם, שֶׁכֹּה אָהֲבָה בָּהֶם אֶת הַחִיּוּכִים הַנִּלְבָּבִים וְאֶת הַדִּיבּוּרִים הָאֲדִיבִים; וְעוֹד נִזְכְּרָה בִּשְׁעוֹת הַקַּדַּחַת וְהַהֲזָיָה שֶׁבִּילְּתָה בִּזְרוֹעוֹת אוֹהֵב, בְּרִגְעֵי הַהִתְעַלּוּת וְהַטֵּירוּף שֶׁלָּהּ, שָׁעָה שֶׁרָצְתָה שֶׁכָּל מַבָּט יִימָּשֵׁךְ דּוֹרוֹת וְשֶׁהַנֶּצַח יִהְיֶה נְשִׁיקָה. הִיא שָׁאֲלָה אָז אֶת עַצְמָהּ אִם כָּל זֶה חָלַף וְנִמְחֶה לְתָמִיד, כְּמוֹ אֲבַק הַדְּרָכִים וְשׁוֹבֶל הַסְּפִינָה עַל גַּלֵּי הַיָּם.

5
סוֹף סוֹף הִיא יָשְׁבָה, אַךְ לְבַדָּהּ! אֵין עוֹד אִישׁ שֶׁיִּתְמוֹךְ בָּהּ, אֵין עוֹד דָּבָר לֶאֱהוֹב! מָה לַעֲשׂוֹת? אֵיךְ לִנְהוֹג? אוֹ! הַמָּוֶות, הַקֶּבֶר, אֶלֶף פַּעַם, אִילּוּ, חֵרֶף סְלִידָתָהּ וְצַעֲרָהּ, הָיָה לָהּ בְּלִבָּהּ שֶׁמֶץ שֶׁל תִּקְוָוה.
לָמָּה קִיוְּותָה? הִיא עַצְמָהּ לֹא יָדְעָה. רַק הָיְיתָה לָהּ עוֹד אֱמוּנָה בַּחַיִּים; הִיא עוֹד הֶאֱמִינָה שֶׁאֵרְנְסְט אוֹהֵב אוֹתָהּ, כַּאֲשֶׁר קִיבְּלָה יוֹם אֶחָד מִכְתָּב מִמִּכְתָּבָיו. אַךְ הָיָה זֶה מַפַּח נֶפֶשׁ נוֹסָף. הַמִּכְתָּב הָיָה אָרוֹךְ, כָּתוּב הֵיטֵב, גָּדוּשׁ בְּמֵטָפוֹרוֹת עֲתִירוֹת וּבְמִילִּים גְּדוֹלוֹת; אֵרְנְסְט אָמַר לָהּ כִּי אַל לָהּ לֶאֱהוֹב אוֹתוֹ עוֹד, עָלֶיהָ לַחֲשׁוֹב עַל חוֹבוֹתֶיהָ וְעַל אֱלוֹהִים, וְעוֹד הוֹסִיף לָהּ עֵצוֹת מְצוּיָּנוֹת עַל הַמִּשְׁפָּחָה, עַל אַהֲבָה אִימָּהִית; וְסִייֵּם בִּמְעַט רֶגֶשׁ, כְּמוֹ מַר דֶּה בּוֹאִי אוֹ מִדְאָם קוֹטֶן.
מֵאֵזֵה הַמִּסְכֵּנָה! כָּל כָּךְ הַרְבֵּה אַהֲבָה, לֵב וְחִיבָּה תְּמוּרַת אֲדִישׁוּת כֹּה צוֹנֶנֶת, שְׁלֵוָוה כֹּה מְחוּשֶּׁבֶת! הִיא שָׁקְעָה בִּתְשִׁישׁוּת וּבִסְלִידָה. "חָשַׁבְתִּי," אָמְרָה יוֹם אֶחָד, "שֶׁאֶפְשָׁר לָמוּת מְצַעֵר!" אֶת הַסְּלִידָה הֶחֱלִיפוּ מְרִירוּת וְקִנְאָה.
אוֹ אָז רַעֲשֵׁי הָעוֹלָם נִדְמוּ לָהּ כְּמוּזִיקָה צוֹרֶמֶת וּשְׂטָנִית, וְהַטֶּבַע – לִגְלוּג שֶׁל אֱלוֹהִים. הִיא לֹא אָהֲבָה מְאוּמָה וְהָגְתָה שִׂנְאָה לַכּוֹל; עִם כָּל רֶגֶשׁ שֶׁיָּצָא מִלִּבָּהּ, חָדְרָה אֵלָיו הַשִּׂנְאָה, עַד כִּי לֹא אָהֲבָה עוֹד דָּבָר בָּעוֹלָם, מִלְּבַד גֶּבֶר אֶחָד. תְּכוּפוֹת, כְּשֶׁרָאֲתָה בַּגַּנִּים הַצִּיבּוּרִיִּים אִימָּהוֹת עִם יַלְדֵיהֶן, מְשַׁחֲקוֹת אִיתָּם וּמֵחֲיָיכוֹת לְמַגָּע לִיטּוּפֵיהֶם, וְכֵן נָשִׁים עִם בַּעֲלֵיהֶן, אוֹהֲבִים עִם אֲהוּבוֹתֵיהֶם, וְשֶׁכָּל הָאֲנָשִׁים הָאֵלֶּה מְאוּשָּׁרִים, מְחַיְּיכִים, אוֹהֲבִים אֶת הַחַיִּים, קִינְאָה בָּהֶם וְקִילְּלָה אוֹתָם בְּעֵת וּבְעוֹנָה אַחַת; הִיא הָיְיתָה רוֹצָה לִהְיוֹת מְסוּגֶּלֶת לִרְמוֹס אוֹתָם בְּרַגְלֶיהָ, וּשְׂפָתֶיהָ הָאִירוֹנִיּוֹת שִׁיגְּרוּ אֲלֵיהֶם בְּעוֹבְרָהּ כַּמָּה מִילּוֹת זִלְזוּל, וְחִיּוּךְ מִתְנַשֵּׂא.
פְּעָמִים אֲחֵרוֹת, כְּשֶׁאָמְרוּ לָהּ שֶׁהִיא צְרִיכָה לִהְיוֹת מְאוּשֶּׁרֶת בְּחַיֶּיהָ, עִם עוֹשְׁרָהּ, מַעֲמָדָהּ, בְּרִיאוּתָהּ הַטּוֹבָה, לְחַיֶּיהָ הָרַעֲנַנּוּת וְכִי רוֹאִים שֶׁהִיא מְאוּשֶּׁרֶת, שֶׁאֵינָהּ חֲסֵרָה דָּבָר, חִייְּכָה וְזָעַם בְּלִבָּהּ. "אָה! הַמְּטוּמְטָמִים," אָמְרָה, "שֶׁאֵינָם רוֹאִים אֶלָּא אֶת הָאוֹשֶׁר עַל מֵצַח רוֹגַע וְאֵינָם יוֹדְעִים שֶׁהַיִּיסּוֹרִים מְחַלְּצִים צְחוֹקִים." הַחַיִּים נִרְאוּ לָהּ מֵאָז כְּצַעֲקַת כְּאֵב מִתְמַשֶּׁכֶת, וְאִם רָאֲתָה נָשִׁים הַמִּתְהַדְּרוֹת בְּמוּסָרִיּוּתָן, וַאֲחֵרוֹת בְּאַהֲבָתָן, לֶעָגָה לְמוּסָרִיּוּתָן וּלְאַהֲבוֹתֵיהֶן; כַּאֲשֶׁר רָאֲתָה אֲנָשִׁים מְאוּשָּׁרִים וּבְטוּחִים בֶּאֱלוֹהִים, חֵירְפָה אוֹתָם בִּצְחוֹק אוֹ בְּהֶעָרָה אַרְסִית; הַכְּמָרִים, הִיא הֶעֶלְתָה סוֹמֶק עַל פְּנֵיהֶם כְּשֶׁעָבְרָה לְיָדָם, שׁוֹלַחַת אֲלֵיהֶם מַבָּטִים חוֹשְׁקִים וְצוֹחֶקֶת בְּאוֹזְנֵיהֶם; נְעָרוֹת צְעִירוֹת וּבְתוּלוֹת, הִיא גָּרְמָה לָהֶן לְהַחֲוִויר בְּסִיפּוּרֵי הָאַהֲבָה וּבְמַעֲשִׂיּוּת הַחֵשֶׁק שֶׁלָּהּ. וְהַבְּרִיּוֹת תָּהוּ מִי הִיא הָאִישָּׁה הַחִיוֶּורֶת וְהַכְּחוּשָׁה, רוּחַ הָרְפָאִים הַנּוֹדֶדֶת הַזּוֹ, עִם עֵינֶיהָ הַבּוֹעֲרוֹת כְּאֵשׁ וְרֹאשָׁהּ רֹאשׁ נִידּוֹנָה לְמָוֶות; וְאִם בִּיקְּשׁוּ לְהַכִּירָהּ, לֹא מָצְאוּ בְּעוֹמֶק הֲוָויָיתָהּ אֶלָּא כְּאֵב וּבְהִתְנַהֲגוּתָהּ רַק דְּמָעוֹת.
אָה! הַנָּשִׁים, הַנָּשִׁים! הִיא שִׂנְאָה אוֹתָן בְּנִבְכֵי נַפְשָׁהּ, בְּעִיקָּר אֶת הַצְּעִירוֹת וְהַיָּפוֹת, וְכַאֲשֶׁר רָאֲתָה אוֹתָן בְּהַצָּגָה אוֹ בְּנֶשֶׁף רִיקּוּדִים, לָאוֹר הַנִּבְרָשׁוֹת וְהַנֵּרוֹת, חוֹשְׂפוֹת אֶת שְׁדֵיהֶן הָעוֹלִים וְיוֹרְדִים, מְעוּטָּרִים בְּתַחֲרָה וּבְיַהֲלוֹמִים, בְּעוֹד הַגְּבָרִים הַמְּכַרְכְּרִים סְבִיבָן מְשִׁיבִים חִיּוּכִים לְחִיּוּכֵיהֶן, מַחְמִיאִים לָהֶן וּמְהַלְּלִים אוֹתָן, עָלָה בָּהּ הָרָצוֹן לְקַמֵּט אֶת הַבְּגָדִים וְאֶת הַמַּלְמָלוֹת הָרְקוּמוֹת, לִירוֹק עַל דְּמוּיוֹת נֶחְשָׁקוֹת אֵלֶּה וּלְהַכְפִּישׁ בַּבּוֹץ מִצָּחִים כֹּה רְגוּעִים אֵלֶּה, כֹּה גֵּאִים בְּצִינָּתָם. הִיא לֹא הֶאֱמִינָה עוֹד בִּמְאוּמָה, מִלְּבַד בָּאָסוֹן וּבַמָּוֶות. הַמּוּסָר הָיָה בְּעֵינֶיהָ רַק מִילָּה, הַדָּת – תַּעְתּוּעַ בַּלָּהוֹת, הַשֵּׁם הַטּוֹב – מַסֵּכָה גּוֹנֶבֶת דַּעַת כְּמוֹ צָעִיף הַמַּסְתִּיר אֶת הַקְּמָטִים. הִיא מָצְאָה אָז שְׂמָחוֹת בְּגַאֲוָוה, תַּעֲנוּגוֹת בְּבוּז, וְיָרְקָה בְּעוֹבְרָהּ עַל סַף הַכְּנֵסִיּוֹת.
בְּזוֹכְרָהּ אֶת אֵרְנְסְט, אֶת קוֹלוֹ, אֶת דְּבָרָיו, אֶת זְרוֹעוֹתָיו שֶׁחִיבְּקוּהָ זְמַן כֹּה רַב נִפְעֶמֶת וְנִסְעַרְתָּ מֵרוֹב אַהֲבָה, וּמִשֶּׁמְּצָאָהּ עַצְמָהּ תַּחַת נְשִׁיקוֹתָיו שֶׁל בַּעֲלָהּ, אָה! הִיא הִתְפַּתְּלָה מֵרוֹב כְּאֵב וּמְצוּקָה וְהִתְפַּתְּלָה סְבִיב עַצְמָהּ כְּמוֹ אָדָם הַמְּחַרְחֵר וְגוֹסֵס בְּקוֹרְאוֹ אֵיזֶה שָׁם, בִּבְכוֹתוֹ בְּשֶׁל זִיכָּרוֹן. הָיוּ לָהּ יְלָדִים מֵהַגֶּבֶר הַזֶּה, יְלָדִים אֵלֶּה דָּמוֹ לַאֲבִיהֶם, יַלְדָּה בַּת שָׁלוֹשׁ וְיֶלֶד בֶּן חָמֵשׁ, וּלְעִתִּים כְּשֶׁשִּׁיחֲקוּ, הִגִּיעַ עֲדָיָה צְחוֹקָם; בַּבּוֹקֶר בָּאוּ לְחַבְקָהּ צוֹחֲקִים, בְּעוֹד הִיא, אִמָּם, הָיְיתָה עֵרָה כָּל הַלַּיְלָה כּוּלּוֹ בְּיִיסּוּרִים שֶׁלֹּא יְתוֹאֲרוּ וּלְחַיֶּיהָ עוֹד הָיוּ רְטוּבוֹת מִדְּמָעוֹת. תְּכוּפוֹת, כְּשֶׁחָשְׁבָה עָלָיו נוֹדֵד עַל פְּנֵי הַיָּם, מִיטַּלְטֵל אוּלַי עַל יְדֵי הַסְּעָרָה, הוּא שֶׁאוּלַי אָבַד בֵּין הַגַּלִּים, לְבַדּוֹ וּמְבַקֵּשׁ לָשׁוּב וּלְהִיקָּשֵׁר לַחַיִּים, וּבִרְאוּתָהּ מִכָּאן גְּוִויָּיה מְעוּרְסֶלֶת עַל הַגַּלִּים, וְעֵיט עֵט עָלֶיהָ, אֲזַי שָׁמְעָה צַעֲקוֹת שִׂמְחָה, קוֹלוֹת יְלָדִים הַמְּמַהֲרִים אֵלֶיהָ לְהַרְאוֹת לָהּ אִילָן פּוֹרֵחַ, אוֹ אֶת הַשֶּׁמֶשׁ הַמִּתְנוֹצֶצֶת בַּטַּל שֶׁעַל הָעֵשֶׂב. הָיָה זֶה לֹא כְּמוֹ כְּאֵבוֹ שֶׁל אָדָם הַצּוֹנֵחַ עַל הַמִּדְרָכָה וְרוֹאֶה אֶת הֶהָמוֹן צוֹחֵק וּמוֹחֵא כַּפַּיִים.
וּמָה חָשַׁב אָז אֵרְנְסְט הָרָחוֹק מִמֶּנָּה? לִפְעָמִים, אָמְנָם, כַּאֲשֶׁר לֹא הָיָה לוֹ דָּבָר לַעֲשׂוֹתוֹ, בִּרְגָעִים שֶׁל בַּטָּלָה וְחוֹסֶר מַעַשׂ, בְּחָשְׁבוֹ עָלֶיהָ, עַל חִיבּוּקֶיהָ הַלּוֹהֲטִים, עַל אֲחוֹרֶיהָ הַדְּשָׁנִים, עַל שָׁדֶיהָ הַלְּבָנִים, עַל שְׂעָרָהּ הַשָּׁחוֹר הָאָרוֹךְ, הִתְגַּעְגֵּעַ אֵלֶיהָ אַךְ מִיהֵר לָלֶכֶת לְכַבּוֹת בִּזְרוֹעוֹתֶיהָ שֶׁל שֶׁיִּפְחָה אֶת הָאֵשׁ שֶׁנִּיצְּתָה, בְּאַהֲבָה חֲזָקָה וּקְדוֹשָׁה יוֹתֵר. הוּא הִתְנַחֵם עַל הָאוֹבְדָן הַזֶּה בְּנָקֵל, בְּחָשְׁבוֹ שֶׁעָשָׂה מַעֲשֶׂה טוֹב. שֶׁפָּעַל כְּאֶזְרָח, שֶׁפְרַנְקְלִין אוֹ לַפַּאיְיט לֹא הָיוּ מֵיטִיבִים לַעֲשׂוֹת, כִּי הוּא הָיָה אָז עַל אַדְמַת הַלְּאוֹם שֶׁל אַהֲבַת הַמּוֹלֶדֶת, שֶׁל הָעַבְדוּת, שֶׁל הַקָּפֶה וְשֶׁל הַהִסְתַּפְּקוּת בְּמוּעָט, כַּוּוֹנָתִי לְאָמֵרִיקָה. הָיָה זֶה אֶחָד מֵאוֹתָם אֲנָשִׁים שֶׁכּוֹשֶׁר הַשִּׁיפּוּט וְהַהִיגָּיוֹן תּוֹפְסִים בָּהֶם מָקוֹם כֹּה גָּדוֹל עַד שֶׁטָּרְפוּ אֶת הַלֵּב כְּמוֹ הָיָה זֶה שֶׁכֵּן טוֹרְדָנִי.
עוֹלָם שָׁלֵם הִפְרִיד בֵּינֵיהֶם, כִּי מֵאֵזֵה, לְעוּמַּת זֹאת, הָיְיתָה שְׁקוּעָה בְּטֵירוּף וּבִמְצוּקָה, וּבְעוֹד מֵאַהֲבָה מִתְעַנֵּג לַהֲנָאָתוֹ בִּזְרוֹעוֹתֵיהֶן שֶׁל נָשִׁים כּוּשִׁיּוֹת וּבְנוֹת תַּעֲרוֹבֶת, הִיא הָלְכָה וְדָעֲכָה מִשַּׁעֲמוּם, חוֹשֶׁבֶת שֶׁגַּם אֵרְנְסְט אֵינוֹ חַי אֶלָּא לְמַעֲנָהּ וְכִי הוּא חָשׁ כְּאֵב שֶׁלִּגְלֵג עָלָיו בִּצְחוֹקוֹ הַחַיָּיתִי וְהַפִּרְאִי; הוּא נָתַן עַצְמוֹ לְאַחֶרֶת. בְּעוֹד אִישָּׁה אוּמְלָלָה זוֹ בּוֹכִיָּיה וּמְקַלֶּלֶת אֶת אֱלוֹהִים, קוֹרֵאת לְגֵיהִינּוֹם לָבוֹא לְעֶזְרָתָהּ וּמִתְפַּלֶּשֶׁת בִּתְהִיָּיה אִם הַשָּׂטָן יָבוֹא סוֹפְסוֹף, אֵרְנְסְט, בּוֹ בָּרֶגַע שֶׁהִיא נוֹשֶׁקֶת בְּטֵירוּף לְמֵדַלְיוֹן עִם שַׂעֲרוֹתָיו, בְּרֶגַע זֶה אוּלַי, מְטַיֵּיל בִּפְנִים מַרְצִינוֹת בַּכִּיכָּר הַמֶּרְכָּזִית שֶׁל עִיר בְּאַרְצוֹת הַבְּרִית, בְּמִקְטוֹרֶן וּבְמִכְנָסַיִים לְבָנִים, כְּבַעַל מַטָּעִים, הוֹלֵךְ לַשּׁוּק לִקְנוֹת תְּמוּרַת זָהָב אֵיזוֹ שִׁפְחָה שְׁחוֹרָה שֶׁזְּרוֹעוֹתֶיהָ חֲזָקוֹת וּשְׁרִירִיּוֹת, שָׁדֶיהָ מִשְׁתַּלְשְׁלִים וְחִיבּוּקֶיהָ חוּשָׁנִיִּים.
מִלְּבַד זֹאת, הוּא עָרַךְ מֶחְקָרִים בְּכִימְיָה; הָיוּ לוֹ שְׁנֵי אַרְגְּזֵי קַרְטוֹן גְּדוֹלִים מְאוֹד, גְּדוּשִׁים רְשִׁימוֹת עַל שְׁכָבוֹת הַסִּילֵקְס וְעַל סְקִירוֹת שֶׁל מִינֵרָלִים; וּמִלְּבַד זֹאת, הָאַקְלִים הִתְאִים לוֹ מְאוֹד, הוּא הִרְגִּישׁ טוֹב לְהַפְלִיא בַּאֲוִוירָה זוֹ, רְווּיַית נִיחוֹחוֹת שֶׁל אָקָדֵמִיּוֹת מְלוּמָּדוֹת, שֶׁל מְסִילּוֹת בַּרְזֶל, שֶׁל סְפִינוֹת קִיטוֹר, שֶׁל קְנֵי סוּכָּר וְשֶׁל שָׁמַיִם כְּחוּלִּים-כֵּהִים.
בְּאֵיזוֹ אֲוִוירָה חַיָּה מֵאֵזֵה? חוּג חַיֶּיהָ לֹא הָיָה רָחָב כָּל כָּךְ, אַךְ הָיָה זֶה עוֹלָם נִפְרָד שֶׁסּוֹבֵב לוֹ בִּדְמָעוֹת וּבְיֵיאוּשׁ וַאֲשֶׁר אָבַד לְבַסּוֹף בִּתְהוֹמוֹת הַפֶּשַׁע.

6
אָרִיג שָׁחוֹר הָיָה מָתוּחַ עַל שַׁעַר הַכְּנִיסָה לְבֵית. הוּא הָיָה מוּרָם בְּמֶרְכָּזוֹ וְיָצַר מֵעֵין קֶשֶׁת שְׁבוּרָה, שֶׁדַּרְכָּהּ נִרְאוּ קֶבֶר וּשְׁנֵי לַפִּידִים שְׂאוֹרָם רִיטֵּט, כְּקוֹלוֹ שֶׁל אָדָם גּוֹסֵס, בָּרוּחַ הַחוֹרְפִּית הַקָּרָה שֶׁחָלְפָה עַל הַבַּדִּים הַשְּׁחוֹרִים, שֶׁכּוֹכָבִים בִּדְמוּת דְּמָעוֹת שֶׁל כֶּסֶף הָיוּ פְּרוּשִׁים עֲלֵיהֶם. מֵעֵת לְעֵת, שְׁנֵי הַקַּבְרָנִים, שֶׁהָיוּ אֱמוּנִים עַל הַטֶּקֶס, פָּרְשׁוּ הַצִּידָּה כְּדֵי לְפַנּוֹת מָקוֹם לַמּוּזְמָנִים הַבָּאִים בְּזֶה אַחַר זֶה, לְבוּשִׁים בְּשָׁחוֹר מִכַּף רֶגֶל וְעַד רֹאשׁ, עִם עֲנִיבוֹת לִבְנוֹת, לְבוּבִיּוֹת מְקוּפְלָלוֹת וְשַׁעַר מְסוּלְסָל; הֵם הֵסִירוּ אֶת כּוֹבְעֵיהֶם בְּעוּבָּרָם לְיַד הַמֵּת וְטָבְלוּ בְּמֵי הַקּוֹדֶשׁ אֶת קְצוֹת כְּפָפָתָם הַקְּדוֹשָׁה.
הָיָה חוֹרֶף, שֶׁלֶג יָרַד. לְאַחַר צֵאת הַשַּׁיָּירָה, אִישָּׁה צְעִירָה מְכוּרְבֶּלֶת בְּשִׁכְמִיָּיה שְׁחוֹרָה יָרְדָה אֶל הֶחָצֵר, פָּסְעָה עַל קְצוֹת אֶצְבְּעוֹתֶיהָ עַל פְּנֵי שִׁכְבַת הַשֶּׁלֶג שֶׁכִּיסְּתָה אֶת הַמִּדְרָכוֹת, קִרְבָה אֶת פָּנֶיהָ הַחִיוְּורִים מֵבִין צְעִיפֶיהָ הַשְּׁחוֹרִים כְּדֵי לְהַבִּיט בְּעֶגְלַת הַמֵּתִים הַמִּתְרַחֶקֶת. אֲזַי כִּיבְּתָה אֶת שְׁנֵי הַנֵּרוֹת שֶׁדָּלְקוּ עֲדַיִין, עָלְתָה, הֵסִירָה אֶת מְעִילָהּ, חִימְּמָה אֶת נְעָלֶיהָ הַלְּבָנוֹת בְּאֵשׁ הָאָח, הֲסָבָה רֹאשָׁהּ עוֹד פַּעַם אַחַת, אַךְ לֹא רָאֲתָה עוֹד אֶלָּא אֶת גַּבּוֹ הַשָּׁחוֹר שֶׁל אַחֲרוֹן הַמְּלַוִּוים שֶׁנִּפְנָה בְּקֶרֶן הָרְחוֹב.
כַּאֲשֶׁר לֹא שָׁמְעָה עוֹד אֶת הַקִּרְקוּשׁ הַמּוֹנוֹטוֹנִי שֶׁל גַּלְגַּלֵּי הָעֲגָלָה עַל הַכְּבִישׁ, וְכַאֲשֶׁר הַכּוֹל חָלַף וְנֶעֱלָם, זִמְרַת הַכְּמָרִים וְשַׁיֶּירֶת הַמֵּת, הִשְׁלִיכָה עַצְמָהּ עַל מִיטַּת הַמֵּת, הִתְגּוֹלְלָה בָּהּ לַהֲנָאָתָהּ, צוֹעֶקֶת בְּפִרְצֵי שִׂמְחָה עֲוִויתִיִּים: "בּוֹא עַכְשָׁיו! לְךָ, לְךָ כָּל זֶה! אֲנִי מְחַכָּה לֵךְ! בּוֹא כְּבָר! לְךָ, אָהוּב נַפְשִׁי, מִיטַּת הַכְּלוּלוֹת וְעִינּוּגֶיהָ! לְךָ, לְךָ בִּלְבַד, לִשְׁנֵינוּ עוֹלָם שֶׁל אַהֲבָה וְשֶׁל תַּעֲנוּגוֹת! בּוֹא לְכָאן, אֲנִי אֶשְׂתָּרֵעַ מִתַּחַת לְחִיבּוּקֶיךָ, אֶתְפַּלֵּשׁ מִתַּחַת לִנְשִׁיקוֹתֶיךָ."
הִיא רָאֲתָה עַל הַשִּׁידָּה קוּפְסָה קְטַנָּה מֵעֵץ סִיסָם שֶׁנָּתַן לָהּ אֵרְנְסְט. הָיָה זֶה אָז, כְּמוֹ הַיּוֹם, יוֹם חוֹרֶף; הוּא בָּא עָטוּף בִּמְעִילוֹ וְשֶׁלֶג עַל כּוֹבָעוֹ; וְכַאֲשֶׁר נָשַׁק לָהּ הָיָה עוֹרוֹ רַעֲנָן וְהִדִּיף נִיחוֹחַ שֶׁל נְעוּרִים שֶׁעָשׂוּ אֶת נְשִׁיקוֹתָיו מְתוּקוֹת כְּמוֹ שְׁאִיפַת רֵיחוֹ שֶׁל וֶרֶד. בְּמֶרְכַּז הַקּוּפְסָה הָיוּ אוֹתִיּוֹת שְׁמָם כְּרוּכוֹת זוֹ בָּזוֹ, הָאוֹת מ. וְהָאוֹת א.; הָעֵץ, שֶׁהָיְיתָה עֲשׂוּיָה מִמֶּנּוּ, הִדִּיף רֵיחַ נָעִים, וְהִיא קֵירְבָה אֶת נְחִירֶיהָ אֶל הַקּוּפְסָה וְנוֹתְרָה כָּךְ זְמַן רַב, מְהוּרְהֶרֶת וְחוֹלְמָנִית.
עַד מְהֵרָה הֵבִיאוּ לָהּ אֶת יְלָדֶיהָ, הֵם בָּכוּ וּבִיקְּשׁוּ אֶת אֲבִיהֶם. הֵם רָצוּ לְחַבֵּק אֶת מֵאֵזֵה וּלְהִתְנַחֵם בְּחֵיקָהּ; אַךְ הִיא שִׁילְּחָה אוֹתָם עִם הַחַדְרָנִית שֶׁלָּהּ, בְּלִי מִילָּה, בְּלִי חִיּוּךְ.
הִיא חָשְׁבָה עָלָיו... הוּא, שֶׁהָיָה כֹּה רָחוֹק וְלֹא שָׁב.

7
כָּךְ חַיָּה כַּמָּה חוֹדָשִׁים, לְבַדָּהּ עִם הֶעָתִיד שֶׁלָּהּ שֶׁהָלַךְ וּקְרַב, חָשָׁה מִדֵּי יוֹם מְאוּשֶּׁרֶת וְחוֹפְשִׁיָּיה יוֹתֵר, כְּכָל שֶׁנֶּעֱלַם מָה שֶׁהָיָה בְּלִבָּהּ וּפִינָּה מָקוֹם לְאַהֲבָה. כָּל הַתְּשׁוּקוֹת, כָּל הָרְגָשׁוֹת, כָּל מָה שֶׁמּוֹצֵא מָקוֹם בְּנֶפֶשׁ נֶעֱלַם כְּמוֹ נַפְתּוּלֵי הַיַּלְדוּת: תְּחִילָּה הַבּוּשָׁה, אַחֵר כָּךְ הָאֱמוּנָה בַּדָּת וּבְמוּסַר וּלְבַסּוֹף מָה שֶׁנּוֹתַר מִכָּל אֵלֶּה, כָּל מָה שֶׁהִשְׁלִיכָה כְּמוֹ שֶׁמַּשְׁלִיכִים רְסִיסִים שֶׁל זְכוּכִית שְׁבוּרָה.
לֹא הָיָה בָּהּ עוֹד דָּבָר מִשֶּׁל אִישָּׁה, מִלְּבַד אַהֲבָה, אַךְ אַהֲבָה שְׁלֵמָה וְנוֹרָאָה שֶׁיִּיסְּרָה אֶת עַצְמָהּ וְשָׂרְפָה אֶת הָאֲחֵרִים, כְּמוֹ הַר הֲוֵוזוּב הַקּוֹרֵעַ אֶת עַצְמוֹ בְּהִתְפָּרְצוּיוֹתָיו וּמְפַזֵּר אֶת הַלַּבָּה הָרוֹתַחַת שֶׁלּוֹ עַל פִּרְחֵי הָעֵמֶק.
הָיוּ לָהּ יְלָדִים; יְלָדֶיהָ מֵתוּ כְּמוֹ אֲבִיהֶם. יוֹם אַחַר יוֹם הֵם הָלְכוּ וְהֶחֱוִוירוּ, הָלְכוּ וְכַחְשׁוֹ, וּבַלַּיְלָה הִתְעוֹרְרוּ בַּהֲזָיוֹתֵיהֶם, הִתְפַּתְּלוּ בְּמִיטּוֹתֵיהֶם בְּפִרְפּוּרֵי גְּסִיסָה, אוֹמְרִים שֶׁנָּחָשׁ נוֹגֵס בַּחֲזוֹתֵיהֶם, כֵּיוָון שֶׁהָיָה כָּאן דְּבַר מָה שֶׁקָּרַע אוֹתָם לִגְזָרִים וְשָׂרָף אוֹתָם בְּלִי הֶרֶף, וּמֵאֵזֵה הִבִּיטָה בִּגְסִיסָתָם וְחִיּוּךְ עַל שְׂפָתֶיהָ, כִּי הָיְיתָה חֲדוּרָה כַּעַס וְתַאֲוַות נְקָמָה.
שְׁנֵיהֶם מֵתוּ בְּיוֹם אֶחָד. בִּרְאוֹתָהּ אֶת אֲרוֹנוֹתֵיהֶם מְמוּסְמָרִים, לֹא הָיוּ דְּמָעוֹת בְּעֵינֶיהָ וְלִבָּהּ לֹא הִשְׁמִיעַ אֲנָחָה. בְּעֵינַיִים יְבֵשׁוֹת וְצוֹנְנוֹת הִבִּיטָה בָּהֶם, עֲטוּפִים בְּתַכְרִיכֵיהֶם, וְכַאֲשֶׁר נוֹתְרָה סוֹפְסוֹף לְבַדָּהּ, בִּילְּתָה אֶת הַלַּיְלָה מְאוּשֶּׁרֶת וּבוֹטַחַת, נַפְשָׁהּ שַׁלְוָוה וְשִׂמְחָה בְּלִבָּהּ. אַף לֹא חֲרָטָה וְלֹא זַעֲקַת כְּאֵב, כִּי הִיא עָמְדָה לָצֵאת לְמָחֳרָת הַיּוֹם, לַעֲזוֹב אֶת צָרְפַת לְאַחַר שֶׁנְּקָמָה אֶת נִקְמָתָהּ בְּגִין הָאַהֲבָה הַמְּחוֹלֶלֶת, בֵּגִין כָּל שֶׁהָיָה הָרָה אָסוֹן וְנוֹרָא בְּגוֹדְלָהּ, לְאַחַר שֶׁלָּעֲגָה לֶאֱלוֹהִים, לִבְנֵי הָאָדָם, לַחַיִּים, לַגּוֹרָל שֶׁשִּׂיחֵק בָּהּ לְרֶגַע, לְאַחַר שֶׁהִשְׁתַּעֲשַׁע גַּם הוּא בַּחַיִּים וּבַמָּוֶות, בִּדְמָעוֹת וּבְצַעַר, וְהֵשִׁיב לַשָּׁמַיִם פְּשָׁעִים תְּמוּרַת כְּאֵבֶיהָ.
הַיי שָׁלוֹם, אַדְמַת אֵירוֹפָּה, הַמְּלֵאָה עַרְפִילִּים וְקַרְחוֹנִים, שֶׁהַלְּבָבוֹת בְּךָ פּוֹשְׁרִים כְּמוֹ מֶזֶג הָאֲוִויר, וְהָאֲהָבוֹת גַּם הֵן רְפוּסוֹת, רַכְרוּכִיּוֹת כַּעֲנָנַיִיךְ הָאֲפוֹרִים; לִי אָמֵרִיקָה וְאַדְמַת אֶרֶץ הָאֵשׁ שֶׁלָּהּ, שֶׁמֹּשֶׁה הַמְּלַהֶטֶת, שֶׁמָּיָה הַצְּחוֹרִים, לֵילוֹתֶיהָ הַיָּפִים בַּחוּרְשׁוֹת שֶׁל דְּקָלִים וַעֲצֵי דּוֹלֶב! הֱיֵה שָׁלוֹם עוֹלָם, תּוֹדָה לְךָ עָלֶיךָ, אֲנִי הוֹלֶכֶת, אֲנִי מַשְׁלִיכָה עַצְמִי עַל סְפִינָה. הַפְלִיגִי, סְפִינָתִי הַיָּפָה. אוּצִי, מֵהָרֵי! לוּ יִתְפְּחוּ מִפְּרָשַׁיִיךְ עִם מַשַּׁב הָרוּחַ וְחַרְטוֹמְךָ יְשַׁבֵּר אֶת הַגַּלִּים! דַּלְּגִי עִם הַסְּעָרָה, קַפְּצִי עַל הַגַּלִּים וּלְוַואי תִּישָּׁבְרִי לְבַסּוֹף, הַשְׁלִיכִי אוֹתִי עִם שְׁבָרַיִיךְ עַל הָאֲדָמָה שֶׁהוּא נוֹשֵׁם עָלֶיהָ.
הַלַּיְלָה הַזֶּה חָלַף בַּהֲזָיוֹת וּבְהִתְרַגְּשׁוּת, אַךְ בְּטֵירוּף שֶׁל שִׂמְחָה וְשֶׁל תִּקְוָוה. כַּאֲשֶׁר חָשְׁבָה עָלָיו, שֶׁהִיא עוֹמֶדֶת לְחַבְקוֹ וְלִחְיוֹת עִמּוֹ לָעַד חִייְּכָה וּבָכְתָה מֵרוֹב אוֹשֶׁר.
אַדְמַת בֵּיתָהּ קְבָרוֹת, שֶׁיְּלָדֶיהָ נָחוּ בָּהּ, עֲדַיִין הָיְיתָה רַעֲנָנָה וּסְפוּגָה מִי קוֹדֶשׁ.

8
בַּבּוֹקֶר הֵבִיאוּ לָהּ מִכְתָּב; הוּא נִשְׁלַח שִׁבְעָה חוֹדָשִׁים קוֹדֶם לָכֵן; מֵאֵרְנְסְט. הִיא שָׁבְרָה בִּרְעָדָה אֶת הַחוֹתֶמֶת, קָרְאָה אוֹתוֹ בִּלְהִיטוּת; מִשֶּׁסִּייְּמָה לְקוֹרְאוֹ, שֶׁבָּהּ לִקְרוֹא מִן הַהַתְחָלָה, חִיוֶּורֶת מֵרוֹב בֶּהָלָה וּמְסוּגֶּלֶת לִקְרוֹא אַךְ בְּקוֹשִׁי. הִנֵּה מָה שֶׁהָיָה כָּתוּב בּוֹ:
מַדּוּעַ גְּבִירְתִּי, מִכְתָּבַיִיךְ תָּמִיד הֲגוּנִים אַךְ מְעַט, בְּעִיקָּר הָאַחֲרוֹן שֶׁבָּהֶם? שָׂרַפְתִּי אוֹתוֹ. הִתְבַּיַּישְׁתִּי שֶׁמָּא יִיתֵּן בּוֹ אֵי-מִי אֶת עֵינָיו. הַאִם לֹא תּוּכְלִי סוֹפְסוֹף לְהַצִּיב גְּבוּלוֹת לִתְשׁוּקוֹתַיִיךְ? מַדּוּעַ אַתְּ בָּאָה בְּלִי הֶרֶף עִם זִיכְרוֹנוֹתַיִיךְ לְהַפְרִיעַ לִי בַּעֲבוֹדָתִי, לַעֲקוֹר אוֹתִי מֵעִיסּוּקִי? מֶה עָשִׂיתִי לְךָ כְּדֵי שֶׁתֹּאהֲבֵינִי כָּל כָּךְ?
אֲנִי אוֹמֵר לְךָ פַּעַם נוֹסֶפֶת, גְּבִרְתִּי, רוֹצָה אֲנִי שֶׁאָהֲבָה תִּהְיֶה מְתוּנָה. עָזַבְתִּי אֶת צָרְפַת, שְׁכֵחֵי אוֹתִי אִם כֵּן כְּמוֹ שֶׁאֲנִי שָׁכַחְתִּי אוֹתְךָ, אֶהֱבִי אֶת בַּעֲלֵךְ; הָאוֹשֶׁר נִמְצָא בַּדְּרָכִים הַחֲבוּטוֹת עַל יְדֵי הֶהָמוֹן; שְׁבִילֵי הֶהָרִים זְרוּעִים קוֹצִים וַאֲבָנִים, הֵם קוֹרְעִים אוֹתְךָ לִגְזָרִים וְשׂוֹחֲקִים אוֹתְךָ מַהֵר מְאוֹד.
אֲנִי חַי עַכְשָׁיו מְאוּשָּׁר, יֵשׁ לִי בַּיִת קָטָן מַקְסִים עַל גְּדַת נְהַר, וּבַמִּישׁוֹר שֶׁהוּא עוֹבֵר בּוֹ אֲנִי צַד חֲרָקִים, אֲנִי אוֹסֶף צְמָחִים, וְכַאֲשֶׁר אֲנִי שָׁב לְבֵיתִי, הַכּוּשִׁי שֶׁלִּי מְבָרֵךְ אוֹתִי בְּקִידָּה עַד לָרִצְפָּה, וְנוֹשֵׁק לְנַעֲלֵי כַּאֲשֶׁר הוּא רוֹצָה לְהַשִּׂיג אֵיזוֹ טוֹבָה. בָּנִיתִי לְעַצְמִי קִיּוּם מְאוּשָּׁר, שֶׁקֶט וְרָגוּעַ בְּלֵב הַטֶּבַע וְהַמַּדָּע; מַדּוּעַ אֵין אַתְּ עוֹשֶׂה כָּמוֹנִי? מִי מַפְרִיעַ לְךָ לַעֲשׂוֹת כֵּן? אֶפְשָׁר לַעֲשׂוֹת מָה שֶׁרוֹצִים.
לְמַעַנְךָ, אֲפִילּוּ לְמַעַן אוֹשְׁרְךָ, אֲנִי מְיַיעֵץ לְךָ לֹא לַחֲשׁוֹב עָלַיי עוֹד, לֹא לִכְתּוֹב לִי עוֹד. מָה הַתּוֹעֶלֶת בְּתִכְתּוֹבֶת זוֹ? לְאָן זֶה יְקַדֵּם אוֹתְךָ, גַּם אִם תֹּאמְרִי אֶלֶף פַּעַם שֶׁאַתְּ אוֹהֶבֶת אוֹתִי וְתוֹסִיפִי לִכְתּוֹב בְּשׁוּלֵי הַמִּכְתָּבִים כַּמִּסְפָּר הַזֶּה פְּעָמִים "אֲנִי אוֹהֶבֶת אוֹתְךָ"? עָלַיִיךְ לִשְׁכּוֹחַ הַכּוֹל, גְּבִרְתִּי, וְלֹא לַחֲשׁוֹב עוֹד עַל מָה שֶׁהָיִינוּ זֶה לָזֶה: כְּלוּם לֹא הָיָה לְכָל אֶחָד מֵאִיתָּנוּ מָה שֶׁבִּיקַּשְׁנוּ?
מַעֲמָדִי אֵיתָן, קָבוּעַ פָּחוֹת אוֹ יוֹתֵר, אֲנִי מְנַהֵל רָאשִׁי שֶׁל הַוַּועֲדָה לְנִיסּוּיִים בְּמִכְרוֹת; בִּתּוֹ שֶׁל הַמְּנַהֵל הַמְּמוּנֶּה הִיא נַעֲרָה מַקְסִימָה בַּת שְׁבַע עֶשְׂרֵה, לְאָבִיהָ יֵשׁ הַכְנָסָה שֶׁל שִׁישִּׁים אֶלֶף לִירוֹת, הִיא בַּת יְחִידָה, הִיא נְעִימָה וְטוֹבָה, יֵשׁ לָהּ כּוֹשֶׁר שִׁיפּוּט מְעוּלָּה וְהִיא תֵּדַע לְהַפְלִיא לְנַהֵל מֶשֶׁק בַּיִת, לְקַיֵּים מִשְׁפָּחָה. בְּעוֹד חוֹדֶשׁ אֲנִי מְתַחְתָּן, אִם אַתְּ אוֹהֶבֶת אוֹתִי כְּמוֹ שֶׁאַתְּ אוֹמֶרֶת תָּמִיד, זֶה צָרִיךְ לְשַׂמֵּחַ אוֹתְךָ, כֵּיוָון שֶׁאֲנִי עוֹשֶׂה זֹאת לְמַעַן אוֹשְׁרִי.
הַיי שָׁלוֹם, מִדְאָם וַויְלְד! חַדְלֵי לְךָ מִלַּחֲשׁוֹב עַל גֶּבֶר שֶׁיֵּשׁ לוֹ הַהֲגִינוּת שֶׁלֹּא לֶאֱהוֹב אוֹתְךָ עוֹד, וְאִם אַתְּ רוֹצָה לַעֲשׂוֹת עַמִּי טוֹבָה אַחֲרוֹנָה, שַׁלְּחִי לִי בִּמְהֵרָה חֲצִי לִיטֶר שֶׁל חוּמְצָה צִיאָן, שֶׁיִּיתֵּן לָךְ בְּחֵפֶץ לֵב, לְפִי הַמְלָצָתִי, מַזְכִּיר הָאָקָדֶמְיָה לְמַדָּעִים; הוּא כִּימַאי מוּכְשָׁר מְאוֹד.
הַיי שָׁלוֹם, אֲנִי סוֹמֵךְ עָלַיִיךְ; אַל תִּשְׁכְּחִי אֶת הַחוּמְצָה שֶׁלִּי.
אֵרְנְסְט וָומוֹן

לְאַחַר שֶׁקָּרְאָה מֵאֵזֵה אֶת הַמִּכְתָּב, הִשְׁמִיעָה צְעָקָה לְלֹא מִילִּים, כְּאִילּוּ צָרְבוּ אוֹתָהּ בִּצְבָתוֹת לוֹהֲטוֹת.
הִיא נוֹתְרָה זְמַן רַב מְדוּכְדֶּכֶת וּמוּפְתַּעַת. "אָה! מוּג הַלֵּב!" אָמְרָה לְבַסּוֹף, "הוּא פִּיתָּה אוֹתִי וְזוֹנֵחַ אוֹתִי לְמַעַן אַחֶרֶת! נָתַתִּי לוֹ הַכּוֹל וְאֵין לִי עוֹד דָּבָר! זָרַקְתִּי הַכּוֹל לַיָּם וַאֲנִי נֶאֱחֶזֶת בַּקֶּרֶשׁ, וְהַקֶּרֶשׁ חוֹמֵק מֵבִין יָדִי וַאֲנִי חָשָׁה שֶׁאֲנִי שׁוֹקַעַת מִתַּחַת לַגַּלִּים!"
הִיא כֹּה אָהֲבָה אוֹתוֹ, הָאִישָּׁה הַמִּסְכֵּנָה! הִיא נָתְנָה לוֹ אֶת תּוּמָּתָהּ, הִיא הִשְׁפִּיעָה עָלָיו אֶת אַהֲבָתָהּ, הִיא כַּפָּרָה בֶּאֱלוֹהִים וְגַם — אוֹ! רַע מִזֶּה! — אֶת בַּעֲלָהּ, אֶת יְלָדֶיהָ שֶׁרָאֲתָה אוֹתָם מְחַרְחֲרִים, גּוֹוְעִים וְחִיּוּךְ עַל שְׂפָתֶיהָ כִּי חָשְׁבָה עָלָיו. מָה לַעֲשׂוֹת? מָה לְהֵיעָשׂוֹת? אִישָּׁה אַחֶרֶת שֶׁיֹּאמַר לָהּ: "אֲנִי אוֹהֵב אוֹתְךָ!" שֶׁיְּנַשֵּׁק לְעֵינֶיהָ, לְשָׁדֶיהָ, יִקְרָא לָהּ חַיָּיו וְאַהֲבָתוֹ! אִישָּׁה אַחֶרֶת! וּמָה אִיתָּהּ? הַאִם הָיוּ לָהּ אֲחֵרִים עַל פָּנָיו? הַאִם לֹא לְמַעֲנוֹ דָּחֲתָה אֶת בַּעֲלָהּ מִמִּיטַּת הַכְּלוּלוֹת? כְּלוּם לֹא בַּגָּדָה בּוֹ בִּשְׂפָתֶיהָ הַנּוֹאֲפוֹת? כְּלוּם לֹא הִרְעִילָה אוֹתוֹ בְּעוֹדָהּ מַזִּילָה דְּמָעוֹת שֶׁל שִׂמְחָה?
הוּא הָיָה הָאֱלוֹהִים שֶׁלָּהּ וְחַיֶּיהָ, הוּא נוֹטֵשׁ אוֹתָהּ. לְאַחַר שֶׁהִשְׁתַּמֵּשׁ בָּהּ, לְאַחַר שֶׁהִתְעַנֵּג עָלֶיהָ דַּיּוֹ; הִנֵּה הוּא מַרְחִיק אוֹתָהּ וּמַשְׁלִיךְ אוֹתָהּ. אָה! תְּהוֹם לְלֹא קַרְקָעִית הִיא תְּהוֹם הַפֶּשַׁע וְהַיֵּיאוּשׁ!
פְּעָמִים אֲחֵרוֹת, לֹא יָכְלָה לְהַאֲמִין לְמַרְאֵה עֵינֶיהָ; הִיא שָׁבָה וְקָרְאָה אֶת הַמִּכְתָּב הַמֵּמִיט אָסוֹן וְכִיסְּתָה אוֹתוֹ בְּדִמְעוֹתֶיהָ. "אוֹ! אֵיךְ אֶפְשָׁר!" אָמְרָה לְאַחַר שֶׁהַדִּכְדּוּךְ פִּינָּה אֶת מוּקְּמוּ לְזַעַם, לָחֲמָה, "אוֹ! הַכֵּיצַד, אַתָּה עוֹזֵב אוֹתִי? אֲבָל אֲנִי נִמְצֵאת בָּעוֹלָם, לְבַד, בְּלִי מִשְׁפָּחָה, בְּלִי קְרוֹבִים, כִּי נָתַתִּי לְךָ גַּם מִשְׁפָּחָה וְגַם קְרוֹבִים; לְבַד, בְּלִי כָּבוֹד, שֶׁכֵּן הִקְרַבְתִּי אוֹתוֹ לְמַעַנְךָ; לְבַד, בְּלִי שֶׁמִּי הַטּוֹב, כִּיוּוּן שֶׁהִקְרַבְתִּי אוֹתוֹ מִתַּחַת לִנְשִׁיקוֹתֶיךָ לְעֵינֵי הָעוֹלָם כּוּלּוֹ שֶׁכִּינָּה אוֹתִי הַפִּילֶגֶשׁ שֶׁלָּךְ. הַפִּילֶגֶשׁ שֶׁלְּךָ! וְאַתָּה מַסְמִיק עַכְשָׁיו לְשֵׁמַע שָׂמֵחַ, מוּג לֵב!
"וְהַמֵּתִים, הֵיכָן הֵם?
"מָה לַעֲשׂוֹת? מָה יִהְיֶה עָלַיי? הָיְיתָה לִי מַחְשָׁבָה אַחַת בִּלְבַד, דָּבָר אֶחָד וְיָחִיד בְּלִבִּי, וְהוּא חָסֵר לִי עַכְשָׁיו. כְּלוּם אֵצֵא לִפְגּוֹשׁ אוֹתְךָ? אַתָּה הֲרֵי תִּגְרְשֵׁנִי כְּגֶרֶשׁ שִׁפְחָה; אִם אַשְׁלִיךְ עַצְמִי בֵּין יֶתֶר הַנָּשִׁים, הֵן יַעַזְבוּנִי אַגַּב צְחוֹק, יַצְבִּיעוּ עָלַיי בְּגַאֲוָוה, כִּי הֵן, הֵן לֹא אָהֲבוּ אִישׁ; הֵן אֵינָן יוֹדְעוֹת מֵהֶן דְּמָעוֹת. אוֹ! רָאָה! כֵּיוָון שֶׁאֲנִי עוֹד רוֹצָה אַהֲבָה, תְּשׁוּקָה וְחַיִּים, יֹאמְרוּ לִי מִן הַסְּתָם לָלֶכֶת לְהַצִּיג עַצְמִי בְּמָקוֹם שֶׁמּוֹכְרִים תְּמוּרַת מְחִיר קָבוּעַ מֵרֹאשׁ תַּעֲנוּגוֹת בְּשָׂרִים וְחִיבּוּקִים, וּבָעֶרֶב, בִּמְחִיצַּת חַבְרוֹתַי לַעֲגָבִים אֶקְרָא לְעוֹבְרִים וְשָׁבִים מִבַּעַד לַחַלּוֹנוֹת, וְכַאֲשֶׁר יָבוֹאוּ אֶצְטָרֵךְ לְעַנֵּג אוֹתָם בְּעוֹצְמָה, לָתֵת תְּמוּרָה לְכַסְפָּם, שֶׁיֵּלְכוּ מִשָּׁם מְרוּצִּים וְשֶׁאֲנִי לֹא אוֹסִיף לְהִתְלוֹנֵן, שֶׁאַרְגִּישׁ מְאוּשֶּׁרֶת, שֶׁאֶצְחַק לְכָל הַנִּקְרֶה לִי, כִּי אֲנִי רְאוּיָה לְגוֹרָלִי!
"וּמֶה עָשִׂיתִי? אָהַבְתִּי אוֹתְךָ יוֹתֵר מִכָּל אָדָם אַחֵר. אוֹ! רַחֲמִים, אֵרְנְסְט! אִילּוּ שָׁמַעְתָּ אַתְּ זַעֲקוֹתַיי הָיִיתָ אוּלַי מְרַחֵם עָלַיי, אֲנִי שֶׁלֹּא רִיחַמְתִּי עֲלֵיהֶם. כִּי אֲנִי מְקַלֶּלֶת עַצְמִי עַכְשָׁיו, אֲנִי מִתְגּוֹלֶלֶת כָּאן בִּדְאָבָה, וּבִגְדֵי רְטוּבִּים מִדִּמְעוֹתַיי."
וְהִיא רָצָה אוֹבֶדֶת עֵצוֹת וְנָפְלָה, מִתְגּוֹלֶלֶת עַל הָרִצְפָּה, מְקַלֶּלֶת אֶת אֱלוֹהִים, אֶת בְּנֵי הָאָדָם, אֶת הַחַיִּים עַצְמָם, אֶת כָּל מָה שֶׁחַי, אֶת כָּל מָה שֶׁחוֹשֵׁב בָּעוֹלָם; הִיא תָּלְשָׁה מֵרֹאשָׁהּ מְלוֹא חוֹפְנַיִים קְווּצּוֹת שַׁעַר שָׁחוֹר, וְצִיפּוֹרְנֶיהָ הֶאֱדִימוּ מִדָּם.
"אוֹ! לֹא לִהְיוֹת מְסוּגָּל לָשֵׂאת אֶת הַחַיִּים! לְהַגִּיעַ לִידֵי רָצוֹן לְהַשְׁלִיךְ אֶת עַצְמָהּ אֶל בֵּין זְרוֹעוֹת הַמָּוֶות כְּמוֹ אֶל בֵּין זְרוֹעוֹתֶיהָ שֶׁל אֵם! אֲבָל לְהוֹסִיף עוֹד בָּרֶגַע הָאַחֲרוֹן אִם הַקֶּבֶר אֵין לוֹ יִיסּוּרִים וּלְאֵין אֵין כְּאֵבִים! לְתַעֵב אֶת הַכּוֹל! לֹא לְהַאֲמִין עוֹד בִּמְאוּמָה, אֲפִילּוּ לֹא בְּאַהֲבָה, אָמָּנוּתוֹ הָרִאשׁוֹנָה שֶׁל הַלֵּב, וְלֹא לִהְיוֹת מְסוּגָּל לְהִיפָּטֵר מִמּוּעָקָה מִתְמַשֶּׁכֶת זוֹ, כְּמוֹ שִׁיכּוֹר שֶׁמַּכְרִיחִים אוֹתוֹ לְהוֹסִיף לִשְׁתּוֹת!
"מַדּוּעַ אִם כֵּן בָּאתָ אֶל בְּדִידוּתִי לַעֲקוֹר אוֹתִי מְאוּשָּׁר? הָיִיתִי כֹּה בּוֹטַחַת וְכֹה טְהוֹרָה, וְאַתָּה בָּאתָ כְּדֵי לֶאֱהוֹב אוֹתִי, וַאֲנִי אָהַבְתִּי אוֹתְךָ! הַגְּבָרִים, כֹּה יָפִים הֵם כַּאֲשֶׁר הֵם מַבִּיטִים בְּךָ! נָתַתָּ לִי אַהֲבָה, וְעַכְשָׁיו אַתָּה מְסָרֵב לָתֵת לִי אוֹתָהּ, וַאֲנִי הֵזַנְתִּי אוֹתָהּ בַּפְּשָׁעִים; וְעַכְשָׁיו הִיא הוֹרֶגֶת גַּם אוֹתִי! הָיִיתִי טוֹבָה אָז כְּשֶׁרָאִיתָ אוֹתִי, וְעַכְשָׁיו אֲנִי מְרוּשַּׁעַת וְאַכְזָרִית; הָיִיתִי רוֹצֶה שֶׁיִּהְיֶה תַּחַת יְדֵי מַשֶּׁהוּ לִכְתּוֹשׁ, לִקְרוֹעַ, לְהַשְׁחִית, וְאַחַר כָּךְ לִזְרוֹק לַמֶּרְחַקִּים כְּמוֹ שֶׁזָּרַקְתָּ אוֹתִי. אוֹ! אֲנִי שׂוֹנֵאת אֶת הַכּוֹל, אֶת בְּנֵי הָאָדָם, אֶת אֱלוֹהִים; וְאַתָּה, גַּם אוֹתְךָ אֲנִי שׂוֹנֵאת וְעִם זֹאת אֲנִי חוֹשֶׁבֶת עֲדַיִין שֶׁאַתֶּן אֶת חַיַּי לְמַעַנְךָ!
"כְּכָל שֶׁאֲהַבְתִּיךְ, אֲהַבְתִּיךְ יוֹתֵר, כְּמוֹ מִי שֶׁמַּרְוִוים אֶת צִימְאוֹנָם בְּמֵי הַיָּם הַמְּלוּחִים וְהַצָּמָא שׂוֹרֵף עֲדַיִין. וְעַכְשָׁיו אַמּוֹת! הַמָּוֶות! דָּבָר לֹא עוֹד? מֵחֲשֵׁכִים, קֶבֶר ו... אֵינְסוֹפִיּוּתוֹ שֶׁל הָרֵיק. אוֹ! אֲנִי חָשָׁה שֶׁאֲנִי רוֹצֶה עֲדַיִין בְּכָל זֹאת לִחְיוֹת וְלִגְרוֹם סֵבֶל כְּמוֹ שֶׁסָּבַלְתִּי אֲנִי. אוֹ! הָאוֹשֶׁר! אַיָּה הוּא? הוּא אֵינוֹ אֶלָּא חֲלוֹם; מוּסָר? מִילָּה; אַהֲבָה? אַכְזָבָה; הַקֶּבֶר? אֵינִי יוֹדַעַת.
"אֲבָל אֲנִי אֵדַע."

9
הִיא קָמָה, מָחֲתָה אֶת דִּמְעוֹתֶיהָ, נִיסְּתָה לְשַׁכֵּךְ אֶת יִפְחוֹתֶיהָ שֶׁכָּתְשׁוּ אֶת חָזָה וְחָנְקוּ אוֹתָהּ; הִיא הִבִּיטָה בִּרְאִי, לִרְאוֹת אִם עֵינֶיהָ עֲדַיִין אֲדוּמּוֹת מְאוֹד מִבֶּכִי, הִתְקִינָה אֶת שְׂעָרָהּ וְיָצְאָה לְמַלֵּא אֶת רְצוֹנוֹ הָאַחֲרוֹן שֶׁל אֵרְנְסְט.
מֵאֵזֵה הִגִּיעָה אֶל הַכִּימַאי; הוּא עָמַד לָבוֹא. אָמְרוּ לָהּ לְהַמְתִּין בְּחֶדֶר קָטָן בַּקּוֹמָה הָרִאשׁוֹנָה, שֶׁהָרָהִיטִים בּוֹ הָיוּ מְכוּסִּים בְּבַד אָדוֹם וּבְבַד יָרוֹק; שׁוּלְחָן עָגוֹל מֵעֵץ מָהָגוֹנִי בַּמֶּרְכָּז, לִיטוֹגְרַפְיוֹת הַמַּצִּיגוֹת אֶת קְרָבוֹת נַפּוֹלֵיאוֹן עַל הַסְפִּינִים הַמְּחוּפִּים עֵץ, וְעַל הָאָח הָעֲשׂוּיָה שֶׁיֵּשׁ אָפוֹר, אוֹרְלוֹגִין מִזָּהָב שֶׁלּוּחַ הַסִּפְרוּת שֶׁלּוֹ מְשַׁמֵּשׁ מִשְׁעֶנֶת לְפֶסֶל שֶׁל אָמוּר שֶׁיָּדוֹ הָאַחֶרֶת מוּנַּחַת עַל אַשְׁפַּת חֶצְיוֹ. הַדֶּלֶת נִפְתְּחָה כְּשֶׁהָאוֹרְלוֹגִין צִלְצֵל וְהוֹרָה עַל הַשָּׁעָה שְׁתַּיִים, הַכִּימַאי נִכְנַס. הָיָה זֶה גֶּבֶר קְטַן קוֹמָה וְרָזֶה, אֲרֶשֶׁת פָּנָיו יַבְשׁוּשִׁית וְגִינּוּנָיו אֲדִיבִים; הוּא חָבַשׁ מִשְׁקָפַיִים, שְׂפָתָיו הָיוּ דַּקּוֹת, וְעֵינָיו קְטַנּוֹת וּמוּדְגָּשׁוֹת. כַּאֲשֶׁר הִסְבִּירָה לוֹ מֵאֵזֵה לְשֵׁם מָה בָּאָה, הוּא הֵחֵל לְשַׁבֵּחַ אֶת מַר אֵרְנְסְט וָומוֹן, אֶת אוֹפְיוֹ, אֶת טוֹב לִבּוֹ, אֶת כִּישּׁוּרָיו; לְבַסּוֹף, נָתַן לָהּ אֶת צִנְצֶנֶת הַחוּמְצָה, הוֹבִיל אוֹתָהּ בְּיָדָהּ אֶל מוֹרֵד הַמַּדְרֵגוֹת; רַגְלָיו אַף נִרְטְבוּ בֶּחָצֵר בְּלוֹוָתוֹ אוֹתָהּ עַד לְשַׁעַר הָרְחוֹב.
מֵאֵזֵה לֹא הָיְיתָה מְסוּגֶּלֶת לָלֶכֶת בָּרְחוֹבוֹת, כְּדֵי כָּךְ בָּעַר רֹאשָׁהּ; לְחַיֶּיהָ הָיוּ סְמוּקוֹת; נִדְמֶה הָיָה לָהּ פְּעָמִים רַבּוֹת שֶׁהַדָּם עוֹמֵד לָצֵאת מִגּוּפָהּ מִבַּעַד לְנַקְבּוּבִיּוֹת עוֹרָהּ. הִיא חָלְפָה בָּרְחוֹבוֹת שֶׁהַדַּלּוֹת נִיבְּטָה בָּם מִן הַבָּתִּים, כְּמוֹ פְּתִילִים צִבְעוֹנִיִּים הַנּוֹשְׁרִים מִן הַקִּירוֹת הַמְּסוּיָּדִים לָבָן; וּבִרְאוּתָהּ אֶת הַדַּלּוּת אָמְרָה לְעַצְמָהּ: "אֲנִי אֶרְפָּא אֶת עַצְמִי מֵאֲסוֹנְכֶם." הִיא חָלְפָה לִפְנֵי אַרְמוֹן הַמְּלָכִים וְאָמְרָה, מְאַמֶּצֶת אֶת הָרַעַל בִּשְׁתֵּי יָדֶיהָ: "הָיוּ שָׁלוֹם חַיִּים, אֲנִי אֶרְפָּא אֶת עַצְמִי מִדַּאֲגוֹתֵיכֶם." מִשֶּׁנִּכְנְסָה לְבֵיתָהּ, לִפְנֵי שֶׁסָּגְרָה אֶת הַדֶּלֶת, שִׁיגְּרָה מַבָּט עַל הָעוֹלָם שֶׁהִיא נוֹטֶשֶׁת, וְעַל הָעִיר הַמְּלֵאָה רְעָשִׁים, רְחָשִׁים וּצְעָקוֹת: "הָיוּ שָׁלוֹם, כּוּלְּכֶם!" אָמְרָה.

10
הִיא פָּתְחָה אֶת הַמִּכְתָּבָה, הֵסִירָה אֶת הַפְּקָק מִצִּנְצֶנֶת הַחוּמְצָה, כָּתְבָה עָלֶיהָ אֶת הַכְּתוֹבֶת וְכָתְבָה פֶּתֶק נוֹסָף; הוּא הָיָה מְמוֹעָן לְפַקֵּד הַמִּשְׁטָרָה הַמֶּרְכָּזִית. הִיא צִלְצְלָה וְנָתְנָה אוֹתוֹ לְאֶחָד הַמְּשָׁרְתִים. עַל דַּף שְׁלִישִׁי כָּתְבָה אֶת הַמִּילִּים הָאֵלֶּה:
אָהַבְתִּי גֶּבֶר; לְמַעֲנוֹ הָרַגְתִּי אֶת בַּעֲלֵי, לְמַעֲנוֹ הָרַגְתִּי אֶת יְלָדַיי. אֲנִי מֵתָה בְּלִי חֲרָטָה, בְּלִי תִּקְוָוה, אֲבָל בְּצַעַר.
וְהִנִּיחָה אֶת הַדַּף עַל הָאָח.
"עוֹד חֲצִי שָׁעָה," אָמְרָה בְּלִבָּהּ, "עוֹד מְעַט הוּא יָבוֹא וְיִיקַּח אוֹתִי אֶל בֵּית הַקְּבָרוֹת."
הִיא הֵסִירָה אֶת בְּגָדֶיהָ וְכַמָּה רְגָעִים הִבִּיטָה בְּגוּפָהּ הַיָּפָה שֶׁדָּבָר לֹא כִּיסָּהוּ, חוֹשֶׁבֶת עַל כָּל הַתַּעֲנוּגוֹת שֶׁהוּא הֶעֱנִיק לָהּ, עַל הָעִינּוּגִים הָעֲצוּמִים שֶׁהִרְעִיפָה הִיא עַל אֲהוּבָהּ.
אֵיזֶה אוֹצֵר הוּא אַהֲבָתָהּ שֶׁל אִישָּׁה כָּמוֹהָ!
לְבַסּוֹף, לְאַחַר שֶׁבָּכְתָה, חוֹשֶׁבֶת עַל הַיָּמִים שֶׁחָלְפוּ לִבְלִי שׁוּב, עַל אוּשְּׁרָה, עַל חֲלוֹמוֹתֶיהָ, עַל שִׁיגְיוֹנוֹת הַנְּעוּרִים שֶׁלָּהּ, וָשׁוּב עָלָיו, זְמַן רַב, תּוֹהֶה מַהוּ הַמָּוֶות, וּלְאַחַר שֶׁצָּנְחָה אֶל הַתְּהוֹם לְלֹא קַרְקָעִית שֶׁל הַמַּחֲשָׁבָה הַמְּכַרְסֶמֶת אֶת עַצְמָהּ וְקוֹרַעַת עַצְמָהּ לִגְזָרִים מֵרוֹב זַעַם וְאֵין אוֹנוּת, קָמָה בְּאַחַת כְּמוֹ מֵחֲלוֹם, נָטְלָה כַּמָּה טִיפּוֹת מֵהָרַעַל שֶׁמָּזְגָה בְּסֵפֶל מוּזְהָב, גָּמְעָה בְּתַאֲוָוה וְהִשְׂתָּרְעָה בַּפַּעַם הָאַחֲרוֹנָה עַל הַסַּפָּה שֶׁלְּעִתִּים כֹּה קְרוֹבוֹת הִתְפַּלְּשָׁה בָּהּ בִּזְרוֹעוֹתָיו שֶׁל אֵרְנְסְט, שִׁיכּוֹרָה מֵאַהֲבָה.

11
כַּאֲשֶׁר נִכְנַס פַּקָּד הַמִּשְׁטָרָה, מֵאֵזֵה עֲדַיִין חִרְחֲרָה; הִיא נִיתְּרָה מִסְפַּר פְּעָמִים עַל הָרִצְפָּה, הִתְעַוְּותָה כַּמָּה פְּעָמִים, כָּל אֲבָרֶיהָ הִתְקַשּׁוּ בְּבַת אַחַת, הִיא הִשְׁמִיעָה צְעָקָה קוֹרַעַת לֵב.
כַּאֲשֶׁר קָרַב אֵלֶיהָ הָפְקַד, הִיא הָיְיתָה מֵתָה.

10 בְּדֵצֶמְבֶּר 1837






Le Grand Véfour, מִסְעָדָה יוּקְרָתִית יְדוּעַת שָׁם בָּאַרְקָדוֹת שֶׁל פָּאלֶה-רוֹיָאל סָמוּךְ לְלוֹבָר, שֶׁנּוֹסְדָה בְּ-1784. 

https://www.shortstoryproject.com/he/story/%d7%aa%d7%a9%d7%95%d7%a7%d7%94-%d7%95%d7%9e%d7%95%d7%a1%d7%a8%d7%99%d7%95%d7%aa/
#אהבהטרגית#גַּבְרִיּוּת#יְחָסִים#קְלָאסִיקָה#רֵיאָלִיזְם