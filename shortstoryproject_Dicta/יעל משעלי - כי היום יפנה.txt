שִׁימִי חָיוּן לֹא חָלְמָה עַל עוֹשֶׁר וְאוֹשֶׁר אוֹ עַל חָתָן חָזָק עִם לֶסֶת רְחָבָה וְגוּמָה, רַק פִנְטְזָה עַל הַיּוֹם שֶׁבּוֹ תּוּכַל לְחַיֵּיךְ בְּפֶה פָּתוּחַ בִּזְמַן שֶׁהִיא פּוֹתַחַת אֶת הַשַּׁעַר לְעוֹד מְכוֹנִית לֹא חֲשׁוּדָה, מָה שֶׁלֹּא עָשְׂתָה מֵאָז שֶׁהֶחֱלִיקָה עַל שְׁלוּלִית שֶׁסּוֹבְבָה לָהּ אֶת הֶעָקֵב כְּמוֹ בְּרִיקּוּד שֶׁאֵין לוֹ מוֹבִיל וְהִכְתִּימָה אֶת הַבַּד אוֹף־וַויְיט שֶׁל הַחֲצָאִית־שֶׁל־שַׁבָּת שֶׁלָּבְשָׁה. בָּרִיצָה הַזֹּאת גַּם נָפַל לָהּ מֵהַיָּד הַשָּׁעוֹן בְּצִיפּוּי זָהָב שֶׁקִּיבְּלָה לְבַת מִצְווֹה וּמֵאָז לֹא קָנוּ לָהּ חָדָשׁ, כִּי הִיא לֹא יוֹדַעַת לִשְׁמוֹר עַל כְּלוּם אָז מָה הַטַּעַם. שִׁימִי אַהֲבָה אֶת הָעֲבוֹדָה שֶׁלָּהּ, לַמְרוֹת שֶׁיָּדְעָה שֶׁזֹּאת לֹא עֲבוֹדָה מְקוּבֶּלֶת לְבַחוּרָה. הִיא הָיְיתָה חֵלֶק מֵהַתּוֹכְנִית שֶׁלָּהּ לְהִתְקַדְּמוּת אִישִׁית בַּלֵּב וּבְרֹאשׁ וְהִיא קִיוְּותָה שֶׁבְּסוֹף גַּם הַגּוּף יָבוֹא. הַטְּרִיק שֶׁלָּהּ הָיָה לְהַבְהִיל אֶת עַצְמָהּ בְּכוֹחַ וְכָכָה לְגָרֵשׁ אֶת הַפַּחַד מֵהַמְּקוֹמוֹת שֶׁהִיא לֹא הָיְיתָה מַגִּיעָה אֲלֵיהֶם, כְּמוֹ הָרֶגַע שֶׁגִּילְּתָה שֶׁהִיא לֹא יְכוֹלָה לִנְשׁוֹם כְּשֶׁהִיא רוֹאָה עַכְבָּרִים, וְהִתְחִילָה לַעֲבוֹד עַל עַצְמָהּ לַעֲבוֹר לְקוֹמַת קַרְקַע שֶׁתְּקָרֵב אוֹתָהּ לָאֲדָמָה, וְכָכָה לְאַט־לְאַט הִתְרַגְּלָה לְכָל מָה שֶׁיּוֹצֵא מִמֶּנָּה. הַיּוֹם הִיא כְּבָר אָהֲבָה אֶת הָאֶקְדָּח שֶׁלָּהּ וְהָיְיתָה מְנַקָּה אוֹתוֹ דָּבָר רִאשׁוֹן כְּשֶׁהָיְיתָה חוֹזֶרֶת הַבַּיְתָה עוֹד לִפְנֵי שֶׁהָיְיתָה מוֹרִידָה בְּגָדִים אוֹ מַרְתִּיחָה מַיִם, כְּמוֹ אִמָּא שֶׁמְּמַהֶרֶת לְהַחֲלִיף לַתִּינוֹק. כְּשֶׁסִּייְּמָה וְיָשְׁבָה לַקָּפֶה הִבִּיטָה בּוֹ מַבְרִיק בְּמֶרְכַּז הַשּׁוּלְחָן כְּמוֹ הָאֲגַרְטָל שֶׁל הַבַּיִת שֶׁהִיא בָּנְתָה, מָלֵא בַּחַיִּים, אֲבָל בְּרֶגַע אֶחָד מִתְרוֹקֵן. לַמְרוֹת הָעֲבוֹדָה שֶׁלָּהּ, שֶׁעָשְׂתָה אוֹתָהּ עַצְמָאִית וְעִם הָאוֹמֶץ הַמְּיוּחָד שֶׁבַּחוֹרוֹת בְּדֶרֶךְ כְּלָל לֹא תּוֹפְסוֹת, הִיא אַהֲבָה לְהַגִּיד לַחֲבָרוֹת מֵהָעֲבוֹדָה שֶׁשָּׁאֲלוּ אוֹתָהּ לָמָּה הִיא עוֹד לְבַד שֶׁהִיא מְחַכָּה לְאַהֲבָה שֶׁתֵּדַע לִסְחוֹף אוֹתָהּ בְּלִי לְהַפְתִּיעַ שֶׁהִיא לֹא מִסְתַּכֶּלֶת.
אֲבָל הַשִּׁינַּיִים הִפְרִיעוּ לָהּ לְהִתְקַדֵּם בַּחַיִּים, וְלִפְעָמִים הִיא חָשְׁבָה שֶׁהִיא לֹא רוֹצָה לְהַכִּיר אַף אֶחָד כְּדֵי שֶׁלֹּא תִּצְטָרֵךְ לִפְתּוֹחַ אֶת הַפֶּה בִּשְׁבִיל לְהַצִּיג אֶת עַצְמָהּ, כְּמוֹ בּוּבָּה שֶׁמִּתַּחַת לִבְגָדִים מוּשְׁלָמִים חֲסֵרִים לָהּ הַסּוֹפִים שֶׁל הָאֵיבָרִים. בְּכָל פַּעַם שֶׁאָמְרָה "קוֹרְאִים לִי שִׁימִי", הִרְגִּישָׁה רוּחַ קַלָּה נוֹשֶׁבֶת בַּסֶּדֶק שֶׁבֵּין שְׁתֵּי הַשִּׁינַּיִים הַקִּדְמִיּוֹת, מַזְכִּירָה לָהּ שֶׁהִיא עוֹד לֹא הִגִּיעָה לְאָן שֶׁהִיא חוֹלֶמֶת, וְשֶׁאִם הִיא רוֹצָה שֶׁיִּהְיֶה לָהּ סִיכּוּי אֲמִיתִּי הִיא צְרִיכָה לְהַמְשִׁיךְ לָרוּץ טוֹב־טוֹב בַּכִּיוּוּן הַנָּכוֹן. בָּעֲבוֹדָה שֶׁלָּהּ הָיָה גַּם פְּרוֹסְפֵּקְט מַמָּשִׁי לְקִידּוּם. הִיא כְּבָר יָדְעָה שֶׁבַּחוֹדֶשׁ הַבָּא הִיא הוֹלֶכֶת לְהַגִּישׁ מוּעֲמָדוּת לְמִשְׂרַת אַחְרָאִית מִשְׁמֶרֶת הַבּוֹקֶר, וְאַחֲרֵי שָׁנִים שֶׁל עֲבוֹדָה בַּחוֹשֶׁךְ הַמְּשִׂימָה הַגְּדוֹלָה הַבָּאָה שֶׁלָּהּ הָיְיתָה לְהַצְלִיחַ לְהִתְעוֹרֵר.
בִּשְׁעוֹת הַמֵּתוֹת שֶׁל הַלַּיְלָה הִיא אַהֲבָה לְהוֹצִיא אֶת הַסֶּנְדְּוִויץ' שֶׁהֵבִיאָה מֵהַבַּיִת עִם הַחֲצִילִים הַמְּטוּגָּנִים בְּלִימוֹן כָּבוּשׁ, כְּמוֹ שֶׁאִמָּא שֶׁלָּהּ הָיְיתָה מְכִינָה לָהּ לְבֵית סֵפֶר וְאָז עָשָׂה לָהּ בּוּשָׁה כִּי הָרֵיחַ שֶׁלּוֹ עָלָה עַל כָּל הַכְּרִיכִים עִם שׁוֹקוֹלָד וְשַׁמֶּנֶת שֶׁאֶצְלָם בַּבַּיִת לֹא הָיוּ קַיָּימִים בִּגְלַל הַבְּרִיאוּת שֶׁל הַשִּׁינַּיִים וְהַלֵּב שֶׁלֹּא מְחַפְּשִׂים שׁוּמָּן חֲלָבִי אוֹ מָתוֹק וְרַק מִתְנַחֲמִים בְּשֶׁמֶן עָמוֹק שֶׁבְּתוֹכוֹ כָּל יָרָק תָּפֵל הוֹפֵךְ לַתַּבְשִׁיל צִבְעוֹנִי מוּטְבָּע בְּלִימוֹן סָחוּט, פְּרוּסוֹת שׁוּם וְכוּסְבָּרָהּ קְצוּצָה דַּק דַּק. תָּמִיד בָּעֲבוֹדָה הָיָה לָהּ תֵּיאָבוֹן יוֹתֵר גָּדוֹל וְהַמַּאֲכָלִים הָרְגִילִים שֶׁהִיא לָמְדָה לְהָכִין מֵהַבַּיִת הָפְכוּ לִמְנוֹת מִסְעָדָה יוּקְרָתִית. בַּיָּמִים שֶׁבָּהֶם לֹא חִיכְּתָה לַלַּיְלָה וְאָכְלָה בַּהַפְסָקָה הַמּוּקְדֶּמֶת שֶׁבָּהּ הוּרְשְׁתָה לְהִיכָּנֵס לְקַנְיוֹן, הָעוּבְדּוֹת שֶׁל הַחֲנוּיוֹת הִתְרַגְּשׁוּ מִמָּה שֶׁהֵבִיאָה, וְהָרֵיחַ הָרַע שֶׁל הַיַּלְדוּת פִּינָּה מָקוֹם לְמַשֶּׁהוּ חָדָשׁ. בִּזְמַן שֶׁלְּעָסָה כָּל הַפֶּה נִרְטַב לָהּ בְּצִיפִּיָּיה לַבִּיס הַבָּא, וְהִיא הָיְיתָה מִתְאַמֶּצֶת לֹא לִבְלוֹעַ מַהֵר מִדַּי. אַחֲרֵי שֶׁסִּייְּמָה לֶאֱכוֹל אַהֲבָה לְכַסּוֹת עַל הַטְּעָמִים הַחֲזָקִים בִּמְרִירוּת שֶׁל קָפֶה חַם שֶׁהֵבִיאָה בְּתֶרְמוֹס, וּלְדַמְיֵין אֵיךְ הִיא מַצִּילָה אֶת כָּל הַקַּנְיוֹן הָרַב־קוֹמָתִי מִפִּיגּוּעַ הֲמוֹנֵי בְּאֶמְצָעוּת נִטְרוּל שֶׁל הַמְּפַגֵּעַ בִּשְׁתֵּי יְרִיּוֹת מְדוּיָּקוֹת לָרַגְלַיִים, כְּמוֹ שֶׁלִּימְּדוּ אוֹתָהּ בְּקוּרְס הֲכָנָה בִּשְׁלַב הַסִּימוּלַצְיוֹת עַל רֶקַע לְאוּמָּנִי. הִיא לֹא פָּחֲדָה מִפִּיגּוּעִים וְאַהֲבָה לִרְאוֹת אוֹתָם בַּטֵּלֵוִויזְיָה עִם הָאֲנָשִׁים שֶׁמְּדַבְּרִים מַהֵר בִּפְנִים מְאוּפָּרוֹת עִם רוּחַ שֶׁל לַחַץ חָשׁוּב בַּשְּׂעָרוֹת, וּלְהַרְגִּישׁ שֶׁהִיא עַצְמָהּ חֵלֶק מִכּוֹחוֹת הַהַצָּלָה שֶׁל הַמְּדִינָה, וְלָדַעַת שֶׁהִיא צוֹפָה בְּאֵירוּעִים בְּמַבָּט מִקְצוֹעִי שֶׁל מִי שֶׁמְּבִינָה אֵיךְ הַדְּבָרִים פּוֹעֲלִים מִבִּפְנִים. הִיא יָדְעָה שֶׁעוֹד יָבוֹא תּוֹרָה, וְרַק דְּאָגָה שֶׁזֶּה יִקְרֶה לִפְנֵי שֶׁיִּהְיֶה לָהּ מַסְפִּיק כֶּסֶף לְסַדֵּר אֶת שְׁתֵּי הַשִּׁינַּיִים, וְאָז שֶׁיִּרְאוּ אוֹתָהּ בַּטֵּלֵוִויזְיָה עִם קַו יָשָׁר וְלָבָן שֶׁמְּפָרֵט אֶת הַשֵּׁם הַמָּלֵא וְהַתַּפְקִיד יָשָׁר יַחְשְׁבוּ עָלֶיהָ שֶׁהִיא אִישָּׁה לֹא שְׁלֹמֹה, שֶׁאֲפִילּוּ לֹא הִצְלִיחָה לְפַתֵּחַ אֶת הַמּוּדָעוּת שֶׁל אֵיךְ הִיא נִרְאֵית בְּעֵינֵי אֲחֵרִים. הִיא הִתְפַּלְּלָה שֶׁהַפִּיגּוּעַ שֶׁלָּהּ יָבוֹא אַחֲרֵי שֶׁהִיא תְּסַיֵּים לְסַדֵּר אֶת עַצְמָהּ, וְאָז תְּסַפֵּר לְכַתָּבֵנוּ בַּשֶּׁטַח בְּפֶה מוּשְׁלָם אֵיךְ הִיא שָׁלְפָה אֶת הָאֶקְדָּח בְּלִי לַחֲשׁוֹב פַּעֲמַיִים מִשּׁוּם שֶׁזִּיהֲתָה מִיָּד שֶׁהַמְּפַגֵּעַ בַּעַל מַרְאֶה חָשׁוּד וְגַם לוּחִית הָרִישּׁוּי שֶׁל רִכְבּוֹ עוֹד מֵרָחוֹק כְּלָל לֹא נִרְאֲתָה לָהּ. הִיא יָדְעָה שֶׁהוּא עוֹד יַגִּיעַ וְשִׁינְּנָה בַּלֵּב אֶת הַמִּשְׁפָּטִים הַיָּפִים שֶׁתַּגִּיד בַּשָּׂפָה שֶׁל שַׁבָּת, וְרַק קִיוְּותָה שֶׁלֹּא תִּצְטָרֵךְ לָשִׂים יָד מֵעַל הַפֶּה אוֹ לְחַשֵּׁב בְּרֹאשׁ מִילִּים שֶׁיֵּשׁ בָּהֶן כַּמָּה שֶׁפָּחוֹת אוֹתִיּוֹת שׁוֹרְקוֹת, כְּמוֹ שֶׁעָשְׂתָה בְּכָל פַּעַם שֶׁדִּיבְּרָה בְּעֶשֶׂר הַשָּׁנִים הָאַחֲרוֹנוֹת. אֵיךְ זֶה יֵירָאֶה בְּשִׁידּוּר חַי בַּטֵּלֵוִויזְיָה, וְעוֹד יוֹתֵר בְּטֶקֶס הוֹקָרָה שֶׁיַּעֲשׂוּ לִכְבוֹדָהּ בְּמַעֲמַד מַנְכַּ"ל הַקַּנְיוֹן וְהַנָּשִׂיא וְרֹאשׁ הַמֶּמְשָׁלָה וְאִמָּא שֶׁלָּהּ שֶׁתְּצַלֵּם אוֹתָהּ עִם פְלָאשׁ לַמְרוֹת הָאוֹר יוֹם וְתַגִּיד בְּקוֹל רָם מִדַּי בִּשְׁבִיל טְקָסִים, "אַתָּה רוֹאֶה אוֹתָהּ, זֹאת הַבַּת שֶׁלִּי – שִׁימִי".
מָה שֶׁהוֹרֵג אוֹתָהּ זֶה שֶׁאֲנָשִׁים בִּכְלָל לֹא מַעֲלִים בְּדַעְתָּם עַד כַּמָּה הָעֲבוֹדָה שֶׁלָּהּ חֲשׁוּבָה וּבְאֵיזֶה סִיטוּאַצְיוֹת מוּרְכָּבוֹת וּמְסוּכָּנוֹת הִיא נִתְקֶלֶת בְּיוֹם־יוֹם. הֵם חוֹשְׁבִים שֶׁזֶּה רַק לִלְחוֹץ עַל כַּפְתּוֹר וְלֹא מְדַמְיְינִים בִּכְלָל שֶׁיֵּשׁ מַצָּבִים כְּמוֹ הַיּוֹם שֶׁיָּרְדוּ לָאִישָּׁה הַמַּיִם בְּדִיּוּק בִּשְׁנִיָּיה שֶׁהִיא הֵרִימָה לָהּ אֶת הַשַּׁעַר וְהִיא הָיְיתָה צְרִיכָה לְהַזְמִין לָהּ אַמְבּוּלַנְס וּלְחַכּוֹת אַתָּה בַּצַּד עַד שֶׁהוּא יַגִּיעַ, בִּזְמַן שֶׁהִיא לוֹחֶשֶׁת לָהּ חָזָק וּבָרוּר שֶׁהַכּוֹל יִהְיֶה בְּסֵדֶר; אוֹ הַלַּיְלָה שֶׁיָּלְדָה רָצָה לַכְּבִישׁ כִּי הִיא אִיבְּדָה אֶת אָח שֶׁלָּהּ וְהִיא חָסְמָה בְּגוּפָהּ מְכוֹנִית שֶׁכְּבָר פָּתְחָה לָהּ וְסִייְּעָה לָהּ לִמְצוֹא אוֹתוֹ בְּשִׁיתּוּף פְּעוּלָּה מָלֵא עִם הַמּוֹדִיעִין. בָּרֶגַע שֶׁהָיְיתָה שׁוֹלַחַת הוֹדָעַת דִּיוּוּחַ עַל סְגִירַת אֵירוּעַ הָיְיתָה מְפַזֶּמֶת לְעַצְמָהּ "פָּתַח לָנוּ שַׁעַר" וּמַרְגִּישָׁה אֶת הַהִזְדַּכְּכוּת הַפְּנִימִית שֶׁמִּתְמַלֵּאת בָּהּ וּמְקָרֶבֶת אוֹתָהּ כָּל פַּעַם עוֹד קְצָת לֶאֱלוֹהִים, כְּמוֹ בְּסוֹף תַּעֲנִית אֲרוּכָּה שֶׁהִיא לֹא נִשְׁבְּרָה בָּהּ וְלֹא הִכְנִיסָה כְּלוּם לְפֹה עַד שֶׁאִמָּא שֶׁלָּהּ הִכְנִיסָה אֶת הַמַּפְתֵּחַ לַדֶּלֶת, אַחֲרֵי שֶׁהֵן חָזְרוּ מֵהַתְּפִילָּה הָעֲדִינָה שֶׁבָּהּ הַגְּבָרִים לֹא מִתְבַּיְּישִׁים לִבְכּוֹת וְכָכָה לְנַקּוֹת אֶת עַצְמָם מִכָּל הַחֲטָאִים שֶׁהֵם עָשׂוּ וְהַנָּשִׁים הַזְּקוּפוֹת מִסְתַּכְּלוֹת עֲלֵיהֶם מִלְּמַעְלָה כְּמוֹ שׁוֹמְרוֹת שֶׁרַק צְרִיכוֹת לִהְיוֹת עֵדוּת לְהִיטַּהֲרוּת שֶׁל אֲחֵרִים, וְהוֹצִיאָה עוּגַת גְּבִינָה גְּבוֹהָה מֵהַמְּקָרֵר וְהִרְתִּיחָה מַיִם לְנֵס, וּבִזְמַן שֶׁהֵקֵר וְהַמָּתוֹק הִתְעַרְבְּבוּ לָהּ עִם הַחַם וְהַמַּר, הִיא יָדְעָה שֶׁהִיא כְּבָר תּוּכַל לַעֲמוֹד בְּכָל אֶתְגָּר. בִּרְגָעִים כָּאֵלֶּה הִיא הָיְיתָה אוֹהֶבֶת לַעֲלוֹת לַקּוֹמָה הָאַחֲרוֹנָה בַּמִּגְדָּל שֶׁל הַקַּנְיוֹן, שֶׁבַּלֵּב הִיא הָיְיתָה קוֹרֵאת לָהּ הַקּוֹמָה שֶׁל הַשָּׁמַיִם, וְהַכְּבִישִׁים וְהַבִּנְיָינִים הָרְגִילִים הָיוּ נוֹצְצִים לָהּ בָּעֵינַיִים, וְהִיא הָיְיתָה מוֹדָה עַל הָאוֹרוֹת הַלְּבָנִים שֶׁל הָעִיר שֶׁמַּגִּיעִים עַד אֵלֶיהָ וְעַל הַכּוֹחַ הַמְּיוּחָד שֶׁהִיא קִיבְּלָה וּמַבְטִיחָה שֶׁהִיא תַּמְשִׁיךְ לִשְׁמוֹר עָלָיו גַּם לַפַּעַם הַבָּאָה.
בָּעֲבוֹדָה הָיָה לָהּ שָׁם שֶׁל מִי שֶׁטּוֹבָה בְּמַצְּבֵי לַחַץ וְשׁוֹמֶרֶת עַל קוֹר רוּחַ בִּזְמַן שֶׁאֲחֵרִים הָיוּ מַזִּיעִים בִּצְעָקוֹת וּפוֹעֲלִים בְּצוּרָה שֶׁלֹּא קִידְּמָה אוֹתָם לִקְרַאת פִּתְרוֹן. רַק לְעִתִּים רְחוֹקוֹת תָּקַף אוֹתָהּ הַפַּחַד שֶׁבְּרֶגַע הָאֱמֶת הִיא תִּקְפָּא, וְהִיא הָיְיתָה מְדַבֶּרֶת אֵלָיו כְּמוֹ לַתִּינוֹק, מַבְטִיחָה לוֹ בְּקוֹל מָתוֹק, אֵין לְךָ מָה לִדְאוֹג, זֶה לֹא יַחֲזוֹר עַל עַצְמוֹ. אֲבָל בַּשֵּׁינָה הִיא לֹא הָיְיתָה רְגוּעָה. בַּחֲלוֹמוֹת הִיא תָּמִיד הָיְיתָה נִכְנֶסֶת וְיוֹצֵאת מִמַּצָּבִים שֶׁל חֵירוּם בְּלִי לָדַעַת מָה יָבִיא מָה וְהַכּוֹל הָיָה מוֹבִיל לְרֶגַע שֶׁל שִׂיא שֶׁבּוֹ מִישֶׁהוּ רוֹדֵף אַחֲרֶיהָ עִם גּוּף כָּבֵד וּמֵרִיחַ רַע וְהַגּוּף שֶׁלָּהּ הָיָה בּוֹגֵד בָּהּ וְלֹא זָז וְלֹא הָיָה לָהּ לֹא אֶקְדָּח וְלֹא גַּז מַדְמִיעַ שֶׁקָּנוּ לָהּ קְצָת אַחֲרֵי הַבַּת מִצְווֹה, וּבִשְׁנִיָּיהּ שֶׁהוּא הָיָה תּוֹפֵס אוֹתָהּ הִיא הָיְיתָה מִתְעוֹרֶרֶת וְכָכָה מַצִּילָה אֶת חַיֶּיהָ עַד הַפַּעַם הַבָּאָה. הִיא נִיסְּתָה כַּמָּה פְּעָמִים לָלֶכֶת לְרוֹפֵא מִשְׁפָּחָה וּלְסַפֵּר שֶׁהִיא סוֹבֶלֶת מִסִּיּוּטִים וּנְדוּדֵי שֵׁינָה, וְהֵם תָּמִיד עָנוּ בְּלִי לְהִסְתַּכֵּל בָּהּ שֶׁזֶּה שָׁכִיחַ בִּתְחוּם עֲבוֹדָה כְּמוֹ שֶׁלָּהּ וְעָשׂוּי לִנְבּוֹעַ מִכָּךְ שֶׁהִיא עֵרָה בַּלֵּילוֹת וְיֶשְׁנָהּ בַּיָּמִים וְשֶׁהִיא צְרִיכָה לְנַסּוֹת לְתַקֵּן אֶת הַשָּׁעוֹן הַבִּיּוֹלוֹגִי שֶׁלָּהּ בְּאֶמְצָעוּת עֲבוֹדָה בַּבְּקָרִים. הִיא חִיכְּתָה שֶׁיִּיגָּמְרוּ עֲשֶׂרֶת הַיָּמִים הַנּוֹתָרִים וְהִיא תּוּכַל לְנַסּוֹת אֶת מַזָּלָהּ בַּבִּיטָּחוֹן שֶׁל הָאוֹר יוֹם.
בָּעֲבוֹדָה הִיא כִּמְעַט הָיְיתָה הָאִישָּׁה שֶׁחָלְמָה לִהְיוֹת, בְּלִי הַפְּחָדִים שֶׁמְּכַרְסְמִים בָּהּ כְּמוֹ עַכְבָּרִים בַּאֲרוֹנוֹת גְּבוֹהִים שֶׁאַף אֶחָד לֹא פּוּתַּח בְּלִי עֶזְרָה שֶׁל כִּיסֵּא. רַק בַּחוֹדֶשׁ שֶׁעָבַר הִיא קִיבְּלָה סִיכַּת הִצְטַיְּינוּת עַל מְסִירוּת מֵעַל וּמֵעֵבֶר לַמְּצוּפֶּה. זֶה הָיָה אַחֲרֵי מָה שֶׁקָּרָה בַּהַפְסָקָה, קְצָת אַחֲרֵי שֶׁרוֹנִית מֵהַתַּכְשִׁיטִים בָּאָה לְהַחֲלִיף אוֹתָהּ בָּעֶמְדָּה. רַק הִיא הָיְיתָה מַחֲלִיפָה אוֹתָהּ בִּגְלַל שֶׁהָיָה לָהּ רִישָּׁיוֹן לְנֶשֶׁק בִּשְׁבִיל לִשְׁמוֹר עַל הַיַּהֲלוֹמִים. אֵיךְ שֶׁרוֹנִית הִגִּיעָה הִיא רָצָה לַשֵּׁירוּתִים כִּי בְּאוֹתוֹ יוֹם הָיָה יָבֵשׁ בִּמְיוּחָד וְהִיא כְּבָר שָׁתְתָה אֶת כָּל הַמַּיִם שֶׁהֵבִיאָה. כְּשֶׁהִיא בָּאָה לָצֵאת מֵהַתָּא הִיא רָאֲתָה אִמָּא לְיַד הַעֲמָדַת הַחְתָּלָה מַחֲלִיפָה לְתִינוֹק וּבוֹכָה. הִיא נִיגְּשָׁה אֵלֶיהָ וְשָׁאֲלָה, כְּמוֹ שֶׁלִּימְּדוּ אוֹתָהּ, בְּנִימוּס עוֹצְמָתִי: הַכּוֹל בְּסֵדֶר גְּבִירְתִּי? וְהָאִישָּׁה חִייְּכָה אֵלֶיהָ בְּהִתְנַצְּלוּת מִבַּעַד לָרִיסִים הֲכִי זְהוּבִּים שֶׁרָאֲתָה, וְלֹא עָנְתָה. כְּשֶׁהָאִישָּׁה בָּאָה לְהָרִים אֶת הַתִּינוֹק הִיא חָטְפָה סְחַרְחוֹרֶת וְכִמְעַט נָפְלָה יַחַד אִתּוֹ. זֹאת הָיְיתָה הַפַּעַם הָרִאשׁוֹנָה שֶׁשִּׁימִי קָפְאָה בַּתַּפְקִיד, אֲבָל בָּרֶגַע הָאַחֲרוֹן תָּפְסָה אֶת עַצְמָהּ וּבָלְמָה אֶת הַנְּפִילָה. אַחֲרֵי זֶה הִיא הִתְנַהֲגָה כְּאִילּוּ הַכּוֹל כַּשּׁוּרָה – לָקְחָה מֵהָאִישָּׁה אֶת הַתִּינוֹק וְדָאֲגָה לָהּ לְכִיסֵּא מֵהַקָּפֶה, הֵבִיאָה לָהּ כּוֹס מַיִם וְשַׂקִּית שֶׁל סוּכָּר לְהַעֲלָאַת הַלַּחַץ דָּם, אֲבָל לְמָחֳרָת הִיא לֹא בָּאָה לָעֲבוֹדָה. חִיסּוּר רִאשׁוֹן בִּשְׁנָתַיִים. הִתְקַשְּׁרוּ לִשְׁאוֹל מָה שְׁלוֹמָהּ וְהִיא שָׁמְעָה שֶׁהֵם דּוֹאֲגִים לָהּ וְאָמְרָה, שׁוּם דָּבָר, שַׁפַּעַת קַלָּה, וּבְרֹאשׁ הַכּוֹל חָזַר אֵלֶיהָ. אוֹתָהּ אַגָּדָה לֹא מְסוּפֶּרֶת שֶׁהִיא הָרְכִיבָה כְּמוֹ פָּאזֶל לְאוֹרֶךְ הַיְּלָדוֹת, כָּל חֵלֶק מְקַדֵּם אוֹתָהּ לִקְרַאת הָעִיוּוּת שֶׁלֹּא יְתוּקַּן, שֶׁסִּידֵּר אֶת הַמִּשְׁפָּחָה שֶׁלָּהּ כְּמוֹ סֶרֶט שֶׁחָתְכוּ לוֹ אֶת הַסּוֹף וְאֶפְשָׁר לִרְאוֹת רַק עַד הָאֶמְצַע וְלַחֲשׁוֹב מָה הָיָה יָכוֹל לִהְיוֹת. זֶה הָיָה יוֹם גָּשׁוּם אַחֲרֵי פֶּסַח, הִיא זוֹכֶרֶת כִּי אִמָּא שֶׁלָּהּ הָיְיתָה אוֹמֶרֶת עָלָיו גֶּשֶׁם קְלָלָה. שָׁלוֹשׁ שָׁנִים לִפְנֵי שֶׁהִיא הִגִּיעָה לְעוֹלָם אִמָּא שֶׁלָּהּ נִשְׁאֲרָה לְבַד בַּבַּיִת עִם אָחִיהָ הַבְּכוֹר, מֵינִיקָה אוֹתוֹ עַל הַמִּיטָּה, וּפִתְאוֹם שָׁמְעָה רַעַשׁ חָשׁוּד מֵעֵבֶר לַקִּיר. הִיא הִלְבִּישָׁה אֶת עַצְמָהּ וְרָצָה לַסָּלוֹן עִם הַתִּינוֹק בַּיָּדַיִים, רוֹאֶה מוּל הָעֵינַיִים גֶּבֶר עִם גַּרְבִּיּוֹן עַל הָרֹאשׁ מַכְנִיס אֶת הַוִּוידֵאוֹ לְתוֹךְ שַׂקִּית בְּלִי יָדִיּוֹת, וּבְלִי כַּוּוֹנָה יָצְאָה מִמֶּנָּה צְרָחָה שֶׁהִבְהִילָה אוֹתָהּ וְגָרְמָה לָהּ לְהַפִּיל אֶת מוּמוֹ לָרִצְפָּה. הַגֶּבֶר עַם הַגַּרְבִּיּוֹן נִבְהַל וּבָרַח, וְאוּלַי זֹאת הָיְיתָה הַנְּפִילָה שֶׁסִּימְּנָה לָהֶם אֶת הַחַיִּים הַקָּשִׁים שֶׁיָּבוֹאוּ בְּלִי פִּתְרוֹן וּבְלִי הֲקָלָה, וְעִם הַהַרְגָּשָׁה שֶׁסּוֹחֶטֶת אֶת הַבֶּטֶן וְלֹא מוֹרִידָה שׁוּם כֶּתֶם.
וּבַיּוֹם שֶׁהִיא נָפְלָה בַּכְּבִישׁ וְשָׁבְרָה אֶת הַשִּׁינַּיִים וְגַם בַּמֵּצַח הַכּוֹל דָּפַק חָזָק וְהִתְנַפֵּחַ, הַמַּחֲשָׁבָה הָרִאשׁוֹנָה שֶׁלָּהּ הָיְיתָה שֶׁהִנֵּה עַכְשָׁיו גַּם עָלֶיהָ יַגִּידוּ שֶׁהִיא אִטִּית וּכְשֶׁהִיא תְּדַבֵּר אֲנָשִׁים יָזִיזוּ אֶת הָרֹאשׁ בְּרַחֲמִים וְלֹא יַקְשִׁיבוּ לַמִּילִּים שֶׁיּוֹצְאוֹת מִמֶּנָּה וְגַם הִיא תֵּלֵךְ עָקוֹם וְלֹא תַּגִּיעַ לְשׁוּם מָקוֹם.
שָׁנִים יַעַבְרוּ עַד שֶׁהֵם יָשִׂימוּ לֵב שֶׁמַּשֶּׁהוּ לֹא בְּסֵדֶר. לִפְעָמִים מִישֶׁהוּ בָּרְחוֹב הָיָה אוֹמֵר, מָה זֶה, מָה יֵשׁ לַיֶּלֶד, לָמָּה הָרֹאשׁ שֶׁלּוֹ בּוֹלֵט כָּכָה? אֲבָל הִיא הָיְיתָה רְגִילָה לְהִתְעַלֵּם, וּכְמוֹ אִמָּא שֶׁלָּהּ לַעֲשׂוֹת אֶת עַצְמָהּ כְּאִילּוּ לֹא שָׁמְעָה וּלְהַמְשִׁיךְ לָלֶכֶת קָדִימָה. רַק אַחֲרֵי שֶׁהַמְּחַנֶּכֶת הִזְמִינָה אוֹתָם לַפְּגִישָׁה אַחֲרֵי שְׁעוֹת הַלִּימּוּדִים וְאָמְרָה שֶׁמּוּמוֹ לֹא מְפוּתָּח כְּמוֹ שְׁאָר הַיְּלָדִים וְנִרְאֶה שֶׁהוּא לֹא מֵבִין מָה שֶׁמְּדַבְּרִים אֵלָיו הֵם הִשְׁתַּכְנְעוּ לָקַחַת אוֹתוֹ לִבְדִיקָה. הֵם אַף פַּעַם לֹא דִּיבְּרוּ בְּקוֹל עַל מָה שֶׁיֵּשׁ לוֹ בְּרֹאשׁ וְלֹא נָתְנוּ שֵׁמוֹת לְמָה שֶׁמֵּאֵט אֶת הַהִתְנַהֲגוּת שֶׁלּוֹ וְגוֹרֵם לוֹ לָלֶכֶת בִּצְלִיעָה. בְּמֶשֶׁךְ חוֹדָשִׁים הִיא הָיְיתָה תּוֹלֶשֶׁת אֶת הַמַּרְאֶה מֵהַקִּיר, מַשְׁכִּיבָה אוֹתָהּ בַּמִּסְדְּרוֹן, וּמִתְבּוֹנֶנֶת בְּעַצְמָהּ הוֹלֶכֶת מֵחֶדֶר לַחֶדֶר כְּדֵי לִרְאוֹת אִם מַשֶּׁהוּ הִשְׁתַּנָּה אֶצְלָהּ בַּהֲלִיכָה. רַק כְּשֶׁהַנְּפִיחוֹת בַּמֵּצַח נֶעֶלְמָה הִיא הֵבִינָה שֶׁהָרֹאשׁ שֶׁלָּהּ כַּנִּרְאֶה בְּסֵדֶר, וְחִיכְּתָה לִמְחוֹק אֶת הַסִּימָן הָאַחֲרוֹן שֶׁהִזְכִּיר לָהּ שֶׁהִיא נוֹלְדָה לְבַיִת לֹא טִבְעִי וּבַמַּזָּל יָצְאָה לֹא שׁוֹנָה וּמְדַבֶּרֶת רָגִיל וְרַק הַשִּׁינַּיִים מַמְשִׁיכוֹת לִשְׁרוֹק אֶת מָה שֶׁאֵין בָּהּ וְאֶת הַמַּחֲנָק שֶׁל הַבַּיִת שֶׁכַּמָּה שֶׁנִּיסְּתָה לַעֲשׂוֹת אוֹתוֹ קָטָן וּמֵחוֹק לִפְעָמִים הִרְגִּישָׁה שֶׁהִיא זָזָה רַק בְּתוֹכוֹ, מֵחֶדֶר לַחֶדֶר, וְעוֹד רֶגַע אִמָּא שֶׁלָּהּ תָּבוֹא וְתִזְרוֹק עָלֶיהָ אֶת כָּל מָה שֶׁהִצְטַבֵּר אֶצְלָהּ מֵאָז הַנְּפִילָה. כָּל כָּךְ הַרְבֵּה שָׁנִים יָשְׁבָה מוּל הַמַּרְאֶה וְחִיכְּתָה שֶׁהַשִּׁינַּיִים יַשְׁלִימוּ אֶת עַצְמָן, שֶׁהִיא כְּבָר כִּמְעַט הֶאֱמִינָה שֶׁעִם הַתִּיקּוּן שֶׁל הַפֶּה יָבוֹא לָהּ הַתִּיקּוּן הַמָּלֵא, כִּי הִיא אַף פַּעַם לֹא הָיְיתָה בְּטוּחָה אִם כּוּלָּם סְבִיבָהּ מְחַיְּיכִים כִּי הֵם יְכוֹלִים, וּמִתּוֹךְ שֶׁהֵם מְחַיְּיכִים וְכוּלָּם רוֹאִים שֶׁאֵין לָהֶם בִּפְנִים שׁוּם דָּבָר שֶׁעוֹשֶׂה אוֹתָם לֹא רְגִילִים כָּכָה בָּאָה לָהֶם הַשִּׂמְחָה מִבַּחוּץ, נִכְנֶסֶת דֶּרֶךְ הַפֶּה וְנוֹסַעַת עַד הַבֶּטֶן, וְשָׁם הִיא מַרְגִּיעָה אֶת הַשְּׁרִירִים, קַלָּה כְּמוֹ קַצֶּפֶת שֶׁנֶּעֱלֶמֶת בָּרֶגַע שֶׁהִיא נוֹגַעַת בַּגּוּף.
אֶת הַגּוּף שֶׁלָּהּ הִיא אַהֲבָה כָּל עוֹד לֹא הִתְעַמְּקָה בְּכָל הַחֲלָקִים שֶׁלּוֹ, וְרַק כְּשֶׁהָיְיתָה מִתְאַרְגֶּנֶת מוּל הַמַּרְאֶה הָיְיתָה לִפְעָמִים מוּפְתַּעַת מֵהַצּוּרָה, שֶׁלֹּא תָּמִיד הִתְיַישְּׁבָה עִם אֵיךְ שֶׁהִיא דִּמְיְינָה. הִיא אַהֲבָה שֶׁשּׁוּם דָּבָר אֶצְלָהּ לֹא חוֹרֵג מֵהַנּוֹרְמָלִי וְהַכּוֹל עוֹבֵר חֵלֶק בְּעַיִן.
בִּמְיוּחָד הִרְגִּישָׁה טוֹב עִם הַפָּנִים שֶׁלָּהּ, שֶׁהָיוּ מַתְאִימִים לְמָה שֶׁחָשְׁבָה עַל עַצְמָהּ – כָּל עוֹד שָׁמְרָה אֶת הַפֶּה סָגוּר. הִיא אָהֲבָה לְהִתְלַבֵּשׁ פָּשׁוּט וְנָקִי וְלֶאֱסוֹף אֶת הַשֵּׂיעָר בְּגוּמִיָּיה שֶׁלֹּא רָאוּ וְהָיְיתָה גּוֹרֶמֶת לַשֵּׂיעָר לְהֵירָאוֹת כְּאִילּוּ הוּא מַחֲזִיק אֶת עַצְמוֹ.
עֶרֶב אֶחָד דֵּי חַלָּשׁ נֶעֶצְרָה בַּכְּנִיסָה מְכוֹנִית עִם שְׂרִיטָה בּוֹלֶטֶת מִצַּד אֶחָד שֶׁלָּהּ, וְהִיא סִימְּנָה לַנַּהָג לִפְתּוֹחַ אֶת הַחַלּוֹן. בִּפְנִים יָשְׁבוּ גֶּבֶר וְאִישָּׁה וְהוּא חִייֵּךְ חִיּוּךְ עָקוֹם וְאָמַר שָׁלוֹם גָּדוֹל מִדַּי כְּאִילּוּ הֵם מַכִּירִים מִקּוֹדֶם. הָאִישָּׁה הִידְּקָה אֶת הַמְּעִיל שֶׁלָּהּ לַצַּוּוֹאר וְשָׁתְקָה. הוּא הִסְתּוֹבֵב אֵלֶיהָ וְאָמַר, תַּגִּידִי שָׁלוֹם, מָה יֵשׁ לְךָ אַתְּ, וְהִיא אָמְרָה שָׁלוֹם, אֲבָל לֹא שָׁמְעוּ אֶת הָאוֹתִיּוֹת עוֹזְבוֹת אֶת הַפֶּה שֶׁלָּהּ וְרַק הַשְּׂפָתַיִים עָשׂוּ אֶת הַצּוּרָה שֶׁל הַמִּילָּה. הִיא בָּדְקָה אֶת תָּא הַמִּטְעָן וְהוּא הָיָה רֵיק, אֲבָל הִיא לֹא הִצְלִיחָה לְהִשְׁתַּחְרֵר מֵהַמַּחֲשָׁבָה שֶׁמַּשֶּׁהוּ לֹא בְּסֵדֶר. הָעֵינַיִים שֶׁלּוֹ הָיוּ אֲדוּמּוֹת וְהַמְּעִיל שֶׁלָּבַשׁ נִרְאֶה גָּדוֹל עָלָיו. הִיא לָקְחָה הַחְלָטָה לַעֲשׂוֹת בְּדִיקָה מִשְׁנִית וְאָמְרָה, אֲדוֹנִי, בְּבַקָּשָׁה תֵּצֵא מֵהָאוֹטוֹ. הוּא הִתְעַצְבֵּן וְאָמַר, מָה אַתְּ נִטְפֶּלֶת אֵלֵינוּ, אֲנַחְנוּ אֶזְרָחִים שׁוֹמְרֵי חוֹק. הִיא לָחֲצָה בְּמַכְשִׁיר קַשָּׁר עַל הַגָּעַת תִּגְבּוֹרֶת, אֲבָל מִבַּחוּץ הִתְנַהֲגָה כְּאִילּוּ הִיא אֲדִישָׁה וְאֵין שׁוּם דָּבָר מוּזָר בַּסִּיטוּאַצְיָה. הַכּוֹל בְּסֵדֶר, אֲדוֹנִי. אֲנַחְנוּ עוֹשִׂים הַיּוֹם בְּדִיקוֹת מַקִּיפוֹת בְּשֶׁל הַתְרָעוֹת. נוֹדֶה לְךָ עַל שִׁיתּוּף הַפְּעוּלָּה. הַגֶּבֶר אָמַר, תַּפְסִיקִי לְדַבֵּר שְׁטוּיוֹת וּתְנִי לְהִיכָּנֵס, וּמֵאֲחוֹרָיו כְּבָר הִצְטַבֵּר תּוֹר אָרוֹךְ שֶׁל מְכוֹנִיּוֹת שֶׁהִתְחִילוּ לִצְפּוֹר, וְכָל צְפִירָה הֵבִיאָה אִתָּהּ עוֹד צְפִירָה וְהִיא כְּבָר לֹא שָׁמְעָה אֶת הַמַּחֲשָׁבוֹת שֶׁלָּהּ. הִיא נָשְׁמָה בְּקוֹל וְחָזְרָה עַל הַבַּקָּשָׁה, נוֹעֶצֶת מַבָּט חַד בָּעֵינַיִים שֶׁלּוֹ עַד שֶׁהוּא יָצָא, רָץ לְכִיוּוּן הָאִישָּׁה שֶׁיָּשְׁבָה לְצִדּוֹ, פָּתַח אֶת הַדֶּלֶת שֶׁלָּהּ, נָתַן לָהּ מַכָּה חֲזָקָה בִּפְנִים וְהִתְחִיל לָרוּץ לְכִיוּוּן הַשַּׁעַר הָרָאשִׁי. שִׂימִי שָׁלְפָה אֶת הָאֶקְדָּח וְיָרְתָה לְכִיוּוּן הָרַגְלַיִים שֶׁלּוֹ. הַגֶּבֶר יָרָק וְשָׁלַף סַכִּין. שִׂימִי יָרְתָה לוֹ בַּיָּד וְהַסַּכִּין נָפְלָה וְהוּא חֲצִי עָלֶיהָ וְהָאִישָּׁה הִתְחִילָה לִבְכּוֹת בְּקוֹל חַלָּשׁ. שִׂימִי הִתְקָרְבָה אֵלֶיהָ וְהוֹשִׁיטָה לָהּ יָד. הָאִישָּׁה לָקְחָה אֶת הַיָּד שֶׁלָּהּ בְּעֵינַיִים מְבוֹהָלוֹת, וְשִׁימִי חָשְׁבָה כַּמָּה יָפוֹת הָעֵינַיִים הָאֵלֶּה שֶׁכְּאִילּוּ הָעֶצֶב לֹא לִכְלֵךְ אוֹתָן וְקִיוְּותָה שֶׁהַסְּטִירָה לֹא פָּגְעָה לָהּ בַּשִּׁינַּיִים. מִנִּיסָּיוֹן הִיא יָדְעָה שֶׁיֵּשׁ דְּבָרִים שֶׁיּוֹתֵר קָשֶׁה לְהִתְגַּבֵּר עֲלֵיהֶם כִּי הֵם מַשְׁאִירִים סִימָנִים. לַמְרוֹת שֶׁהַיָּד שֶׁלָּהּ לֹא הָיְיתָה פְּנוּיָה לְהַסְתִּיר אֶת הַפֶּה הִיא חִייְּכָה, בַּפַּעַם הָרִאשׁוֹנָה מֵאָז גִּיל שְׁתֵּים־עֶשְׂרֵה, וְאָמְרָה, אַתְּ תִּרְאִי, אֲנַחְנוּ לְאַט־לְאַט נְסַדֵּר הַכּוֹל, וּבָרֶגַע הַזֶּה הִפְשִׁיר לָהּ בְּרֹאשׁ זִיכָּרוֹן, עוֹשָׂה אוֹתָהּ שׁוּב בַּת תֵּשַׁע בַּחֶדֶר שֶׁל מוּמוֹ שֶׁהָיָה בְּכִיסֵּא גַּלְגַּלִּים אַחֲרֵי עוֹד נִיתּוּחַ בָּרֶגֶל, מַסִּיעַ אֶת הַדּוּבִּי שֶׁלּוֹ בַּכִּיסֵּא שֶׁהִרְכִּיב מִגַּלְגַּלֵּי עֵזֶר שֶׁגָּרַר מֵהַמִּרְפֶּסֶת וְחִיבֵּר לְקוּפְסַת קַרְטוֹן עִם שְׂרוֹכִים, מְחַיֵּיךְ אֵלֶיהָ בְּאוֹשֶׁר וְאוֹשֶׁר, וְהָאִישָּׁה הִפְסִיקָה לִבְכּוֹת וְהוֹשִׁיטָה לָהּ אֶת הַמַּפְתֵּחַ שֶׁל הָאוֹטוֹ, וְשִׁימִי בְּיָד רוֹעֶדֶת פָּתְחָה לִשְׁתֵּיהֶן אֶת הַשַּׁעַר, מַרְגִּישָׁה אֵיךְ שַׁעֲרֵי שָׁמַיִם נִפְתָּחִים לִכְבוֹדָן וּבַיָּד הַשְּׁנִיָּיה הַסִּיעָה אוֹתָן פְּנִימָה, מְזַמְזֶמֶת בִּדְפִיקוֹת לֵב "תִּזְכּוּ לְשָׁנִים אֲרוּכּוֹת גַּם אִמָּהוֹת וְגַם בָּנוֹת", וּבָאוֹזְנַיִים כְּבָר שָׁמְעָה אֶת הַנַּיֶּידֶת מִתְקָרֶבֶת וְלִיטְּפָה עִם הַלָּשׁוֹן אֶת הַשִּׁינַּיִים הַקִּדְמִיּוֹת וְחָשְׁבָה, טוֹב, אֲנִי אֲחַיֵּיךְ עִם הָעֵינַיִים וְזֶהוּ.



https://www.shortstoryproject.com/he/story/%d7%9b%d7%99-%d7%94%d7%99%d7%95%d7%9d-%d7%99%d7%a4%d7%a0%d7%94/
#אִינְטְרוֹסְפֶקְצִיָּה#הִתְבַּגְּרוּת#טְרָגֶדְיָה#כְּתִיבְהַנְשִׁיתַ#נָשִׁים#פְּסִיכוֹלוֹגִי