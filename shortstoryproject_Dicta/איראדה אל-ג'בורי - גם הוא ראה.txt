יוֹם שִׁישִּׁי הַיּוֹם.  וְאוּלַי אֲנִי טוֹעֶה וְיוֹם שַׁבָּת הַיּוֹם.
אֵיזוֹ אִיוְּולוֹת! 
לָמָּה שֶׁלֹּא יִהְיֶה הַיּוֹם יוֹם רִאשׁוֹן אוֹ שְׁנֵי?!
אֵין זֶה מַשֶּׁהוּ שֶׁרָאוּי לַחֲשׁוֹב עָלָיו וַאֲפִילּוּ לֹא לְהִסְתַּכֵּל וְלִבְדּוֹק אוֹתוֹ בְּלוּחַ הַשָּׁנָה, שֶׁאֵינֶנִּי זוֹכֶרֶת עוֹד מֵאֵיזוֹ שָׁנָה הוּא וְלָמָּה קָנִיתִי אוֹתוֹ.
קוֹלוֹ הָיָה הַדָּבָר הַלַּח הַיָּחִיד שֶׁעוֹרֵר בִּי עִנְיָין בְּכָל הַיּוֹבֶשׁ וְהַשִּׁגְרָה שֶׁל הַדְּבָרִים. הַקְּרִיאָה שֶׁלּוֹ הַבּוֹקֶר חִיסְּלָה כָּל הִרְהוּר אוֹ מַחְשָׁבָה. הוּא אָמַר לִי:
"הֲרֵי עוֹד יֵשׁ לִי מָקוֹם בְּמַחְבּוֹא הַקָּטָן שֶׁלָּנוּ, אוֹ שֶׁכְּבָר נִמְאַס לְךָ לְחַכּוֹת?"
"נֶעְדֶּרֶת הַרְבֵּה זְמַן. הַרְבֵּה מְאוֹד זְמַן."
" אֲבָל שַׁבְּתַי כְּמוֹ שֶׁהִבְטַחְתִּי." אָמַר, וְקוֹלוֹ נֶעֱלַם וְהִשְׁאִיר אַחֲרָיו אֶת  הָאֲוִוירָה שֶׁל הַהַמְתָּנָה הַנְּעִימָה שֶׁהֶחְיְיתָה בִּי חֲמִימוּת מִיְּמֵי יַלְדוּתִי, כְּשֶׁהָיִינוּ מְבַלִּים אֶת עֶרֶב הַחַג וּבִגְדֵי הַחַג הַחֲדָשִׁים חָלְקוּ אִיתָּנוּ אֶת הַמִּיטָּה וְאֶת הַצִּיפִּיָּיה לַשַּׁחַר וְלִנְשִׁיקוֹת הַחַגִּים וְלַנַּדְנֵדוֹת וּלְמַמְתַּקִּים וּלְחוֹפֶשׁ הַמּוּבְטָח.
כָּל נִיסְיוֹנוֹתַיי לְהֵיאָחֵז בַּזְּמַן תַּמּוּ עִם קוֹלוֹ: הוּא לֹא הִשְׁאִיר לִי אֶלָּא שְׁתִיקָה וְאֶת קוֹל הַחֲרִיקָה שֶׁל חֶבְלֵי הַנַּדְנֵדוֹת בְּחַג.
הַשַּׁחַר הָיָה שָׁם, בַּחַלּוֹן, אוֹסֶף אֶת תְּנוּמָתוֹ. וְרֵיחַ שֶׁל חוֹרֶף לֵאָה נָדַף מִמֶּנּוּ, וַאֲנִי הִרְגַּשְׁתִּי שֶׁהוּא מִסְתַּנֵּן לְתוֹכִי, עַד שֶׁשָּׁקַעְתִּי בְּשֵׁינָה עֲמוּקָּה.
חַשְׁתִּי שַׁלְוָוה בּוֹטַחַת, וְהַשֵּׁינָה הִיא מָה שֶׁיִּיחַלְתִּי לוֹ מִכְּבָר. חָלַמְתִּי עַל דְּבָרִים יָפִים. אַחַת הִיא מֶה הָיוּ הַדְּבָרִים, אֲבָל וַדַּאי שֶׁהָיוּ יָפִים.  
לֹא הָיָה עוֹלֶה בְּדַעְתִּי שֶׁמַּשֶּׁהוּ יוּכַל לִשְׂרוֹט אֶת הַחֲלוֹמוֹת הָאֵלֶּה לוּלֵי הַנְּקִישׁוֹת הַחֲזָקוֹת עַל הַדֶּלֶת, שֶׁיּוֹתֵר מִפַּעַם אַחַת הִתְעַלַּמְתִּי מֵהֶן, וְנִכְנַעְתִּי לָהֶן אַחֲרֵי שֶׁלֹּא הִצְלַחְתִּי לְהֵיאָחֵז בַּחֲלוֹם הָאַחֲרוֹן שֶׁלִּי.
נִיסִּיתִי לָקוּם כְּדֵי לָדַעַת מִי נוֹקֵשׁ עַל הַדֶּלֶת אֲבָל רַגְלַיי בָּגְדוּ בִּי.
מִישַּׁשְׁתִּי אֶת גּוּפִי. אֲבָל לֹא יָדַעְתִּי לִקְבּוֹעַ הֵיכָן הוּא: הוּא עָלָה וְיָרַד, עָלָה וְיָרַד, וְהֵמִיטָה הָיְיתָה הַגְּבוּל שֶׁהִפְרִיד בֵּין לְמַעְלָה וּבֵין לְמַטָּה.
חַשְׁתִּי שֶׁרֵיקָנוּת קְפוּאָה צוֹנַחַת אֶל מֵעֲמָקַיי, כְּאִילּוּ שֶׁפְּרָטֵי הַזְּמַן שֶׁהֵחֵלּוּ לַחֲנוֹק אֶת גָּרוֹן הָאֲפֵלָה וְשֶׁהִתְווּ לְפָנִים אֶת קַוֵּוי הַמִּתְאָר שֶׁלִּי, הָיוּ אֲרוּזִים בְּקוּפְסָה שֶׁנִּפְתְּחָה וּפִיזְּרָה אֶת תְּכוּלָתָהּ אַגַּב הַסָּחַת הַדַּעַת מִן הַדְּבָרִים.
הַדֶּלֶת נִפְתְּחָה וְנִיגְּשׁוּ אֵלַי שְׁנֵי אֲנָשִׁים שֶׁלֹּא רָאִיתִי אֶלָּא אֶת גּוּפֵיהֶם. הָיִיתִי מְאוּשֶּׁרֶת בִּתְנוּמָה הַנְּעִימָה הַזֹּאת שֶׁהִתְמַסַּרְתִּי אֵלֶיהָ בְּקַלּוּת. לָכֵן לֹא הָיָה לִי רָצוֹן לְהַכִּיר אֶת הַפָּנִים.
הִרְגִּיזוּ אוֹתִי מְאוֹד מַבָּטָיו שֶׁל אֶחָד מֵהַשְּׁנַיִים שֶׁנִּנְעֲצוּ בְּפָנַיי בְּעִיקְּשׁוּת מְחוּצֶּפֶת. פָּקַחְתִּי אֶת עֵינַיי. פָּנָיו הָיוּ בְּלִי פָּנִים! הוּא לֹא הָיָה אֶלָּא שֶׁלֶד שֶׁל עֲצָמוֹת שֶׁהוֹשִׁיט בְּהִיסּוּס אֶת עַצְמוֹת כַּף יָדוֹ אֶל פָּנַיי וְעָצַם אֶת עֵינַיי.
פָּתַחְתִּי אֶת עֵינַיי לַמְרוֹת הַשְּׁאֵלוֹת שֶׁהִצְטוֹפְפוּ בְּרֹאשִׁי. כְּשֶׁהִבַּטְתִּי עַל מָה שֶׁנּוֹתַר מִפָּנָיו, שָׁכַחְתִּי לְפַחֵד,
לְדַבֵּר, וַאֲפִילּוּ לִצְרוֹחַ. כָּל הַמַּחֲשָׁבוֹת, הַתַּחֲזִיּוֹת וְהַדְּבָרִים הַלֹּא-וַדָּאִיִּים הִתְגַּלְּמוּ בִּדְמוּת שֶׁלֶד שֶׁל עֲצָמוֹת שֶׁלָּבַשׁ שְׁחוֹרִים.
הוּא שָׁב וְהִסְתַּכֵּל בְּפָנַיי בְּפַחַד שֶׁחִלְחֵל לְעוֹרְקֵי גְּרוֹנוֹ, וּבָאָה נְעִימַת קוֹלוֹ, רוֹעֶדֶת, וָשׁוּב וָשׁוּב הוּא אָמַר מִילִּים מֵבִין לְסִתּוּתָיו הַחֲשׂוּפוֹת הָרוֹטְטוֹת.
הִתְעַלַּמְתִּי מִכָּל הַמִּילִּים הָאֵלֶּה וְנֶאֱחַזְתִּי בְּחוּט הָאוֹשֶׁר שֶׁהֵן פִּיזְּרוּ בִּי כְּשֶׁהִבִּיטוּ לְאָחוֹר בְּהִתְנַשְּׂאוּת מוּזָרָה.
גַּם גַּלְגַּל הַחַמָּה הוֹפִיעַ. הוּא הָיָה יָפֶה וּמְפַתֶּה כְּמוֹ כִּיכַּר לֶחֶם חַמָּה שֶׁדִּימִּיתִי לִי שֶׁאוּכַל לִנְגּוֹס בָּהּ כְּמוֹ בְּסִרְטֵי אָנִימַצְיָה. צָחַקְתִּי עַל עַצְמִי בִּרְאוֹתִי אֶת הַחַמָּה מְדַגְדֶּגֶת אֶת פָּנַיי. בְּרֶגַע כָּלְשֶׁהוּ לֹא יָדוּעַ, נָשְׂאוּ אוֹתִי שְׁנֵי הַשְּׁלָדִים אֶל מִחוּץ לַחֶדֶר. הִסְתּוֹבַבְתִּי וְרָאִיתִי שֶׁהַחַמָּה עוֹזֶבֶת אֶת מְקוֹמָהּ, מִתְגַּנֶּבֶת לְתוֹךְ לוּחַ הַשָּׁנָה וְנִשְׁאֶרֶת שָׁם. שָׂמַחְתִּי, כִּי מָה שֶׁחָשַׁבְתִּי שֶׁיִּקְרֶה קָרָה בְּדִיּוּק כְּפִי שֶׁצָּפִיתִי: נִהְיֵינוּ לְדַבֵּר לֹא רָצוּי וְאֵין עַל מָה לְהִצְטַעֵר.
הָרְחוֹבוֹת הָיוּ פְּרוּעִים כְּאִילּוּ קוֹרֶה שָׁם דְּבַר מָה שֶׁמַּסְוֶוה אֶת הַדְּבָרִים וְהוֹפֵךְ אוֹתָם לְשִׁטְחִיִּים יוֹתֵר חִיפַּשְׂתִּי אֶת הַהֲדַס שֶׁנִּטְעֲנוּ בְּיַלְדוּתֵנוּ סְבִיב הַמַּחֲבוֹא שֶׁשִּׂיחַקְנוּ בּוֹ, אֲבָל לֹא מָצָאתִי אוֹתוֹ. אֲנִי זוֹכֶרֶת שֶׁהוּא אָמַר לִי:
"כְּשֶׁאֶחֱזוֹר, נִמְצָא אֶת הַהֲדַס וְהוּא יִהְיֶה לָנוּ, נִשְׁתַּעְשֵׁעַ אִתּוֹ וְנֵלֵךְ יַחַד."
נִשְׁבַּעְתִּי לוֹ אָז שֶׁאֲנִי וְהַהֲדַס לֹא נִגְדַּל בִּלְעָדָיו.
"וְהַזְּמַן?" הוּא אָמַר בְּתַדְהֵמָה שֶׁל יֶלֶד פִּיקֵּחַ.
"נִתְחַבֵּא מִפָּנָיו וּנְחַכֶּה לְךָ. "
עָלָה בְּדַעְתִּי שֶׁנּוֹלַדְנוּ בִּזְמַן קָדוּם מְאוֹד וְשֶׁהַהֲדַס וְהַהַמְתָּנָה הֵם עָבַר שֶׁמְּלַטֵּף אֶת מַעֲמַקֵּי הַלֵּב וְהַזִּיכָּרוֹן, שֶׁלֹּא הָיִינוּ קְטַנִּים אוֹ גְּדוֹלִים, וְאוּלַי כְּבָר שָׁכַחְנוּ אֶת הַיָּמִים מֵאֲחוֹרֵי מַחְבּוֹאֵי הַמִּשְׂחָקִים.
מֵהָרֶגַע הָרִאשׁוֹן הֵחֵל לִצְמוֹחַ מַחְסוֹם אֵימְתָנִי בֵּינִי לְבֵין הָעִיר הַשּׁוֹמֶמֶת הַזֹּאת. הַשִּׁעֲמוּם עָטַף אֶת הַכּוֹל. רָאִיתִי טוּר שֶׁל אֲנָשִׁים עוֹמְדִים מוּל אִטְלִיז שֶׁל קֶצֶב שֶׁחָשַׁבְתִּי שֶׁאֲנִי מַכִּירָה הֵיטֵב.
צָעַקְתִּי אֵלָיו: "אֲדוֹנִי, אֲדוֹנִי!"
אֲבָל הוּא הֶעֱמִיד פָּנִים שֶׁאֵינוֹ שׁוֹמֵעַ וּכְשֶׁהִסְתּוֹבֵב, רַק הִתְכּוֹפֵף לִפְנִים.
גַּם הוּא הָיָה שֶׁלֶד שֶׁל עֲצָמוֹת!
בִּיקַּשְׁתִּי אֶת עֶזְרַת הַזִּיכָּרוֹן וְהַשִּׁכְחָה גַּם יַחַד, וַאֲנִי רוֹאֶה שֶׁהַלַּיְלָה רוֹבֵץ בִּכְבֵדוּת, בְּלִי רַחֲמִים, וְהַחַיִּים הִתְעַרְטְלוּ וְנִרְאוּ רֵיקִים מִכּוֹל זוּלַת מִן הַמֵּתִים!
כָּל הָעֲצָמוֹת הָעֲטוּפוֹת שְׁחוֹרִים הֵחֵלּוּ לְחוּג סְבִיבִי וְיָצְרוּ עֲנָנָה שְׁחוֹרָה.
לֹא נִרְאֶה שֶׁמִּישֶׁהוּ מֵהֶם מַכִּיר אֶת רֵעֵהוּ אוֹ שָׁם לֵב לְקִיּוּמוֹ. כָּל אֶחָד מֵהֶם הָיָה בּוֹדֵד בְּאֵיזֶה אוֹפֶן.
יָכוֹלְתִּי לְדַבֵּר בְּקוֹל בּוֹטֵחַ וְלִבְרוֹא מִילִּים חֲדָשׁוֹת.
דִּיבַּרְתִּי וְאָמַרְתִּי אֶת כָּל מָה שֶׁאֲנִי יוֹדַעַת, אֲבָל לַשָּׁוְוא נִיסִּיתִי לְהָעִיר אוֹתָן. הֵן עוֹרְרוּ בִּי עֶצֶב. מַשֶּׁהוּ בְּתוֹכֶן הִתְבַּלָּה וְהִתְאַבֵּן. אָמַרְתִּי לְעַצְמִי שׁוּב וָשׁוּב שֶׁאֵין סָפֵק שֶׁמַּשֶּׁהוּ גָּדוֹל חָסֵר שָׁם.
הֵן לֹא שָׁמְעוּ אוֹתִי. הִרְגַּשְׁתִּי שֶׁקּוֹלִי נִשְׁבַּר עַד שֶׁהִתְחַלְתִּי לִבְכּוֹת. חָדַלְתִּי לִבְכּוֹת. נִזְכַּרְתִּי שֶׁמְּבוּגָּרִים לֹא בּוֹכִים! הָאוֹמְנָם אָסוּר לִמְבוּגָּרִים לִבְכּוֹת?! אִימָּא הָיְיתָה אוֹמֶרֶת לִי: "תִּתְבַּיְּישִׁי לְךָ, מְבוּגָּרִים לֹא בּוֹכִים." מֵאָז קוֹלָהּ שֶׁל אִימָּא רוֹדֵף אוֹתִי: "מְבוּגָּרִים לֹא בּוֹכִים!"
אוּלַי עוֹדֶנִּי יַלְדָּה!
תַּהֲלוּכַת שִׁלְדֵי הָעֲצָמוֹת שֶׁנָּשְׁאָה אוֹתִי עָבְרָה בְּסִמְטָאוֹת וּבְגַנִּים שׁוֹמְמִים, כְּאִילּוּ הֵם אוֹמְרִים לִי בְּכָךְ: "אֵין לָנוּ דָּבָר לְהִתְעַצֵּב עָלָיו."
"קוֹדֶם מֵאִיר הַבָּרָק וְאַחַר כָּךְ נִיתַּךְ הַגֶּשֶׁם", כָּךְ שָׁמַעְתִּי פַּעַם. אֲבָל הַבְּרָקִים הָיוּ חֲזָקִים וְגֶשֶׁם אֵין. הָיִיתִי מְיוֹאֶשֶׁת וְעָמַדְתִּי לַעֲצוֹם אֶת עֵינַיי, וְאָז רָאִיתִי אֶת פָּנָיו מוֹפִיעִים עִם הַחִרְחוּרִים הָאַחֲרוֹנִים שֶׁל הַבָּרָק.
הִתְבַּיַּישְׁתִּי לִנְעוֹץ בְּלִי סוֹף אֶת עֵינַי בְּעֵינָיו. נוֹכְחוּתוֹ הָיְיתָה כְּבֵדָה כְּמוֹ הַגֶּשֶׁם שֶׁהִתְחִיל לָרֶדֶת. וְאָז הוֹלִיכוּ אוֹתִי שְׁנֵי הַשְּׁלָדִים בַּתַּהֲלוּכָה אֶל מִחוּץ לָעִיר וְעַנְפֵי הַהֲדַס הוֹפִיעוּ בָּאוֹפֶק. צָעַקְתִּי וַהֲרָעָתִי: "הַהֲדַס! הַהֲדַס! סוֹף סוֹף!"

***

"לִיטַּפְתִּי אֶת פָּנַיִיךְ בַּהֲדַס כְּדֵי לְהָעִיר אוֹתְךָ. חָלַמְתָּ, לֹא כֵן?"
פָּקַחְתִּי אֶת עֵינַיי. רָאִיתִי אוֹתוֹ יוֹשֵׁב עַל שְׂפַת הַמִּיטָּה וּבְיָדוֹ עֲנַף הֲדַס.
"חָלַמְתִּי עָלֶיךָ. הָיִינוּ קְטַנִּים... לֹא, גְּדוֹלִים. אֲנִי לֹא יוֹדַעַת בְּדִיּוּק.
"הָיְיתָה שָׁם עִיר שֶׁל שְׁלָדִים. אֲנִי הָיִיתִי עֲצוּבָה וּבוֹדְדָהּ וָהּ...."  הִשְׁתַּתַּקְתִּי כְּשֶׁרָאִיתִי אֶת חִיּוּכוֹ מַשְׁתִּיק אֶת הַמִּילִּים.
אָמַרְתִּי לוֹ בִּמְבוּכָה: "אֲנִי יוֹדַעַת שֶׁאַתָּה לוֹעֵג לִי."
הוּא הִסְתַּכֵּל בִּי בְּחִיבָּה וְלָחַשׁ בְּאוֹזְנֵי: "בְּשׁוּם אוֹפֶן לֹא. גַּם אֲנִי רָאִיתִי אֶת זֶה."



https://www.shortstoryproject.com/he/story/%d7%92%d7%9d-%d7%94%d7%95%d7%90-%d7%a8%d7%90%d7%94/
#אַהֲבָה#הִרְהוּרִים#סְפְּרוֹתְעַרַבִּית