"הַיי אַתָּה! שָׁם לְמַטָּה!"
כְּשֶׁשָּׁמַע אֶת הַקּוֹל שֶׁקָּרָא אֵלָיו הוּא עָמַד בְּפֶתַח הַבִּיתָן שֶׁלּוֹ וְהֶחֱזִיק בְּיָדוֹ אֶת דִּגְלוֹ, כָּרוּךְ סְבִיב מוֹט קָצָר. לְפִי פְּנֵי הַשֶּׁטַח אֶפְשָׁר הָיָה לְהַנִּיחַ שֶׁהוּא יוֹדֵעַ בְּלִי כָּל פִּקְפּוּק מִנַּיִן הַקּוֹל מַגִּיעַ; אֶלָּא שֶׁבַּמָּקוֹם לְהָרִים אֶת מַבָּטוֹ לְמַעְלָה, אֶל הַמָּקוֹם שֶׁעָמַדְתִּי בּוֹ, עַל שְׂפַת מְבַתֵּר הַמְּסִילָּה הַתָּלוּל, כִּמְעַט יָשָׁר מֵעַל לְרֹאשׁוֹ, הוּא הִפְנָה אֶת גּוּפוֹ הַצִּדָּה וְהִבִּיט מַטָּה אֶל הַפַּסִּים. הָיָה מַשֶּׁהוּ יוֹצֵא דּוֹפֶן בִּתְנוּעָה שֶׁעָשָׂה, אֲבָל בְּשׁוּם פָּנִים לֹא יָכוֹלְתִּי לוֹמַר מַהוּ. עִם זֹאת, אֲנִי יוֹדֵעַ שֶׁהַדָּבָר הָיָה יוֹצֵא דּוֹפֶן בְּמִידָּה מְסַפֶּקֶת לְעוֹרֵר אֶת תְּשׂוּמֶת לִבִּי, אַף שֶׁדְּמוּתוֹ שֶׁל הָאִישׁ, שֶׁעָמַד בְּתַחְתִּית הַתְּעָלָה הָעֲמוּקָּה, הָיְיתָה מְקוּצֶּרֶת וְלוּטָה בְּצֵל, וְאִילּוּ אֲנִי הָיִיתִי גָּבוֹהַּ מֵעָלָיו, וְכֹה מוּאָר בַּזּוֹהַר קַרְנֶיהָ הַיּוֹקְדוֹת שֶׁל הַשֶּׁמֶשׁ הַשּׁוֹקַעַת עַד שֶׁהָיִיתִי מוּכְרָח לְסוֹכֵךְ עַל עֵינַיי לִפְנֵי שֶׁרָאִיתִי אוֹתוֹ.
"אַתָּה! לְמַטָּה!"
הוּא הֵסִיר אֶת מַבָּטוֹ מֵהַמְּסִילָּה, שָׁב וְהִטָּה אֶת גּוּפוֹ, וְאָז נָשָׂא אֶת עֵינָיו מַעֲלֶה וְרָאָה אֶת דְּמוּתִי גָּבוֹהַּ מֵעָלָיו.
"אוּלַי יֵשׁ כָּאן אֵיזֶה שְׁבִיל שֶׁאֶפְשָׁר לָרֶדֶת בּוֹ לְדַבֵּר אִתְּךָ?"
הוּא הִבִּיט אֵלַיי לְמַעְלָה בְּלִי לְהָשִׁיב, וַאֲנִי הִבַּטְתִּי אֵלָיו מַטָּה בְּלִי לִדְחוֹק בּוֹ וְלַחֲזוֹר מִיָּד עַל שְׁאֵלָתִי הַסְּתָמִית. מַמָּשׁ אָז הִתְחִיל רֶטֶט עָמוּם בַּקַּרְקַע וּבָאֲוִויר שֶׁבִּמְהֵרָה הִתְחַלֵּף בַּחֲבָטוֹת עַזּוֹת וּבִסְאוֹן הוֹלֵךְ וּקְרַב, וַאֲנִי נִרְתַּעְתִּי לְאָחוֹר בְּבֶהָלָה כְּאִילּוּ הָיָה בְּכוֹחוֹ לִמְשׁוֹךְ אוֹתִי מַטָּה. עָשָׁן קִיטוֹר גָּבוֹהַּ כְּקוֹמָתִי נִפְלַט מֵאוֹתָהּ רַכֶּבֶת מְהִירָה, וּלְאַחַר שֶׁחָלַף עַל פָּנַיי וְהִמְשִׁיךְ בְּרִיחוּפוֹ עַל פְּנֵי הַנּוֹף הֶחֱזַרְתִּי אֶת מַבָּטִי מַטָּה, וְרָאִיתִי שֶׁהוּא שָׁב וְכוֹרֵךְ עַל הַמּוֹט אֶת הַדֶּגֶל שֶׁהֵנִיף כְּשֶׁעָבְרָה הָרַכֶּבֶת.
חָזַרְתִּי עַל שָׁאַלְתִּי. לְאַחַר שְׁתִיקָה, שֶׁבְּמַהֲלָכָהּ נִרְאֶה כְּסוֹקֵר אוֹתִי בִּתְשׂוּמֶת לֵב רַבָּה, הוּא הוֹרָה בְּדִגְלוֹ הַכָּרוּךְ עַל נְקוּדָּה עַל שְׂפַת הַמִּבְתָּר, בְּמֶרְחָק שִׁבְעִים עַד מֵאָה מֶטֶר מִמֶּנִּי. "בְּסֵדֶר גָּמוּר!" קָרָאתִי אֵלָיו וְצָעַדְתִּי בַּכִּיוּוּן שֶׁהוֹרָה. וָשָׁם, בְּתוֹם סְרִיקָה מְדוּקְדֶּקֶת מִסָּבִיב, מָצָאתִי שְׁבִיל חַתְחַתִּים עֲקַלְתוֹנֵי שֶׁהִשְׁתַּפֵּל מַטָּה, וְהִתְחַלְתִּי לָרֶדֶת בּוֹ.
הַמִּבְתָּר הָיָה עָמוֹק מְאוֹד, וְתָלוּל בְּמִידָּה בִּלְתִּי רְגִילָה. הוּא נֶחְצַב בְּסֶלַע רַךְ, שֶׁנַּעֲשָׂה בּוּצִי וְרַטְבּוּבִי כְּכָל שֶׁיָּרַדְתִּי. לְפִיכָךְ הָיְיתָה דַּרְכִּי אֲרוּכָּה, וְנוֹתַר בְּיָדִי דֵּי זְמַן לְהִיזָּכֵר בְּנִימָה מוּבְחֶנֶת שֶׁל הִסְתַּיְּיגוּת, אוֹ רְתִיעָה, כְּשֶׁהוּא הִצְבִּיעַ עַל הַשְּׁבִיל.
מִשֶּׁיָּרַדְתִּי בִּשְׁבִיל הָעֲקַלָּתוֹן עַד שֶׁיָּכוֹלְתִּי לִרְאוֹת אוֹתוֹ שׁוּב, רָאִיתִי שֶׁהוּא עוֹמֵד בֵּין הַפַּסִּים שֶׁלִּפְנֵי רֶגַע עָבְרָה עֲלֵיהֶם הָרַכֶּבֶת, וּלְפִי תְּנוּחָתוֹ הוּא מַמְתִּין לְבוֹאִי. כַּף יָדוֹ הַשְּׂמָאלִית אָחֲזָה אֶת סַנְטֵרוֹ, וּמַרְפֵּקוֹ הַשְּׂמָאלִי עָמַד עַל אֱמֶת יָדוֹ הַיְּמָנִית שֶׁהָיְיתָה מוּנַּחַת לְרוֹחַב חָזֵהוּ. מַרְאֵהוּ אָמַר צִיפִּיָּיה וּדְרִיכוּת כָּאֵלֶּה שֶׁלְּהֶרֶף עַיִן נֶעֱצַרְתִּי וְתָמַהְתִּי עַל כָּךְ.
הִמְשַׁכְתִּי לָרֶדֶת בִּשְׁבִיל, וּכְשֶׁהִגַּעְתִּי לְמִישׁוֹר מְסִילַּת הַבַּרְזֶל וְהִתְקָרַבְתִּי אֶל הָאִישׁ, רָאִיתִי שֶׁהוּא גֶּבֶר קוֹדֵר, חִיוֵּור, שֶׁזְּקֵנוֹ כֵּהֶה וְגַבּוֹתָיו עֲבוֹתוֹת מְאוֹד. עֶמְדַּת הָאִיתוּת שֶׁלּוֹ הָיְיתָה הַמָּקוֹם הַמְּבוּדָּד וְהַמְּדַכֵּא בְּיוֹתֵר שֶׁרָאִיתִי מִיָּמַיי. מִשְּׁנֵי הָעִבְרִים הִתְנַשְּׂאוּ קִירוֹת סֶלַע מִנִּטְּפֵי מַיִם וְחָסְמוּ אֶת כָּל הַנּוֹף, חוּץ מֵרְצוּעַת שָׁמַיִם. הַמַּרְאֶה בַּקָּצֶה אֶחָד לֹא הָיָה אֶלָּא הֶמְשֵׁךְ מְעוּקָּם שֶׁל הַצִּינוֹק הַגָּדוֹל הַזֶּה; בַּקָּצֶה הַנֶּגְדִּי הָיָה שְׂדֵה הָרְאִייָּה קָצָר עוֹד יוֹתֵר, וּבְסוֹפוֹ אוֹר אָדוֹם קוֹדֵר, בַּכְּנִיסָה קוֹדֶרֶת עוֹד יוֹתֵר אֶל מִנְהָרָה שְׁחוֹרָה, שֶׁהַמִּבְנֶה הַמּוּצָק שֶׁלָּהּ עוֹרֵר תְּחוּשׁוֹת שֶׁל אִיּוּם, עוֹיְנוּת וּמוּעָקָה. קַרְנֵי שֶׁמֶשׁ מְעַטּוֹת כָּל כָּךְ הִצְלִיחוּ לְפַלֵּס לָהֶן דֶּרֶךְ אֶל הַמָּקוֹם הַזֶּה עַד שֶׁנָּדַף מִמֶּנּוּ רֵיחַ שֶׁל עָפָר וּמָוֶות; וְרוּחַ קָרָה כָּל כָּךְ נָשְׁבָה בּוֹ עַד שֶׁאָחֲזָה בִּי צִינָּה כְּאִילּוּ עָזַבְתִּי אֶת הָעוֹלָם הַזֶּה.
לִפְנֵי שֶׁהוּא זָז מִמְּקוֹמוֹ כְּבָר הָיִיתִי קָרוֹב אֵלָיו עַד שֶׁיָּכוֹלְתִּי לָגַעַת בּוֹ. הוּא לֹא גָּרַע אֶת עֵינָיו מִמֶּנִּי גַּם אָז, עָשָׂה צַעַד לְאָחוֹר, וְהֵרִים אֶת יָדוֹ.
מְאוֹד נִידַּחַת, הָעֶמְדָּה שֶׁאַתָּה מוּצָּב בָּהּ (אָמַרְתִּי), וְהִיא עוֹרְרָה אֶת סַקְרָנוּתִי כְּשֶׁרָאִיתִי אוֹתָהּ מִלְּמַעְלָה. אוֹרַח הוּא נָדִיר לְמַדַּי כָּאן, אֲנִי מְשַׁעֵר; נָדִיר אַךְ בִּלְתִּי רָצוּי, אֲנִי מְקַוֶּוה? בִּי אֵין הוּא רוֹאֶה אֶלָּא אָדָם שֶׁהָיָה סָגוּר כָּל חַיָּיו בִּגְבוּלוֹת צָרִים, וְעַכְשָׁיו, מִשֶּׁיָּצָא לַחוֹפְשִׁי סוֹף-סוֹף, נִיצַּת בּוֹ עִנְיָין מְחוּדָּשׁ בַּמִּפְעָלִים הַכַּבִּירִים הַלָּלוּ. זֶה הָיָה הָרוֹשֶׁם שֶׁרָצִיתִי לָטַעַת בּוֹ; אִם כִּי יִיתָּכֵן מְאוֹד שֶׁאֵינִי זוֹכֵר בִּמְדוּיָּק מָה אָמַרְתִּי; כִּי לֹא זוֹ בִּלְבַד שֶׁאֵינֶנִּי אִישׁ שִׂיחָה מִטִּבְעִי, אֶלָּא שֶׁהָיָה בּוֹ, בָּאִישׁ הַהוּא, מַשֶּׁהוּ שֶׁהִרְתִּיעַ אוֹתִי.
הוּא שָׁלַח מַבָּט מוּזָר עַד מְאוֹד בַּפָּנָס הָאָדוֹם הַסָּמוּךְ לְפִי הַמִּנְהָרָה, בָּחַן אוֹתוֹ בְּעִיּוּן כְּאִילּוּ חָסֵר בּוֹ דְּבַר מָה, וְאָז הֶחֱזִיר אֶת מַבָּטוֹ אֵלַיי.
הַפָּנָס הַזֶּה הוּא חֵלֶק מִתַּפְקִידְךָ, הֲלוֹא כֵן?
הוּא הֵשִׁיב בְּקוֹל נָמוּךְ – "וְכִי אֵינְךָ יוֹדֵעַ זֹאת?"
מַחֲשֶׁבֶת פַּלָּצוּת עָלְתָה בְּרֹאשִׁי כְּשֶׁהִתְבּוֹנַנְתִּי בְּעֵינָיו הַלְּטוּשׁוֹת וּבְפָנָיו הַקּוֹדְרִים, שֶׁמָּא זוֹ רוּחַ רְפָאִים, לֹא אָדָם. תָּהִיתִי אֵפוֹא אִם יִיתָּכֵן שֶׁהוּא לוֹקֶה בְּנַפְשׁוֹ.
עַתָּה נְסוּגוֹתִי אֲנִי צָעַד לְאָחוֹר. אַךְ כְּשֶׁעָשִׂיתִי זֹאת גִּילִּיתִי בְּעֵינָיו פַּחַד כָּמוּס מִפָּנַיי. דָּבָר זֶה הִבְרִיחַ מֵרָאשֵׁי אֶת מַחֲשֶׁבֶת הַפַּלָּצוּת.
"אַתָּה מַבִּיט בִּי," אָמַרְתִּי, וְהִתְאַמַּצְתִּי לְחַיֵּיךְ, "כְּאִילּוּ אַתָּה מְבוֹעָת מִפָּנַיי."
"שָׁאַלְתִּי אֶת עַצְמִי," הֵשִׁיב, "אִם כְּבָר רָאִיתִי אוֹתְךָ פַּעַם."
"הֵיכָן?"
הוּא הוֹרָה עַל הַפָּנָס הָאָדוֹם שֶׁעָלָיו הִבִּיט קוֹדֶם לָכֵן.
"שָׁם?" שָׁאַלְתִּי.
מַבָּטוֹ הָיָה נָעוּץ בִּי, וְהוּא הֵשִׁיב (אַךְ בְּלִי קוֹל), "כֵּן".
"יְדִידִי הַטּוֹב, מָה לִי וְלַמָּקוֹם הַזֶּה? עַל כָּל פָּנִים, מֵעוֹלָם לֹא הָיִיתִי שָׁם, אַתָּה יָכוֹל לִהְיוֹת בָּטוּחַ בְּכָךְ."
"יִיתָּכֵן," הוּא הֵשִׁיב. "כֵּן, אֲנִי בָּטוּחַ בְּכָךְ."
נִיכָּר שֶׁרָוַוח לוֹ, וְכָךְ גַּם לִי. הוּא הֵשִׁיב עַל כָּל שֶׁאֵלוֹתַיי בְּחֵפֶץ לֵב, וּבֵרֵר בִּקְפִידָה אֶת מִילּוֹתָיו. הַאִם יֵשׁ לוֹ כָּאן עֲבוֹדָה רַבָּה? כֵּן; יֵשׁ לוֹמַר, אַחְרָיוּת גְּדוֹלָה מוּטֶּלֶת עַל כְּתֵפָיו; אֶלָּא שֶׁדַּיְיקָנוּת וְעֵרָנוּת הֵן הַדְּרִישׁוֹת הָרָאשִׁיּוֹת, וַעֲבוֹדָה מַמָּשִׁית – עֲבוֹדַת כַּפַּיִים – כִּמְעַט שֶׁאֵין לוֹ. לְהַחֲלִיף אֶת הָאִיתוּת בַּתַּמְרוּר, לְהַבְטִיחַ אֶת תַּקִּינוּת הַפָּנָסִים, וְאַחַת לְכַמָּה זְמַן לִמְשׁוֹךְ בְּיָדִית הַבַּרְזֶל הַזֹּאת – בְּכָךְ מִסְתַּכְּמוֹת דְּרִישׁוֹת הַתַּפְקִיד. אֲשֶׁר לִשְׁעוֹת הַבְּדִידוּת הָרַבּוֹת וְהָאֲרוּכּוֹת, שֶׁבְּעֵינַיי נִתְפְּשׂוּ כַּקּוֹשִׁי הָעִיקָּרִי, עַל כָּךְ הוּא יָכוֹל רַק לוֹמַר שֶׁשִּׁגְרַת הַחַיִּים שֶׁלּוֹ כְּבָר בְּנוּיָה בַּצּוּרָה הַזּוֹ, וְשֶׁהוּא הִסְתַּגֵּל לְכָךְ. הוּא לָמַד כָּאן בְּכוֹחוֹת עַצְמוֹ שָׂפָה חֲדָשָׁה – אִם זִיהוּי מִילִּים לְפִי הַמַּרְאֶה בִּלְבַד וּמוּשָּׂג מְעוּרְפָּל פְּרִי מוֹחוֹ עַל הַהֲגִיָּיה, נֶחֱשָׁבִים לִימּוּד שָׂפָה. הוּא גַּם תִּרְגֵּל שְׁבָרִים וְשֶׁבָּרִים עֶשְׂרוֹנִיִּים, וְנִיסָּה כּוֹחוֹ בְּאַלְגֶּבְּרָה; אֲבָל הוּא נוֹתַר, כְּפִי שֶׁהָיָה בְּיַלְדוּתוֹ, חַלָּשׁ בְּחֶשְׁבּוֹן. הַאִם הוּא מְחוּיָּב, כְּשֶׁהוּא בְּתַפְקִיד, לְהִישָּׁאֵר תָּמִיד בַּתְּעָלָה הַזּוֹ שֶׁל אֲוִויר טָחוּב? הַאִם אֵינוֹ רַשַּׁאי לָצֵאת מִקִּירוֹת הָאֶבֶן הַגְּבוֹהִים הַלָּלוּ וְלַעֲלוֹת אֶל אוֹר הַשֶּׁמֶשׁ? וּבְכֵן, הַדָּבָר תָּלוּי בִּזְמַן וּבְמַצָּב. בִּנְסִיבּוֹת מְסוּיֶּמֶת פּוֹחֵת הָעוֹמֶס עַל הַמְּסִילָּה, וְהוּא הַדִּין בְּשָׁעוֹת מְסוּיָּמוֹת בַּיּוֹם וּבַלַּיְלָה. בְּמֶזֶג אֲוִויר בָּהִיר, אָכֵן, הוּא מוֹצֵא לוֹ הִזְדַּמְּנוּיוֹת לַעֲלוֹת וְלִשְׁהוֹת זְמַן קָצָר מֵעַל לַצְּלָלִים הָאֲפֵלִים הַלָּלוּ; אַךְ כֵּיווֹן שֶׁבְּכָל שָׁעָה עָשׂוּי הַפַּעֲמוֹן הַחַשְׁמַלִּי לִקְרוֹא לוֹ, הוּא כּוֹרֶה אוֹזֶן בִּדְרִיכוּת כְּפוּלָה וּמַכְפֶּלֶת, וְהַהֲקָלָה שֶׁבְּכָךְ פְּחוּתָה מִכְּפִי שֶׁנִּדְמֶה לִי.
הוּא הִכְנִיס אוֹתִי אֶל הַבִּיתָן שֶׁלּוֹ, שֶׁהָיוּ בּוֹ אָח מְבוֹעֶרֶת, מִכְתָּבָהּ לְפִנְקַס הָרִשְׁמִי שֶׁבּוֹ נִדְרָשׁ לְנַהֵל רִישּׁוּמִים, מַכְשִׁיר טֵלֶגְרָף עִם חוּגָה, לוּחַ סִפְרוּת וְסִיכוֹת, וְהַפַּעֲמוֹן הַקָּטָן שֶׁכְּבָר הִזְכִּיר בִּדְבָרָיו קוֹדֶם לָכֵן. כְּשֶׁהַבָּעָתִי תִּקְווֹה שֶׁיִּיסָּלַח לִי אִם אֲצַיֵּין שֶׁאֲנִי מִתְרַשֵּׁם כִּי הוּא אָדָם מַשְׂכִּיל מְאוֹד, וְאוּלַי אַף (אִם יוּרְשֶׁה לוֹמַר, וְלֹא בְּכַוּוֹנָה לִפְגּוֹעַ) מַשְׂכִּיל מִדַּי לְתַפְקִידוֹ זֶה, הוּא צִייֵּן שֶׁאִי-הַתְאָמָה מֵהַסּוּג הַזֶּה אֵינָהּ בִּלְתִּי שְׁכִיחָה בַּחֲבָרוֹת הַגְּדוֹלוֹת; הוּא שָׁמַע שֶׁזֶּה הַמַּצָּב בְּבָתֵּי הַחֲרוֹשֶׁת, בַּמִּשְׁטָרָה, וַאֲפִילּוּ בְּאוֹתוֹ מִפְלָט אַחֲרוֹן, הַצָּבָא; וְיָדוּעַ לוֹ שָׁאֲלוּ הֵם, פָּחוֹת אוֹ יוֹתֵר, פְּנֵי הַדְּבָרִים בְּקֶרֶב צִוְותֵי הָעוֹבְדִים שֶׁל כָּל חֶבְרַת רַכָּבוֹת גְּדוֹלָה. בִּצְעִירוּתוֹ הָיָה (אִם אֲנִי מְסוּגָּל לְהַאֲמִין בְּכָךְ, כְּשֶׁאֲנִי יוֹשֵׁב אִתּוֹ כָּאן בַּבִּקְתָּה – הוּא עַצְמוֹ מִתְקַשֶּׁה) סְטוּדֵנְט לְמַדְּעֵי הַטֶּבַע, וְשָׁמַע הַרְצָאוֹת; אֲבָל הוּא פָּרַק כָּל עוֹל, נִיצֵּל לְרָעָה אֶת הַהִזְדַּמְּנוּיוֹת שֶׁנִּיתְּנוּ לוֹ, הִידַּרְדֵּר לַתַּחְתִּית וְשׁוּב לֹא הִצְלִיחַ לַעֲלוֹת. אֵין לוֹ כָּל תְּלוּנָה עַל כָּךְ. הוּא הִצִּיעַ לְעַצְמוֹ אֶת הַמִּיטָּה, וְהוּא יִשְׁכַּב עָלֶיהָ. עַכְשָׁיו כְּבָר מְאוּחָר לְהַצִּיעַ מִיטָּה חֲדָשָׁה.
אֶת כָּל הַדְּבָרִים שֶׁתִּמְצַתִּי כָּאן הוּא אָמַר בְּשֶׁקֶט, וּמַבָּטָיו הָרְצִינִיִּים וְהַקּוֹדְרִים נָחוּ עָלַיי וְעַל אֵשׁ הָאָח לְסֵירוּגִין. מִפַּעַם לְפַעַם, בְּעִיקָּר כְּשֶׁדִּיבֵּר עַל יְמֵי נְעוּרָיו, נָקַט אֶת הַמִּילָּה "אֲדוֹנִי" – כְּאִילּוּ בִּיקֵּשׁ מִמֶּנִּי לְהָבִין שֶׁאֵינוֹ מִתְיַימֵּר לִהְיוֹת דָּבָר מִלְּבַד מָה שֶׁאֲנִי רוֹאֶה בּוֹ. דְּבָרָיו הוּפְרְעוּ פְּעָמִים אֲחָדוֹת בְּצִלְצוּל הַפַּעֲמוֹן הַקָּטָן, וְאָז הָיָה צָרִיךְ לִקְרוֹא הוֹדָעוֹת וּלְשַׁגֵּר תְּשׁוּבוֹת. פַּעַם אַחַת נִדְרָשׁ לָצֵאת הַחוּצָה, לְהָנִיף דֶּגֶל כְּשֶׁעָבְרָה הָרַכֶּבֶת, וּלְהַחֲלִיף כַּמָּה מִילִּים עִם הַנַּהָג. בְּשָׁעָה שֶׁבִּיצֵּעַ אֶת הַמַּטָּלוֹת הָאֵלֶּה הִתְרַשַּׁמְתִּי שֶׁהוּא דַּיְּיקָן מֵאֵין כְּמוֹתוֹ, דָּרוּךְ לַקְּרִיאָה – נָכוֹן לִקְטוֹעַ אֶת דְּבָרָיו בְּאֶמְצַע הַמִּילָּה וְלִשְׁמוֹר עַל שְׁתִיקָה עַד שֶׁתּוּשְׁלַם מְשִׂימָתוֹ.
בְּקִיצּוּר, הָיִיתִי מְצַיֵּין אֶת הָאִישׁ כְּאֶחָד מֵהַמְּהֵימָנִים בְּיוֹתֵר בְּמִילּוּי הַתַּפְקִיד הַזֶּה, אִלְמָלֵא הִשְׁתַּתֵּק וְהֶחֱוִויר פַּעֲמַיִים בִּשְׁעַת שִׂיחָתֵנוּ, הִפְנָה אֶת פָּנָיו אֶל הַפַּעֲמוֹן הַקָּטָן שֶׁלֹּא צִלְצֵל, פָּתַח אֶת דֶּלֶת הַבִּקְתָּה (שֶׁהוּחְזְקָה סְגוּרָה מִפְּנֵי הַלַּחוּת הַמַּזִּיקָה לַבְּרִיאוּת), וְהִבִּיט הַחוּצָה בְּכִיוּוּן הַפָּנָס הָאָדוֹם הַסָּמוּךְ לְפִי הַמִּנְהָרָה. בְּאוֹתָן שְׁתֵּי פְּעָמִים הוּא חָזַר אֶל הָאָח וּמַרְאֵהוּ אָפוּף תַּעֲלוּמָה, שֶׁחַשְׁתִּי בָּהּ כְּבָר קוֹדֶם לָכֵן, כְּשֶׁמֶּרְחָק גָּדוֹל כָּל כָּךְ חָצַץ בֵּינֵינוּ, וְלֹא הִצְלַחְתִּי לַעֲמוֹד עַל פְּשָׁרָה.
וְכָךְ אָמַרְתִּי, בַּקּוּמִי לְהִיפָּרֵד מִמֶּנּוּ: "אַתָּה כִּמְעַט מְעוֹרֵר בִּי רוֹשֶׁם שֶׁפָּגַשְׁתִּי אָדָם שָׂמֵחַ בְּחֶלְקוֹ."
(חוֹשְׁשָׁנִי כִּי מֵחוֹבָתִי לְהוֹדוֹת שֶׁאָמַרְתִּי זֹאת כְּדֵי לְהוֹלִיכוֹ שׁוֹלָל.)
"אֲנִי חוֹשֵׁב שֶׁבֶּעָבָר הָיִיתִי כָּזֶה," הוּא הֵשִׁיב לִי בְּאוֹתוֹ קוֹל נָמוּךְ שֶׁבּוֹ פָּנָה אֵלַיי בַּפַּעַם הָרִאשׁוֹנָה; "אֲבָל מַשֶּׁהוּ מֵעִיק עָלַיי, אֲדוֹנִי, מֵעִיק מְאוֹד."
לוּ יָכוֹל, הָיָה חוֹזֵר בּוֹ מִדְּבָרָיו. אֲבָל הוּא אָמַר אוֹתָם, וַאֲנִי עַטְתִּי עֲלֵיהֶם מִיָּד.
"מַדּוּעַ? מָה מֵעִיק עָלֶיךָ?"
"קָשֶׁה מְאוֹד לְסַפֵּר, אֲדוֹנִי. קָשֶׁה מְאוֹד, מְאוֹד, לְדַבֵּר עַל זֶה. אִם אֵי-פַּעַם תִּכְבַּד אוֹתִי בְּבִיקּוּר נוֹסָף, אֶשְׁתַּדֵּל לְסַפֵּר לְךָ."
"אֲנִי בְּהֶחְלֵט מִתְכַּוֵּון לְבַקֵּר אוֹתְךָ שׁוּב. אֱמוֹר לִי, מָתַי לָבוֹא?"
"אֲנִי הוֹלֵךְ לִישׁוֹן הַשְׁכֵּם בַּבּוֹקֶר, אֲדוֹנִי, וְאָשׁוּב לְמִשְׁמֶרֶת כָּאן מָחָר בְּעֶשֶׂר בַּלַּיְלָה."
"אָבוֹא בְּאַחַת-עֶשְׂרֵה."
הוּא הוֹדָה לִי וְלִיוּוֹה אוֹתִי הַחוּצָה. "אָאִיר לְךָ בַּפָּנָס הַלָּבָן שֶׁלִּי, אֲדוֹנִי," אָמַר בְּקוֹלוֹ הַנָּמוּךְ, הַמּוּזָר. "עַד שֶׁתִּמְצָא אֶת הַשְּׁבִיל לְמַעְלָה. וּכְשֶׁתִּמְצָא אוֹתוֹ, אַל תִּצְעַק! וּכְשֶׁתַּגִּיעַ לְמַעְלָה, אַל תִּצְעַק!"
הִתְנַהֲגוּתוֹ כְּאִילּוּ הִגְבִּירָה עוֹד יוֹתֵר אֶת צִינַּת הַמָּקוֹם בְּתוֹכִי, אַךְ לֹא אָמַרְתִּי אֶלָּא "כַּמּוּבָן".
"וּכְשֶׁתָּבוֹא מָחָר בַּלַּיְלָה, אַל תִּצְעַק! וְהִרְשָׁה לִי לִשְׁאוֹל אוֹתְךָ שְׁאֵלָה לִפְרֵידָה: מָה גָּרַם לְךָ לִצְעוֹק, 'הַיי אַתָּה! שָׁם לְמַטָּה!' הַלַּיְלָה?"
"הַשֵּׁד יוֹדֵעַ," אָמַרְתִּי. "צָעַקְתִּי מַשֶּׁהוּ דּוֹמֶה לָזֶה –"
"לֹא דּוֹמֶה לָזֶה, אֲדוֹנִי. אֵלֶּה הַמִּילִּים הַמְּדוּיָּקוֹת. אֲנִי מַכִּיר אוֹתָן הֵיטֵב."
"אֲנִי מוֹדֶה שֶׁאֵלֶּה הַמִּילִּים הַמְּדוּיָּקוֹת. וְאָמַרְתִּי אוֹתָן, כַּמּוּבָן, כִּי רָאִיתִי אוֹתְךָ לְמַטָּה."
"בְּלִי שׁוּם סִיבָּה אַחֶרֶת?"
"אֵיזוֹ סִיבָּה אַחֶרֶת יְכוֹלָה לִהְיוֹת לִי?"
"לֹא הָיְיתָה לְךָ הַרְגָּשָׁה שֶׁהַמִּילִּים הוֹעָבְרוּ אֵלֶיךָ בְּדֶרֶךְ עַל-טִבְעִית?"
"לֹא."
הוּא אִיחֵל לִי לֵיל מְנוּחָה וְהִגְבִּיהַּ אֶת הַפָּנָס. פָּסַעְתִּי לְצַד הַמְּסִילָּה (בִּתְחוּשָׁה לֹא נְעִימָה שֶׁמֵּאֲחוֹרַיי מִתְקָרֶבֶת רַכֶּבֶת) עַד שֶׁמָּצָאתִי אֶת הַשְּׁבִיל. הָעֲלִיָּיה הָיְיתָה קַלָּה מֵהַיְּרִידָה, וְשֶׁבָּתֵּי אֶל הָאַכְסַנְיָה שֶׁלַּנְתִּי בָּהּ לְלֹא מְאוֹרָעוֹת נוֹסָפִים.
דִּייַּקְתִּי לַפְּגִישָׁה, וּבְלֵיל הַמָּחֳרָת הִצַּבְתִּי אֶת כַּף רַגְלִי עַל הֶחָרִיץ הָרִאשׁוֹן בִּשְׁבִיל הָעֲקַלָּתוֹן כְּשֶׁשְּׁעוֹנִים רְחוֹקִים צִלְצְלוּ אַחַת-עֶשְׂרֵה. הוּא חִיכָּה לִי לְמַטָּה וּפָנָסוֹ הַלָּבָן דּוֹלֵק בְּיָדוֹ. "לֹא צָעַקְתִּי," אָמַרְתִּי כְּשֶׁהִתְקָרַבְנוּ זֶה לָזֶה; "מוּתָּר לִי לְדַבֵּר עַכְשָׁיו?" "בְּהֶחְלֵט, אֲדוֹנִי." "לַיְלָה טוֹב אֵפוֹא, וְהִנֵּה הַיָּד שֶׁלִּי." "לַיְלָה טוֹב, אֲדוֹנִי, וְהִנֵּה שֶׁלִּי." וְאָז פָּסַעְנוּ זֶה לְצַד זֶה אֶל הַבִּיתָן, נִכְנַסְנוּ פְּנִימָה, סָגַרְנוּ אֶת הַדֶּלֶת וְהִתְיַישַּׁבְנוּ לְיַד הָאָח.
"בָּאתִי לִכְלַל הַחְלָטָה, אֲדוֹנִי," פָּתַח וְאָמַר מִיָּד לְאַחַר שֶׁהִתְיַישַּׁבְנוּ, רָכַן לִפְנִים וְדִיבֵּר בְּקוֹל שֶׁהָיָה רָם רַק בִּמְעַט מַלְחִישָׁה, "לֹא תִּצְטָרֵךְ לִשְׁאוֹל אוֹתִי שֵׁנִית מָה מֵעִיק עָלַיי. אֶתְמוֹל בָּעֶרֶב חָשַׁבְתִּי שֶׁאַתָּה מִישֶׁהוּ אַחֵר. זֶה מָה שֶׁמֵּעִיק עָלַיי."
"הַטָּעוּת?"
"לֹא. הֱמִישָׁהוּ הָאַחֵר."
"מִיהוּ?"
"אֵינֶנִּי יוֹדֵעַ."
"דּוֹמֶה לִי?"
"אֵינֶנִּי יוֹדֵעַ. מֵעוֹלָם לֹא רָאִיתִי אֶת פָּנָיו. זְרוֹעוֹ הַשְּׂמָאלִית מַסְתִּירָה אֶת הַפָּנִים, וְהַזָּרוּעַ הַיְּמָנִית מְנוֹפֶפֶת – מְנוֹפֶפֶת בִּפְרָאוּת. הִנֵּה כָּךְ."
עָקַבְתִּי בְּמַבָּטִי אַחֵר תְּנוּעָתוֹ, שֶׁהָיְיתָה מֶחְווֹת יָד נִסְעֶרֶת שֶׁל "זוּז הַצִּדָּה, לְמַעַן הַשֵּׁם!"
"לֵיל יָרֵחַ אֶחָד," אָמַר הָאִישׁ, "יָשַׁבְתִּי כָּאן, וּפִתְאוֹם שָׁמַעְתִּי קוֹל צוֹעֵק, 'הַיי אַתָּה! שָׁם לְמַטָּה!' קַמְתִּי בְּבֶהָלָה, עָמַדְתִּי בְּפֶתַח הַדֶּלֶת הַזֹּאת, וְרָאִיתִי אֶת הֱמִישָׁהוּ הָאַחֵר הַזֶּה עוֹמֵד לְיַד הַפָּנָס הָאָדוֹם הַסָּמוּךְ לַמִּנְהָרָה, וּמְנוֹפֵף כְּפִי שֶׁהֶרְאֵיתִי לְךָ כָּרֶגַע. הַקּוֹל נִשְׁמַע צָרוּד מִצְּעָקוֹת וְקָרָא, 'הִיזָּהֵר! הִיזָּהֵר!' וְאָז שׁוּב 'הַיי אַתָּה! שָׁם לְמַטָּה! הִיזָּהֵר!'" תָּפַסְתִּי אֶת הַמְּנוֹרָה שֶׁלִּי, הִדְלַקְתִּי בָּהּ אֶת הָאוֹר הָאָדוֹם, רַצְתִּי אֶל הַדְּמוּת וְקָרָאתִי, 'מָה קָרָה? מָה קָרָה? אֵיפֹה?' הוּא עָמַד מַמָּשׁ לְיַד הַפֶּתַח הַשָּׁחוֹר שֶׁל הַמִּנְהָרָה. הִתְקָרַבְתִּי אֵלָיו כָּל כָּךְ שֶׁתָּהִיתִי מַדּוּעַ הוּא מַמְשִׁיךְ לְהַסְתִּיר אֶת עֵינָיו בִּזְרוֹעוֹ. הִגַּעְתִּי לְמֶרְחַק פְּסִיעָה מִמֶּנּוּ, שָׁלַחְתִּי יָד אֶל הַזְּרוֹעַ שֶׁלּוֹ, לְהָסִיט אוֹתָהּ, וְאָז הוּא נֶעֱלַם."
"בַּמִּנְהָרָה?" שָׁאַלְתִּי.
"לֹא. רַצְתִּי עוֹד מֵאָה מֶטֶר לְתוֹךְ הַמִּנְהָרָה. נֶעֱצַרְתִּי, הֵרַמְתִּי אֶת הַמְּנוֹרָה מֵעַל לְרֹאשִׁי, וְרָאִיתִי אֶת כִּתְמֵי הָרְטִיבוּת וְאֶת הַטִּיפּוֹת הַזּוֹלְגוֹת עַל הַקִּירוֹת וּמִטַּפְטָפוֹת מֵהַקִּמְרוֹן. רַצְתִּי הַחוּצָה מַהֵר יוֹתֵר מִשֶּׁרַצְתִּי פְּנִימָה (כִּי אֵימַת הַמָּוֶות שֶׁל הַמָּקוֹם הִשְׁתַּלְּטָה עָלַיי) וְסָקַרְתִּי בְּאוֹר הָאָדוֹם שֶׁלִּי אֶת כָּל הָאֵזוֹר שֶׁל הַפָּנָס הָאָדוֹם הָעוֹמֵד, וְעָלִיתִי בְּסוּלַּם הַבַּרְזֶל אֶל הַמִּפְלָס לְמַעְלָה, וְשֶׁבָּתֵּי וְיָרַדְתִּי, וְרַצְתִּי בַּחֲזָרָה הִנֵּה. שִׁיגַּרְתִּי מִבָּרָק לִשְׁנֵי צִדֵּי הַקַּו, 'נִשְׁמְעָה אַזְעָקָה. יֵשׁ תַּקָּלָה?' הַתְּשׁוּבָה שֶׁהִגִּיעָה, מִשְּׁנֵי הַצְּדָדִים, 'הַכּוֹל תַּקִּין'."
נֶאֱבַקְתִּי בִּזְחִילָתָהּ הָאִיטִּית שֶׁל אֶצְבַּע קְפוּאָה עַל עַמּוּד הַשִּׁדְרָה שֶׁלִּי, וְהִסְבַּרְתִּי לוֹ שֶׁהַדְּמוּת הַזּוֹ הָיְיתָה כַּנִּרְאֶה תַּעְתּוּעַ שֶׁל חוּשׁ הָרְאִיָּיה, כִּי יָדוּעַ שֶׁדְּמוּיוֹת כָּאֵלֶּה, שֶׁמְּקוֹרָן בַּמַּחֲלָה שֶׁל הָעֲצַבִּים הַשּׁוֹלְטִים בִּפְעוּלַּת הָעַיִן, כְּבָר הִטְרִידוּ לֹא מְעַט חוֹלִים, וְכַמָּה מֵהֶם הִכִּירוּ אֶת טִיבָהּ שֶׁל הַפְּגִיעָה, וְאַף הֵבִיאוּ הוֹכָחוֹת לְקִיּוּמָהּ בְּנִיסּוּיִים שֶׁעָרְכוּ עַל עַצְמָם. "וַאֲשֶׁר לְאוֹתָהּ צְעָקָה דִּמְיוֹנִית," הִמְשַׁכְתִּי וְאָמַרְתִּי, "דֵּי לְהַאֲזִין לְרֶגַע לָרוּחַ בַּגַּיְא הַלֹּא-טִבְעִי הַזֶּה כְּשֶׁאֲנַחְנוּ מְדַבְּרִים כָּל כָּךְ בְּשֶׁקֶט, וְלִפְרִיטָה הַפִּרְאִית שֶׁלָּהּ עַל חוּטֵי הַטֵּלֶגְרָף."
כָּל זֶה טוֹב וְיָפֶה, הֵשִׁיב לְאַחַר שֶׁהֶאֱזַנּוּ זְמַן מָה, וְהוּא הֲרֵי יוֹדֵעַ דָּבָר אוֹ שְׁנַיִים עַל הָרוּחַ וְעַל הַחוּטִים – הוּא זֶה שֶׁעָשָׂה כָּאן לֹא מְעַט לֵילוֹת חוֹרֶף אֲרוּכִּים לְבַדּוֹ בְּמִשְׁמֶרֶת. אֲבָל הוּא מְבַקֵּשׁ לְצַיֵּין שֶׁטֶּרֶם סִייֵּם אֶת דְּבָרָיו.
בִּיקַּשְׁתִּי אֶת סְלִיחָתוֹ, וְהוּא הוֹסִיף בְּאִיטִּיּוּת אֶת הַמִּילִּים הָאֵלֶּה, וְנָגַע בִּזְרוֹעִי –
"שֵׁשׁ שָׁעוֹת לְאַחַר אוֹתָהּ תּוֹפָעָה אֵירְעָה הַתְּאוּנָה הַזְּכוּרָה בַּקַּו הַזֶּה, וּבְתוֹךְ עֶשֶׂר שָׁעוֹת הוּבְאוּ פְּצוּעִים וַהֲרוּגִים מֵהַמִּנְהָרָה אֶל הַמָּקוֹם שֶׁבּוֹ עָמְדָה הַדְּמוּת."
צְמַרְמוֹרֶת טוֹרְדָנִית אָחֲזָה בִּי, אֲבָל נִיסִּיתִי כְּכָל יָכוֹלְתִּי לְהִתְגַּבֵּר עָלֶיהָ. אֵין לְהַכְחִישׁ, הֵשַׁבְתִּי, שֶׁזֶּה צֵירוּף מִקְרִים בִּלְתִּי רָגִיל, מְחוּשָּׁב הֵיטֵב לְהַטְבִּיעַ בּוֹ אֶת רִישּׁוּמוֹ. עִם זֹאת, הֲרֵי אֵין כָּל סָפֵק שֶׁצֵּירוּפֵי מִקְרִים בִּלְתִּי רְגִילִים מִתְרַחֲשִׁים כָּל הַזְּמַן, וְיֵשׁ לְהָבִיא אוֹתָם בְּחֶשְׁבּוֹן כְּשֶׁבּוֹחֲנִים מִקְרֶה כָּזֶה. אִם כִּי לְמַעַן הָאֱמֶת, הוֹסַפְתִּי (כִּי חָשַׁבְתִּי שֶׁאֲנִי רוֹאֶה שֶׁהוּא מִתְכַּוֵּון לְהַעֲלוֹת טַעֲנַת נֶגֶד), בַּעֲלֵי הַשֵּׂכֶל הַיָּשָׁר אֵינָם מַנִּיחִים לְצֵירוּפֵי מִקְרִים לְהַשְׁפִּיעַ עַל שִׁיקּוּלֵיהֶם בְּחַיֵּי הַיּוֹמְיוֹם.
שׁוּב הוּא בִּיקֵּשׁ לְהָעִיר שֶׁעֲדַיִין לֹא סִייֵּם אֶת דְּבָרָיו.
שׁוּב בִּיקַּשְׁתִּי אֶת סְלִיחָתוֹ עַל הַפְרָעוֹתַיי.
"זֶה קָרָה," הוּא אָמַר, וָשׁוּב הִנִּיחַ אֶת יָדוֹ עַל זְרוֹעִי, וְהִבִּיט מֵעֵבֶר לִכְתֵפוֹ בָּעֵינַיִים קָמוֹת, "לִפְנֵי שָׁנָה בִּלְבַד. חָלְפוּ שִׁישָּׁה אוֹ שִׁבְעָה חוֹדָשִׁים, וּכְבָר הִתְאוֹשַׁשְׁתִּי מֵהַתַּדְהֵמָה וְהַזַּעֲזוּעַ, וְהִנֵּה בּוֹקֶר אֶחָד, כְּשֶׁעָלָה הַשַּׁחַר, עָמַדְתִּי בְּפֶתַח הַדֶּלֶת, הִבַּטְתִּי אֶל הַפָּנָס הָאָדוֹם, וְרָאִיתִי אֶת יְצוּר הָרְפָאִים שׁוּב." הוּא הִשְׁתַּתֵּק, וּמַבָּטוֹ הָיָה נָעוּץ בִּי.
"וְהוּא צָעַק?"
"לֹא. הוּא שָׁתַק."
"וְהוּא נוֹפֵף בְּיָדוֹ?"
"לֹא. הוּא נִשְׁעָן אֶל עַמּוּד הַפָּנָס, וּשְׁתֵּי כַּפּוֹת הַיָּדַיִים שֶׁלּוֹ הָיוּ מוּרָמוֹת לִפְנֵי הַפָּנִים. כָּךְ."
שׁוּב עָקַבְתִּי בְּמַבָּטִי אַחֵר תְּנוּעָתוֹ. זוֹ הָיְיתָה תְּנוּעָה שֶׁל אֲבָל. רָאִיתִי תְּנוּחוֹת כָּאֵלֶּה בְּפִסְלֵי אֶבֶן עַל מַצֵּבוֹת.
"וְנִיגַּשְׁתָּ אֵלָיו?"
"נִכְנַסְתִּי פְּנִימָה וְיָשַׁבְתִּי, גַּם כְּדֵי לְהֵירָגַע וְגַם מִפְּנֵי שֶׁנִּתְקַפְתִּי חוּלְשָׁה. כְּשֶׁחָזַרְתִּי אֶל הַדֶּלֶת כְּבָר הָיָה אוֹר יוֹם, וְרוּחַ הָרְפָאִים נֶעֶלְמָה."
"אֲבָל לֹא קָרָה עוֹד מַשֶּׁהוּ אַחֵר כָּךְ? לֹא הָיָה הֶמְשֵׁךְ?"
הוּא נָגַע בִּזְרוֹעִי בְּאֶצְבָּעוֹ הַמּוֹרֶה פַּעֲמַיִים אוֹ שָׁלוֹשׁ, וְלִיוּוֹה כָּל נְגִיעָה בְּהִנְהוּן מַבְעִית.
"בְּאוֹתוֹ יוֹם מַמָּשׁ, כְּשֶׁיָּצְאָה רַכֶּבֶת מֵהַמִּנְהָרָה, רָאִיתִי מֵחַלּוֹן שֶׁל קָרוֹן לְצִדִּי מַשֶּׁהוּ שֶׁנִּרְאֶה כְּעִרְבּוּבְיָה שֶׁל רָאשִׁים וְיָדַיִים; וְדָבָר מָה מִתְנַפְנֵף. הִסְפַּקְתִּי לְאוֹתֵת לַנַּהָג, עָצוּר! הוּא כִּיבָּה אֶת הַמָּנוֹעַ וְהִפְעִיל אֶת הַבְּלָמִים, אֲבָל הָרַכֶּבֶת הִמְשִׁיכָה לָנוּעַ עוֹד חֲמִישִּׁים מֶטֶר אוֹ יוֹתֵר עַד שֶׁנֶּעֶצְרָה. רַצְתִּי אַחֲרֶיהָ, וּכְשֶׁהִתְקַדַּמְתִּי שָׁמַעְתִּי צְרָחוֹת וְזַעֲקוֹת שֶׁבֶר. אִישָּׁה צְעִירָה, יְפֵהפִיָּיה, מֵתָה פִּתְאוֹם בְּאֶחָד הַקְּרוֹנוֹת; הִיא הוּבְאָה לְכָאן, וְהוּשְׁכְּבָה עַל הָרִצְפָּה הַזּוֹ שֶׁבֵּינֵינוּ."
הִרְחַקְתִּי בְּלִי מֵשִׂים אֶת כִּיסְאִי כְּשֶׁהַתְּבוּנָתִי מִלְּמַעְלָה בְּמָקוֹם שֶׁהִצְבִּיעַ עָלָיו.
"זוֹ הָאֱמֶת, אֲדוֹנִי. כָּךְ זֶה קָרָה, בְּדִיּוּק כְּפִי שֶׁאֲנִי מְסַפֵּר לְךָ."
לֹא יָדַעְתִּי מָה לוֹמַר, מִטּוֹב וְעַד רַע, וּפִי הָיָה יָבֵשׁ מְאוֹד. הָרוּחַ וְחוּטֵי הַטֵּלֶגְרָף כְּאִילּוּ הִמְשִׁיכוּ לְסַפֵּר אֶת הַסִּיפּוּר בְּקִינָה יַלְלָנִית אֲרוּכָּה.
הוּא הִמְשִׁיךְ. "עַכְשָׁיו, אֲדוֹנִי, שָׁמַע אֶת זֶה, וְתָבִין אֵיזוֹ מוּעָקָה רוֹבֶצֶת עָלַיי. יְצוּר הָרְפָאִים שָׁב לִפְנֵי שָׁבוּעַ. וּמֵאָז הוּא מוֹפִיעַ כָּאן מִדֵּי פַּעַם."
"לְיַד הַפָּנָס?"
"לְיַד פָּנַס-הַסַּכָּנָה."
"מָה הוּא עוֹשֶׂה?"
הוּא חָזַר, נִרְגָּשׁ וְנִסְעָר עוֹד יוֹתֵר, בְּמִידָּה שֶׁהַדָּבָר אֶפְשָׁרִי, עַל אוֹתָהּ מֶחֱווֹה שֶׁל "זוּז הַצִּדָּה, לְמַעַן הַשֵּׁם!"
אַחֵר כָּךְ הִמְשִׁיךְ. "מֵאָז אֵין לִי שַׁלְווֹה וְאֵין לִי מְנוּחָה. הוּא קוֹרֵא לִי, דַּקּוֹת אֲרוּכּוֹת, בְּקוֹל מְיוּסָּר, 'שָׁם לְמַטָּה! הִיזָּהֵר! הִיזָּהֵר!' הוּא עוֹמֵד וּמְנוֹפֵף אֵלַיי. הוּא מְצַלְצֵל בַּפַּעֲמוֹן הַקָּטָן –"
נֶאֱחַזְתִּי בָּזֶה. "הַאִם הוּא צִלְצֵל בַּפַּעֲמוֹן אֶמֶשׁ כְּשֶׁהָיִיתִי כָּאן, וְאַתָּה הַלֶּכֶת אֶל הַדֶּלֶת?"
"פַּעֲמַיִים."
"הִנֵּה, אַתָּה רוֹאֶה," אָמַרְתִּי, "אֵיךְ דִּמְיוֹנְךָ מְתַעְתֵּעַ בְּךָ. רָאִיתִי אֶת הַפַּעֲמוֹן לְנֶגֶד עֵינַיי, וְשָׁמַעְתִּי בְּאוֹזְנַיי אֶת צִלְצוּלָיו, וְאִם אֲנִי אָדָם חַי, הוּא לֹא צִלְצֵל בַּפְּעָמִים הַלָּלוּ. לֹא אָז, וְגַם לֹא בְּכָל זְמַן אַחֵר, מִלְּבַד הַצִּלְצוּלִים בְּמַהֲלַךְ הַהַפְעָלָה הָרְגִילָה שֶׁל הַמַּכְשִׁירִים לְצוֹרֶךְ הַתִּקְשׁוֹרֶת שֶׁל הַתַּחֲנָה אִתְּךָ."
הוּא נַעְנַע בְּרֹאשׁוֹ. "בְּכָל זֹאת אֵינֶנִּי טוֹעֶה בָּעִנְיָין הַזֶּה, אֲדוֹנִי. אֵינֶנִּי מְבַלְבֵּל בֵּין צִלְצוּל הָרְפָאִים לְבֵין צִלְצוּל אָדָם. הַצִּלְצוּל שֶׁל רוּחַ הָרְפָאִים הוּא רֶטֶט מוּזָר בַּפַּעֲמוֹן וְתוּ לֹא, וְלֹא טָעַנְתִּי שֶׁהַפַּעֲמוֹן נָע בְּאוֹפֶן נִרְאֶה לָעַיִן. אֵינִי מִתְפַּלֵּא שֶׁלֹּא שָׁמַעְתָּ אוֹתוֹ. אֲבָל אֲנִי שָׁמַעְתִּי."
"וְיִצּוּר הָרְפָאִים הָיָה שָׁם כְּשֶׁהַבָּטַת הַחוּצָה?"
"הוּא הָיָה שָׁם."
"בִּשְׁתֵּי הַפְּעָמִים?"
הוּא חָזַר בְּתוֹקֶף: "בִּשְׁתֵּי הַפְּעָמִים."
"הַאִם תִּיגַּשׁ אִתִּי אֶל הַדֶּלֶת לִרְאוֹת אִם הַיְּצוּר נִמְצָא שָׁם עַכְשָׁיו?"
הוּא נָשַׁךְ אֶת שְׂפָתוֹ הַתַּחְתּוֹנָה כִּמְמָאֵן, אַךְ קָם עַל רַגְלָיו. פָּתַחְתִּי אֶת הַדֶּלֶת וְנֶעֱמַדְתִּי עַל הַמַּדְרֵגָה, וְהוּא נֶעֱמָד עַל הַמִּפְתָּן. שָׁם פָּנַס-הַסַּכָּנָה. שָׁם פִּי הַמִּנְהָרָה הָאָפֵל. שָׁם קִירוֹת הָאֶבֶן הַגְּבוֹהִים וְהַלַּחִים שֶׁל מְבַתֵּר הָרַכֶּבֶת. וָשָׁם מֵעֲלֵיהֶם הַכּוֹכָבִים.
"אַתָּה רוֹאֶה אוֹתוֹ?" שָׁאַלְתִּי, וּבָחַנְתִּי בְּעִיּוּן אֶת פָּנָיו. עֵינָיו הָיוּ בּוֹלְטוֹת וּמְאוּמָּצוֹת, אֲבָל יִיתָּכֵן שֶׁלֹּא יוֹתֵר מִשֶּׁלִּי, כְּשֶׁשָּׁלַחְתִּי מַבָּט קוֹדֵחַ אֶל אוֹתוֹ מָקוֹם.
"לֹא," הוּא הֵשִׁיב. "הוּא לֹא שָׁם."
"מוּסְכָּם," אָמַרְתִּי
שֶׁבָּנוּ פְּנִימָה, סָגַרְנוּ אֶת הַדֶּלֶת וְהִתְיַישַּׁבְנוּ בִּמְקוֹמוֹתֵינוּ. אֲנִי חָשַׁבְתִּי אֵיךְ לְנַצֵּל אֶת הַיִּתְרוֹן שֶׁהִשַּׂגְתִּי, אִם אֶפְשָׁר לְכַנּוֹת זֹאת כָּךְ, וְאִילּוּ הוּא הִמְשִׁיךְ בְּשִׂיחָה בְּטִבְעִיּוּת גְּמוּרָה, כְּאִילּוּ הִנִּיחַ שֶׁאֵין כָּל מַחֲלוֹקֶת בֵּינֵינוּ עַל הָעוּבְדּוֹת, וְכִי אֲנִי הוּא זֶה הַמַּרְגִּישׁ שֶׁנִּדְחַק לְעֶמְדַּת חוּלְשָׁה.
"עַכְשָׁיו בְּוַודַּאי כְּבָר הֵבַנְתָּ הֵיטֵב, אֲדוֹנִי," אָמַר, "שֶׁהַדָּבָר שֶׁמַּטְרִיד כָּל כָּךְ אֶת מְנוּחָתִי הוּא הַשְּׁאֵלָה, מָה פֵּירוּשׁוֹ שֶׁל יְצוּר הָרְפָאִים?"
אֵינֶנִּי בָּטוּחַ, אָמַרְתִּי, שֶׁאֲנִי יוֹרֵד לְסוֹף דַּעְתּוֹ. "מִפְּנֵי מָה הוּא מַזְהִיר?" אָמַר, מְהוּרְהָר, וְעֵינָיו הָיוּ נְעוּצוֹת בָּאֵשׁ וְרַק מִדֵּי פַּעַם נָחוּ עָלַיי. "מַהִי הַסַּכָּנָה? הֵיכָן הַסַּכָּנָה? אִי-שָׁם מְרַחֶפֶת סַכָּנָה עַל הַקַּו. פּוּרְעָנוּת אֲיוּמָּה עוֹמֶדֶת לְהִתְרַחֵשׁ. אֵין לְפַקְפֵּק בְּכָךְ, בַּפַּעַם הַזּוֹ, הַשְּׁלִישִׁית, לְאַחַר מָה שֶׁקָּרָה. אֲבָל אֵין סָפֵק שֶׁמְּדוּבָּר בְּמַשֶּׁהוּ שֶׁרוֹדֵף בְּאַכְזָרִיּוּת אוֹתִי. מָה אוֹכֶל לַעֲשׂוֹת?"
הוּא שָׁלַף אֶת מִמְחַטְתּוֹ, וּמָחָה אֶת טִיפּוֹת הַזֵּיעָה מִמִּצְחוֹ הַלּוֹהֵט.
"אִם אַבְּרֵיק הַתְרָאַת סַכָּנָה לְאַחַת הַתַּחֲנוֹת אוֹ לִשְׁתֵּיהֶן, לֹא אוֹכֶל לְסַפֵּק סִיבָּה לְהַתְרָאָה," הִמְשִׁיךְ וּפָכַר אֶת אֶצְבְּעוֹתָיו. "אֲנִי רַק אֶסְתַּבֵּךְ בְּצָרָה, וְלֹא אוֹעִיל לָאִישׁ. יַחְשְׁבוּ שֶׁאֲנִי מְטוֹרָף. הִנֵּה, זֶה מָה שֶׁיִּקְרֶה – תִּשְׁדּוֹרֶת: 'סַכָּנָה! הִיזָּהֲרוּ!' מַעֲנֶה: 'אֵיזוֹ סַכָּנָה? הֵיכָן?' תִּשְׁדּוֹרֶת: 'אֵינִי יוֹדֵעַ. אֲבָל, לְמַעַן הַשֵּׁם, הִיזָּהֲרוּ!' הֵם יְפַטְּרוּ אוֹתִי. מָה עוֹד הֵם יוּכְלוּ לַעֲשׂוֹת?"
מְצוּקָתוֹ הַנַּפְשִׁית הָיְיתָה נִיכֶּרֶת וְרַחֲמַיי נִכְמְרוּ עָלָיו. אֵלֶּה הָיוּ עִינּוּי נֶפֶשׁ שֶׁל אָדָם מַצְפּוּנִי, שֶׁכָּרַע תַּחַת נֵטֶל הָאַחְרָיוּת הַבִּלְתִּי נִתְפֶּשֶׂת לְחַיֵּי אָדָם.
"כְּשֶׁהוּא עָמַד שָׁם תַּחַת פָּנַס-הַסַּכָּנָה בַּפַּעַם הָרִאשׁוֹנָה," הִמְשִׁיךְ, וְסִילֵּק אֶת שְׂעָרוֹ הַשָּׁחוֹר מִמִּצְחוֹ וְשִׁפְשֵׁף שׁוּב וָשׁוּב אֶת רַקּוֹתָיו בְּיָדָיו בְּמֶתַח עַז וְקַדַּחְתָּנִי, "מַדּוּעַ הוּא לֹא אָמַר לִי הֵיכָן תִּתְרַחֵשׁ הַתְּאוּנָה – אִם נִגְזַר שֶׁתִּתְרַחֵשׁ? מַדּוּעַ הוּא לֹא אָמַר לִי אֵיךְ אֶפְשָׁר לִמְנוֹעַ אוֹתָהּ... אִם אֶפְשָׁר הָיָה לִמְנוֹעַ אוֹתָהּ? וּבַהוֹפָעָה הַשְּׁנִיָּיה שֶׁלּוֹ, כְּשֶׁהִסְתִּיר אֶת פָּנָיו, מַדּוּעַ הוּא לֹא אָמַר לִי בִּמְקוֹם זֶה, 'הִיא עֲתִידָה לָמוּת. מוּטָב לְהַשְׁאִיר אוֹתָהּ בַּבַּיִת'? אִם הוּא הוֹפִיעַ בִּשְׁתֵּי הַפְּעָמִים הַלָּלוּ רַק כְּדֵי לְהַרְאוֹת לִי שֶׁאַזְהָרוֹתָיו הֵן אֱמֶת, וּלְהָכִין אוֹתִי כָּךְ לַפַּעַם הַשְּׁלִישִׁית, מַדּוּעַ לֹא לְהַזְהִיר אוֹתִי מְפוֹרָשׁוֹת עַכְשָׁיו? וַאֲנִי, יַעֲזוֹר לִי אֱלוֹהִים! בְּסַךְ הַכּוֹל כִּוּוּן עָלוּב בַּתַּחֲנָה הַנִּידַּחַת הַזּוֹ! לָמָּה לֹא לִפְנוֹת לְמִישֶׁהוּ שֶׁיָּדוּעַ כְּאִישִׁיּוּת מְכוּבֶּדֶת, וְשֶׁיֵּשׁ לוֹ סַמְכוּת לִנְקוֹט פְּעוּלָּה?"
כְּשֶׁרָאִיתִי אוֹתוֹ בַּמַּצָּב הַזֶּה, הֵבַנְתִּי שֶׁהֵן לְמַעַן הָאִישׁ הָאוּמְלָל וְהֵן לְמַעַן בִּיטְחוֹן הַצִּיבּוּר, מֵחוֹבָתִי קוֹדֶם כּוֹל לְהַרְגִּיעַ אֶת רוּחוֹ. לְפִיכָךְ זָנַחְתִּי כָּל מַחֲלוֹקֶת בֵּינֵינוּ עַל מְצִיאוּת וְדִמְיוֹן, וְהִבְהַרְתִּי לוֹ שֶׁכָּל מִי שֶׁמְּמַלֵּא אֶת תַּפְקִידוֹ בְּקַפְּדָנוּת, עוֹשָׂה אֶת מְלַאכְתּוֹ נֶאֱמָנָה, וְשֶׁהוּא יָכוֹל לְפָחוֹת לְהִתְנַחֵם בְּכָךְ שֶׁהוּא מֵבִין אֶת תַּפְקִידוֹ, גַּם אִם אֵינוֹ מֵבִין אֶת פֵּשֶׁר הַהוֹפָעוֹת הַמְּתַעְתְּעוֹת הָאֵלֶּה. בַּמַּאֲמָץ הַזֶּה נָחַלְתִּי הַצְלָחָה גְּדוֹלָה הַרְבֵּה יוֹתֵר מֵאֲשֶׁר בְּנִיסְיוֹנוֹתַיי לְשַׁכְנֵעַ אוֹתוֹ לְהַפְעִיל שִׁיקּוּל דַּעַת בְּנוֹגֵעַ לֶאֱמוּנָתוֹ. הוּא נִרְגַּע; הַמַּטָּלוֹת שֶׁנִּדְרָשׁ לְבַצֵּעַ בְּעֶמְדָּתוֹ תָּבְעוּ אֶת תְּשׂוּמֶת לִבּוֹ כְּכָל שֶׁהִתְקַדְּמוּ שְׁעוֹת הַלַּיְלָה; הָלַכְתִּי מִשָּׁם בִּשְׁתַּיִים לִפְנוֹת בּוֹקֶר. הִצַּעְתִּי לְהִישָּׁאֵר כָּל הַלַּיְלָה, אֲבָל הוּא לֹא הָיָה מוּכָן לִשְׁמוֹעַ כָּל כָּךְ.
אָכֵן, הִבַּטְתִּי לְאָחוֹר אֶל הַפָּנָס הָאָדוֹם יוֹתֵר מִפַּעַם אַחַת כְּשֶׁעָלִיתִי בִּשְׁבִיל, אָכֵן, אוֹתוֹ פָּנָס אָדוֹם הִדְרִיךְ אֶת מְנוּחָתִי, וְאָכֵן, שְׁנָתִי הָיְיתָה מִן הַסְּתָם נִטְרֶפֶת אִילּוּ עָמְדָה מִיטָּתִי מִתַּחְתָּיו – אֶת אֵלֶּה אֵין לִי כָּל סִיבָּה לְהַסְתִּיר. גַּם שְׁנֵי צֵירוּפֵי הַמִּקְרִים שֶׁל הַתְּאוּנָה וְהָאִישָּׁה הַמֵּתָה הִדְרִיכוּ אֶת מְנוּחָתִי. אֵין לִי כָּל סִיבָּה לְהַסְתִּיר גַּם אֶת הַדָּבָר הַזֶּה.
אַךְ הַדָּבָר שֶׁהֶעֱסִיק אֶת מַחְשְׁבוֹתַיי יוֹתֵר מִכּוֹל הָיָה הַשְּׁאֵלָה, כֵּיצַד עָלַיי לִפְעוֹל מִשֶּׁהוּבָא לִידִיעָתִי הַמֵּידָע הַזֶּה? נוֹכַחְתִּי לָדַעַת שֶׁהָאִישׁ נָבוֹן, עֵרָנִי, זָהִיר וְדַיְיקָן; אֲבָל כַּמָּה זְמַן הוּא יַמְשִׁיךְ לִהְיוֹת כָּזֶה, בְּאוֹתוֹ הֲלַךְ רוּחַ שֶׁלּוֹ? אָמְנָם עֶמְדָּתוֹ זוּטָרָה, אֲבָל אַחְרָיוּת רַבָּה מוּטֶּלֶת עָלָיו, וְהַאִם אֲנִי (לְדוּגְמָה) הָיִיתִי מוּכָן לְהַמֵּר בְּחַיַּי עַל הַסִּיכּוּי שֶׁיַּמְשִׁיךְ לְבַצֵּעַ אֶת תַּפְקִידוֹ כַּנִּדְרָשׁ?
לֹא יָכוֹלְתִּי לְהִימָּנַע מֵהַתְּחוּשָׁה שֶׁתִּהְיֶה בְּכָךְ מֵעֵין בְּגִידָה אִם אֶמְסוֹר לַמְּמוּנִּים עָלָיו בַּחֶבְרָה אֶת מָה שֶׁסִּיפֵּר לִי, בְּלִי לְדַבֵּר קוֹדֶם כּוֹל אִתּוֹ וּלְהַצִּיעַ לוֹ דֶּרֶךְ בֵּינַיִים, לָכֵן הֶחְלַטְתִּי לְבַסּוֹף לְבַקֵּשׁ מִמֶּנּוּ שֶׁאֶתְלַוֶּוה אֵלָיו (וּמִכָּל מָקוֹם, לִשְׁמוֹר לְפִי שָׁעָה עַל סוֹדוֹ) לְהִתְיַיעֲצוּת עִם הָרוֹפֵא הַמְּדוּפְלָם בְּיוֹתֵר שֶׁאֶפְשָׁר לִמְצוֹא בָּאֵזוֹר הַזֶּה. בְּלֵיל הַמָּחֳרָת, כָּךְ אָמַר לִי, יָחוּל שִׁינּוּי בִּשְׁעוֹת הַמִּשְׁמֶרֶת שֶׁלּוֹ, וְהוּא יְסַיֵּים אֶת עֲבוֹדָתוֹ שָׁעָה אוֹ שְׁעָתַיִים לְאַחַר הַזְּרִיחָה, וְיִחֵל אֶת מִשְׁמַרְתּוֹ הַבָּאָה מִיָּד לְאַחַר הַשְּׁקִיעָה. קָבַעְתִּי לָשׁוּב בְּהֶתְאֵם.
עֶרֶב הַמָּחֳרָת הָיָה נָאֶה, וְיָצָאתִי מוּקְדָּם כְּדֵי לֵיהָנוֹת מִמֶּנּוּ. הַשֶּׁמֶשׁ טֶרֶם שָׁקְעָה כְּשֶׁצָּעַדְתִּי בִּשְׁבִיל הַשָּׂדוֹת לְיַד שְׂפַת הַמִּבְתָּר הֶעָמוֹק. אַאֲרִיךְ אֶת טִיּוּלֵי בְּשָׁעָה, אָמַרְתִּי בְּלִבִּי, מַחֲצִית הַשָּׁעָה הֲלוֹךְ וּמַחֲצִית הַשָּׁעָה חֲזוֹר, וְאָז יַגִּיעַ הַזְּמַן לָלֶכֶת אֶל הַבִּיתָן שֶׁל הַכִּוּוּן שֶׁלִּי.
לִפְנֵי שֶׁהִמְשַׁכְתִּי בַּשִּׁיטוּט פָּסַעְתִּי אֶל שְׂפַת הַמִּבְתָּר, וּבְלִי מֵשִׂים הִבַּטְתִּי מַטָּה מֵאוֹתוֹ מָקוֹם שֶׁמִּמֶּנּוּ רָאִיתִי אוֹתוֹ לָרִאשׁוֹנָה. לֹא אוֹכֶל לְהַבִּיעַ בַּמִּילִּים אֶת הַצְּמַרְמוֹרֶת שֶׁאָחֲזָה בִּי כְּשֶׁרָאִיתִי, בְּקִרְבַת פִּי הַמִּנְהָרָה, דְּמוּת אָדָם שֶׁזְּרוֹעוֹ הַשְּׂמָאלִית מוּנַּחַת לְרוֹחַב פָּנָיו, וְהוּא מְנוֹפֵף בְּהִתְרַגְּשׁוּת בְּיָדוֹ הַיְּמָנִית.
הָאֵימָה הֶבֶל-תְּתוֹאַר שֶׁתָּקְפָה אוֹתִי חָלְפָה כַּעֲבוֹר רֶגַע, כִּי בִּן רֶגַע רָאִיתִי שֶׁהַדְּמוּת הִיא אָדָם אֲמִיתִּי, וְשֶׁיֵּשׁ שָׁם בְּמֶרְחָק מָה חֲבוּרָה קְטַנָּה שֶׁל אֲנָשִׁים, וְנִדְמֶה שֶׁלְּמַעֲנָם הוּא חוֹזֵר עַל תְּנוּעוֹתָיו. פָּנַס-הַסַּכָּנָה עֲדַיִין לֹא הוּדְלַק. לִפְנֵי עַמּוּד הַפָּנָס עָמַד מִבְנֶה נָמוּךְ, חָדָשׁ לְגַמְרֵי בַּמָּקוֹם הַזֶּה, עָשׂוּי כְּלוֹנְסָאוֹת עֵץ וּבַד עָבֶה. הוּא לֹא נִרְאֶה גָּדוֹל מִמִּיטָּה.
אֲחוּז תְּחוּשָׁה שֶׁדְּבַר מָה אֵינוֹ כַּשּׁוּרָה – וְהִתְלַקְּחוּת שֶׁל כַּעַס עַל עַצְמִי מֵחֲשָׁשׁ שֶׁאֵירְעָה פְּגִיעָה אֲנוּשָׁה כִּי עָזַבְתִּי אֶת הָאִישׁ לְנַפְשׁוֹ וְלֹא דָּאַגְתִּי שֶׁיִּישְׁלַח לְשֵׁם מִישֶׁהוּ שֶׁיְּפַקֵּחַ עָלָיו אוֹ יְתַקֵּן אֶת מַעֲשָׂיו – יָרַדְתִּי בִּשְׁבִיל הַחַתְחַתִּים מַהֵר כְּכָל שֶׁיָּכוֹלְתִּי.
"מָה קָרָה?" שָׁאַלְתִּי אֶת הָאֲנָשִׁים.
"כִּוּוּן נִדְרַס הַבּוֹקֶר, אֲדוֹנִי."
"לֹא הָאִישׁ מֵהָעֶמְדָּה הַזּוֹ?"
"כֵּן, אֲדוֹנִי."
"הָאִישׁ שֶׁהִכַּרְתִּי?"
"וַדַּאי תְּזַהֶה אוֹתוֹ, אֲדוֹנִי, אִם הַכָּרַת אוֹתוֹ," אָמַר הָאִישׁ שֶׁדִּיבֵּר בְּשֵׁם הָאֲחֵרִים, הֵסִיר בְּטִקְסִיּוּת אֶת כּוֹבָעוֹ וְהֵרִים אֶת שׁוּלֶיהָ שֶׁל יְרִיעַת הַבַּד, "כִּי הַפָּנִים שֶׁלּוֹ נוֹתְרוּ שְׁלֵמוֹת לְמַדַּי."
"הָהּ, אֵיךְ זֶה קָרָה, אֵיךְ זֶה קָרָה?" שָׁאַלְתִּי, וּפָנִיתִי מֵאָדָם אֶחָד לְאַחַר בְּעוֹד יְרִיעַת הַבַּד מוּשְׁבָּת לִמְקוֹמָהּ.
"קָטָר פָּגַע בּוֹ, אֲדוֹנִי. בְּכָל אַנְגְּלִיָּה לֹא הָיָה אָדָם שֶׁשָּׁלַט בִּמְלַאכְתּוֹ טוֹב מִמֶּנּוּ. אֲבָל מִשּׁוּם מָה הוּא לֹא הִתְרַחֵק מֵהַמְּסִילָּה. זֶה קָרָה בְּאוֹר יוֹם. הוּא הִדְלִיק אֶת הָאוֹר, וְהֶחֱזִיק אֶת הַמְּנוֹרָה בְּיָדוֹ. כְּשֶׁהַקַּטָּר יָצָא מֵהַמִּנְהָרָה הוּא עָמַד בְּגַבּוֹ אֵלָיו, וְהַקְטֵר דָּרַס אוֹתוֹ. הָאִישׁ הַזֶּה הוּא הַנַּהָג, וְהוּא בְּדִיּוּק הֶרְאָה לָנוּ אֵיךְ זֶה קָרָה. הֶרְאָה לְאָדוֹן, טוֹם."
הָאִישׁ, שֶׁלָּבַשׁ חָלוּק כֵּהֶה מִבַּד מְחוּסְפָּס, פָּסַע לְאָחוֹר, אֶל הַמָּקוֹם שֶׁעָמַד בּוֹ קוֹדֶם לָכֵן, בְּפִי הַמִּנְהָרָה.
"בָּרֶגַע שֶׁיָּצָאתִי מֵהָעִיקּוּל בַּמִּנְהָרָה, אֲדוֹנִי," אָמַר, "רָאִיתִי אוֹתוֹ בַּקָּצֶה, כְּמוֹ שֶׁרוֹאִים בְּמִשְׁקֶפֶת. לֹא הָיָה זְמַן לְהָאֵט, וְיָדַעְתִּי שֶׁהוּא זָהִיר מְאוֹד. שַׂמְתִּי לֵב שֶׁהוּא לֹא מֵגִיב לַצְּפִירָה, לָכֵן הִשְׁתַּקְתִּי אוֹתָהּ כְּשֶׁהִתְקָרַבְנוּ אֵלָיו וְצָעַקְתִּי חָזָק כְּכָל שֶׁיָּכוֹלְתִּי."
"מָה צַעֲקַת?"
"צָעַקְתִּי, 'אַתָּה! שָׁם לְמַטָּה! הִיזָּהֵר! הִיזָּהֵר! זוּז הַצִּדָּה, לְמַעַן הַשֵּׁם!'"
נִדְהַמְתִּי.
"אָח! זֹאת הָיְיתָה זְווֹעָה, אֲדוֹנִי. לֹא הִפְסַקְתִּי לִצְעוֹק. הֵרַמְתִּי אֶת הַיָּד הַזּוֹ לִפְנֵי הָעֵינַיִים שֶׁלִּי כְּדֵי שֶׁלֹּא אֶרְאֶה, וּבַיָּד הַשְּׁנִיָּיה נוֹפַפְתִּי עַד לָרֶגַע הָאַחֲרוֹן; אֲבָל לְלֹא הוֹעִיל."
בְּלִי לְהַאֲרִיךְ עוֹד בַּסִּיפּוּר וּלְהִתְעַכֵּב עַל הִתְרַחֲשׁוּת מוּזָרָה כָּזוֹ אוֹ אַחֶרֶת, אֲבַקֵּשׁ, לְסִיּוּם, לְהַצְבִּיעַ עַל צֵירוּף הַמִּקְרִים בְּאַזְהָרָתוֹ שֶׁל נַהַג הַקַּטָּר, שֶׁכָּלְלָה לֹא רַק אֶת הַמִּילִּים שֶׁהַכִּוּוּן בְּיֵשׁ הַמַּזָּל סִיפֵּר לִי שֶׁרוֹדְפוֹת אוֹתוֹ, אֶלָּא גַּם אֶת הַמִּילִּים שֶׁאֲנִי – וְלֹא הוּא – הוֹסַפְתִּי, וְגַם זֹאת רַק בְּלִבִּי פְּנִימָה, לַתְּנוּעוֹת שֶׁהֶרְאָה לִי.


 



https://www.shortstoryproject.com/he/story/%d7%9b%d6%bc%d6%b7%d7%95%d7%95%d7%9f-%d7%94%d7%a8%d7%9b%d7%91%d7%aa/
#מֶתַח#קְלָאסִיקָה#רֵיאָלִיזְם