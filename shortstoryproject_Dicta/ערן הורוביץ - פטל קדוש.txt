לֹא רָצִיתִי לָבוֹא. זֹאת הָיְתָה
חֲגִיגַת יוֹם הוּלֶּדֶת יוּמְרָנִית — קֶמְפִּינְג שֶׁל שְׁנֵי לֵילוֹת. אֲנִי לֹא הָיִיתִי מֵעֵז לִכְפּוֹת עַל אֲנָשִׁים
דָּבָר כָּזֶה. אֶת בַּעַל הַשִּׂמְחָה לֹא הִכַּרְתִּי. רַק הַדֶּלֶק לְשֵׁם עוֹלָה שְׁלוֹשׁ מֵאוֹת שֶׁקֶל. וְעוֹד נִדְרָשׁ
מֵאִיתָּנוּ לְהָבִיא אַרְבָּעָה בַּקְבּוּקֵי יַיִן, מַמְתַּקִּים וַחֲטִיפִים, וְלַעֲצוֹר בְּפוּרְדִּיס כְּדֵי לִקְנוֹת אֵיזֶה
פִּיתָּה עִם תֵּרֵד שַׁבָּת הַזּוּג שֶׁל הַחוֹגֵג אֲכַלֶּה פַּעַם וְהִתְאַהֲבָה. אוֹתָהּ בַּת זוּג הָיְתָה הַחוּט הַמְּקַשֵּׁר
בֵּינֵינוּ לְבֵין חֲבוּרַת הַחֲבֵרִים, שֶׁרוֹב אֲנָשֶׁיהָ מִתְעַסְּקִים בַּקּוֹלְנוֹעַ וְהִכִּירוּ וְהִתְגַּבְּשׁוּ בַּחוּג
לְקוֹלְנוֹעַ בְּאוּנִיבֶרְסִיטַת תֵּל אָבִיב.
לֹא
אֲשַׁקֵּר: אֲנִי יוֹדֵעַ רַבּוֹת עַל כָּל אֶחָד וְאַחַת מֵהֶם. צָפִיתִי בְּסִרְטֵי הַגְּמָר שֶׁלָּהֶם. סֶרֶט אֶחָד זָכוּר לִי
בִּמְיוּחָד מִפְּנֵי שֶׁעוֹרֵר בִּי קֶבֶס אֲמִיתִּי. וְאוּלַי זֶה לֹא הָיָה הַסֶּרֶט עַצְמוֹ, אֶלָּא זְכִיָּיתוֹ בִּפְרָס
בְּשֹׁוִוי עֶשְׂרוֹת אַלְפֵי שְׁקָלִים, שֶׁדִּמְיוֹנִי הָאַבִּירַי הֶעֱדִיף לְחַלֵּק לִמְחוּסְּרֵי בֵּית. לֹא יָכוֹלְתִּי לִשְׁלוֹט
בְּעַצְמִי, וְנָבַחְתִּי עַל בַּת הַזּוּג שֶׁלִּי אֶת בִּיקּוֹרְתִּי: שֶׁסֶּרֶט כָּזֶה יִקְצוֹר עֶשְׂרוֹת אַלְפֵי שְׁקָלִים, וְאַף
יִזְכֶּה אֶת יוֹצְרוֹ בְּכִיתַּת אוֹמָּן בְּאוֹסְטְרִיָּה בְּהַנְחָיַית מִיכָאֵל הֲנָקָה – הִיא לֹא חוֹשֶׁבֶת שֶׁזֹּאת בּוּשָׁה
וְחֶרְפָּה?
לֹא רָצִיתִי לָקַחַת מִמֶּנָּה גַּם אַתְּ
הַבִּילּוּי הַזֶּה, אַחֲרֵי רַבִּים אֲחֵרִים שֶׁלָּקַחְתִּי. גַּם לֹא יָכוֹלְתִּי לִשְׁלוֹחַ אוֹתָהּ לְשָׁם לְבַד, לְבַיֵּישׁ אוֹתָהּ
מוּל הַזּוּגוֹת. מִלְּבַד זֹאת, לֹא הִתְקַשֵּׁיתִי לִמְצוֹא סִיבּוֹת לָבוֹא. מִדְּרוֹנוֹתָיו הַמַּצְהִיבִים שֶׁל הַגּוֹלָן
קִסְמוֹ לִי, וְזֶה שָׁנִים שֶׁלֹּא בִּיקַּרְתִּי בִּנְהַר הַיַּרְדֵּן שֶׁמִּצָּפוֹן לַכִּנֶּרֶת. חוּץ מִזֶּה, מִי שֶׁמִּתְיַיסֵּר כָּל
יָמָיו בְּעֶרְגָּה אֶל מֵי-הַבִּיּוּב שֶׁל נְהַר הַיַּרְקוֹן וְיוֹדֵעַ שֶׁאֲפִילּוּ רֶגֶל אָסוּר לוֹ לִטְבּוֹל שָׁם, יִתְרַגֵּשׁ
עַד עִמְקֵי נַפְשׁוֹ כְּשֶׁיַּגִּיעַ לִמְקוֹר מַיִם מְתוּקִים שֶׁאֵינָם רְעִילִים.
לָכֵן
וִיתַּרְנוּ עַל חֲצִי יוֹם עֲבוֹדָה וְעָלֵינוּ בְּצָהֳרֵי יוֹם חֲמִישִׁי עַל הֲפִיזּ'וֹ מָאתַיִים וּשְׁמוֹנֶה שֶׁלָּנוּ,
שֶׁרָכַשְׁנוּ לִפְנֵי כַּמָּה שָׁבוּעוֹת בְּעֶזְרַת הַהוֹרִים. בַּדֶּרֶךְ הִיא סִיפְּרָה לִי שֶׁאֲפִילּוּ אַיָּה שְׁטְרָאוּס,
אוֹשְׁיַית הֲפֶיְיסְבּוּק וְהַהֲפָקוֹת, תִּכְבַּד אוֹתָנוּ בְּנוֹכְחוּתָהּ. כְּשֶׁעָצַרְנוּ בְּפוּרְדִיס וְגֵאֶיהָ (זֶה שְׁמָהּ שֶׁל
בַּת הַזּוּג שֶׁלִּי. כְּבָר עָיַיפְתִּי מִלְּהַסְתִּיר אֶת הַשֵּׁם, אִם כִּי עָדִיף הָיָה שֶׁאַתְמִיד בְּכָךְ) יָצְאָה לִקְנוֹת
אֶת פִּיתַּת הַתֶּרֶד הַמְּפוּרְסֶמֶת, נִכְנַסְתִּי לַעֲמוֹד הֲפֶיְיסְבּוּק שֶׁל אַיָּה שְׁטְרָאוּס הַזֹּאת. 
וּמָה
מִתְנַפֵּל עָלַי? תְּמוּנַת הַפְּרוֹפִיל שֶׁלָּהּ, בָּהּ נִרְאֵית בַּחוּרָה בְּלוֹנְדִּינִית עֵירוּמָּה, מְטוּשְׁטֶשֶׁת פָּנִים
וְשָׁדַיִים, מִתְכּוֹפֶפֶת כְּשֶׁגֶּבֶר עוֹמֵד מֵאֲחוֹרֶיהָ וּמַחֲזִיק בַּמּוֹתְנַיִים שֶׁלָּהּ. בִּלְתִּי אֶפְשָׁרִי שֶׁלֹּא לְהַסִּיק
שֶׁזֹּאת הִיא, שֶׁצִּילְּמָה אֶת עַצְמָהּ נִדְפֶּקֶת מֵאָחוֹר. דִּפְדַּפְתִּי בְּמוֹרַד הָעַמּוּד שֶׁלָּהּ. לָרוֹב חִיפְּשָׂה אַחֲרֵי
מִשְׁתַּתְּפִים וַאֲבִיזָרִים לְסִרְטֵי הַקּוֹלְנוֹעַ שֶׁהֵפִיקָה. עַד שֶׁהִגַּעְתִּי לְפוֹסְט קָצָר בּוֹ כָּתְבָה שֶׁהִיא "שְׂמֵחָה
לְהוֹדִיעַ לְעוֹלָם שֶׁהַתַּחַת שֶׁלָּהּ צָנַח בִּשְׁנֵי סֶנְטִימֵטֶר", וְחָתְמָה בְּאִיחוּל לְעַצְמָהּ: "יוֹם-הוּלֶּדֶת
עֶשְׂרִים וְתֵשַׁע שָׂמֵחַ". כְּשֶׁבַּת הַזּוּג שֶׁלִּי חָזְרָה עָצַרְתִּי בְּעַד עַצְמִי מִלִּפְתּוֹחַ אֶת פִּי עַל מָה
שֶׁרָאִיתִי. רָצִיתִי לְהַבִּיעַ בְּפָנֶיהָ אֶת הַהִשְׁתּוֹמְמוּת שֶׁלִּי עַל כָּל אֵלֶּה הַשּׁוֹפְכִים אֶת קִרְבֵיהֶם בִּרְשָׁתוֹת
וּמְצַפִּים לְחֶמְלָה, אֲבָל יָדַעְתִּי שֶׁבְּחוּשֶׁיהָ חוֹדְרֵי-הַלֵּב תַּבְחִין שֶׁלֹּא רַחֲמֵי עַל הַבַּחוּרָה, גַּם לֹא
בִּיקּוֹרְתִּי עַל רוּחַ הַזְּמַן – אֶלָּא דַּוְוקָא הַתְּמוּנָה הַחוֹשְׂפָנִית לְבַדָּהּ הִיא שֶׁשִּׁלְהֲבָה אוֹתִי.
צוּק
אַרְבֵּל הַנֶּחֱשָׂף מִכְּבִישׁ שִׁישִּׁים וְחָמֵשׁ נָסַךְ בְּנוֹ רוּחַ טוֹבָה. גֵּאֶיהָ שְׁמָהּ אֶת "בֵּיתִי אֶל מוּל גּוֹלָן".
שָׁקַעְנוּ בִּשְׁתִיקָה וְהִתְמַכַּרְנוּ לַחֲלִילִים וּלְכִינּוֹרוֹת שֶׁרָחֲשׁוּ כְּמוֹ הֶתְקֵפֵי צְמַרְמוֹרֶת מִתַּחַת לַקּוֹל הַחַם
שֶׁל אָרִיק. מִשָּׁם הִמְשַׁכְנוּ לִשְׁאָר שִׁירֵי אֶרֶץ-יִשְׂרָאֵל הַיְּשָׁנָה, בְּעוֹדֵנוּ סוֹקְרִים אֶת מִדְרוֹנוֹת הַגּוֹלָן
הַמַּצְהִיבִים, שֶׁהָיוּ מְנוּקָּדִים בַּעֲצֵי אֵלֶּה וְחָרוּב שֶׁפָּרוֹת חָסוּ בְּצִילָּם. הִגַּעְנוּ אֶל חֲנָיַית הֶעָפָר לְיַד
גֶּשֶׁר בְּנוֹת-יַעֲקֹב. כְּכָל שֶׁהִתְקַדַּמְנוּ בְּמוֹרַד הַשְּׁבִיל שֶׁלִּשְׂמֹאלוֹ גֶּדֶר הַמַּתְרִיעָה עַל מוֹקְשִׁים, הִגִּיעוּ
לְאָזְנֵינוּ פְּעִימוֹת-בֵּאֵס, וּכְשֶׁנֶּחְשְׂפוּ לְפָנֵינוּ כַּר הַדֶּשֶׁא וְהַנָּהָר הָרָדוּד, שָׁמַעְנוּ גַּם אֶת הֲרַאפּ
הָאָמֵרִיקָאִי הַבּוֹקֵעַ מֵרַמְקוֹל נַיָּיד.
כְּשֶׁהִבְחִינוּ
בְּנוֹ הַצַּהֲלָה הָיְתָה רַבָּה.
קַיָּימוֹת
דְּרָכִים רַבּוֹת לִשְׁתּוֹק. אֶפְשָׁר לְהַעֲמִיד פְּנֵי מוּקְסָם מִן הַנּוֹף וּמַאֲזִין לְדַבֵּר-מָה נַעֲלֶה יוֹתֵר מִשִּׂיחוֹת
הַהֶיכֵּרוּת הַקּוֹלָנִיּוֹת שֶׁסְּבִיבְךָ; אֶפְשָׁר גַּם לְקַבֵּעַ מַבָּט חָבִיב בִּפְנִים לֹא מוּכָּרוֹת וּלְהַנְהֵן בַּאֲדִיבוּת;
אֶפְשָׁר גַּם לְהִשְׁתַּלֵּב בַּשִּׂיחָה בִּדְמוּת "הַמְּחַכֶּה לְתוֹרוֹ", אִם כִּי זֶה כָּרוּךְ בְּסִיכּוּן, שֶׁכֵּן
בְּכָל רֶגַע עָלוּל לְהַגִּיעַ תּוֹרְךָ; הַחוֹכְמָה הִיא לִפְרוֹשׁ מִן הַשִּׂיחָה לִפְנֵי שֶׁזֶּה מַגִּיעַ. אֲבָל הַדֶּרֶךְ
הָאֲהוּבָה עָלַי הִיא לְהֵירָתֵם לִפְעַלְתָּנוּת. לָכֵן נָדַדְתִּי לִקְצֵה רַחֲבַת הַדֶּשֶׁא וְהֵקַמְתִּי שָׁם אֶת הָאוֹהֶל
שֶׁלָּנוּ. כְּשֶׁסִּייַּמְתִּי כְּבָר הִתְחִילוּ בַּהֲכָנוֹת לַאֲרוּחַת הָעֶרֶב. הִתְנַדַּבְתִּי לְהָכִין בָּצֵק לְטָאבוֹן. עָזַרְתִּי
לְבַעַל-הַשִּׂמְחָה לֶאֱסוֹף עֵצִים בַּגָּדָה הַשְּׁנִיָּה שֶׁל הַיַּרְדֵּן; הוּא מָצָא שָׁם גִּזְרֵי-עֵצִים כְּבֵדִים וַאֲנִי
נָשָׂאתִי אוֹתָם מִיָּדָיו אֶל הַגָּדָה שֶׁלָּנוּ. עָרַמְנוּ אֶת הָעֵצִים, אָסַפְנוּ זְרָדִים וְהֵקַמְנוּ מְדוּרָה. הִנַּחְנוּ
שָׁם סִיר גָּדוֹל לְ"רָטָטוּי" וְעוֹד כִּיפַּת-מַתֶּכֶת לְטָאבוֹן. הִתְנַדַּבְתִּי לְהָכִין פִּיתּוֹת.
וּכְשֶׁהוּגְּשָׁה הָאֲרוּחָה, בַּת הַזּוּג שֶׁל בַּעַל-הַשִּׂמְחָה הִמְטִירָה עָלַי מַחְמָאוֹת. הַלַּיְלָה יָרַד וְרַק אוֹר
הַמְּדוּרָה זֶרַח בִּמְצָחִים הַשַּׁמְנוּנִיִּים וּבְבָרָק הַתֵּיאָבוֹן שֶׁבָּעֵינַיִים.
לֹא
הָיוּ מַסְפִּיק צַלָּחוֹת, וְהַזּוּגוֹת אָכְלוּ וְשָׁתוּ בְּכֵלִים מְשׁוּתָּפִים. אֶחָד מֵחַבְרֵי הַחֲבוּרָה, יוֹצֵר הַסֶּרֶט זוֹכֶה-הַפְּרָס,
הִתְגַּלָּה כְּמַצְחִיקָן. הוּא הָיָה בַּעַל פָּנִים עַלִּיזוֹת וְנָהַג לְלַטֵּף אֶת הַכָּרֵס הַקְּטַנָּה שֶׁלּוֹ כְּשֶׁדִּיבֵּר.
וּכְשֶׁדִּיבֵּר לֹא הָיְתָה בְּרֵירָה אֶלָּא לִצְחוֹק. הַחֶבְרָה שֶׁלּוֹ, נַעֲרָה צְעִירָה, לְפִי שִׁיפּוּטֵנוּ לֹא גְּדוֹלָה
מִגִּיל הַצָּבָא וּבְוַודַּאי מִשְׁתַּמֶּטֶת, גִּרְסָה מָרִיחוּאָנָה וְגִלְגְּלָה ג'וֹיְנְטִים. לִפְנֵי שֶׁהִגַּעְנוּ, כַּנִּרְאֶה,
קָרָה בִּלְבּוּל מִילּוּלִי מְסוּיָּם בֵּין זֵכֶר לַנְּקֵבָה, שֶׁנֶּהֱפַךְ לִבְדִיחַת הַטִּיּוּל. כְּשֶׁהִתְיַישַּׁבְנוּ בְּמַעְגָּל עַל
מִזְרוֹנֵי הַשֵּׁינָה לִקְרַאת הָאֲרוּחָה, שָׁאַל אִם נִשְׁאֲרָה "מִזְרוֹנִית". כְּשֶׁבְּחוּר נָמוּךְ בְּגוּפִיָּה
שֶׁחוֹשֶׂפֶת אֶת פִּטְמוֹתָיו נִיסָּה אֶת כּוֹחוֹ וְשָׁאַל אִם נִשְׁאַר עוֹד מָה"רָטָטוּי-יָת", הַצַּחְקָן
הָעִיר:
"יֵשׁ
מִילִּים שֶׁאַכְזְרֵי לְהַלְבִּישׁ עֲלֵיהֶן אֶת זֶה, אָחִי. תֵּן לִי עוֹד מֵהָאוֹרְזִית."
עַל
הַמַּחְצֶלֶת הוֹעֳמַד אוֹתוֹ סִיר מַהְבִּיל שֶׁל "רָטָטוּי", יַחַד עִם גִּיגִית פְּלַסְטִיק שֶׁמִּילֵּאתִי
בְּפִיתּוֹת מֵהַטַּאבּוֹן וּבְפִיתּוֹת הַתֶּרֶד; הָיָה שָׁם גַּם סִיר אוֹרֶז, גָּלִיל גְּבִינַת סֵנָט מוֹר וַחֲרִיץ גְּבִינַת
מִנִּצָּ'גוֹ; אַרְבַּעַת בַּקְבּוּקֵי הַיַּיִן שֶׁקָּנִינוּ פּוּזְּרוּ בְּפִינּוֹת, וּשְׁתֵּינוּ מֵהֶם בְּכוֹסוֹת זְכוּכִית קְטַנּוֹת
שֶׁנּוֹעֲדוּ לְקָפֶה טוּרְקִי; גַּם קוּפְסַת עָלַי גֶּפֶן מֵהַדְּרוּזִים בַּדֶּרֶךְ הַחֲלִיפָה יָדַיִים, וְגוּלַּת הַכּוֹתֶרֶת:
נַקְנִיק מְצוּפֶּה בְּעוֹבֶשׁ שֶׁאֶחָד הֵבִיא מֵרוּסְיָה.
מִמַּעֲלֵה
הַגִּבְעָה, בַּחוֹשֶׁךְ, הִגִּיעוּ שְׁלוֹשָׁה מֵאֲחֵרִים.
"זֹאת
בֶּטַח אַיָּה," בַּת הַזּוּג שֶׁלִּי לָחֲשָׁה לִי. קַמְתִּי יַחַד אִיתָּהּ לְבָרֵךְ אוֹתָם. 
הוּצַּגְתִּי
בְּפָנֶיהָ וְהִתְחַבַּקְנוּ.
"בּוֹאִי,
יֵשׁ אוֹכֶל טוֹב," אָמַרְתִּי לָהּ. מַשֶּׁהוּ אִימָּהִי תּוֹקֶף אוֹתִי בִּרְגָעִים כָּאֵלֶּה, לֹא אֵדַע לְהַסְבִּיר
לָמָּה. אוּלַי הַפַּעַם הָיוּ אֵלֶּה פְּנֵי-הַיַּלְדָּה שֶׁל אוֹתָהּ בַּחוּרָה מִסְכֵּנָה. מֵהָאוֹפֶן שֶׁבּוֹ חִיבְּקָה אוֹתִי,
הַזָּר, הוּפַץ חוֹם תָּמִים וְנוֹתֵן-אֵמוּן, כְּאִילּוּ הִפְקִירָה אֶת גּוּפָהּ הַקָּטָן לְמַעֲטֶפֶת הַחִיבּוּק
הַמְּגוּנֶּנֶת. עֵינֶיהָ הָיוּ אֲפוֹרוֹת-בְּהִירוֹת וְטוֹבוֹת לֵב. הִיא בָּאָה בְּגִ'ינְס קְצָרִים וּבְחוּלְצַת-טִי
לְבָנָה עִם צִיּוּר שֶׁנּוֹעַד לְהַצְחִיק: פוֹפַאי, גִּיבּוֹר הַיְּלָדִים הַמְּעַשֵּׁן, מַצִּיג אֶת קַעֲקוּעַ הָעוֹגֶן שֶׁעַל
אֲמִתּוֹ הַמְּנוּפַּחַת. הִיא לֹא סָחֲבָה כְּלוּם מִלְּבַד תִּיק בַּד קָטָן וְזוֹל בְּסִגְנוֹן הַחוֹזְרִים מֵהוֹדּוּ. הַזּוּג
שֶׁהִסִּיעוּ אוֹתָהּ בְּרִכְבָּם סָחֲבוּ מִטְעָן כָּבֵד. עָזַרְתִּי לָהֶם לִפְרוֹק אוֹתוֹ. 
שָׁכַחְתִּי
אֶת הַשֵּׁם שֶׁלּוֹ. הַשֵּׁם שֶׁלָּהּ הָיָה דָּנִיאֵלָה. 
מִמַּעֲבַר
הַפִּסְקָה הַבִּלְתִּי-נָחוּץ, מֵהַחֲצִיצָה בֵּין "הַשֵּׁם שֶׁלּוֹ" לְבֵין "הַשֵּׁם שֶׁלָּהּ",
עֲשׂוּיָה הַקּוֹרֵאת חַדַּת הָעַיִן – הַקּוֹרֵאת, שֶׁכֵּן אֲנִי מַשְׁוֶוה כְּנֶגְדִּי כְּקוֹרֵאת אֶת דְּמוּת אֲהוּבָתִי הַפְּגוּעָה
– לְהַבְחִין שֶׁחֲשִׁיבוּת רַבָּה לָהּ, לְדָנִיאֵלָה הַזֹּאת. לֹא אַכְחִישׁ, וְעִם זֹאת אַדְגִּישׁ בְּכָל לָשׁוֹן שֶׁל
הַדְגָּשָׁה: אֲנִי יוֹשֵׁב עַכְשָׁיו לְשׁוּלְחַן הָעֵץ שֶׁלִּי בְּצָהֳרֵי הַיּוֹם, שֶׁבַע כְּיוֹנֵק גַּרְגְּרָן, וְזֹאת אַחֲרֵי
לַיְלָה שֶׁל שֵׁינָה עֲמוּקָּה וּמֵיטִיבָה, חָבוּק מֵאָחוֹר בְּיָדֶיהָ שֶׁל זוּגָתִי. וְאֶתְמוֹל בָּעֶרֶב לֹא חָסַכְנוּ זֶה
מִזֶּה אֶת גּוּפֵינוּ, כְּפִי שֶׁאֲנַחְנוּ מַקְפִּידִים לַעֲשׂוֹת לְפָחוֹת פַּעַם-פַּעֲמַיִים בְּשָׁבוּעַ.
כְּשֶׁפָּרַקְתִּי
מֵעָלֶיהָ אֶת שַׂק הָאוֹהֶל הַכָּבֵד דָּנִיאֵלָה שָׁאֲלָה בִּבְדִיחוּת-הַדַּעַת:
"אַתָּה
עוֹשֶׂה גַּם הוֹבָלוֹת?"
הַהֶעָרָה
לֹא מָצְאָה חֵן בְּעֵינַי. לֹא אַעֲלִים שֶׁאֲפִילּוּ הֶעֱלִיבָה אוֹתִי. בַּת הַזּוּג שֶׁלִּי יָדְעָה שֶׁבְּהֶעָרָה כָּזֹאת יֵשׁ
כְּדֵי לִפְגּוֹעַ בִּי, וּמִיהֲרָה לִשְׁאוֹל אֶת דָּנִיאֵלָה מָה שְׁלוֹמָהּ; וּבִמְהִירוּת שְׁאֵלָתָהּ הָיָה דְּבַר-מָה
אַגְרֵסִיבִי שֶׁהִכְאִיב לִי, עַל אַף שֶׁנּוֹעַד לְגוֹנֵן עָלַי.
שׁוּב
נִתְקַפְתִּי בְּיֵצֶר הָאִימָּהִי הַמְּשׁוּנֶּה. אָמַרְתִּי לְדָנִיאֵלָה שֶׁנִּשְׁאַר עוֹד הַרְבֵּה אוֹכֶל. בַּת הַזּוּג שֶׁלִּי קָפְצָה
עַל הַהִזְדַּמְּנוּת לְרוֹמֵם אֶת רוּחִי, וְגִילְּתָה שֶׁאֲנִי הָיִיתִי "שַׂחְקָן מֶרְכָּזִי" בַּהֲכָנַת
הָאֲרוּחָה. 
"הוּא
גַּם מְבַשֵּׁל!" הַבָּאָה הַחֲדָשָׁה קָרְאָה בְּהִתְפַּעֲלוּת.
הַבַּדְחָן
הִצִּיעַ לְדָנִיאֵלָה וּלְבֶן-זוּגָהּ שֶׁיְּקַיְּמוּ כְּבָר אֶת הָ"אוֹהֳלִיַּת". בֶּן-הַזּוּג אָמַר שֶׁהוּא
מוּתָּשׁ; הִיא, לְעוּמַּת זֹאת, לָקְחָה אַחְרָיוּת. הִתְנַדַּבְתִּי לַעֲזוֹר. זֶה מִמֵּילָא לוֹקֵחַ רֶגַע. לְבַת הַזּוּג
שֶׁלִּי לָחַשְׁתִּי שֶׁעָדִיף שֶׁנֹּאכַל אֶחָד אַחֲרֵי הַשֵּׁנִי; זֶה מִמֵּילָא עִינּוּי, לְהִילָּחֵם בְּמַזְלְגוֹת עַל הַצַּלַּחַת.
פָּתַחְתִּי
אֶת נַרְתִּיק הָאוֹהֶל שֶׁלָּהֶם, שֶׁהָיָה זֵהֶה לְשֶׁלָּנוּ: הָאוֹהֶל הַזּוֹל בְּיוֹתֵר שֶׁאֶפְשָׁר לִמְצוֹא בַּחֲנוּיוֹת
הַמַּחֲנָאוּת. הִשְׁחַלְתִּי אֶת מוֹטוֹת-הַמַּתֶּכֶת אֵלֶּה בְּתוֹךְ אֵלֶּה וְהִיא נִיוְּוטָה אוֹתָם אֶל-תּוֹךְ הַבַּד. הִיא
שָׁמְעָה לַהוֹרָאוֹת שֶׁלִּי. וְאוּלַי נָתְנָה לִי לְהַפְרִיחַ אוֹתָן בְּלִי מְחָאָה וּבִיצְּעָה אֶת מָה שֶׁכְּבָר יָדְעָה
לַעֲשׂוֹת מִמֵּילָא. בְּוַודַּאי שֶׁיָּדְעָה, הֲרֵי נוֹלְדָה וְגָדְלָה בְּאֵיזוֹר. הִיא הָיְתָה נְמוּכָה, חֲסוֹנָה וְלָבְשָׁה
שִׂמְלָה אֲפוֹרָה בְּגִזְרַת A – גִּזְרָה
שֶׁנּוֹעֲדָה לְפַצּוֹת עַל מָתְנַיִים יְשָׁרִים מִדַּי, כָּךְ לָמַדְתִּי מִבַּת הַזּוּג שֶׁלִּי – וְכַפְכַּפֵּי אֶצְבַּע.
בִּתְנוּעוֹתֶיהָ וּבְאוֹפֶן דִּיבּוּרָהּ הָיָה מַשֶּׁהוּ מְרוּשָּׁל, כְּמוֹ מְוַותֵּר-מֵרֹאשׁ. כְּשֶׁהִתְכּוֹפְפָה לִנְטוֹעַ אֶת פִּינַּת
הָאוֹהֶל בַּקַּרְקַע נֶחְשְׂפוּ הַתַּחְתּוֹנִים שֶׁלָּהּ, שֶׁהָיוּ מְפוּסְפָּסִים וּבְרֹאשָׁם נִקְשָׁר סֶרֶט פַּרְפַּר. שִׁייַּכְתִּי אוֹתָהּ
לְאֵלֶּה שֶׁלֹּא יְהַסְּסוּ לְהֵירָטֵב בַּגֶּשֶׁם, לְטַיֵּיל לְבַדָּן, לְדַבֵּר עַל בְּמָה אוֹ לִצְרוֹךְ סַם לֹא מוּכָּר. גַּרְעִין אֲדִישׁוּתָהּ
שׁוֹמֵר עָלֶיהָ.
כְּשֶׁחָזַרְתִּי
לְשַׁבָּת נִשְׁאַר עוֹד הַרְבֵּה אוֹכֶל; וְאַף עַל פִּי שֶׁכְּבָר שָׂבַעְתִּי קוֹדֶם וְאַף תְּאוּצַת הָאֲכִילָה כְּבָר שָׁכְכָה
לְגַמְרֵי, פָּרַסְתִּי לִי עוֹד פְּרוּסָה עָבֶה מֵהַנַּקְנִיק וְאָכַלְתִּי אוֹתוֹ מְגוּלְגָּל יַחַד עִם סֵנָט מוֹר בְּתוֹךְ
פִּיתָּה מֵהַטַּאבּוֹן. הֵם כְּבָר הָיוּ בְּעִיצּוּמָן שֶׁל הָ"עֶשְׂרִים שְׁאֵלוֹת".
קָשֶׁה לְהִישָּׁאֵר לִישׁוֹן בְּאוֹהֶל שֶׁעוֹמֵד
בַּשֶּׁמֶשׁ. חָזַרְתִּי וְכָפִיתִי עַל עַצְמִי אֶת הַשֵּׁינָה כַּמָּה פְּעָמִים. גֵּאֶיהָ אָמְנָם יָצְאָה מֵהָאוֹהֶל, אֲבָל נִרְדְּמָה
שׁוּב, כְּמוֹ רַבִּים, עַל הַמִּזְרוֹנִים בַּחוּץ. הִתְנַדַּבְתִּי לְהָכִין קָפֶה. זוּגוֹת מְנוּמְנָמִים קִיבְּלוּ מִמֶּנִּי
כּוֹסוֹת מַהְבִּילוֹת וְחָזְרוּ לְמַחְצֶלֶת. כְּשֶׁסִּייְּמוּ אֶת הַקָּפֶה נִרְתְּמוּ לִמְתּוֹחַ אֶת הַצִּילִיהָ. אֶחָד מֵהֶם, זֶה
הַקָּטָן עִם הַגּוּפִיָּה שֶׁחוֹשֶׂפֶת אֶת הַפְּטָמוֹת, טִיפֵּס עַל עֲנַף אֵקָלִיפּטוּס שֶׁעָבַר מֵעַל בַּת הַזּוּג שֶׁלִּי.
הַתְּנוּעוֹת שֶׁלּוֹ הָיוּ פְּזִיזוּת וּפְרוּעוֹת. הוּא מָשַׁךְ אֶת בַּד הַצִּילִיהָ בְּכָל גּוּפוֹ, אִיבֵּד שִׁיוּוּי מִשְׁקָל
וְכִמְעַט שֶׁנָּפַל עָלֶיהָ. אֲבָל אֲפִילּוּ זֶה לֹא גָּרַם לוֹ לָרֶדֶת מִשָּׁם וְלִקְשׁוֹר אֶת הַבַּד בְּמָקוֹם אַחֵר.
וַאֲנִי
נִמְלֵאתִי חֲמַת זַעַם וְהִמְשַׁכְתִּי לִבְחוֹשׁ בְּפִינְגָ'ן. הִבַּטְתִּי בָּהֶם, בִּגְבָרִים הַמּוֹתְחִים אֶת הַבַּד. אָמְנָם
הָיוּ קוֹלְנוֹעָנִים אֲבָל לֹא נוֹלְדוּ וְגָדְלוּ בְּתֵל אָבִיב. חֶלְקָם מֵהַקִּיבּוּצִים בָּאֵזוֹר הַזֶּה. לָכֵן בָּאוּ
לַחְגּוֹג כָּאן. הֵם לָבְשׁוּ חוּלְצוֹת שֶׁל הַיְּחִידוֹת הַמּוּבְחָרוֹת בָּהֶן שִׁירָתוֹ. אֲפִילּוּ סַנְדְּלֵיהֶם לֹא הָיוּ
סַנְדְּלֵי שׁוֹרֶשׁ, אֶלָּא אֵלֶּה הַמִּקְצוֹעִיִּים, עִם רְצוּעוֹת הַבַּד הָאֲלַכְסוֹנִיּוֹת. הַבָּחוּר בְּגוּפִיָּה שׁוּב מֶשֶׁךְ
אֶת הַבַּד בְּכָל הַכּוֹחַ וְאִיבֵּד אֶת שִׁיוּוּי הַמִּשְׁקָל שֶׁלּוֹ, מַמָּשׁ מֵעַל גּוּפָהּ הַיָּשָׁן, הָאָדִישׁ לְסַכָּנָה, שֶׁל
אֲהוּבָתִי. רָצִיתִי לַהֲזִיזָהּ מִשָּׁם, וְהֵעַרְתִּי אוֹתָהּ בְּתוֹאֲנָה שֶׁהַקָּפֶה מוּכָן. הִיא קָמָה רַעֲנָנָה וּמְאוּשֶּׁרֶת,
מְלֵאַת אַהֲבַת-אֱנוֹשׁ, וּמִיָּד נָתְנָה יָד בַּהֲקָמַת הַצִּילִיהָ. לֹא שִׁיתַּפְתִּי אוֹתָהּ בְּסַכָּנָה כְּדֵי לֹא לְקַלְקֵל.
אַחֲרֵי
הַקָּפֶה נִכְנַסְנוּ לְמַיִם. נִסְחַפְנוּ בְּמוֹרַד הַנָּהָר, בַּזֶּרֶם הָאִיטִּי וְהַקָּרִיר; מֵעָלֵינוּ הִתְנַשְּׂאוּ עֲלֵי תְּאֵנָה שֶׁהֵפִיצוּ
אֶת רִיחֵם הַמְּעַקְצֵץ. אִילָנִיּוֹת קָפְצוּ אֶל-תּוֹךְ הַמַּיִם כְּכָל שֶׁהִתְקַדַּמְנוּ. בְּעִיקּוּל הַנָּהָר נִמְצְאָה לָנוּ
נְקוּדָּה מוּשְׁלֶמֶת: מוּסְתֶּרֶת מֵעֵינֵי הָאֲחֵרִים, עֲמוּקָּה, עִם קַרְקָעִית סַלְעִית יַצִּיבָה. 
רוֹב
הַזְּמַן עֵינַיי הָיוּ עֲצוּמוֹת, אֲבָל כְּשֶׁפָּקַחְתִּי אוֹתָן פַּעַם אַחַת הִבְחַנְתִּי מֵאֲחוֹרֵי צַוּוֹארָהּ הַמְּרוּגָּשׁ שֶׁל
אֲהוּבָתִי בְּעִיקּוּל נוֹסָף שֶׁל הַנָּהָר; וּבָעִיקּוּל הַזֶּה נֶחְשֶׂפֶת חֶלְקַת אֲדָמָה קְטַנָּה, שֶׁהָיְתָה מוּקֶּפֶת
בְּשִׂיחִים סְבוּכִים. וּבְשִׂיא הִתְיַיחֲדוּתֵנוּ פָּקַחְתִּי שׁוּב אֶת הָעֵינַיִים וְהִשְׁתּוֹקַקְתִּי לְהַגִּיעַ אֶל חֶלְקַת
הָאֲדָמָה הַזֹּאת.
חָזַרְנוּ
מוּתָּשִׁים לְמַחְצֶלֶת. לֹא עָזַרְתִּי בַּהֲכָנַת אֲרוּחַת הַצָּהֳרַיִים. נִמְנַמְתִּי בְּצֵל, בָּרוּחַ הַקְּרִירָה, מַשְׁעִין יָד
אַחַת עַל אֲהוּבָתִי. אֲפִילּוּ מוּזִיקַת הֲרַאפּ שֶׁהִתְחַדְּשָׁה בָּרַמְקוֹלִים לֹא הֵעִירָה אוֹתִי. גַּם לֹא קוֹל
הַשַּׁקְשׁוּקָה הַמִּיטַּגֶּנֶת לְיָדֵנוּ. חָלַמְתִּי שֶׁאֲנִי חָבוּק שָׁם בִּזְרוֹעוֹת אוֹתָהּ דָּנִיאֵלָה. אֲנִי זוֹכֵר אֶת
זַכְרוּתִי מַחֲלִיקָה לְתוֹכָהּ בְּחוֹם הַכָּבֵד, אֶת חִיכּוּךְ גּוּפֵינוּ שֶׁעוֹד הָיוּ קְרִירִים מִמֵּי הַנָּהָר. אֲפִילּוּ
אֶת רֵיחַ הַתְּאֵנִים הַמְּעַקְצֵץ. לֹא אַסְתִּיר מִן הַקּוֹרֵאת אֶת יִסּוּרֵי הַמַּצְפּוּן שֶׁלִּי. רַק אָשׁוּב וְאַדְגִּישׁ:
אֵלֶּה יִסּוּרֵי מַצְפּוּנוֹ שֶׁל אָדָם חוֹלֵם. בְּחַיֵּי הַמַּעֲשֶׂה לֹא סָרַחְתִּי וְלֹא אֶסְרַח.
"שִׁקְשׁוּקִית,
חֲבֵרִים?" הִצִּיעַ לָנוּ הַבַּמַּאי.
וָשׁוּב
יָשַׁבְנוּ בְּמַעְגָּל וְאָכַלְנוּ. וָשׁוּב – הַצְּחוֹק נִשְׁפָּךְ מִתּוֹכִי. לֹא רַק הוּא הִצְחִיק אֶת חֲבוּרַת הַחֲבֵרִים, גַּם
אֶחָד שְׁמַנְמַן עִם בְּעָיוֹת גַּב, בָּחוּר שֶׁנִּרְאֶה רְצִינִי מֵהַשְּׁאָר, חִיקָּה אֵיזוֹ דְּמוּת שֶׁלֹּא הִכַּרְתִּי. אִשְׁתּוֹ
חִיקְּתָה אֶת הַקַּרְיָין בַּעַל הַנִּימָה הָאֲצִילִית, הַמְּרוּגֶּשֶׁת, מִתָּכְנִיּוֹת הַטֶּבַע "Planet Earth".
גַּם אַיָּה שְׁטְרָאוּס הִצְחִיקָה אוֹתָנוּ בַּסִּיפּוּרִים מִמִּיטָּתָהּ.
אֲפִילּוּ
בַּת הַזּוּג שֶׁלִּי נִיסְּתָה אֶת כּוֹחָהּ. אֵינִי זוֹכֵר מָה נִיסְּתָה לְחַקּוֹת אוֹ לְסַפֵּר, אֲבָל הַשְּׁתִיקָה שֶׁהִשְׂתָּרְרָה
לְאַחַר מִכֵּן זְכוּרָה לִי הֵיטֵב. רַק אוֹתוֹ יוֹצֵר סְרָטִים עָשָׂה אִיתָּהּ חֶסֶד וּפָלַט צְחוֹק. הִתְעוֹרְרָה בִּי
טִינָה גְּדוֹלָה כְּלַפֶּיהָ. אֵיךְ יָכוֹל לִהְיוֹת שֶׁהִיא נִסְחֶפֶת כָּכָה וְחוֹתֶרֶת לְמַלֵּא בְּאוֹפֶן נוֹאָשׁ אֶת צַו
הַשָּׁעָה, לְהַצְחִיק? חִיבַּקְתִּי אֶת הַגַּב שֶׁלָּהּ, סָפֵק כְּדֵי לְנַחֵם אוֹתָהּ, סָפֵק כְּדֵי לְרַסֵּן אוֹתָהּ. וְהִיא,
מִצִּדָּהּ, נִעְנְעָה אֶת יַשְׁבָנָהּ בְּעַלִּיזוּת וּמִיקְּמָה אֶת עַצְמָהּ בְּחִיבּוּק שֶׁלִּי, מִבְּלִי לְהַבְחִין בְּכַוּוֹנָתִי
לְהַשְׁתִּיקָהּ.
אַחֲרֵי אֲרוּחַת הַצָּהֳרַיִים הִתְנַדַּבְתִּי
לֶאֱסוֹף שׁוּב עֵצִים. חָצִיתִי אֶת הַנָּהָר בְּאֵזוֹר רָדוּד כְּדֵי לְהַגִּיעַ לְגֶזַע הַאֵקָלִיפּטוּס הַמְּנוּסָּר שֶׁבַּגָּדָה
הַשְּׁנִיָּה. אֲבָל טַבְּעוֹת הַגֶּזַע הָיוּ כְּבֵדוֹת מִדַּי. הָיִיתִי יָכוֹל לְהִתְאַמֵּץ וְלִסְחוֹב אוֹתָן, אֲבָל נוֹתַר בִּי
מֵאָז הַחֲלוֹם זָכַר מְשַׁתֵּק שֶׁל עַצְלוּת. סִימַּנְתִּי לָהֶם שֶׁאֲנַסֶּה לְחַפֵּשׂ בְּמַעֲלֵה הַגִּבְעָה. טִיפַּסְתִּי עַל כַּר
עֲלֵי הַאֵקָלִיפּטוּס הַמְּשׁוּפָּע עַד שֶׁהִגַּעְתִּי לְקַפֵּל-אֲדָמָה קָטָן, שֶׁמִּמֶּנּוּ נִשְׁקְפָה גִּבְעָה שֶׁכַּמָּה פָּרוֹת
הִתְגּוֹדְדוּ בָּהּ.
הִבְחַנְתִּי
בְּאַיָּה וּבְדָנִיאֵלָה נִכְנָסוֹת לַמַּיִם; זוֹ בְּאוֹתוֹ הַגִּ'ינְס שֶׁהִגִּיעָה אִיתּוֹ וּבְחֵלֶק עֶלְיוֹן שֶׁל בִּיקִינִי
וְזוֹ בְּבֶגֶד יָם כָּחוֹל מָלֵא, חוֹבֶשֶׁת כּוֹבַע קַשׁ. הֵן הָלְכוּ בְּמוֹרַד הַנָּהָר, עַד שֶׁהִגִּיעוּ לְאוֹתוֹ עִיקּוּל שֶׁבּוֹ
גֵּאֶיהָ וַאֲנִי הִשְׁתַּהֵינוּ בַּיּוֹם שֶׁלִּפְנֵי, וְנֶעֶצְרוּ, כָּמוֹנוּ, דַּוְוקָא שָׁם. הִתְקָרַבְתִּי אֲלֵיהֶן.
"אַתֶּן
רוֹאוֹת שָׁם עֵצִים?"
"עֵצִים?
אֵיךְ תִּסְחוֹב אוֹתָם בַּחֲזָרָה מִכָּאן?" אַיָּה שָׁאֲלָה.
"אֲנַחְנוּ
נַעֲזוֹר לוֹ," דָּנִיאֵלָה אָמְרָה.
נֶעֱמַדְתִּי
עַל הַגָּדָה לְיָדָן, בֵּין גִּזְעֵי הַתְּאֵנָה.
"יַאלְלָה,
בּוֹאִי נַעֲזוֹר לוֹ. הוּא כָּזֶה נֶחְמָד," דָּנִיאֵלָה הוֹסִיפָה וְהִתִּיזָה מַיִם עַל פָּנֶיהָ כְּדֵי לְצַנֵּן
אוֹתָם. 
נִכְנַסְתִּי
לַמַּיִם.
נִרְתַּעְתִּי
מֵהַהֶבְדֵּל הַגָּדוֹל שֶׁבֵּין הַפְּנִים שֶׁל אוֹשְׁיַית הֲפֶיְיסְבּוּק בַּלַּיְלָה, שֶׁהָיוּ מְתוּקוֹת וּפְעוּרוֹת-עֵינַיִים
כִּפְנֵי תִּינוֹק, לְבֵין פְּנֵי הַזְּקֵנָה שֶׁהִתְגַּלּוּ בְּאוֹר הַיּוֹם הַיְּרַקְרַק שֶׁבִּנְהַר. הִיא נִמְנְעָה מִלְּהַרְטִיב אֶת
פָּנֶיהָ, כֵּיוָון שֶׁהָיוּ מְרוּחִים בְּשִׁכְבַת מֵיְיק-אַפּ חַרְסִית, שֶׁכְּבָר נִבְקְעוּ בָּהּ נַקְבּוּבִיּוֹת. כַּדּוּרִי
עֵינֶיהָ צָפוּ בְּתוֹךְ עַפְעַפַּיִים מְקוּמָּטִים שֶׁזָּכַר שֶׁל הִתְעַנּוּת נִיכָּר בָּהֶם. הָרַע בְּיוֹתֵר הָיָה צַוּוֹארָהּ,
שֶׁשְּׁנֵי גִּידִים, הַדּוֹמִים בְּמַהֲלָכָם לְמוֹשְׁכוֹת שֶׁל כִּרְכָּרָה, הֵחֵלּוּ לְהִיפָּרֵד מִמֶּנּוּ. נָגַעְתִּי בְּצַוְּוארֵי בִּבְלִי-דַּעַת
בְּעוֹדִי מִתְקַדֵּם בַּנָּהָר לְכִיוּוּנָן, לִבְדּוֹק אִם גַּם אֶצְלִי שְׁנֵי הַחֲבָלִים הֵחֵלּוּ לְבַצְבֵּץ; אַךְ בִּמְקוֹם זֶה
הִבְחַנְתִּי שֶׁעַל כִּתְפֵי הַחוּלְצָה הַשְּׁחוֹרָה שֶׁלִּי, שֶׁכְּבָר הֵחֵלָּה לְהֵירָטֵב בְּמַיִם, מְבַצְבְּצִים פְּתִיתִים לְבָנִים
שֶׁל קַשְׂקַשִּׂים. הַיּוֹבֶשׁ שֶׁל הַמָּקוֹם, הַשֵּׂיעָר שֶׁהַרְטָבָתִי וְלֹא יִיבַּשְׁתִּי, הַנְּטִיָּיה הַטִּבְעִית שֶׁל עוּרִי – כָּל
אֵלֶּה גָּרְמוּ לַקַּרְקֶפֶת שֶׁלִּי לְהִתְקַלֵּף. זוּגָתִי מַכִּירָה אֶת הַנְּטִיָּיה הַזֹּאת וְסוֹלַחַת לָהּ. יוֹתֵר מִזֶּה: הִיא
נוֹהֶגֶת לִשְׁלוֹת אֶת הַקַּשְׂקַשִּׂים מֵבִין הַשֵּׁיעָרוּת שֶׁלִּי, וְאִם הַשֵּׂיעָר מָלֵא בָּהֶם הִיא פּוֹרַעַת אוֹתוֹ כְּדֵי
לְהוֹצִיאָם.
"נִדְמֶה
לִי שֶׁרָאִיתִי שָׁם מַשֶּׁהוּ," אָמַרְתִּי וְהִצְבַּעְתִּי אֶל חֶלְקַת הָאֲדָמָה. "אֲנִי רוֹאֶה שָׁם עֲנָפִים
יְבֵשִׁים. נַעֲשָׂה שְׂחִיָּיה קְטַנָּה."
וְהִנֵּה,
נִמְצֵאנוּ עַל הַסְּלָעִים שֶׁבַּפֶּתַח חֶלְקַת הָאֲדָמָה. מִכָּאן רָאִיתִי כַּמָּה סְבוּכִים וְקוֹצָנִיִּים הָעֲנָפִים שֶׁמַּקִּיפִים
אֶת כַּר הַדֶּשֶׁא שֶׁהַנָּהָר מִתְעַגֵּל סְבִיבוֹ. אֶלָּא שֶׁבְּקָצוֹתֵיהֶם שֶׁל הָעֲנָפִים נִתְלוּ אֶשְׁכּוֹלוֹת עִם פֵּירוֹת
זְעִירִים, שֶׁלֹּא יָכוֹלְתִּי לִרְאוֹת מִמֶּרְחָק. הִגַּחְתִּי לַיַּבָּשָׁה.
"אֵין
פֹּה עֲנָפִים," אָמַרְתִּי. "אֲבָל יֵשׁ פֹּה פֵּירוֹת כָּאֵלֶּה. הֵם נִרְאִים בְּשֵׁלִים."
"זֶה
פֶּטֶל," דָּנִיאֵלָה אָמְרָה וְהַגִּיחָה אֶל הַחֶלְקָה לְיָדִי. לֹא הָיְתָה לָהּ בְּעָיָה לִצְעוֹד עַל סַלְעִי
הַקַּרְקָעִית, שֶׁהָיוּ מְשׁוּנָּנִים וַחֲלַקְלַקִּים, כִּי נַעֲלֶה נַעֲלֵי מֵדוּזָה.
"לֹא
סְתָם פֶּטֶל. פֶּטֶל קָדוֹשׁ, זֶה פְּרִי אוֹפְיָינִי לַסְּבִיבָה. גָּדַלְתִּי פֹּה, אַל תִּשְׁכְּחוּ," הוֹסִיפָה. הִיא
הִצִּיעָה לְאַיָּה לַעֲלוֹת לְפִיסַּת הַקַּרְקַע, אֲבָל הִיא הָיְתָה יְחֵפָה וְכָל צַעַד כְּאֵב לָהּ. הִיא צָפָה בְּמַיִם
וְעַצְמָהּ אֶת עֵינֶיהָ, וְדָמְתָה לְגוּפָהּ.
הַפֵּירוֹת
הַבְּשֵׁלִים נִתְלוּ בָּעֲנָפִים הַגְּבוֹהִים בְּיוֹתֵר; וְגַם שָׁם, נִרְאוּ רַק קוֹמֶץ שְׁחוֹרִים לְיַד הָמוֹן לְבַנְבַּנִּים
וַאֲדוּמִּים, שֶׁהָיוּ קָשִׁים לְמַגָּע. נִכְנַסְנוּ אֶל-תּוֹךְ הַסְּבַךְ. הָיִיתִי גָּבוֹהַּ מִמֶּנָּה; קָטַפְתִּי כַּמָּה פֵּירוֹת
סְגַלְגַּלִּים. חֶלְקָם הִתְפָּרְקוּ בְּכַף יְדֵי וְצִבְעוֹ אוֹתָהּ. הִגַּשְׁתִּי לָהּ אוֹתָם וְהִיא הִכְנִיסָה אוֹתָם לְפֹה. נִמְצֵאתִי
עָמוֹק בַּסְּבַךְ הַקּוֹצָנִי, שֶׁהִצְטוֹפְפוּ בְּתוֹכוֹ גַּם סִירָה קוֹצָנִית וְגַם בַּרְקָנִים וּגְדִילָנִים וְדַרְדָּרִים,
שֶׁרַק מְעַטִּים מֵהֶם עוֹד שִׁימְּרוּ אֶת צֶבַע פְּרִיחָתָם וְרוּבָּם הִצְהִיבוּ וְקוֹצֵיהֶם הָיוּ זְקוּרִים וּמְשׁוּנָּנִים.
רָאִיתִי
שֶׁהִבְחִינָה בִּשְׂרִיטָה נוֹסֶפֶת שֶׁנִּשְׂרַטְתִּי בַּבֶּטֶן, וְשָׂמַחְתִּי עַל כָּךְ שִׂמְחָה גְּדוֹלָה.
תָּקְפָה
אוֹתִי הִתְרַגְּשׁוּת עֲמוּקָּה כְּשֶׁרָאִיתִי שֶׁאֵינָהּ בּוֹדֶקֶת אֶת הַפֵּירוֹת שֶׁאֲנִי מַעֲבִיר לָהּ אֶלָּא מִשִּׁיטָה אוֹתָם
מִיָּד אֶל-תּוֹךְ שְׂפָתֶיהָ, שֶׁהִתְחִילוּ לְהִיצָּבַע בְּסָגוֹל; וּכְשֶׁהֶעֱמִיקָה בַּסְּבַךְ, וְהִבְחַנְתִּי בִּשְׂרִיטָה קְטַנָּה
בְּמַעֲלֵה הַיָּרֵךְ שֶׁלָּהּ, מַמָּשׁ מִתַּחַת לְקַו בֶּגֶד הַיָּם הַמָּלֵא, תָּקַף אוֹתִי חֵשֶׁק אַדִּיר לְנִשְׁקָהּ שָׁם. דָּחַפְתִּי יָד
בִּלְתִּי-זְהִירָה אֶל תּוֹךְ הַקּוֹצִים וְקָטַפְתִּי עוֹד וְעוֹד פֶּטֶל קָדוֹשׁ.
מִי
הָיָה מְנַחֵשׁ שֶׁדַּוְוקָא אוֹתָהּ אוֹשְׁיַית רְשָׁתוֹת חֶבְרָתִיּוֹת מוּפְקֶרֶת תִּהְיֶה זוֹ שֶׁתָּעִיר אוֹתָנוּ מֵהַזָּיָיתֵנוּ
וְתִקָּרֵא לָנוּ לַחֲזוֹר? וְאוּלַי לֹא מִתּוֹךְ חֲשָׁשׁ שֶׁל צְנִיעוּת עָשְׂתָה זֹאת, אֶלָּא מִפְּנֵי שֶׁגֵּאֶיהָ הִתְחִילָה
לִשְׂחוֹת לְכִיוּוּנֵנוּ. בַּחֲזָרָתֵנוּ הַשְּׁקֵטָה אֶל הַמַּיִם דָּנִיאֵלָה אֲפִילּוּ הֵעִירָה מַשֶּׁהוּ עַל אוֹתָם פֵּירוֹת
מְתוּקִים שֶׁאֵין כְּדוּגְמָתָם; לֹא אֶחֱזוֹר עַל הַהֶעָרָה שֶׁלָּהּ. הִיא הָיְתָה מְטוּפֶּשֶׁת וְהֶעֱלִיבָה אוֹתִי. רָצִיתִי
שֶׁתִּשְׁתּוֹק וְתִצְלוֹל בִּמְהִירוּת, כָּמוֹנִי, כְּדֵי לְהָסִיר אֶת עֲסִיס הַפֵּירוֹת הַמַּסְגִּיר מִן הַפָּנִים. אֲבָל הִיא
הִשְׁאִירָה אוֹתוֹ עָלֶיהָ וְהִתְבַּדְּחָה עַל חֶשְׁבּוֹנוֹ, עַל חֶשְׁבּוֹנִי.
כְּשֶׁשֹּׁתֵי
הַחֲבָרוֹת הִתְחִילוּ לִשְׂחוֹת חֲזָרָה וְנִשְׁאַרְנוּ שָׁם אֲנִי וַאֲהוּבָתִי, הִיא רִיכְּזָה בִּפְנִים שֶׁלִּי מַבָּט חָמוּר.
לְרֶגַע חָשַׁשְׁתִּי שֶׁאַשְׁמָתִי גְּלוּיָה לָהּ; אֶלָּא שֶׁהִיא טַבְלָה אֶת אֶצְבָּעָהּ בְּפִיהָ וְשָׁלְחָה אוֹתָהּ אֶל פָּנַי, כְּדֵי
לְהָסִיר כַּמָּה קַשְׂקַשִּׂים שֶׁנָּשְׁרוּ מִשֶּׁיַּעֲרֵי אֶל-תּוֹךְ שִׂפְמֵי וְזִקְנֵי. אָז הַכְּנִיסָה שְׁתֵּי יָדַיִים לְשַׁעֲרֵי
וּבָחֲשָׁה אוֹתוֹ כְּדֵי לְהוֹצִיא מִמֶּנּוּ אֶת הַקַּשְׂקַשִּׂים. וְאַחֲרֵי זֶה צָלַלְנוּ שְׁנֵינוּ, כְּדֵי לְהִתְנַקּוֹת.



https://www.shortstoryproject.com/he/story/%d7%a4%d7%98%d7%9c-%d7%a7%d7%93%d7%95%d7%a9/
#אהבהצעירה#אִירוֹנְיָה#מִינִיּוּת#מַסַּע#תְּשׁוּקָה