כְּכָל שֶׁהַקַּיִץ הוֹלֵךְ וּמִתְהַדֵּק הַמַּחֲשָׁבוֹת נוֹטוֹת לְהִתְרוֹפֵף. הִבְטַחְתִּי שֶׁאָשִׁיב מַהֵר, וּמֵאָז לֹא כָּתַבְתִּי. חָלַף שָׁבוּעַ: בְּיוֹם א' חָשַׁבְתִּי שֶׁאֲנִי עָלוּל לָצֵאת מִדַּעְתִּי. בְּיוֹם ב' עוֹד לֹא נֶאֱסַפְתִּי. בְּיוֹם ג' הִתְיַישַּׁבְתִּי לִכְתּוֹב, אֲבָל נִרְדַּמְתִּי פְּרַקְדָּן. בְּיוֹם ד' הִבְטַחְתִּי לְעַצְמִי: זֶהוּ זֶה, הַיּוֹם אֲנִי כּוֹתֵב, וְיהִי מָה. לָחַצְתִּי "מִכְתָּב חָדָשׁ" וְיָצָאתִי לִנְשׁוֹם אֲוִויר. חָזַרְתִּי רַק לְמָחֳרָת. עָשִׂיתִי סֵדֶר בַּקּוּפְסָאוֹת. הִקְשַׁבְתִּי לַשְּׁכֵנִים מַחֲלִיפִים מַהֲלוּמּוֹת, מִתְפַּיְּיסִים וְחוֹזֵר חָלִילָה. לָמָּה הִתְקַשֵּׁיתִי לִכְתּוֹב: כִּי נִשְׁבַּעְתֶּם שֶׁאַתֶּם מְחַכִּים לִי, מְצַפִּים לִי נוֹרָא, אֲבָל בִּתְמוּנוֹת נִרְאֵיתֶם שְׁלֵוִוים. כִּי אֲנִי שָׁקוּעַ בַּבְּחִינוֹת עַד לַחֲגוֹרַת הַכְּתֵפַיִים. כִּי לִימּוּדֵי הָרְפוּאָה הֵם בְּדִיּוּק, אֲבָל בְּדִיּוּק, מָה שֶׁהִבְטִיחוּ שֶׁיִּהְיוּ: סָדִין עֲנָק, בְּגָוֶון יְרַקְרַק-הֲדַסָּה, שֶׁנִּפְרַשׂ מֵעַל חַיֵּי. בְּשֶׁמֶשׁ חֲזָקָה מַסְפִּיק חוֹדֵר מְעַט אוֹר. אוּלַי אֶפְשָׁר לִכְתּוֹב בְּחוּבּוֹ שִׁיר. אֲבָל זֶהוּ אוֹר דָּהוּי, אַתֶּם מְבִינִים. הַשִּׁיר יֵיצֵא חוֹלֶה. וְעוֹד הִיסַּסְתִּי לִכְתּוֹב, כִּי הַצָּעָתָם שֶׁאֶכְתּוֹב סִיפּוּר בְּהֶמְשֵׁכִים. אֲמַרְתֶּם: זוֹ תֵּרַפְּיָה יְעִילָה. רַעְיוֹן לֹא רַע, הִשְׁתַּכְנַעְתִּי לְבַסּוֹף, בְּתוֹם שָׁעוֹת אֲרוּכּוֹת שֶׁל מִירְקוֹר מַאֲמָרִים. אֵיזֶה נֶזֶק סִיפּוּר יָכוֹל לַעֲשׂוֹת.
***
אִי שָׁם בָּאָרֶץ, בְּפַאֲתֵי הַכֶּרֶךְ, יֶשְׁנוֹ בֵּית חוֹלִים. וּבְבֵית הַחוֹלִים יוֹשֵׁב עוֹבֵד קַבְּלָן, שֶׁמּוֹעֳסָק עַל יְדֵי חֶבְרַת שְׁמִירָה, שֶׁנִּשְׂכֶּרֶת עַל יְדֵי בֵּית הַחוֹלִים. שָׁעוֹת עַל גַּבֵּי שָׁעוֹת הוּא יוֹשֵׁב בְּחֶדֶר צְדָדִי וּמִתְבּוֹנֵן בְּמַצְלֵמוֹת הָאַבְטָחָה. לְעִתִּים הוּא יוֹצֵא לְחַלֵּץ רַגְלַיִים. הוּא עוֹבֵד שָׁם שָׁלוֹשׁ שָׁנִים, תֶּכֶף אַרְבַּע, וְהוּא נִמְצָא בִּתְקוּפָה יַצִּיבָה יַחֲסִית. כָּךְ הוּא, לְפָחוֹת, מַרְבֶּה לְצַיֵּין. בְּמִסְגֶּרֶת אֶחָד מֵהַפַּטְרוֹלִים הַקְּבוּעִים, עֵינָיו נָחוּת עַל פְּקִידַת הַקַּבָּלָה שֶׁל הַמֶּרְכָּז הָאוֹטוֹאִימוּנִי. הוּא בֶּן שְׁלוֹשִׁים וְהִיא בַּת עֶשְׂרִים וְשֵׁשׁ, אֲבָל כְּשֶׁהֵם רוֹאִים זֶה אֶת זוֹ, שְׁנֵיהֶם מַרְגִּישִׁים לְכָל הַיּוֹתֵר בְּנֵי עֶשְׂרִים. חוֹדֶשׁ אֶל תּוֹךְ הֶיכֵּרוּתָם הַמְּאַבְטֵחַ מַנִּיחַ אֶת הַקַּסְדָּה עַל הַדֶּלְפֵּק הַכָּחוֹל, מְכַחְכֵּחַ פַּעֲמַיִים בִּגְרוֹנוֹ וְשׁוֹאֵל בְּהִיסּוּס: אָז מָה זֶה בְּעֶצֶם אוֹטוֹ-אימ-יוֹנִי? הַבַּחוּרָה מְשִׁיבָה כְּפִי שֶׁלָּמְדָה לְשַׁנֵּן: זֶה כְּשֶׁהַגּוּף תּוֹקֶף אֶת עַצְמוֹ. חֲסַר רִיכּוּז, בִּגְלַל עֵינֶיהָ הַיָּפוֹת, בִּגְלַל הַלֵּק הַמּוּקְפָּד, בִּגְלַל אֵיךְ שֶׁהִיא זָזָה, הוּא מְאַלְתֵּר: אֲבָל לָמָּה שֶׁגּוּף יָפֶה כָּל כָּךְ יִפְגַּע בְּעַצְמוֹ? הַפְּקִידָה מְגַחֶכֶת בִּמְבוּכָה (הַפַּצְיֶינְטִים שׁוֹמְעִים הַכּוֹל, רוֹאִים הַכּוֹל וּמִתְבּוֹנְנִים בַּמִּתְרַחֵשׁ בְּסַקְרָנוּת מְהוּלָה בְּרוֹגֶז) – וּמַפְטִירָה: דֶּבִּיל, אֲנִי רַק עוֹבֶדֶת פֹּה. הִיא מִתְפַּתָּה לְהַגִּיד: תִּשְׁאַל אוֹתָם, אֶת כָּל הַחוֹלִים הָאֵלֶּה, תּוֹךְ שֶׁהִיא מַצְבִּיעָה עַל יוֹשְׁבֵי אוּלָם הַקַּבָּלָה, אַךְ בָּרֶגַע הָאַחֲרוֹן הִיא מִתְעַשֶּׁתֶת. תִּשְׁאַל אֶת הָרוֹפֵא.
הַבָּחוּר בּוֹהֶה בָּהּ בְּחִיּוּךְ כָּבוּשׁ, הִיא בּוֹהָה בּוֹ בָּעֵינַיִים מִיתַּמְּמוֹת, מִישֶׁהוּ צוֹעֵק מַשֶּׁהוּ כְּמוֹ, נוּ, מָה נִסְגַּר, וְאָז הִיא אוֹמֶרֶת בְּקוֹל רָם (רָם יוֹתֵר מִשֶּׁתְּכַנֵּנָּה): בְּקִיצּוּר, אַתָּה הוֹלֵךְ לְהַזְמִין אוֹתִי לָצֵאת אוֹ מָה? הַמְּאַבְטֵחַ מִתְרַצֶּה: אֲנִי אוֹסֶף אוֹתְךָ הַיּוֹם בְּשֵׁשׁ, חַכִּי לִי בַּיְּצִיאָה לְיַד הַפִיקוּס. אֵיפֹה שֶׁהַפֵּירוֹת נוֹשְׁרִים וְנִמְרָחִים עַל הָרִצְפָּה. הוּא אוֹסֶף אֶת הַקַּסְדָּה תַּחַת זְרוֹעוֹ וּמִסְתַּלֵּק בִּשְׁרִיקָה. הַסֵּדֶר שָׁב אֶל אוּלָם הַקַּבָּלָה. אִישָּׁה מְבוּגֶּרֶת בַּעֲלַת שֵׂיעָר כָּתוֹם זַרְחָנִי, כְּצִבְעָהּ שֶׁל פָּטוֹנְיָה מְדוּשֶּׁנֶת כִּימִיקָלִים, מְדַדָּה אֶל הַדֶּלְפֵּק בְּאִיטִּיּוּת עִם נֶיְילוֹנִית גְּדוּשָׁה בַּמִּסְמָכִים. בְּעוֹד הַפְּקִידָה מְטַפֶּלֶת בְּעִנְיָינֶיהָ, הַגְּבֶרֶת חוֹכֶכֶת בְּדַעְתָּהּ, עַד שֶׁאֵיזֶה קוֹל פְּנִימִי מַכְרִיעַ אֶת מַעֲצוֹרֶיהָ. בְּקוֹל דַּק הִיא אוֹמֶרֶת: מְתוּקָה, תַּרְשִׁי לִי לָתֵת לָךְ עֵצָה קְטַנָּה? גַּם לִי הָיָה נִיסָּיוֹן עִם בַּחוּרִים כָּאֵלֶּה. בַּהַתְחָלָה הֵם נֶחְמָדִים.
***
בִּירוּשָׁלַיִם קַל יוֹתֵר מֵאֲשֶׁר בְּתֵל-אָבִיב. אֲנִי מְדַבֵּר כַּמּוּבָן עַל הַחוֹם. הַיָּמִים נִסְבָּלִים, אַךְ עָדִיף לִשְׁהוֹת בְּצֵל. בָּעִיר הָעַתִּיקָה מְנַשְּׁבוֹת רוּחוֹת קְרִירוּת בֵּין הַסִּמְטָאוֹת, כְּאִילּוּ הָאֲבָנִים פִּיתְּחוּ סְגוּלָּה לִשְׁמוֹר עַל מַזְגָן הָאָדִישׁ. אֲנִי, בְּכָל אוֹפֶן, מְמַעֵט לָצֵאת מֵהַבַּיִת. בַּבְּחִינוֹת הָרִאשׁוֹנוֹת הָלַךְ לֹא רַע. בַּבְּחִינוֹת הַבָּאוֹת הָלַךְ מְעַט פָּחוֹת טוֹב. נִרְאֶה לִי שֶׁקֶל לְנַחֵשׁ מִמָּה אֲנִי חוֹשֵׁשׁ: מֵהֶמְשֵׁךְ הַמְּגַמָּה. אִם אֶצְטָרֵךְ לָגֶשֶׁת לְמוֹעֲדִי ב', אֵיאָלֵץ לְבַטֵּל חֵלֶק מֵהַתָּכְנִיּוֹת לְחוּפְשָׁה. לֹא לִהְיוֹת אִיתְּכֶם שָׁם – זוֹ הַמַּחֲשָׁבָה שֶׁמְּדַכְדֶּכֶת אוֹתִי יוֹתֵר מִכָּל. אֲנִי מְדַפְדֵּף בַּתְּמוּנוֹת שֶׁהַעֲבָרָתָם. הֵן מַזְכִּירוֹת לִי עַד כַּמָּה אֵינִי שָׁם. תִּרְאוּ אוֹתִי: כַּמָּה אֲנִי כָּאן, רָחוֹק מֵחֲלוּמוֹתַיי. אוּלַי כָּל הַתָּכְנִית הַזּוֹ הָיְיתָה יוּמְרָנִית מִיְּסוֹדָהּ: הָרְפוּאָה אֵינָהּ מוֹתִירָה מָקוֹם רַב לְמָחוֹל. וְאִם הָיִיתִי יָכוֹל לְהִצְטָרֵף אֲלֵיכֶם, הָיִיתִי מַצְלִיחַ לִרְקוֹד?
***
אַחֲרֵי שִׁישָּׁה חוֹדָשִׁים, אוּלַי שִׁבְעָה, מַשֶּׁהוּ מִשְׁתַּנֶּה. רוֹב פְּגִישׁוֹתֵיהֶם מִתְרַחֲשׁוֹת כָּעֵת מִחוּץ לְכוֹתְלֵי הַמּוֹסָד הָרְפוּאִי. יֵשׁ לָהֶם כְּבָר שְׁמוֹת חִיבָּה. יֵשׁ גַּם נוֹחוּת שֶׁל גּוּף נִסְמָךְ לַגּוּף, כְּשֶׁגּוּפוֹ שׁוֹקֵעַ בְּגוּפָהּ. הוּא מְאוֹהָב בָּהּ עַד מֵעַל הָרֹאשׁ, וְגַם הִיא. הוּא חוֹשֵׁב עָלֶיהָ הַשְׁכֵּם בַּבּוֹקֶר, עוֹד טֶרֶם פְּקִיחַת עֵינָיו, וְגַם הִיא. הוּא חוֹלֵם לְמַסֵּד אֶת הַמֶּתַח הַנִּרְקָם בֵּינֵיהֶם קַבֵּל עַם וַעֲדָה, לְהַנְפִּיק לוֹ תְּעוּדָה – וְגַם הִיא. בְּעֶרֶב נָאֶה אֶחָד הוּא מַבִּיט בַּיָּרֵחַ הָעוֹלֶה אֶצְלָהּ בַּמִּרְפֶּסֶת, וּבִמְקוֹם לִשְׁלוֹף סִיגַרְיָה הוּא מוֹצִיא טַבַּעַת. הִיא אוֹמֶרֶת: מֵאִמִּי שֶׁלִּי, אֲנִי לֹא יוֹדַעַת מָה לְהַגִּיד. אֲנִי הֲכִי רוֹצֶה, אֲבָל אֲפִילּוּ לֹא פָּגַשְׁנוּ אֶת הַהוֹרִים. אֲנִי דּוֹאֶגֶת שֶׁאֲנַחְנוּ לֹא מַמָּשׁ מַכִּירִים. אוּלַי כְּדַאי שֶׁנַּעֲשָׂה קוֹדֶם שָׁבוּעַ בְּיָווֹן? בֶּן זוּגָהּ מְיַידֶּה אֶת הַטַּבַּעַת אֶל מֶרְכַּז הַחֶדֶר, וְהוֹלֵךְ לְהִסְתַּגֵּר בְּבֵית הַשִּׁימּוּשׁ. הוּא מַצְלִיחַ לִכְבּוֹשׁ שָׁם אֶת כַּעֲסוֹ, אַךְ לֹא אֶת כְּבוֹדוֹ. כְּשֶׁהוּא יוֹצֵא, הוּא מוֹצֵא אוֹתָהּ יוֹשֶׁבֶת עַל קְצֵה הַמִּיטָּה, מְשַׂחֶקֶת בְּטַבַּעַת, מְיַיבֶּבֶת בְּדוּמִיָּה. הוּא נִכְנַס לַמִּיטָּה, וְנִשְׁכָּב לְצִדָּהּ. אַחֲרֵי כַּמָּה דַּקּוֹת מְתוּחוֹת, שֶׁנֶּעֱרָמוֹת בֵּינֵיהֶם כְּמוֹ מְחִיצָּה, הוּא מוֹרֶה לָהּ, בּוֹאִי לְכָאן. הִיא מַנִּיחָה אֶת רֹאשָׁהּ עַל חָזֵהוּ, וְאוֹמֶרֶת לוֹ, סְלִיחָה, אַתָּה יוֹדֵעַ שֶׁאֲנִי רוֹצֶה.
הוּא עוֹנֶה לָהּ: בְּיוֹם שַׁבָּת נִיסַּע לַהוֹרִים שֶׁלְּךָ. בַּחוֹרֶף נִתְחַתֵּן. הִיא לֹא אוֹמֶרֶת דָּבָר, אֶלָּא מְנַשֶּׁקֶת אֶת לֶחְיוֹ בִּשְׂפָתֶיהָ הַמְּלוּחוֹת, וְהוּא הוֹלֵךְ לִישׁוֹן בִּתְנוּחָה עֲקוּמָּה. הִיא אֵינָהּ מְבִינָה הַאִם הוּא מַפְנֶה לָהּ אֶת הַגַּב, אוֹ נִרְדַּם כָּךְ בְּשֶׁל נְטִיָּיה סְמוּיָה שֶׁל הַגּוּף. מִתּוֹךְ הָעֲלָטָה צָף קוֹלוֹ הֶעָמוֹק: תָּבִינִי, בַּאֲבִי, אֶת כָּל מָה שֶׁיֵּשׁ לִי. הִיא מַבִּיטָה בַּתִּקְרָה וְהַחוֹשֶׁךְ צוֹבֵעַ אֶת עֵינֶיהָ בְּשָׁחוֹר. הוּא לוֹחֵשׁ לָהּ: אַתְּ יוֹדַעַת כַּמָּה הַטַּבַּעַת הַזּוֹ עָלְתָה לִי? הַמְּחוּיָּבוּת בֵּינֵינוּ יִקְרֶה יוֹתֵר מִכָּל מָקוֹם שֶׁאֶפְשָׁר לְהִצְטַלֵּם בּוֹ. בְּעֶזְרַת הַשֵּׁם, נַחֲסוֹךְ וְנָסַע.
***
הַשָּׁבוּעַ הָיָה לִי חֲלוֹם מְשׁוּנֶּה: אֲנִי יוֹצֵא מֵהַבַּיִת מוּקְדָּם בַּבּוֹקֶר וְהָרְחוֹב רֵיק. אֲנִי תּוֹהָה: שַׁבָּת הַיּוֹם? יָכוֹל לִהְיוֹת שֶׁהִגִּיעַ כִּיפּוּר? אֲנִי מַתְחִיל לִצְעוֹד עַל קִינְג ג'וֹרְג' לְכִיוּוּן עֵמֶק רְפָאִים. אֲנִי לוֹבֵשׁ חוּלְצַת שַׁרְווּלִים קְצָרָה. בִּמְקוֹם שֶׁלַּעֲבָרוֹ אֲנִי צוֹעֵד הַשָּׁמַיִים כֵּהִים. אֲבָל מֵאֲחוֹרֵי, הַמָּקוֹם שֶׁמִּמֶּנּוּ אֲנִי בָּא, מְרַחֲפִים עַנְנֵי נוֹצָה. בְּכָל זֹאת, עָלַיי לְהַמְשִׁיךְ לָלֶכֶת. סוֹף כָּל סוֹף אֲנִי רוֹאֶה צְלָלִית שֶׁל אָדָם: אִישׁ שֶׁעוֹמֵד בְּגַבּוֹ אֵלַיי. קְלַסְתֵּרוֹן שֶׁל חֲרֵדִי. אֲנִי רוֹאֶה שֶׁהוּא מַסְתִּיר דְּבַר מָה בֵּין יָדָיו. הוּא מְמַלְמֵל בַּשָּׂפָה שֶׁאֵינִי מֵבִין. אֲנִי מִתְקָרֵב, וּמְגַלֶּה שֶׁהוּא מְנַסֶּה לְהַדְלִיק סִיגַרְיָה, אַךְ בְּכָל פַּעַם שֶׁהוּא מַצִּית גַּפְרוּר, הוּא מְאַפְשֵׁר לוֹ לִבְעוֹר עַד שֶׁהוּא כִּמְעַט נִכְווֹה בְּאֶצְבְּעוֹתָיו, וְאָז נוֹתֵן לוֹ לִצְנוֹחַ. אֲנִי מַצִּיעַ לְסַיֵּיעַ לוֹ, אַךְ גַּם אֲנִי אֵינִי מַצְלִיחַ לְהַדְלִיק אֶת הַסִּיגַרְיָה: גַּם אֲנִי שׂוֹרֵף אֶת הַגַּפְרוּר. הָאִישׁ מְחַיֵּיךְ אֵלַיי בְּמַבָּט מָלֵא צַעַר. אֲנִי שׁוֹאֵל אוֹתוֹ: תַּגִּיד, אֵיפֹה כּוּלָּם? הוּא מֵשִׁיב לִי בְּיִידִישׁ. אַחַר כָּךְ הוּא פּוֹצֵחַ בְּמוֹנוֹלוֹג קָצָר, שֶׁאֵינִי מֵבִין מִמֶּנּוּ מִילָּה. אֲנִי מְנַסֶּה שׁוּב, הַפַּעַם בְּאַנְגְּלִית: וור אָר דֶּה פֶּיְפָּל? וור אָר דֶּה צִ'ילְדְּרָן אוֹף גָּאד? הָאִישׁ מֵשִׁיב לִי: מִצִּיּוֹן תֵּצֵא הַבְּשׂוֹרָה! הוּא מַצְבִּיעַ בְּאוֹתוֹ כִּיוּוּן שֶׁבּוֹ אֲנִי צוֹעֵד, הֶחָשׁוּךְ, הַקַּר. לְפֶתַע עוֹבֶרֶת בִּי צְמַרְמוֹרֶת. הָאִישׁ מוֹרִיד אֶת הַמִּקְטוֹרֶן, וּמַלְבִּישׁ אוֹתוֹ עַל כְּתֵפַיי. הוּא מֵסִיר אֶת הַכּוֹבַע מֵעַל רֹאשׁוֹ וּמַנִּיחַ אוֹתוֹ עַל קוֹדְקוֹדִי. אֲנִי שׁוֹאֵל אוֹתוֹ: וּמָה אִיתְּךָ, לֹא יִהְיֶה לְךָ קַר? הוּא פּוּטַּר אוֹתִי בִּתְנוּעַת יָד, מִסְתּוֹבֵב עַל צִירוֹ וְשָׁב לְהִתְעַסֵּק בְּקוּפְסַת הַגַּפְרוּרִים וְהַסִּיגַרְיָה, בְּמָה שֶׁנִּדְמֶה לִי עַכְשָׁיו כִּתְפִילָּה. כְּשֶׁאֲנִי מַגִּיעַ לְטַחֲנַת הָרוּחַ שֶׁל מוֹנְטִיפְיוֹרִי, אֲנִי מַבְחִין בַּאֲסֵיפָה גְּדוֹלָה. הֶהָמוֹן עוֹמֵד סְבִיב הַמִּגְדָּל בְּמַעְגָּל צָפוּף. אֲנִי נִכְנָס בֵּין הָאֲנָשִׁים, וּמִתְבָּרֵר לִי שְׁעָלַיי לֶאֱחוֹז בְּשַׁרְווּלֵיהֶם – גַּם הֵם נֶאֱחָזִים בִּי – עַל מְנַת שֶׁלֹּא נָעוּף בָּרוּחַ הָאֵימְתָנִית. הַשָּׁמַיִים סוֹעֲרִים בְּמֵעֵין טוֹרְנָדוֹ. פִּתְאוֹם אֲנִי מַבְחִין שֶׁגַּם אַתֶּם שָׁם. אֲנִי צוֹעֵק אֲלֵיכֶם: אֲנִי כָּאן, אֲנִי כָּאן. אַתֶּם מְנוֹפְפִים לִי לְשָׁלוֹם וּמְסַמְּנִים לִי לָבוֹא בְּעִקְבוֹתֵיכֶם. אַתֶּם צוֹעֲקִים מַשֶּׁהוּ בְּגֶרְמָנִית וּמַתְחִילִים לְהִתְרַחֵק. אֲנִי מְנַסֶּה לָבוֹא אַחֲרֵיכֶם, אֲבָל הָאֲנָשִׁים נֶאֱחָזִים בִּי וְאֵינִי מַצְלִיחַ לְהִתְנַתֵּק. אֲנִי שׁוֹאֵל מִישֶׁהוּ שֶׁעוֹמֵד לְיָדִי: לָמָּה אֲנַחְנוּ מְחַכִּים? הוּא מַצְבִּיעַ לְמַעְלָה, אֶל עֵבֶר עָנָן נָמוּךְ, שֶׁבּוֹקְעִים מִמֶּנּוּ בְּרָקִים. אֲנִי מֵבִין: אֲנַחְנוּ מְחַכִּים שֶׁהַבָּרָק יִפְגַּע בַּטַּחֲנָה.
***
הֶסְכֵּם זֶה הֶסְכֵּם: בְּשַׁבָּת הֵם נוֹסְעִים לְבַקֵּר אֵצֶל הַהוֹרִים שֶׁלָּהּ. הַבָּחוּר מִתְלַבֵּשׁ הֵיטֵב. הִיא מְבַקֶּשֶׁת שֶׁיִּתְחוֹב אֶת הַחוּלְצָה בְּתוֹךְ מִכְנָסָיו. מִיָּד הִיא מִתְחָרֶטֶת: תּוֹצִיא אֶת הַחוּלְצָה, תַּפְשִׁיל שַׁרְווּלִים. אַתָּה הוֹלֵךְ לִפְגּוֹשׁ אֶת הַהוֹרִים שֶׁלִּי, לֹא לְבַקֵּשׁ הַעֲלָאַת שָׂכָר. הַפְּגִישָׁה מִתְרַחֶשֶׁת בְּדִיּוּק כְּפִי שֶׁקִּיוְּותָה.  אִמָּא שֶׁלָּהּ אֵינָהּ מִתְאַפֶּקֶת, וְשׁוֹאֶלֶת מֵעַל הַתַּבְשִׁיל: אָז אַתֶּם הוֹלְכִים לְהִתְחַתֵּן? הוּא מַבִּיט בְּעֵינֵי הָאָב וּמֵשִׁיב, לְמַרְבֵּה הַהַפְתָּעָה: כֵּן, חָשַׁבְנוּ לְהִתְחַתֵּן עוֹד הַחוֹרֶף. אַחֲרֵי הַמְּתוּקִים הֵם עוֹלִים עַל הָאוֹפַנּוֹעַ וְשָׁבִים אֶל הָעִיר. בַּדֶּרֶךְ הוּא בּוֹלֵם לְיַד גַּן צִיבּוּרִי קָטָן, בַּמָּקוֹם שֶׁהִיא אֵינָהּ מְזַהָה (אוּלַי זוֹ גִּבְעָתַיִים, אוּלַי רָמַת גַּן). הוּא אוֹמֵר לָהּ, בּוֹאִי. הִיא שׁוֹאֶלֶת, קְצָת מוּדְאֶגֶת, קָרָה מַשֶּׁהוּ? הוּא חוֹזֵר עַל עַצְמוֹ, בּוֹאִי שְׁנִיָּיה לַסַּפְסָל. הִיא מְגַשֶּׁשֶׁת: בַּאֲבִי, מָה קָרָה? אַתָּה מַלְחִיץ אוֹתִי. מֵאֵיפֹה הֲבָאַת אֶת הַגַּן הַזֶּה פִּתְאוֹם? וְהוּא אוֹמֵר: מִי שֶׁמִּתְנַהֵג בְּסֵדֶר אֵין לוֹ מָה לְהִילָּחֵץ, נָכוֹן? הִיא בּוֹהָה בּוֹ: מָה?
הוּא מַסְבִּיר: אֲנִי עוֹבֵד בְּבֵית-חוֹלִים כְּבָר אַרְבַּע שָׁנִים. תַּכְלֶס, מָה אֲנִי עוֹשֶׂה שָׁם? הִיא מְחַיֶּיכֶת בִּתְמִיהָה וְאוֹמֶרֶת לוֹ: אַתָּה מְאַבְטֵחַ. הוּא עוֹנֶה לָהּ: כֵּן, אֲבָל בַּתַּכְלֶס, מָה אֲנִי עוֹשֶׂה שָׁם? נַנִּיחַ עַכְשָׁיו אֲנִי מַגִּיעַ לָעֲבוֹדָה. מָה אֲנִי עוֹשֶׂה? הִיא מְדַבֶּרֶת מֵהֲבָנָתָהּ: אַתָּה מִסְתּוֹבֵב בַּמִּסְדְּרוֹן, אַתָּה בּוֹדֵק אֲנָשִׁים, אַתָּה עוֹשֶׂה כָּל מִינֵי דְּבָרִים — הוּא קוֹטֵעַ אוֹתָהּ: לֹא. אֲנִי בְּקוֹשִׁי מִסְתּוֹבֵב. מָה שֶׁאֲנִי עוֹשֶׂה בַּתַּכְלֶס זֶה לָשֶׁבֶת וּלְהִסְתַּכֵּל עַל מַצְלֵמוֹת. כָּכָה כָּל הַיּוֹם. כְּמוֹ תַּצְפִּיתָנִית מִזְדַּיֶּינֶת. אֲנִי רוֹאֶה אֶת הַלּוֹבִּי, אֲנִי רוֹאֶה אֶת הַקַּרְדִּיּוֹלֶגְיָה, אֲנִי רוֹאֶה אֶת הַנַּפְרוֹלוֹגְיָה, אֲנִי רוֹאֶה אֶת הַמֶּרְכָּז הָאָקָדֵמִי וַאֲנִי רוֹאֶה גַּם אוֹתְךָ. זֶה מָה שֶׁרָצִיתִי לְהַגִּיד לְךָ: שֶׁאֲנִי שׁוֹמֵר עָלַיִיךְ מֵרָחוֹק. שֶׁאֵין לְךָ מָה לִדְאוֹג. שֶׁעַכְשָׁיו אֲנַחְנוּ הוֹלְכִים לְהִתְחַתֵּן, וַאֲנִי רוֹצֶה שֶׁתֵּדְעִי שֶׁתָּמִיד תִּהְיִי בְּטוּחָה, כִּי אֲנִי שׁוֹמֵר עָלַיִיךְ עֶשְׂרִים וְאַרְבַּע שָׁעוֹת בִּימָמָה. הַבַּחוּרָה הַמְּבוּלְבֶּלֶת מַרְכִּינָה אֶת רֹאשָׁהּ, וְאוֹמֶרֶת בְּגִמְגּוּם: אֲנִי לֹא מְבִינָה מָה אַתָּה אוֹמֵר. נִרְאֶה לִי שֶׁאוּלַי שָׁכַחְתִּי מַשֶּׁהוּ אֵצֶל הַהוֹרִים.
הָאֵרוֹס חוֹבֵשׁ אֶת הַקַּסְדָּה וְצוֹעֵק: שְׁטוּיוֹת! מָה שָׁכַחְתָּ? אֲנִי אֶסַּע לְהָבִיא לְךָ. הִיא אוֹמֶרֶת: לֹא, לֹא חָשׁוּב, אֲנִי אֶסְתַּדֵּר. הוּא מְלַטֵּף אֶת שִׁיעֲרָה (הִיא אֵינָהּ רוֹאָה אֶת פָּנָיו כְּשֶׁהַקַּסְדָּה עָלָיו) וְאוֹמֵר לָהּ: אַתְּ יוֹדַעַת שֶׁאֶת הַדָּבָר הֲכִי יָקָר לִי, נָכוֹן? הִיא מְהַנְהֶנֶת. יוֹפִי, הוּא אוֹמֵר. אָז בּוֹאִי נָעוּף מִפֹּה עַל טִיל, כִּי הָרֵיחַ שֶׁל הַפִּיקּוּסִים מְשַׁגֵּעַ אוֹתִי.
***
הַדְּבָרִים נַעֲשִׂים בְּרוּרִים: לֹא אוֹכֶל לְהַגִּיעַ לְבֶרְלִין, אֲפַסְפֵס אֶת הַפֶסְטִיבָל בִּשְׁטוּטְגַּרְט, אֲבָל אוּלַי אוֹכֶל לְהִצְטָרֵף אֲלֵיכֶם בְּהַמְבּוּרְג, אַחֲרֵי שֶׁיִּשְׁכְּכוּ הָרִיקּוּדִים. זֶה בְּסֵדֶר, אֲנִי אוֹמֵר לְעַצְמִי, אֵין טַעַם לִכְעוֹס. בָּחַרְתִּי בְּמָה שֶׁבָּחַרְתִּי. זוֹ הַשְׁקָעָה לִטְווֹח אָרוֹךְ. רַק שֶׁאָז אֲנִי שׁוּב מְדַמְיֵין אֶתְכֶם רוֹקְדִים. אֲנִי מְתָאֵר לְעַצְמִי אֶת הַמִּזְרָקוֹת הַקְּטַנּוֹת שֶׁל שְׁטוּטְגַּרְט, אִם יֶשְׁנָן כָּאֵלֶּה, וּמִתְמַלֵּא מְרִירוּת. הִתְכַּוַּונְתִּי לִכְתּוֹב: חֵימָה. לֹא עֲלֵיכֶם, כַּמּוּבָן, אֶלָּא עַל עַצְמִי. תָּמִיד רַק עַל עַצְמִי. אַתֶּם בְּסַךְ הַכּוֹל יְצָאתֶם לִרְקוֹד. מָה אַשְׁמַתְכֶם שֶׁיֵּשׁ אוֹ אֵין שָׁם מִזְרָקוֹת קְטַנּוֹת.
***
אָז הִיא כּוֹתֶבֶת לוֹ: בַּאֲבִי, אוּלַי עָדִיף שֶׁלֹּא נִתְרָאֶה אֵיזֶה שָׁבוּעַ שְׁבוּעַיִים, טוֹב? אֲנִי צְרִיכָה קְצָת לַחֲשׁוֹב. וְהוּא עוֹנֶה לָהּ: מָה יֵשׁ לַחֲשׁוֹב? אֲנַחְנוּ מִתְחַתְּנִים. וְהִיא אוֹמֶרֶת לוֹ: נָכוֹן, אֲבָל אֲנִי צְרִיכָה לַחֲשׁוֹב עִם עַצְמִי רֶגַע, טוֹב? וְהוּא כּוֹתֵב לָהּ: לֹא, לֹא טוֹב. תַּחְשְׁבִי כַּמָּה שֶׁאַתְּ רוֹצָה הַיּוֹם, אֲבָל מָחָר הוֹלְכִים לַסֶּרֶט. אַתְּ לֹא רוֹצָה שֶׁאֲנִי אֶתְעַצְבֵּן, נָכוֹן?
פִּתְאוֹם הִיא מַרְגִּישָׁה אֵיזוֹ חוּלְשָׁה מִתְפַּשֶּׁטֶת מֵהֶחָזֶה לַיָּדַיִים וּלְרַגְלַיִים, וּבַחֲזָרָה לֶחָזֶה. כְּאִילּוּ רַק הָרֹאשׁ עוֹמֵד בִּפְנֵי עַצְמוֹ, וְגַם הוּא סְחַרְחַר בְּדַרְכּוֹ. חֲבֶרְתָּהּ מֵאֲחוֹרֵי הַדֶּלְפֵּק שׁוֹאֶלֶת: מָה קוֹרֶה מוֹתֶק, אַתְּ נִרְאֵית לִי חִיוֶּורֶת. לֹא יוֹדַעַת, הִיא אוֹמֶרֶת בְּרִפְיוֹן, קָשֶׁה לִי פִּתְאוֹם לִנְשׁוֹם. הַחֶבְרָה אוֹמֶרֶת: תִּסְתַּכְּלִי עָלַיי רֶגַע. אַתְּ יוֹדַעַת מָה זֶה הֶתְקֵף חֲרָדָה? וְהִיא מְשִׁיבָה בְּבֶהָלָה: לֹא. בַּהַפְסָקָה הֵן מְפַטְפְּטוֹת בַּמִּטְבָּחוֹן, וּבְתוֹם הַהַפְסָקָה הַפְּקִידָה הַוּוֹתִיקָה דּוֹחֶפֶת לְכִיסָהּ שֶׁל הָאֲרוּסָה שְׁטָר שֶׁל מֵאָה ש"ח. הִיא אוֹמֶרֶת לָהּ, אֲנִי רוֹצֶה שֶׁתַּעֲלִי עַל מוֹנִית – עַכְשָׁיו. קְחִי מֵהַבַּיִת שֶׁלְּךָ מָה שֶׁאַתְּ צְרִיכָה, וּסְעִי לְהוֹרִים. מָחָר אַל תָּבוֹאִי לְכָאן, תַּגִּידִי שֶׁאַתְּ חוֹלֶה. אֲנַחְנוּ נִסְתַּדֵּר פֹּה. נַחֲשׁוֹב מָה עוֹשִׂים. אָז הַבַּחוּרָה אוֹמֶרֶת: כֵּן, אוֹקֵיי, אֲבָל תַּקְשִׁיבִי – אֲנִי חַיֶּיבֶת לְהַגִּיד לְךָ מַשֶּׁהוּ – בֵּינְתַיִים הוּא לֹא עָשָׂה לִי כְּלוּם. חֲבֶרְתָּהּ עוֹנָה לָהּ: אַתְּ קוֹלֶטֶת בִּכְלָל מָה שֶׁיּוֹצֵא לְךָ מֵהַפֶּה?
לְמָחֳרָת בַּבּוֹקֶר הַמְּאַבְטֵחַ מַגִּיעַ לַעֲבוֹדָתוֹ מוּקְדָּם מֵהָרָגִיל, וְלֹא מוֹצֵא אֶת אֲהוּבָתוֹ בְּמַצְלֵמוֹת. הוּא רָץ אֶל הַמֶּרְכָּז הָאוֹטוֹאִימוּנִי. כְּשֶׁהוּא מֵבִין שֶׁאֵינָהּ שָׁם הוּא מֵעִיף בְּמַכַּת זְרוֹעַ אֶת הַקְּלָסְרִים וְאֶת הַטֵּלֵפוֹן מֵהַדֶּלְפֵּק. אֵיפֹה הִיא, אֵיפֹה הִיא, הוּא צוֹעֵק. הַפַּצְיֶינְטִים מְצַקְצְקִים נוֹכֵחַ הָעִיכּוּב. הַפְּקִידָה מְמַלֵּאת-הַמָּקוֹם צוֹוַחַת: שֶׁמִּישֶׁהוּ יִקְרָא לְאַבְטָחָה! הַפְּקִידָה הַוּוֹתִיקָה, שֶׁהָגְתָה אֶת תָּכְנִית הַמִּילּוּט (וְשֶׁיִּדְעָהּ טוֹב מְאוֹד שֶׁכָּל זֶה הוֹלֵךְ לִקְרוֹת) גּוֹעֶרֶת בָּהּ: אֵין מָה לִקְרוֹא לְאַבְטָחָה. אַתְּ לֹא רוֹאֶה שֶׁהוּא בְּעַצְמוֹ הָאַבְטָחָה? הִיא הוֹלֶכֶת מֵעֵבֶר לַדֶּלְפֵּק וְנוֹזֶפֶת בַּבָּחוּר הַמִּשְׁתּוֹלֵל: מָה יֵשׁ לֵךְ! נִדְפֶּקֶת? הִיא בְּסַךְ הַכּוֹל מַרְגִּישָׁה לֹא טוֹב. הִיא חוֹלֶה! לְךָ לְבַקֵּר אוֹתָהּ בַּבַּיִת כְּמוֹ בֶּן אָדָם בִּמְקוֹם לִצְרוֹחַ פֹּה כְּמוֹ הִיפּוֹפּוֹטָם, וְעָדִיף שֶׁתָּבִיא לָהּ בּוֹנְבּוֹנְיֵירָה. הַמְּאַבְטֵחַ רָץ לְהָבִיא אֶת הַקַּסְדָּה שֶׁלּוֹ מֵחֲדַר הַפִּיקּוּחַ, וּמִשָּׁם קוֹפֵץ עַל הָאוֹפַנּוֹעַ. בֵּינְתַיִים הִפְקִידָה מְסַמֶּסֶת לַחֲבֶרְתָּהּ: הוּא בַּדֶּרֶךְ לַבַּיִת שֶׁלְּךָ. מִשָּׁם הוּא יִיסַּע לַהוֹרִים שֶׁלְּךָ. תִּתְכּוֹנְנוּ.
הַפְּקִידָה מְמַלֵּאת הַמָּקוֹם מַעֲלָה לְפֶתַע תּוֹבָנָה: הַתַּקְרִית תּוֹעֲדָה בִּמְלוֹאָהּ בְּמַצְלֵמוֹת הָאַבְטָחָה. הַפְּקִידָה הַוּוֹתִיקָה אָצָה לִפְגּוֹשׁ אֶת הַקַּבָּ"ט הָרָאשִׁי שֶׁל בֵּית הַחוֹלִים בְּמִשְׂרָדוֹ, וּמִשָּׁם נֶחְפֶּזֶת אִיתּוֹ לַחֲדַר הַפִּיקּוּחַ. יַחַד הֵם צוֹפִים בַּתִּיעוּד. הִיא מְצַיֶּינֶת בְּפָנָיו: מְדוּבָּר בְּבֶן אָדָם חָמוּשׁ. הַקַּבָּ"ט מַרְגִּיעַ: אַל תִּדְאֲגִי, אַף אֶחָד כָּאן לֹא מַקֵּל רֹאשׁ. כְּשֶׁהָאָרוּס הַצָּעִיר מַגִּיעַ לְבֵית הוֹרֶיהָ שֶׁל כַּלָּתוֹ הַמְּיוֹעֶדֶת, הַשּׁוֹטְרִים כְּבָר מְחַכִּים לוֹ בַּחוּץ, וּמְקַפְּלִים אוֹתוֹ בְּכוֹחַ אֶל תּוֹךְ הַנַּיֶּידֶת. אַחֲרֵי כַּמָּה דַּקּוֹת שֶׁל נְסִיעָה הוּא שׁוֹאֵל אֶת עַצְמוֹ בְּקוֹל: לָמָּה בַּפַּעַם הָרִאשׁוֹנָה בַּחַיִּים שֶׁלִּי שֶׁאֲנִי מְאוֹהָב בְּמִישֶׁהִי הִיא חַיֶּיבֶת לַהֲרוֹס הַכּוֹל. הוּא נוֹגֵחַ בַּחַלּוֹן, וְהַשּׁוֹטְרִים מְעִירִים לוֹ. הוּא אוֹמֵר לָהֶם: הָלַכְתִּי וּמָצָאתִי וְהֵבֵאתִי לָהּ טַבַּעַת. הִיא יְכוֹלָה לְהַפְסִיק לֶאֱהוֹב אוֹתִי, אֲבָל הִיא לֹא יְכוֹלָה לַעֲצוֹר אֶת הָאֵירוּסִין. עַכְשָׁיו, מִשֶּׁהִצְלִיחַ לְשַׁכְנֵעַ אֶת עַצְמוֹ, הוּא נִרְגַּע מְעַט.
***
הִגַּעְתִּי לִבְחִינָה מוּכָן בְּהֶחְלֵט: סָחַבְתִּי אִיתִּי עֲרֵימוֹת שֶׁל סִיכּוּמִים וּשְׁנֵי סְפָרִים. זֶה הָיָה מִבְחָן עִם חוֹמֶר פָּתוּחַ. סָרַקְתִּי בְּעֵינַיי אֶת הַטּוֹפֶס, אוֹסֶף שֶׁל מֵאָה שְׁאֵלוֹת אָמֵרִיקָאִיּוֹת. עַל הָעֶשֶׂר הָרִאשׁוֹנוֹת עָנִיתִי בְּקַלּוּת. נַחֲתִי לְרֶגַע, וְהִשְׁלַמְתִּי עוֹד עֶשְׂרִים. אַחֵר כָּךְ פָּתַרְתִּי עוֹד עֶשֶׂר שְׁאֵלוֹת, בַּעֲצַלְתַּיִים, וְהַמַּחֲשָׁבוֹת הֵחֵלּוּ לִנְדּוֹד. אַחֲרֵיהֶן הֵחֵלּוּ לִתְעוֹת גַּם הָעֵינַיִים. הִשְׁלַמְתִּי חֲמִישִּׁים. הִסְתַּכַּלְתִּי בִּשְׁעוֹן הַקִּיר. הִבַּטְתִּי בַּנִּבְחָנִים הָאֲחֵרִים. וּבְבוֹחֲנִים, שֶׁתָּמִיד נִרְאִים כּוֹעֲסִים-מֵרֹאשׁ, כְּאִילּוּ הֵם מוּכָנִים לְעִימּוּת מִבְּעוֹד מוֹעֵד. יָצָאתִי לַשֵּׁירוּתִים כְּדֵי לְהִתְאַוְורֵר. אַחֵר כָּךְ הִסְבַּרְתִּי לְבוֹחֵן שֶׁאֲנִי מְעוּנְיָין לִנְשׁוֹם אֲוִויר, וְהוּא אָמַר לִי: אֵין אֶפְשָׁרוּת כָּזוֹ, אַתָּה חַיָּיב לַחֲזוֹר אִיתִּי. הוּא הִזְהִיר: אִם תֵּלֵךְ, הַטּוֹפֶס שֶׁלְּךָ עָלוּל לְהִיפָּסֵל. נִפְרַדְתִּי מִמֶּנּוּ לְשָׁלוֹם.
אֲבָל בִּמְקוֹם לָצֵאת אֶל הֶחָצֵר, רַגְלַיי נָעוּ מִשּׁוּם מָה אֶל חֲדַר הַגּוּפוֹת. הַדֶּלֶת הָיְיתָה נְעוּלָה. הִתְיַישַּׁבְתִּי עַל הָרִצְפָּה וְנִשְׁעַנְתִּי בְּגַבִּי עַל הַדֶּלֶת. עָצַמְתִּי אֶת עֵינַיי וְדִמְיַינְתִּי אֶת הַמֵּתִים. שִׁיוִּויתִי אוֹתָם רוֹקְדִים, בַּהַתְחָלָה כְּמוֹ בַּצִּיּוּרִים הַמֶּקְסִיקָנִיִּים, וְאַחַר כָּךְ כָּל אֶחָד עִם עַצְמוֹ, כְּמוֹ בַּמּוֹפָע שֶׁל בַּת שֶׁבַע. הָיָה לִי חֵשֶׁק אַדִּיר לְהִיכָּנֵס לְשֵׁם, וּלְהִישָּׁטֵף בְּאוֹר הַשָּׁחוֹר. בְּשָׁלָב כָּלְשֶׁהוּ הַמִּתְמַחֶה הַתּוֹרָנִית הִגִּיעָה וְשָׁאֲלָה הַאִם אֲנִי צָרִיךְ אֵיזוֹ עֶזְרָה. רַק לִבְדּוֹק רֶגַע מַשֶּׁהוּ, אָמַרְתִּי, וְנִכְנַסְתִּי יַחַד אִיתָּהּ. הַצַּחֲנָה שֶׁצָּפָה אֶת נְחִירַיי בֵּין רֶגַע. הַסְּטַאזְ'רִית הִתְעַנְיְינָה: אַתֶּם לֹא אֲמוּרִים לִהְיוֹת כָּרֶגַע בְּמִבְחָן? כֵּן, הֵשַׁבְתִּי לָהּ, אֲבָל אֲנִי חוֹשֵׁב שֶׁאֶעֱשֶׂה אוֹתוֹ כְּבָר בְּמוֹעֵד אַחֵר. הִיא הִמְשִׁיכָה: וּמִכָּל הַמְּקוֹמוֹת בָּעוֹלָם, בָּא לְךָ לְבַלּוֹת דַּוְוקָא בַּחֲדַר הַמֵּתִים? לֹא יוֹדֵעַ, אָמַרְתִּי. מִשּׁוּם מָה הוֹסַפְתִּי: אֲנִי חוֹשֵׁב שֶׁאָטוּס בַּקַּיִץ לִשְׁטוּטְגַּרְט אוֹ לְבֶרְלִין, אֲנִי אָמוּר לִפְגּוֹשׁ שָׁם חֲבֵרִים. הִיא הִדְלִיקָה אֶת הָאוֹר הֶעָמוּם וְאָמְרָה תּוֹךְ אֲנָחָה: תֵּדַע שֶׁגַּם אֲנִי הָיִיתִי בְּמַצָּבְךָ, לִקְרַאת סוֹף הַשָּׁנָה הַשְּׁלִישִׁית. אָמַרְתִּי לָהּ: כֵּן? אָז מָה עוֹשִׂים? כְּלוּם, הִיא אָמְרָה לִי. מְקַלְּלִים וּמְקַלְּלִים וּבַסּוֹף זֶה אֵיכְשֶׁהוּ עוֹבֵר.
***
הָאֵרוֹס שׁוֹכֵב בַּמִּיטָּה בַּחֲדַר נְעוּרָיו אֵצֶל הַהוֹרִים וּמְעַשֵּׁן. מִיָּד עִם שִׁחְרוּרוֹ נִיסָּה לְהִתְחַבֵּר אֶל מַעֲרַךְ הָאַבְטָחָה דֶּרֶךְ הַמַּחְשֵׁב הַנַּיָּיד שֶׁלּוֹ, וְהִצְלִיחַ. אִישׁ לֹא טָרַח לַחֲסוֹם לוֹ אֶת הַגִּישָׁה. הוּא מִתְבּוֹנֵן בָּהּ יוֹם אַחַר יוֹם, שָׁבוּעַ, שְׁבוּעַיִים, שְׁלוֹשָׁה שָׁבוּעוֹת. חוֹלְפִים חוֹדְשַׁיִים. הוּא אוֹכֶל מוּל הַמָּסָךְ, הוּא צוֹפֶה בַּטֵּלֵוִויזְיָה הַגְּדוֹלָה כְּשֶׁהַמָּסָךְ מוּנָּח עַל בִּרְכָּיו, וּכְשֶׁהוּא יוֹצֵא לְסִידּוּרִים, הוּא לוֹקֵחַ אֶת הַמַּחְשֵׁב עִמּוֹ. הוּא מִתְבּוֹנֵן בָּהּ בְּדוּמִיָּה, בִּצְבָעִים עֲכוּרִים. בִּשְׂפַת הַגּוּף הָעֲדִינָה שֶׁלָּהּ, בְּעוֹדוֹ יוֹשֵׁב בְּתוֹר לַבַּנְק. בִּתְנוּעוֹת הַיָּדַיִים. בְּחִיּוּכָהּ הַמְּאוּפָּק. עִם הַזְּמַן הוּא מַתְחִיל לְתַעֵב אֶת הַחוֹלִים, שֶׁמַּסְתִּירִים לוֹ אֶת עֵינֶיהָ. בְּכָל יוֹם הוּא מְוַודֵּא שֶׁעַל אֶצְבָּעָהּ עֲדַיִין מוּשְׁחֶלֶת הַטַּבַּעַת. עַד שֶׁבּוֹקֶר אֶחָד נוֹפֵל דָּבָר: הוּא מַבְחִין שֶׁאֶצְבָּעָהּ עֵירוּמָּה. הוּא מְסַיֵּים לֶאֱכוֹל אֶת הַכָּרִיךְ, טוֹעֵן אֶת הָאֶקְדָּח שֶׁלּוֹ וְעוֹלֶה עַל הָאוֹפַנּוֹעַ.
***
הַמִּתְמַחֶה אָמְרָה לִי: שְׁמַע, אֲנִי חַיֶּיבֶת לָצֵאת לְרֶגַע. אַתָּה נִשְׁאָר פֹּה אוֹ מָה? אָמַרְתִּי לָהּ: אֲנִי צָרִיךְ רַק עוֹד כַּמָּה רְגָעִים. טוֹב, הִיא אָמְרָה. תִּשְׁתַּדֵּל לֹא לָלֶכֶת עַד שֶׁאֶחֱזוֹר. אָסוּר לְהַשְׁאִיר אֶת הַמֵּתִים לְלֹא הַשְׁגָּחָה. אֵין בְּעָיָה, אָמַרְתִּי. אַחֲרֵי שֶׁיָּצְאָה, נָעַלְתִּי אַחֲרֶיהָ אֶת הַדֶּלֶת. הִסְתּוֹבַבְתִּי קְצָת בַּחֶדֶר, וְהִתְאַמַּנְתִּי עַל צַעֲדֵי רִיקּוּד שֶׁהִצְלַחְתִּי לִמְשׁוֹת מִזִּיכְרוֹנִי. נִשְׁכַּבְתִּי עַל הָרִצְפָּה וְעָצַמְתִּי עֵינַיִים. נִיסִּיתִי לַחֲשׁוֹב עֲלֵיכֶם, עַל הַמִּזְרָקוֹת, אֲבָל הַסֵּירָחוֹן הָעַז לֹא הוֹתִיר לִי שׁוּם פֶּתַח. גַּם הַשֶּׁקֶט נִקְוֶוה בְּעֵינַיי.  



https://www.shortstoryproject.com/he/story/%d7%a9%d7%a4%d7%aa-%d7%92%d7%95%d7%a4%d7%94-%d7%a9%d7%9c%d7%90-%d7%91%d7%a4%d7%a0%d7%99%d7%95/
#אַבְּסוּרְד#אַהֲבָה#אַלִּימוּת#הוּמוֹרִיסְטִי#יִשְׂרְאֵלִי#מֶתַח#שָׁנוּן