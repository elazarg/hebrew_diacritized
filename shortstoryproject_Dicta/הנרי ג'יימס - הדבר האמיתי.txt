1
כְּשֶׁהוֹדִיעָה אֵשֶׁת הַשּׁוֹעֵר (הִיא שֶׁנָּהֲגָה לְהֵיעָנוֹת לִמְצִילַּת הַכְּנִיסָה), "אָדוֹן – עִם גְּבֶרֶת, אֲדוֹנִי," עָלְתָה לְעֵינֵי מִיָּד, כְּמוֹ שֶׁעָלְתָה פְּעָמִים רַבּוֹת בַּיָּמִים הַהֵם – כְּשֶׁהָיְתָה הַמִּשְׁאָלָה אִם הַמַּחְשָׁבָה – חָזוּת שֶׁל אֲנָשִׁים הַמְּבַקְּשִׁים שֶׁאֲצַיֵּיר אֶת דְּיוֹקָנָם. וְאָכֵן הִתְבָּרֵר שֶׁאֲנָשִׁים הַמְּבַקְּשִׁים שֶׁאֲצַיְּירֵם הֵם אוֹרְחֵי הַפַּעַם; אֲבָל לֹא בַּמּוּבָן שֶׁהָיָה עָדִיף בְּעֵינַי. אָמְנָם בַּתְּחִילָּה לֹא הֵעִיד כְּלוּם שֶׁאוּלַי לֹא לְשֵׁם צִיּוּר דְּיוֹקָנָם בָּאוּ. הָאָדוֹן, גָּבַר כְּבֶן חֲמִישִּׁים, גָּבוֹהַּ מְאוֹד וְזָקוּף מְאוֹד, עִם שָׂפָם מַאֲפִיר קְצָת וּמְעִיל אָפוֹר הַתָּפוּר לוֹ לְהַפְלִיא, שֶׁאֶת שְׁנֵיהֶם רָאִיתִי בְּעַיִן בַּעַל מִקְצוֹעַ – וְאֵינִי מִתְכַּוֵּון כְּסֵפֶר וְאַף לֹא כְּחַיָּיט – הָיָה עוֹשֶׂה עָלַי רוֹשֶׁם שֶׁהוּא אָדָם מְפוּרְסָם אִילּוּ הָיוּ רַבִּים מֵהָאֲנָשִׁים הַמְּפוּרְסָמִים עוֹשִׂים רוֹשֶׁם. אֱמֶת, שֶׁכְּבָר זְמַן לֹא מְעַט הָיְתָה מוּדַעַת לִי, הִיא שֶׁדְּמוּת שׁוֹפַעַת חִיצוֹנִיּוֹת כִּמְעַט לְעוֹלָם אֵינָהּ, כְּמוֹ שֶׁאֶפְשָׁר לוֹמַר, יֵשׁוּת צִיבּוּרִית. הֲצָצָה בִּגְבֶרֶת סִייְּעָה לִי לְהִיזָּכֵר בַּחוֹק הַפָּרָדוֹקְסָלִי הַזֶּה: גַּם הִיא נִרְאֲתָה כִּמְעַט כְּבוֹדָהּ מִכְּדֵי שֶׁתִּהְיֶה "אִישִׁיּוֹת". יְתֵרָה מִזּוֹ, נָדִיר הוּא שֶׁיִּיתָּקֵל אָדָם בִּשְׁנֵי יוֹצְאִים מֵהַכְּלָל בִּכְפִיפָה אַחַת.
אִישׁ מִשְּׁנֵיהֶם לֹא פָּתַח בִּדְבָרִים מִיָּד – הֵם רַק הֶאֱרִיכוּ אֶת הַמַּבָּט הַמַּקְדִּים כְּרֶמֶז שֶׁכָּל אֶחָד מֵהֶם מְבַקֵּשׁ לָתֵת הִזְדַּמְּנוּת לְבֶן זוּגוֹ. נִיכָּר בָּהֶם שֶׁבַּיְישָׁנִים הֵם; עוֹמְדִים הָיוּ לָהֶם וּמְנִיחִים לִי לִקְלוֹט אוֹתָם – שֶׁכֵּן, כָּךְ הֲבִינוֹתִי אַחֵר כָּךְ, לֹא הָיָה לָהֶם דָּבָר מַעֲשִׂי יוֹתֵר מִזֶּה לַעֲשׂוֹתוֹ. כָּךְ שִׁימְּשָׁה מְבוּכָתָם אֶת תַּכְלִיתָם. כְּבָר רָאִיתִי בְּנֵי אָדָם מִתְיַיסְּרִים בָּאִי-רְצוֹנָם לוֹמַר שֶׁמִּתְאַוִּוים הֵם לְדַבֵּר הֲמוֹנֵי כָּל כָּךְ כְּהַעֲלָאַת דְּמוּת דְּיוֹקָנָם עַל הַבַּד; אֲבָל הַמַּעֲצוֹרִים שֶׁבְּלֵב יְדִידִי הַחֲדָשִׁים נִרְאוּ כִּמְעַט כְּמַעֲצוֹרִים שֶׁאֵין לְהִתְגַּבֵּר עֲלֵיהֶם. וַהֲרֵי יָכוֹל הָאָדוֹן לוֹמַר "רְצוֹנִי בְּצִיּוּר דְּיוֹקָן שֶׁל אִשְׁתִּי", וְהַגְבָּרַת יָכְלָה לוֹמַר "רְצוֹנִי בְּצִיּוּר דְּיוֹקָן שֶׁל בַּעֲלֵי". וְאוּלַי אֵין הֵם בַּעַל וְאִישָּׁה – זֶה יֵשׁ בּוֹ, כַּמּוּבָן, לַעֲשׂוֹת אֶת הָעִנְיָין עָדִין יוֹתֵר. וְאוּלַי מְבַקְּשִׁים הֵם לַהִיצִיָּיר יַחַד – שֶׁאִם כֵּן, הָיָה עֲלֵיהֶם לְהָבִיא אָדָם שְׁלִישִׁי שֶׁיִּהְיֶה לָהֶם לְפֹה.
"אֲנַחְנוּ בָּאִים מִמַּר רִיווּט," אָמְרָה לְבַסּוֹף הַגְּבֶרֶת בְּחִיּוּךְ עָמוּם, שֶׁרוֹשְׁמוֹ כִּסְפוֹג לַח הַמּוּעֲבָר עַל פְּנֵי מַעֲשֵׂה-צִיּוּר "מְשׁוּקָּע" וּכְהַרְמֵז מְעוּרְפָּל לַיּוֹפִי שֶׁנָּגוֹז. גְּבוֹהָה וּזְקוּפָה הָיְתָה, עַל פִּי מִידָּתָהּ, כְּמוֹ בֶּן לִוְויָיתָהּ, וּמַשָּׂא שְׁנוֹתֶיהָ פָּחוֹת עֶשֶׂר שָׁנִים מִשְּׁנוֹתָיו. עֲצוּבָה נִרְאֲתָה כְּכָל שֶׁיְּכוֹלָה לְהֵירָאוֹת אִישָּׁה שֶׁפָּנֶיהָ אֵינָן טְעוּנוֹת הַבָּעָה, כְּלוֹמַר בְּמַסֶּכְתָּה הַסְּגַלְגַּלָּה וְהַגַּוְונוּנִית נִיכְּרָה שְׁחִיקָה כִּשְׁחִיקָה הַנִּיכֶּרֶת בְּמִשְׁטַח חָשׂוּף. יַד הַזְּמַן עָבְרָה עָלֶיהָ וְלֹא חֲשֵׁכָה, אֲבָל רַק כְּדֵי לְפַשֵּׁט. דַּקַּת גֵּו הָיְתָה וְנוּקְשֶׁה, וּמְלוּבֶּשֶׁת יָפָה כָּל כָּךְ, בָּאָרֶג כָּחוֹל כֵּהֶה, עִם דָּשִׁים וְכִיסִים וְכַפְתּוֹרִים, עַד שֶׁבָּרוּר הָיָה שֶׁהַחַיָּיט שֶׁלָּהּ הוּא הַחַיָּיט שֶׁל בַּעֲלָהּ. אֵיזוֹ חַסְכָנוּת אֲמִידָה לֹא מוּגְדֶּרֶת אָפְפָה אֶת בְּנֵי הַזּוּג – אֵין סָפֵק שֶׁהֵפִיקוּ מִידָּה נָאָה שֶׁל תַּפְנוּקִים מִכַּסְפָּם. וְאִם נוֹעַדְתִּי אֲנִי לִהְיוֹת אֶחָד הַתַּפְנוּקִים שֶׁלָּהֶם, רָאוּי לִי שֶׁאֶשְׁקוֹל יָפֶה-יָפֶה אֶת תְּנַאי.
"אָה, קְלוֹד רִיוְוט הִמְלִיץ עָלִי?" שָׁאַלְתִּי; וְהוֹסַפְתִּי שֶׁמַּעֲשֶׂה חָבִיב עָשָׂה, הַגַּם שֶׁיָּכוֹלְתִּי לוֹמַר בְּלִבִּי כִּי מֵאַחַר שֶׁהוּא מְצַיֵּיר נוֹפִים בִּלְבַד, אֵין מַעֲשֵׂהוּ זֶה בְּחֶזְקַת מַעֲשֵׂה הַקִּרְבָה.
הַגְּבֶרֶת נָעֲצָה אֶת מַבָּטָהּ בָּאָדוֹן וְהָאָדוֹן הַשַּׁיִט אֶת מַבָּטוֹ בַּחֶדֶר. אַחֵר כָּךְ, מַבִּיט רֶגַע אֶל הָרִצְפָּה וּמְלַטֵּף אֶת שְׂפָמוֹ, נָתַן בִּי אֶת עֵינָיו הַנְּעִימוֹת וְהָעִיר: "הוּא אָמַר שֶׁאַתָּה הָאִישׁ הַנָּכוֹן."
"אֲנִי מִשְׁתַּדֵּל לִהְיוֹת, לְמִי שֶׁרוֹצִים לָשֶׁבֶת לִפְנֵי."
"כֵּן, אֲנַחְנוּ הָיִינוּ רוֹצִים," אָמְרָה הַגְּבֶרֶת בִּשְׁקִיקָה.
"כְּלוֹמַר שְׁנֵיכֶם יַחַד?"
אוֹרְחֵי הִבִּיטוּ זֶה בָּזֶה. "לוֹ יְכוֹלֶת לַעֲשׂוֹת מַשֶּׁהוּ בִּי, אֲנִי מְשַׁעֵר לִי שֶׁהַמְּחִיר הָיָה כָּפוּל," גִּמְגֵּם הָאָדוֹן.
"הוֹ, כֵּן, הַמְּחִיר לִשְׁתֵּי דְּמוּיוֹת גָּבוֹהַּ, כַּמּוּבָן, יוֹתֵר מִלְּאֶחָת."
"הָיִינוּ רוֹצִים שֶׁזֶּה יִשְׁתַּלֵּם," הִתְוַודָּה הַבַּעַל.
"אַתָּה הוֹגֵן מְאוֹד," הֵשַׁבְתִּי מִתּוֹךְ הַעֲרָכָה לְאַהֲדָה לֹא מְצוּיָה שֶׁכָּזֹאת – כִּי שִׁיעַרְתִּי שֶׁהוּא מִתְכַּוֵּון לוֹמַר שֶׁיִּשְׁתַּלֵּם לְצַיֵּיר.
תְּחוּשָׁה שֶׁל מוּזָרוֹת כְּמוֹ נֵיעוֹרָה בְּלִבָּהּ שֶׁל הַגְּבֶרֶת. "אֲנַחְנוּ מִתְכַּוְּונִים בְּעַד הָאִיּוּרִים – מַר רִיווּט אָמַר שֶׁאַתָּה עָשׂוּי לְהַכְלִיל אֶחָד מֵהֶם."
"לְהַכְלִיל – אִיּוּר?" גַּם אֲנִי נְבוּכוֹתִי בָּהּ בְּמִידָּה.
"רִישּׁוּם שֶׁלָּהּ, זֹאת אוֹמֶרֶת," אָמַר הָאָדוֹן וְהִסְמִיק.
רַק אָז הֲבִינוֹתִי מָה הַשֵּׁירוּת שֶׁעָשָׂה לִי רִיוְוט; הוּא סִיפֵּר לָהֶם שֶׁאֲנִי מְצַיֵּיר בְּשָׁחוֹר-לָבָן – לְכִתְבֵי עֵת מְצוּיָּרִים, לְסִפְרֵי סִיפּוּרִים, לִרְשִׁימוֹת מֵהֲוַוי יָמֵינוּ – וּמִשּׁוּם כָּךְ יֵשׁ לִי תַּעֲסוּקָה תְּכוּפָה לַדּוּגְמָנִים. כָּל זֶה אֱמֶת הָיָה, אֲבָל אֱמֶת לֹא פָּחוֹת הָיְתָה הָעוּבְדָּה (עַתָּה יָכוֹל אֲנִי לְהוֹדוֹת בָּזֶה – וְאָנִיחַ לַקּוֹרֵא לְנַחֵשׁ אִם זֶה מִשּׁוּם שֶׁהַשְּׁאִיפָה עֲתִידָה הָיְתָה לְהָנִיב הַכֹּל אוֹ לֹא לְהָנִיב כְּלוּם) שֶׁלֹּא יָכוֹלְתִּי לְהוֹצִיא מִלִּבִּי אֶת הַכָּבוֹד, וְלֹא כָּל שֶׁכֵּן אֶת הַגְּמוּל, שֶׁיֵּשׁ לְצִיר דְּיוּקְנָאוֹת גָּדוֹל. הָ"אִיּוּרִים" שֶׁלִּי הָיוּ מַטֵּה לַחְמִי; אֶת עֵינַי נָשָׂאתִי לַעֲנַף אָמָּנוּת אַחֵר (הֶעָנָף הַמְּעַנְיֵין שֶׁבְּכוּלָּם, כָּךְ נִרְאֶה לִי תָּמִיד) שֶׁיַּנְצִיחַ אֶת תְּהִילָּתִי. גַּם לֹא הָיְתָה כָּל בּוּשָׁה בְּתִקְוָוה לַעֲשׂוֹת לִי בּוֹ הוֹן; אֲבָל עֲשִׂיַּית הַהוֹן הִתְרַחֲקָה הַרְבֵּה לְמִן הָרֶגַע שֶׁהִבִּיעוּ אוֹרְחֵי אֶת מִשְׁאַלְתָּם "לְהִיצַיֵּיר" חִינָּם. הִתְאַכְזַבְתִּי, שֶׁכֵּן מִבְּחִינָה צִיּוּרִית "נִרְאוּ" בְּעֵינֵי מִיָּד. תָּפַסְתִּי אֶת הַטִּיפּוּס שֶׁלָּהֶם – כְּבָר גָּמַרְתִּי בְּדַעְתִּי מָה אֶעֱשֶׂה בּוֹ. מַשֶּׁהוּ שֶׁלֹּא הָיָה מַשְׂבִּיעַ אֶת רְצוֹנָם בִּמְלוֹאוֹ, אָמַרְתִּי בְּלִבִּי אַחֵר כָּךְ.
"אָה, אַתֶּם – אִתָּם – ?" פָּתַחְתִּי מִיָּד לְאַחַר שֶׁכָּבַשְׁתִּי אֶת הַפְתָּעָתִי. לֹא יָכוֹלְתִּי לְהוֹצִיא מִפִּי אֶת הַמִּילָּה הָאַפְרוּרִית "דּוּגְמָנִים" – כָּל כָּךְ רְחוֹקָה נִרְאֲתָה מִלְּהוֹלְמָם.
"לֹא הָיָה לָנוּ נִיסָּיוֹן רַב," אָמְרָה הַגְּבֶרֶת.
"אֲנַחְנוּ חַיָּיבִים לַעֲשׂוֹת מַשֶּׁהוּ וְחָשַׁבְנוּ שֶׁצִּייֵּר בַּתְּחוּם שֶׁלְּךָ אוּלַי יוּכַל לְהָפִיק מֵאִתָּנוּ מַשֶּׁהוּ," חָשׁ בַּעֲלָהּ לִפְלוֹט. וְהוֹסִיף וְהָעִיר שֶׁאֵין הֵם מַכִּירִים צַיָּירִים רַבִּים וּפָנוּ תְּחִילָּה, לַמְרוֹת הַסִּיכּוּי הַמּוּעָט (מְצַיֵּיר הוּא, כַּמּוּבָן, נוֹפִים, אֲבָל לִפְעָמִים – אוּלַי אִזְכּוּר – מְשַׁלֵּב בָּהֶם דְּמוּיוֹת) אֶל מַר רִיוֶוט, שֶׁהִכִּירוּ אוֹתוֹ לִפְנֵי שָׁנִים אֲחָדוֹת בְּאֵיזֶה מָקוֹם בְּנוֹרְפוֹק, שֶׁעָסַק שָׁם בְּרִישּׁוּם.
"גַּם אֲנַחְנוּ עַצְמֵנוּ נָהַגְנוּ לִרְשׁוֹם קְצָת," רָמְזָה הַגְּבֶרֶת.
"זֶה אָמְנָם מֵבִיךְ מְאוֹד, אֲבָל אֲנַחְנוּ מַמָּשׁ חַיָּיבִים לַעֲשׂוֹת מַשֶּׁהוּ," הִמְשִׁיךְ בַּעֲלָהּ.
"מוּבָן שֶׁאֲנַחְנוּ כְּבָר לֹא מְאוֹד צְעִירִים," הוֹדְתָה הִיא בְּחִיּוּךְ רָפֶה.
אַגַּב הֶעָרָה שֶׁאוּלַי מוּטָב לִי שֶׁאֵדַע עוֹד מַשֶּׁהוּ עֲלֵיהֶם, הִגִּישׁ לִי הַבַּעַל כַּרְטִיס, שֶׁהוּצָא מֵאַרְנָק חָדָשׁ וְנָאֶה (אַבְזְרֵיהֶם הָיוּ כּוּלָּם כַּחֲדָשִׁים) – וְעָלָיו מוּדְפָּסוֹת הַמִּילִּים "מֶיְיג'וֹר מוֹנְרֵק". וְהַמִּילִּים הָאֵלֶּה, הֲגַם שֶׁעָשׂוּ רוֹשֶׁם, לֹא הֶעֱשִׁירוּ הַרְבֵּה אֶת יְדִיעוֹתַי; אֲבָל אוֹרְחֵי הוֹסִיף מִיָּד: "יָצָאתִי מֵהַצָּבָא וְאִיתְּרָע מַזָּלֵנוּ וְאִיבַּדְנוּ אֶת כַּסְפֵּנוּ. לַאֲמִתּוֹ שֶׁל דָּבָר, אֶמְצָעֵינוּ מְצוּמְצָמִים לְהַחֲרִיד."
"הַדָּבָר מַטְרִיד מְאוֹד," אָמְרָה מָרַת מוֹנְרֵק.
נִיכָּר בָּהֶם שֶׁהֵם מְבַקְּשִׁים לְהֵירָאוֹת מֵאוֹפָקִים – לְהִשְׁתַּדֵּל שֶׁלֹּא לְהִתְנַפֵּחַ מִשּׁוּם שֶׁבְּנֵי טוֹבִים הֵם. הִרְגַּשְׁתִּי שֶׁהָיוּ מְבַקְּשִׁים לִרְאוֹת בָּזֶה מִכְשׁוֹל כָּלְשֶׁהוּ, וּבָהּ בְּשָׁעָה חַשְׁתִּי בְּחוּשׁ כָּמוּס – נִחַמְתֶּם בְּמַזָּל בְּיֵשׁ – שֶׁאָמְנָם הָיוּ טַעְמָם וְנִימּוּקָם עִמָּם. אֵין סָפֵק שֶׁהָיוּ עִמָּם; אֲבָל יִתְרוֹנוֹת אֵלֶּה נִדְמוּ לִי חַבְרוּתִיִּים בְּמִידָּה מַכְרַעַת; כְּגוֹן אֵלֶּה הָעֲשׂוּיִים לְסַיֵּיעַ בְּשִׁיפּוּר מַרְאֵהוּ שֶׁל טְרַקְלִין. אֶלָּא שֶׁטְּרַקְלִין הוּא תָּמִיד, אוֹ מִן הַדִּין שֶׁיִּהְיֶה, תְּמוּנָה.
בְּעִקְבוֹת רְמִיזָתָהּ שֶׁל אִשְׁתּוֹ לְגִילָם, חִיוּוֹה מֶיְיג'וֹר מוֹנְרֵק אֶת דַּעְתּוֹ וְאָמַר: "מוּבָן שֶׁהָיָה בְּדַעְתֵּנוּ לְהַקְדִּישׁ אֶת עַצְמֵנוּ יוֹתֵר לְצִיּוּר דְּיוּקְנָאוֹת. עֲדַיִין אֲנַחְנוּ יְכוֹלִים לִשְׁמוֹר עַל הַצּוּרָה." וּבוֹ בָּרֶגַע רָאִיתִי שֶׁהַצּוּרָה הִיא אָמְנָם עִיקַּר שִׁבְחָם. הַ"מוּבָן" שֶׁלּוֹ לֹא נִשְׁמָע יָהִיר, אֲבָל זָרַע אוֹר עַל הַבְּעָיָה. "הִיא מִצְטַיֶּינֶת בְּזֶה יוֹתֵר," הִמְשִׁיךְ וְהִנְהֵן בְּרֹאשׁוֹ אֶל אִשְׁתּוֹ בְּהֶעְדֵּר-לַהֲגַנּוֹת נָעִים שֶׁלְּאַחַר הַסְּעוּדָה. וַאֲנִי לֹא יָכוֹלְתִּי אֶלָּא לְהָשִׁיב, כְּאִילּוּ אֲנַחְנוּ אָמְנָם יוֹשְׁבִים וְכוֹס הַמַּשְׁקֶה שֶׁלָּנוּ לְפָנֵינוּ, שֶׁאֵין בְּכָךְ לִמְנוֹעַ אוֹתוֹ עַצְמוֹ מִלִּהְיוֹת בַּעַל צוּרָה; מָה שֶׁהֵבִיא גַּם אוֹתוֹ לַעֲנוֹת וְלוֹמַר: "אָמַרְנוּ בְּלִבֵּנוּ שֶׁאִם תִּתְבַּקֵּשׁ אֵי פַּעַם לְצַיֵּיר אֲנָשִׁים כָּמוֹנוּ, אֶפְשָׁר שֶׁנִּהְיֶה קְצָת דּוֹמִים לָזֶה. בְּיִיחוּד הִיא – לַגְּבֶרֶת שֶׁבְּסֵפֶר. אַתָּה מֵבִין."
הַשַּׁעֲשׁוּעַ שֶׁשִּׁעְשְׁעוּנִי הָיָה רַב כָּל כָּךְ, שֶׁכְּדֵי לְהוֹסִיף עָלָיו הִשְׁתַּדַּלְתִּי לְאַמֵּץ לִי אֶת נְקוּדַּת הָרְאוּת שֶׁלָּהֶם; וְאַף עַל פִּי שֶׁנְּבוּכוֹתִי עַל שֶׁמָּצָאתִי עַצְמִי מַעֲרִיךְ הַעֲרָכָה גּוּפָנִית, כְּמוֹ הָיוּ בְּהֵמוֹת לְהַשְׂכָּרָה אוֹ כּוּשִׁים מוֹעִילִים, זוּג שֶׁלֹּא יָכוֹלְתִּי לְצַפּוֹת לְהִיפָּגֵשׁ עִמָּם אֶלָּא בְּאֶחָד מִסּוּגֵי הַיְּחָסִים שֶׁהַבִּיקּוֹרֶת בָּהֶם הִיא בִּיקּוֹרֶת שֶׁבִּשְׁתִיקָה, אַף עַל פִּי כֵּן הִסְתַּכַּלְתִּי בְּמָרַת מוּנְרָק בְּעַיִן בּוֹחֶנֶת דַּיָּה לִקְרוֹא, כַּעֲבוֹר רֶגַע, מְשׁוּכְנָע: "הוֹ כֵּן, גְּבֶרֶת שֶׁבְּסֵפֶר!" דּוֹמֶה הָיְתָה מֵאֵין כָּמוֹהָ לְאִיּוּר גָּרוּעַ.
"נָקוּם, אִם אַתָּה רוֹצֶה," אָמַר הַמֶּיְיגּ'וֹר וְנֶעֱמַד לִפְנֵי בְּהַדָּרָה אֲמִיתִּית.
בְּמַבָּט חָטוּף יָכוֹלְתִּי לַעֲמוֹד עַל מִידּוֹתָיו – גָּבְהוֹ הָיָה מֶטֶר שְׁמוֹנִים וּשְׁמוֹנֶה וְגֶ'נְטֶלְמֵן מוּשְׁלָם. כְּדַאי הָיָה לְכָל קְלוּבּ מִתְאַרְגֵּן שֶׁדָּרוּשׁ לוֹ סֵמֶל לְהַעֲסִיקוֹ בְּמַשְׂכּוֹרֶת כְּדֵי שֶׁיַּעֲמוֹד בְּחַלּוֹנוֹ הָרָאשִׁי. מָה שֶׁעָלָה בְּדַעְתִּי מִיָּד הוּא שֶׁבְּבוֹאָם אֵלַי הֶחֱמִיצוּ, בְּעֶצֶם, אֶת יִיעוּדָם; אֵין סָפֵק שֶׁיָּכְלוּ לְהָפִיק יֶתֶר תּוֹעֶלֶת אִילּוּ שִׁימְּשׁוּ לְפִרְסוֹמֶת. לֹא יָכוֹלְתִּי, כַּמּוּבָן, לִרְאוֹת אֶת הַדָּבָר לְכָל פְּרָטָיו, אֲבָל יָכוֹלְתִּי לִרְאוֹתָם כְּמִכְרֵה זָהָב לְמִישֶׁהוּ – לֹא לָהֶם לְעַצְמָם, כַּוּוֹנָתִי. הָיָה בָּהֶם מַשֶּׁהוּ לְתוֹפֵר מִקְטוֹרְנִים, לְבַעַל בֵּית מָלוֹן אוֹ לְסוֹחֵר בְּסַבּוֹן. יָכוֹלְתִּי לְדַמְיֵין לִי "אָנוּ מִשְׁתַּמְּשִׁים רַק בּוֹ" הַצָּמוּד לַחֲזוֹתֵיהֶם לִמְלוֹא הַתּוֹעֶלֶת; בְּעֵינֵי רוּחִי רָאִיתִי בְּאֵיזוֹ זְרִיזוּת הֵם עוֹשִׂים נְפָשׁוֹת לַאֲרוּחַת תַּפְרִיט.
מָרַת מוֹנְרֵק יָשְׁבָה בְּלִי נוֹעַ, לֹא מִגַּאֲוָוה אֶלָּא מִבַּיְישָׁנוּת, וְכַעֲבוֹר רֶגַע אָמַר לָהּ בַּעֲלָהּ: "קוֹמִי, יַקִּירָתִי, וְהָרְאִי כַּמָּה אוֹפְנָתִית אַתְּ." הִיא צִייְּתָה, אֲבָל לֹא הָיְתָה צְרִיכָה לָקוּם כְּדֵי לְהַרְאוֹת זֹאת. הִיא הָלְכָה עַד קְצֵה הַסְּטוּדְיוֹ וְאַחַר כָּךְ חָזְרָה מַסְמִיקָה וְעֵינֶיהָ הַנְּבוֹכוֹת עַל בַּעֲלָהּ. הַדָּבָר הִזְכִּיר לִי מִקְרֶה שֶׁהָיִיתִי לוֹ עַד בְּאַקְרַאי בְּפָרִיז – הָיִיתִי שָׁם עִם חָבֵר, מַחֲזַאי שֶׁעָמַד לְהַעֲלוֹת עַל הַבִּימָה מַחֲזֶה, כְּשֶׁנִּיגְּשָׁה אֵלָיו שַׂחְקָנִית לְבַקֵּשׁ מִמֶּנּוּ שֶׁיַּפְקִיד בְּיָדֶיהָ אֶחָד הַתַּפְקִידִים. הִיא הֶעֱבִירָה לְפָנָיו אֶת סְגוּלּוֹתֶיהָ, הֲלָכָה הָלוֹךְ וָשׁוֹב כְּמַעֲשֵׂה מָרַת מוֹנְרֵק עַתָּה. מָרַת מוֹנְרֵק הֵיטִיבָה לַעֲשׂוֹת זֹאת לֹא פָּחוֹת, אֲבָל נִמְנַעְתִּי מִלִּמְחוֹא כַּף. מוּזָר מְאוֹד הָיָה לִרְאוֹת אֲנָשִׁים כְּמוֹהֶם מִשְׁתַּדְּלִים כָּכָה בַּעֲבוּר שָׂכָר דַּל כָּל כָּךְ. לְפִי מַרְאֶיהָ הָיוּ לָהּ עֲשֶׂרֶת אֲלָפִים לְשָׁנָה. בַּעֲלָהּ אָכֵן הִשְׁתַּמֵּשׁ בַּמִּילָּה שֶׁהִגְדִּירָה אוֹתָהּ יָפָה: הִיא הָיְתָה מֵעִיקָּרָהּ וּבְטִיפּוּסָהּ מָה שֶׁנִּקְרָא בִּלְשׁוֹן לוֹנְדוֹן שֶׁל הַיָּמִים הַהֵם "אוֹפְנָתִית". גִּזְרָתָהּ הָיְתָה, עַל פִּי מַעֲרֶכֶת מוּשָּׂגִים זוֹ עַצְמָהּ, "נָאָה" בַּעֲלִיל וּלְלֹא עוֹרְרִין. לְאִישָּׁה בִּשְׁנוֹתֶיהָ הָיְתָה צָרַת מוֹתְנַיִים לְהַפְתִּיעַ; לְמַרְפֵּקָהּ אַף הָיָה הָעִיקּוּל הַיָּאֶה; אֶת רֹאשָׁהּ תָּלְתָה בְּהַטָּיָה הַמְּקוּבֶּלֶת – אֲבָל מַדּוּעַ בָּאָה אֵלַי דַּוְוקָא? מִן הָרָאוּי הָיָה שֶׁתִּמְדּוֹד מִקְטוֹרְנִים בַּחֲנוּת גְּדוֹלָה. חָשַׁשְׁתִּי שֶׁלְּאוֹרְחֵי לֹא רַק חֶסְרוֹן כִּיס אֶלָּא גַּם "נְטִיָּיה אָמָּנוּתִית" – וְזֶה יוּכַל לִהְיוֹת סִיבּוּךְ גָּדוֹל. כְּשֶׁשָּׁבָה וְהִתְיַישְּׁבָה הוֹדֵיתִי לָהּ וְאַגַּב כָּךְ הֵעַרְתִּי כִּי מָה שֶׁמּוֹקִיר הָרַשָּׁם בְּדוּגְמָן שֶׁלּוֹ יוֹתֵר מִכָּל הוּא הַיְּכוֹלֶת לָשֶׁבֶת בְּשֶׁקֶט.
"הוֹ, הִיא יְכוֹלָה לָשֶׁבֶת בְּשֶׁקֶט," אָמַר מֶיְיג'וֹר מוֹנְרֵק. וְאַחַר כָּךְ הוֹסִיף בִּבְדִיחוּת: "תָּמִיד דָּאַגְתִּי לְכָךְ שֶׁתִּהְיֶה שְׁקֵטָה."
"אֲנִי לֹא אֵיזוֹ עַצְבָּנִית מַגְעִילָה, נָכוֹן?" עָתְרָה מָרַת מוֹנְרֵק אֶל בַּעֲלָהּ.
הוּא כִּיוּוּן אֶת תְּשׁוּבָתוֹ אֵלַי. "אוּלַי לֹא מְיוּתָּר יִהְיֶה לְהָעִיר – הֲרֵי חַיָּיבִים אָנוּ לִהְיוֹת מַעֲשִׂיִּים בְּהֶחְלֵט, לֹא כֵן? – שֶׁבְּשָׁעָה שֶׁנָּשָׁאתִי אוֹתָהּ לָאִישָּׁה נוֹדְעָה בַּכִּינּוּי 'הַפֶּסֶל הַיְּפֵהפֶה'."
"הוֹ, עֲזוֹב!" אָמְרָה מָרַת מוֹנְרֵק בְּעַגְמִימוּת.
"לִי, כַּמּוּבָן, תִּהְיֶה דְּרוּשָׁה מִידָּה יְדוּעָה שֶׁל הַבָּעָה," עָנִיתִי וְאָמַרְתִּי.
"כַּמּוּבָן!" קָרְאוּ שְׁנֵיהֶם.
"וְעוֹד אֲנִי מְתָאֵר לִי שֶׁאַתֶּם יוֹדְעִים שֶׁתִּתְעַיְּיפוּ נוֹרָא."
"הוֹ, אֲנַחְנוּ אַף פַּעַם לֹא מִתְעַיְּיפִים!" קָרְאוּ בִּשְׁקִיקָה.
"כְּבָר הָיָה לָכֶם נִיסָּיוֹן כָּלְשֶׁהוּ?"
הֵם הִיסְּסוּ – הִבִּיטוּ זֶה אֶל זֶה. "צִילְּמוּ אוֹתָנוּ – הָמוֹן," אָמְרָה מָרַת מוֹנְרֵק.
"הִיא רוֹצֶה לוֹמַר שֶׁהָאֲנָשִׁים עַצְמָם בִּיקְּשׁוּ מֵאִתָּנוּ," הוֹסִיף הַמֶּיְיגּ'וֹר.
"אֲנִי מֵבִין – מִפְּנֵי שֶׁאַתֶּם יְפֵי מַרְאֶה כָּל כָּךְ."
"אֵינִי יוֹדֵעַ מָה חָשְׁבוּ, אֲבָל תָּמִיד רָדְפוּ אַחֲרֵינוּ."
"תָּמִיד קִיבַּלְנוּ אֶת הַתַּצְלוּמִים שֶׁלָּנוּ חִינָּם," חִייְּכָה מָרַת מוֹנְרֵק.
"אוּלַי הָיִינוּ צְרִיכִים לְהָבִיא כַּמָּה מֵהֶם, יַקִּירָתִי," הָעִיר בַּעֲלָהּ.
"אֵינִי בְּטוּחָה שֶׁנִּשְׁאֲרוּ לָנוּ. חִילַּקְנוּ הֲמוֹנִים," הִסְבִּירָה לִי הִיא.
"עִם הַחֲתִימוֹת שֶׁלָּנוּ וְכַדּוֹמֶה," אָמַר הַמֶּיְיגּ'וֹר.
"אֶפְשָׁר לְהַשִּׂיג אוֹתָם בַּחֲנוּיוֹת?" שָׁאַלְתִּי כַּהֲלָצָה שֶׁאֵין בָּהּ כְּדֵי לְהַזִּיק.
"הוֹ כֵּן, שֶׁלָּהּ – הָיָה אֶפְשָׁר."
"עַכְשָׁיו כְּבָר לֹא," אָמְרָה מָרַת מוֹנְרֵק וְעֵינֶיהָ בָּרִצְפָּה.

2
יָכוֹלְתִּי לְדַמּוֹת לִי אֶת הַ"וְכַדּוֹמֶה" שֶׁהָיוּ רוֹשְׁמִים עַל עוֹתְקֵי הַמְתָּנָה שֶׁל תַּצְלוּמֵיהֶם וּבָטוּחַ הָיִיתִי שֶׁכָּתְבוּ בִּכְתַב יָד יָפָה לְהַפְלִיא. מוּזָר מָה מַהֵר נִהְיֵיתִי בָּטוּחַ בְּכָל דָּבָר שֶׁנָּגַע לָהֶם. אִם עַכְשָׁיו עֲנִיִּים הֵם כָּל כָּךְ עַד שֶׁעֲלֵיהֶם לְהִשְׂתַּכֵּר מָעוֹת, לֹא הָיָה לָהֶם מֵעוֹלָם עוֹדֶף מָמוֹן. יְפִי מַרְאֵיהֶם הָיָה הוֹנָם, וְהֵם, בְּרוּחַ טוֹבָה, נִיצְּלוּ כְּכָל שֶׁיָּכְלוּ אֶת אוֹרַח הַחַיִּים שֶׁמִּינָּה לָהֶם הַנֶּכֶס הַזֶּה. פְּנֵיהֶם, חוֹסֶר הַמַּבָּע שֶׁבָּהֶן וְהַמְּנוּחָה הָאִינְטֵלֶקְטוּאָלִית הַגְּדוֹלָה שֶׁל עֶשְׂרִים שְׁנוֹת הִתְאָרְחוּת בְּבָתֵּי אֲחוּזָּה, הֵן שֶׁשִּׁיוּוּ לָהֶם לִוְויַית חֵן. יָכוֹלְתִּי לִרְאוֹת אֶת הַטְּרַקְלִינִים הַמּוּצָפִים אוֹר שֶׁמֶשׁ, הַזְּרוּעִים כִּתְבֵי עֵת שֶׁלֹּא קָרְאָה, שֶׁיָּשְׁבָה בָּהֶם שׁוּב וָשׁוּב מָרַת מוֹנְרֵק; יָכוֹלְתִּי לִרְאוֹת אֶת סִבְכֵי הַשִּׂיחִים הָרְטוּבִים שֶׁהִתְהַלְּכָה בֵּינֵיהֶם – מְצוּיֶּדֶת לְהַפְלִיא אִם לִמְשִׂימָה זוֹ וְאִם לִמְשִׂימָה זוֹ. יָכוֹלְתִּי לִרְאוֹת אֶת שְׁמוּרוֹת בַּעֲלֵי-הַחַיִּים הָעֲתִירוֹת שֶׁסִּייֵּעַ הַמֶּיְיגּ'וֹר לָצוּד בָּהֶן וְאֶת הַמַּלְבּוּשִׁים הַנֶּהֱדָרִים, אֲשֶׁר בָּהֶם, בִּשְׁעַת לַיְלָה מְאוּחֶרֶת, פָּרַשׁ אֶל חֲדַר הָעִישּׁוּן לְשׂוֹחֵחַ עֲלֵיהֶן. יָכוֹלְתִּי לְדַמּוֹת לִי אֶת בָּתֵּי הַשּׁוֹקַיִים וּגְלִימוֹת הַגֶּשֶׁם שֶׁלָּהֶם, אֶת בִּגְדֵי הַטְּוִויד וְהָאֲדָרוֹת שֶׁלָּהֶם שֶׁנִּבְחֲרוּ כָּרָאוּי, אֶת גְּלִילִי הַמַּקְלוֹת וְתֵיבוֹת הָאַבְזָרִים וְהַמִּטְרִיּוֹת הַגְּלוּלוֹת לְמִשְׁעִי; וְאַף יָכוֹלְתִּי לְהַעֲלוֹת לְעֵינֵי רוּחִי בְּדַיְיקָנוּת רַבָּה אֶת מַרְאֵה מְשָׁרְתֵיהֶם וְאֶת הַמִּגְוָון הַדָּחוּס שֶׁל כְּבוּדָּתָם עַל רְצִיפֵיהֶן שֶׁל תַּחֲנוֹת רַכֶּבֶת כַּפְרִיּוֹת.
נוֹתְנִים הָיוּ תְּשָׁרִים קְטַנִּים, אֲבָל חִיבְּבוּ אוֹתָם; הֵם עַצְמָם לֹא עָשׂוּ כְּלוּם, אֲבָל הִתְקַבְּלוּ בְּסֵבֶר פָּנִים יָפוֹת. יָפִים הָיוּ נִרְאִים בְּכָל מָקוֹם; מַשְׁבִּיעִים הָיוּ אֶת הַנְּהִיָּיה הַכְּלָלִית אַחֲרֵי רוּם הַמַּדְרֵגָה, קְלַסְתֵּר הַפָּנִים וְ"הַצּוּרָה". וְהֵם יָדְעוּ זֹאת לְלֹא סִכְלוּת אוֹ הֲמוֹנִיּוֹת, וּלְפִיכָךְ רָחֲשׁוּ כָּבוֹד לְעַצְמָם. הֵם לֹא הָיוּ שִׁטְחִיִּים; יְסוֹדִיִּים הָיוּ וְעָמְדוּ עַל שֶׁלָּהֶם – זֶה הָיָה אוֹרְחָם. אֲנָשִׁים שֶׁיֵּשׁ לָהֶם נְטִיָּיה כָּזֹאת לִפְעִילוּת, אִי אֶפְשָׁר שֶׁלֹּא יִהְיֶה לָהֶם אֵיזֶה אוֹרַח. חַשְׁתִּי כֵּיצַד אֶפְשָׁר לִסְמוֹךְ עֲלֵיהֶם, בְּכָל הַנּוֹגֵעַ לִשְׂמֵחַת חַיִּים, אֲפִילּוּ בְּבַיִת מִשָּׁמַיִם. וְהִנֵּה עַתָּה קָרָה מַשֶּׁהוּ – לֹא חָשׁוּב מָה; הַכְנָסָתָם הַמְעָטָה פָּחֲתָה, פָּחֲתָה עַד לְמַזְעֵר – וְהָיָה עֲלֵיהֶם לַעֲשׂוֹת מַשֶּׁהוּ כְּדֵי שֶׁיִּהְיוּ לָהֶם דְּמֵי כִּיס. יְדִידֵיהֶם נָטוּ לָהֶם חִיבָּה, אֲבָל לֹא נָטוּ לִתְמוֹךְ בָּהֶם. הָיָה בָּהֶם מַשֶּׁהוּ אוֹמֵר אַשְׁרַאי – הַבְּגָדִים, הַנִּימוּסִים, הַטִּיפּוּס; אֲבָל אִם נִמְשָׁל הָאַשְׁרַאי לַכִּיס רֵיק גָּדוֹל שֶׁצְּלִיל מָעוֹת מְהַדְהֵד בּוֹ מִפַּעַם לְפַעַם, חַיָּיב הַצְּלִיל לְפָחוֹת לְהִישָּׁמַע לְאוֹזֶן. מִמֶּנִּי רָצוּ שֶׁאֶעֱזוֹר לָהֶם לַעֲשׂוֹתוֹ כָּךְ. לְמַזָּלָם לֹא הָיוּ לָהֶם יְלָדִים – עַל כָּךְ עָמַדְתִּי חִישׁ מַהֵר. אוּלַי גַּם יְבַקְּשׁוּ שֶׁהַקְּשָׁרִים בֵּינֵינוּ יִישָּׁמְרוּ בְּסוֹד; לָכֵן גַּם הִצִּיעוּ עַצְמָם "בִּשְׁבִיל הַגּוּף" – צִיּוּר הַפָּנִים עָלוּל לְהַסְגִּיר אוֹתָם.
הֵם מָצְאוּ חֵן בְּעֵינֵי – כָּל כָּךְ תְּמִימִים הָיוּ; וְלֹא הָיְתָה בִּי כָּל הִתְנַגְּדוּת לָהֶם, אִם אַךְ יַתְאִימוּ. אֲבָל מִשּׁוּם מָה, לַמְרוֹת כָּל סְגוּלּוֹתֵיהֶם הַמְּצוּיָּנוֹת, לֹא קַל הָיָה לִי לִבְטוֹחַ בָּהֶם. אַחֲרֵי כִּכְלוֹת הַכֹּל לֹא הָיוּ אֶלָּא חוֹבְבָנִים, וְהַיֵּצֶר הַשַּׁלִּיט בְּחַיֵּי הָיָה תִּיעוּב הַחוֹבְבָנוּת. נִתְלַוּוֹה לְזֶה עוֹד סֶלֶף – הַעֲדָפָה שֶׁמִּלֵּידָה שֶׁל הַנּוֹשֵׂא הַמְּצוּיָּר עַל פְּנֵי הַנּוֹשֵׂא הָאֲמִיתִּי, שֶׁכֵּן חֶסְרוֹנוֹ שֶׁל הָאֲמִיתִּי עָלוּל כָּל כָּךְ לִהְיוֹת הֶעְדֵּר צִיּוּרִיּוּת. חֲבִיבִים עֲלֵי הַדְּבָרִים הַגְּלוּיִים לָעַיִן, שֶׁאָז אַתָּה נִמְצָא בָּטוּחַ. אִם אָכֵן כָּךְ הֵם אִם לֹא – זוֹ שְׁאֵלָה מִשְׁנִית וְכִמְעַט תָּמִיד שְׁאֵלַת סְרָק. הָיוּ גַּם שִׁיקּוּלִים אֲחֵרִים, וְהָרִאשׁוֹן בָּהֶם – שֶׁכְּבָר הָיוּ לִי לְשִׁימּוּשֵׁי שְׁנַיִים אוֹ שְׁלוֹשָׁה אֲנָשִׁים, וּבְעִיקָּר צָעִיר בַּעַל כַּפּוֹת רַגְלַיִים גְּדוֹלוֹת, בְּבֶגֶד אַלְפָּקָה, מִקִּילְבּוֹרֶן, שֶׁזֶּה שְׁתַּיִים-שָׁלוֹשׁ שָׁנִים הָיָה בָּא אֵלַי בִּקְבִיעוּת לְשֵׁם הָאִיּוּרִים שֶׁלִּי וַעֲדַיִין אֲנִי – אוּלַי לִגְנוּתִי – מְרוּצֶּה מִמֶּנּוּ. בְּגִילּוּי לֵב הִסְבַּרְתִּי לְאוֹרְחֵי אֶת פְּנֵי הַדְּבָרִים, אֲבָל הֵם נָקְטוּ אֶמְצְעֵי זְהִירוּת רַבִּים יוֹתֵר מִשֶּׁשִּׁיעַרְתִּי. הֵם חִישְּׁבוּ אֶת סִיכּוּיֵיהֶם, מֵאַחַר שֶׁקְּלוֹד רִיוֶוט סִיפֵּר לָהֶם עַל "מַהֲדוּרָה דֶּה-לוּקְס" הַיְּזוּמָה לְאֶחָד מִסּוֹפְרֵי זְמַנֵּנוּ – בְּחִיר הָרוֹמָנִיסְטָנִים – שֶׁזְּמַן רַב הִתְעַלְּמוּ מִמֶּנּוּ הָמוֹן גַּסֵּי הַטַּעַם וְהוֹקִירוּהוּ לְעֵילָּא וּלְעֵילָּא רַבֵּי הַקֶּשֶׁב (הָאַזְכֵּיר כָּאן אֶת פִילִיפּ וִינְסֵנְט?) וְהִנֵּה הִתְמַזֵּל מַזָּלוֹ לִרְאוֹת, בַּעֲרוֹב יָמָיו, אֶת דִּמְדּוּמֵי הַשַּׁחַר וְאַחַר כָּךְ גַּם אֶת הָאוֹר הַמָּלֵא שֶׁל דִּבְרֵי בִּיקּוֹרֶת טוֹבִים יוֹתֵר; הַעֲרָכָה שֶׁהָיָה בָּהּ בֶּאֱמֶת, מִצַּד הַצִּיבּוּר, מַשֶּׁהוּ מִן הַכַּפָּרָה. הֲכָנַת הַמַּהֲדוּרָה, שֶׁתִּכְנֵן אוֹתָהּ מוֹ"ל בַּעַל טַעַם, הָיְתָה, בְּעֶצֶם, מַעֲשֶׂה שֶׁל פִּיצּוּי רַב; חִיתּוּכֵי עֵץ, שֶׁבָּאוּ לְהַעֲשִׁירָהּ, הָיוּ מִנְחַת הַכָּבוֹד שֶׁל הַצִּיּוּר הָאַנְגְּלִי לְאֶחָד מִמְּיַיצְּגֶיהָ הַיּוֹתֵר עַצְמָאִיִּים שֶׁל הַסִּפְרוּת הָאַנְגְּלִית. הַמֶּיְיגּ'וֹר וּמָרַת מוֹנְרֵק הוֹדּוּ לִפְנֵי שֶׁקִּיוּוּ שֶׁאוּלַי אוֹכֶל לְשַׁלֵּב אוֹתָם בְּחֶלְקֵי שֶׁלִּי בַּמִּפְעָל הַזֶּה. הֵם יָדְעוּ שֶׁאֲנִי עוֹמֵד לַעֲסוֹק בָּרִאשׁוֹן מֵבִין הַסְּפָרִים, "רָאטְלַנְד רַמְזִי", אֲבָל הָיָה עָלַי לְהַבְהִיר לָהֶם שֶׁהֶמְשֵׁךְ הִשְׁתַּתְּפוּתִי בִּדְבַר – הַסֵּפֶר הָרִאשׁוֹן נוֹעַד לִהְיוֹת מִבְחָן – וַדַּאי יִהְיֶה תָּלוּי בְּמִידַּת הָרָצוֹן שֶׁאֲפִיק. אִם תִּהְיֶה מְצוּמְצֶמֶת, יִיפָּטְרוּ מִמֶּנִּי מַעֲסִיקֵי בְּלִי גִּינּוּנִים רַבִּים. זוֹהִי לִי, אֵפוֹא, נְקוּדַּת מִפְנֶה, וּמוּבָן שֶׁאֲנִי עוֹשֶׂה הֲכָנוֹת מְיוּחָדוֹת, מְחַפֵּשׂ לִי אֲנָשִׁים חֲדָשִׁים, שֶׁמָּא יִהְיוּ נְחוּצִים, וּמַבְטִיחַ לִי אֶת הַטִּיפּוּסִים הַיּוֹתֵר מוּצְלָחִים. וְאוּלָם הוֹדֵיתִי שֶׁהָיִיתִי רוֹצֶה לְהִסְתַּפֵּק רַק בִּשְׁנַיִים אוֹ בִּשְׁלוֹשָׁה דּוּגְמָנִים טוֹבִים, שֶׁיַּתְאִימוּ לְכָל.
"הַאִם יִהְיֶה עָלֵינוּ לְעִיתִּים קְרוֹבוֹת ל – לִלְבּוֹשׁ בְּגָדִים מְיוּחָדִים?" חָקְרָה מָרַת מוֹנְרֵק בִּרְהִיֶּיה.
"הוֹ, כֵּן – זֶה חֵלֶק מֵהָעִנְיָין."
"וְהַאִם יִהְיֶה עָלֵינוּ לְסַפֵּק בְּעַצְמֵנוּ אֶת הַתִּלְבּוֹשׁוֹת שֶׁלָּנוּ?"
"לֹא וְלֹא; יֵשׁ לִי הָמוֹן חֲפָצִים. דּוּגְמָנִים שֶׁל צַיָּיר לוֹבְשִׁים – אוֹ פּוֹשְׁטִים – כָּל מָה שֶׁנִּרְאֶה לוֹ."
"וְאַתָּה רוֹצֶה לוֹמַר – אוֹתָם – אוֹתָם עַצְמָם?"
"אוֹתָם עַצְמָם?"
שׁוּב הִבִּיטָה מָרַת מוֹנְרֵק אֶל בַּעֲלָהּ.
"הוֹ, הִיא רַק רָצְתָה לָדַעַת," הִסְבִּיר הַלָּה, "אִם הַמַּלְבּוּשִׁים הֵם בְּשִׁימּוּשׁ הַכְּלָל." הָיָה עָלַי לְהוֹדוֹת שֶׁאָכֵן כָּךְ הֵם, וְאַף הוֹסַפְתִּי וְאָמַרְתִּי שֶׁמִּקְצָתָם (הָיוּ לִי הָמוֹן חֲפָצִים מִן הַמֵּאָה הַקּוֹדֶמֶת, מְקוֹרִיִּים וּזְהוּמִים) כְּבָר עָשׂוּ אֶת שֶׁלָּהֶם, לִפְנֵי מֵאָה שָׁנִים, עַל גֵּבִים וְנָשִׁים חַיִּים שֶׁרְבָב הָעוֹלָם דָּבַק בָּהֶם. "נִלְבַּשׁ כָּל דָּבָר שֶׁיַּתְאִים," אָמַר הַמֶּיְיגּ'וֹר.
"הוֹ, אֲנִי מְסַדֵּר אֶת זֶה – בַּתְּמוּנוֹת הֵם מַתְאִימִים."
"אֲנִי חוֹשֶׁשֶׁת שֶׁאֶצְלַח יוֹתֵר לַסְּפָרִים הַמּוֹדֶרְנִיִּים. אָבוֹא לְבוּשָׁה כִּרְצוֹנְךָ," אָמְרָה מָרַת מוֹנְרֵק.
"יֵשׁ לָהּ בַּבַּיִת הָמוֹן בְּגָדִים; הֵם אוּלַי יִכְשְׁרוּ לַחַיִּים בְּיָמֵינוּ," הִמְשִׁיךְ בַּעֲלָהּ.
"הוֹ, אֲנִי יָכוֹל לְדַמּוֹת לִי תְּמוּנוֹת שֶׁתִּהְיוּ בָּהֶן טִבְעִיִּים בְּהֶחְלֵט." וְאָכֵן יָכוֹלְתִּי לִרְאוֹת אֶת עֲרִיכָתָם הָרַשְׁלָנִית שֶׁל חֶלְקֵי תַּפְאוּרָה עֲבֵשִׁים – הַסִּיפּוּרִים שֶׁלְּמַעֲנָם נִיסִּיתִי לְהָפִיק תְּמוּנוֹת בְּלִי מוֹרַת-הָרוּחַ הַכְּרוּכָה בִּקְרִיאָתָם – אֲשֶׁר אֶת מֶרְחֲבֵיהֶם הֶחוֹלָיִים הָיְתָה הַגְּבֶרֶת הַטּוֹבָה הַזֹּאת עֲשׂוּיָה לְסַיֵּיעַ לְאַכְלֵס. אַךְ הָיָה עָלַי לַחֲזוֹר וְלִקְבּוֹעַ שֶׁלָּעֲבוֹדָה מִמִּין זֶה – מְלֶאכֶת יוֹמִי הַמּוּכְנִית – כְּבָר יֵשׁ לִי הַצִּיּוּד הַדָּרוּשׁ: בְּנֵי הָאָדָם שֶׁאֲנִי עוֹבֵד אִתָּם מַסְפִּיקִים לְצָרְכֵי לַחֲלוּטִין.
"לֹא חָשַׁבְנוּ אֶלָּא שֶׁאֲנַחְנוּ אוּלַי דּוֹמֶה יוֹתֵר לְכַמָּה מִן הַנְּפָשׁוֹת הַפּוֹעֲלוֹת," אָמְרָה מָרַת מוֹנְרֵק בְּלָשׁוֹן רַכָּה וְקָמָה עַל רַגְלֶיהָ.
גַּם בַּעֲלָהּ קָם מִמְּקוֹמוֹ; עוֹמֵד הָיָה וּמִסְתַּכֵּל בִּי בַּכְּמִיהָה עֲמוּמָה, שֶׁהָיְתָה נוֹגַעַת לַלֵּב בַּגֶּבֶר-בִּגְבָרִים כָּמוֹהוּ. "הָאוֹמְנָם יִהְיֶה אֵיזֶה קוֹשִׁי מִדֵּי פַּעַם לְהִשְׁתַּמֵּשׁ – א – לְהִשְׁתַּמֵּשׁ – ?" הוּא הִשְׁהָה אֶת הַהֶמְשֵׁךְ; רָצָה שֶׁאֲסַיֵּיעַ לוֹ בְּנִיסּוּחַ מָה שֶׁהָיָה בְּדַעְתּוֹ לוֹמַר. אֲבָל אֲנִי לֹא יָכוֹלְתִּי – לֹא יָדַעְתִּי. וְלָכֵן הוֹצִיא הוּא עַצְמוֹ אֶת הַדָּבָר מִפִּיו, בִּמְגוּשָּׁם: "בַּדָּבָר הָאֲמִיתִּי – בְּגֶ'נְטֶלְמֵן, אַתָּה יוֹדֵעַ, אוֹ בַּלֶּיְידִּי." הָיִיתִי מוּכָן בְּהֶחְלֵט לְהַסְכִּים עִמּוֹ הַסְכָּמָה כְּלָלִית – הוֹדֵיתִי כִּי יֵשׁ בְּזֶה הַרְבֵּה. וְהַדָּבָר עוֹרֵר אֶת מֶיְיג'וֹר מוֹנְרֵק לוֹמַר, וְלִתְכּוֹף לְבַקָּשָׁתוֹ בְּלִיעָה כְּבוּשָׁה, לֹא מְעוּשֶּׂה: "זֶה קָשֶׁה נוֹרָא – כְּבָר נִיסִּינוּ הַכֹּל." הַבְּלִיעָה הַכְּבוּשָׁה הָיְתָה דּוֹבֶבֶת; אִשְׁתּוֹ לֹא יָכְלָה לַעֲמוֹד בְּפָנֶיהָ. כְּהֶרֶף עַיִן שׁוּב צָנְחָה מָרַת מוּנְרָק אֶל אַחַת הַסַּפּוֹת וּפָרְצָה בִּבְכִי. בַּעֲלָהּ יָשַׁב אֶצְלָהּ וְאָחַז בְּאַחַת מִיָּדֶיהָ; וְאָז נִיגְּבָה חִישׁ מַהֵר אֶת עֵינֶיהָ בְּיָדָהּ הָאַחֶרֶת, וְאִילּוּ אֲנִי, כְּשֶׁנָּשְׂאָה אֵלַי אֶת עֵינֶיהָ, נְבוּכוֹתִי. "אֵין אַף מִשְׂרָה אֲרוּרָה אַחַת שֶׁלֹּא הֶעֱמַדְתִּי אֶת עַצְמִי לָהּ – צִיפִּיתִי לָהּ – הִתְפַּלַּלְתִּי לָהּ. אַתָּה יָכוֹל לְתָאֵר לְךָ שֶׁכְּבָר הָיִינוּ צְרִיכִים לִהְיוֹת בְּמַצָּב לֹא קַל. מִשְׂרוֹת שֶׁל מַזְכִּיר וְכַדּוֹמֶה לָזֶה? בָּהּ בְּמִידָּה תּוּכַל כְּבָר לְבַקֵּשׁ לְךָ תּוֹאַר אֲצוּלָּה. אֲנִי מוּכָן לִהְיוֹת כָּל דָּבָר – אֲנִי חָזָק: שָׁלִיחַ אוֹ טוֹעֵן פֶּחָמִים. אֲנִי מוּכָן לַחֲבוֹשׁ כּוֹבַע מִשּׁוֹנֵץ זָהָב וְלִפְתּוֹחַ דְּלָתוֹת שֶׁל כִּרְכָּרוֹת לִפְנֵי חֲנוּת סִדְקִית; אֲנִי מוּכָן לְחַכּוֹת בַּתַּחֲנָה וְלָשֵׂאת מִזְוָודוֹת; אֲנִי מוּכָן לִהְיוֹת דַּוּוֹר. אֲבָל הֵם אֲפִילּוּ לֹא מַבִּיטִים עָלֶיךָ; כְּבָר יֵשׁ בְּשֶׁטַח אֲלָפִים טוֹבִים לֹא פָּחוֹת מִמְּךָ. גֶ'נְטֶלְמֵנִים, מְסַכְּנִים שֶׁכְּמוֹתָם, שֶׁשָּׁתוּ אֶת יֵינָם, שֶׁהֶחֱזִיקוּ סוּסֵי צַיִד!"
נִיחַמְתִּי אוֹתָם כְּכָל שֶׁיָּכוֹלְתִּי לְנַחֵם וְלֹא עָבְרָה שָׁעָה קַלָּה וְאוֹרְחֵי שׁוּב קָמוּ וְקָבַעְנוּ, לְשֵׁם הַנִּיסָּיוֹן, מוּעָד לַפְּגִישָׁה. עוֹד אֲנַחְנוּ דָּנִים בָּזֶה וְהִנֵּה נִפְתְּחָה הַדֶּלֶת וְנִכְנְסָה מִיס צֶ'רֶם וּמִטְרִיָּיה רְטוּבָּה בְּיָדֶיהָ. הָיָה עָלֶיהָ עַל מִיס צָ'רָם לִנְסוֹעַ בְּאוֹמְנִיבּוּס אֶל מִידָּה וַיְל וְאַחַר כָּךְ לָלֶכֶת בָּרֶגֶל חֲצִי מִיל. הִיא נִרְאֲתָה רְשׁוּלָה קִמְעָה וּמְרוּסֶּסֶת קְצָת בַּבּוֹץ. כִּמְעַט אַף פַּעַם לֹא רָאִיתִי אוֹתָהּ נִכְנֶסֶת בְּלֹא שֶׁאָשׁוּב וְאֶחֱשׁוֹב כַּמָּה מוּזָר הוּא שֶׁאַף עַל פִּי שְׁמוּעוֹת הִיא כָּל כָּךְ בְּעַצְמָהּ, הִיא נַעֲשֵׂית מְרוּבָּה כָּל כָּךְ בַּאֲחֵרִים. מִיס צָ'רָם קְטַנָּה וְדַלַּת בָּשָׂר הָיְתָה, אַךְ גִּיבּוֹרָה רוֹמַנְטִית שׁוֹפַעַת כָּל כָּךְ. הִיא לֹא הָיְתָה אֶלָּא בַּת לוֹנְדוֹן מְנוּמֶּשֶׁת, אַךְ יָכְלָה לְיַיצֵּג כָּל דְּמוּת – מִמַּטְרוֹנִית מְכוּבֶּדֶת וְעַד רוֹעֶה; הָיָה לָהּ הַכִּישָּׁרוֹן לְכָךְ, כְּשֵׁם שֶׁהָיְתָה יְכוֹלָה לְהִתְבָּרֵךְ בְּקוֹל עָרֵב אוֹ בְּשַׁעַר אָרוֹךְ. הִיא לֹא יָדְעָה לִכְתּוֹב בְּלִי שְׁגִיאוֹת כְּתִיב וְאַהֲבָה בִּירָה, אַךְ הָיוּ לָהּ שְׁתַּיִים אוֹ שָׁלוֹשׁ "סְגוּלּוֹת", וְנִיסָּיוֹן, וְתוּשִׁיָּיה, וּמְיוּמָּנוּת, וְשֶׁכָּל יָשָׁר, וְדַקּוֹת הַרְגָּשָׁה גַּחְמָנִית, וְאַהֲבַת הַתֵּיאַטְרוֹן, וְשֶׁבַע אֲחָיוֹת, וְאַף לֹא שֶׁמֶץ שֶׁל יִרְאַת כָּבוֹד, בְּיִיחוּד כְּלַפֵּי הָאוֹת ה'. הַדָּבָר הָרִאשׁוֹן שֶׁרָאוּ אוֹרְחֵי הוּא שֶׁמִּטְרִיָּיתָהּ רְטוּבָּה וְהֵם בִּכְלִיל-שְׁלֵמוּתָם נִרְתְּעוּ בַּעֲלִיל לְמַרְאֵה. הַגֶּשֶׁם הֵחֵל לָרֶדֶת לְאַחַר בּוֹאָם.
"אֲנִי כּוּלִּי מַיִם; הָיוּ מָלֵא אֲנָשִׁים בְּאוֹמְנִיבּוּס. חֲבָל שֶׁאַתָּה לֹא גָּר עַל יַד תַּחֲנָה," אָמְרָה מִיס צָ'רָם.
בִּיקַּשְׁתִּי מִמֶּנָּה שֶׁתִּתְכּוֹנֵן מַהֵר כְּכָל שֶׁתּוּכַל, וְהִיא פָּנְתָה אֶל הַחֶדֶר שֶׁהָיְתָה מְחַלֶּפֶת בּוֹ תָּמִיד אֶת בְּגָדֶיהָ. אֲבָל קוֹדֶם שֶׁיָּצְאָה שָׁאֲלָה אוֹתִי מָה תָּשִׂים עָלֶיהָ הַפַּעַם.
"אֶת הַנְּסִיכָה הָרוּסִיָּיה, אַתְּ לֹא יוֹדַעַת?" עָנִיתִי. "זֹאת עִם 'עֵינֵי הַזָּהָב', שֶׁל הַקְּטִיפָה הַשְּׁחוֹרָה, בִּשְׁבִיל הַדָּבָר הָאָרוֹךְ הַזֶּה בְּ'צִ'יפְסַיְיד'."
"עֵינֵי זָהָב? בְּחַיֵּי!" קָרְאָה מִיס צָ'רָם, וְאוֹרְחִי עָקְבוּ אַחֲרֶיהָ בְּמַבָּט נוֹקֵב שָׁעָה שֶׁהָלְכָה לָהּ. כְּשֶׁהָיְתָה מְאַחֶרֶת, הָיְתָה מַתְקִינָה עַצְמָהּ תָּמִיד עַד שֶׁלֹּא הִסְפַּקְתִּי לִפְנוֹת כֹּה וָכֹה; וַאֲנִי עִיכַּבְתִּי אֶת אוֹרְחֵי קְצָת, בְּמִתְכַּוֵּון, כְּדֵי שֶׁיִּהְיֶה לָהֶם מוּשָּׂג, כְּשֶׁיִּרְאוּ אוֹתָהּ, לָמָּה יְצַפּוּ גַּם מֵהֶם. הֵעַרְתִּי כִּי לְדִידִי הִיא הִתְגַּלְּמוּת שֶׁל דּוּגְמָנִית מְצוּיֶּנֶת – שֶׁהִיא, לַאֲמִתּוֹ שֶׁל דָּבָר, פִּיקְּחִית מְאוֹד.
"אַתָּה סָבוּר שֶׁהִיא נִרְאֵית כִּנְסִיכָה רוּסִית?" שָׁאַל מֶיְיג'וֹר מוּנְרָק בִּבְעָתָה מְסוּתֶּרֶת.
"כְּשֶׁאֲנִי עוֹשֶׂה אוֹתָהּ כָּךְ – כֵּן."
"הוֹ, אִם עָלֶיךָ לַעֲשׂוֹת אוֹתָהּ – !" טָעַן בַּחֲרִיפוּת.
"יוֹתֵר מִזֶּה אֵינְךָ יָכוֹל לְבַקֵּשׁ. רַבִּים כָּל כָּךְ הֵם אֵלֶּה שֶׁאִי אֶפְשָׁר לַעֲשׂוֹת אוֹתָם."
"וַהֲרֵי לְפָנֶיךָ גְּבֶרֶת מַמָּשׁ" – וּבַחִיּוּךְ מְשַׁדֵּל שִׁילֵּב אֶת זְרוֹעוֹ בִּזְרוֹעַ אִשְׁתּוֹ – "שֶׁהִיא כְּבָר עֲשׂוּיָה!"
"הוֹ, אֲנִי לֹא נְסִיכָה רוּסִית," מִיחֲתָה מָרַת מוֹנְרֵק בִּקְרִירוּת כָּלְשֶׁהִי. רָאִיתִי שֶׁהִכִּירָה כַּמָּה מֵהֶן וְהֵן לֹא נָשְׂאוּ חֵן מִלְּפַנְיָה. הִנֵּה מִיָּד הִתְעוֹרֵר קוֹשִׁי מִמִּין שֶׁמֵּעוֹלָם לֹא הָיָה לִי לַחֲשׁוֹשׁ לוֹ אֵצֶל מִיס צָ'רָם.
הַגְּבֶרֶת הַצְּעִירָה הַזֹּאת חָזְרָה לְבוּשָׁה קְטִיפָה שְׁחוֹרָה – הַשִּׂמְלָה הָיְתָה שְׁחוּקָה לְמַדַּי וּנְמוּכָה מְאוֹד עַל כְּתֵפֶיהָ הַכְּחוּשׁוֹת – וּבְיָדֶיהָ הָאֲדוּמּוֹת מְנִיפָה יַפָּנִית. הִזְכַּרְתִּי לָהּ שֶׁבַּתְּמוּנָה שֶׁאֲנִי מְצַיֵּיר עָלֶיהָ לְהַבִּיט אֶל מֵעֵבֶר לְרֹאשׁוֹ שֶׁל מִישֶׁהוּ. "שֶׁל מִי אֵינִי זוֹכֵר, אֲבָל זֶה לֹא חָשׁוּב. רַק הַבִּיטִי אֶל מֵעֵבֶר לְאֵיזֶה רֹאשׁ."
"הָיִיתִי יוֹתֵר שִׂמְחָה לְהַבִּיט אֶל מֵעֵבֶר לְאֵיזֶה תַּנּוּר," אָמְרָה מִיס צָ'רָם וְהִתְיַיצְּבָה בִּמְקוֹמָהּ לְיַד הָאָח, נֶעֶרְכָה בַּתְּנוּחָה הַנְּכוֹנָה, שִׁיוְּותָה לָהּ מַרְאִית גְּבוֹהָה, הִטְּתָה קְצָת לְאָחוֹר אֶת רֹאשָׁהּ וְהִצְנִיחָה קְצָת קָדִימָה אֶת מְנִיפָתָהּ, וְנִרְאֲתָה, מִכָּל מָקוֹם לְהַרְגָּשָׁתִי הַמְּשׁוּחֶדֶת, נִפְלֵית וּמַקְסִימָה, נוֹכְרִיָּיה וּמְסוּכֶּנֶת. וְנִרְאֵית כָּךְ הִשְׁאַרְנוּ אוֹתָהּ שָׁעָה שֶׁיָּרַדְתִּי בַּמַּדְרֵגוֹת עִם מֶיְיג'וֹר מוֹנְרֵק וְאִשְׁתּוֹ.
"נִדְמֶה לִי שֶׁהָיִיתִי יְכוֹלָה לְהִתְקָרֵב לְכָךְ לֹא פָּחוֹת," אָמְרָה מָרַת מוֹנְרֵק.
"הוֹ, אַתְּ סְבוּרָה שֶׁהִיא עֲלוּבָה, אֲבָל אַתְּ חַיֶּיבֶת לְהָבִיא בְּחֶשְׁבּוֹן אֶת הָאַלְכִימְיָה שֶׁל הָאָמָּנוּת."
וְאַף עַל פִּי כֵּן הָלְכוּ לָהֶם מְחוּזָּקִים בְּרוּחָם בַּעֲלִיל, עַל יְסוֹד הַיִּתְרוֹן בַּר-הַהוֹכָחָה שֶׁבֶּהֱיוֹתָהּ הַדָּבָר הָאֲמִיתִּי. יָכוֹלְתִּי לְדַמּוֹת לִי אוֹתָם מִתְחַלְחֲלִים מִמִּיס צְ'רָם. וְהִיא, בְּשׁוּבִי, הָיְתָה מְבוּדַּחַת מְאוֹד מֵהֶם, כִּי סִיפַּרְתִּי לָהּ מָה רְצוֹנָם.
"טוֹב, אִם הִיא יְכוֹלָה לְדַגְמֵן, אֲנִי יִהְיֶה מְנַהֶלֶת חֶשְׁבּוֹנוֹת," אָמְרָה הַדּוּגְמָנִית שֶׁלִּי.
"הִיא מַמָּשׁ גְּבִירָה," עָנִיתִי, כְּמִין הֲצָקָה תְּמִימָה.
"אָז עוֹד יוֹתֵר רַע בִּשְׁבִילְךָ. זֹאת אוֹמֶרֶת שֶׁהִיא לֹא יְכוֹלָה לְהִשְׁתַּנּוֹת."
"הִיא תַּתְאִים בִּשְׁבִיל רוֹמָנִים אוֹפְנָתִיִּים."
"כֵּן, כֵּן, הִיא בֶּאֱמֶת תַּתְאִים לָהֶם!" הִכְרִיזָה בִּבְדִיחוּת הַדַּעַת הַדּוּגְמָנִית שֶׁלִּי. "הֵם לֹא דֵּי גְּרוּעִים גַּם בִּלְעָדֶיהָ?" פְּעָמִים רַבּוֹת גִּינִּיתִי אוֹתָם בְּרוּחַ טוֹבָה בְּאוֹזְנֵי מִיס צָ'רָם.

3
לְשֵׁם הַבְהָרַת אֵיזוֹ תַּעֲלוּמָה בְּאַחַת הַיְּצִירוֹת הַלָּלוּ נִיסִּיתִי לָרִאשׁוֹנָה אֶת מָרַת מוֹנְרֵק. בַּעֲלָהּ בָּא עִמָּהּ, לִהְיוֹת לַמּוֹעִיל, אִם יִהְיֶה צוֹרֶךְ בְּכָךְ – בָּרוּר לְמַדַּי הָיָה שֶׁבְּדֶרֶךְ כְּלָל יִבְחַר לָבוֹא עִמָּהּ. בַּתְּחִילָּה תָּהִיתִי אִם עוֹשֶׂה הוּא זֹאת לְשֵׁם הַ"מְהוּגָּנוֹת" – אִם עָתִיד הוּא לִהְיוֹת קַנַּאי וּלְהִתְעָרֵב. עֶצֶם הַמַּחֲשָׁבָה הָיְתָה מַטְרִידָה מַמָּשׁ, וְלוּ נִמְצְאָה נְכוֹנָה, הָיִיתִי מֵבִיא לְלֹא שֶׁהֱיוֹת אֶת הֶיכֵּרוּתֵנוּ לִכְלַל סִיּוּם. אַךְ בִּמְהֵרָה נוֹכַחְתִּי שֶׁאֵין בְּכָךְ כְּלוּם, וְאִם מִתְלַוֶּוה הוּא אֶל מָרַת מוֹנְרֵק, הֲרֵיהוּ הוּא עוֹשֶׂה זֹאת (לְבַד מֵהַסִּיכּוּי שֶׁיִּהְיֶה נָחוּץ) פָּשׁוּט מִשּׁוּם שֶׁאֵין לוֹ מָה לַעֲשׂוֹת. כְּשֶׁלֹּא הָיְתָה אִתּוֹ בָּטֵל עִיסּוּקוֹ, וְעַד כֹּה לֹא הָיְתָה בִּלְעָדָיו אַף פַּעַם. בְּצֶדֶק סָבַרְתִּי שֶׁבְּמַצָּבָם הַמֵּבִיךְ הַקֶּשֶׁר הֶהָדוּק בֵּינֵיהֶם הוּא עִיקַּר נֶחָמָתָם וְשֶׁהֶקְשֵׁר הַזֶּה אֵין בּוֹ שׁוּם תּוּרְפָּה. בְּרִית נִישּׂוּאִין אֲמִיתִּית הָיְתָה הַבְּרִית הַזֹּאת, עִידוּד לַמְּהַסְּסִים, לַפֵּסִימִיסְטִים אֱגוֹז קָשֶׁה לְפַצְּחוֹ. מַעֲנָם הָיָה בְּאֵזוֹר צָנוּעַ (זָכוּרְנִי שֶׁאַחַר כָּךְ חָשַׁבְתִּי שֶׁזֶּה הָיָה אֶצְלָם הַדָּבָר הַיָּחִיד הַמִּקְצוֹעִי בֶּאֱמֶת) וְיָכוֹלְתִּי לְצַיֵּיר לִי בְּדִמְיוֹנִי אֶת הַדִּירָה הָעֲלוּבָה שֶׁהָיָה נִשְׁאַר בָּהּ הַמֶּיְיגּ'וֹר לְבַדּוֹ. בְּחֶבְרַת אִשְׁתּוֹ יָכוֹל לָשֵׂאת אוֹתָהּ – בִּלְעָדֶיהָ לֹא יָכוֹל.
אָנִין הִתְנַהֲגוּת הָיָה מִכְּדֵי שֶׁיִּשְׁתַּדֵּל לְהַנְעִים עַצְמוֹ כְּשֶׁלֹּא יָכוֹל לְהָבִיא תּוֹעֶלֶת; וּכְשֶׁהָיִיתִי שָׁקוּעַ בַּעֲבוֹדָתִי מִכְּדֵי לְשׂוֹחֵחַ, פָּשׁוּט יָשַׁב וְחִיכָּה. אֲבָל אָהַבְתִּי לִשְׁמוֹעַ אוֹתוֹ מְדַבֵּר – שִׂיחָתוֹ, כְּשֶׁלֹּא הִפְרִיעָה אֶת עֲבוֹדָתִי, עָשְׂתָה אוֹתָהּ בְּזוּיָה פָּחוֹת, בְּדֵלָה פָּחוֹת. הַהַאֲזָנָה לוֹ הָיְתָה כְּצֵירוּף הַרְגָּשָׁה שֶׁבַּיְּצִיאָה לְבִילּוּי עִם הַחִיסָּכוֹן שֶׁבַּהִישָּׁאֲרוּת בְּבֵית. רַק מִכְשׁוֹל אֶחָד הָיָה כָּאן – זֶה שֶׁלֹּא הִכַּרְתִּי, כַּמִּסְתַּבֵּר, אַף אֶחָד מִן הָאֲנָשִׁים שֶׁהִכִּירוּ הוּא וְאִשְׁתּוֹ. נִדְמֶה לִי שֶׁתָּהָה תְּהִיָּיה גְּדוֹלָה, כָּל תְּקוּפַת הַקֶּשֶׁר בֵּינֵינוּ, אֶת מִי לַעֲזָאזֵל אֲנִי כֵּן מַכִּיר. לֹא הָיָה לוֹ אַף בְּדַל רַעְיוֹן אֶחָד לְגַשֵּׁשׁ אַחֲרָיו וְלָכֵן לֹא הִתְגַּלְגְּלָה הַשִּׂיחָה בֵּינֵינוּ יָפֶה – גָּדַרְנוּ עַצְמֵנוּ בִּשְׁאֵלוֹת שֶׁל עוֹרוֹת וַאֲפִילּוּ שֶׁל מְשָׁקִים (כְּרָרִים וְתוֹפְרֵי אַבְרָקַיִים וְכֵיצַד לְהַשִּׂיג בְּזוֹל יַיִן קְלַארְט מְשׁוּבָּח) וְעִנְיָינִים כְּמוֹ "רַכָּבוֹת טוֹבוֹת" וְאוֹרְחָן וְרִבְעָן שֶׁל צִיפּוֹרֵי צַיִד. אוֹצַר יְדִיעוֹתָיו בַּנּוֹשְׂאִים הָאֵלֶּה הָאַחֲרוֹנִים הָיָה מַדְהִים – עָלָה בְּיָדוֹ לְמַזֵּג בּוֹ אֶת מְנַהֵל תַּחֲנַת הָרַכֶּבֶת עִם הָאוֹרְנִיתוֹלוֹג. וּכְשֶׁלֹּא יָכוֹל לְדַבֵּר עַל דְּבָרִים גְּדוֹלִים, יָכוֹל לְדַבֵּר בְּרוּחַ מְרוֹמֶמֶת עַל זוּטוֹת, וּמֵאַחַר שֶׁלֹּא יָכוֹלְתִּי לְהִתְלַוּוֹת אֵלָיו בְּהַפְלָגוֹתָיו אֶל זִיכְרוֹנוֹת מֵעוֹלָם הַחֶבְרָה הַמְּעוּלָּה, הִשְׂכִּיל לְהַשְׁפִּיל אֶת הַשִּׂיחָה לְמַדְרֵגָתִי שֶׁלִּי בְּלִי כָּל מַאֲמָץ נִרְאֶה לָעַיִן.
רָצוֹן עַז כָּל כָּךְ לַעֲשׂוֹת נַחַת-רוּחַ הָיָה נוֹגֵעַ לַלֵּב בַּגֶּבֶר הַיָּכוֹל עַל נְקַלָּה לְהַפִּילְךָ אַרְצָה. הוּא טִיפֵּל בָּאָח וְהָיָה לוֹ מָה לוֹמַר עַל זְרִימַת הָאֲוִויר בַּתַּנּוּר גַּם בְּלִי שֶׁאֶשְׁאַל אוֹתוֹ עַל כָּךְ, וְרָאִיתִי שֶׁרַבִּים מִן הַסִּידּוּרִים אֶצְלִי נִרְאִים בְּעֵינָיו מְטוּפָּשִׁים לַחֲלוּטִין. זִכְרוֹנִי שֶׁאָמַרְתִּי לוֹ שֶׁאִילּוּ אִישׁ עָשִׁיר אֲנִי, הָיִיתִי מְשַׁלֵּם לוֹ מַשְׂכּוֹרֶת כְּדֵי שֶׁיָּבוֹא וִילַמְּדֵנִי אֵיךְ לִחְיוֹת. יֵשׁ שֶׁהָיָה נֶאֱנָח בְּאַקְרַאי אֲנָחָה שֶׁמַּשְׁמְעָהּ אוּלַי זֶה: "תְּנוּ לִי אֲפִילּוּ קְסַרְקְטִין יָשֵׁן וְרֵיק כְּמוֹ זֶה וְאֶעֱשֶׂה בּוֹ מַשֶּׁהוּ!" כְּשֶׁרָצִיתִי שֶׁיָּשַׁב הוּא לִפְנֵי, בָּא לְבַדּוֹ – הִנֵּה דּוּגְמָה לְאוֹמֶץ לָבָן הַגָּדוֹל יוֹתֵר שֶׁל הַנָּשִׁים. אִשְׁתּוֹ יָכְלָה לָשֵׂאת אֶת דִּירַת הַקּוֹמָה הַשְּׁנִיָּיה הַנִּידַּחַת שֶׁלָּהּ, וּבְדֶרֶךְ כְּלָל הָיְתָה מְאוּפֶּקֶת יוֹתֵר; עַל יְדֵי כָּל מִינֵי הִסְתַּיְּיגוּיוֹת קְטַנּוֹת הֶרְאֲתָה שֶׁיּוֹדַעַת הִיא שִׂיאָהּ לְהַשְׁאִיר אֶת יְחָסֵינוּ בְּמוּדְגָּשׁ יַחֲסֵי עֲבוֹדָה – לֹא לְהַנִּיחַ לָהֶם לִגְלוֹשׁ לְחֶבְרָתִיּוֹת. הִיא רָצְתָה שֶׁיִּישָּׁאֵר בָּרוּר שֶׁהִיא וְהַמֶּיְיגּ'וֹר מוֹעֳסָקִים, לֹא מְטוּפָּחִים, וְגַם אִם הִשְׁבַּעְתִּי אֶת רְצוֹנָהּ כִּמְמוּנֶּה שֶׁאֶפְשָׁר לְהַעֲמִידוֹ עַל מְקוֹמוֹ, בְּשׁוּם פָּנִים לֹא חָשְׁבָה אוֹתִי רָאוּי לִהְיוֹת שָׁוֶוה לָהּ.
יוֹשֶׁבֶת הָיְתָה לִפְנֵי בְּרִיכּוּז רַב, מְשַׁקַּעַת בָּזֶה אֶת כָּל דַּעְתָּהּ, וְשָׁעָה תְּמִימָה הָיְתָה מְסוּגֶּלֶת לְהִישָּׁאֵר כִּמְעַט דּוֹמֶמֶת כְּלִפְנַי עֲדֶשֶׁת הַצֶּלֶם. רָאִיתִי שֶׁהִצְטַלְּמָה פְּעָמִים רַבּוֹת, אֲבָל עֶצֶם הַהִתְנַהֲגוּת שֶׁהִכְשִׁירָה אוֹתָהּ לַמַּטָּרָה הַזֹּאת, עָשְׂתָה אוֹתָהּ אֵיכְשֶׁהוּ לֹא מַתְאִימָה לְמַטְּרָתִי שֶׁלִּי. בַּתְּחִילָּה הָיִיתִי מָלֵא קוֹרַת-רוּחַ מִמַּרְאֵה הַגְּבִירָה אֲשֶׁר לָהּ, וְהַנָּאָה הָיְתָה לִי, בְּבוֹאִי לְשַׂרְטֵט אֶת תָּוֵוי פָּנֶיהָ, לְהִיוּוֹכַח כַּמָּה מֵעוֹלִים הֵם וְכַמָּה מֵיטִיבִים הֵם לְהַנְחוֹת אֶת הָעִיפָּרוֹן. אַךְ לְאַחַר כַּמָּה פְּעָמִים הֵחֵלָּה לְהֵירָאוֹת לִי נוּקְשֶׁה בְּמִידָּה שֶׁאֵין לְהִתְגַּבֵּר עָלֶיהָ; לַמְרוֹת כָּל מָה שֶׁעָשִׂיתִי בּוֹ, נִרְאֶה הָרִישּׁוּם שֶׁלִּי כְּתַצְלוּם אוֹ כְּהֶעְתֵּק שֶׁל תַּצְלוּם. לֹא הָיָה בִּדְמוּתָהּ מִגְוָון שֶׁל הַבָּעָה – לָהּ לְעַצְמָהּ לֹא הָיָה חוּשׁ לְמִגְוַון. אוּלַי תֹּאמְרוּ שֶׁזּוֹ הָיְתָה בְּעָיָיתִי שֶׁלִּי, שֶׁלֹּא הָיְתָה אֶלָּא שְׁאֵלָה שֶׁל הַהַצָּבָה שֶׁלָּהּ, אֶלָּא שֶׁהִצַּבְתִּי אוֹתָהּ בְּכָל תְּנוּחָה שֶׁאֶפְשָׁר לְהַעֲלוֹתָהּ עַל הַדַּעַת וְהִיא הִצְלִיחָה לִמְחוֹת אֶת כָּל הַהֶבְדֵּלִים בֵּינֵיהֶן. אֵין סָפֵק שֶׁהָיְתָה תָּמִיד גְּבֶרֶת, וְלֹא עוֹד אֶלָּא שֶׁהָיְתָה תָּמִיד אוֹתָהּ הַגְּבֶרֶת עַצְמָהּ. הִיא הָיְתָה הַדָּבָר הָאֲמִיתִּי, אַךְ תָּמִיד אוֹתוֹ הַדָּבָר עַצְמוֹ. לִרְגָעִים כִּמְעַט תְּקָפַנִי דִּכְדּוּךְ מִשַּׁלְוַות בִּיטְחוֹנָהּ שֶׁהִיא אָכֵן הַדָּבָר הָאֲמִיתִּי. מִכָּל מַגָּעָהּ וּמַשְׁאֶה עַמִּי וּמִכָּל מַגָּעוֹ וּמַשָּׂאוֹ שֶׁל בַּעֲלָהּ הִשְׁתַּמֵּעַ שֶׁאֲנִי הוּא בַּר הַמַּזָּל. וּבֵינְתַיִים נִמְצֵאתִי מִתְאַמֵּץ לְהַמְצִיא טִיפּוּסִים שֶׁתִּהְיֶה לָהֶם קִרְבָה לַטִּיפּוּס שֶׁלָּהּ, בִּמְקוֹם שֶׁאָבִיא אוֹתוֹ לִלְבּוֹשׁ צוּרָה אַחֶרֶת – בַּדֶּרֶךְ הַמְּחוּכֶּמֶת, שֶׁלֹּא נִבְצְרָה, לְמָשָׁל, מִמִּיס צֶ'רֶם הַמִּסְכֵּנָה. כָּל מָה שֶׁלֹּא סִידַּרְתִּי וְכָל כַּמָּה שֶׁלֹּא נִזְהַרְתִּי, יָצְאָה הִיא תָּמִיד, בִּתְמוּנוֹתַי, גְּבוֹהָה יוֹתֵר מִדַּי – וְהֶעֱמִידָה אוֹתִי לִפְנֵי הַדִּילֵמָה שֶׁבְּהַצָּגַת אִישָּׁה מַקְסִימָה כְּבַעֲלַת קוֹמָה שֶׁל שְׁנֵי מֶטְרִים וּמַעֲלָה, שֶׁבְּעֵינַי, אוּלַי מִתּוֹךְ כָּבוֹד לְקוֹמָתִי שֶׁלִּי, הַקְּצָרָה מִזֶּה בַּסֶּנְטִימֶטְרִים לֹא מְעַטִּים, לֹא הָלְמָה כְּלָל אֶת צִבְיוֹנָהּ שֶׁל דְּמוּת כָּזֹאת.
רַע מִזֶּה הָיָה עִנְיַין הַמֶּיְיגּ'וֹר – כָּל מָה שֶׁעָשִׂיתִי לֹא הָיָה בּוֹ כְּדֵי לְרַסֵּן אֶת מִידּוֹתָיו שֶׁלּוֹ, וְכָךְ נַעֲשֶׂה מוֹעִיל אַךְ וְרַק לְצִיּוּר עֲנָקִים חֲסוֹנִים. נַעֲרָצִים הָיוּ עֲלֵי הַגִּיוּוּן וְהַהֶיקֵּף, יְקָרִים לְלִבִּי הָיוּ הַמִּקְרִים הָאֱנוֹשִׁיִּים, הַנִּימָה הָאִיּוּרִית; רָצִיתִי לְאַפְיֵין אִפְיוּן מְדוּיָּק, וּמָה שֶׁשָּׂנֵאתִי יוֹתֵר מִכָּל דָּבָר בָּעוֹלָם הוּא הַסַּכָּנָה שֶׁיִּשְׁתַּלֵּט עָלַי טִיפּוּס מְסוּיָּם. רַבָּתִי עִם כַּמָּה מֵחַבְרֵי בִּגְלַל זֶה – הִרְחַקְתִּי עַצְמִי מֵחֶבְרָתָם מִשּׁוּם שֶׁהֶחֱזִיקוּ בַּדֵּעָה כִּי הַדָּבָר חַיָּיב לִקְרוֹת לְךָ, וְאִם הַטִּיפּוּס יְפֵהפֶה (יָעִידוּ רְפָאֵל וְלִיאוֹנַרְדּוֹ) הַהִשְׁתַּעְבְּדוּת אֵינָהּ אֶלָּא זְכִיָּיה. לֹא לִיאוֹנַרְדּוֹ הָיִיתִי וְלֹא רְפָאֵל – אֶפְשָׁר שֶׁהָיִיתִי רַק מְבַקֵּשׁ דְּרָכִים מוֹדֶרְנִי צָעִיר בַּעַל בִּיטָּחוֹן עַצְמִי מוּפְרָז, אֲבָל הֶחֱזַקְתִּי בַּדֵּעָה שֶׁמּוּטָב לְהַקְרִיב הַכֹּל וְלֹא אֶת הָאוֹפִי. וּכְשֶׁטָּעֲנוּ כִּי הַטִּיפּוּס הַדֶּבֶק בְּךָ, זֶה שֶׁמְּדוּבָּר בּוֹ, יָכוֹל בְּנָקֵל לִהְיוֹת דְּמוּת, זָרַקְתִּי לָהֶם, אוּלַי מִתּוֹךְ שִׁטְחִיּוּת, "הַדְּמוּת שֶׁל מִי?" הֲרֵי אִי אֶפְשָׁר שֶׁיִּהְיֶה שֶׁל כָּל אָדָם – וּבְסוֹפוֹ שֶׁל דָּבָר עָלוּל הוּא שֶׁלֹּא לִהְיוֹת שֶׁל שׁוּם אָדָם.
לְאַחַר שֶׁרָשַׁמְתִּי אֶת מָרַת מוֹנְרֵק תְּרֵיסַר פְּעָמִים, גָּדַל בִּי בִּיטְחוֹנִי אַף יוֹתֵר כִּי עֶרְכָּה שֶׁל דּוּגְמָנִית כַּמִּיס צְ'רָם נָעוּץ בָּעוּבְדָּה שֶׁאֵין עָלֶיהָ שׁוּם חוֹתָם בָּרוּר וּמְפוֹרָשׁ, וְעִמָּהּ, כַּמּוּבָן, הָעוּבְדָּה הָאַחֶרֶת שֶׁאָכֵן יֵשׁ לָהּ, לְעוּמַּת זֹאת, כִּישָּׁרוֹן חִיקּוּי מוּזָר שֶׁאֵין לְהַסְבִּירוֹ. מַרְאֶה הָרָגִיל הָיָה כְּמִין מָסָךְ, שֶׁהִיא יְכוֹלָה לְהַעֲלוֹתוֹ, עַל פִּי בַּקָּשָׁה, לְשֵׁם מוֹפָע מְשׁוּבָּח. הַמּוֹפָע הַזֶּה הָיָה פָּשׁוּט מְרוּמָּז, אֲבָל דִּיבֵּר אֶל לֵב חָכָם – מָלֵא חַיּוֹת הָיָה וְיָפֶה. יֵשׁ אֲפִילּוּ שֶׁחָשַׁבְתִּי אוֹתוֹ, אַף עַל פִּי שֶׁהִיא עַצְמָהּ הָיְתָה פְּשׁוּטַת מַרְאֶה, לְיוֹפִי תָּפֵל מִדַּי; מוֹכִיחַ הָיִיתִי אוֹתָהּ עַל כָּךְ שֶׁהַדְּמוּיוֹת שֶׁצּוּיְּרוּ עַל פִּיהָ הֵן חִינָּנִיּוֹת בְּאוֹפֶן חַדְגּוֹנִי (bêtement, כְּמוֹ שֶׁנָּהַגְנוּ לוֹמַר). וְאֵין לְךָ דָּבָר שֶׁהָיָה מַכְעִיס אוֹתָהּ יוֹתֵר מִזֶּה; כָּל כָּךְ גֵּאֶה הָיְתָה לָחוּשׁ שֶׁהִיא יְכוֹלָה לְשַׁמֵּשׁ דּוּגְמָנִית לִדְמוּיוֹת שֶׁאֵין לָהֶן זוֹ עִם זוֹ וְלֹא כְּלוּם. בְּאוֹתָם הַמִּקְרִים הָיְתָה מַאֲשִׁימָה אוֹתִי שֶׁאֲנִי גּוֹזֵל מִמֶּנָּה אֶת הַ"מּוֹנוֹטִין" שֶׁלָּהּ.
הִיא הִתְכַּוְּוצָה קְצָת, הַמִּידָּה הַמּוּזָרָה הַזֹּאת, מֵחֲמַת בִּיקּוּרֵיהֶם הַחוֹזְרִים וְנִשְׁנִים שֶׁל יְדִידִי הַחֲדָשִׁים. מִיס צָ'רָם הָיְתָה מְבוּקֶּשֶׁת מְאוֹד, מֵעוֹלָם לֹא חֲסֵרָה תַּעֲסוּקָה, וּלְפִיכָךְ יָכוֹלְתִּי, בְּלִי נְקִיפוֹת לֵב, לִדְחוֹת אוֹתָהּ מִפַּעַם לְפַעַם, כְּדֵי לְנַסּוֹת אוֹתָם בְּיֶתֶר נִיחוּתָא. אֵין סָפֵק שֶׁבַּתְּחִילָּה מְשַׁעֲשֵׁעַ יוֹתֵר הָיָה לְצַיֵּיר אֶת הַדָּבָר הָאֲמִיתִּי – מְשַׁעֲשֵׁעַ הָיָה לְצַיֵּיר אֶת מִכְנָסָיו שֶׁל מֶיְיג'וֹר מוֹנְרֵק. הֵם אָכֵן הָיוּ הַדָּבָר הָאֲמִיתִּי, עַל אַף שֶׁיָּצָא עֲנַקְמוֹן. מְשַׁעֲשֵׁעַ הָיָה לְצַיֵּיר אֶת שַׁעַר עוֹרְפָּהּ שֶׁל אִשְׁתּוֹ (מְסוּדָּר הָיָה סֵדֶר מָתֵמָטִי מַמָּשׁ) וְאֶת הַמְּתִיחוּת הָ"אוֹפְנָתִית" הַמְּיוּחֶדֶת שֶׁל מְחוֹכָהּ הֶהָדוּק. נַעֲנֵית הָיְתָה בִּמְיוּחָד לִתְנוּחוֹת שֶׁבָּהֶן הָיוּ הַפָּנִים מוּסַבּוֹת אוֹ מְטוּשְׁטָשׁוֹת מַשֶּׁהוּ; מְשׁוּפַּעַת הָיְתָה בַּמַּרְאוֹת-מֵאָחוֹר שֶׁל גְּבִירָה וּבְ-profils perdus. כְּשֶׁנִּיצָּבָהּ זְקוּפָה נָטְלָה לָהּ, כַּמּוּבָן מֵאֵלָיו, אַחַת מִן הָעֲמִידוּת שֶׁצִּייְּרוּ בָּהֶן צַיָּירֵי הֶחָצֵר מַלְכוּת וּנְסִיכוֹת; וַאֲנִי נִמְצֵאתִי תּוֹהֶה אִם לֹא אוֹכֶל, כְּדֵי לְהָבִיא לְבִיטּוּי סְגוּלָּה זוֹ, לְשַׁכְנֵעַ אֶת עוֹרֵךְ "צִ'יפְּסַיְיד" לְהוֹצִיא לָאוֹר סִיפּוּר אֲהָבִים מַלְכוּתִי אֲמִיתִּי, "אַגָּדַת אַרְמוֹן בֵּקִינְגְהָם". וְאוּלָם יֵשׁ שֶׁנּוֹצַר מַגָּע בֵּין הַדָּבָר הָאֲמִיתִּי לְהַעֲמָדַת הַפָּנִים; וּבָזֶה כַּוּוֹנָתִי לוֹמַר שָׁמִיס צָ'רַם, בְּאַחַת הַפְּגִישׁוֹת שֶׁנִּקְבְּעוּ לָהּ אוֹ בָּבוּאָה לִקְבּוֹעַ פְּגִישָׁה בַּיָּמִים שֶׁהָיְתָה לִי מְלָאכָה מְרוּבָּה, נִתְקְלָה בִּבְנֵי תַּחֲרוּתָהּ מְעוֹרְרֵי הַתַּרְעוֹמֶת. הַהִיתָּקְלוּת לֹא שֶׁלָּהֶם הָיְתָה, שֶׁכֵּן לֹא הִשְׁגִּיחוּ בָּהּ יוֹתֵר מִשֶּׁהָיוּ מַשְׁגִּיחִים בָּהּ לוֹ הָיְתָה הַמְּשָׁרֶתֶת; וְזֹאת לֹא מֵהִתְנַשְּׂאוּת מְכֻוֶּונֶת, אֶלָּא, פָּשׁוּט, מִשּׁוּם שֶׁעֲדַיִין לֹא יָדְעוּ, בְּאוֹפֶן מִקְצוֹעִי, כֵּיצַד לִנְהוֹג רָעוֹת, כְּמוֹ שֶׁהָיוּ רוֹצִים, כָּךְ אֲנִי מְתָאֵר לִי, לַעֲשׂוֹת – אוֹ, לְפָחוֹת, כְּמוֹ שֶׁהָיָה רוֹצֶה הַמֶּיְיגּ'וֹר. הֵם לֹא יָכְלוּ לְשׂוֹחֵחַ עַל הָאוֹמְנִיבּוּס – תָּמִיד הָלְכוּ בָּרֶגֶל, וְלֹא יָדְעוּ מָה דָּבָר אַחֵר יְנַסּוּ – וְאוֹתָהּ רַכָּבוֹת טוֹבוֹת אוֹ יַיִן קְלַארְט זוֹל לֹא עִנְיָינוֹ. חוּץ מִזֶּה, מִן הַסְּתָם חָשׁוּ – בָּאֲוִויר – שֶׁמְּשׁוּעְשַׁעַת הִיא מֵהֶם, מְלַגְלֶגֶת בַּחֲשַׁאי עַל יַדְעָנוּתָם הַתְּמִידִית. וְלֹא אָדָם כָּמוֹהָ יַסְתִּיר אֶת סַפְקָנוּתָהּ, אִם נִיתְּנָה לָהּ הַהִזְדַּמְּנוּת לְהַרְאוֹתָהּ. מֵאִידָךְ גִּיסָא, הָיְתָה הִיא בְּעֵינֵי מָרַת מוֹנְרֵק לֹא מְסוּדֶּרֶת; שֶׁאִם לֹא כֵּן, מַדּוּעַ טָרְחָה לוֹמַר לִי (הַדָּבָר הָיָה לָהּ בִּבְחִינַת מַאֲמָץ מְיוּחָד לְמָרַת מוֹנְרֵק) שֶׁאֵינָהּ אוֹהֶבֶת נָשִׁים מְלוּכְלָכוֹת?
יוֹם אֶחָד, כְּשֶׁנִּזְדַּמְּנוּ אֶצְלִי יַחַד הַגְּבֶרֶת הַצְּעִירָה וּשְׁנֵי דּוּגְמָנֵי הָאֲחֵרִים (הִיא הָיְתָה סָרָה אֵלַי, כְּשֶׁהָיָה הַדָּבָר נוֹחַ, אֲפִילּוּ לְשִׂיחַת חוּלִּין) בִּיקַּשְׁתִּי מִמֶּנָּה לְהוֹאִיל לְסַיֵּיעַ בַּהֲכָנַת הַתֶּה – שֵׁירוּת שֶׁהָיָה מוּכָּר לָהּ וְהָיָה אֶחָד מִסּוּג הַשֵּׁירוּתִים שֶׁאֲנִי, שֶׁחַיֵּי צְנוּעִים הָיוּ וּמֶשֶׁק בֵּיתִי דַּל אֶמְצָעִים, בִּיקַּשְׁתִּי פְּעָמִים רַבּוֹת מִן הַיּוֹשְׁבוֹת לִפְנֵי. הֵן אָהֲבוּ לָשִׂים אֶת יְדֵיהֶן עַל רְכוּשִׁי, לִשְׁבּוֹר אֶת רֶצֶף הַיְּשִׁיבָה וּלְעִתִּים גַּם אֶת כְּלֵי הַחַרְסִינָה – הַדָּבָר עָשָׂה אוֹתָן בּוֹהֵמִיּוֹת בְּעֵינֵי עַצְמָן. כְּשֶׁהִתְרָאִיתִי שׁוּב עִם מִיס צָ'רַם לְאַחַר הַמִּקְרֶה הַזֶּה, הִפְתִּיעָה אוֹתִי בַּשַּׁעֲרוּרִיָּיה הַגְּדוֹלָה שֶׁחוֹלְלָה בִּגְלָלוֹ – הִיא טָעֲנָה כְּנֶגְדִּי שֶׁבִּיקַּשְׁתִּי לְהַשְׁפִּילָהּ. בִּשְׁעַת מַעֲשֶׂה לֹא הִתְרַעֲמָה כְּלָל עַל הַנְּבָלָה, אֶלָּא נִרְאֲתָה נְכוֹנָה וּמְשׁוּעְשַׁעַת, נֶהֱנֵית מִן הַהִיתּוּל שֶׁבַּשְּׁאֵלָה שֶׁשָּׁאֲלָה אֶת מָרַת מוֹנְרֵק, שֶׁיָּשְׁבָה רֵהָה וְשׁוֹתֶקֶת, הַאִם תִּשְׁתֶּה בְּחָלָב וּבְסוּכָּר, וְלִיוְּותָה אֶת הַשְּׁאֵלָה בְּחִיּוּךְ אֱוִוילִי מוּגְזָם. הִיא נִיסְּתָה לְחַנְחֵן אֶת קוֹלָהּ – כִּמְבַקֶּשֶׁת גַּם הִיא לְהִתְקַבֵּל כַּדָּבָר הָאֲמִיתִּי – עַד שֶׁחָשַׁשְׁתִּי שֶׁמָּא יֵיעָלְבוּ אוֹרְחֵי הָאֲחֵרִים.
לֹא, הֵם הָיוּ תַּקִּיפִים בְּדַעְתָּם שֶׁלֹּא לַעֲשׂוֹת זֹאת, וְאוֹרֶךְ-רוּחָם הַנּוֹגֵעַ לַלֵּב הָיָה כְּמִידַּת מַחְסוֹרָם הַגָּדוֹל. בְּלִי לְהִתְלוֹנֵן יוֹשְׁבִים הָיוּ שָׁעָה אֲרוּכָּה עַד שֶׁהָיִיתִי מוּכָן לַעֲשׂוֹת בָּהֶם שִׁימּוּשׁ; שָׁבִים וּבָאִים הָיוּ שֶׁמָּא יִהְיוּ נְחוּצִים וְהוֹלְכִים לָהֶם בְּרוּחַ טוֹבָה כְּשֶׁלֹּא הָיוּ. נָהַגְתִּי לְלַוּוֹתָם אֶל הַדֶּלֶת כְּדֵי לִרְאוֹת כַּמָּה נֶהֱדָר סֵדֶר נְסִיגָתָם. נִיסִּיתִי לִמְצוֹא לָהֶם תַּעֲסוּקָה אַחֶרֶת – הִצַּגְתִּי אוֹתָם לִפְנֵי כַּמָּה אָמָּנִים – אַךְ הֵם לֹא "נִקְלְטוּ", מִסִּיבּוֹת שֶׁיָּכוֹלְתִּי לַהֲבִינָן, וַאֲנִי רָאִיתִי, בַּחֲרָדָה לֹא מְעַטָּה, שֶׁלְּאַחַר אַכְזָבוֹת כָּאֵלֶּה הֵם שָׁבִים לְהִישָּׁעֵן עָלַי בְּיֶתֶר שְׂאֵת. הֵם עָשׂוּ לִי כָּבוֹד לַחֲשׁוֹב שֶׁאֲנִי מַמָּשׁ אֶחָד מִשֶּׁלָּהֶם. הֵם לֹא הָיוּ צִיּוּרִיִּים דַּיָּים לַצַּיָּירִים וּבַיָּמִים הַהֵם מְעַטִּים הָיוּ הַיּוֹצְרִים הָרְצִינִיִּים בְּשָׁחוֹר-לָבָן. זֹאת וְעוֹד, הֵם נָשְׂאוּ אֶת עֵינֵיהֶם לַמְּשִׂימָה הַגְּדוֹלָה שֶׁסִּיפַּרְתִּי לָהֶם עָלֶיהָ – בֵּינָם לְבֵינָם גָּמְרוּ בְּלִבָּם לְסַפֵּק אֶת הַמַּהוּת הַנְּכוֹנָה לָאַסְמַכְתָּה הַצִּיּוּרִית שֶׁלִּי לְסוֹפְרֵנוּ הַמְּצוּיָּן. יָדוּעַ יָדְעוּ שֶׁלַּמִּפְעָל הַזֶּה לֹא אַרְצָה בְּשׁוּם אֵפֵקְט תִּלְבּוֹשֶׁת, בְּשׁוּם צַעֲצוּעַ שֶׁל דּוֹרוֹת קוֹדְמִים – שֶׁזֶּה דָּבָר שֶׁהַכֹּל בּוֹ יִהְיֶה בֶּן זְמַנֵּנוּ וְסָאטִירִי, וְכַמִּסְתַּבֵּר גַּם בְּרוּחַ מֵרוֹם-עַם-הָאָרֶץ. אִם אוֹכֶל לְשֶׁלְּבָם בָּזֶה, יִהְיֶה עֲתִידָם מוּבְטָח, כִּי הַמְּלָאכָה תִּהְיֶה, כַּמּוּבָן, מְמוּשֶּׁכֶת וְתַעֲסוּקָתָם קְבוּעָה.
יוֹם אֶחָד בָּאָה מָרַת מוֹנְרֵק בְּלִי בַּעֲלָהּ – אֶת הֶעְדֵּרוֹ הִסְבִּירָה בַּצּוֹרֶךְ שֶׁהָיָה לוֹ לָלֶכֶת אֶל הַ"סִיטִי". שָׁעָה שֶׁיָּשְׁבָה לָהּ בְּנוּקְשׁוּתָהּ הַחֲרָדָה הָרְגִילָה, נִדְפְּקָה עַל הַדֶּלֶת דְּפִיקָה שֶׁהִכַּרְתִּי בָּהּ מִיָּד אֶת עֲתִירָתוֹ הַכְּנוּעָה שֶׁל דּוּגְמָן מוּבְטָל, וְנִסְמְכָה אֵלֶּה כְּנִיסָתוֹ שֶׁל אִישׁ צָעִיר, שֶׁרָאִיתִי בּוֹ מִיָּד שֶׁהוּא זָר. וְאָכֵן נִמְצָא שֶׁהוּא אִיטַלְקִי וְאַף מִילָּה אַנְגְּלִית אַחַת אֵינָהּ שְׁגוּרָה בְּפִיו, חוּץ מִשְּׁמֵי, וְאוֹתוֹ הָגָה כָּךְ שֶׁנִּשְׁמַע כּוֹלֵל אֶת כָּל הַשְּׁאָר. אָז עֲדַיִין לֹא בִּיקַּרְתִּי בְּאַרְצוֹ וְגַם בִּלְשׁוֹנוֹ לֹא הָיִיתִי בָּקִי; אֲבָל מֵאַחַר שֶׁלֹּא הָיָה דַּל סְגוּלּוֹת – וְהֵיכָן תִּמְצָא אִיטַלְקִי שֶׁכְּזֶה? – עַד כְּדֵי כָּךְ שֶׁיִּסְמוֹךְ עַל אֵיבָר זֶה לְבַדּוֹ לְשֵׁם הִתְבַּטְּאוּת, הִבִּיעַ לִי, בְּמִימִיקָה מוּכֶּרֶת אַךְ חִינָּנִית, כִּי הוּא מְחַפֵּשׂ לוֹ בְּדִיּוּק אוֹתָהּ תַּעֲסוּקָה שֶׁעֲסוּקָה בָּהּ הַגְּבֶרֶת שֶׁלִּפְנֵי. בַּתְּחִילָּה לֹא עָשָׂה עָלַי רוֹשֶׁם וְהִמְשַׁכְתִּי בְּרִישּׁוּם וְאַגַּב כָּךְ הִשְׁמַעְתִּי כַּמָּה קוֹלוֹת לֹא מְנוּמָּסִים לְרַפּוֹת אֶת יָדָיו וּלְשַׁלְּחוֹ. וְאוּלָם הוּא לֹא וִיתֵּר, לֹא כְּמִתְחַנֵּן אֶלָּא בְּנֶאֱמָנוּת כַּלְבִּית בְּעֵינָיו, שֶׁלֹּא הָיְתָה אֶלָּא פְּתַיּוּת תְּמִימָה – מִנְהָגוֹ שֶׁל מְשָׁרֵת מָסוּר (כְּאִילּוּ כְּבָר שָׁנִים הוּא בְּבֵיתִי) שֶׁנֶּחֱשַׁד עַל לֹא עוֹוֹן. פִּתְאוֹם רָאִיתִי שֶׁהֶעֱמִידָה וְהַהַבָּעָה הָאֵלֶּה כְּשֶׁלְּעַצְמָן הֵן-הֵן תְּמוּנָה; אָמַרְתִּי לוֹ אֵפוֹא שֶׁיָּשַׁב וִיחַכֶּה עַד שֶׁאֶתְפַּנֶּה. וָשׁוּב הָיְתָה תְּמוּנָה בַּדֶּרֶךְ צִיוְּתוּ לִי, וְתוֹךְ כְּדֵי עֲבוֹדָה רָאִיתִי שֶׁיֵּשׁ עוֹד וְעוֹד כָּאֵלֶּה – בַּדֶּרֶךְ שֶׁהֵשִׁיט מַבָּט תּוֹהָה, רֹאשׁוֹ מוּטֶּה לְאָחוֹר, עַל פְּנֵי הַסְּטוּדְיוֹ הַגָּבוֹהַּ. הָיָה כְּמוֹ מִצְטַלֵּב בִּכְנֵסִיַּית סַן פִּיטְּרוּ. קוֹדֶם שֶׁסִּייַּמְתִּי אָמַרְתִּי בְּלִבִּי: "הַבָּחוּר הוּא רוֹכֵל תַּפּוּזִים שֶׁפָּשַׁט אֶת הָרֶגֶל, אֲבָל מַמָּשׁ אוֹצָר."
כְּשֶׁקָּמָה מָרַת מוֹנְרֵק לָלֶכֶת, עָבַר אֶת הַחֶדֶר כְּחֵץ מִקֶּשֶׁת לִפְתּוֹחַ לְפָנֶיהָ אֶת הַדֶּלֶת וְעָמַד לוֹ שָׁם בִּלְטִישַׁת עֵינַיִים טְהוֹרוֹת וּמִתְלַהֲמוֹת שֶׁל דִּנְטָה הַצָּעִיר הָאָחוּז בְּחֶבְלֵי קִסְמָהּ שֶׁל בִּיאַטרִיצֶ'ה הַצְּעִירָה. מֵאַחַר שֶׁמֵּעוֹלָם לֹא הֶחְשַׁבְתִּי, בִּנְסִיבּוֹת כְּמוֹ אֵלֶּה, אֶת הָאֲטִימוּת שֶׁל אִישׁ מֶשֶׁק הַבַּיִת הַבְּרִיטִי, אָמַרְתִּי בְּלִבִּי שֶׁיֵּשׁ בּוֹ הַתְּכוּנוֹת הַדְּרוּשׁוֹת לְמִשְׂרַת (וְאָמְנָם זָקוּק הָיִיתִי לָאִישׁ שֶׁיְּשָׁרֵת בְּבֵיתִי, אַךְ יָדִי לֹא הִשִּׂיגָה לְשַׁלֵּם לוֹ תְּמוּרַת זֶה בִּלְבַד) כְּשֵׁם שֶׁיֵּשׁ בּוֹ הַתְּכוּנוֹת הַדְּרוּשׁוֹת לְדוּגְמָן; בְּקִיצּוּר, הֶחְלַטְתִּי לְאַמֵּץ לִי אֶת הַהַרְפַּתְקָן הַזָּרִיז שֶׁלִּי אִם יַסְכִּים לְשַׁמֵּשׁ בְּתַפְקִיד כָּפוּל. הוּא קָפַץ עַל הַצָּעָתִי, וַאֲנִי אֶת הַפְּזִיזוּת שֶׁבְּמַעֲשֶׂה (שֶׁהֲרֵי לַאֲמִתּוֹ שֶׁל דָּבָר לֹא יָדַעְתִּי עָלָיו כְּלוּם) לֹא רָאִיתִי. הוּא נִמְצָא עוֹזֵר חָבִיב אַךְ לֹא שִׁיטָתִי, וְהָיְתָה בּוֹ מִידָּה מוּפְלָאָה שֶׁל sentiment de la pose. הִיא הָיְתָה לֹא מְפוּתַּחַת, אִינְסְטִינְקְטִיבִית, חֵלֶק שֶׁל הָאִינְסְטִינְקְט הַטּוֹב שֶׁהִנְחָה אוֹתוֹ אֶל דֶּלֶת בֵּיתִי וְסִייֵּעַ לוֹ לְפַעְנֵחַ אוֹת לְאוֹת אֶת שְׁמִי שֶׁעַל הַכַּרְטִיס הַצָּמוּד אֵלֶיהָ. לֹא הָיְתָה לוֹ שׁוּם הַמְלָצָה לָבוֹא אֵלַי אֶלָּא הַנִּיחוּשׁ, עַל פִּי צוּרַת הַחַלּוֹן הַצְּפוֹנִי הַגָּבוֹהַּ שֶׁלִּי, שֶׁרָאָה מִבַּחוּץ, שְׂדֵירָתִי הִיא סְטוּדְיוֹ, וּמֵאַחַר שֶׁהִיא סְטוּדְיוֹ מִן הַסְּתָם יִימָּצֵא בָּהּ אָמָּן. כִּשְׁאַר הַנַּוּוֹדִים נָדַד לְאַנְגְּלִיָּה לְחַפֵּשׂ עוֹשֶׁר, וּפָתַח, עִם שׁוּתָּף וְעֶגְלַת יָד יְרוּקָּה קְטַנָּה, בִּמְכִירַת גְּלִידוֹת בִּפְרוּטָה. הַגְּלִידוֹת נִמְסוּ וּבְעִקְבוֹתֵיהֶן נָמוֹג הַשּׁוּתָּף. הַצָּעִיר שֶׁלִּי הָיָה לְבוּשׁ מִכְנָסַיִים צְהוּבִּים צָרִים עִם פַּסִּים אֲדַמְדַּמִּים וּשְׁמוֹ הָיָה אוֹרוֹנְטָה. בַּעַל עוֹר צְהַבְהַב הָיָה אֲבָל בְּהִיר שֵׂעָר, וּלְאַחַר שֶׁהִלְבַּשְׁתִּיו כַּמָּה מִבְּגָדַי הַיְּשָׁנִים, נִרְאֶה כְּאַנְגְּלִי. טוֹב הָיָה לֹא פָּחוֹת מִמִּיס צְ'רָם, שֶׁיָּכְלָה לְהֵירָאוֹת, כְּשֶׁנִּתְבַּקְּשָׁה, כְּאִיטַלְקִיָּיה.

4
נִדְמֶה לִי שֶׁפָּנֶיהָ שֶׁל מָרַת מוֹנְרֵק נִתְעַוְּותוּ קְצָת כְּשֶׁבָּאָה שׁוּב, עִם בַּעֲלָהּ, וּמָצְאָה אֶת אוֹרוֹנְטָה מְשׁוּכָּן בְּבֵיתִי. מוּזָר הָיָה לָהּ לִרְאוֹת בְּמִין אוֹרֵחַ פּוֹרֵחַ כָּזֶה מִתְחָרֶה לַמֶּיְיגּ'וֹר הַנֶּהְדָּר שֶׁלָּהּ. הִיא שֶׁחָשָׁה רִאשׁוֹנָה בְּסַכָּנָה, מִשּׁוּם שֶׁהַמֶּיְיגּ'וֹר הָיָה לֹא רָגִישׁ בְּמִידָּה מְבַדַּחַת. אֲבָל אוֹרוֹנְטָה הִגִּישׁ לָנוּ תֶּה, מִתְבַּלְבֵּל שׁוּב וָשׁוּב מֵרוֹב הִשְׁתַּדְּלוּת (מִיָּמָיו לֹא רָאָה תַּהֲלִיךְ מוּזָר כָּל כָּךְ) וְדַעְתָּהּ עָלַי, דּוֹמְנִי, הוּטְבָה מִשּׁוּם שֶׁהָיָה לִי סוֹף-סוֹף "סֶגַל". הֵם רָאוּ שְׁנַיִים שְׁלוֹשָׁה רִישּׁוּמִים שֶׁרָשַׁמְתִּי אֶת הַסֶּגֶל, וּמָרַת מוּנְרָק רָמְזָה שֶׁבְּשׁוּם פָּנִים לֹא הָיָה עוֹלֶה בְּדַעְתָּהּ שֶׁהוּא שֶׁדִּגְמֵן לָהֶם. "הֲרֵי הָרִישּׁוּמִים שֶׁאַתָּה רוֹשֵׁם אוֹתָנוּ נִרְאִים בְּדִיּוּק כָּמוֹנוּ," הִזְכִּירָה לִי וְחִייְּכָה חִיּוּךְ שֶׁל נִיצָּחוֹן; וַאֲנִי נוֹכַחְתִּי כִּי זֶה אָכֵן הַפְּסוּל שֶׁבָּהֶם. כְּשֶׁרַשַּׁמְתִּי אֶת בְּנֵי הַזּוּג מוּנְרָק לֹא יָכוֹלְתִּי מִשּׁוּם מָה לְהִתְרַחֵק מֵהֶם – לְהַגִּיעַ אֶל הַטִּיפּוּס שֶׁבִּיקַּשְׁתִּי לְצַיָּירוֹ; וַהֲרֵי בְּשׁוּם פָּנִים לֹא רָצִיתִי שֶׁיִּהְיֶה אֶפְשָׁר לְהַכִּיר אֶת הַדּוּגְמָנִים שֶׁלִּי בְּצִיּוּרֵי. מִיס צָ'רָם לֹא הָיְתָה נִיכֶּרֶת אַף פַּעַם, וּמָרַת מוֹנְרֵק הָיְתָה סְבוּרָה שֶׁאֲנִי מַסְתִּיר אוֹתָהּ, וְיָפֶה אֲנִי עוֹשֶׂה, מִשּׁוּם שֶׁהִיא הֲמוֹנִית; וְאוּלָם הִיא כְּאִילּוּ נֶעֶלְמָה, רַק כַּמָּתִים הָעוֹלִים לַשָּׁמַיִם הָיְתָה נֶעֱלֶמֶת – כְּדֵי שֶׁיִּתְוַסֵּף שָׁם עוֹד מַלְאָךְ.
בְּאוֹתוֹ זְמַן כְּבָר הָיְתָה לִי אֵיזוֹ הַתְחָלָה לְ"רַאטְלֵנְד רַמְזִי", הָרוֹמָן הָרִאשׁוֹן בַּסִּדְרָה הַגְּדוֹלָה הַמְּתוּכְנֶנֶת; כְּלוֹמַר, כְּבָר הוֹצֵאתִי מִתַּחַת יְדֵי תְּרֵיסַר רִישּׁוּמִים, אֲחָדִים מֵהֶם בְּעֶזְרַת הַמֶּיְיגּ'וֹר וְאִשְׁתּוֹ, וּכְבָר שָׁלַחְתִּי אוֹתָם לְאִישּׁוּר. הַהַסְכָּמָה שֶׁלִּי עִם הַמּוֹ"ל הָיְתָה, כְּמוֹ שֶׁכְּבָר רָמַזְתִּי, שֶׁיָּנִיחוּ לִי לַעֲשׂוֹת אֶת מְלַאכְתִּי, בְּיִיחוּד בְּמִקְרֶה הַמְּסוּיָּם הַזֶּה, כִּרְצוֹנִי, וְהַסֵּפֶר כּוּלּוֹ יוּפְקַד בְּיָדִי; אַךְ קִשְׁרֵי לִשְׁאָר סִפְרֵי הַסִּדְרָה עֲדַיִין הָיָה תָּלוּי וְעוֹמֵד. לִרְגָעִים, אוֹדֶה, אָכֵן נוֹחַ הָיָה לִי שֶׁיֵּשׁ בְּהֶישֵּׂג יְדֵי הַדָּבָר הָאֲמִיתִּי; שֶׁכֵּן הָיוּ בּוֹ בְּ"רַאטְלַנְד רַמְזִי" דְּמוּיוֹת הַדּוֹמוֹת לָזֶה עַד מְאוֹד. הָיוּ שָׁם אֲנָשִׁים זְקוּפִים, כַּמִּסְתַּבֵּר, מַמָּשׁ כְּמוֹ הַמֶּיְיגּ'וֹר וְנָשִׁים שֶׁאוֹרְחוֹתֵיהֶן מְשׁוּבָּחִים כְּאוֹרְחוֹתֶיהָ שֶׁל מָרַת מוֹנְרֵק. הָיָה שָׁם הַרְבֵּה מֵהֲוַוי הָאֲחוּזּוֹת הַכַּפְרִיּוֹת – מוּצָּג, לְמַעַן הָאֱמֶת, בְּדֶרֶךְ כּוֹלְלָנִית, אִירוֹנִית, רַבַּת דִּמְיוֹן וּמְעוּדֶּנֶת – וּרְמִיזוֹת לֹא מְעַטּוֹת לְאַבְרָקַיִים וְלַחֲצָאִיּוֹת סְקוֹטִיּוֹת. דְּבָרִים יְדוּעִים הָיָה עָלַי לִקְבּוֹעַ לִי מִלְּכַתְּחִילָּה; לְמָשָׁל, דְּבָרִים כְּמַרְאֵהוּ הַמְּדוּיָּק שֶׁל הַגִּיבּוֹר וּכְחָלָן-זוֹהֳרָהּ הַמְּיוּחָד שֶׁל הַגִּיבּוֹרָה. הַמְּחַבֵּר נָתַן לִי, כַּמּוּבָן, קַו מַנְחֶה, אַךְ נִשְׁאַר מִרְוָוח לְפַרְשָׁנוּת. עָשִׂיתִי אֶת בְּנֵי הַזּוּג מוֹנְרֵק לְאַנְשֵׁי סוֹדִי, אָמַרְתִּי לָהֶם בְּגִילּוּי לֵב מָה כַּוּוֹנָתִי, הִזְכַּרְתִּי אֶת הַמַּטְרִיד אוֹתִי וְאֶת הָאֶפְשָׁרוּיוֹת הַשּׁוֹנוֹת שֶׁלִּפְנֵי. "הוֹ, קַח אוֹתוֹ!" מִלְמְלָה מָרַת מוֹנְרֵק בְּמֶתֶק שְׂפָתַיִים וְהִבִּיטָה אֶל בַּעֲלָהּ; וּ"מָה טוֹב יוֹתֵר מֵאִשְׁתִּי תּוּכַל לְבַקֵּשׁ לָךְ?" שָׁאַל הַמֶּיְיגּ'וֹר בְּכֵנוּת הַנִּינּוֹחָה שֶׁשָּׂרְרָה עַכְשָׁיו בֵּינֵינוּ.
לֹא הָיִיתִי חַיָּיב לְהָשִׁיב עַל הַהֶעָרוֹת הָאֵלֶּה – חַיָּיב הָיִיתִי רַק לְהַצִּיב אֶת דּוּגְמָנִי. רוּחִי הָיְתָה מוּטְרֶדֶת, וְדָחִיתִי, אוּלַי בִּמְעַט מוֹרֶךְ לֵב, אֶת פִּתְרוֹן הַבְּעָיָה. הַסֵּפֶר הָיָה יְרִיעָה רַחֲבַת יָדַיִים, שְׁאָר הַדְּמוּיוֹת רַבּוֹת מְאוֹד, וּתְחִילָּה נִפְטַרְתִּי מִכַּמָּה מִן הָאֶפִּיזוֹדוֹת שֶׁהַגִּיבּוֹר וְהַגִּיבּוֹרָה אֵין לָהֶם חֵלֶק בָּהֶן. לְאַחַר שֶׁאֲקַבֵּעַ אוֹתָם יִהְיֶה עָלַי לִדְבּוֹק בָּהֶם – לֹא אוֹכֶל לַעֲשׂוֹת אֶת הַגֶּבֶר הַצָּעִיר שֶׁלִּי גָּבוֹהַּ יוֹתֵר מִשְּׁנֵי מֶטְרִים בְּמָקוֹם אֶחָד וּמָטָר שִׁבְעִים וַחֲמִישָּׁה בְּמָקוֹם אַחֵר. בִּכְלָל, נָטִיתִי לְמִידָּה הַשְּׁנִיָּיה, אַף עַל פִּי שֶׁהַמֶּיְיגּ'וֹר הִזְכִּיר לִי וְלֹא פַּעַם אַחַת שֶׁהוּא נִרְאֶה צָעִיר לֹא פָּחוֹת מִכָּל גֶּבֶר אַחֵר. וְאָמְנָם אֶפְשָׁר הָיָה בְּהֶחְלֵט לְהַתְקִין אוֹתוֹ, לְצוֹרֶךְ הַדְּמוּת הַזֹּאת, כָּךְ שֶׁקָּשֶׁה יִהְיֶה לַעֲמוֹד עַל גִּילוֹ. לְאַחַר שֶׁהָיָה אֶצְלִי אוֹרוֹנְטָה הַסְּפּוֹנְטָנִי חוֹדֶשׁ יָמִים וּלְאַחַר שֶׁכַּמָּה וְכַמָּה פְּעָמִים שַׁבְּתַי וְרָמַזְתִּי לוֹ שֶׁלֹּא יַעֲבוֹר זְמַן רַב וְהַחַיּוֹת שֶׁהוּא שׁוֹפֵעַ מִטִּבְעוֹ תִּיתֵּן מִכְשׁוֹל שֶׁאֵין לְעוּבָּרוֹ לִפְנֵי הֶמְשֵׁךְ הַקֶּשֶׁר בֵּינֵינוּ, נִתְעוֹרֵר לִבִּי לָחוּשׁ אֶת הַכִּישָּׁרוֹן הַהֵרוֹאִי שֶׁלּוֹ. גָּבוֹהַּ הָיָה רַק כְּמֶטֶר שִׁישִּׁים וַחֲמִישָּׁה, אַךְ הַסֶּנְטִימֶטְרִים הַנּוֹתָרִים הָיוּ לוֹ בְּכוֹחַ. בַּתְּחִילָּה נִיסִּיתִי אוֹתוֹ כִּמְעַט בַּחֲשַׁאי, מִשּׁוּם שֶׁלַּאֲמִתּוֹ שֶׁל דָּבָר פָּחַדְתִּי קְצָת מִפְּנֵי הַמִּשְׁפָּט שֶׁיּוֹצִיאוּ שְׁנֵי דּוּגְמָנֵי הָאֲחֵרִים עַל בְּחִירָה שֶׁכָּזֹאת. וְאִם מִיס צַ'רְס לֹא הָיְתָה בְּעֵינֵיהֶם אֶלָּא כְּמִין מַלְכּוֹדֶת, מָה יַחְשְׁבוּ עַל צִיּוּר שֶׁל דְּמוּת סִפְרוּתִית, שֶׁעוּצְּבָה בְּאֶחָד מִבָּתֵּי הַסֵּפֶר הַפְּרָטִיִּים, שֶׁיֵּיעָשֶׂה עַל פִּי אָדָם הָרָחוֹק כָּל כָּךְ מִן הַדָּבָר הָאֲמִיתִּי כְּרוֹכֵל חוּצוֹת אִיטַלְקִי?
וְאִם הִתְהַלַּכְתִּי חוֹשֵׁשׁ קְצָת מִפְּנֵיהֶם, לֹא חָשַׁשְׁתִּי מִשּׁוּם שֶׁהֵטִילוּ עָלַי אֶת אֵימָתָם, מִשּׁוּם שֶׁקָּנוּ לָהֶם כּוֹחַ לְהָעִיק עָלַי, אֶלָּא מִשּׁוּם שֶׁבְּמִנְהָגָם הַמְּעוֹרֵר חֶמְלָה בֶּאֱמֶת וּבְתָמִים וּבְחַדְּשׁוֹתָם הַמַּתְמֶדֶת בְּאוֹרַח מִסְתּוֹרִי סָמְכוּ עָלַי בְּמִידָּה עֲצוּמָה כָּל כָּךְ. לָכֵן שָׂמַחְתִּי מְאוֹד כְּשֶׁשָּׁב הַבַּיְתָה גֵ'ק הֲוֵולִי – הֲרֵי נָבוֹן עֵצָה כָּל כָּךְ הָיָה תָּמִיד. הוּא עַצְמוֹ צַיָּיר רַע, אַךְ אִישׁ לֹא הֵיטִיב יוֹתֵר מִמֶּנּוּ לְהַצְבִּיעַ עַל תּוּרְפָּה. הוּא לֹא הָיָה בְּאַנְגְּלִיָּה שָׁנָה; נָסַע לְאֵיזֶה מָקוֹם – אֵינִי זוֹכֵר לְאָן – לְרַעֲנֵן אֶת עֵינוֹ. אֲנִי חָרַדְתִּי לֹא מְעַט מִפְּנֵי אֵיבָר כָּזֶה, אַךְ יְדִידִים וָתִיקִים הָיִינוּ; הוּא לֹא הָיָה כָּאן חוֹדָשִׁים עַל חוֹדָשִׁים וּתְחוּשַׁת רֵיקוֹת הֵחֵלָּה לְהִתְגַּנֵּב לְתוֹךְ חַיֵּי. כְּבָר שָׁנָה לֹא הִתְחַמַּקְתִּי מַחַץ שָׁנוּן.
הוּא שָׁב בְּעֵין רַעֲנָנָה, אֲבָל בְּאוֹתָהּ חוּלְצַת קְטִיפָה שְׁחוֹרָה יְשֵׁנָה, וּבָעֶרֶב הָרִאשׁוֹן שֶׁעָשָׂה בַּסְּטוּדְיוֹ שֶׁלִּי עִישְּׁנוּ סִיגַרְיוֹת עַד הָאַשְׁמוֹרֶת הַשְּׁלִישִׁית. הוּא עַצְמוֹ לֹא עָשָׂה כְּלוּם בֵּינְתַיִים, רַק קָנָה לוֹ עֵין, לָכֵן הָיָה הַשֶּׁטַח פָּנוּי לְהַצָּגַת הַזּוּטוֹת שֶׁלִּי. הוּא רָצָה לִרְאוֹת מָה יָצַרְתִּי בִּשְׁבִיל ה"צ'יפסייד", אֲבָל הִתְאַכְזֵב מִן הַתְּצוּגָה. כָּךְ מִכָּל מָקוֹם נִתְפָּרְשׁוּ לִי שְׁתַּיִים אוֹ שָׁלוֹשׁ גְּנִיחוֹת רַבּוֹת הֲבָנָה שֶׁיָּצְאוּ מִפִּיו עִם עָשָׁן הַסִּיגַרְיָה, שָׁעָה שֶׁרָבַץ עַל הַסַּפָּה הַגְּדוֹלָה שֶׁלִּי, רַגְלָיו מְקוּפָּלוֹת תַּחְתָּיו, וְהִסְתַּכֵּל בְּרִישּׁוּמֵי הַחֲדָשִׁים.
"מָה לְךָ?" שָׁאַלְתִּי.
"מָה לְךָ?"
"לֹא כְּלוּם, חוּץ מִזֶּה שֶׁאֵינִי מֵבִין."
"וַדַּאי שֶׁלֹּא. מַמָּשׁ יָרַדְתָּ מֵהַפַּסִּים. מַהוּ הַשִּׁיגָּעוֹן הֶחָדָשׁ הַזֶּה?" וְהוּא הִשְׁלִיךְ אֵלַי, בָּאִי-כָּבוֹד נִרְאֶה לָעַיִן, רִישּׁוּם שֶׁצִּייַּרְתִּי בּוֹ בְּמִקְרֶה אֶת שְׁנֵי דּוּגְמָנֵי הַהֲדוּרִים. שָׁאַלְתִּי אוֹתוֹ אִם אֵינוֹ טוֹב בְּעֵינָיו, וְהֵשִׁיב שֶׁהוּא נִרְאֶה עָלוּב מַמָּשׁ, לָאוֹר הַדָּבָר שֶׁהִתְיַימַּרְתִּי תָּמִיד לִשְׁאוֹף לְהַגִּיעַ אֵלָיו. אֲבָל אֲנִי הִנַּחְתִּי אֶת דְּבָרָיו אֵלֶּה בְּלֹא תְּגוּבָה – כָּל כָּךְ הִשְׁתּוֹקַקְתִּי לְהָבִין לָמָּה בְּדִיּוּק הִתְכַּוֵּון. שְׁתֵּי הַדְּמוּיוֹת בַּצִּיּוּר נִרְאוּ עֲנָקִיּוֹת, אַךְ דּוֹמְנֵי שֶׁלֹּא לְזֶה הִתְכַּוֵּון, שֶׁהֲרֵי אֶפְשָׁר, כָּל עוֹד אֵינוֹ יוֹדֵעַ שֶׁלֹּא כָּךְ הוּא, שֶׁדַּוְוקָא זֹאת נִיסִּיתִי לְהַשִּׂיג. טָעַנְתִּי שֶׁאֲנִי מְצַיֵּיר בְּדִיּוּק בְּאוֹתוֹ הָאוֹפֶן שֶׁצִּייַּרְתִּי בּוֹ בְּשָׁעָה שֶׁכִּיבְּדַנִי בַּפַּעַם הַקּוֹדֶמֶת בִּשְׁבָחָיו. "אִם כֵּן הִשְׁתַּבֵּשׁ מַשֶּׁהוּ בְּאֵיזֶה מָקוֹם," הֵשִׁיב, "חַכֵּה קְצָת וְאֶמְצָא אוֹתוֹ." סָמַכְתִּי עָלָיו שֶׁאָמְנָם כָּךְ יַעֲשֶׂה – שֶׁהֲרֵי לְמִי אִם לֹא לוֹ עֵין רַעֲנָנָה? אַךְ לְבַסּוֹף לֹא הוֹצִיא מִפִּיו שׁוּם דָּבָר מֵאִיר עֵינַיִים יוֹתֵר מֵ"אֵינִי יוֹדֵעַ – לֹא מוֹצְאִים חֵן בְּעֵינֵי הַטִּיפּוּסִים שֶׁלְּךָ." אָכֵן דִּיבּוּר קָלוּשׁ לְגַבֵּי מְבַקֵּר שֶׁמֵּעוֹלָם לֹא נֵיאוֹת לְדַבֵּר עַמִּי אֶלָּא בִּשְׁאֵלַת הַבִּיצּוּעַ, הַכִּיוּוּן שֶׁל מְשִׁיחוֹת הַמִּכְחוֹל וְהַמִּסְתּוֹרִין שֶׁל הָעֲרָכִים.
"הַטִּיפּוּסִים בְּרִישּׁוּמִים שֶׁהִסְתַּכַּלְתָּ בָּהֶם הֵם, לְדַעְתִּי, נָאִים מְאוֹד."
"לֹא, הֵם לֹא מַתְאִימִים!"
"לָקַחְתִּי לִי זוּג דּוּגְמָנִים חֲדָשִׁים."
"אֲנִי רוֹאֶה שֶׁלָּקַחְתָּ. הֵם לֹא מַתְאִימִים."
"אַתָּה בָּטוּחַ בָּזֶה?"
"בְּהֶחְלֵט – הֵם טִיפְּשִׁים."
"אַתָּה רוֹצֶה לוֹמַר שֶׁאֲנִי טִיפֵּשׁ – כִּי הָיָה עָלַי לַעֲקוֹף אֶת זֶה."
"אִי אֶפְשָׁר – עִם אֲנָשִׁים כָּאֵלֶּה. מִי הֵם?"
סִיפַּרְתִּי לוֹ, רַק מָה שֶׁהָיָה נָחוּץ, וְהוּא סִיכֵּם בְּלֹא רַחֵם:
"Ce sont des gens qu'il faut mettre à la porte."
"לֹא רָאִיתָ אוֹתָם מֵעוֹלָם; הֵם מַמָּשׁ מְצוּיָּנִים," טָעַנְתִּי כְּנֶגְדּוֹ בְּצַעַר.
"לֹא רָאִיתִי אוֹתָם? הַלֹּא הַיְּצִירָה הַחֲדָשָׁה הַזֹּאת שֶׁלְּךָ מִתְפּוֹרֶרֶת לִרְסִיסִים בִּגְלָלָם. דַּי לִי בְּמָה שֶׁרָאִיתִי מֵהֶם כָּאן."
"אִישׁ חוּץ מִמְּךָ לֹא אָמַר כְּלוּם נֶגְדָּהּ – אַנְשֵׁי 'צִ'יפְּסֵייד' מְרוּצִּים."
"כָּל אִישׁ חוּץ מִמֶּנִּי הוּא חָמוּר, וְאַנְשֵׁי 'צִ'יפְּסַיְיד' הֵם הַחֲמוּרִים הֲכִי גְּדוֹלִים. עֲזוֹב, אַל תַּעֲמִיד פָּנִים שֶׁעוֹד יֵשׁ לָךְ אַשְׁלָיוֹת נְעִימוֹת לְגַבֵּי הַקָּהָל, וּבְיִיחוּד לְגַבֵּי מו"לַיָּם וְעוֹרְכִים. לֹא לְבַעֲלֵי-חַיִּים כָּאֵלֶּה אַתָּה עָמָל – אֶלָּא לְאֵלֶּה שֶׁיּוֹדְעִים coloro che sanno; אִם כֵּן, הָיָה יָשָׁר אִתִּי, אִם אֵינְךָ יָכוֹל לִהְיוֹת יָשָׁר עִם עַצְמְךָ. הָיָה מִין דָּבָר אֶחָד שֶׁנַּהֶגֶת לַחְתּוֹר אֵלָיו – וְדָבָר טוֹב הָיָה. אֲבָל הַקִּשְׁקוּשׁ הַזֶּה לֹא כָּלוּל בּוֹ."
כְּשֶׁדִּיבַּרְתִּי אַחֵר כָּךְ עִם הֲוֵולִי עַל "רַאטְלֵנְד רַמְזִי" וְעַל אֵלֶּה שֶׁאוּלַי יָבוֹאוּ בְּעִקְבוֹתָיו, הִכְרִיז שֶׁעָלַי לָשׁוּב לַסְּפִינָה שֶׁלִּי, שֶׁאִם לֹא כֵּן אֲנִי עָלוּל לָרֶדֶת בִּמְצוּלוֹת. בְּקִיצּוּר, קוֹלוֹ הָיָה קוֹל אַזְהָרָה.
נָתַתִּי אֶת דַּעְתִּי עַל הָאַזְהָרָה, אֲבָל לֹא גֵּירַשְׁתִּי אֶת יְדִידִי. הֵם שִׁעְמְמוּ אוֹתִי כַּהוֹגֶן; אֲבָל עֶצֶם הָעוּבְדָּה שֶׁשִּׁעְמְמוּ אוֹתִי הִתְרְתָה בִּי שֶׁלֹּא אֶעֱלֶה אוֹתָם קוֹרְבָּן סְתָם – אִם אָמְנָם אֶפְשָׁר לַעֲשׂוֹת בָּהֶם מַשֶּׁהוּ – עַל מִזְבַּח הָרוּגְזָה. כְּשֶׁאֲנִי הוֹפֵךְ אֶת מַבָּטִי אֶל הַשָּׁלָב הַזֶּה נִרְאֶה לִי כִּי חִלְחֲלוּ לְתוֹךְ חַיַּי לֹא מְעַט. בְּעֵינֵי רוּחִי אֲנִי רוֹאֶה אוֹתָם נִמְצָאִים רוֹב הַזְּמַן בַּסְּטוּדְיוֹ שֶׁלִּי, יוֹשְׁבִים, כְּנֶגֶד הַקִּיר, עַל דַּרְגָּשׁ קְטִיפָה יָשָׁן כְּדֵי שֶׁלֹּא לְהַפְרִיעַ, וְנִרְאִים כְּזוּג חֶצְרוֹנִים אַרְכִי-רוּחַ בַּחֲדַר הַמְתָּנָה מַלְכוּתִי. בָּטוּחַ אֲנִי שֶׁבַּשָּׁבוּעוֹת הַחוֹרֶף הַיּוֹתֵר קָרִים דָּבְקוּ לִמְקוֹמָם מִשּׁוּם שֶׁהַדָּבָר חָסַךְ לָהֶם הַסָּקָה. בָּרָק חַדְּשׁוֹתָם הָלַךְ וְנִתְעַמְעֵם וְלֹא הָיָה אֶפְשָׁר שֶׁלֹּא לִרְחוֹשׁ לָהֶם רַחֲמִים. בְּכָל פַּעַם שֶׁהָיְתָה מִיס צָ'רָם בָּאָה, הָלְכוּ לָהֶם, וּלְאַחַר שֶׁשָּׁקַעְתִּי לֹא מְעַט בְּ"רַאטְלַנְד רַמְזִי" בָּאָה מִיס צָ'רַם לְעִתִּים קְרוֹבוֹת לְמַדַּי. הֵם הִצְלִיחוּ לְהַבִּיעַ לִי בְּלִי מִילִּים אֶת סְבַרְתֶּם שֶׁהִיא נְחוּצָה לִי לַהֲוַוי פְּשׁוּטֵי הָעָם שֶׁבְּסֵפֶר, וַאֲנִי הִשְׁאַרְתִּי אוֹתָם בִּסְבָרָתָם זוֹ, מֵאַחַר שֶׁנִּיסּוּ לְעַיֵּין בַּיְּצִירָה – מִתְגּוֹלֶלֶת הָיְתָה בַּסְּטוּדְיוֹ – וְלֹא גִּילּוּ שֶׁעוֹסֶקֶת הִיא בָּרָמִים שֶׁבְּחוּגִי רָמֵי הַמַּעֲלָה בִּלְבַד. הֵם הֵצִיצוּ בְּסִפְרוֹ שֶׁל הַמַּזְהִיר בְּרוֹמְנִיסְטָנִים שֶׁלָּנוּ וּקְטָעִים רַבִּים לֹא נִתְפַּעַנְחוּ לָהֶם. עֲדַיִין הֶעֱסַקְתִּי אוֹתָם שָׁעָה אַחַת מִפַּעַם לְפַעַם, לַמְרוֹת אַזְהָרוֹתָיו שֶׁל גֵ'ק הֲוֵולִי; עוֹד יִהְיֶה סִיפֵּק בִּידֵי לְפַטְּרָם, אִם אָמְנָם יִהְיוּ הַפִּיטּוּרִין נְחוּצִים לְאַחַר שֶׁתְּאַבֵּד הָעוֹנָה מֵחֲרִיפוּתָהּ. הֲוֵולִי נִתְוַודֵּעַ אֲלֵיהֶם – הֵם נִפְגְּשׁוּ לְיַד הָאָח שֶׁבְּבֵיתִי – וְהֵם הָיוּ בְּעֵינָיו זוּג מְגוּחָךְ. כְּשֶׁנּוֹדַע לָהֶם שֶׁהוּא צַיָּיר נִיסּוּ לִפְנוֹת אֵלָיו, לְהַרְאוֹת גַּם לוֹ שֶׁהֵם הַדָּבָר הָאֲמִיתִּי; אֲבָל הוּא הִסְתַּכֵּל בָּהֶם, מֵעֵבֶר לַחֶדֶר הַגָּדוֹל, כְּאִילּוּ רְחוֹקִים הָיוּ ת"ק פַּרְסָה – הֵם הָיוּ תַּמְצִית כָּל מָה שֶׁהִתְנַגֵּד לוֹ בְּתַכְלִית בַּמַּעֲרָךְ הַחֶבְרָתִי בְּאַרְצוֹ. בְּנֵי אָדָם כְּמוֹהֶם, שֶׁכּוּלָּם מוּסְכָּמוֹת וְעוֹר לַכָּה, עִם קְרִיאוֹת הַמַּפְסִיקוֹת כָּל שִׂיחָה, לֹא הָיָה לָהֶם מָקוֹם בַּסְּטוּדְיוֹ. הַסְּטוּדְיוֹ הוּא מָקוֹם לִלְמוֹד בּוֹ לִרְאוֹת, וְאֵיךְ אֶפְשָׁר לִרְאוֹת מַשֶּׁהוּ מִבַּעַד לַזּוּג מִזְרְנֵי מוֹךְ?
עִיקַּר הַקּוֹשִׁי שֶׁגָּרְמוּ לִי הוּא שֶׁהִתְבַּיַּישְׁתִּי, בַּתְּחִילָּה, לְהַנִּיחַ לָהֶם לְהִיוּוֹדַע שֶׁהַמִּשְׁרָתוֹן הָעַרְמוּמִי שֶׁלִּי הִתְחִיל מְדַגְמֵן אֶצְלִי לְ"רַאטְלֵנְד רַמְזִי". הֵם יָדְעוּ שֶׁמּוּזָר אֲנִי דֵּיי (עַכְשָׁיו כְּבָר הָיוּ מוּכָנִים לְהַשְׁלִים עִם מוּזָרוֹת בְּאָמָּנִים) לֶאֱסוֹף נַוּוֹד זָר מֵהָרְחוֹב בָּהּ בְּשָׁעָה שֶׁיָּכוֹלְתִּי לִמְצוֹא לִי מִישֶׁהוּ עִם זָקָן לְחַיִּים וְהַמְלָצוֹת; אַךְ עָבַר עוֹד זְמַן מָה עַד שֶׁנּוֹדַע לָהֶם כַּמָּה אֲנִי מַעֲרִיךְ אֶת סְגוּלּוֹתָיו. לֹא פַּעַם מָצְאוּ אוֹתוֹ בִּתְנוּחַת צִיּוּר, אֲבָל לֹא הָיָה שׁוּם סָפֵק בְּלִבָּם שֶׁאֲנִי מְצַיֵּיר אוֹתוֹ כְּנַגָּן רְחוֹב. כַּמָּה דְּבָרִים לֹא נִיחֲשׁוּ בְּשׁוּם פָּנִים, וְאֶחָד מֵהֶם הָיָה שֶׁעָלָה עַל דַּעְתִּי, לְשֵׁם אֶחָד הַמַּעֲמָדוֹת הַבּוֹלְטִים בְּרוֹמָן, שֶׁמּוֹפִיעַ בּוֹ לְשָׁעָה קַלָּה שֶׁמֶשׁ בְּמַדִּים, לְהִשְׁתַּמֵּשׁ בְּמֶיְיגּ'וֹר מוֹנְרֵק לְתַפְקִיד הַמְּשָׁרֵת. שׁוּב וָשׁוּב דָּחִיתִי זֹאת, לֹא רָצִיתִי לְבַקֵּשׁ מִמֶּנּוּ לִלְבּוֹשׁ אֶת הַמַּדִּים – לְבַד מֵהַקּוֹשִׁי לִמְצוֹא מַדִּים לְפִי מִידָּתוֹ. לְבַסּוֹף, יוֹם אֶחָד בְּשִׁלְהֵי הַחוֹרֶף, כְּשֶׁעָמַדְתִּי לְצַיֵּיר אֶת אוֹרוֹנְטָה הַמְּבוּזֶּה (תּוֹפֵס הָיָה כָּל רַעְיוֹן שֶׁלְּךָ כְּהֶרֶף עַיִן), נִרְגָּשׁ מֵהַתְּחוּשָׁה שֶׁאֲנִי מֵיטִיב מְאוֹד לְהִתְקַדֵּם, הֵם נִכְנְסוּ, הַמֶּיְיגּ'וֹר וְאִשְׁתּוֹ, עִם צְחוֹקָם הַטְּרַקְלִינִי עַל לֹא-כְּלוּם (הָיָה פָּחוֹת וּפָחוֹת עַל מָה לִצְחוֹק), נִכְנְסוּ כִּמְבַקְּרִים קַרְתָנִים – כָּךְ הָיוּ בְּעֵינֵי תָּמִיד – שֶׁטִּייְּלוּ וְעָבְרוּ אֶת הַפַּארְק לְאַחַר הַתְּפִילָּה בַּכְּנֵסִיָּיה, וְהֵם מוּזְמָנִים מִיָּד לְהִישָּׁאֵר לַאֲרוּחַת הַצָּהֳרַיִים. אֲרוּחַת הַצָּהֳרַיִים כְּבָר נִסְתַּיְּימָה, אַךְ יְכוֹלִים הָיוּ לְהִישָּׁאֵר לַאֲרוּחַת הַמִּנְחָה – יָדַעְתִּי שֶׁהֵם חֲפָצִים בָּהּ. אֶלָּא שֶׁנָּחָה עֲלֵי הָרוּחַ וְלֹא יָכוֹלְתִּי לְהַנִּיחַ לְהִתְלַהֲבוּתִי שֶׁתּוּצַן וְלַעֲבוֹדָתִי שֶׁתִּתְעַכֵּב, שָׁעָה שֶׁאוֹר הַיּוֹם מִתְמַעֵט וְהוֹלֵךְ, עַד שֶׁיָּכִין הַדּוּגְמָן שֶׁלִּי אֶת הָאֲרוּחָה. לָכֵן שָׁאַלְתִּי אֶת מָרַת מוֹנְרֵק אִם תּוֹאִיל בְּטוֹבָה לְהַגִּישׁ אוֹתָהּ – בַּקָּשָׁה שֶׁהֶעֶלְתָה לְרֶגַע קָט אֶת כָּל דָּמָה אֶל פָּנֶיהָ. עֵינֶיהָ הֵצִיצוּ לַשְּׁנִיָּיה בְּבַעֲלָהּ וְאֵיזֶה שֶׁדֶר אִילֵּם הוּחְלַף בֵּינֵיהֶם. רוּחָם הָרָעָה חָלְפָה בִּן רֶגַע – פִּיקְּחוּתוֹ הָעוֹלֶזֶת שָׂמָה לָהּ קֵץ. אוֹסִיף, שֶׁרָחוֹק כָּל כָּךְ הָיִיתִי מִלְּרַחֵם עַל גַּאֲוָותָם הַפְּגוּעָה, עַד שֶׁאֲפִילּוּ נִתְעוֹרַרְתִּי לְלַמְּדָהּ לֶקַח שָׁלֵם כְּכָל שֶׁאוּכַל. שְׁנֵיהֶם טָרְחוּ יַחַד בְּעֵסֶק גָּדוֹל וְהוֹצִיאוּ אֶת הַסְּפָלִים וְהַתַּחְתִּיּוֹת וְהִרְתִּיחוּ אֶת הַקּוּמְקוּם. אֲנִי, יוֹדֵעַ שֶׁחָשִׁים הֵם כִּמְשָׁרְתִים אֶת מְשָׁרְתֵי, כְּשֶׁהָיָה הַתֶּה מוּכָן, אָמַרְתִּי: "הוּא יִשְׁתֶּה סֵפֶל, בְּבַקָּשָׁה – הוּא עָיֵיף." מָרַת מוֹנְרֵק הֵבִיאָה לוֹ אֶת סִפְלוֹ לְמָקוֹם שֶׁעָמַד וְהוּא לָקַח אוֹתוֹ מִיָּדֶיהָ כְּאִילּוּ הוּא גֶ'נְטֶלְמֶן בְּאַחַת הַמְּסִיבּוֹת, לוֹחֵץ בְּמַרְפְּקוֹ צִילִינְדֶּר מִתְקַפֵּל.
אַחֵר כָּךְ הִרְגַּשְׁתִּי שֶׁעָשְׂתָה מַאֲמָץ גָּדוֹל לְמַעֲנִי – עָשְׂתָה אוֹתוֹ בְּמִין אֲצִילוּת – וְשֶׁחַיָּיב אֲנִי לָהּ פִּיצּוּי. וּבְכָל פַּעַם שֶׁנִּפְגַּשְׁתִּי עִמָּהּ אַחֵר כָּךְ שָׁאַלְתִּי אֶת עַצְמִי מָה יִהְיֶה הַפִּיצּוּי הַזֶּה. לֹא יָכוֹלְתִּי לְהַמְשִׁיךְ בְּמַעֲשֶׂה הַשְּׁגָגָה רַק כְּדֵי לִגְמוֹל לָהֶם. וְאָכֵן, שְׁגָגָה הָיְתָה, כְּלַפֵּי אוֹפִי הַיְּצִירָה שֶׁלְּמַעֲנָהּ יָשְׁבוּ לִפְנֵי – עַכְשָׁיו שׁוּב לֹא הָיָה הֲוֵולִי הַיָּחִיד שֶׁאָמַר זֹאת. הִגַּשְׁתִּי מִסְפָּר רַב מֵהָרִישּׁוּמִים שֶׁהֵכַנְתִּי לְ"רַאטְלֵנְד רַמְזִי" וְקִיבַּלְתִּי אַזְהָרָה שֶׁהָיְתָה קוֹלַעַת יוֹתֵר מֵאַזְהָרָתוֹ שֶׁל הֲוֵולִי. הַיּוֹעֵץ הָאָמָּנוּתִי שֶׁל בֵּית הַהוֹצָאָה שֶׁבִּשְׁבִילוֹ עָבַדְתִּי סָבוּר הָיָה שֶׁרַבִּים מֵאִיּוּרֵי אֵינָם מִמִּין הַמְּבוּקָּשׁ. מַרְבִּית הָאִיּוּרִים הַלָּלוּ הָיוּ בְּנוֹשְׂאִים שֶׁבְּנֵי הַזּוּג מוּנְרָק הוֹפִיעוּ בָּהֶם. בְּלִי לָדוּן בַּשְּׁאֵלָה מֶה הָיָה הַמְּבוּקָּשׁ, הִתְבָּרֵר לִי שֶׁכָּךְ וַדַּאי לֹא אֲקַבֵּל אֶת שְׁאָר הַסְּפָרִים לְאַיְּירָם. בְּיֵיאוּשִׁי הִתְגּוֹלַלְתִּי עַל מִיס צָ'רָם – הֶעֱמַדְתִּי לְמִבְחָן כָּל מָה שֶׁיֵּשׁ בָּהּ. לֹא זוֹ בִּלְבַד שֶׁעָשִׂיתִי אֶת אוֹרוֹנְטָה לְגִיבּוֹרֵי בְּרֵישׁ גְּלִי, אֶלָּא בּוֹקֶר אֶחָד, כְּשֶׁסָּר אֵלַי הַמֶּיְיגּ'וֹר לִרְאוֹת אִם אֵינִי זָקוּק לוֹ לְשֵׁם הַשְׁלָמַת אַחַת הַדְּמוּיוֹת בִּשְׁבִיל ה"צ'יפסייד", שֶׁהֵחֵל לְדַגְמֵן לָהּ בַּשָּׁבוּעַ שֶׁעָבַר, אָמַרְתִּי לוֹ שֶׁנִּמְלַכְתִּי בְּדַעְתִּי, שֶׁאֶעֱשֶׂה אֶת הָרִישּׁוּם לְפִי הַמְּשָׁרֵת שֶׁלִּי. כְּשֶׁשָּׁמַע זֹאת אוֹרְחֵי, הֶחֱוִויר וְעָמַד וְהִסְתַּכֵּל בִּי. "בְּעֵינֶיךָ הוּא דְּמוּת הַגֶּ'נְטֶלְמֵן הָאַנְגְּלִי?" שָׁאַל.
הָיִיתִי מְאוּכְזָב, הָיִיתִי עַצְבָּנִי, רָצִיתִי לְהַמְשִׁיךְ בַּעֲבוֹדָתִי, וְלָכֵן הֵשַׁבְתִּי בְּרוּגְזָה: "הוֹ, מֶיְיג'וֹר יָקָר שֶׁלִּי – אֵינִי מוּכָן לְהֵיהָרֵס בִּגְלָלֵךְ!"
הוּא עָמַד עוֹד רֶגַע; אַחֵר כָּךְ, בְּלִי לוֹמַר מִילָּה, יָצָא מֵהַסְּטוּדְיוֹ. כְּשֶׁהָלַךְ שָׁאַפְתִּי שְׁאִיפָה אֲרוּכָּה, מִשּׁוּם שֶׁאָמַרְתִּי בְּלִבִּי שֶׁלֹּא אַרְאֶה אוֹתוֹ שׁוּב. לֹא אָמַרְתִּי לוֹ בִּמְפוֹרָשׁ שֶׁנִּשְׁקֶפֶת לִי הַסַּכָּנָה שֶׁעֲבוֹדָתִי תִּידָּחֶה, אַךְ חָרָה לִי הַדָּבָר שֶׁלֹּא חָשׁ אֶת הָאָסוֹן הַמְּרַחֵף בָּאֲוִויר, שֶׁלֹּא לָמַד יַחַד עַמִּי אֶת לֶקַח שִׁיתּוּף הַפְּעוּלָּה הֶעָקָר בֵּינֵינוּ, אֶת הַמַּסְקָנָה שֶׁבַּאֲוִוירַת הָאָמָּנוּת הַמַּטְעָה עֲלוּלָה גַּם הַדָּרַת הַכָּבוֹד הַיּוֹתֵר נַעֲלֶה לֹא לִהְיוֹת פְּלַסְטִית.
כֶּסֶף לֹא הָיִיתִי חַיָּיב לִידִידִי, אֲבָל רָאָה רָאִיתִי אוֹתָם שׁוּב. כַּעֲבוֹר שְׁלוֹשָׁה יָמִים שֶׁבּוֹ וְהוֹפִיעוּ יַחַד, וּבַנְּסִיבּוֹת הַהֵן הָיָה בָּעוּבְדָּה הַזֹּאת מַשֶּׁהוּ טְרָגִי. הִיא הָיְתָה לִי הוֹכָחָה לְכָךְ שֶׁלֹּא יָכְלוּ לִמְצוֹא לָהֶם בְּחַיֵּיהֶם שׁוּם עִיסּוּק אַחֵר לַעֲסוֹק בּוֹ. הֵם כְּבָר דָּשׁוּ בַּדָּבָר בְּהִתְיַיעֲצוּת מְדַכְדֶּכֶת – הֵם כְּבָר עִיכְּלוּ אֶת הַבְּשׂוֹרָה הַמָּרָה שֶׁאֵינָם מִתְקַבְּלִים לַסִּדְרָה. הֲרֵי אִם גַּם ל"צ'יפסייד" אֵין לִי בָּהֶם תּוֹעֶלֶת, מִי יוֹדֵעַ מָה תַּכְלִית תִּימָּצֵא לָהֶם, וּבַתְּחִילָּה לֹא יָכוֹלְתִּי לְהַחְלִיט אֶלָּא שֶׁבָּאוּ, בְּרוֹב סַלְחָנוּת וְדֶרֶךְ אֶרֶץ, לִפְרֵידָה אַחֲרוֹנָה. וְלָכֵן שָׂמַחְתִּי בַּחֲשַׁאי עַל שֶׁאֵין לִי פְּנַאי רַב לְדִין וּדְבָרִים; שֶׁכֵּן כְּבָר הֶעֱמַדְתִּי אֶת שְׁנֵי דּוּגְמָנֵי הָאֲחֵרִים יַחַד בַּתְּנוּחָה הַנְּכוֹנָה וּכְבָר טָרַחְתִּי עַל רִישּׁוּם שֶׁיַּנְחִיל לִי, כָּךְ קִיוִּויתִי, תְּהִילָּה. מְבוּסָּס הָיָה עַל הַקֶּטַע שֶׁרַאטְלַנְד רַמְזִי, הַמְּקָרֵב לוֹ כִּיסֵּא אֶל שְׁרַפְרַף הַפְּסַנְתֵּר שֶׁל אַרְטִימִיסָה, אוֹמֵר לָהּ בּוֹ דְּבָרִים מוּפְלָאִים, שָׁעָה שֶׁהִיא כְּאִילּוּ מְאַמֶּנֶת אֶת אֶצְבְּעוֹתֶיהָ בְּקֶטַע נְגִינָה קָשֶׁה. כְּבָר צִייַּרְתִּי גַּם קוֹדֶם אֶת מִיס צְ'רָם אֵצֶל הַפְּסַנְתֵּר – תְּנוּחָה שֶׁיָּדְעָה לַעֲטוֹת בָּהּ חֵן פִּיּוּטִי מַמָּשׁ. רָצִיתִי שֶׁהַ"שִׁילּוּב" שֶׁל שְׁתֵּי הַדְּמוּיוֹת יִהְיֶה רַב עוֹצְמָה, וְהָאִיטַלְקִי הַקָּטָן שֶׁלִּי הִתְאִים עַצְמוֹ לְהַפְלִיא לִתְפִיסָתִי. הַזּוּג עָמַד חַי לְנֶגֶד עֵינַי, הַפְּסַנְתֵּר הוּצָא מִמְּקוֹמוֹ; הַתְּמוּנָה הָיְתָה תְּמוּנָה מַקְסִימָה שֶׁל נְעוּרִים וְאַהֲבָה נִלְחַשְׁתָּ מְזוּגִים זֶה בְּזֶה, שֶׁלֹּא הָיָה לִי אֶלָּא לְתִפְסָהּ וּלְשָׁמְרָהּ. אוֹרְחֵי עָמְדוּ וְהִבִּיטוּ בִּי וַאֲנִי נָהַגְתִּי בָּהֶם יְדִידוּת בַּהֲסָבַת רֹאשׁ מֵעֵבֶר לִכְתֵפִי.
הֵם לֹא הֵגִיבוּ, אֲבָל מוּרְגָּל הָיִיתִי בְּחֶבְרַת אֲנָשִׁים שׁוֹתְקִים וְהִמְשַׁכְתִּי בִּמְלַאכְתִּי, וְאַךְ נִטְרַד מְעַט (הַגַּם שֶׁהִרְנִינָה אֶת לִבִּי הַהַרְגָּשָׁה שֶׁזֶּה לְפָחוֹת הַדָּבָר הָאִידֵיאָלִי) שֶׁאַחֲרֵי כִּכְלוֹת הַכֹּל לֹא נִפְטַרְתִּי מֵהֶם. כַּעֲבוֹר שָׁעָה קַלָּה אֲנִי שׁוֹמֵעַ אֶת קוֹלָהּ הַמָּתוֹק שֶׁל מָרַת מוֹנְרֵק לְיָדִי, אוֹ, בְּיֶתֶר דִּיּוּק, מֵעָלַי: "חֲבָל לִי שֶׁהַשַּׁעַר שֶׁלָּהּ אֵינוֹ עָשׂוּי יָפֶה יוֹתֵר." נָשָׂאתִי אֶת עֵינַי וְהִנֵּה הִיא נוֹעֶצֶת עֵינֶיהָ בְּעַקְשָׁנוּת מוּזָרָה בַּמִּיס צְ'רָם, שֶׁגָּבַהּ מוּסָב אֵלֶיהָ. "אִכְפַּת לְךָ אִם רַק אֶגַּע בּוֹ נְגִיעָה קַלָּה?" הִמְשִׁיכָה – שְׁאֵלָה שֶׁהִקְפִּיצָה אוֹתִי לְרֶגַע כְּמוֹ בַּחֲשָׁשׁ אִינְסְטִינְקְטִיבִי שֶׁמָּא תְּעוֹלֵל מַשֶּׁהוּ לַגְּבֶרֶת הַצְּעִירָה. אֲבָל הִיא הִרְגִּיעָה אוֹתִי בְּמַבָּט שֶׁלֹּא אֶשְׁכָּחֶנּוּ לְעוֹלָם – אוֹדֶה שֶׁהָיִיתִי שָׂמֵחַ לוֹ יָכוֹלְתִּי לְצַיֵּיר אֶת זֶה – וְנִיגְּשָׁה אֶל הַדּוּגְמָנִית שֶׁלִּי. הִיא הִנִּיחָה יָד עַל כְּתֵפָהּ, נִרְכְּנָה אֵלֶיהָ וְדִיבְּרָה אֵלֶיהָ חֶרֶשׁ; וּלְאַחַר שֶׁהֵבִינָה הַנַּעֲרָה וְנֶעֶנְתָה בְּתוֹדָה, עָרְכָה אֶת תַּלְתַּלֶּיהָ הַגַּסִּים, בְּכַמָּה תְּנוּעוֹת מְהִירוֹת, בַּדֶּרֶךְ שֶׁעָשְׂתָה אֶת רֹאשָׁהּ שֶׁל מִיס צֶ'רֶם יָפֶה כִּפְלַיִים. זֶה הָיָה אֶחָד הַשֵּׁירוּתִים הָאִישִׁיִּים הַיּוֹתֵר הֵרוֹאִיִּים שֶׁרָאִיתִי אוֹתָם נַעֲשִׂים. אַחֵר כָּךְ הִתְרַחֲקָה מָרַת מוֹנְרֵק בַּאֲנָחָה שְׁקֵטָה, הִבִּיטָה סְבִיבָהּ כִּמְחַפֶּשֶׂת דָּבָר לַעֲשׂוֹתוֹ, הִתְכּוֹפְפָה לָאָרֶץ בְּהַכְנָעָה אֲצִילִית וְהֵרִימָה סְמַרְטוּט מְלוּכְלָךְ שֶׁנִּשְׁמַט מִתּוֹךְ תֵּיבַת הַצְּבָעִים שֶׁלִּי.
בֵּינְתַיִים חִיפֵּשׂ לוֹ גַּם הַמֶּיְיגּ'וֹר דָּבָר לַעֲשׂוֹתוֹ, וְכָךְ, כְּשֶׁהִתְהַלֵּךְ בַּסְּטוּדְיוֹ וְהִגִּיעַ אֶל קָצֵהוּ הָאַחֵר, רָאָה לְנֶגֶד עֵינָיו אֶת כְּלֵי אֲרוּחַת הַבּוֹקֶר שֶׁלִּי שֶׁהוּשְׁאֲרוּ בִּמְקוֹמָם, שֶׁלֹּא פּוּנּוּ. "שְׁמַע, הַאִם אוֹכֶל לְהָבִיא אֵיזוֹ תּוֹעֶלֶת בָּזֶה?" קָרָא אֵלַי בְּרַעַד לֹא נִכְבַּשׁ בְּקוֹלוֹ. הִסְכַּמְתִּי בִּצְחוֹק שֶׁהָיָה, חוֹשְׁשָׁנִי, נָבוֹךְ, וּבְמֶשֶׁךְ עֶשֶׂר הַדַּקּוֹת הַבָּאוֹת, תּוֹךְ כְּדֵי עֲבוֹדָה, שָׁמַעְתִּי אֶת הַקִּשְׁקוּשׁ הַקַּל שֶׁל כְּלִי חַרְסִינָה וְצִלְצוּל שֶׁל כַּפּוֹת וּזְכוּכִית. מָרַת מוֹנְרֵק סִייְּעָה לְבַעֲלָהּ – הֵם הִדִּיחוּ אֶת כְּלֵי הַחֶרֶס שֶׁלִּי וְהִנִּיחוּ אוֹתָם בִּמְקוֹמָם. הֵם סָרוּ אֶל חֶדֶר כְּלֵי הַמִּטְבָּח הַקָּטָן שֶׁלִּי, וְאַחַר כָּךְ רָאִיתִי שֶׁנִּיקּוּ אֶת הַסַּכִּינִים שֶׁלִּי וְשֶׁאוֹצֵר הַצְלָחוֹת הַדַּל שֶׁלִּי לָבַשׁ פָּנִים חֲדָשׁוֹת. כְּשֶׁנִּתְחַוֵּור לִי הַדָּבָר, הַמַּשְׁמָע הַגָּלוּם בְּמָה שֶׁהֵם עוֹשִׂים, אוֹדֶה שֶׁלְּרֶגַע נִיטַּשְׁטֵשׁ הָרִישּׁוּם שֶׁלִּפְנֵי – הַתְּמוּנָה הִסְתַּחְרְרָה לְנֶגֶד עֵינַי. הֵם הִשְׁלִימוּ עִם כִּישְׁלוֹנָם, אֲבָל עִם גּוֹרָלָם לֹא יָכְלוּ לְהַשְׁלִים. בְּתִימְהוֹן לֵבָב הִרְכִּינוּ אֶת רָאשֵׁיהֶם לִפְנֵי הַחוֹק הָאַכְזָר וְהַנָּלוֹז, שֶׁלְּפִיו יָכוֹל הַדָּבָר הָאֲמִיתִּי לִהְיוֹת יָקָר הַרְבֵּה פָּחוֹת כָּל כָּךְ מֵהַדָּבָר הַלֹּא-אֲמִיתִּי; אֲבָל לָמוּת בְּרָעָב לֹא רָצוּ. אִם מְשָׁרְתֵי הֵם דּוּגְמָנִי, אוּלַי יִהְיוּ דּוּגְמָנֵי מְשָׁרְתֵי. הֵם יַהַפְכוּ אֶת חֲלוּקַּת הַתַּפְקִידִים עַל פִּיהָ – הַהֵם יְצוּיְּרוּ עַל פִּיהֶם אֲדוֹנִים וּגְבִירוֹת וְהֵם יַעֲשׂוּ אֶת עֲבוֹדוֹת הַבַּיִת. וְעִם זֹאת יִישָּׁאֲרוּ בִּסְטוּדְיוֹ – זוֹ הָיְתָה תְּחִינָּה אַלִּימָה שֶׁלֹּא אֲגָרֵשׁ אוֹתָם מִבֵּיתִי. "שָׂכוּר אוֹתָנוּ", רָצוּ לוֹמַר – "מוּכָנִים אָנוּ לַעֲשׂוֹת כָּל דָּבָר".
כְּשֶׁעָלָה לִפְנֵי כָּל זֶה נָמוֹגָה הַהַשְׁרָאָה – עֶפְרוֹנִי נִשְׁמַט מִידַּי. מוֹשַׁב הַצִּיּוּר שֶׁלִּי הוּשְׁבַּת וְשִׁילַּחְתִּי אֶת הַדּוּגְמָנִים שֶׁלִּי, שֶׁגַּם הֵם נִרְאוּ אֲחוּזֵי תִּימָּהוֹן וְיִרְאַת כָּבוֹד. וְאַחַר כָּךְ, כְּשֶׁנִּשְׁאַרְתִּי לְבַדִּי עִם הַמֶּיְיגּ'וֹר וְאִשְׁתּוֹ, יָדַעְתִּי רֶגַע שֶׁל אִי נוֹחוּת רַבָּה מְאוֹד. הוּא נִיסֵּחַ אֶת תְּחִינָּתָם בְּמִשְׁפָּט אֶחָד: "שְׁמַע, אַתָּה יוֹדֵעַ – רַק תֵּן לָנוּ לַעֲשׂוֹת לְמַעַנְךָ, לֹא תּוּכַל?" לֹא יָכוֹלְתִּי – נוֹרָא הָיָה לִרְאוֹת אוֹתָם מְרוֹקְנִים אֶת מֵי הַשּׁוֹפְכִין שֶׁלִּי; אֲבָל שָׁבוּעַ יָמִים הֶעֱמַדְתִּי פָּנִים שֶׁאוּכַל לַעֲשׂוֹת אֶת רְצוֹנָם. וְאָז נָתַתִּי לָהֶם סְכוּם כֶּסֶף שֶׁיִּיסְּעוּ לָהֶם. וְלֹא רָאִיתִי אוֹתָם עוֹד. קִיבַּלְתִּי עָלַי גַּם אֶת שְׁאָר הַסְּפָרִים, אֲבָל הֲוֵולִי יְדִידִי חוֹזֵר וְאוֹמֵר שֶׁהַמֶּיְיגּ'וֹר וּמָרַת מוֹנְרֵק הִזִּיקוּ לִי נֶזֶק שֶׁאֵין לוֹ תַּקָּנָה, הֶעֱלוּ אוֹתִי עַל דֶּרֶךְ הַבֵּינוֹנִיּוּת. וְאִם אָמְנָם נָכוֹן הַדָּבָר, אֲנִי מְרוּצֶּה שֶׁשִּׁילַּמְתִּי אֶת הַמְּחִיר – לְמַעַן הַזִּיכָּרוֹן.






צָרְפָתִית: בְּאוֹפֶן מְטוּמְטָם.צָרְפָתִית: צְדוּדִיּוֹת מוּסַבּוֹת לְאָחוֹר.צָרְפָתִית: תְּחוּשַׁת הַתְּנוּחָה.צָרְפָתִית: אֲנָשִׁים כָּאֵלֶּה צָרִיךְ לְגָרֵשׁ. 

https://www.shortstoryproject.com/he/story/%d7%94%d7%93%d7%91%d7%a8-%d7%94%d7%90%d7%9e%d7%99%d7%aa%d7%99/
#