גְּבִירוֹתַיי וְרַבּוֹתַיי,
כֵּיווֹן שֶׁאֲנַחְנוּ נִמְצָאִים בְּאוֹסָקָה, אֲסַפֵּר לָכֶם סִיפּוּר שֶׁקָּרָה כָּאן בָּעִיר.
פַּעַם הִגִּיעַ לְאוֹסָקָה אָדָם שֶׁבִּיקֵּשׁ לִמְצוֹא לוֹ עֲבוֹדָה כִּמְשָׁרֵת. אֶת שְׁמוֹ הַמָּלֵא אֵינִי יוֹדֵעַ, אַךְ כֵּיווֹן שֶׁלֹּא הָיָה אֶלָּא עוֹבֵד מֶשֶׁק בַּיִת, קָרְאוּ לוֹ פָּשׁוּט גּוֹנַסְקָה.
גּוֹנֶסְקָה הִגִּיעַ אֶל מִשְׂרַד הַתַּעֲסוּקָה, הֵסִיט אֶת וִילוֹן הַכְּנִיסָה וּפָנָה אֶל הַפָּקִיד, שֶׁהֶחֱזִיק בְּפִיו מִקְטֶרֶת אֲרוּכָּה:
"אֲדוֹנִי הַפָּקִיד, אֲנִי מְעוּנְיָין לִהְיוֹת סָנִין, אָז אָנָּא מִמְּךָ, מָצָא לִי מְקוֹם עֲבוֹדָה מַתְאִים."
הַפָּקִיד נֶאֱלַם, וּזְמַן מָה לֹא הִצְלִיחַ לְהוֹצִיא הֶגֶה מִפִּיו.
"אֲדוֹנִי הַפָּקִיד, שׁוֹמֵעַ אוֹתִי? אֲנִי מְעוּנְיָין לִהְיוֹת סָנִין. אָנָּא מִמְּךָ, מָצָא לִי מְקוֹם עֲבוֹדָה מַתְאִים."
"צַר לִי," פָּתַח וְאָמַר הַפָּקִיד, שֶׁשָּׁב לְבַסּוֹף לְעַשֵּׁן אֶת הַמִּקְטֶרֶת, "אַךְ עַד הַיּוֹם לֹא הָיָה מִקְרֶה שֶׁהַמִּשְׂרָד שֶׁלָּנוּ מָצָא לְמִישֶׁהוּ עֲבוֹדָה כְּסָנִין. אָנָּא, פָּנָה לְמָקוֹם אַחֵר."
אֲבָל הַתְּשׁוּבָה לֹא סִיפְּקָה אֶת גּוֹנְסְקָה, וְהוּא קְרָב אֶל הַפָּקִיד, מִכְנְסֵי הָעֲבוֹדָה הַיְּרַקְרַקִּים שֶׁלּוֹ נִמְתְּחוּ עַל בִּרְכָּיו, וְהוּא מָחָה:
"נִדְמֶה לִי שֶׁאֲדוֹנִי מִתְבַּלְבֵּל. יָדוּעַ לוֹ מָה כָּתוּב עַל הַשֶּׁלֶט שֶׁל מִשְׂרָדוֹ? כָּתוּב שָׁם 'אֵין-סְפוֹר מִשָּׁרוֹת', לֹא כֵן? כְּשֶׁכּוֹתְבִים 'אֵין-סָפוּר', הַכַּוּוֹנָה הִיא שֶׁיְּכוֹלִים לִמְצוֹא כָּל מִשְׂרָה. אוֹ שֶׁהַשֶּׁלֶט מְשַׁקֵּר?"
מִשֶּׁהוּצְּגוּ הַדְּבָרִים כָּךְ, נִרְאֶה כַּעֲסוֹ שֶׁל גּוֹנַסְקָה מוּצְדָּק.
"לֹא, אֵין כָּל שֶׁקֶר בַּשֶּׁלֶט," מִיהֵר הִפְקִיד לוֹמַר. "אִם אַתָּה מְחַפֵּשׂ מָקוֹם שֶׁבּוֹ תּוּכַל לִלְמוֹד לִהְיוֹת סָנִין, חֲזוֹר לְכָאן מָחָר. הַיּוֹם אֲנַסֶּה לְבָרֵר אִם שָׁמַע מִישֶׁהוּ עַל דְּבַר מָה מַתְאִים."
הַפָּקִיד הִסְכִּים לְקַבֵּל אֶת בַּקָּשָׁתוֹ שֶׁל גּוֹנַסְקָה רַק כְּדֵי לְהַרְוִויחַ זְמַן, וְלֹא הָיָה לוֹ מוּשָּׂג אֵיפֹה יוּכַל לְהִתְלַמֵּד כְּדֵי לִרְכּוֹשׁ אֶת מִקְצוֹעַ הַסָּנִין. לָכֵן, מִשֶּׁשִּׁילַּח אֶת גּוֹנֶסְקָה לְדַרְכּוֹ, פָּנָה הַפָּקִיד מִיָּד אֶל בֵּיתוֹ שֶׁל רוֹפֵא שֶׁגָּר בַּסְּבִיבָה. לְאַחַר שֶׁסִּיפֵּר אֶת סִיפּוּרוֹ שֶׁל גּוֹנְסְקָה, שָׁאַל אוֹתוֹ בַּחֲשָׁשׁ מָה:
"מָה אַתָּה אוֹמֵר, אֲדוֹנִי הָרוֹפֵא? לְאָן אֶפְשָׁר לִשְׁלוֹחַ אוֹתוֹ כְּדֵי שֶׁיּוּכַל לִלְמוֹד לִהְיוֹת סָנִין?"
גַּם לְרוֹפֵא זֹאת הָיְיתָה שְׁאֵלָה מְבַלְבֶּלֶת. זְמַן מָה יָשַׁב, יָדָיו שְׁלוּבוֹת, וְהִבִּיט בְּהֶיסַּח הַדַּעַת אֶל הָאוֹרֶן שֶׁבְּגִינָהּ. אַךְ אֵשֶׁת הָרוֹפֵא הָעַרְמוּמִית, שֶׁכּוּנְּתָה שׁוּעָלָה זְקֵנָה, שָׁמְעָה אֶת סִיפּוּרוֹ שֶׁל הַפָּקִיד וּמִיָּד הִתְעָרְבָה בְּשִׂיחָה:
"שֶׁיָּבִיא אֶת הָאָדוֹן אֶל בֵּיתֵנוּ. אִם יִחְיֶה בְּבֵיתֵנוּ שְׁנָתַיִים שָׁלוֹשׁ, נִדְאַג לְכָךְ שֶׁיִּהְיֶה סָנִין."
"הָאוֹמְנָם? כַּמָּה טוֹב לִשְׁמוֹעַ! רוֹב תּוֹדוֹת לֵךְ! בֶּאֱמֶת הָיְיתָה לִי הַרְגָּשָׁה שֶׁיֵּשׁ אֵיזוֹ קִרְבָה בֵּין רוֹפְאִים לְבֵין סָנִין."
הִפְקִיד הַבּוֹר שָׂמֵחַ שִׂמְחָה רַבָּה. הוּא קַד שׁוּב וָשׁוּב וּפָנָה לַחֲזוֹר.
הָרוֹפֵא לִיוּוֹה אֶת הַפָּקִיד וּפָנָיו הָיוּ חֲמוּצוֹת, וּכְשֶׁהָלַךְ פָּנָה אֶל אִשְׁתּוֹ בְּמוֹרַת רוּחַ וְגָעַר בָּהּ:
"אֵיזֶה מִין שְׁטוּיוֹת אָמַרְתָּ לוֹ? מָה אַתְּ מִתְכַּוֶּונֶת לַעֲשׂוֹת כְּשֶׁהַכַּפְרִי הַזֶּה יַתְחִיל לְהִתְלוֹנֵן, אִם אַחֲרֵי כַּמָּה שָׁנִים שֶׁל עֲבוֹדָה לֹא יִלְמַד וְלוּ דָּבָר אֶחָד עַל אוּמָּנוּתוֹ שֶׁל סָנִין?"
אַךְ הָאִישָּׁה, לֹא זוֹ בִּלְבַד שֶׁלֹּא הִתְנַצְּלָה, אֶלָּא צָחֲקָה לְבַעֲלָהּ בְּפָנָיו:
"מוּטָב שֶׁתִּשְׁתּוֹק. עַם טִיפֵּשׁ הָגוּן כָּמוֹךָ, בְּעוֹלָמֵנוּ הָאַכְזָר, אִי אֶפְשָׁר לְהַרְוִויחַ מַסְפִּיק אֲפִילּוּ לְקַעֲרֹת אוֹרֶז."
וּבְכֵן, לְמָחֳרָת, בְּהֶתְאֵם לְמָה שֶׁסּוּכַּם, הַכַּפְרִי גּוֹנַסְקָה הִגִּיעַ מְלַוֶּוה בְּפָקִיד. גּוֹנְסְקָה, שֶׁכַּנִּרְאֶה חָשַׁב שֶׁכָּךְ רָאוּי לְהוֹפִיעַ לַמִּפְגָּשׁ הָרִאשׁוֹן עִם מַעֲסִיקָיו, הָיָה לְבוּשׁ מְעִיל הָאוֹרִי מְעוּטָּר בְּסִמְלֵי הַמִּשְׁפָּחָה, אַךְ גַּם כָּעֵת לֹא הָיָה מַרְאֵהוּ שׁוֹנֶה בִּמְאוּמָה מִמַּרְאֵה אִיכָּר פָּשׁוּט. נִרְאֶה שֶׁאִישׁ לֹא צִיפָּה לְכָךְ. הָרוֹפֵא בָּהָה בְּגוֹנִסְקָה כְּאִילּוּ רָאָה חַיָּה נְדִירָה מֵאֶרֶץ רְחוֹקָה, וּפָנָה אֵלָיו בְּחַשְׁדָנוּת:
"שָׁמַעְתִּי שֶׁאַתָּה רוֹצֶה לִהְיוֹת סָנִין, מִנַּיִן לְךָ הָרָצוֹן הַזֶּה?"
גּוֹנֶסְקָה הֵשִׁיב לוֹ:
"אֵין שׁוּם סִיבָּה מְיוּחֶדֶת, פָּשׁוּט כְּשֶׁרָאִיתִי אֶת טִירַת אוֹסָקָה חָשַׁבְתִּי שֶׁגַּם אָדָם רָם-יַחַס כְּמוֹ טוֹיְטוֹמִי הִידְיוּשִׁי סוֹפוֹ לָמוּת. אִם כָּךְ, חָשַׁבְתִּי, בְּנֵי הָאָדָם, גַּם אִם יִחְיוּ חַיֵּי שֶׁפַע וּמוֹתָרוֹת, אַרְעִים הֵם מֵעֶצֶם טִבְעָם."
"כְּלוֹמַר, כְּדֵי לִהְיוֹת לְסָנִין תִּהְיֶה מוּכָן לַעֲשׂוֹת כָּל עֲבוֹדָה?" הִתְעָרְבָה מִיָּד אֵשֶׁת הָרוֹפֵא הָעַרְמוּמִית.
"כֵּן. כְּדֵי לִהְיוֹת סָנִין, אֶעֱשֶׂה כָּל עֲבוֹדָה."
"אִם כָּךְ, מֵהַיּוֹם תַּעֲבוֹד בְּבֵיתֵנוּ כִּמְשָׁרֵת עֶשְׂרִים שָׁנָה. אִם תַּעֲשֶׂה כָּךְ, בְּשָׁנָה הָעֶשְׂרִים אֶלְמַד אוֹתְךָ כֵּיצַד לִהְיוֹת סָנִין."
"בֶּאֱמֶת גְּבִירְתִּי? אֲנִי מוֹדֶה לְךָ מִקֶּרֶב לֵב!"
"אֲבָל בִּתְמוּרָה לְכָךְ, עֶשְׂרִים שָׁנָה תַּעֲבוֹד בְּלִי לְקַבֵּל פְּרוּטָה אַחַת."
"כֵּן, כֵּן. אֲנִי מַסְכִּים."
גּוֹנְסְקָה עָבַד בְּבֵיתוֹ שֶׁל הָרוֹפֵא עֶשְׂרִים שָׁנָה. שָׁאַב מַיִם. חָטַבּ עֵצִים לְהַסָּקָה. הֵכִין אוֹכֶל. נִיקָּה. כְּשֶׁיָּצָא הָרוֹפֵא לְבִיקּוּרִים, נָשָׂא אַחֲרָיו אֶת תֵּיבַת הַתְּרוּפוֹת שֶׁלּוֹ. וּבְנוֹסָף, לֹא בִּיקֵּשׁ פְּרוּטָה תְּמוּרַת עֲבוֹדָתוֹ. בְּכָל יַפָּן לֹא הֱיִיתֶם מוֹצְאִים מְשָׁרֵת יָעִיל כְּמוֹתוֹ.
אוּלָם, מִשֶּׁחָלְפוּ לְבַסּוֹף עֶשְׂרִים הַשָּׁנִים, גּוֹנְסְקָה, לְבוּשׁ בִּמְעִיל הָאוֹרִי מְעוּטָּר סְמָלִים, כְּמוֹ בַּיּוֹם שֶׁהִגִּיעַ לָרִאשׁוֹנָה, נֶעֱמַד מוּל בַּעֲלֵי הַבַּיִת וְהוֹדָה בְּנִימוּס רַב עַל כָּל מָה שֶׁעָשׂוּ לְמַעֲנוֹ בְּכָל שְׁנוֹת עֲבוֹדָתוֹ אֶצְלָם, וְהוֹסִיף:
"וְכָעֵת, כְּפִי שֶׁסּוּכַּם בֵּינֵינוּ לִפְנֵי שָׁנִים רַבּוֹת, הָיִיתִי רוֹצֶה שֶׁתְּלַמְּדוּ אוֹתִי אֶת הָאוֹמָּנוּת שֶׁל סָנִין – לֹא לְהִזְדַּקֵּן וְלֹא לָמוּת לְעוֹלָם."
לְמִשְׁמַע דְּבָרָיו שֶׁל גּוּנְסְקָה נֶאֱלַם הָרוֹפֵא דּוֹם: הוּא לֹא יָדַע מָה לְהָשִׁיב לְמִשְׂרָתוֹ. הַכֵּיצַד יוּכַל לוֹמַר לוֹ כָּעֵת, אַחֲרֵי שֶׁשֵּׁירֵת אוֹתוֹ עֶשְׂרִים שָׁנָה בְּלִי לְקַבֵּל וְלוּ פְּרוּטָה אַחַת, שֶׁאֵינוֹ יוֹדֵעַ כֵּיצַד לִהְיוֹת סָנִין? בְּלֵית בְּרֵירָה אָמַר לוֹ:
"מִי שֶׁמַּכִּיר אֶת הָאוֹמָּנוּת שֶׁל סָנִין זוֹ אִשְׁתִּי, הִיא זוֹ שֶׁתְּלַמֵּד אוֹתְךָ," וּפָנָה מִמֶּנּוּ כְּאִילּוּ אֵין הַדָּבָר נוֹגֵעַ לוֹ.
אַךְ אִשְׁתּוֹ לֹא הֵנִידָה עַפְעַף.
"כַּמּוּבָן, אֶלְמַד אוֹתְךָ אֵיךְ לִהְיוֹת סָנִין, אַךְ יִהְיֶה עָלֶיךָ לְמַלֵּא בִּמְדוּיָּק אַחֵר הוֹרָאוֹתַיי, גַּם אִם יִהְיֶה הַדָּבָר קָשֶׁה. שֶׁאִם לֹא כֵּן, לֹא זוֹ בִּלְבַד שֶׁלֹּא תַּהֲפוֹךְ לְסָנִין, אֶלָּא שֶׁתָּשׁוּב לַעֲבוֹד כָּאן לְלֹא תַּשְׁלוּם עֶשְׂרִים שָׁנִים נוֹסָפוֹת, וְלֹא – יִהְיֶה עוֹנְשְׁךָ מָוֶות בּוֹ בַּמָּקוֹם."
"כֵּן, גְּבִירְתִּי. גַּם אִם יִהְיֶה הַדָּבָר קָשֶׁה, אֲנִי מַבְטִיחַ לִגְבִירָתִי שֶׁאֲמַלֵּא אַחֵר כָּל הוֹרָאוֹתֶיהָ," אָמַר גּוֹנַסְקָה, שֶׁלֹּא הִצְלִיחַ לְהַסְתִּיר אֶת שִׂמְחָתוֹ, וְהִמְתִּין לְהוֹרָאוֹתֶיהָ שֶׁל אֵשֶׁת הָרוֹפֵא.
"אִם כָּךְ, טַפָּס נָא עַל הָאוֹרֶן שֶׁבֶּחָצֵר," הוֹרְתָה אֵשֶׁת הָרוֹפֵא. לָאִישָּׁה, כַּמּוּבָן, לֹא הָיָה כָּל מוּשָּׂג בְּאוֹמָּנוּת שֶׁל סָנִין. כְּכָל הַנִּרְאֶה הִיא רַק רָצְתָה לְהוֹרוֹת לְגוֹנִסְקָה לְבַצֵּעַ מְשִׂימָה קָשָׁה, שֶׁמֶן הַסְּתָם לֹא יוּכַל לְמַלְּאָהּ, וּלְאַחַר שֶׁיִּיכָּשֵׁל בְּבִיצּוּעָהּ יַמְשִׁיךְ לַעֲבוֹד אֶצְלָהּ לְלֹא תַּשְׁלוּם עוֹד עֶשְׂרִים שָׁנָה. אַךְ גּוּנְסְקָה נִשְׁמָע מִיָּד לְהוֹרָאָתָהּ וְטִיפֵּס עַל הָאוֹרֶן.
"יוֹתֵר גָּבוֹהַּ. טַפָּס יוֹתֵר גָּבוֹהַּ," פָּקְדָה אֵשֶׁת הָרוֹפֵא, שֶׁעָמְדָה בִּקְצֵה הַמִּרְפֶּסֶת וְעָקְבָה בְּעֵינֶיהָ אַחֵר גּוֹנְסְקָה הַמְּטַפֵּס עַל הָעֵץ. וְהִנֵּה, מְעִילוֹ מְעוּטָּר הַסְּמָלִים שֶׁל גּוֹנְסְקָה כְּבָר הִבְזִיק בְּצַמֶּרֶת הָעֵץ.
"כָּעֵת הָסֵר מִשָּׁם אֶת יָדֵךְ הַיְּמָנִית!"
גּוֹנְסְקָה, בְּעוֹדוֹ לוֹפֵת בְּחוֹזְקָה עָנָף עָבֶה שֶׁל הָאוֹרֶן בְּיָדוֹ הַשְּׂמָאלִית, הֵסִיר בַּעֲדִינוּת אֶת יָדוֹ הַיְּמָנִית.
"וְכָעֵת הָסֵר אֶת יָדְךָ הַשְּׂמָאלִית וְסִייַּמְנוּ!"
"הַיי, רַק רֶגַע! אִם הַכַּפְרִי הַזֶּה יָסִיר אֶת יָדוֹ הַשְּׂמָאלִית, הוּא יִצְנַח מִיָּד אַרְצָה! אֵין לוֹ סִיכּוּי לְהִישָּׁאֵר בַּחַיִּים אִם יִתְרַסֵּק עַל הָאֲבָנִים לְמַטָּה," אָמַר הָרוֹפֵא, שֶׁיָּצָא גַּם הוּא אֶל הַמִּרְפֶּסֶת. פָּנָיו לָבְשׁוּ הַבָּעָה מוּדְאֶגֶת.
"מָה אַתָּה יוֹצֵא כְּשֶׁלֹּא קָרְאוּ לֵךְ! הַשְּׁאָר אֶת זֶה לִי. וּבְכֵן, לְהָסִיר אֶת הַיָּד הַשְּׂמָאלִית."
עוֹד בְּטֶרֶם סִייְּמָה לוֹמַר אֶת דְּבָרֶיהָ הֵסִיר גּוֹנְסְקָה בִּנְחִישׁוּת אֶת יָדוֹ הַשְּׂמָאלִית. יָדוּעַ לַכּוֹל שֶׁאִם מְטַפְּסִים עַל עֵץ וּמְסִירִים אֶת שְׁתֵּי הַיָּדַיִים, לֹא נוֹתַר לְאָדָם אֶלָּא לִיפּוֹל. כְּהֶרֶף עַיִן הִתְנַתֵּק גּוּפוֹ שֶׁל גּוֹנְסְקָה, הֶעָטוּי מְעִיל הָאוֹרִי מְעוּטָּר סְמָלִים, מִצַּמֶּרֶת הָאוֹרֶן. אַךְ הַפְלֵא וָפֶלֶא, אַף שֶׁגּוּפוֹ שֶׁל גּוֹנֶסְקָה הִתְנַתֵּק, הוּא לֹא צָנַח אַרְצָה אֶלָּא נוֹתַר בָּאֲוִויר בְּצָהֳרֵי הַיּוֹם כְּבוּבָּה הַתְּלוּיָה עַל חוּט.
"רַב תּוֹדוֹת! בִּזְכוּתְךָ גַּם אֲנִי זָכִיתִי לִהְיוֹת סָנִין," קַד גּוֹנְסְקָה בְּנִימוּס רַב. הוּא צָעַד חֲרִישִׁית עַל שְׁמֵי הַתְּכֵלֶת, עָלָה מַעְלָה-מַעְלָה וְנִבְלָע בְּתוֹךְ הָעֲנָנִים הַגְּבוֹהִים.
מָה אֵירַע לְרוֹפֵא וּלְאִשְׁתּוֹ לְאַחַר מִכֵּן, אֵין אִישׁ יוֹדֵעַ. רַק הָאוֹרֶן בַּחֲצֵרוֹ שֶׁל הָרוֹפֵא נוֹתַר לַעֲמוֹד עוֹד זְמַן רַב. מְסַפְּרִים שֶׁיּוֹדוֹיָה צוגורו צִיוּוֹה לְהַעֲבִיר אֶל חֲצֵרוֹ אֶת הָעֵץ הָעֲנָק, שֶׁרַק יוֹתֵר מֵאַרְבָּעָה בְּנֵי אָדָם יָכְלוּ לְהַקִּיף אֶת גִּזְעוֹ בִּזְרוֹעוֹתֵיהֶם, כְּדֵי שֶׁיּוּכַל לָזוּן בּוֹ אֶת עֵינָיו בְּעוֹנַת הַשְּׁלָגִים.





מוּשָּׂג מֵהַמָּסוֹרֶת הַדֵּאוּאִיסְטִית – כִּינּוּי לָאָדָם שֶׁבְּעִקְבוֹת אִימּוּן רוּחָנִי אֲרוֹךְ שָׁנִים נֶהֱפַךְ לְבֶן אַלְמָוֶות.טוֹיְטוֹמִי הִידְיוֹשִׁי (1536-1598) – שַׁלִּיט פֵיאוֹדָלִי, מַצְבִּיא וּפוֹלִיטִיקַאי בַּמֵּאָה הַשֵּׁשׁ-עֶשְׂרֵה בְּיַפָּן. הִידְיוֹשִׁי הֵחֵל לִבְנוֹת אֶת טִירַת אוֹסָקָה בְּ-1583 וּבְנִיָּיתָהּ הוּשְׁלְמָה בְּ-1598, זְמַן קָצָר לִפְנֵי מוֹתוֹ. הַטִּירָה עָבְרָה לִידֵי בְּנוֹ שֶׁל הִידְיוֹשִׁי, אַךְ בְּ-1615 נָפְלָה לְיָדָיו שֶׁל הַשַּׁלִּיט הֶחָדָשׁ שֶׁל יַפָּן, טוֹקוֹגָאוֹה אִיאִיסוֹ.יודויה צוגורו, רֹאשׁ הַמִּשְׁפָּחָה שֶׁל מִשְׁפַּחַת סוֹחֲרִים עֲשִׁירָה מְאוֹד בָּעִיר אוֹסָקָה. בְּ-1705 הֶחֱרִימוּ הַשִּׁלְטוֹנוֹת אֶת כָּל רְכוּשׁוֹ, בְּטַעֲנָה כִּי עוֹשְׁרוֹ אֵינוֹ יָאֶה לְאָדָם בְּמַעֲמָדוֹ, אַךְ לְמַעֲשֶׂה מִשּׁוּם שֶׁפְּקִידֵי מִמְשָׁל הָיוּ חַיָּיבִים לוֹ כֶּסֶף. יוּדוּיָה הָיָה לְאַגָּדָה עוֹד בִּימֵי חַיָּיו, בְּשֶׁל עוֹשְׁרוֹ הָאַגָּדִי וְסִיפּוּר הַחְרָמָתוֹ. 

https://www.shortstoryproject.com/he/story/%d7%a1%d6%b5%d7%a0%d7%99%d7%9f/
#אָלֵגוֹרְיָה#הִיסְטוֹרְיָה#סִפְרוּתִיפָנִית#פִילוֹסוֹפִי#קְלָאסִיקָה