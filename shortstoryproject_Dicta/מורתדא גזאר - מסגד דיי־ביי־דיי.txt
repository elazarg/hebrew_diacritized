הַחוֹמֶץ הַזֶּה הוּא בֶּן 99 בְּדִיּוּק. וְאִם נְכוֹנִים הַחִישּׁוּבִים שֶׁעָשִׂיתִי בְּעֶזְרַת לוּחַ הַשָּׁנָה הַיּוֹמִי, שֶׁמּוֹפִיעִים בּוֹ פִּתְגָּמִים לְצַד הַתַּאֲרִיכִים, הַבּוֹשֶׂם הַזֶּה נוֹצַר שָׁבוּעַ יָמִים לִפְנֵי שֶׁרֹאשׁ הַבֵּטוֹן שֶׁל סָדָאם חוּסֵיין נָפַל אֶל הָאַסְפַלְט. הַפִּתְגָּם הַיּוֹמִי בְּלוּחַ הַשָּׁנָה הָיָה: "נֶכְדּוֹ שֶׁל הַקֶּנְגּוּרוּ נִמְצָא בַּכִּיס וְנֶכְדּוֹ שֶׁל רוֹקַח הַבְּשָׂמִים בְּאַף". עוֹבְדֵי בֵּית הַחֲרוֹשֶׁת לְסִילָן נִמְלְטוּ לְבָתֵּיהֶם בְּאוֹפַנַּיִים עֲמוּסִים קוּפְסָאוֹת פַּח רֵיקוֹת וְחַסְרוֹת תּוֹעֶלֶת, וּמָכְרוּ אוֹתָן כַּעֲבוֹר כַּמָּה יָמִים לְאַחַת הַמִּשְׁתָּלוֹת, בְּתוֹר  עֲצִיצִים פּוֹרִיִּים לְגִידּוּל פִּרְחֵי צִיפּוֹרֶן. אֶת הֲסִילָּן הוֹתִירוּ לְהִיסָּחֵט וּלְהִישָּׁפֵךְ בַּמִּפְעָל. לְמַעַן הָאֱמֶת, הָעִיר בְּצָרָה כּוּלָּהּ נִסְחֲטָה אָז וְנִיגָּר מִמֶּנָּה עָסִיס שֶׁל מְהוּמוֹת וּמֶתַח. בְּדֵירוּג עֲשֶׂרֶת הַדְּבָרִים שֶׁנִּסְחֲטוּ אָז, הָיָה רֹאשׁוֹ שֶׁל הָרָאִיס מִתַּחַת לְרַגְלֵי הָאֶזְרָחִים בַּמָּקוֹם הָרִאשׁוֹן, בְּעוֹד הֲסִילָּן הָיָה בְּתַחְתִּית הָרְשִׁימָה. בֵּין הַמָּקוֹם הָרִאשׁוֹן לַעֲשִׂירִי הָיוּ אַפִּים גְּדוֹלִים שֶׁנִּסְחֲטוּ תַּחַת כַּפּוֹת רַגְלַיִים זוֹעֲמוֹת.       
אֶת הַחוֹמֶץ מַכְּר לִי פָּקִיד מִבַּנְק הַנַּזֶּלֶת הַלְּאוּמִּי. הוּא הָיָה בָּחוּר שְׁמַנְמַן בַּעַל הָרֶגֶל לְהִתְעַסֵּק בְּצַוְּוארוֹנוֹ וּלְסוֹבֵב אֶת צַוּוֹארוֹ בִּזְמַן שֶׁדִּיבֵּר. הִתְיַידַּדְנוּ וְהוּא נִהְיֶה הַסּוֹכֵן הָאִישִׁי שֶׁלִּי, וְלָכֵן אֲנִי לֹא צָרִיךְ עוֹד לְבַקֵּר בַּבַּנְק לִבְדִיקוֹת פַּעֲמַיִים בְּשָׁנָה. הוּא פּוֹקֵד תְּכוּפוֹת אֶת בֵּיתֵנוּ וְאוֹסֶף אֶת חֶסְכוֹנוֹת הַנַּזֶּלֶת שֶׁלָּנוּ בְּקוּפְסָאוֹת מְבוּדָּדוֹת. וּמִכֵּיווֹן שֶׁתַּהֲלִיךְ מְחִיטַת הָאַפִּים מְדוּיָּק וְקַפְּדָנִי עַל פִּי הוֹרָאוֹת הַחוֹק, סַלְמָאן דֵּיי-בַּיי מְבַלֶּה בִּמְחִיצָתֵנוּ שָׁלוֹשׁ שָׁעוֹת בְּכָל בִּיקּוּר. כֵּן, זֶהוּ שְׁמוֹ, סַלְמָאן דֵּיי בַּיי. הוּא אוֹמֵר שֶׁסַּבָּא רַבָּא שֶׁלּוֹ הָיָה יֶלֶד חֵירֵשׁ-אִילֵּם שֶׁנָּהַג לְבַלּוֹת אֶת שְׁעוֹת הַצָּהֳרַיִים הַלּוֹהֲטוֹת עַל גְּדוֹת הַחִידֶּקֶל, (נָהָר קָטָן שֶׁכַּמָּה אַנְשֵׁי דָּת וּמִסְפְּרֵי סִיפּוּרִים טוֹעֲנִים שֶׁמֵּעוֹלָם לֹא הָיָה קַיָּים וְשֶׁהוּמְצָא עַל יְדֵי הַחוֹטְאִים הַכּוֹפְרִים וְשׁוֹתֵי מִיץ הָאֲבַטִּיחַ.) דֵּיי־בַּיי־דֵּיי, בִּשְׁמוֹ הַמָּלֵא, הָיָה סַבָּא שֶׁל סַלְמָאן. הוּא נָהַג לְהַחֲזִיק שְׁנֵי מַצָּתִים בִּשְׁתֵּי יָדַיִים, וּבְכִיסֵי הַגָּלַבִּיָּיה שֶׁלּוֹ הָיוּ עֶשְׂרוֹת מַצָּתִים מְקוּלְקָלִים, אֶצְבְּעוֹתָיו הָיוּ סְדוּקוֹת וּפְצוּעוֹת מֵרוֹב נִיסְיוֹנוֹת הַדְלָקָה כּוֹשְׁלִים. בֵּינֵינוּ, סַבָּא שֶׁלּוֹ הָיָה סְתָם יֶלֶד טִיפֵּשׁ שֶׁאַף אֶחָד לֹא הִתְיַיחֵס אֵלָיו, וְרַק לְאַחַר מִכֵּן הוּא הִתְפַּרְסֵם בְּתוֹךְ כַּמָּה שָׁבוּעוֹת כְּשֶׁסִּרְטוֹן שֶׁבּוֹ דִּיבֵּר לָרִאשׁוֹנָה בְּחַיָּיו בְּנוֹכְחוּת שְׁנֵי חַיָּילִים אָמֵרִיקָנִים מְלַוִּוים בִּמְתַרְגֵּם עִירָאקִי נַעֲשֶׂה וִירָאלִי בָּרֶשֶׁת.       ­
מִשְׁפַּחַת דֵּיי־בַּיי־דֵּיי הָיְתָה לְאַחַת מִמִּשְׁפְּחוֹת הַסּוֹחֲרִים הַמְּפוּרְסָמוֹת בְּיוֹתֵר בָּאָרֶץ. בֵּין צֶאֱצָאֵיהֶם הָיוּ מַגִּישׁ חֲדָשׁוֹת מְפוּרְסָם שֶׁנּוֹדַע בְּרַאֲיוֹנוֹת עוֹקְצָנִיִּים עִם פּוֹלִיטִיקָאִים, גֵּנִיקוֹלוֹגִית, מֵפִיק מוּסִיקַת פּוֹפּ וְשַׂחְקָן נְמוּךְ קוֹמָה שֶׁהוֹפִיעַ בְּאֶחָד מִסִּרְטֵי פִּיטֶר סְפַּיְיק (בִּסְצֵנָה בַּת חָמֵשׁ שְׁנִיּוֹת שֶׁל הִתְנַגְּשׁוּת בֵּין שְׁנֵי צְבָאוֹת אַדִּירִים בַּמֵּאָה הַשְּׁלִישִׁית לִפְנֵי הַסְּפִירָה.) כְּמוֹ כֵן, בְּלֵב בְּצָרָה, יֵשׁ לָנוּ כַּמּוּבָן אֶת מִסְגַּד דֵּיי־בַּיי־דֵּיי הַיָּדוּעַ. הוּא בֶּן כְּשִׁבְעָה עֲשׂוֹרִים וַאֲנִי לֹא חוֹשֵׁב שֶׁהוּא יֵיהָרֵס אֵי פַּעַם אוֹ שֶׁשְּׁמוֹ הוֹלֵךְ לְהִשְׁתַּנּוֹת. מִסְגַּד דֵּיי־בַּיי־דַּיי הוּא בִּנְיָין בַּעַל חֲשִׁיבוּת סִמְלִית רַבָּה בַּזִּיכָּרוֹן הָאֶזְרָחִי, וְלֹא פַּעַם נִיתָּן לִרְאוֹת אוֹתוֹ בַּטֵּלֵוִויזְיָה, מְשַׁמֵּשׁ רֶקַע מֵאֲחוֹרֵי גַּבָּהּ שֶׁל אוֹשְׁיַית תִּקְשׁוֹרֶת מְקוֹמִית כָּלְשֶׁהִי שֶׁמִּתְרַאֲיֶינֶת לְ-BBC. אֶת הַמִּסְגָּד תִּכְנְנָה אַדְרִיכָלִית בְּרִיטִית מִמּוֹצָא עִירָאקִי, בְּצוּרַת מַלְבֵּן שֶׁבּוֹלְטִים מִמֶּנּוּ שְׁנֵי צְרִיחִים דְּמוּיֵי עֲצֵי דֶּקֶל הַנּוֹטִים זֶה כְּלַפֵּי זֶה, כָּךְ שָׁקוּל קְרִיאַת הַמּוּאַזִּין עוֹלֶה מֵהֶם בְּאֵיכוּת סְטֶרֵיאוֹ – נִיכָּר כִּי הָאַדְרִיכָלִית שֶׁל מִסְגָּד דֵּיי־בַּיי־דֵּיי הָאֲצִילִי נִיסְּתָה לְשַׂחֵק עִם סִמְלֵי הָאַחְדוּת, הַהַרְמוֹנְיָה וְהָאַחְווֹה, וְכַיּוֹם שֵׁם הַמִּשְׁפָּחָה שֶׁל סַלְמָאן אֵינוֹ מְזוֹהֶה עוֹד עִם הַיֶּלֶד עִם הַמַּצָּתִים, אֶלָּא עִם צֶמֶד הַצְּרִיחִים הַלָּלוּ. אִם סַלְמָאן הִתְגָּאָה בְּפָנֵינוּ – בַּשָּׁעָה שֶׁמָּחַט לָנוּ אֶת הָאַף – בְּמִקְצוֹעִיּוּתוֹ הַיּוֹצֵאת דּוֹפֶן וּבְאֵלֵגַנְטִיּוּת וְהָרְגִישׁוֹת הַבּוּרְגָּנִית שֶׁהֵבִיא לְתַהֲלִיךְ קִינּוּחַ הָאַפִּים וְאִחְסוּן נוֹזְלִי הַפָּנִים, לֹא נִכְנַסְנוּ לִדְבָרָיו וְלֹא נָתְנוּ לוֹ אֶת הַתַּעֲנוּג לְהַקְשִׁיב לְקוֹלוֹת אֱנוֹשִׁיִּים מְאוּנְפָּפִים, רַק הִתְרַסְּנוּ נֶגְדּוֹ בְּלַעַג עַל הַסִּיסְמָה שֶׁל בַּנְק הַנַּזֶּלֶת הַלְּאוּמִּי: "נִיסִּיתָ פַּעַם לָשִׁיר עִם אַף סָתוּם? נַסֵּה, וְתִזְכֶּה בְּמַזָּל וּבְעוֹשֶׁר וְאוֹשֶׁר!"
סַלְמָאן הָיָה מְאוֹהָב בְּמִנְהֶלֶת שֶׁלּוֹ בַּבַּנְק, אִישָּׁה בִּשְׁנוֹת הַחֲמִישִּׁים לְחַיֶּיהָ, שֶׁגָּרְמָה לַאֲנָשִׁים לָשִׂים לֵב לַעֲוִוית בְּצַוּוֹארוֹ וּלְכָךְ שֶׁהוּא נוֹגֵעַ בְּצַוְּוארוֹן וּבְכַפְתּוֹר הַשֵּׁנִי שֶׁל הַחוּלְצָה בְּכָל פַּעַם שֶׁהוּא מְדַבֵּר. פַּעַם אַחַת לֶעָגָה לוֹ עַל כָּךְ וְגֵירְשָׁה אוֹתוֹ מִמִּשְׂרָדָהּ, הִיא עָמְדָה וְדִיבְּרָה בְּפֶתַח הַמִּשְׂרָד כְּדֵי לְוַודֵּא שֶׁכָּל הַפְּקִידִים הָאֲחֵרִים יוּכְלוּ לִשְׁמוֹעַ אוֹתָהּ. מֵאוֹתוֹ יוֹם הֶחֱמִיר מַצָּבוֹ שֶׁל סַלְמָאן, וְהַמַּחְווֹה שֶׁלּוֹ נִהְיְיתָה כְּרוֹנִית. הוּא הִתְחִיל לַחֲזוֹר עָלֶיהָ בְּלִי דַּעַת, וְאַחַר כָּךְ עֲשָׂרוֹת פְּעָמִים בִּמְכֻוּוֹן עַד שֶׁנִּהְיְתָה לְסִימַן הַהֶיכֵּר שֶׁלּוֹ. הַמְּנַהֶלֶת לֹא רַק שֶׁדָּחֲתָה אוֹתוֹ, אֶלָּא גַּם הֶעֱלִיבָה אוֹתוֹ וּלְעָגָה לוֹ עַל כָּל דָּבָר בְּפָנָיו וּבְמַרְאֵהוּ הַחִיצוֹנִי. הִיא גִּינְּתָה אֲפִילּוּ אֶת מִשְׁפַּחְתּוֹ, וְהִזְכִּירָה שֶׁנָּהֲגוּ לִמְכּוֹר דְּבַשׁ וְחוֹמֶץ וְרוֹטֶב עַגְבָנִיּוֹת בֵּיתִי, בְּהַשְׁמִיטָהּ אֶת הַהֶיבֵּטִים הַנּוֹסָפִים בַּהִיסְטוֹרְיָה שֶׁלָּהֶם וְאֶת הַמִּסְגָּד הַכַּבִּיר הַקָּרוּי עַל שְׁמָם.
אֵלֶּה הַדְּבָרִים שֶׁסַּלְמָאן מְסַפֵּר לִי כְּשֶׁאֲנַחְנוּ יוֹשְׁבִים לְבַדֵּנוּ בַּחֲצַר בֵּיתִי. אֲנִי מַעֲדִיף שֶׁהַיְּלָדִים לֹא יִשְׁמְעוּ כְּשֶׁאֲנִי מְרוֹקֵן אֶת הָאַף וּמַעֲדִיף שֶׁיַּאֲזִינוּ לְכָךְ הַשְּׁכֵנִים מֵאֲשֶׁר בְּנֵי מִשְׁפַּחְתִּי. לְמַעֲשֶׂה, אֲנִי רוֹצֶה שֶׁהַשָּׁכֵן יִשְׁמַע אֶת הַקּוֹלוֹת שֶׁיּוֹצְאִים מֵאֵפִי, שֶׁכֵּן זְמַן רַב אֲנִי מְנַסֶּה לְשַׁכְנֵעַ אוֹתוֹ שְׁקוּלוֹת אַפּוֹ שֶׁל גֶּבֶר הֵם הוֹכָחָה לִבְרִיאוּתוֹ וּלְאוֹנוּתוֹ. פַּעַם אַחַת הִתְלוֹנֵן סַלְמָאן עַל רָאשֵׁי הַשְּׁכֵנִים שֶׁמּוֹפִיעִים וְנֶעֱלָמִים מֵאֲחוֹרֵי הַקִּירוֹת. אֲנִי בְּעַצְמִי הוּפְתַּעְתִּי מֵהֶם וְהוּפְתַּעְתִּי עוֹד יוֹתֵר כְּשֶׁסַּלְמָאן אָסַף אֶת מִכְּלֵי הַמַּתֶּכֶת שֶׁלּוֹ וְעָזַב אֶת הַמָּקוֹם.
הוֹצֵאתִי הַיּוֹם אֶת צִנְצֶנֶת הַחוֹמֶץ שֶׁקָּנִיתִי מִמֶּנּוּ. בְּנִי הַצָּעִיר נָסַע מוּקְדָּם יוֹתֵר בָּרַכֶּבֶת הַפְּרָת, וְהִזְהִיר אוֹתִי שֶׁלֹּא אֲלַקֵּק שׁוּב אֶת צִנְצֶנֶת הַזְּכוּכִית. נִשְׁבַּעְתִּי לוֹ שֶׁלֹּא אֶעֱשֶׂה זֹאת שׁוּב, אַף שֶׁיָּדַעְתִּי הֵיטֵב שֶׁאֶבְלַע כַּף גְּדוֹלָה בָּרֶגַע שֶׁיֵּיצֵא מֵהַבַּיִת, וְכָךְ בֶּאֱמֶת עָשִׂיתִי. הַפְּרֵידָה מִמֶּנּוּ הָיְיתָה כָּל כָּךְ אֲרוּכָּה וּמְשַׁעֲמֶמֶת! הוּא אָמַר לִי שֶׁאֲנִי חַיָּיב לְנַסּוֹת אֶת רַכֶּבֶת הֲפָרַת הַחֲדָשָׁה בְּעַצְמִי, כִּי הִיא מְהִירָה וּמְבִיאָה אוֹתְךָ לְמִפְרַץ עוֹמָאן בְּתוֹךְ אַרְבַּע עֶשְׂרֵה דַּקּוֹת בִּלְבַד, וְהַנּוֹסְעִים בָּהּ מַרְגִּישִׁים שֶׁהֵם נִמְצָאִים בְּתוֹךְ מִי הֲפָרַת. הוּא אָמַר גַּם שֶׁהַחְלָטַת הַמֶּמְשָׁלָה לַהֲפוֹךְ אֶת הֶעָרוּץ הַיָּבֵשׁ הַזֶּה לְמִנְהֶרֶת רַכֶּבֶת הָיְיתָה רְאוּיָה בְּהֶחְלֵט. אַחֲרֵי שֶׁאָמַר אֶת הַדְּבָרִים, לִכְסֵן אֶת מַבָּטוֹ אֶל אֶצְבָּעִי הֲנָעָה בָּאֲוִויר, כְּמוֹ טוֹבֶלֶת בְּחוֹמֶץ דִּמְיוֹנִי, וְעָזַב.    
קוּפְסָאוֹת הַנַּזֶּלֶת נֶאֱרָזוֹת בִּמְכַלֵּי אָלוּמִינְיוּם גְּדוֹלִים וְנִשְׁלָחוֹת לִצְפוֹן, לְאֵזוֹר מִפְרַץ בְּצָרָה. פְּרוֹיֵקְט הַהִיפּוּךְ – שֶׁמַּטְּרָתוֹ לַהֲפוֹךְ אֶת צָפוֹנָה שֶׁל הָאָרֶץ לִדְרוֹמָהּ, אַגַּב, עֲדַיִין בְּתַהֲלִיכֵי עֲבוֹדָה. שָׁמַעְתִּי שֶׁהָעוֹבְדִים שָׁם מְנַקְּזִים אֶת מַאַגְרֵי הַנַּזֶּלֶת הַגְּדוֹלִים בְּיוֹתֵר וְשֶׁהַפְּרוֹיֵקְט יִדְרוֹשׁ זְמַן מֵעֵבֶר לַמְּתוּכְנָן. הֵם אָמְנָם הִצְלִיחוּ לְסוֹבֵב אֶת הָאָרֶץ אֲבָל עוֹד נוֹתְרָה בִּפְנֵיהֶם הַמְּשִׂימָה הַקָּשָׁה בֶּאֱמֶת: אֵיךְ יִצְעֲדוּ הָאֲנָשִׁים בַּכִּיוּוּן הָאֶחָד, כְּשֶׁלְּמַעֲשֶׂה הֵם צוֹעֲדִים בַּכִּיוּוּן הָאַחֵר? אֵיךְ יִפְנוּ יָמִינָה כְּשֶׁלְּמַעֲשֶׂה פָּנוּ שְׂמֹאלָה? אֲנִי רוֹצֶה לוֹמַר שֶׁמְּקוֹר הָעִיכּוּב הוּא בַּמּוּכָנוּת הַנַּפְשִׁית, וְלָכֵן מִתְקַיְּימוֹת כָּעֵת סַדְנָאוֹת שֶׁבָּהֶן אֲנַחְנוּ מִתְאַמְּנִים עַל הֲפִיכַת הַכִּיוּוּנִים שֶׁלָּנוּ וְעַל הִסְתַּגְּלוּת לְמַעֲרֶכֶת הַכִּיוּוּנִים הַחֲדָשָׁה. לְאַחַר מִכֵּן מַגִּיעַ הַשָּׁלָב הַבִּיּוֹלוֹגִי, הַפָּשׁוּט יוֹתֵר, קַח אֶת הַקֵּיבָה וְאֶת אֵיבַר הַמִּין שֶׁלָּךְ לְרוֹפֵא הַמִּשְׁפָּחָה, תֵּן לוֹ לְעַסּוֹת וּלְנַקּוֹת אוֹתָם בִּמְשָׁחוֹת הַמְּיוּחָדוֹת שֶׁלּוֹ, וְתִרְאֶה שֶׁכָּל הַגּוּף מִסְתּוֹבֵב וּמִתְיַישֵּׁר לְפִי הַמַּצְפֵּן הֶחָדָשׁ. כָּךְ לְפָחוֹת מַבְטִיחִים הָעֲלוֹנִים וְשִׁלְטֵי פִּרְסוֹמוֹת הַפְּזוּרִים בִּרְחוֹבוֹת וּבַתָּאֵי שֵׁירוּתִים צִיבּוּרִיִּים.
אַחֲרֵי שֶׁכָּל זֶה יִיגָּמֵר יוּקַל לִי וְאַפְסִיק לְהִתְלוֹנֵן בִּפְנֵי אֲנָשִׁים. כּוּלָּם יָבִינוּ שֶׁאֲנִי סְתָם בָּחוּר רָגִיל שֶׁאוֹהֵב אִמְרוֹת שֶׁפֶר בְּלוּחוֹת שָׁנָה. אֲנִי סְתָם אֶחָד בְּשׁוֹשֶׁלֶת אֲרוּכָּה שֶׁל פְּקִידִים, שֶׁבְּמֶשֶׁךְ עֲשׂוֹרִים הָיוּ אַחְרָאִים לְצַיֵּיר אֶת כִּיוּוּנֵי הַתְּפִילָּה בַּמִּסְגָּד דֵּיי־בַּיי־דֵּיי, שֶׁהֲרֵי כִּיוּוּנֵי הַתְּפִילָּה כְּלוּלִים גַּם הֵם בְּתָכְנִית לַהֲפִיכַת הַכִּיוּוּנִים (הַאִם הָיָה עָלַי לְהַזְכִּיר זֹאת לִפְנֵי כֵן?) אֲנִי אָמְנָם לֹא נִרְאֶה כְּמוֹ שָׂכִיר פָּשׁוּט אֵצֶל מִשְׁפַּחַת דֵּיי־בַּיי־דֵּיי, וְאָכֵן אֶת מַשְׂכּוּרְתִּי אֲנִי מְקַבֵּל מֵהַמֶּמְשָׁלָה, כִּי הַמִּסְגָּד שַׁיָּיךְ לַוַּואקְף.
אֲבָל רֵאשִׁית, צָפוּי לִי שָׁבוּעַ עֲבוֹדָה מְפָרֵךְ, שֶׁכֵּן אֲנִי אָמוּר לְהִתְמַסֵּר לְבַדִּי לִמְלֶאכֶת הֲפִיכַת הַחִצִּים הַמּוֹרִים אֶת כִּיוּוּן הַתְּפִילָּה אַחֲרֵי שֶׁתִּתְהַפֵּךְ אַדְמַת מַרְבַד הַתְּפִילָּה הָעֲנָקִי הַזֶּה, שֶׁאֲנִי וְעוֹד 200 מִילְיוֹן אֶזְרָחִים עִירָאקִים חַיִּים עָלָיו. עִם זֹאת, בְּהַשְׁווֹאָה לַדָּגִים בִּבְרֵיכוֹת הַשַּׁיִשׁ שֶׁיִּסְבְּלוּ סֵבֶל עָצוּם כְּשֶׁיִּתְהַפְּכוּ תִּפְקוּדֵי הַנְּשִׁימָה שֶׁלָּהֶם בְּזִימִים, הַמְּשִׂימָה שֶׁלִּי מְעַט מְהַנָּה וּכְבָר עָשִׂיתִי מַשֶּׁהוּ דּוֹמֶה לָהּ בְּיַלְדוּתִי. הָיִיתִי סוֹקֵר אֶת קִירוֹת הָרְחוֹבוֹת שֶׁנָּהֲגוּ לִפְקוֹד הָאוֹהֲבִים, בּוֹחֵן אֶת גִּזְעֵי הָעֵצִים בְּחִיפּוּשׂ אַחַר חֲצִי הָאַהֲבָה שֶׁלָּהֶם, אוֹתָם קַוִּוים יְשָׁרִים בַּעֲלֵי רֹאשׁ חֵץ שֶׁהַזּוּגוֹת הָאוֹהֲבִים נָהֲגוּ לְצַיֵּיר בִּמְקוֹמוֹת שֶׁהִתְבּוֹדְדוּ בָּהֶם בְּאֵין רוֹאֶה. גֵּירַדְתִּי אֶת רָאשֵׁי הַחִצִּים וְהָפַכְתִּי אֶת כִּיוּוּנָם. לַדָּגִים וְלַחֲמוֹרִים, עִם חוּשׁ הַכִּיוּוּן הַפְּנִימִי שֶׁלָּהֶם, יִהְיֶה בְּבֵירוּר הַרְבֵּה יוֹתֵר קָשֶׁה כְּשֶׁיַּגִּיעַ תּוֹרֵם וְתוֹר הַבְּעָלִים שֶׁלָּהֶם.  
סַלְמָאן דֵּיי־בַּיי לֹא יָבוֹא הָעֶרֶב, וּכְבָר לֹא אוֹכִיחַ לוֹ שֶׁאֲנִי יָכוֹל לִגְמוֹעַ בַּקְבּוּק חוֹמֶץ מְיוּשָּׁן וּמְשׁוּבָּח בִּמְלוֹאוֹ, וְלֹא אֶלְעַג לוֹ עַל כָּךְ שֶׁסַּבָּא רַבָּא שֶׁלּוֹ שָׁמַע אֶת הַנְּאוּם הָרִאשׁוֹן שֶׁל ג"ו בּוּשׁ ("!Day by day, the Iraqi people are closer to freedom") וְאָז אָמַר אֶת מִילּוֹתָיו הָרִאשׁוֹנוֹת – "דֵּיי בַּיי דֵּיי", כְּדִבְרֵי הַנָּשִׂיא הָאָמֵרִיקָנִי, מוּל חַיָּילִים שֶׁנֶּהֱנוּ לִצְחוֹק עַל יְלָדִים שְׁמָנִים, וְשֶׁמֵּאָז הִתְפַּרְסֵם בִּמְהִירוּת. כָּל זֶה נִרְאֶה כָּעֵת טִיפְּשִׁי וּמְיוּתָּר מִצִּידִּי וְרַק הָיָה מֵצִיק לוֹ וְגוֹרֵם לוֹ לִסְכּוֹר אֶת פִּיו, אָז הֶחְלַטְתִּי לְהִתְמַסֵּר לְרוּחוֹ שֶׁל חוֹתֵךְ רָאשֵׁי הַחִצִּים בְּדִימוֹס, וּלְהַעֲנִיק לוֹ בְּחִינָּם סַדְנַת הַדְרָכָה בִּקְשִׁירַת נְעָלָיו עַל-פִּי הַמַּצְפֵּן הֶחָדָשׁ.   




https://www.shortstoryproject.com/he/story/%d7%9e%d7%a1%d7%92%d7%93-%d7%93%d7%99%d7%99%d6%be%d7%91%d7%99%d7%99%d6%be%d7%93%d7%99%d7%99/
#הַמֶּלְחֲמֵהבָעִירְק#מָדַ"בּ#סְפֵּקוּלָטִיבִי