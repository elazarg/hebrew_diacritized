כְּשֶׁהָיִיתִי בְּכִיתָּה ו' יָצָאתִי לְמַחֲנֶה בְּצוֹפִים. בְּגִנֵּיגָר. שֶׁבְּעֵמֶק יִזְרְעֶאל. שְׁלוֹשָׁה יָמִים מַחֲנֶה. רֵיחַ שֶׁל שָׂרוּף בַּשֵּׂיעָר וְתַפּוּחֵי אֲדָמָה וְתִירָס מִקּוּפְסָה וּמִשְׁמַעַת מַיִם. זֶה הָיָה הַמַּחֲנֶה הָרִאשׁוֹן שֶׁלִּי. עִם שֵׁינָה וְהַכֹּל. וְהִגַּעְנוּ לִקְרַאת צָהֳרַיִים בִּבְגָדִים מְקוּמָּטִים וּבַעֲנִיבוֹת צוֹפִים סְתוּרוֹת, וּבְשֵׂיעָר סָבוּךְ וּמָלֵא קְשָׁרִים מֵרוּחַ הַבּוֹקֶר שֶׁנִּשְׁבָּה פְּנִימָה אֶל תּוֹךְ הָאוֹטוֹבּוּס מִבַּעַד לַחַלּוֹנוֹת הַפְּתוּחִים לִרְוָוחָה, וּבִגְרוֹנוֹת מְחוּסְפָּסִים מֵהַשִּׁירָה הָרוֹעֶמֶת כָּל הַדֶּרֶךְ אֶל שֶׁטַח הַמַּחֲנֶה, וְהִתַּקְנוּ כַּפְתּוֹרֵי שָׂדֶה עַל הַשְּׂמִיכוֹת הַצְּבָאִיּוֹת וְהֶעֱמַדְנוּ אוֹהָלִים זְקוּרִים וְיָפִים, וְשָׁאַגְנוּ בִּקְרִיאוֹת מִלְחָמָה אֶת אֶל הַמַּעְיָין בָּא גָּדִי בָּא גָּדִי קָטָן, וְיָצָאנוּ לִמְשִׂימוֹת שֶׁטַח. וּבְחָמֵשׁ וָחֵצִי, כְּשֶׁהַשֶּׁמֶשׁ נָטְתָה לִשְׁקוֹעַ, הֶעֱמַדְנוּ סִיר עֲנָק עִם שֶׁמֶן לְטִיגּוּן הַצִּ'יפְּס, וּמִילֵּאנוּ אֶת הַמֵּימִיּוֹת עִם כִּיסּוּי הַבְּרֵזֵנְט בְּצֶבַע חָאקִי בְּמַיִם עַד הַשָּׂפָה מִתּוֹךְ הַבִּרְזִיָּיה הַחֲלוּדָה כִּי שִׂיאוֹ שֶׁל הַלּוּ"ז הַצָּפוּף עוֹד הָיָה לְפָנֵינוּ. א"ש לַיְלָה. שֶׁזֶּה זְחִילָה עַל הַבִּרְכַּיִים הַשְּׂרוּטוֹת עִם הַפְחָדוֹת אֲיוּמּוֹת וְנוֹרָאוֹת בַּחוֹשֶׁךְ מִצְרַיִם בֵּינוֹת לַסְּלָעִים וּלְשִׂיחִים הַדּוֹקְרָנִיִּים. וְהָיִינוּ שְׁקֵטִים וּדְרוּכִים כְּשֶׁהָעֶרֶב הֵחֵל לְסַמֵּן נוֹכְחוּת בָּגִיר כֵּהֶה עַל צִפְחַת שָׁמַיִם בְּהִירִים וּצְלוּלִים, וְעַנְנֵי הַנּוֹצָה הָפְכוּ מִכָּתוֹם לְוָורוֹד חִיוֵּור לַתְּכֵלֶת חַלַּשְׁלוּשׁ לְסֶגוֹל כֵּהֶה וְאָז לְשָׁחוֹר חָזָק.
וּבֵין הַתְּכֵלֶת לַסֶּגוֹל, עוֹד לִפְנֵי הַשָּׁחוֹר הַמַּמָּשׁ חָזָק, שָׁקַעְתִּי בְּדִכְדּוּךְ תְּחִילַּת הָעֶרֶב. זֶה שֶׁיָּרַשְׁתִּי מֵאִמִּי שֶׁעַד הַיּוֹם אוֹמֶרֶת אֲנִי שׂוֹנֵאת שֶׁהָעֲרָבִים נִהְיִים אֲרוּכִּים וְהַיּוֹם כָּל כָּךְ קָצָר. וּמַחְשְׁבוֹתַי נָדְדוּ אֶל הַקָּקָאוֹ שֶׁמִּתְעַבֶּה וּמַסְמִיךְ לוֹ בְּסִיר וְנִהְיֶה חוֹם עָמוֹק שׁוֹקוֹלָדִי כִּמְעַט מוּצָק בִּרְגָעִים אֵלֶּה מַמָּשׁ, מֵעֵבֶר לְעֵמֶק וּלְרֶכֶס אַל טַל וְאַל מָטָר עֲלֵיכֶם מַעְלָה מַעְלָה גָּבוֹהַּ גָּבוֹהַּ הֵיכָן שֶׁהָאוֹרוֹת מְנַצְנְצִים כָּבִים וְנִדְלָקִים, וְאֶל הַחֲבִיתָה שֶׁשּׁוּלֶיהָ הַזְּהוּבִים שְׁחַמְחַמִּים מִתְפַּנְּקִים כָּעֵת בִּקְצוֹת הַמַּחֲבַת בִּשְׁלוּלִית הַחֶמְאָה, וְאֶל פָּנֶיהָ הַסְּמוּקוֹת מִטִּיגּוּן שֶׁל אִמָּא שֶׁלִּי וְאֶל אַבָּא שֶׁלִּי עִם מִטְפַּחַת הָאַף הַמְּשׁוּבֶּצֶת וְהַטְּרַנְזִיסְטוֹר הַקָּטָן, שָׁעָה שֶׁהוּא מַגְבִּיר מְסוֹבֵב הַכַּפְתּוֹר יָמִינָה עַד הַסּוֹף לִקְרַאת הַחֲדָשׁוֹת שֶׁל שֶׁבַע בָּעֶרֶב. בְּשֶׁטַח הַמַּחֲנֶה דָּלְקוּ כְּבָר הַלּוּקְסִים, מְנוֹרוֹת הַשָּׂדֶה שֶׁל פַּעַם, שֶׁנִּרְאוּ כְּמוֹ לַפִּידִים עִם כִּיסּוּי זְכוּכִית וְיָדִית מַתֶּכֶת. הַמַּדְרִיכִים פִּינְּקוּ אֶת עַצְמָם בַּקָּפֶה פִינְגָ'ן שָׁחוֹר וְרֵיחַ מָתוֹק חָרוּךְ הִסְתַּנֵּן מִבַּעַד לְעַנְנַת הַצִּ'יפְּס. וּצְדוּדִיתוֹ שֶׁל אַבָּא שֶׁלִּי עִם הַפִינְגָ'ן שֶׁלּוֹ וְהַקָּפֶה שֶׁל הָעַכְשָׁיו וְהָאַחֵר כָּךְ הִתְחִילָה לְרַקֵּד מוּל עֵינַי כִּצְלָלִיּוֹת נְעָרוֹת גֵ'יְימְס בּוֹנְד. וְלֵב הַכִּיתָּה ו' הַקְּטַנְטַן שֶׁלִּי פָּשׁוּט חִישֵּׁב לְהִתְפּוֹצֵץ בְּסוּפֶּר נוֹבָה עֲנָקִית.
וְיָדַעְתִּי. יֵשׁ רַק דֶּרֶךְ אַחַת. סְלוּלָה וּבוֹטַחַת. בְּכִי. נוֹרָא. וּפָרַצְתִּי. כָּכָה יְלָלָה אֲרוּכָּה. כְּמוֹ תֵּן בַּשָּׂדֶה. אֲרוּכָּה אֲרוּכָּה. עֲצוּבָה עֲצוּבָה. קוֹרַעַת לֵב כָּל מַדְרִיךְ וּמַדְרִיכָה שֶׁהֵם בְּעַצְמָם, סַמְכוּתִיִּים וּבוֹטְחִים, הָיוּ בְּכִיתָּה י"א לֹא יוֹתֵר. וְהַמַּדְרִיכָה הֲכִי גְּבוֹהָה, עִם הַקַּסְקֵט הַצְּבָאִי הֲכִי מִקְצוֹעִי, רָכְנָה אֵלַי אֲרוּכָּה וּמִשֶּׁתּוֹפַפְתָּ כְּלוּלָב כִּי יָשַׁבְתִּי מְשׁוּכֶּלֶת רַגְלַיִים בְּפֶתַח הָאוֹהֶל, שֶׁשּׁוּלֵי הַצֶּמֶר שֶׁלּוֹ הִתְנוֹפְפוּ גֵּאִים בָּרוּחַ הָעֶרֶב, וְלִיטְּפָה לִי אֶת הָרֹאשׁ. פַּעַם וְעוֹד פַּעַם. בַּאֲדִיבוּת אַךְ בְּקוֹצֶר רוּחַ. מְנַסֶּה לְדוֹמֵם אוֹ לְפָחוֹת לְהַחֲרִישׁ מְעַט אֶת יִלְלַת הַתַּן מַקְפִּיאַת הַדָּם וּמֵעֲכִירַת הַשִּׂמְחָה שֶׁלִּי. אֲבָל מַמָּשׁ לְלֹא הוֹעִיל. לְהֵיפֶךְ. לִיטּוּפֶיהָ הַקַּמְצָנִיִּים חִיזְּקוּ אוֹתִי וְאֶת מֵיתְרֵי קוֹלִי. וּשְׁמוֹ מִילִּים בְּפִי. עַכְשָׁיו הַבַּיְתָה. עַכְשָׁיו. אֲנִי רוֹצֶה אֶת אִמָּא וְאַבָּא. וּבְאַבָּבָּבָּא זָעַקְתִּי לְעוּמַּת שְׁמֵי הָעֶרֶב הַמַּשְׁחִירִים וְהוֹלְכִים כְּמוֹ עֲשָׂרָה תַּנִּים בְּיַחַד. וְשָׁמַעְתִּי מֵאֲחוֹרֵי וּמִלִּפְנֵי וּמְצַדְּדֵי הוּא הָעוֹמֵד גְּעִיּוֹת צְחוֹק צַיְיצָנִיּוֹת אַךְ גַּסּוֹת שֶׁל הֲמוֹנֵי תַּנִּים קְטַנִּים תַּנִּים בְּכִיתָּה ו' שֶׁלֹּא מִתְגַּעְגְּעִים הַבַּיְתָה בִּכְלָל אֲבָל לֹא הָיָה לִי אִכְפַּת. וְיָשַׁבְתִּי כָּכָה מְבוּצֶּרֶת בְּפֶתַח אוֹהֶל הַמְּחָאָה הַצַּמְרִירִי שֶׁלִּי בְּיָדַיִים שְׁלוּבוֹת עַל בִּרְכַּיִים וְנִדְנַדְתִּי אֶת הַבִּרְכַּיִים מִצַּד לְצַד מִצַּד לְצַד נָד נָד עָלָה וֶרֶד. בִּשְׂפָתַיִים חֲשׁוּקוֹת. וְחִיכִּיתִי לִרְאוֹת מָה. חִיכִּיתִי אֲבָל יָדַעְתִּי שֶׁזֶּהוּ. יִלְלַת הַתַּן שֶׁלִּי חָצְתָה אֶת הָעֵמֶק וְהִדְהוּדֶיהָ מִתְגַּלְגְּלִים וּמְטַפְּסִים אֶת הֶהָרִים וְתֶיכֶף.
וּמִקָּץ שָׁעָה נְחוּשָׁה וְעִיקֶּשֶׁת רָאִיתִי אוֹתוֹ. רֶכֶב הַהַצָּלָה שֶׁלִּי. סוֹלֵל דַּרְכּוֹ בִּשְׁבִיל הֶעָפָר, מְקַרְטֵעַ וְאוֹהֵב, מַעֲלֶה אָבָק לְעוּמָּתִי. הֲסוּסִיתָא שֶׁל אַבָּא שֶׁלִּי. וּבָהִיתִי בְּפָנָסֵי הֲסוּסִיתָא, אִישׁוֹנֵי נִפְעָרִים וְנִפְעָרִים מִתְרַחֲבִים וּמִתְרַחֲבִים, וְהַפָּנָסִים הוֹלְכִים וּקְרָבַיִם אֵלַי בַּחוֹשֶׁךְ עַד שֶׁיָּצְאוּ לְגַמְרֵי מִפוֹקוּס וְהָפְכוּ מְסֻנְוָורִים מְעוּוָּרִים מַמָּשׁ כְּמוֹ אוֹרוֹת הַחֲלָלִית בְּמִפְגָּשִׁים מֵהַסּוּג הַשְּׁלִישִׁי. וּמַפַּל הָאוֹר הַלָּבָן הָעַז הַצּוֹרֵב הַקַּיִץ גַּם אֶת הַמַּדְרִיכָה הַלּוּלָבִית, שֶׁנִּדְפְּקָה וְלֹא יָצְאָה לא"ש לַיְלָה בִּגְלָלִי וְנִמְנְמָה לְצִדִּי רְגוּזָה. וְהִיא זִינְּקָה בְּבַת אַחַת לַעֲמוֹד דּוֹם, וִישָׁרָה אֶת קִמְטֵי הַחוּלְצָה מְרוּבֶּבֶת הַכְּתָמִים שֶׁלָּהּ, וּמִלְמְלָה בֵּטוֹן עִנְיָינִי וּבַנִּיסָּיוֹן לִמְחוֹק מִסֵּדֶר הַיּוֹם אֶת שְׁנָתָהּ הָעֲמוּקָּה, אֵוָה סוֹפְסוֹף. מָה לָקַח לוֹ כָּל כָּךְ הַרְבֵּה זְמַן. צִלְצַלְנוּ כְּבָר לִפְנֵי שָׁעוֹת. וְזָרַקְתִּי בָּהּ מַבָּט מִתְנַשֵּׂא וְאַכְזָר וְגָרַפְתִּי מִתּוֹךְ הָאוֹהֶל, שֶׁשּׁוּלָיו כְּבָר לֹא הִתְנַפְנְפוּ כִּי הָרוּחַ שְׁקֵטָה, אֶת הַחֲגוֹר וְהַמֵּימִיָּיה וּפָנַס הַכִּיס וְתַרְמִיל הַצַּד, וּפָסַעְתִּי בּוֹטַחַת עַל מַרְבַד הַקּוֹצִים הַדּוֹקְרִים וְהָאֲבָנִים הַקְּטַנּוֹת וּפָעַרְתִּי לִרְוָוחָה אֶת דֶּלֶת הֲסוּסִיתָא שֶׁנֶּאֶנְקָה עַל צִירֵי הַמַּתֶּכֶת הַחֲלוּדִים שֶׁלָּהּ, וְזִינַּקְתִּי פְּנִימָה כִּסְטַארְסְקִי אוֹ הָאָץ', אֲנִי כְּבָר לֹא זוֹכֶרֶת מִי מֵהֶם הָיָה מְזַנֵּק כָּכָה עַל הַצַּד בְּגִלְגּוּל מוֹפְתִי, וְצָנַחְתִּי עַל מוֹשַׁב הַפְּלַסְטִיק וְשָׁאַפְתִּי מְלוֹא רֵיאוֹת אֶת נִיחוֹחַ הַדּוֹבֵק עֶשֶׂר עָמוֹק עָמוֹק פְּנִימָה וְהִבַּטְתִּי בִּצְדוּדִית הַחֲשׁוּכָה עִם הַבְּלוֹרִית הַפַּלְמַ"חְנִיקִית הַמַּסּוֹתתת בְּאֶבֶן שֶׁל אַבָּא שֶׁלִּי, וְשָׁלַחְתִּי שְׁתֵּי רַגְלַיִם חֲמַדְמַדּוֹת וְרַשְׁלָנִיּוֹת אֶל הַדִּשְׁבּוֹרֵד בִּתְנוּחַת פדלאה גְּמוּרָה וְשָׁקַעְתִּי מַטָּה בַּמּוֹשָׁב.
אַתְּ בְּטוּחָה שֶׁאַתְּ רוֹצָה הַבַּיְתָה, צוֹצְקָה. זֶה כָּל מָה שֶׁהוּא אָמַר. וְלֹא עָנִיתִי אֲבָל נוֹפַפְתִּי בִּתְנוּעַת יָד נְשִׂיאוּתִית וּרְחָבָה אֶל הַלּוּלָבִית וְשָׁלַחְתִּי אֶת הַיָּד אֶל הָרַדְיוֹ וְרָכַנְתִּי וְסוֹבַבְתִּי. וְרַק אַחֲרֵי שֶׁעָשִׂינוּ אֶת הַסִּיבּוּב עַל הַמָּקוֹם, יַשְׁבָנָהּ שֶׁל הֲסוּסִיתָא כְּלַפֵּי הַמַּחֲנֶה וְחַרְטוֹמָהּ אֶל הָרֶכֶס, אָמַרְתִּי יַאלְלָה. הַבַּיְתָה. וְאַבָּא שֶׁלִּי זָרַק אֵלַי מַבָּט קָצָר, מְאוֹד קָצָר, וְשָׁלַח יָד בִּלְתִּי נוֹהֶגֶת לְעֶבְרִי וְהֶעֱבִיר אוֹתָהּ בְּלִיטּוּף הָרַפְרְפָנִי הַזֶּה שֶׁלּוֹ, שֶׁלִּיטֵּף עֶשְׂרוֹת חֲתוּלִים, מֵעֶצֶם הַלֶּחִי שֶׁלִּי עַד הַסַּנְטֵר, וְאָמַר אָז יַאלְלָה. הַבַּיְתָה.


אַבָּא שֶׁלִּי נוֹרָא אָהַב חַלְוָוה. חַלְוָוה הָיְיתָה תַּמְצִית הַמְּתִיקוּת בְּעֵינָיו. הַדֶּבֶק הַזֶּה חוּטִים חוּטִים שֶׁחֶלְקוֹ מִתְמוֹסֵס עַל הַלָּשׁוֹן וְחֶלְקוֹ נִצְמָד לַשִּׁינַּיִים כְּדֶבֶק מַגָּע, וְאִם יֵשׁ חוֹר בַּשֵּׁן אָז אוֹי וַאֲבוֹי כְּמוֹ סְתִימַת חַלְוָוה אָיוֹם וְנוֹרָא. אֲבָל אַבָּא שֶׁלִּי הָיָה מַמָּשׁ דָּלוּק עַל חַלְוָוה. עִם שְׁקֵדִים עִם פִיסְטוּקִים עִם צִיפּוּי שׁוֹקוֹלָד. אֲפִילּוּ אֶת אֵלֶּה שֶׁהָיוּ עֲטוּפוֹת בִּנְיָיר כֶּסֶף פָּשׁוּט עִם צִיפּוּי שׁוֹקוֹלָד סִינְתֵּטִי זֶה שֶׁנִּקְרָא צִימְקָאוּ מִשּׁוּם מָה הוּא מְאוֹד אָהַב. אִמָּא שֶׁלִּי אָהֲבָה חַלְוָוה גַּם כֵּן. מְאוֹד אַהֲבָה. הִשְׁתַּגְּעָה עַל חַלְוָוה. וְתָמִיד הָיוּ לָהּ הַסִּיפּוּרִים עַל אֵיךְ לִפְנֵי שֶׁנּוֹלַדְתִּי אַבָּא הָיָה מֵבִיא חַלְוָוה בְּפַחִיּוֹת עֲגוּלּוֹת שֶׁפּוֹתְחִים עִם פּוֹתְחָן. חָבִיּוֹת כָּאֵלֶּה כְּמוֹ שֶׁל שֶׁמֶן זַיִת, הִיא הָיְיתָה מְפָרֶטֶת וּמִפְּלִיגָה בְּדִיבּוּר. וּכְשֶׁהִיא דִּיבְּרָה עַל הַחַלְוָוה הַהִיא שֶׁל לִפְנֵי שֶׁנּוֹלַדְתִּי בְּפַחִיּוֹת שֶׁמֶן זַיִת הִיא הָיְיתָה מַגְבִּירָה אֶת מְהִירוּת הָעִפְעוּף שֶׁל רִיסֶיהָ וְטוֹן הַדִּיבּוּר שֶׁלָּהּ הָיָה נַעֲשֶׂה בִּמְהוּפָּךְ אִיטִּי וּמִתְמַשֵּׁךְ וּקְצָת חוֹלְמָנִי, וְהָיְיתָה נִיצַתֵּת בָּהּ אֵיזוֹ עוֹרְרוּת כָּזוֹ חֲצִי מִינִית. הַחַלְוָוה שֶׁאַבָּא הָיָה מֵבִיא. בְּפַחִיּוֹת. זֶה הָיָה הַרְבֵּה לִפְנֵי שֶׁנּוֹלַדְתָּ. וְלֹא כָּל כָּךְ אָהַבְתִּי אֶת הַדִּיבּוּר הַזֶּה שֶׁלָּהּ עַל הַחַלְוָוה בְּפַחִיּוֹת שֶׁמֶן זַיִת. זֶה הָיָה מַפְחִיד אוֹתִי וְשׁוֹלֵחַ בְּרָקִים בְּמוֹרַד עַמּוּד הַשִּׁדְרָה שֶׁלִּי וּמַקְצִיף בִּי כַּעַס. מָה יֵשׁ לָהּ זֹאתִי עִם חַלְוָוה מִקּוּפְסָה כְּאִילּוּ מִי יוֹדֵעַ מָה. אֶת הַחַלְוָוה שֶׁלָּהּ הִיא הָיְיתָה אוֹכֶלֶת עִם לֶחֶם בְּחֶמְאָה. כָּכָה הִיא הָיְיתָה קוֹרֵאת לָזֶה. לֹא לֶחֶם וְחֶמְאָה. לֹא לָחַם עִם חֶמְאָה. לֶחֶם בְּחֶמְאָה. ב ב בְּחֶמְאָה. כְּאִילּוּ הַחֶמְאָה נְמַסָּה אוֹ מוּזְרֶקֶת לְתוֹךְ הַלֶּחֶם וְהַחַלְוָוה נְמַסָּה אוֹ מוּזְרֶקֶת לְתוֹךְ הַחֶמְאָה, וְהַכֹּל זֶה מִין מִי יוֹדֵעַ מָה כָּזֶה שֶׁל מְבוּגָּרִים בְּחֶמְאָה. אַחַח. חַלְוָוה עַל לֶחֶם בְּחֶמְאָה אוֹ חָלָה בְּחֶמְאָה זֶה מָה שֶׁהִיא הָיְיתָה אוֹמֶרֶת. זֶה מַעֲדָן. אֵין יוֹתֵר טוֹב מִזֶּה. מַמָּשׁ מַעֲדָן.
בְּעִיקָּר חַלְוָוה מֵהָעִיר הַתַּחְתִּית. זֶה הָיָה בְּעֵינֶיהָ וּבְעֵינֵי אַבָּא שֶׁלִּי הֲכִי הֲכִי מַעֲדָן. חַלְוָוה מֵהָעִיר הַתַּחְתִּית בְּחֵיפָה. וּפַעַם בְּאֵיזֶה חוֹדְשַׁיִים אוּלַי שְׁלוֹשָׁה, אוֹ בְּכָל רֶגַע שֶׁאַבָּא שֶׁלִּי לֹא הָיָה שָׁב מִן הָעֲבוֹדָה וְרוּחוֹ רָעָה עָלָיו כִּשְׁאוֹל הַמֶּלֶךְ, וְזֶה קָרָה מַמָּשׁ לְעִיתִּים רְחוֹקוֹת כִּי כִּמְעַט כָּל יוֹם הָיָה שָׁב מִן הָעֲבוֹדָה סַר וְזָעֵף וְרוּחוֹ רָעָה עָלָיו כִּשְׁאוֹל הַמֶּלֶךְ, הָיִינוּ גּוֹלְשִׁים בְּסוּסִיתָא שֶׁלּוֹ בְּאוֹרַח לְגַמְרֵי סְפּוֹנְטָנִי מַטֵּה מַטָּה בְּמוֹרַד הָרֶכֶס וְעוֹצְרִים בַּמַּעֲדַנִּיָּיה שֶׁבִּרְחוֹב הָרָאשִׁי בָּעִיר הַתַּחְתִּית וְחוֹנִים בִּפְרָאוּת בַּחֲזִית הַחֲנוּת, וּשְׁמָהּ בִּפְנִים הָיוּ טְמוּנִים כָּל אוֹצְרוֹת הָרַחַת לַוָּקוּמִים הַשְּׁקוּפִים כְּאַבְנֵי קְרִיסְטָל, וְהַמַּרְמֵלָדוֹת פַּסִּים בְּאֶלֶף צְבָעִים זוֹהֲרִים שֶׁבֵּין וָרוֹד לְצָהוֹב, וְהַסּוּכָּרִיּוֹת הַקָּשׁוֹת עִם שְׁקֵדִים בִּפְנִים בְּצִבְעֵי תְּכֵלֶת לָבָן וּוְרַדְרַד פַּסְטֵל בְּשַׂקֵּי יוּטָה עֲנָקִיִּים. וַחֲלוֹוֹת כַּמּוּבָן. מִכָּל הַסּוּגִים. עִם שְׁקֵדִים עִם פִיסְטוּקִים עִם צִיפּוּי שׁוֹקוֹלָד חֲלָקוֹת לְגַמְרֵי שׁוֹמְשׂוֹמִיּוֹת בְּלִי כְּלוּם בִּפְנִים וְהָאֶחָת וְהַיְּחִידָה. מַלְכַּת כָּל הַחֲלוֹוֹת. זֹאת שֶׁהָיְיתָה אֲהוּבָה גַּם עָלַי. הַמְּפוּסְפֶּסֶת עִם הַשְּׁלוֹשָׁה צְבָעִים לְרוֹחַב. שׁוֹקוֹלָד לְמַעְלָה, חַלְוָוה מְעַצְבֶּנֶת בְּצֶבַע לֹא בָּרוּר בֵּין שֶׁנְהָב לַקָּפֶה בָּאֶמְצַע, וְנוּגָט רַךְ כֵּהֶה מִתְמוֹסֵס לְמַטָּה. בְּעֶצֶם אָהַבְתִּי רַק אֶת הַלְּמַעְלָה מִשּׁוֹקוֹלָד וְהַלְּמַטָּה מִנּוּגָט וְהַחַלְוָוה שֶׁבָּאֶמְצַע הָיְיתָה הַמַּס שֶׁהָיִיתִי מְשַׁלֶּמֶת עַל חֶמְדַּת הַלְּמַעְלָה וְהַלְּמַטָּה, אֲבָל בְּכָל פַּעַם שֶׁהָיִינוּ מְכַדְרְרִים אֶת עַצְמֵנוּ בְּמוֹרַד הָהָר הָיִיתִי מִתְפַּלֶּלֶת. שֶׁיִּיקְּחוּ גַּם חֲתִיכָה מֵהַשְּׁלוֹשָׁה צְבָעִים. וְאַף פַּעַם לֹא הָיָה אֶפְשָׁר לָדַעַת בְּטִיּוּלִים הַפִּרְאִיִּים הַגַּחְמָנִיִּים הָאֵלֶּה אִם יִיקְּחוּ אוֹ לֹא יִיקְּחוּ, אֲבָל תָּמִיד תָּמִיד הָיִינוּ חוֹזְרִים הַבַּיְתָה בָּאוֹטוֹ עָמוֹס חֲבִילוֹת קְטַנּוֹת קְשׁוּרוֹת בְּחוּטִים נְיָירוֹת נְיָירוֹת פְרַגְמֵנְט רְבוּעִים שַׁמְנוּנִיִּים. וּכְכָל שֶׁהָיִינוּ מַעְפִּילִים בְּמַעֲלֵה הָהָר, הַכְּתָמִים הַשַּׁמְנוּנִים הָיוּ הוֹלְכִים וּמַרְחִיבִים מֵעֶגְלֵיהֶם כֶּתֶם אַחֵר כֶּתֶם וְהָיִינוּ שׁוֹתְקִים כָּל הַדֶּרֶךְ. כָּל אֶחָד מִשְׁתּוֹקֵק לִמְתִיקוּת שֶׁלּוֹ.
אַבָּא שֶׁלִּי הָיָה בּוּצַּע רִאשׁוֹן. בּוּצַּע יָחִיד לְמַעֲשֶׂה. בְּסַכִּין. מְשׁוּנָּן. פּוּתַּח וּבוּצַּע רִיבּוּעִים רִיבּוּעִים בַּעֲמִידָה מֵעַל לְשַׁיִשׁ. אַבָּא שֶׁלִּי מְאוֹד אָהַב רִיבּוּעִים. הוּא הָיָה מְהַנְדֵּס. אֲפִילּוּ אֶת הָאֲבַטִּיחַ הָיָה מֵרֶבַע. גּוֹזֵם אֶת כָּל הֶעָגוֹל שֶׁמִּסָּבִיב וּמַשְׁאִיר אֶת הַלִּיבָּה רְבוּעָה. כָּל אֲבַטִּיחַ וְאַבְטִיחַ כָּל קַיִץ וְקַיִץ. וְאִמָּא שֶׁלִּי הָיְיתָה אוֹמֶרֶת לוֹ, רַק מְשׁוּגָּע מֵרֶבַע אֲבַטִּיחַ, אַתָּה מְשׁוּגָּע עַל כָּל הָרֹאשׁ שֶׁאַתָּה מְרַבֵּעַ אֶת הָאֲבַטִּיחַ, אֵיזֶה בֶּן אָדָם נוֹרְמָלִי מֵרֶבַע אֲבַטִּיחַ, אֲבָל בְּחַלְוָוה הִיא לֹא הָיְיתָה מִתְעָרֶבֶת. בְּחַלְוָוה הִיא הָיְיתָה סוֹתֶמֶת וּמְחַכֶּה. שֶׁיַּגִּישׁ לָהּ. אֶת הָרִיבּוּעַ שֶׁלָּהּ. וְעוֹד רִיבּוּעַ. כְּבַמֵּירוֹץ שְׁלִיחִים. מֵאֲחוֹרֵי הַגַּב. כָּכָה הִיא הָיְיתָה עוֹמֶדֶת עִם הַפְּרוּסָה שֶׁלָּהּ בְּחֶמְאָה. מֵאֲחוֹרָיו. לֶחֶם ב ב בְּחֶמְאָה וְתֶיכֶף יָבוֹא הָרִיבּוּעַ. וְהִיא עִם הַסַּכִּין תַּחְלִיק וּתְיַישֵּׁר עַד שִׁכְבַת חוּטִים דַּקָּה וְתִנְגּוֹס. מִי מְיַישֵּׁר כָּכָה חַלְוָוה עַד שִׁכְבַת חוּטִים דַּקָּה. גַּם כֵּן מְשׁוּגַּעַת. אֲבָל הָיִיתִי סוֹתֶמֶת גַּם כֵּן וּמְחַכֶּה לְשֶׁלִּי. כְּבַמֵּירוֹץ שְׁלִיחִים. שֶׁתִּיפָּתַח כְּבָר סוֹפְסוֹף הַשְּׁלוֹשָׁה צְבָעִים עִם הַשּׁוֹקוֹלָד לְמַעְלָה וְהַנּוּגָט לְמַטָּה וְהַחַלְוָוה הַטְּרִיקִית הַמְּעַצְבֶּנֶת בְּצֶבַע מוֹקָה אֲפַרְפַּר וּבְטַעַם שֶׁל קַשׁ שֶׁבָּאֶמְצַע. זֹאת תָּמִיד הָיְיתָה נִפְתַּחַת אַחֲרוֹנָה.
בַּיָּמִים הַבּוֹדְדִים בַּשָּׁנָה שֶׁל אוֹרְגִּיַּית הָעִיר הַתַּחְתִּית לֹא הָיִינוּ יוֹשְׁבִים כְּלָל לַשּׁוּלְחָן אֲרוּחַת הָעֶרֶב. יְמֵי הָעִיר הַתַּחְתִּית הָיוּ הַיְּחִידִים בַּשָּׁנָה בְּלִי סֵדֶר בְּלִי שִׁיטָה בְּלִי חֲבִיתָה וּבְלִי סָלָט. יְמֵי בְּלִי אֲרוּחַת עֶרֶב. כִּי תַּאֲוַות הַחֲלוֹוֹת הָיְיתָה שׁוֹבֶרֶת אֶת כָּל הַכֵּלִים, וּמְנַפֶּצֶת אֶת הַסֵּדֶר הַטּוֹב לִרְסִיסִים, וּמַפִּילָה אֶת כָּל הַחוֹמוֹת וְהַנְּהָלִים, וּמְרַסֶּקֶת לַחֲתִיכוֹת אֶת מִשְׁטַר הַהַסְעָדָה הַקַּפְּדָנִי שֶׁל אִמִּי. וְהַשְּׁלוֹשָׁה צְבָעִים הָיְיתָה הַשִּׂיא הַגָּדוֹל, פּוֹאֳנֶטֶת הַפּוּאֶנְטוֹת, שִׁיכְרוֹן הַחוּשִׁים הָאֲנִי קְלָאוֹדְיוּסִי שֶׁל מִשְׁפַּחְתֵּנוּ. כִּי בִּשְׁלַב הַשְּׁלוֹשָׁה צְבָעִים כְּבָר מוּתָּר הָיָה לִפְרוֹק כָּל עוֹל וּלְקָרֵב אֶל הַשַּׁיִשׁ. אָז הָיִינוּ מִתְגּוֹדְדִים. כָּל אֶחָד וְסָכִינוּ. וּבוֹצְעִים. בִּדְמָמָה. וּבִמְהִירוּת. כָּכָה לְפֹה בַּעֲמִידָה. זוֹרְקִים פְּנִימָה מְטִיסִים מְלַהְטְטִים וּמְעִיפִים בּוּמְס יָשָׁר לְפֹה אֶת מְטִילֵי הַזָּהָב הָרְבוּעִים הַמְּפוּסְפָּסִים לְרוֹחַב עִם הַטֶּקְסְטוּרוֹת הַמִּתְחַלְּפוֹת, רַךְ וְקָשֶׁה נִימּוֹחַ וּמְעַקְצֵץ דָּבִיק וַחֲלַקְלַק, כָּכָה פְּנִימָה בְּשִׂיא הַזְּרִיזוֹת רַק הַשְּׁלוֹשָׁה צְבָעִים, בְּלִי לֶחֶם בְּלִי הַחֶמְאָה בְּלִי כְּלוּם.


בַּפַּעַם הָאַחֲרוֹנָה שֶׁפָּגַשְׁתִּי אֶת אַבָּא שֶׁלִּי חָלַקְנוּ עוּגַת גְּבִינָה פֵּירוּרִים. זֶה הָיָה בְּבֵית קָפֶה קָטָן עִם כִּיסְאוֹת מַתֶּכֶת בְּמֶרְכַּז הַכַּרְמֶל. כִּיסְאוֹת מַתֶּכֶת הָיוּ אָז שִׂיא הָאוֹפְנָה וְחוֹד הַחֲנִית שֶׁל הַטֶּכְנוֹלוֹגְיָה. הַמִּילָּה הָאַחֲרוֹנָה בִּתְחוּם הָעִיצּוּב. כָּכָה גַּם עוּגוֹת גְּבִינָה פֵּירוּרִים. שִׂיא הָאוֹפְנָה וְהַמִּילָּה הָאַחֲרוֹנָה בִּתְחוּם הַקּוֹנְדִּיטוֹרְיָה. זֶה הָיָה בְּאֶמְצַע שְׁנוֹת הַשְּׁמוֹנִים. אַף פַּעַם קוֹדֶם לֹא יָשַׁבְנוּ אַבָּא שֶׁלִּי וַאֲנִי בְּבֵית קָפֶה. לֹא בְּמֶרְכַּז הַכַּרְמֶל וְלֹא בְּשׁוּם מָקוֹם אַחֵר. זֶה הָיָה מוּזָר מְאוֹד לָשֶׁבֶת עִם אַבָּא שֶׁלִּי בְּבֵית קָפֶה בְּמֶרְכַּז הַכַּרְמֶל רַק אֲנִי וְהוּא. זֶה הָיָה אַחֵר הַצָּהֳרַיִים. מוּקְדָּם אַחֵר הַצָּהֳרַיִים. בְּרֵאשִׁית הַקַּיִץ. חוֹדֶשׁ יוֹנִי, נַנִּיחַ. כְּשֶׁהַשֶּׁמֶשׁ בּוֹהֶקֶת אֲבָל לֹא מְסַנְוֶורֶת. חַמָּה אֲבָל לֹא שׂוֹרֶפֶת. בִּפְרָט לֹא בְּמֶרְכַּז הַכַּרְמֶל שָׁם תָּמִיד אֵיזוֹ רוּחַ דַּקָּה מִשְׁתַּבְּשֶׁבַּת לָהּ אַחֵר הַצָּהֳרַיִים וּמְנִיעָה בִּתְנוּדוֹת זֵיעוֹת קְלִילוֹת אֶת עַנְפֵי הָאוֹרֶן הַמַּחְטָנִי. עַל הַכַּרְמֶל יֵשׁ אוֹרֶן מַחְטָנִי בְּשֶׁפַע. וְהַמְּחָטִים הַמַּחְטָנִיּוֹת שֶׁלּוֹ נוֹשְׁרוֹת וּמִתְגּוֹלְלוֹת עַל הַמִּדְרָכוֹת וְנֶעֱרָמוֹת בָּעֲרִימוּת קִיפּוֹדִיּוֹת קְטַנּוֹת. וְכָכָה גַּם הַצְּנוֹבָרִים שֶׁזֶּה פְּרִי עֵץ הָאוֹרֶן הַמַּחְטָנִי שֶׁהַיְּלָדִים בְּחֵיפָה מְאוֹד אוֹהֲבִים לְרוֹצֵץ אֶת גּוּלְגּוֹלְתּוֹ הִקְשִׁיחָה בְּאֶבֶן אוֹ חֲתִיכַת סֶלַע שָׁבוּר וְלִנְשׁוֹךְ בְּתוֹךְ הָרַךְ הַשֶּׁנְהַבִּי וְהַשַּׁמְנוּנִי. כָּכָה הֵם נֶעֱרָמִים לָהֶם בִּתְלוּלִיּוֹת קְטַנּוֹת עַל הַמִּדְרָכוֹת וּבְכָל מָקוֹם. אֲפִילּוּ עַל הַמִּרְפֶּסֶת הַמְּרוּצֶּפֶת קַוֵּוי אוֹרֶךְ וְקַוֵּוי רוֹחַב יְשָׁרִים שְׁתִי וָעֵרֶב שֶׁל בֵּית הַקָּפֶה הַקָּטָן בְּמֶרְכַּז הַכַּרְמֶל. אֲנִי זוֹכֶרֶת טוֹב מְאוֹד גַּם אֶת הַשְׁתֵּי וְגַם אֶת הָעֶרֶב כִּי נָעַצְתִּי בָּהֶם מַבָּטִים לְאוֹרֶךְ וּלְרוֹחַב כָּל הַפְּגִישָׁה הָאַחֲרוֹנָה עִם אַבָּא שֶׁלִּי.
אֵין לִי מוּשָּׂג לָמָּה זִימֵּן אוֹתִי לִפְגִישָׁה בְּבֵית קָפֶה קָטָן בְּמֶרְכַּז הַכַּרְמֶל. אֲנִי הִגַּעְתִּי מִתֵּל אָבִיב בְּעִנְיְינֵי עֲבוֹדָה. וְהוּא הִגִּיעַ מֵהַבַּיִת. יְמֵי רֵאשִׁית הַפֶּנְסִיָּה שֶׁלּוֹ וְסוֹף חַיָּיו. לֹא הָיִיתִי מַגִּיעָה הַרְבֵּה לְחֵיפָה בְּסוֹף חַיָּיו. שָׂנֵאתִי אֶת חֵיפָה בְּסוֹף חַיָּיו וּבְרֵאשִׁית חַיֵּי הַבּוֹגְרִים. פַּעַם בְּחוֹדְשַׁיִים אוּלַי הָיִיתִי בָּאָה. וּכְשֶׁהָיִיתִי בָּאָה, בְּדֶרֶךְ כְּלָל בְּיוֹם שִׁישִּׁי לִפְנוֹת עֶרֶב, הָיִיתִי מִשֶּׁתָּקַעְתָּ בַּחֲדַר נְעוּרַי וּבִמְרוֹרֵי נְעוּרַי, וְיוֹצֵאת זְעוּפָה וּנְשׁוּכַת שְׂפָתַיִים בִּשְׁעוֹת הָאֲרוּחוֹת, וְחוֹזֶרֶת וּמִסְתַּגֶּרֶת בֵּין אַלְבּוֹמֵי הַתְּמוּנוֹת שֶׁלִּי וּמֵחַבְרוּתִי הַמַּצְהִיבוֹת מְרוּטוֹת הַקָּצֶה וְשֶׁיָּדֹת הַמְּגֵירוֹת עִם הַסְּטִיקֵרִים הַמִּתְקַלְּפִים מֵהַתִּיכוֹן, וְיוֹצֵאת בְּדַרְכִּי חֲזָרָה לְתֵל אָבִיב בָּאוֹטוֹבּוּס הָרִאשׁוֹן עִם צֵאת כּוֹכָב רִאשׁוֹן בְּמוֹצָאֵי הַשַּׁבָּת, וּמִיטַּלְטֶלֶת וּמִידַּרְדֶּרֶת בְּמָנוֹד רֹאשׁ אוּמְלָל עִם הָאוֹטוֹבּוּס מַטֵּה מַטָּה בְּמוֹרַד הַכְּבִישׁ הַמִּתְעַקֵּל נַחֲשֵׁי וְסָלוּל מִן הַכַּרְמֶל אֶל הַשְּׁפֵלָה, וְנִשְׁבַּעַת לֹא לְבַקֵּר בְּבֵית יַלְדוּתִי עוֹד מָאתַיִים שָׁנָה, וְשָׁבָה מִקֵּץ חוֹדְשַׁיִים אוֹ מַשֶּׁהוּ כָּזֶה, וְחוֹזֵר חָלִילָה.
אֲבָל בַּפַּעַם הַהִיא הָיִיתִי מְאוֹד תַּכְלִיתִית. הִתְקַשַּׁרְתִּי, אָמַרְתִּי שֶׁאֲנִי בְּחֵיפָה בְּעִנְיְינֵי עֲבוֹדָה, שְׂאוּ שֶׁיִּהְיֶה לִי זְמַן לִקְפּוֹץ לְבִיקּוּר אוֹ שֶׁלֹּא, וְטָרַקְתִּי בַּהִמְהוּם הָרָגִיל. וְאַבָּא שֶׁלִּי חָזַר וְהִתְקַשֵּׁר בְּמַפְתִּיעַ מִקֵּץ כַּמָּה דַּקּוֹת וְאָמַר, עָשִׂיתִי חוֹשְׁבִים. כָּכָה אָמְרוּ אָז בִּשְׁנוֹת הַשְּׁמוֹנִים. זֶה הָיָה שִׂיא הָאוֹפְנָה וְחוֹד הַחֲנִית שֶׁל הַסְּלֵנְג. עָשִׂיתִי חוֹשְׁבִים. זֶה מָה שֶׁהוּא אָמַר. מָה דַּעְתְּךָ שֶׁנִּפְגַּשׁ לְקָפֶה בַּמֶּרְכָּז. כָּכָה הַחֵיפָאִים מִפַּעַם הָיוּ קוֹרְאִים לְמֶרְכַּז הַכַּרְמֶל. הַמֶּרְכָּז. וְהִתְפַּלֵּאתִי אֲבָל הִסְכַּמְתִּי מִיָּד. בֶּטַח. לָמָּה לֹא. וְכָל הַדֶּרֶךְ לְשֵׁם שָׁאַלְתִּי אֶת עַצְמִי מָה פִּתְאוֹם קָפֶה, מָה פִּתְאוֹם בַּמֶּרְכָּז, וְלָמָּה פִּתְאוֹם הוּא כָּל כָּךְ מְעוּנְיָין לָבוֹא לִקְרָאתִי. וּכְבָר נֶחְפַּזְתִּי מְאוֹד לְקַדֵּם אֶת עִנְיְינֵי בְּאוֹתוֹ בּוֹקֶר וְשָׂרַפְתִּי עוֹד זְמַן בַּמֶּרְכָּז בֵּין הַחֲנוּיוֹת הַסְּגוּרוֹת בַּצָּהֳרַיִים, כִּי כָּכָה זֶה הָיָה בְּחֵיפָה בִּשְׁנוֹת הַשְּׁמוֹנִים וְאוּלַי גַּם הַיּוֹם אֲבָל אֵין לִי מוּשָּׂג כִּי לֹא הָיִיתִי בְּחֵיפָה בִּכְלָל וּבַמֶּרְכָּז בִּפְרָט כְּבָר הַרְבֵּה מְאוֹד שָׁנִים, בַּעֲלֵי הַחֲנוּיוֹת הָיוּ נוֹעֲלִים אֶת הַחֲנוּיוֹת שֶׁלָּהֶם בְּמַפְתֵּחַ פָּשׁוּט כְּמוֹ שֶׁל תֵּיבַת דּוֹאַר וְהוֹלְכִים לִישׁוֹן וּפוֹתְחִים שׁוּב בְּאַרְבַּע. רַעֲנַנִּים. אַחֲרֵי קָפֶה וְעוּגָה. כָּכָה זֶה הָיָה. וַחֲצִי שָׁעָה לִפְנֵי הַזְּמַן כְּבָר הִתְיַישַּׁבְתִּי וְחִיכִּיתִי לוֹ. לֹא הָיוּ אָז פֶּלֶאפוֹנִים אָז לֹא הָיָה לִי בְּמָה לְהַעֲסִיק אֶת עַצְמִי כְּשֶׁחִיכִּיתִי וְלֹא הָיְיתָה לִי סַבְלָנוּת לָעִיתּוֹנִים כִּי הָיִיתִי דְּרוּכָה אָז יָשַׁבְתִּי וְשִׂיחַקְתִּי בַּשֵּׂיעָר. יוֹתֵר נָכוֹן מוֹלַלְתִּי קְווּצָּה אַחַת בִּיסוֹדִיּוּת וּבַעֲצַבִּים.
רָאִיתִי אוֹתוֹ מֵרָחוֹק. מַחֲנֶה. לְאַט. וְיוֹצֵא לְאַט. וְנוֹעֵל. גַּם כֵּן לְאַט. אָז לֹא הָיְיתָה אַזְעָקַת קְלִיק קְלַאק אֶלָּא מַפְתֵּחַ שֶׁמִּסְתּוֹבֵב. וּמֵעִיף מַבָּט בְּוִויטְרִינָה הַמְּכוּסֶּה מָגֵן שֶׁמֶשׁ מִצֵּלוֹפָן כָּתוֹם שֶׁל הַחֲנוּת גָּלַנְטַרְיָה שֶׁלְּיַד בֵּית הַקָּפֶה הַקָּטָן וּמֵיטִיב אֶת הַכּוּתּוֹנֶת הַמְּעוּמְלֶנֶת שֶׁלּוֹ וּמַעֲבִיר יָד בִּבְלוֹרִית הַפַּלְמַחְנִיקִית שֶׁלּוֹ. לְאַבָּא שֶׁלִּי הָיְיתָה כָּזֹאת עֲבוּתָּה וְכָהָה וּבְלִי אַף שְׂעָרָהּ לְבָנָה עַד יוֹם מוֹתוֹ חוֹדָשִׁים סְפוּרִים אַחֲרֵי. וּכְשֶׁקָּרַב לַשּׁוּלְחָן קַמְתִּי לְעוּמָּתוֹ בִּגְרִירַת כִּיסֵּא מַתֶּכֶת רַעֲשָׁנִית לְאָחוֹר וּמַסְמַרְתִּי אֵלַי כַּמָּה מַבָּטִים נוֹזְפָנִיִּים מִיּוֹשְׁבֵי הַשּׁוּלְחָנוֹת הַסְּמוּכִים וְנָשַׁקְתִּי לוֹ נְשִׁיקָה רַפְרְפָנִית עַל הַלֶּחִי. לַמְרוֹת שֶׁבַּחַיִּים אֲבָל בַּחַיִּים לֹא הָיְיתָה בֵּינֵינוּ, בֵּינִי וּבֵינוֹ וּבֵינִי וּבֵין אַף אֶחָד אַחֵר לְאַף אֶחָד אַחֵר בְּמִשְׁפַּחְתֵּנוּ, מָסוֹרֶת שֶׁל נְשִׁיקוֹת רַפְרְפָנִיּוֹת עַל הַלֶּחִי. וּכְשֶׁהִתְיַישֵּׁב בִּבְהִילוּת וּבְכוֹבֶד, מִתְמַקֵּם בְּקוֹשִׁי בֵּין שְׁנֵי מַעֲקֵי הַכִּיסֵּא מִמַּתֶּכֶת, הַיְישָׁרָתִי אֵלָיו סוֹפְסוֹף מַבָּט. וְהוּא נִרְאָה נִרְגָּשׁ. אוּלַי לֹא נִרְגָּשׁ אֶלָּא נִלְהָב. אוּלַי לֹא מַמָּשׁ נִלְהָב אֶלָּא קְצָת דָּרוּךְ. כָּמוֹנִי. אוּלַי גַּם וְגַם. קְצָת נִלְהָב קְצָת דָּרוּךְ. וּבְכָל אוֹפֶן מִשְׁתּוֹקֵק לְמַמֵּשׁ אֶת מֵיזַם אַחֵר הַצָּהֳרַיִים שֶׁלָּנוּ בְּבֵית הַקָּפֶה הַקָּטָן בְּמֶרְכַּז הַכַּרְמֶל.
מָה תִּשְׁתִּי. זֶה הָיָה אֲפִילּוּ לִפְנֵי הֵמָּה נִשְׁמָע וְלִפְנֵי הַכּוֹל. אֲנִי חוֹשֶׁבֶת שֶׁקָּפֶה, עָנִיתִי בִּמְהוּסָּס. תָּמִיד אֲנִי עוֹנָה כָּכָה בִּמְהוּסָּס. גַּם הַיּוֹם. חוֹשֶׁבֶת, לֹא בְּטוּחָה, אוּלַי זֶה וְאוּלַי זֶה, לֹא בָּרוּר, נִרְאֶה עוֹד. וּכְבָר הוּא סִימָן לַמֶּלְצָרִית וּבִיקֵּשׁ לִשְׁנֵינוּ קָפֶה. זֶה דַּוְוקָא לֹא הָיָה שָׁלָב מְסוּבָּךְ. הַקָּפֶה תָּמִיד הָיָה לְגַמְרֵי פָּשׁוּט. גַּם הוּא גַּם אֲנִי אֶסְפְּרֵסוֹ. כָּכָה הוּא שָׁתָה תָּמִיד. אוֹ שָׁחוֹר פִינְגָ'ן אוֹ אֶסְפְּרֵסוֹ קָצָר. מֵאָז וּמֵעוֹלָם. וַאֲנִי הָיִיתִי מַעְתִּיקָה מִמֶּנּוּ בָּעִנְיָין הַזֶּה מִגִּיל מְאוֹד צָעִיר וְעַד עֶצֶם הַיּוֹם הַזֶּה. רַק אֶסְפְּרֵסוֹ. בְּלִי חָלָב בְּלִי סוּכָּר בְּלִי שְׁטוּיוֹת. אוּלַי נִיקַּח גַּם עוּגָה, הוּא שָׁאַל, וּמִיָּד עָנָה, נִיקַּח גַּם עוּגָה. אֲבָל אַחַת לִשְׁנֵינוּ, מִיהַרְתִּי לִנְעוֹץ אֶת הָעִיסְקָה בַּדֶּרֶךְ הָאֲהוּבָה עָלַי. גַּם כֵּן עַד עֶצֶם הַיּוֹם הַזֶּה. הַגִּישָׁה הַטַּפִּילִית. צַלַּחַת אַחַת שְׁנֵי מַזְלְגוֹת. שְׁנַיִים אוֹחֲזִים. בְּלִי שׁוּם פְּרָטִיּוֹת.
אָז מָה בָּא לְךָ, הוּא שָׁאַל וְהֵרִים מַבָּטוֹ אֶל הַמֶּלְצָרִית בְּלִי לְחַכּוֹת לִתְשׁוּבָתִי, מָה יֵשׁ? זֶה הָיָה אָז חַד וְחָלָק בִּשְׁנוֹת הַשְּׁמוֹנִים בְּמֶרְכַּז הַכַּרְמֶל. יֵשׁ שׁוֹקוֹלָד יֵשׁ גְּבִינָה וְיֵשׁ עוּגָה יְבֵשָׁה. יַבָּשָׁה זֶה הָיָה שֵׁם הַקּוֹד לָמָּה שֶׁמְּכוּנֶּה הַיּוֹם מַאֲפֶה. דְּנִישׁ קְרוּאָסוֹן בְּצֵק עָלִים בָּצֵק שְׁמָרִים כָּאֵלֶּה. מָה דַּעְתְּךָ עַל גְּבִינָה? גְּבִינָה הַכַּוּוֹנָה גְּבִינָה עִם פֵּירוּרִים לְמַעְלָה. רְטוּבָּה בֵּיצָתִית. וְטַעַם הַבֵּיצָה הַלְּבָנָה הַמְּתוּקָה הַסְּמִיכָה וּמְרִירוּת הָאֶסְפְּרֵסוֹ הֶחָרִיף הִיכּוּ בִּלְשׁוֹנִי בְּתַאַוְותָנוּת וְאָמַרְתִּי, שֶׁיִּהְיֶה גְּבִינָה. הִפְטַרְתִּי שֶׁיִּהְיֶה גְּבִינָה כְּאִילּוּ לֹא אִכְפַּת אֲבָל הָיָה אִכְפַּת לִי וְעוֹד אֵיךְ.
רַק אָז בָּא הֵמָּה נִשְׁמָע. וּתְשׁוּבָתִי שֶׁהַכּוֹל בְּסֵדֶר. וּשְׁאֵלוֹתָיו הַקּוֹנְקְרֵטִיּוֹת מָה בְּדִיּוּק בָּאתִי לַעֲשׂוֹת בְּעִנְיְינֵי עֲבוֹדָה, וְאִם הַכּוֹל הָלַךְ כְּמוֹ שֶׁצִּיפִּיתִי וְלָמָּה שֶׁלֹּא אֶשָּׁאֵר כְּבָר לִישׁוֹן בְּבֵית. בְּבֵית. כָּכָה הוּא קָרָא לַבַּיִת שֶׁלּוֹ וְשֶׁל אִמָּא שֶׁלִּי וְשֶׁלִּי מִפַּעַם בְּמַעֲלֵה הַכַּרְמֶל. מָה פִּתְאוֹם בֵּית. אֲבָל לֹא אָמַרְתִּי מִילָּה רַק הֵרַמְתִּי וְשֶׁמַּטָּתִי כְּתֵפַיִים וְהֵנַעְתִּי אֶת הָרֹאשׁ מִצַּד לְצַד בִּתְנוּעַת לֹא לֹא וְאֵין צוֹרֶךְ וּמָה פִּתְאוֹם. וְהוּא נָסוֹג וְהִתְכַּנֵּס וְהוֹצִיא סִיגַרְיָה מֵהַקּוּפְסָה שֶׁבַּכִּיס הַקִּדְמִי שֶׁל הַחוּלְצָה. וְהִצִּית. וְשֶׁאַף וְנָשַׁף וְשָׁתַקְנוּ. לֹא שֶׁקֶט מֵצִיק. שֶׁקֶט נָעִים. נָעִים בְּמַפְתִּיעַ. דַּוְוקָא הָיָה אָמוּר לִהְיוֹת מֵצִיק אַחֲרֵי הָאוּלַי תִּישָּׁאֲרִי אֲבָל הָיָה נָעִים. מַמָּשׁ בְּמַפְתִּיעַ. אִינְטִימִי. קָרוֹב. אַבָּא וּבַת. בְּמֶרְכַּז הַכַּרְמֶל. הֵיכָן שֶׁהָרוּחַ קְרִירָה וְהַקָּפֶה מְבוּשָּׂם וְקִיפּוֹדִי הָאוֹרֶן נֶעֱרָמִים לָהֶם בְּנַחַת. זֹאת הָיְיתָה הַפַּעַם הָאַחֲרוֹנָה.


לֹא חָשַׁבְתִּי אַף פַּעַם מָה עוֹשֶׂה הַגּוּף בַּלַּיְלָה בְּלִי הַנְּשָׁמָה עַד שֶׁקּוֹבְרִים אוֹתוֹ בָּאֲדָמָה. מָה בְּדִיּוּק עוֹשֶׂה הַגּוּף בֵּין לְבֵין, כָּל הַלַּיְלָה וְעַד הַבּוֹקֶר אוֹ הַצָּהֳרַיִים אוֹ אַחֵר הַצָּהֳרַיִים, וּמָה עוֹשֶׂה בֵּינְתַיִים הַנְּשָׁמָה. אֵיךְ מִתְבַּצַּעַת הַהַפְרָדָה בֵּין לְבֵין. בֵּין הַגּוּף לַנְּשָׁמָה. עַד שֶׁשָּׁכַבְתִּי בְּבֵית חוֹלִים. אַחֲרֵי תְּאוּנַת דְּרָכִים. וְהָיִיתִי נְעוּצָה בַּמִּיטָּה כְּמַסְמֵר בָּאָרוֹן מֵתִים וְלֹא יָכוֹלְתִּי לָקוּם אוֹ לְהִתְהַפֵּךְ אוֹ לָזוּז וּבְקוֹשִׁי לִנְשׁוֹם, וּבַחֶדֶר לִידֵי מִישֶׁהוּ מֵת. זֶה הָיָה יוֹם שִׁישִּׁי בַּלַּיְלָה. סוֹף הַלַּיְלָה שֶׁבֵּין שִׁישִּׁי לָשֶׁבֶת בַּבּוֹקֶר. וְאַף אֶחָד לֹא דִּיבֵּר עַל זֶה שֶׁמִּישֶׁהוּ מֵת אֲבָל הִרְגַּשְׁתִּי. לְפִי הַמְּהִירוּת שֶׁל הַצְּעָדִים בַּהַתְחָלָה, וְהָרְעָשִׁים שֶׁל מַתָּכוֹת שֶׁפּוֹגְשׁוֹת מַתָּכוֹת וְשֶׁל גַּלְגַּלֵּי מַתֶּכֶת שֶׁל עֲגָלוֹת נוֹסְעוֹת שֶׁזֶּה בֶּטַח עֶגְלַת הַהַחֲיָיאָה, וְהַדִּיבּוּרִים הַמִּתְנַשְּׁפִים הַמְּהִירִים בַּמִּסְדְּרוֹן. וְאָז הַהֲזָזוֹת. חֲרִיקוֹת. סוּפַת עֲנָק שֶׁל רְעָשִׁים שֶׁהִתְרוֹמְמָה בְּבַת אַחַת. מִישֶׁהוּ חוֹלֵף. בִּמְהִירוּת. מִישֶׁהוּ מִתְנַגֵּשׁ בְּמִישֶׁהוּ. דִּיבּוּרִים בְּרוּסִית. קוֹלוֹת נָשִׁיִּים. וּבְעִבְרִית. קוֹלוֹת גַּבְרִיִּים. אֲחָיוֹת. רוֹפְאִים. וּבִיפֵּרִים מְצַפְצְפִים. וְעוֹד מְצַפְצְפִים. מַכְשִׁירִים. אֵלֶקְטְרוֹנִיִּים. דִּיגִיטָלִיִּים.
וְאָז הַכּוֹל שֶׁכָּךְ. לֹא מַהֵר. לְאַט לְאַט. פָּחוֹת צִפְצוּפִים, פָּחוֹת קוֹלוֹת, פָּחוֹת צְעָדִים, פָּחוֹת וּפָחוֹת אוֹר עַד אוֹר מְעוּמְעָם, הַכּוֹל פָּחוֹת וּפָחוֹת עַד דְּמָמָה מוּחְלֶטֶת וְחוֹשֶׁךְ מִצְרַיִם. וְיָדַעְתִּי. אֲנִי שׁוֹכֶבֶת קָרוֹב מְאוֹד לְמִישֶׁהוּ שֶׁמֵּת. מַמָּשׁ מֶרְחַק חֲצִי מִסְדְּרוֹן לֹא יוֹתֵר. מִישֶׁהוּ הִפְסִיק לִנְשׁוֹם. הַנְּשָׁמָה שֶׁל מִישֶׁהוּ נִפְרֶדֶת עַכְשָׁיו. פּוֹרַחַת כְּמוֹ בּוּעַת סַבּוֹן. אוֹ בּוּעַת קוֹמִיקְס. וְלֹא הָיָה לִי אֶת מִי לִשְׁאוֹל. אַף אֶחָד לֹא הִשְׁתִּין לַכִּיוּוּן שֶׁלִּי, בָּרְגָעִים הָאֵלֶּה שֶׁמִּישֶׁהוּ מֵת מַמָּשׁ קָרוֹב אֵלַי, מֶרְחַק חֲצִי מִסְדְּרוֹן לֹא יוֹתֵר. וְכֵיוָון שֶׁהָיִיתִי מְחוּפֶּה בְּכִילָּה שֶׁל תְּרוּפוֹת מְאוֹד חֲזָקוֹת וּמְאוֹד מְטַשְׁטְשׁוֹת, תְּרוּפוֹת מוֹחֲקוֹת כְּאֵבִים אִיּוּמִים וְנוֹרָאִים, לֹא הָיִיתִי בְּטוּחָה שֶׁכָּל זֶה בֶּאֱמֶת קוֹרֶה. וְהִנַּחְתִּי שֶׁאֲנִי סְתָם מַמְצִיאָה. אוּלַי סְתָם אַחִים וּסְתָם אֲחָיוֹת חוֹלְפִים לָהֶם שָׁם בַּחֲצִי מִסְדְּרוֹן בְּדַרְכָּם לְעַשֵּׁן סִיגַרְיָה חֲטוּפָה עַל מַדְרֵגוֹת הַחֵירוּם. אוּלַי הֵם סְתָם מְפַטְפְּטִים עַל אֵיזֶה בָּאסָה זֶה תּוֹרָנוּת שִׁישִּׁי שַׁבָּת. אוּלַי הֵם רְעֵבִים וְהוֹלְכִים לְפַשְׁפֵּשׁ בָּאֲרוֹנִית בַּמִּטְבָּחוֹן הַקָּטָן שֶׁבְּסוֹף הַמִּסְדְּרוֹן לִרְאוֹת אִם נִשְׁאֲרוּ שָׁם בִּיסְקְוִויטִים אוֹ בַּפֶּלִים אוֹ גְּבִינָה לְבָנָה מַגְעִילָה לִמְרִיחָה אוֹ כָּל מַשֶּׁהוּ לְכַרְסֵם.
אֲבָל מִבַּעַד לַוִּוילוֹן הַמּוֹרְפְיוּם יָדַעְתִּי. יָדַעְתִּי טוֹב טוֹב. מִישֶׁהוּ מֵת. מַמָּשׁ קָרוֹב. וְלֹא הָיָה לִי אֶת מִי לִשְׁאוֹל אָז סָתַמְתִּי. וְשָׁכַבְתִּי. שָׁעוֹת עַל שָׁעוֹת שָׁכַבְתִּי שְׁמָהּ וּפָחַדְתִּי לִנְשׁוֹם. פָּחַדְתִּי כְּשֶׁהַמֵּת כָּל כָּךְ קָרוֹב. וַאֲנִי לֹא יְכוֹלָה לָזוּז, לָקוּם, לִבְרוֹחַ, לְהִסְתַּלֵּק, לָרוּץ הָלְאָה הָלְאָה, רָחוֹק רָחוֹק מֵהַמֵּת כָּל כָּךְ קָרוֹב. וְחָשַׁבְתִּי אֵיךְ הַמֵּת מֵת, וּלְאָן עַכְשָׁיו פּוֹרַחַת הַנְּשָׁמָה שֶׁלּוֹ כְּבוֹעַת קוֹמִיקְס אוֹ סַבּוֹן אוֹ רוֹק. וּמָה בֵּינְתַיִים עוֹשֶׂה הַגּוּף שֶׁלּוֹ. אוֹ שֶׁלָּהּ. זָרוּק כָּכָה מִתַּחַת לַשְּׂמִיכָה אוֹ לַסָּדִין עַד שֶׁיָּבוֹאוּ לָקַחַת אוֹתוֹ מִשָּׁם וְהָיָה לִי קַר. וְחִיכִּיתִי. שֶׁמִּישֶׁהוּ יִיכָּנֵס אֵלַי אֲבָל אַף אֶחָד לֹא.
וּבַבּוֹקֶר כְּשֶׁהִגִּיעָה הָאָחוֹת, הֲכִי מִרְשַׁעַת הֲכִי שֶׁלֹּא אִכְפַּת לָהּ מִכְּלוּם, אָמַרְתִּי לָהּ. אֲנִי יוֹדַעַת. זֶה מָה שֶׁאָמַרְתִּי לָהּ. אֲנִי יוֹדַעַת שֶׁמִּישֶׁהוּ מֵת. בַּלַּיְלָה. וְהִיא לֹא אָמְרָה לִי שֶׁזֶּה נָכוֹן. וְגַם לֹא שֶׁזֶּה לֹא נָכוֹן. לֹא אִישְּׁרָה לֹא שָׁלְלָה. הִיא רַק אָמְרָה, אַתְּ תִּדְאֲגִי לָעִנְיָינִים שֶׁלָּךְ. וְנִיעֲרָה טוֹב טוֹב אֶת שַׂקִּית הָעֵירוּי, וְהֶעֱבִירָה כַּף יָד זְרִיזָה מַעְלָה מַטָּה עַל הַשַּׂקִּית כְּדֵי לְהָאִיץ אֶת זְרִימַת הַנּוֹזְלִים אֶל תּוֹךְ הַוְּורִיד שֶׁלִּי, וְהִסְתַּלְּקָה בָּעִפְעוּף שַׁחְצָנִי עַל נַעֲלֵי הַנְיוּ בֶּאָלָאנֵס הַלְּבָנוֹת שֶׁלָּהּ עִם כָּרִיּוֹת הָאֲוִויר.
אֲבָל זֶה כְּבָר הָיָה הַרְבֵּה שָׁנִים אַחֲרֵי שֶׁאַבָּא שֶׁלִּי מֵת. אוּלַי חֲמֵשׁ עֶשְׂרֵה שָׁנָה אַחֲרֵי שֶׁמֵּת. כְּשֶׁאַבָּא שֶׁלִּי מֵת לֹא הִתְעַנְיַינְתִּי. בִּכְלוּם לֹא. לֹא בְּמִפְרַט הַטֶּכְנִי בְּכָל אוֹפֶן. לֹא שָׁאַלְתִּי. לֹא לְאָן לָקְחוּ אוֹתוֹ. לֹא אֵיפֹה הוּא הָיָה כָּל הַלַּיְלָה כְּשֶׁחִיכָּה. כְּשֶׁחִיכִּיתִי. לֹא אֵיךְ וּמָתַי הִפְשִׁיטוּ אוֹתוֹ. לֹא אֵיךְ וּמָתַי עָטְפוּ אוֹתוֹ כְּמוֹ סֶנְדְּוִויץ' בִּנְיָיר פְרַגְמֵנְט, בְּתַכְרִיךְ פַּסִּים פַּסִּים שָׁחוֹר לָבָן שָׁחוֹר לָבָן. כְּלוּם לֹא שָׁאַלְתִּי לֹא רָצִיתִי לָדַעַת. וְגַם לֹא הִבַּטְתִּי. כָּל הַהַלְוָויָה לֹא הִבַּטְתִּי. עָמַדְתִּי וְהִבַּטְתִּי הַצִּידָּה. וּמֵאָז שֶׁהוּא מֵת וְלֹא הִבַּטְתִּי, מֵאָז אֲנִי תָּמִיד מַבִּיטָה. בְּדַוְוקָא וְדַוְוקָא. בְּכָל הַלְּוָויָה וְהַלְוָויָה. בְּכָל מֵת וּמֵת אֲנִי מַבִּיטָה. בַּאֲלוּנְקָה. בְּתַכְרִיךְ. בְּבוֹר. אֲנִי מַבִּיטָה, עוֹקֶבֶת אֵיךְ הַגּוּף עוֹשֶׂה אֶת כָּל הַדֶּרֶךְ בְּקֶשֶׁת מַרְהִיבָה וּבְגָלִיצָ'ה אִיטִּית מֵהָאֲלוּנְקָה לַבּוֹר.
וַאֲנִי מַבִּיטָה אֵיךְ הֵם נִפְגָּשִׁים. הָרֶגַע הַזֶּה שֶׁל הַגּוּף וְתַחְתִּית הַבּוֹר. אֲנִי עוֹמֶדֶת הֲכִי קָרוֹב וּמַבִּיטָה. מַבִּיטָה אֵיךְ זֶה נִרְאֶה בְּלִי רוּחַ חַיִּים. אִילּוּ מִילִּים נִפְלְאוֹת רוּחַ חַיִּים. רוּחַ וְחַיִּים. חַיִּים וְרוּחַ. וְאֵיךְ הֵם נִפְרָדִים. אוֹ בְּעֶצֶם כְּשֶׁאֲנִי מַבִּיטָה זֶה לְפָחוֹת חֲצִי יְמָמָה אַחֲרֵי שֶׁכְּבָר נִפְרְדוּ. הָרוּחַ וְהַחַיִּים. וְזֶה מַפְחִיד אוֹתִי וּמַרְעִיד אוֹתִי אֲבָל אֲנִי מַבִּיטָה. מַפְחִיד אוֹתִי וּמַרְעִיד אוֹתִי אֲבָל אֲנִי מַקְשִׁיבָה. גַּם כְּשֶׁמִּזְדַּיְּינִים קָרוֹב אֵלַי. גַּם אָז אֲנִי מַקְשִׁיבָה. זֶה בְּדִיּוּק אוֹתוֹ הַדָּבָר. מַפְחִיד אוֹתִי מַרְעִיד אוֹתִי אֲבָל אֲנִי מַקְשִׁיבָה. זֶה מָה שֶׁאֲנִי עוֹשֶׂה. פּוֹחֶדֶת וּמַקְשִׁיבָה. קוֹלוֹת שֶׁל אֲנָשִׁים אֶחָד בְּתוֹךְ הַשֵּׁנִי. זֶה נוֹרָא וְאָיוֹם. אֲבָל אֲנִי בְּכָל זֹאת. מַקְשִׁיבָה. מַרְחִיבָה אוֹזְנַיִים וּמַקְשִׁיבָה.
 וְלִפְנֵי שָׁבוּעַ טִייַּלְתִּי בָּרְחוֹב. בָּעֶרֶב הַמּוּקְדָּם. כְּבָר לֹא שֶׁמֶשׁ וְטֶרֶם חוֹשֶׁךְ גָּמוּר. בֵּין לְבֵין. תְּחִילַּת הָאָבִיב וְחַמְסִין. וְלֹא מְאוֹד מִיהַרְתִּי. אָז כָּכָה לְאַט לְאַט. וּפִתְאוֹם מֵאֶחָד הַבָּתִּים שָׁמַעְתִּי. קוֹדֶם אוֹתָהּ גּוֹאֶה כְּגַל הוֹלֵךְ וּמִתְרוֹמֵם, וְאָז אוֹתוֹ מַכָּה בַּנְּמוּכִים הַקְּצוּבִים. וְהִגְבַּרְתִּי צְעָדִים עַד רִיצָה וְעָצַרְתִּי בְּפִינַּת הָרְחוֹב. וְהַרְחָבָתִי וְכָרִיתִי אוֹזֶן. בְּכָל זֹאת. לָדַעַת אֵיךְ זֶה נִגְמַר. אֲנִי חַיֶּיבֶת לָדַעַת. אֶת הַסּוֹף. תָּמִיד. כְּדֵי שֶׁתָּנוּחַ דַּעְתִּי. שֶׁתִּמְצָא מְנוּחָה. נְכוֹנָה. אוֹ לֹא נְכוֹנָה. אֲבָל שֶׁתִּמְצָא קִיבִּינִימָט. אָז כָּרִיתִי וְהִקְשַׁבְתִּי. אֲבָל מִמֶּרְחָק יוֹתֵר בָּטוּחַ. וְזֶה הִמְשִׁיךְ. עָמוּם יוֹתֵר אֲבָל הִמְשִׁיךְ. הִיא גּוֹאָה מַעְלָה מַעְלָה. כְּמוֹ תֵּן. מְיַילֶּלֶת. וְהוּא שׁוּם דָּבָר. וְהִיא מְמַהֶרֶת. מְחִישָׁה אֶת גְּעִיּוֹתֶיהָ. וְהוּא פִּתְאוֹם נוֹהֵם. נְהָמָה אַחַת קְצָרָה וְדַי. וְהִמְשַׁכְתִּי לָלֶכֶת. הִמְשַׁכְתִּי לִצְעוֹד. וְהַבִּרְכַּיִים הִתְפּוֹקְקוּ לִי בְּפִקְפָּקִים רוֹעֲשִׁים מֵרוֹב פַּחַד. פַּחַד מֵהַהֲמוּלָּה הַגְּדוֹלָה. זוֹ שֶׁל הַמֵּתִים כְּשֶׁהֵם מֵתִים, וְזֹאת שֶׁל הַחַיִּים כְּשֶׁהֵם חַיִּים מְאוֹד. מַרְעִידִים מַפְחִידִים אוֹתִי גַּם הַמֵּתִים גַּם הַחַיִּים מְאוֹד.