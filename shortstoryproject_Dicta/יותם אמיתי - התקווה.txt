ד"ר עוֹז בֶּן אַהֲרוֹן מֵת בְּדִיּוּק שְׁמוֹנֶה שָׁנִים אַחֲרֵי
שֶׁהָרוֹפֵא שֶׁטִּיפֵּל בּוֹ, פְּרוֹפ' גּוּטְמָן, עִדְכְּנוּ כִּי הוּא נִידּוֹן לְמָוֶות וְכִי נוֹתְרוּ לוֹ עַד שְׁמוֹנָה שְׁנוֹת
חַיִּים. 
בֶּן 50 בְּקֵירוּב הָיָה הד"ר כְּשֶׁפָּגַשׁ בִּפְרוֹפ' בַּמַּחְלָקָה שֶׁלּוֹ בְּבֵית הַחוֹלִים שֶׁבְּמֶרְכַּז הָאָרֶץ. בְּאוֹתָהּ תְּקוּפָה חָשׁ הד"ר שֶׁגּוּפוֹ בּוֹגֵד בּוֹ, אַךְ לֹא יָכוֹל הָיָה לְסַמֵּן אֶת הֶיקֵּף הַבְּגִידָה, וְאִילּוּ הַפְּרוֹפ' הִבְהִיר עֲבוּרוֹ אֶת גְּבוּלוֹתֶיהָ הַחֲדָשִׁים.
"וּבְכֵן" פָּנָה הַפְּרוֹפ' לד"ר, "יֵשׁ לִי עֲבוּרְךָ בְּשׂוֹרָה טוֹבָה וּבַשּׁוּרָה רָעָה, אֵיזוֹ מֵהֶן תִּרְצֶה לְשֵׁמַע קוֹדֶם?". הד"ר בָּחַר כַּמּוּבָן בָּרָעָה, וְהַפְּרוֹפ' הִמְשִׁיךְ: "עַל פָּנָיו הִנְּךָ נִידּוֹן לַמָּוֶות, הֱיוֹת שֶׁמַּחֲלָתְךָ חֲשׂוּכַת מַרְפֵּא, אַף שֶׁהַלּוֹקִים בָּהּ יְכוֹלִים לְהַמְשִׁיךְ בְּשִׁגְרַת חַיֵּיהֶם עַד שְׁמוֹנֶה שָׁנִים — טֶרֶם יַחֲזִירוּ נִשְׁמָתָם".
"הַאִם שָׁמַעְתִּי בִּדְבָרֶיךָ גַּם בְּשׂוֹרָה טוֹבָה?" שָׁאַל הד"ר. "כִּי אִם מַחֲלָה חַסְרַת מַרְפֵּא הִיא הַמְּבַשֶּׂרֶת רָעוֹת, אֲזַי הָעֵד שְׁמוֹנֶה שָׁנִים שֶׁנּוֹתְרוּ לִי לִחְיוֹת הֵם כַּף הַתִּקְווֹה!". "לֹא בְּדִיּוּק" עָנָה הַפְּרוֹפ'. "אֶת שְׁמוֹנֶה הַשָּׁנִים כָּלַלְתִּי בָּרָעָה, שֶׁכֵּן אָדָם הַמַּחְשֵׁב קָצוּ הוּא סוּג שֶׁל מֵת מַהֲלָךְ". וְאָז הִמְשִׁיךְ: "הַבְּשׂוֹרָה הַטּוֹבָה הִיא הַמֶּחְקָר הַמִּתְקַדֵּם, וְהָאֶפְשָׁרוּת שֶׁבִּשְׁמוֹנָה הַשָּׁנִים הַבָּאוֹת תִּמְצָא תְּרוּפָה לְמַחֲלָתְךָ".  
בְּתוֹם פְּגִישָׁתָם נִפְרָד הד"ר מֵהַפְּרוֹפ', וְהוֹדָה לוֹ עַל שֶׁאָמַר בְּפָנָיו אֶת הָאֱמֶת הַמְּלֵאָה. אַחֵר הָלַךְ לְמִשְׂרָדוֹ הַקָּטָן בָּאוּנִיבֶרְסִיטָה הַסְּמוּכָה, וּמֶזֶג לְעַצְמוֹ מַשְׁקֶה צָלוּל בַּקֶּרַח. וְלַמְרוֹת הַבְּשׂוֹרוֹת, בִּיקֵּשׁ לְקַבֵּל הַחְלָטוֹת לְגַבֵּי תּוֹכְנִיּוֹתָיו לִשְׁמוֹנֶה הַשָּׁנִים הַבָּאוֹת: תְּחִילָּה יַשְׁלִים אֶת חֵקֶר הַתִּקְווֹה הַטּוֹבָה שֶׁהָפַךְ לְמִפְעַל חַיָּיו, וּבַהֶמְשֵׁךְ יְתַכְנֵן אֶת מוֹתוֹ, וּבְעִיקָּר אֶת אַחֲרֵי מוֹתוֹ. 
וְאָמְנָם עָסוּק הָיָה הד"ר בִּשְׁאֵלַת 'אַחֲרֵי מוֹת', וְהָאוֹפֶן בּוֹ יִזְכֹּר בְּתוֹם שְׁמוֹנֶה הַשָּׁנִים. הַאִם כְּדַרְכָּם שֶׁל בְּנֵי אַהֲרוֹן, נָדָב וְאָבִיהוּ, יַקְרִיב הוּא "אֵשׁ זָרָה, אֲשֶׁר לֹא צִוָּה אֹתָם"  אוֹ שֶׁיִּפְעַל לִכְבוּי הַתַּבְעֵרָה שֶׁיָּצְרָה מִשְׁנָתוֹ, וְשֶׁהֵבִיאָה לוֹ מִידָּה נְדִיבָה שֶׁל כְּאֵב מִ'בַּיִת' – מֵהָאָרֶץ בָּהּ נוֹלַד, מֵהָאוּנִיבֶרְסִיטָה בָּהּ עָבַד, מְשַׁלֵּשׁ הַנָּשִׁים שֶׁאָהַב בְּדַרְכּוֹ הַיִּחוּדִית, וּמֵהַשְּׁטָחִים אוֹתָם נָהַג לַחֲקוֹר וּלְבַקֵּר.
וּכְמִקְרֵה נָדָב וְאָבִיהוּ חָשׁ הד"ר כִּי גּוּפוֹ וּלְבוּשׁוֹ נוֹתְרוּ שְׁלֵמִים כְּשֶׁנּוֹדַע דָּבָר מַחֲלָתוֹ, אַךְ נִשְׁמָתוֹ נִשְׂרְפָה. וּכְמוֹ בְּנֵי אַהֲרוֹן גַּם עוֹנְשׁוֹ מִשָּׁמַיִם נִרְאֶה בְּעֵינָיו מִידָּה כְּנֶגֶד מִידָּה, שֶׁכֵּן חֵטְא בָּרַבִּים בְּהַצָּתַת אֵשׁ, וְכָעֵת עָשׂוּי לִמְצוֹא מוֹתוֹ בְּשֶׁל הַתַּבְעֵרָה שֶׁפָּרְצָה בְּתוֹכוֹ. וְלֹא רָאָה עוֹד בְּקִיּוּמוֹ עֵרֶךְ עֶלְיוֹן, וְיֶדַע שֶׁיֵּשׁ יָקָר מֵהַחַיִּים עַצְמָם.  
דֶּרֶךְ אֲרוּכָּה עָבַר עוֹז מֵאָז גָּדַל בִּכְפָר פֵּרִיפֶרְיָאלִי קָטָן, וְנֶחֱשַׁב בְּיַלְדוּתוֹ לְתַלְמִיד כּוֹשֵׁל, עַד שֶׁהָפַךְ מוּמְחֶה בִּתְחוּם הֲפִילוֹסוֹפְיָה שֶׁל הַמּוּסָר וְלַמּוּשָּׂג שָׁכְנָה 'כַּף הַתִּקְווֹה הַטּוֹבָה'. בִּצְעִירוּתוֹ בָּחַר בַּעֲבוֹדַת אֲדָמָה וְאַף רָאָה בָּהּ תַּחֲלִיף לְחוֹסֶר הַתַּכְלִית שֶׁרָאָה בְּלִימּוּדָיו, אֶלָּא שֶׁעִם הַזְּמַן אִיבְּדָה הָאֲדָמָה עָרְכָה בְּעֵינָיו, וְהֵחֵל הוּא בְּחֵקֶר שֶׁל יֵצֶר הָאָדָם.
בְּדִיעֲבַד נָהַג עוֹז לוֹמַר כִּי הַשִּׁינּוּי הַתְּפִיסָתִי שֶׁיָּדַע – הַעֲדָפַת הָאָדָם עַל פְּנֵי הָאֲדָמָה – הִגִּיעַ כְּשֶׁנִּהְיָה לְקָצִין בַּיְּחִידָה הַמּוּבְחֶרֶת, הֱיוֹת שֶׁהִתְקַשָּׁה לְהַרְגִּישׁ מוּבְחָר בְּשֶׁטַח זָר. כְּשֶׁהִשְׁתַּחְרֵר מֵהַצָּבָא וּבָחַר אֶת מוּשָּׂא עִיסּוּקָיו כְּבָר הָיוּ רְכִיבֵי זֶהוּתוֹ בְּשֵׁלִים יוֹתֵר, וְלֹא הוֹתִירוּ מָקוֹם לְהַגְדָּרוֹת שֶׁמַּפֵּלוֹת וּמַחְרִיגוֹת אוּכְלוּסִיּוֹת שְׁלֵמוֹת.  
עוֹד כְּשֶׁהָיָה סְטוּדֵנְט צָעִיר, עָרַךְ עוֹז אֶת בִּטְאוֹן 'הַתִּקְווֹה', בּוֹ הוּא שֶׁטַח אֶת רַעֲיוֹנוֹתָיו וְהִתְוַוכֵּחַ
עִם יְרִיבִים לַדֶּרֶךְ. אֶת עֲבוֹדַת הַדּוֹקְטוֹרָט שֶׁלּוֹ מִיקֵּד בַּדּוֹר הַצָּעִיר בַּאֲזוֹרִים
כְּבוּשִׁים בַּמֵּאָה הָעֶשְׂרִים, וּבָהּ טָעַן שֶׁהַיְּקוּם לֹא יָדַע כִּיבּוּשׁ נָאוֹר מִיָּמָיו. בְּמֶחְקָרוֹ הִשְׁתַּמֵּשׁ בְּמוּשַּׂג
'כַּף הַתִּקְווֹה הַטּוֹבָה', שֶׁמְּקוֹרוֹ בַּמֵּאָה הַחֲמֵשׁ-עֶשְׂרֵה – כְּשֶׁמְּגַלֵּי עוֹלָם מָצְאוּ נְקוּדָּה בַּדָּרוֹם לְאַפְרִיקָה
שֶׁמִּמֶּנָּה נִפְתַּח נְתִיב סַחַר מֵאֵירוֹפָּה לַמִּזְרָח, וְקָרְאוּ לוֹ 'כַּף הַתִּקְווֹה הַטּוֹבָה'. 
וְאִילּוּ עוֹז רָאָה בְּמוּשַּׂג 'כַּף הַתִּקְווֹה הַטּוֹבָה' נָתִיב שֶׁל
שִׁוְויוֹן בֵּין בְּנֵי הָאָדָם, וְהִתְנָה אֶת כַּף הַתִּקְווֹה הַטּוֹבָה בַּחֲזָרָתָם שֶׁל הַכּוֹבְשִׁים לְבֵיתָם, בִּכְדִי
לְגוֹנֵן עֲלֵיהֶם מִפְּנֵי עַצְמָם. הוּא טָעַן שֶׁהֵם מְהַוִּוים אִיּוּם עַל אַרְצָם שֶׁלָּהֶם בְּכָךְ שֶׁהוֹפְכִים אוֹתָהּ לְאַלִּימָה
וּמוּשְׁחֶתֶת, וְהַמַּאֲבָק בְּכִיבּוּשׁ הוּא הַמַּעֲשֶׂה הַפַּטְרִיּוֹטִי בְּיוֹתֵר שֶׁאֶזְרְחֵי
מְדִינָה יְכוֹלִים לַעֲשׂוֹת. 
וּכְמוֹ כְּדֵי לְהַמְחִישׁ אֶת טַעֲנוֹתָיו, יָצָא עוֹז בְּחוֹדֶשׁ מַר-חֶשְׁווֹן לְלַוּוֹת מַסִּיק זֵיתִים
שֶׁל מִשְׁפָּחָה שֶׁהִכִּיר בַּשְּׁטָחִים, כְּשֶׁמִּנֶּגֶד נִצְבּוּ בְּנֵי נוֹעַר בַּעֲלֵי כַּפּוֹת
עֲנָק לְרֹאשָׁם וְשִׂנְאַת חִינָּם בְּלִבָּם. בְּיָדָם הֶחֱזִיקוּ כְּלִי מַשְׁחִית, כָּרְתוּ עֲנָפִים, הָפְכוּ מִכֵּלִים, וּכְשֶׁפָּגְשׁוּ
בְּעוֹז רָאוּ בּוֹ אוֹיֵב מִבֵּית. קַלְּלוּ, יָרְקוּ בְּפָנָיו וּבַקְּשׁוּ לְהָרְגוֹ, הוּא הֶחֱזִיר לָהֶם מִלְחָמָה, וְלֹא מֵתָה
נַפְשׁוֹ עִם פְּלִשְׁתִּים.
וּבְיוֹם הַמָּחֳרָת פִּרְסֵם עוֹז מַאֲמָר בַּבִּטָּאוֹן 'הַתִּקְווֹה' וְהִקְדִּישׁוּ לְחוֹבְשֵׁי כַּפּוֹת הָעֲנָק, וְחָתְמוּ בַּמִּשְׁפָּט: "הַכּוֹבְשִׁים הֵם כְּתִינוֹק שֶׁנִּשְׁבָּה, וְעָלֵינוּ לָבוֹא לְעֶזְרָם לְגֹאֲלָם מֵעַצְמָם, כְּמִלְחֶמֶת שִׁחְרוּר תּוֹדַעְתִּית". וְהוֹסִיף וְכָתַב: "שֹׁפֵךְ דַּם הָאָדָם בָּאָדָם דָּמוֹ יִישָּׁפֵךְ" . וּפָרַשׁ כִּי דַּם הָאָדָם נִשְׁפָּךְ לִפְנִימִיּוּתוֹ שֶׁל הַשּׁוֹפֵךְ, וּמֵעוֹרֵר יְצָרָיו, וְגוֹרֵר נִקְמוֹתָיו – מִידָּה כְּנֶגֶד מִידָּה.
וְהֵחֵלּוּ מְבַקְּרָיו מַפְגִּינִים מוּל הָאוּנִיבֶרְסִיטָה שֶׁבָּהּ לִימֵּד, שֶׁהָיְתָה מְזוֹהָה עִם הַכּוֹבְשִׁים. וְטָעֲנוּ שֶׁפּוֹגֵעַ הוּא בְּמִשְׁנָתָם, וְקָרְאוּ לְפַטְּרוֹ, וְעָרְכוּ טֶקֶס קַבְּלִי לַהֲלִיכָתוֹ, וְיָחֵלּוּ לְמוֹתוֹ. וְאַף שֶׁעוֹז לֹא הֶאֱמִין בִּבְרָכוֹת וּבִקְלָלוֹת בְּנֵי הָאָדָם, בְּאוֹתוֹ הָרֶגַע מַמָּשׁ חָשׁ בְּמַחֲלָתוֹ. 
וּבְשֶׁבַע הַשָּׁנִים הָרִאשׁוֹנוֹת שֶׁל הַמַּחֲלָה, הַגַּם שֶׁהַמָּוֶות הִמְתִּין בְּסוֹפָן, יָצָא עוֹז לְמַסָּע שֶׁל חֲווֹיוֹת חֶבְרָתִיּוֹת וְתַרְבּוּתִיּוֹת בַּאֲזוֹרִים אֲשֶׁר יָדְעוּ בֶּעָבָר שִׁלְטוֹן זָר – וְאַף שֶׁיָּכְלוּ לוֹ. וּרְגָעָיו אֵלֶּה הִרְגִּישׁוּ כְּאוֹקְסִימוֹרוֹן, שֶׁכֵּן כְּכָל שֶׁמּוֹתוֹ קָרֵב כָּךְ יָדַע הוּא אוּשַּׁר בְּחַיָּיו. וּבְמַסָּעוֹ הָפַךְ חֵקֶר 'כַּף הַתִּקְווֹה הַטּוֹבָה' מִמִּלִּים לְכַוּוֹנוֹת, וְהוֹתִיר תְּפִיסָה חוֹבֶקֶת עוֹלָם שֶׁנּוֹעֲדָה לְהָקֵל עִם אוֹתָם הַנְּתוּנִים בַּכִּיבּוּשׁ, הָרְאוּיִים לְנַהֵל חַיֵּיהֶם בְּעַצְמָם וְכִרְצוֹנָם. 
בְּרַם, כְּשֶׁנִּכְנַס עוֹז לִשְׁנַת מַחֲלָתוֹ הַשְּׁמִינִית, הָאַחֲרוֹנָה לַסְּפִירָה, תָּקְפוּ כְּאָבִיו בַּשֵּׁנִית — כְּמוֹ זִיהוּ הֵם אֶת תַּעְתּוּעֵי הַזְּמַן, וְאוּלַי שׁוּב הָיוּ אֵלֶּה הַקְּלָלוֹת שֶׁבָּהֶן לֹא הִכִּיר. לֵילוֹת כְּיָמִים דָּבַק בְּמִשְׁנָתוֹ, כְּמִי שֶׁמְּבַקֵּשׁ לְמַצּוֹת אֶת מִסְגֶּרֶת הַזְּמַן שֶׁהוּקְצְבָה עֲבוּרוֹ, וְעָלָה בְּיָדוֹ לְפַרְסֵם כְּתָבָיו בָּרַבִּים, וּלְרֶגַע דָּמָה שֶׁמַּחֲלָתוֹ מוֹצִיאָה מִמֶּנּוּ אֶת הַטּוֹב שֶׁבּוֹ. אַךְ כְּשֶׁנִּקְרָא פַּעַם נוֹסֶפֶת לִפְרוֹפ' גּוּטְמָן חָשׁ כִּי מַשֶּׁהוּ בּוֹ נִגְמַר, וְחַי הוּא עַל הַקָּצֶה. 
"הַיֹּדַעַת מָתַי לָבוֹא?" תְּחַקֵּר הַפְּרוֹפ'.
"לֹא יָדַעְתִּי" עָנָה הד"ר, "וַאֲנִי אָנָה בָּאתִי?". וְהַפְּרוֹפ' שֶׁלֹּא
הֵבִין מֵהַתְּשׁוּבָה אִם הד"ר הִגִּיעַ מִיּוֹזַמְתּוֹ אוֹ שֶׁהוּזְמַן בִּידֵי מַחְלַקְתּוֹ, הוֹסִיף וְחֵקֶר:
"הַהִגַּעְתָּ לְכָאן לְבַדְּךָ?". והד"ר עָנָה בִּמְתִיקוּת מְרִירָה: "אֲנִי וְסוֹפֵי, כַּחֲבֵרִים
עֲדֵי עַד הִנְנוּ". אֶלָּא שֶׁהַפְּרוֹפ' הֶחֱלִיט לְסַכֵּל אֶת הַצִּינִיּוּת בְּדִבְרֵי הד"ר וְקָרָא:
"עוֹד לֹא אָבְדָה תִּקְווֹתֵנוּ! עוֹלָם הַמֶּחְקָר שֶׁכִּמְעַט הֵבִיא לְמוֹתְךָ הוּא שֶׁיּוֹתִירְךָ בְּחַיֶּיךָ!".
כָּעֵת נִיצְּבוּ הֵם זֶה מוּל זֶה, וְהַפְּרוֹפ' אָחַז בְּיָדָיו בְּקוּפְסַת קַרְטוֹן וּבָהּ כְּמוּסָה חַדְשָׁנִית, וְאָז קָרָא בְּקוֹל רָם וּבָרוּר: "שְׁנֵי כַּדּוּרִים מִדֵּי יוֹם לְכָל הַחַיִּים, וְאֵינְךָ עוֹד בֶּן מָוֶות". אֶלָּא שהד"ר אִימֵּץ חִיּוּךְ מוּזָר, כְּמִי שֶׁהַבְּשׂוֹרָה אֵינָהּ נוֹגַעַת אֵלָיו, וּבָחַר אֶת מִילּוֹתָיו: "הִנֵּה הִגַּעְתִּי אֶל הַצּוֹמֶת הָאַחֲרוֹן בְּחַיֵּי, וְתַמְרוּרִים רַבִּים בּוֹ הַמְּכַוְּונִים אוֹתִי לְמוֹתִי". 
הַפְּרוֹפ' מִיהֵר לְהָגִיב: "הִצַּגְתִּי עֲבוּרְךָ שְׁתֵּי בְּשׁוּרוֹת. הָאַחַת יִידְּעָה אוֹתְךָ בִּדְבַר מֵחַלָּתְךָ, וְהַשְּׁנִיָּה נוֹעֲדָה לְהוֹצִיאֲךָ מִמֶּנָּה וּלְהוֹתִירְךָ בַּחַיִּים, הַלֹּא דְּבָרֵנוּ עַל הַמֶּחְקָר הַמִּתְפַּתֵּחַ?". אֲבָל הד"ר הִסְתַּפֵּק בְּמִימּוּשׁ הַבְּשׂוֹרָה הָרִאשׁוֹנָה, וְהוֹסִיף וְקָרָא מִילּוֹתָיו לֶחָלָל: "נֶאֱבַקְתִּי בִּקְדוּשַּׁת הָאֲדָמָה וְנָפַלְתִּי בִּנְקָמֹת דָּמָה, וְנוֹתַרְתִּי בִּמְחֹלָתִי וּבָחַרְתִּי בָּמוֹתַי". הַפְּרוֹפ' הֵנִיף אֶת יָדָיו בָּאֲוִויר כְּנִכְנָע, וְאִילּוּ הד"ר נִפְרָד מִמֶּנּוּ בְּחִיבּוּק שֶׁל בֶּן לָאָב, וְיָצָא אֶל שְׁנָתוֹ וְדַרְכּוֹ הָאַחֲרוֹנָה.
וּשְׁנַת הַמָּוֶות הָיְתָה גְּדוּשַׁת חֲלוֹמוֹת, וְכָל יוֹם שֶׁל חַיִּים בָּהּ הִרְגִּישׁ כְּעוֹלֶה עַל הַדִּימְיוֹן. וּכְשֶׁסּוֹפוֹ קְרָב הִפְנָה עוֹז אֶת מֵרַב מַחְשְׁבוֹתָיו לַמִּפְגָּשׁ הָאַחֲרוֹן עַם שֶׁהָיוּ לְעוֹלָמוֹ – מַעֲשָׂיו וּמֵעֲשִׂיּוֹתָיו, יְצָרָיו וִיצִירוֹתָיו, יְלָדָיו וִילִידָיו, חֲבֵרָיו וְחַבְרוֹתָיו, וְאַהֲבוֹתָיו. וְלָהֶם פִּינַּת זִיכָּרוֹן וּמֶרְחַב מִחְיָה בְּלִבּוֹ, אֲשֶׁר הִמְתִּינוּ לְיוֹם מוֹתוֹ. וְגַם אַחֲרֵי מוֹת. 
וּכְשֶׁבָּא זְמַנּוֹ שָׁקַע עוֹז בְּתַרְדֶּמֶת מִסְתּוֹרִית, כְּמוֹ חָלַם בְּהָקִיץ, וְצִפָּה בְּיוֹמוֹ הָאַחֲרוֹן. וְדִמְיֵין בְּעֵינֵי רוּחוֹ כִּי רוֹפְאָיו הִקְדִּימוּ לִקְבּוֹעַ אֶת לֶכְתּוֹ, טֶרֶם בּוֹאוּ אֶל שַׁעֲרֵי שָׁמַיִם. כֹּה מוּזָרָה הָיְתָה שְׁנָתוֹ הַסּוֹפִית, עֵת הִתְבּוֹנֵן בְּמַהֲלָכָהּ בְּעוֹבְרִים וְשָׁבִים עַל פְּנֵי אֲרוֹנוֹ. מָתַי מְעַטִּים הָיוּ, אַךְ מַשְׁמָעוּתִיִּים עֲבוּרוֹ עַד מְאֹד.
וְהִנֵּה שׁוּתָּפָיו שֶׁצָּעֲדוּ לְצִדּוֹ לְאוֹרֶךְ דַּרְכּוֹ הַמִּקְצוֹעִית, כְּמוֹ גַּם בַּעֲבוֹדוֹת הַמֶּחְקָר שֶׁלּוֹ, עַד הַמָּוֶות הַקְּרָב וְהַתִּקְווֹה שֶׁעִמּוֹ. וּבָהֶם שֶׁהִתְוַוכְּחוּ אִתּוֹ, וְחֶלְקוֹ עַל קִיצוֹנִיּוּת עוֹלָמוֹ, אוּלָם בְּכָל רֶגַע נָתוּן רָאוּ יִעוּדָם בְּמַאֲבָקָם הַמְּשׁוּתָּף עַל זֶהוּת הַחֶבְרָה לָהּ הִשְׁתַּיְּיכוּ. וּכְשֶׁהִתְקַשּׁוּ לְפַגְּשׁוֹ בְּשֶׁל סִיּוּרָיו הַתְּכוּפִים בַּשְּׁטָחִים הַכְּבוּשִׁים, הָיוּ לוֹקְחִים אוֹתוֹ לְטִיּוּלֵי כַּדּוּרֶגֶל בְּאֵירוֹפָּה, וְלוּ רַק שֶׁיּוּכְלוּ לָשֶׁבֶת בַּיְּצִיעִים וּלְהַחֲלִיף מִלִּים וְדֵעוֹת. וּבְחֶזְיוֹנוֹ נִיצְּבוּ הֵם מוּל אֲרוֹנוֹ, וּבָרֶקַע נִשְׁמְעָה שִׁירָה: "You'll Never Walk Alone". 
וְהִנֵּה שָׁלֹשׁ הַנָּשִׁים שֶׁהָיוּ בְּחַיָּיו וְשֶׁאָהַב בְּדַרְכּוֹ הַיִּחוּדִית, וּלְכָל אַחַת זְמַן וְחוֹתֵם מִשֶּׁלָּהּ. וּכְמוֹ סִמְלוֹ הֵן עֲבוּרוֹ אֶת שֶׁאָבַד בֶּעָבָר, שֶׁהוּחְמַץ בַּהֹוֶוה, וְשֶׁכְּבָר לֹא יוּשַּׂג בֶּעָתִיד. הָאִשָּׁה הָרִאשׁוֹנָה, רִנָּה, הָיְתָה אַהֲבַת יַלְדוּת, וּדְמוּתָהּ לִיוּוֹה אוֹתוֹ גַּם בִּימֵי בַּגְרוּתוֹ, וְאֵלֶיהָ הַרְבֵּה לְהִתְגַּעְגֵּעַ לְאוֹרֶךְ שָׁנִים אֲרוּכּוֹת שֶׁבָּהֶן חָקַר אֶת מִשְׁנָתוֹ וְחַי בְּעוֹלָם מִשֶּׁלּוֹ. הָאִשָּׁה הַשְּׁנִיָּה, מִכָּל, שֶׁאוֹתָהּ פָּגַשׁ בְּעֵת לִימּוּדָיו, חֲבֵרָה אֵלָיו וְהָפְכָה לְאֵם יַלְדוֹתָיו. שְׁתֵּי בָּנוֹת יָפוֹת תּוֹאַר וּמַרְאֶה, וְכָל אַחַת עוֹלָם וּמְלוֹאוֹ, אַף שֶׁהֵן וְאָמָּן לֹא יָדְעוּ מִשְׁנָתוֹ. הָאִשָּׁה הַשְּׁלִישִׁית, סַמָּהּ, הַצְּעִירָה וְהַמַּרְשִׁימָה מִכּוּלָּן, וְיוֹפְיָיהּ עַז וְנִיכָּר עַד מְאוֹד. הֵם נוֹדְעוּ כְּשֶׁנֶּעֱרַךְ לְמוֹתוֹ וּמָצָא בָּהּ שׁוּתָּפָהּ לְחַיָּיו, וְשַׁיָּיכִים הָיוּ לִתְפִיסוֹת עוֹלָם וּלְיָמִים אֲחֵרִים. וְהָיָה קָרוֹב וְרָחוֹק אֲלֵיהֶן, וְנִשְׁאַר עֲבוּרָן אַחֵר מִיתוֹלוֹגִי – כִּי נוֹתַר מִמֶּנּוּ לָהֶן, וּמָהֵן לוֹ. וְתָמַהּ כֵּיצַד יִיזָּכֵר בְּעֵינֵיהֶן אַחֵר מוֹתוֹ, וְדִמְיֵין אוֹתָן עוֹמְדוֹת עַל קִבְרוֹ וְקוֹרְאוֹת הַסַּפְדָן: "שׁוּתָּפוּת הָיִינוּ בְּבוֹאוֹ וּבְלֶכְתּוֹ, בְּחֶבְרָתוֹ וּבִבְדִידוּתוֹ, בִּבְנִיָּיתוֹ וּבַהֲרִיסָתוֹ". 
וְהִנֵּה אַנְשֵׁי הַכְּפָר בּוֹ נוֹלַד וְנִקְבַּר, אֲשֶׁר הָיוּ לִמְאָרְחָיו בְּדַרְכּוֹ הָרִאשׁוֹנָה וְהָאַחֲרוֹנָה. וּמֵהֶם קִיבֵּל בָּסִיס וְעָרַךְ לְחַיָּיו, וְלָהֶם גַּם הוֹקִיר תּוֹדָה עַל שֶׁנּוֹתַר נָטוּעַ בְּאַדְמָתָם. וְכָעֵת עוֹמְדִים וּמַבִּיטִים בְּחֶמְלָה עַל מוֹת הָאָדָם שֶׁעוֹלָמוֹ נִסְתָּר מֵעֵינֵיהֶם. וְנִיכָּר צַעֲרוֹ, וְלֹא יָדַע אוֹתָם בִּשְׁנוֹתָיו הַטּוֹבוֹת וְהָרֵעוּת. וְחָזֶה אֶת מִילּוֹתֵיהֶם מֵעַל הֶעָפָר שֶׁלְּגוּפוֹ: "הָיָה לוֹ הַמָּקוֹם מֶרְחַב נְדוּדִים וּמְדַבֵּר אֵינְסוֹפִי וְסוֹפֵי".
וְהִנֵּה הוֹרָיו, וּקְרוֹבָיו, וּמוֹקִירָיו, וּבְנוֹתָיו, וּנְכָדָיו שֶׁטֶּרֶם נוֹלְדוּ וְנִצְפּוּ בְּדִמְיוֹנוֹתָיו. וְקַרְקַע הָאָרֶץ הַקְּטַנָּה שֶׁלּוֹ, וְתַבְנִית נוֹף מוֹלַדְתּוֹ, וְכָל גּוּשׁ וְעִי-אֲדָמָה אֲשֶׁר לָהֶן. וְצִבְעֵי זְרִיחָה, וְדִמְדּוּמֵי שְׁקִיעָה, וּרְקִיעַ הַשָּׁמַיִם, וַעֲנָנִים שֶׁנּוֹתְרוּ בְּזִיכְרוֹנוֹ הַמְּעוּמְעָם, וַעֲלֵיהֶם כְּמוֹ נִכְתַּב: "הָאָפוֹר הַיּוֹם אָפוֹר מְאֹד".
וּבַחֲלוֹמוֹ הִתְיַיצֵּב הוּא עַל רַגְלָיו, וְאוּלַי שָׁהָה בָּאֲוִויר – כְּמוֹ בָּטֵל בּוֹ כּוֹחַ הַכְּבִידָה. וְהִפְנָה מַבָּטוֹ לַקְּהִילָּה הַמְּדוּמְיֶינֶת שֶׁהִתְיַיצְּבָה מוּל אֲרוֹנוֹ, וְקָרָא לָהּ מִילּוֹתָיו: "אֲהוּבַיי וְאוֹהֲבַיי, יְקִירַיי וִיקָרַיי, מַסְפִּידַיי וּמַפְסִידַיי, עוֹלְבַיי וַעֲלוּבַיי, כּוּלְּכֶם בְּרוּכִים!".
וּלְפֶתַע הִטָּה רִיחוּפוֹ וְהָפַךְ מְאוּזָּן לְאַדְמָתוֹ, וְצִפָּה מִמַּעַל בַּקָּהָל שֶׁדִּמְיֵין, וְהוֹסִיף וְקָרָא: "נִיגּוּדִים רַבִּים יָדַעְתִּי בְּמַהֲלַךְ חַיֵּי. וְהָיוּ בָּהֶם אֲמִיתּוֹת וּשְׁקָרִים, וַחֲלוֹמוֹת וּשְׁבָרִים, וּשְׁלֵמוּת וּפְעָרִים, וּבְרִיאוּת וְיִיסּוּרִים, וּמְתִיקוּת וּמְרוֹרִים. וְטָעַמְתִּי מִזֶּה וּמִזֶּה, וּמַר לִי – מַר לִי בַּפֶּה".
וּבְחֶזְיוֹנוֹ יָצָא הוּא לְמַסָּע מְסַכֵּם בַּשְּׁטָחִים, וּבָהָה מִמְּרוֹם בַּיּוֹשְׁבִים וּבַנּוֹכְחִים בָּהֶם. וּכְמוֹ בְּצִילּוּם אֲוִויר תִּיעֵד אֶת עַוְולוֹת הַיּוֹמְיוֹם – פֵּירוֹת הַבְּאוּשִׁים, וְכוֹבְשִׁים וּכְבוּשִׁים, וּכְבִישִׁים מְפַצְּלִים, וּמַחְסוֹמִים מַשְׁפִּילִים, וְחַיָּילִים מְבוּלְבָּלִים, וּמַסְלוּל מִכְשׁוֹלִים, וַעֲצֵי זַיִת כְּרוּתִים, וַהֲרִיסוֹת הַבָּתִּים, וַאֲדוֹנִים וּמְשָׁרְתִים, וְהָעֲשָׂבִים הַשּׁוֹטִים וְקָרָא מִתּוֹךְ 'מִדְרַשׁ יוֹנָתִי': "אֲדָמָה אַדְמָתִי! עַד מוֹתִי! עַד מָה אַדְּמֵ-תי".
וְעַתָּה חָזַר לְהִתְבּוֹנֵן אֶל הַקְּהִילָּה הַמְּדוּמְיֶינֶת שֶׁקִּיבֵּץ בִּנְדוּדָיו, וַחֲשׂוּפָה הָיְתָה לְפָנָיו. וְהִגִּיעָה הַשָּׁעָה לְהִפָּרֵד מִמֶּנָּה בְּמִילּוֹתָיו הַמְּאַסְּפוֹת, טֶרֶם לֶכְתּוֹ לְעוֹלָם שֶׁכּוּלּוֹ טוֹב. וְהַיָּשִׁיר אֶת עֵינָיו אֵלֶיהָ בַּחֲלוֹמוֹ, וְקָרָא לָהּ אֶת הֶסְפֵּדָיו – הֲרֵי גַּם בָּהּ מַשֶּׁהוּ מֵת עֲבוּרוֹ. 
וְהִנֵּה שׁוּתָּפָיו, וְעוֹדָם מְלַוִּוים אוֹתוֹ בְּמַבָּטָם, כִּמְוַודְּאִים שֶׁבִּדְרָכִים יְדוּעוֹת הָלַךְ לְתוּמּוֹ. וְקָרָא לָהֶם: "טוֹבָה אַהֲבַתְכֶם כִּי תָּמִיד צְעַדְתֶּם אִיתִּי, וְיַדְכֶם מוּשֶׁטֶת בְּחַיֵּי וּבָמוֹתַי". וְהִנֵּה נְשׁוֹתָיו שֶׁהָיוּ לוֹ, וּמְזַהֶה הוּא אֶת הַדְּמָעוֹת הַיְּבֵשׁוֹת בְּעֵינֵיהֶן, וְאוּלַי לֹא רַב צַעֲרָן. וְקָרָא לָהֶן: "מוּכָּרוֹת וּמוּכְחָשׁוֹת, מְאוּשָּׁרוֹת וּמְיָיאֲשׁוֹת, מְרַגְּשׁוֹת וּמַתִּישׁוֹת הָיוּ אַהֲבוֹתַיי". וְהִנֵּה אַנְשֵׁי הַכְּפָר חוֹלְפִים עַל פָּנָיו, כִּבְסֶרֶט נָע נִצְפִּים הֵם, וּקְרוֹבִים וּרְחוֹקִים עֲבוּרוֹ. וְקָרָא אֲלֵיהֶם: "הֱיִיתֶם לִי תַּבְנִית נוֹף מוֹלַדְתִּי, וְסַךְ כָּל אַהֲבוֹתַיי, וּמָה שֶׁאֲנִי וְשֶׁאִינִי". וְהִנֵּה הוֹרָיו, וּקְרוֹבָיו, וּמוֹקִירָיו, וּשְׁתֵּי בְּנוֹתָיו, וְיִתָּכֵן שֶׁגַּם בָּנָיו, וּנְכָדָיו שֶׁטֶּרֶם נוֹלְדוּ. וְקָרָא אֶת מִילּוֹתָיו הָאַחֲרוֹנוֹת: "וְלַמְרוֹת הַכּוֹל אָהַבְתִּי וְנֶאֱהַבְתִּי. וְלֹא אָבְדָה תִּקְווֹתֵנוּ".
סוֹף.



 וַיִּקְרָא, י', פָּסוּק א'.  בְּרֵאשִׁית, ט', פָּסוּק ו'.  

https://www.shortstoryproject.com/he/story/%d7%94%d7%aa%d7%a7%d7%95%d7%95%d7%94/
#הִרְהוּרִים#זִיכְרוֹנוֹת#יִשְׂרְאֵלִי#מָוֶות#מַחֲלָה#עַכְשָׁוִוי#עֲרָבִי-יִשְׂרְאֵלִי#פּוֹלִיטִי