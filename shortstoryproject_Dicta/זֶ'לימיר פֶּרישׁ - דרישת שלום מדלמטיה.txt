כְּשֶׁצְּמֵאִים הָעוֹלָם מְאַבֵּד צוּרָה. הַקַּרְקַע הוֹפֶכֶת לְמֶרְחַב קָמוּר וְכָל צַעַד שֶׁלְּךָ הוּא כְּמוֹ טִיפּוּס בְּמַעֲלֵה הַדֶּרֶךְ. הָעֵצִים רוֹכְנִים מֵעָלֶיךָ וְעַנְפֵיהֶם דּוֹקְרִים לְךָ אֶת הָעֵינַיִים. הָעֵינַיִים  צוֹרְבוֹת, הַשְּׂפָתַיִים מְדַמְּמוֹת, אַתָּה מַרְגִּישׁ שֶׁכּוֹלְךָ שַׂק שֶׁל דָּם שֶׁזָּלַג אִי שָׁם בְּדֶרֶךְ, וּכְאֵב הָרֹאשׁ אֵינוֹ פָּג.
הוּא צָעַד דֶּרֶךְ מַטַּע זֵיתִים שֶׁל מִישֶׁהוּ, וְהִתְבּוֹנֵן בְּמַעְגְּלֵי הָאֲדָמָה הַחוּמִים סְבִיב כָּל אֶחָד מֵעֲצֵי הַזַּיִת. מִישֶׁהוּ הָיָה כָּאן לֹא מִזְּמַן, נִיכֵּשׁ אֶת הָעֲשָׂבִים וְעָרַךְ אֶת הָאֲבָנִים בְּעִיגּוּל סְבִיב כָּל גֶּזַע. הַכּוֹל הָיָה מְסוּדָּר בְּצוּרָה לֹא טִבְעִית: עֲצֵי הַזַּיִת, הָאֲבָנִים הַלְּבָנוֹת, הַשָּׁמַיִם הַכְּחוּלִּים, כְּמוֹ בִּגְלוּיָה. "דְּרִישַׁת שָׁלוֹם מִדֶּלְמַטְיָה" – שָׁלַט מֵעַל לְרֹאשׁוֹ. אֵיפֹה הוּא עַכְשָׁיו, מִגְדַּל הַזֵּיתִים הַמְּסוּדָּר מִדַּי? עַכְשָׁיו כָּל אֶחָד יָכוֹל לְהַצִּיל אוֹתוֹ, כָּל נֶפֶשׁ חַיָּה, כִּי לִבְנֵי אָדָם תָּמִיד יֵשׁ מַיִם, זֶה סִימָן לַצִּיוִוילִיזַצְיָה. כְּשֶׁיֵּשׁ מַיִם. וְאִילּוּ הוּא תּוֹעֶה עַל פְּנֵי הַגְּלוּיָה הַזֹּאת, בַּנּוֹף הַקַּארְסְטִי שֶׁל דֶּלְמַטְיָה, בִּסְבַךְ הַשִּׂיחִים הַיְּרוּקִּים, מוּקָּף בַּעֲצֵי זַיִת, אַלּוֹן וְעִרְעֵר, הַכּוֹל פֹּה מַמָּשׁ כְּמוֹ בַּתְּמוּנָה וְכָל דָּבָר נִמְצָא בִּמְקוֹמוֹ חוּץ מִמֶּנּוּ, שֶׁגָּוַוע בְּצָמָא.
הוּא צָפָה בִּמְאוֹת סִרְטֵי תְּעוּדָה עַל הִישָּׂרְדוּת בְּמַצָּבִים קִיצוֹנִיִּים. הוּא הָיָה מְסוּגָּל לְהִסְתַּדֵּר בַּמִּדְבָּר, מִכָּאן נִרְאֲתָה הֲסַהֲרָהּ כְּמוֹ יְשׁוּעָה. הוּא יָדַע אֵיךְ לַחְתּוֹךְ אֶת הַקַּקְטוּס וְלִסְחוֹט מִמֶּנּוּ מִיץ, יֶדַע שֶׁצָּרִיךְ לְקַלֵּף אֶת הַנָּחָשׁ וּלְהַשְׁתִּין עַל הָעוֹר שֶׁלּוֹ  וְלִשְׁתּוֹת אֶת זֶה כְּדֵי לְהָקֵל עַל הַהִתְיַיבְּשׁוּת, לְפָחוֹת קְצָת, אֲבָל בְּשׁוּם מָקוֹם לֹא הָיָה מְדַבֵּר, וְלֹא קַקְטוּס וְגַם לֹא נָחָשׁ וְהוּא לֹא הָיָה צָרִיךְ לְהַשְׁתִּין. לָמָּה אֵין תּוֹכְנִית שֶׁמְּלַמֶּדֶת אֵיךְ לִשְׂרוֹד בָּחוּר הַזֶּה שֶׁמֵּעַל פְּרִימוֹשְׂטָן? בַּכְּלָיוֹת שֶׁלּוֹ יֵשׁ יוֹתֵר חוֹל מֵאֲשֶׁר בְּכָל הַנּוֹף הַסַּלְעִי שֶׁעַל פָּנָיו הִזְדַּחֵל כְּבָר שָׁעוֹת.
אֶת הָאֶבֶן, כְּפִי שֶׁיּוֹדֵעַ כָּל דִּלְמָטֵינִי, אֶפְשָׁר לְנַצֵּל בָּאוֹפָנִים רַבִּים. אֶפְשָׁר לִבְנוֹת בָּהּ בֵּית, אֶפְשָׁר לִתְחוּם בְּעֶזְרָתָהּ אֶת חֶלְקַת אַדְמָתְךָ הַפּוּרְיָיה הַצְּנוּעָה, מִצְרָךְ נָדִיר בַּמְּחוֹזוֹת הָאֵלֶּה, וּלְהָקִים קִיר בְּגוֹבַהּ מֶטֶר כְּדֵי לְהַפְרִיד בְּאוֹפֶן בָּרוּר בֵּינָהּ לְבֵין הַחֶלְקָה שֶׁל הַשָּׁכֵן. בְּאֶבֶן אֶפְשָׁר גַּם לְנַפֵּץ אֶת רֹאשׁוֹ שֶׁל הַשָּׁכֵן, אִם הוּא חוֹרֵג מִגְּבוּלוֹ אֶל חֶלְקַת הָאֲדָמָה שֶׁלְּךָ. אוֹ אָז נִיגָּר הַדָּם עַל הָאֶבֶן, וְהַהֶבְדֵּל הֶחָשׁוּב בֵּין הַדָּם לְבֵין הָאֶבֶן הוּא שֶׁדָּם אֶפְשָׁר לִשְׁתּוֹת וְאֶבֶן לֹא.
בְּאֶחָד מֵרִגְעֵי הַיֵּיאוּשׁ נִיסָּה לִלְעוֹס עָלִים. עֲלֵי זַיִת, אַלּוֹן וְעִרְעֵר, זֶה מָה שֶׁיֵּשׁ הַיּוֹם בַּתַּפְרִיט. הָאַלּוֹן נִרְאֶה עֲסִיסִי יוֹתֵר, אֲבָל אֵיךְ לִלְעוֹס אֶת הַקּוֹצִים הַקְּטַנִּים? הוּא תָּחַב אֶל פִּיו חוֹפֵן עָלַי זַיִת וְרִיסֵּק אוֹתָם בְּשִׁינָּיו. אִם יְשַׁחְרְרוּ וְלוּ טִיפַּת נוֹזֵל, הוּא יִינָּצֵל. הֲרֵי נֶקְטָר שֶׁמֶן הַזַּיִת זוֹרֵם בָּעוֹרְקִים שֶׁל הָעֵץ, לֹא? בִּלְגִימָה אַחַת הָיָה מוּכָן לִשְׁתּוֹת לִיטֶר מֵהַגּוֹעַל הַזֶּה אִילּוּ רַק הָיָה מִישֶׁהוּ מַגִּישׁ לוֹ אוֹתוֹ, אֲבָל לְעִיסַּת הֶעָלִים רַק הִצְמִיאָה אוֹתוֹ עוֹד יוֹתֵר. הָאֲגָבָה, נִזְכַּר, הָאֲגָבָה הִיא סוּג שֶׁל קַקְטוּס. אֲבָל אֵין פֹּה אַגַּבָּהּ בְּשׁוּם מָקוֹם. כָּל הֵזִין בְּדֶלְמַטְיָה, אֲדָמָה מְזוּיֶּינֶת, חֲרוּשָׁה בְּצוּרָה מְסוּדֶּרֶת וּבְלִי אֲגָבָה.
הוּא שָׂנֵא אֶת דֶּלְמַטְיָה, אֶת הַזֵּיתִים וְאֶת שֶׁמֶן הַזַּיִת, אֶת הַלָּבֶנְדֵּר, הַצִּרְצָרִים, הָאֶבֶן וְהַמֶּלַח וְאֶת לַהֲקַת הַקָּלָאפָה שֶׁשָּׁרָה עַל כָּל זֶה. מִבְּחִינָתוֹ הַיָּם תָּמִיד הָיָה רַק קִיר שָׁקוּף עֲנָק, סוֹרְגִים, בֵּית כֶּלֶא, כִּיוּוּן בִּלְתִּי אֶפְשָׁרִי. הוּא הִשְׁתּוֹקֵק לְאֶפְשָׁרוּת שֶׁל בְּרִיחָה לְכָל אַרְבַּעַת הַצְּדָדִים. בֵּין הַיָּם לְהָרִים הוּא לֹא יָכוֹל לִנְשׁוֹם. הָעַרְפִּיחַ הוּא רוּחַ הַסְּעָרָה שֶׁלּוֹ. זַרְקוֹרִים הוּא רוֹצֶה מֵעַל הָרֹאשׁ, וְלֹא כּוֹכָבִים. יֵשׁ אֵיזוֹ מְסִיבָּה, אָמְרוּ לוֹ. חֶבְרֶ'ה מִזַּגְרֶבּ, מַשְׁקִיפָה עַל הַנּוֹף שֶׁל זִ'ירִיָּיה, חֶבְרֶ'ה טוֹבִים, כּוּלָּם בָּנִים שֶׁל רוֹפְאִים וְאַדְרִיכָלִים. בֶּנְאָדָם, זֹאת הַהִזְדַּמְּנוּת שֶׁלָּנוּ. אָז בּוֹא נֵלֵךְ, הוּא עָנָה.
לְפִי הַשֶּׁמֶשׁ כְּבָר שְׁעַת צָהֳרַיִים, הִיא חָרְכָה אֶת קָדְקוֹדוֹ וְהִבְעִירָה אֶת נְתִיב הַמַּחֲשָׁבָה שֶׁמִּתַּחַת לַקַּרְקֶפֶת. כָּל צַעַד הָלַם בְּרֹאשׁוֹ כְּאִילּוּ נֶחְבַּט מוֹחוֹ בְּצִדֵּי הַגּוּלְגּוֹלֶת, כְּלִי מְיוּבָּשׁ שֶׁסּוֹבֵל מִמַּחְסוֹר חָמוּר בְּנוֹזְלִים. הוּא הוֹלֵךְ מֵאָז שְׁתַּיִים, אוֹ שָׁלוֹשׁ לִפְנוֹת בּוֹקֶר. עַד עֲלוֹת הַשַּׁחַר עָבַר בְּרַגְלָיו בַּחֲשֵׁיכָה לְפָחוֹת עֲשָׂרָה קִילוֹמֶטְרִים, לְאֵיזֶה כִּיוּוּן? בַּהַתְחָלָה בְּכִיוּוּן הַיָּם, דָּרוֹמָה, הוּא חָשַׁב שֶׁהוּא מִתְקַדֵּם לַכְּבִישׁ הָרָאשִׁי וּמִישֶׁהוּ שָׁם יֶאֱסוֹף אוֹתוֹ, אֲבָל אָז הוּא נִבְהַל מֵהַכְּבִישׁ הָרָאשִׁי, כִּי מָה אִם יִיתָּקֵל שָׁם בְּבָחוּר בַּחֲלִיפָה אֲפוֹרָה?  אָז הוּא פָּנָה בַּכִּיוּוּן הֶהָפוּךְ כְּדֵי לְהִתְרַחֵק מֵהַיָּם כְּכָל הָאֶפְשָׁר, וְלֹא עָצַר עַד עֲלוֹת הַשַּׁחַר, וְאָז בְּכָל זֹאת עָצַר וְלֹא יָדַע אֵיפֹה הוּא נִמְצָא. הוּא נִיסָּה לְהָבִין אֵיפֹה הוּא, לְגַלּוֹת אִם יֵשׁ אֵיזֶה כְּפָר בִּסְבִיבָה, טֵלֵפוֹן כָּלְשֶׁהוּ, אֲבָל הָיוּ רַק הָרִים וְעוֹד הָרִים בְּלִי סוֹף, כּוּלָּם הָיוּ יְרוּקִּים וְסַלְעִיִּים וּקְרָחִים וְעַל אַף אֶחָד מֵהֶם לֹא הָיְיתָה כְּנֵסִיָּיה אוֹ בֶּן אָדָם אוֹ טֵלֵפוֹן.
מָה הוּא הָיָה אוֹמֵר לָהֶם אִילּוּ הָיָה מַצְלִיחַ לְהִתְקַשֵּׁר? הוּא הָיָה אוֹמֵר שֶׁהָיָה שָׁם בָּחוּר  בַּחֲלִיפָה אֲפוֹרָה. בֶּן עֶשְׂרִים אוֹ שְׁלוֹשִׁים, מֵאֵיפֹה לוֹ לָדַעַת? חוּלְצָה לְבָנָה וַחֲלִיפָה אֲפוֹרָה, הוּא אָמוּר לָדַעַת שֶׁל אֵיזֶה מוּתָג? אַרְמֵנִי, גוּצִ'י, שֶׁיִּזְדַּיְּינוּ. מָה אִם יְבַקְּשׁוּ מִמֶּנּוּ לָשֶׁבֶת וּלְתָאֵר קְלַסְתֵּרוֹן? חֲלִיפָה אֲפוֹרָה, זֶה בָּטוּחַ, וּמָה עוֹד? פָּנִים, אֵיזֶה פָּנִים? מָה הַצּוּרָה שֶׁלָּהֶם? הוּא אֲפִילּוּ לֹא יוֹדֵעַ מָה צוּרַת הַפְּנִים שֶׁלּוֹ, וַהֲרֵי הוּא וְהַפָּנִים שֶׁלּוֹ מִסְתַּכְּלִים זֶה בְּזֶה עַל בָּסִיס יוֹמִי. לְכָל הַפָּנִים יֵשׁ אוֹתָהּ צוּרָה, לֹא? לְכָל הָאֲנָשִׁים יֵשׁ אוֹתָן עֵינַיִים וְאוֹזְנַיִים, כָּל בְּנֵי הָאָדָם הַמְּזוּיָּנִים זֵהִים אֶחָד לִשְׁנֵי. רַק שֶׁלְּחֵלֶק מֵהֶם יֵשׁ כֶּסֶף וְלַאֲחֵרִים אֵין. לְחַלֵּק מֵהֶם יֵשׁ אֶקְדָּחִים וְלַאֲחֵרִים אֵין. הוּא לֹא הִסְתַּכֵּל, הוּא פָּשׁוּט בָּרַח, אֲדוֹנִי הַחוֹקֵר, רַק טִיפְּשִׁים עוֹמְדִים וּמִסְתַּכְּלִים. הָאֲחֵרִים בּוֹרְחִים כָּל עוֹד נַפְשָׁם בָּם.
לָקַחַת מַשֶּׁהוּ? סַמִּים, אַלְכּוֹהוֹל? הָיָה הַחוֹקֵר שׁוֹאֵל אוֹתוֹ. זֹאת הַבְּעָיָה עִם הַמִּשְׁטָרָה שֶׁלָּנוּ, אַתָּה תָּמִיד אָשֵׁם בְּמַשֶּׁהוּ, קִיבִּינִימָט. אַתָּה אַף פַּעַם לֹא חוּקִּי, תָּמִיד חָשׁוּד, תָּמִיד מֵעֵבֶר לְמָה שֶׁמּוּתָּר. אוֹ שֶׁאַתָּה גּוֹנֵב נְסִיעָה בְּחַשְׁמַלִּית, אוֹ שֶׁאַתָּה סְטוּדֵנְט שֶׁלֹּא דִּיוֵּוחַ אֵיפֹה הוּא גָּר, אוֹ שֶׁלָּקַחְתָּ מַשֶּׁהוּ בַּמְּסִיבָּה. לֹא מְשַׁנֶּה מָה עוֹשִׂים הָאֲחֵרִים, לֹא מְשַׁנֶּה שֶׁהֶחֱלִיפָה הָאֲפוֹרָה שָׁלַף אֶקְדָּח, לֹא חָשׁוּב אֶל מִי הוּא כִּיוּוּן וְשֶׁהוּא שָׁמַע, בְּמוֹ אוֹזְנָיו שָׁמַע אֶת הַיַּלְדָּה צוֹרַחַת. הוּא רָאָה אֶת פְּנֵיהֶם הַמְּבוֹעָתִים, רָאָה כְּשֶׁהַיְּרִיָּיה נִפְלְטָה. וְכָל זֶה לֹא מְשַׁנֶּה כִּי הוּא (!) לָקַח מַשֶּׁהוּ. אַתָּה אֲדוֹנִי, מָה אַתָּה עָשִׂיתָ בִּפְרִימוֹשְׂטָן? שׁוֹאֲלִים הַחוֹקְרִים שֶׁלָּנוּ. יֵשׁ לְךָ שְׁנֵי דו"חות חֲנָיָיה שֶׁלֹּא שִׁילַּמְתָּ, אֲדוֹנִי, אַתָּה חוֹשֵׁב שֶׁאֲנַחְנוּ תְּמִימִים, שֶׁאֲנַחְנוּ לֹא יוֹדְעִים שֶׁנָּהַגְתָּ בַּמְּכוֹנִית שֶׁל אַבָּא שֶׁלְּךָ, מִי עוֹד יִיסַּע בִּגְרוּטָאָה הַזֹּאת מִ-91'?
כַּמָּה הוּא רָחוֹק  מִפְּרִימוּשְׂטָן? אֵיזֶה מֶרְחָק  הוּא עָבַר? אִם הוּא הָלַךְ  חֲמִישָּׁה קִילוֹמֶטֶר בְּשָׁעָה, וְהוּא הֲרֵי הוֹלֵךְ כְּבָר מֵאֶמְצַע הַלַּיְלָה, לְפָחוֹת עֶשֶׂר שָׁעוֹת, זֶה חֲמִישִּׁים קִילוֹמֶטֶר. לֹא יִיתָּכֵן שֶׁחֲמִישִׁים. הוּא כְּבָר הָיָה נִתְקָל בְּאֵיזֶה כְּפָר אוֹ בַּכְּבִישׁ, הוּא הָיָה רוֹאֶה אוֹתָם מֵרָחוֹק, אֶלָּא אִם כֵּן הוּא הוֹלֵךְ בְּמַעְגָּלִים, אֶלָּא אִם כֵּן הוּא הוֹזֶה. וְכָל הַזְּמַן בְּתוֹךְ הַגְּלוּיָה הַמְּזוּיֶּינֶת. כַּמָּה שֶׁלֹּא יֵלֵךְ, הוּא כָּל הַזְּמַן בֵּין הַזֵּיתִים. כְּאֵב הָרֹאשׁ לֹא מַרְפֶּה, גְּרוֹנוֹ הוֹלֵךְ וּמִתְכַּוֵּוץ, הַאִם מִישֶׁהוּ אֵי פַּעַם מֵת כָּאן מִצָּמָא? הוּא הָיָה מַסְכִּים לִשְׁלוּלִית מְרוּפֶּשֶׁת עִם תּוֹלָעִים וְיַתּוּשִׁים, חוֹמָה וּמַסְרִיחָה, אֵין בְּעָיָה. שֶׁרַק יִתְּנוּ לוֹ. תִּמְזוֹג. קְנֵה הַמִּידָּה מְבַטֵּא אֶת הַמַּצָּב.
כְּמוֹ אֶמֶשׁ. רַק תֵּן לִי. תִּמְזוֹג. רִאשׁוֹן, שְׁנֵי, שְׁבִיעִי. קוֹקְטֶיְילִים שֶׁל חֲמִישִּׁים אֵירוֹ, כּוֹסִיּוֹת שֶׁל חֲמִישִּׁים אֶלֶף, מְכוֹנִיּוֹת שֶׁל חָמֵשׁ-מֵאוֹת אֶלֶף. מוֹפַע זִיקּוּקִים שֶׁל סְכוּמֵי כֶּסֶף. וִילָה מוּזְהֶבֶת שֶׁמַּשְׁקִיפָה עַל זִ'ירִיָּיה. בְּרֵיכָה עִם מַקְפֵּצָה. מֵעַל לְמַיִם בָּחוּר בְּחוּלְצָה לְבָנָה נוֹאֵם. הָאֲחֵרִים מְרִימִים כּוֹסִית לְחַיָּיו, מִתְחָרִים בִּמְלִיצוֹת וּבַחֲשִׁיבוּת עַצְמִית. וְאָז הֵם רוֹקְדִים. אַחֵר כָּךְ מוֹשְׁכִים בְּאַף. הַנָּשִׁים נִמְרָחוֹת עֲלֵיהֶם. זֶה עוֹלָם אַחֵר. הוּא הִרְגִּישׁ אֶת מִטְעַן הָעוֹצְמָה בָּאֲוִויר. הוּא הִסְתַּנְוֵור מֵהָעֶלְיוֹנוּת שֶׁלָּהֶם, מֵהַחֲלִיפוֹת הַמְּגוֹהָצוֹת וְהַשֵּׂיעָר הַחֵלֶק. בְּאֵיזוֹ שַׁחְצָנוּת יָרְקוּ מֵהַמִּרְפֶּסֶת כְּשֶׁהַיָּרֵחַ הוֹפִיעַ מֵעַל זַלְרִין. נוֹעַר הַזָּהָב, זֶרַע  הַיַּזָּמִים וְהַשּׁוֹפְטִים הַקְּרוֹאָטִים, וְהוּא, גּוֹלְד-דִּיגַר קָטָן וְתָמִים. אֶלָּא שֶׁהַתַּמִּים הַקָּטָן לֹא יָדַע שֶׁלְּאַנְשֵׁי הַזָּהָב כְּבָר נִמְאַס מִכָּל הַנּוֹצֵץ הַזֶּה, שֶׁאַחֲרֵי מַסְפִּיק כֶּסֶף וְקוֹקָאִין רַק הַדָּם מַרְוָוה אֶת הַצִּימָּאוֹן.
הוּא נִתְקַל בְּאֶבֶן, מָעַד וְנָפַל. הָעֵצִים הִסְתַּחְרְרוּ סְבִיבוֹ, הַשָּׁמַיִים נִמְתְּחוּ כִּסְפִּירָלָה, וְהוּא נָמֵס אֶל תּוֹךְ הַסֶּלַע, אֶל הַגַּאֲוָוה הַדַּלְמָטִית הַלְּבָנָה הָאֵיתָנָה. הוּא קִיבֵּל מַכָּה בַּבֶּרֶךְ, רִיסֵּק אֶת הַמַּרְפֵּק, חָשׁ דְּקִירָה בֵּירֵךְ, וּצְרִיבָה בַּגָּרוֹן. הוּא לֹא יָכוֹל לְהִתְרוֹמֵם. בְּשַׂר הַמַּרְפֵּק נִפְתַּח וּמֵהַבֶּקַע פֶּרֶץ דָּמוֹ וְזָלַג עַל הָאֶבֶן. בַּחֲרִיץ הַסֶּלַע נִקְוְותָה שְׁלוּלִית אֲדוּמָּה קְטַנָּה. הוּא הָיָה בּוֹכֶה, אֲבָל אֵין לוֹ דְּמָעוֹת, אֵין רוֹק, אֵין בּוֹ טִיפַּת נוֹזֵל, לְשׁוֹנוֹ נְפוּחָה כְּמוֹ תַּפּוּחַ אֲדָמָה, עָלָיו לִגְמוֹא אֶת הָאֲוִויר כְּמוֹ גְּלוּלוֹת, וְדָמוֹ זָב כְּמַפָּל הַנִּיגָּר עַל הַסֶּלַע. עֲצֵי הַזַּיִת, הָאַלּוֹן וְהָעַרְעָר הִסְתַּחְרְרוּ מִסְּבִיבוֹ. שׁוּלִי הַגְּלוּיָה עָלוּ בְּאֵשׁ. אוֹזְנָיו הִצְטַלְצְלוּ. בֶּאֱמֶת אֶפְשָׁר לָמוּת בְּכָזֶה חוֹר מֵחוּרְבָּן? אֵיפֹה הַקַּקְטוּסִים הַמְּזוּיָּנִים?
הוּא הִתְהַפֵּךְ עַל הַבֶּטֶן בַּמַּאֲמָץ, מָשַׁךְ אֶת עַצְמוֹ לְעֵבֶר הָאֶבֶן הָאֲדוּמָּה וְטָמַן אֶת פָּנָיו בִּשְׁלוּלִית דָּמוֹ שֶׁלּוֹ. בְּתַאֲוָוה לִיקֵּק אֶת הַנּוֹזֵל הַמְּתַקְתֵּק. הַסִּינַפְּסוֹת בְּמוֹחוֹ הִתְפּוֹצְצוּ מִסִּיפּוּק, אַחֲרֵי כָּל כָּךְ הַרְבֵּה זְמַן, סוֹף סוֹף חָשׁוּ לַחוּת. הוּא צָחַק. כְּשֶׁאֵין לְךָ כְּלוּם, אַתָּה צָרִיךְ מְעַט מְאוֹד כְּדֵי לִהְיוֹת מְאוּשָּׁר. כְּשֶׁאַתָּה מֵת מִצָּמָא, בְּסַךְ הַכּוֹל דְּרוּשׁוֹת כַּמָּה טִיפּוֹת. כְּשֶׁחוֹשְׁבִים עַל זֶה, מְבִינִים שֶׁבְּסוֹפוֹ שֶׁל דָּבָר אֲנַחְנוּ מַסְפִּיקִים לְעַצְמֵנוּ.
הוּא הִשְׂתָּרֵעַ עַל גַּבּוֹ וְהִפְנָה לַשָּׁמַיִם אֶת עֲוִוית חִיּוּכוֹ זַב הַדָּם. הַשֶּׁמֶשׁ עִיוְּורָה אֶת עֵינָיו וְהַבָּרָק לֹא אֶפְשָׁר לוֹ לִפְתּוֹחַ אוֹתָן לְגַמְרֵי, וּבְכָל זֹאת יָכוֹל הָיָה לִקְרוֹא בְּבֵרוּר מֵעַל לְרֹאשׁוֹ אֶת הָאוֹתִיּוֹת: "דְּרִישַׁת שָׁלוֹם מִדֶּלְמַטְיָה".




https://www.shortstoryproject.com/he/story/%d7%93%d7%a8%d7%99%d7%a9%d7%aa-%d7%a9%d7%9c%d7%95%d7%9d-%d7%9e%d7%93%d7%9c%d7%9e%d7%98%d7%99%d7%94/
#אַבְּסוּרְד#אוֹנֶס#אֵימָה#מָוֶות#מָתַח