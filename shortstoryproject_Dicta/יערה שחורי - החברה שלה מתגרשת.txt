הַחֶבְרָה שֶׁלָּהּ מִתְגָּרֶשֶׁת. הַפָּנִים שֶׁלָּהּ צְבוּעוֹת בְּהַקְפָּדָה מוּגְזֶמֶת. הַקַּו הַתּוֹחֵם שֶׁל הַשְּׂפָתוֹן מְצוּיָּר רָחוֹק מְעַט מִגְּבוּל הַשְּׂפָתַיִים, כֵּהֶה יוֹתֵר מִצִּבְעָן הַמְּקוֹרִי. הִיא לוֹבֶשֶׁת שִׂמְלָה בַּעֲלַת צַוּוֹארוֹן גָּבוֹהַּ, חֲגִיגִית, נוֹאֶשֶׁת. הֵן שׁוֹתוֹת קָפֶה. הִיא מְזַהָה עַל פְּנֵי הַחֶבְרָה שֶׁלָּהּ, כְּמוֹ בַּמַּרְאָה, אֶת אוֹתָם הַיָּמִים שֶׁבָּהֶם הִיא מוֹסִיפָה לְעַצְמָהּ שְׁכָבוֹת שֶׁל צֶבַע, אוֹסֶפֶת וּמְהַדֶּקֶת  אֶת הַשֵּׂיעָר בְּחוֹזְקָה. וּלְבַסּוֹף יֵשׁ אֵיזֶה גֶּבֶר, נָמוּךְ אוֹ גָּבוֹהַּ, גֶּבֶר שֶׁעוֹמֵד בְּפִינַּת הָרְחוֹב. 

(הוּא מְחַכֶּה לָאוֹטוֹבּוּס. הַיָּדַיִים שֶׁלּוֹ לַחוּת. הוּא לֹא מַאֲמִין בִּמְכוֹנִיּוֹת. פַּעַם הוּא פָּגַשׁ אֶת הַבַּת שֶׁלָּהּ וְאָמַר, נָכוֹן שֶׁאִמָּא שֶׁלְּךָ יָפָה, בְּנִימָה שֶׁגָּרְמָה לְבַת הַשָּׁלוֹשׁ לְהַדֵּק אֶת כַּף הַיָּד שֶׁלָּהּ לְזוֹ שֶׁל אִמָּהּ. הוּא מְנוֹפֵף אֵלֶיהָ וּכְשֶׁהִיא נֶעֱצֶרֶת הוּא מִיָּד מְדַבֵּר עַל הָאִיפּוּר שֶׁלָּהּ, הַכָּבֵד כְּמוֹ גֶּשֶׁם. אוּלַי הוּא אוֹמֵר אֶת זֶה אַחֶרֶת. הֲרֵי הוּא מַעֲלִיב אוֹתָהּ וְהִיא נִשְׁבַּעַת לִשְׁכּוֹחַ אֶת זֶה מִיָּד, בְּאוֹתוֹ רֶגַע, וְעַל אַף הַכּוֹל הוּא בְּכָל זֹאת מִתְעַקֵּשׁ לְלַוּוֹת אוֹתָהּ. אוֹתָהּ! הַגְּבֶרֶת עִם הַזָּקֵן, עִם הַשִּׁינַּיִים הַמְּחוּדָּדוֹת. וּכְשֶׁהוּא הוֹלֵךְ לְצִדָּהּ הִיא לֹא מוֹחָה. הִיא מְבִינָה שֶׁכָּל זֶה לֹא עָשָׂה אוֹתָהּ לְבִלְתִּי נִרְאֵית.  הַגְּבֶרֶת הַיְּשִׁישָׁה שֶׁהַמַּקֵּל שֶׁלָּהּ נוֹקֵשׁ עַל רִצְפַּת הָאוּלָם. זֹאת הִיא. מַבִּיטָה בָּעוֹלָם כְּמוֹ שׁוּעָל קֵירֵחַ, מְאוּפָּר.)

הִיא יוֹשֶׁבֶת מוּל הַחֶבְרָה הֲכִי טוֹבָה שֶׁלָּהּ. אֲפִילּוּ הַקָּפֶה גּוֹרֵם לָהּ בְּחִילָה. הָעוֹלָם גּוֹרֵם לָהֶן בְּחִילָה. הֵן מַזְמִינוֹת עוּגָה עִם זִיגּוּג לָבָן. רַק הַחֶבְרָה אוֹכֶלֶת וּבְדֶרֶךְ זוֹ אוֹ אַחֶרֶת הָעוּגָה נִשְׁאֶרֶת שְׁלֹמֹה. זֶה אֶחָד מֵהַיָּמִים הָאֵלֶּה שֶׁקָּשֶׁה לָדַעַת אִם קַר אוֹ חַם. הַחֶבְרָה שֶׁלָּהּ שׁוֹאֶלֶת לִשְׁלוֹמָהּ. הִיא דּוֹאֶגֶת לָהּ. זֶה סֵדֶר הַדְּבָרִים הָרָגִיל בֵּינֵיהֶן וְהִיא עוֹנָה בְּהַרְחָבָה, מְדַקְדֶּקֶת בְּעִנְיָינִים שׁוּלַיִים, עַד שֶׁבָּרוּר לָהּ שֶׁהַפַּעַם זֶה מוּכְרָח לִהְיוֹת אַחֶרֶת.

אַחֵר כָּךְ הַחֶבְרָה שֶׁלָּהּ מְדַבֶּרֶת. הִיא מְסַפֶּרֶת לָהּ אֶחָד מֵאוֹתָם סִיפּוּרִים עֲצוּבִים, סִיפּוּרִים עֲצוּבִים מְאוֹד שֶׁמִּשְׁתַּנִּים רַק בִּפְרָטִים.
נָכוֹן שֶׁזֶּה יָכוֹל לִהְיוֹת סִיפּוּר קָצָר מְצוּיָּן, הַחֶבְרָה שֶׁלָּהּ שׁוֹאֶלֶת אוֹתָהּ. זֹאת שְׁאֵלָה שֶׁל כֵּן וְלֹא אֲבָל הִיא לֹא עוֹנָה. הִיא מַעֲשִׂית, מַעֲשִׂית מִמָּה שֶׁחָשְׁבָה שֶׁתִּהְיֶה, מִשֶּׁחָשְׁבָה שֶׁהִיא יְכוֹלָה אֵי פַּעַם לִהְיוֹת.

הִיא נוֹזֶפֶת בָּהּ, בַּחֶבְרָה שֶׁלָּהּ, מַבִּיטָה בָּהּ בְּרִיכּוּז, כְּאִילּוּ נִפְגְּשׁוּ לָרִאשׁוֹנָה וְתוֹרַת הַפַּרְצוּף כּוּלָּהּ פְּרוּשָׂה בְּפָנֶיהָ כְּדֵי לְהָבִין מוּל מִי הִיא יוֹשֶׁבֶת. כְּאִילּוּ אֶפְשָׁר לִקְרוֹא עַל פָּנֶיהָ עַרְמוּמִיּוֹת, חַמְדָנוּת, טוֹב לֵב, פִּיזּוּר נֶפֶשׁ. בָּרֶגַע הַזֶּה נִדְמֶה שֶׁהָעוֹלָם כּוּלּוֹ בּוֹעֵר מִחוּץ לַקָּפֶה וְכָל נְכָסֶיהָ עוֹמְדִים לְהִימֵּס בָּאֵשׁ הַזֹּאת. מַהֵר, הִיא אוֹמֶרֶת, מַהֵר, מַבִּיטָה בְּקִיר הַזְּכוּכִית וְהַחוּצָה, כְּאִילּוּ הָאַרְבֶּה עוֹמֵד לִפְשׁוֹט עַל הָעִיר, כְּאִילּוּ בַּיָּמִים הַקְּרוֹבִים יוּפְצְצוּ מְקוֹרוֹת הַמַּיִם. וְהִיא מוֹסִיפָה וְאוֹמֶרֶת עַכְשָׁיו, לָמָּה אַתְּ לֹא עוֹשָׂה אֶת זֶה עַכְשָׁיו, מְדַבֶּרֶת עַל חֶשְׁבּוֹנוֹת מְשׁוּתָּפִים, נְכָסִים, עוֹרְכֵי דִּין, יְלָדִים, וְהַחֶבְרָה מְהַנְהֶנֶת כְּמוֹ הַבּוּבּוֹת הָאֵלֶּה שֶׁנִּיד הָרֹאשׁ הוּא הַתְּנוּעָה הַיְּחִידָה שֶׁהֵן מְסוּגָּלוֹת לָהּ.   

אֵין לְזֶה דָּבָר עִם הָאוֹפָנִים הַנִּרְפִּים שֶׁבָּהֶם הִיא עַצְמָהּ נוֹגַעַת בַּכֶּסֶף, מַשְׁאִירָה אֶת הַחֶשְׁבּוֹנוֹת חֲתוּמִים בְּמַעֲטָפוֹת וְאֶת הַמַּעֲטָפוֹת מִצְטַבְּרוֹת לְטוּר הַנְדָּסִי עַל מְכַסָּה הַפְּסַנְתֵּר. הוּא בֶּן מֵאָה שָׁנָה. הוּא נִבְנָה בְּגֶרְמַנְיָה וּסְפִינָה הֶעֱבִירָה אוֹתוֹ מֵעֵבֶר לַיָּם. אֶחָד הַקְּלִידִים שָׁבוּר וְהִיא מֵעוֹלָם לֹא לָמְדָה לְנַגֵּן.

כְּשֶׁמַּגִּיעַ הַחֶשְׁבּוֹן הַחֶבְרָה מַבִּיטָה בָּהּ וּשְׁתֵּיהֶן מַכְחִישׁוֹת אֶת כּוֹחוֹ עֲלֵיהֶן. כַּמָּה מַהֵר הַמַּטְבְּעוֹת נוֹפְלִים מִכִּיסָהּ, הַשְּׁטָרוֹת פּוֹרְחִים כְּמוֹ צִיפּוֹרִים מֵתוֹת מִיָּדֶיהָ. הִיא מְשַׁלֶּמֶת וּמַשְׁאִירָה אֶת הַסְּכוּם בִּצְלוֹחִית מַתֶּכֶת. הֵן מִתְנַשְּׁקוֹת כְּמוֹ יְשִׁישׁוֹת שֶׁרָאשֵׁיהֶן הַשְּׁבִירִים עֲטוּפִים בְּמִטְפְּחוֹת נַיְילוֹן שֶׁלּוֹחֲשׁוֹת בְּכָל מַגָּע קַל. הֵן מַכִּירוֹת מֵאָז שֶׁהָיוּ יְלָדוֹת אֲבָל הֵן כְּבָר לֹא יַלְדוּת. וּבְמֶשֶׁךְ כָּל הַזְּמַן הַזֶּה הִיא לֹא חוֹשֶׁבֶת עָלָיו. נִדְמֶה שֶׁהַפָּנִים שֶׁלּוֹ נִמְחָקוֹת מִזִּיכְרוֹנָהּ. הִיא כִּמְעַט שׁוֹכַחַת אֵיךְ הַבַּעַל שֶׁל הַחֶבְרָה שֶׁלָּהּ מִסְתַּכֵּל עָלֶיהָ כְּשֶׁהֵם נִפְגָּשִׁים, אֶת הָרַחַשׁ דְּמוּי הַחַשְׁמַל שֶׁנִּיצַּת בָּאֲוִויר, כְּמוֹ בְּיָמִים שֶׁל חַמְסִין כְּשֶׁשָּׂדֶה עָלוּל לְהִתְלַקֵּחַ, כְּשֶׁרְחוֹבוֹת עוֹלִים בְּאֵשׁ. וְהִיא חוֹשֶׁבֶת עָלָיו מְחַיֵּיךְ בְּזָוִוית הַפֶּה וְלֹא מַצְלִיחָה לִזְכּוֹר אִם יֵשׁ לוֹ שָׂפָם. אֵין לוֹ שָׂפָם, הִיא מַחֲלִיטָה כִּמְעַט בַּהֲקָלָה וְיוֹצֵאת אֶל הָרְחוֹב. הַמִּדְרָכָה מְסַנְוֶורֶת. חַלּוֹנוֹת הָרַאֲווֹה. מִכָּל עֵבֶר מִשְׁתַּקְּפוֹת בָּבוּאוֹת מְעַוְּותוֹת. הִיא כָּל מִי שֶׁנִּיתָּן לָהּ לִרְאוֹת.

וּבְכָל זֹאת הִיא נוֹשֵׂאת שַׁבְרִיר מֵהַסִּיפּוּר שֶׁל הַחֶבְרָה שֶׁלָּהּ כְּמוֹ שֶׁבֶר שֶׁל רְאִי שֶׁנִּסְתַּר בַּכִּיס הַמִּכְנָסַיִים, אֶפְשָׁר לְהַעֲבִיר אֶצְבַּע עַל שׁוּלָיו. אֶפְשָׁר לְהֵיחָתֵךְ וּלְהִישָּׁאֵר בַּחַיִּים. וּכְשֶׁהַבַּת שֶׁלָּהּ שׁוֹאֶלֶת אִם מָה שֶׁגָּדוֹל יוֹתֵר הוּא תָּמִיד יָקָר יוֹתֵר, הִיא מְבִינָה שֶׁהָיְיתָה צְרִיכָה לוֹמַר לָהּ כֵּן, תִּכְתְּבִי. בְּבַקָּשָׁה, תִּכְתְּבִי. אֲנִי מַבְטִיחָה שֶׁאֶקְרָא. אֲבָל הִיא לֹא מְתַקְשֶׁרֶת לְהַגִּיד לָהּ אֶת זֶה. לְמַעֲשֶׂה, הִיא אַף פַּעַם לֹא אוֹמֶרֶת לָהּ, הַדָּבָר הַיָּחִיד שֶׁאַתְּ יְכוֹלָה לַעֲשׂוֹת הוּא לִכְתּוֹב.




https://www.shortstoryproject.com/he/story/%d7%94%d7%97%d7%91%d7%a8%d7%94-%d7%a9%d7%9c%d7%94-%d7%9e%d7%aa%d7%92%d7%a8%d7%a9%d7%aa/
#אַהֲבָה#אוּרְבָּנִי#אַקְזֶסְטַנְצִיָּאלִיסְטִי#יִשְׂרְאֵלִי#כְּתִיבַּהְנָשִׁית