אֵין תְּשׁוּבָה. זֶה בְּסֵדֶר. אֲבָל גַּם אִם זֶה לֹא הָיָה בְּסֵדֶר, מָה אֲנִי יָכוֹל לַעֲשׂוֹת?  רֶיְימוֹנְד קַרְבֶר, "מֵאֵין אֲנִי מְתַקְשֵׁר", מִתּוֹךְ "דָּבָר קָטָן וְטוֹב", מֵאַנְגְּלִית מֹשֶׁה רוֹן, הוֹצָאַת כֶּתֶר
יָנִיב, בֶּן הַזּוּג שֶׁל נַעֲמָה, מְדַבֵּר.
יָנִיב הוּא אַרְכִיטֵקְט תּוֹכְנָהּ, הוּא מַרְוִויחַ קְצָת פָּחוֹת מִשִּׂיאָנֵי הַשָּׂכָר בַּמִּגְזָר הַצִּיבּוּרִי. זֶה לֹא
קָשׁוּר לַשִּׂיחָה שֶׁלָּנוּ אֲבָל זֶה מָה שֶׁעוֹבֵר לִי בְּרֹאשׁ עַכְשָׁיו. 
אַרְבַּעְתֵּנוּ יוֹשְׁבִים מִסָּבִיב
לְשׁוּלְחַן הַסָּלוֹן עַל סַפּוֹת הַטּוֹלְמֵנְס הַמְּעוּצָּבוֹת שֶׁלָּהֶם וּמְעַשְּׁנִים ג'וֹיְנְט. בְּדִיּוּק סִייַּמְנוּ אֲרוּחַת
עֶרֶב בִּלְתִּי מִתְקַבֶּלֶת עַל הַדַּעַת; אַרְבַּע מָנוֹת בְּרָמַת מִישְּׁלָן. נַעֲמָה הֵכִינָה כִּמְעַט הַכּוֹל לְבַד, יָנִיב
עֵזֶר לָהּ פֹּה וָשָׁם, אֶפְרָת וַאֲנִי הֵבֵאנוּ יַיִן, זֶה כָּל מָה שֶׁתָּרַמְנוּ לָאֲרוּחָה הַזֹּאת.
"זֶה לֹא שֶׁהִיא כְּמוֹ
יְהוּדִיָּיה בַּשּׁוֹאָה, כֵּן?" יָנִיב נוֹשֵׁף אֶת הֶעָשָׁן.
"מִי דִּיבֵּר עַל הַשּׁוֹאָה? לָמָּה
צָרִיךְ לִדְחוֹף אֶת הַשּׁוֹאָה לְכָל דָּבָר?" נַעֲמָה נִשְׁעֶנֶת עַל כָּרִיּוֹת הַסַּפָּה, רַגְלֶיהָ נָחוּת עַל
הַיְּרֵכַיִים שֶׁל יָנִיב. כַּמָּה הָיִיתִי רוֹצֶה לְהִתְחַלֵּף אִיתּוֹ עַכְשָׁיו, לְהִתְחַלֵּף אִיתּוֹ בִּכְלָל, בְּעֶצֶם לֹא,
לֹא הָיִיתִי רוֹצֶה לְהִתְחַלֵּף אִיתּוֹ, לֹא הָיִיתִי מְסוּגָּל לִסְבּוֹל אֶת זֶה, עָדִיף לָבוֹא מִבַּחוּץ.
"וּמָה זֶה
סַהֲרוֹנִים?" אֶפְרָת מְרִימָה אֶת הַקּוֹל חָזָק מִידַּי, "זֶה לֹא מַחֲנֵה רִיכּוּז?" וַאֲנִי
חוֹשֵׁב: לָמָּה, אֱלוֹהִים אַדִּירִים, לָמָּה? 
"כְּלֹא סַהֲרוֹנִים הוּא
מְתַקֵּן לַמִּסְתַּנְּנִים," יָנִיב לֹא מִתְרַשֵּׁם, "זֶה וִיכּוּחַ אַחֵר, לֵגִיטִימִי, אֲבָל אַחֵר. אֲנַחְנוּ
מְדַבְּרִים כָּאן עַל עוֹבְדִים זָרִים שֶׁהַמְּדִינָה נָתְנָה לָהֶם אַשְׁרַת עֲבוֹדָה." הוּא מַעֲבִיר אֶת
הַגּ'וֹיְנְט לְנַעֲמָה.
"כְּלֹא זֶה כְּלֹא."
אֶפְרָת קוֹבַעַת, וַאֲנִי מִתְפַּלֵּל שֶׁבְּכָךְ זֶה יִסְתַּיֵּים, אֲבָל הִיא, כַּמּוּבָן, מַמְשִׁיכָה: "אַתֶּם קוֹלְטִים
מָה קוֹרֶה כָּאן? בָּאִים שׁוֹטְרִים לְבֵית סֵפֶר, תּוֹפְסִים יַלְדָּה שֶׁנּוֹלְדָה בְּיִשְׂרָאֵל וְחַיָּה פֹּה כָּל הַחַיִּים
שֶׁלָּהּ, עוֹצְרִים אוֹתָהּ וְשָׂמִים אוֹתָהּ בְּבֵית סוֹהַר. אַתָּה מְדַמְיֵין שֶׁיַּעֲשׂוּ דָּבָר כָּזֶה לְשִׁירָה?"
הִיא פּוֹנָה אֵלַיי פִּתְאוֹם.
שִׁירָה הִיא הַבַּת שֶׁלָּנוּ, בַּת שֵׁשׁ,
הִיא בַּבַּיִת עַכְשָׁיו. הַבֶּיְיבִּיסִיטֵר שׁוֹמֶרֶת עָלֶיהָ וְעַל גַּיְא. שָׁלוֹשׁ שָׁנִים לָקַח לָנוּ לִמְצוֹא אֶת
הַבֶּיְיבִּיסִיטֵר הַזֹּאת. אֶפְרָת טִיפְּלָה בַּמְּשִׂימָה הַזּוֹ, כַּמּוּבָן, הֵכִינָה טַבְלַת אַקְסֵל עִם – אֲנִי לֹא צוֹחֵק
– שְׁלוֹשִׁים וּשְׁתַּיִים שְׁאֵלוֹת, זִימְּנָה לְרֵיאָיוֹן כָּל סְטוּדֶנְטִית אוּמְלָלָה שֶׁעָשְׂתָה אֶת הַטָּעוּת וְהִתְקַשְּׁרָה.
כְּשֶׁתְּשׁוּבָה כָּלְשֶׁהִי שֶׁל מִי מֵהֶן לֹא הָיְיתָה לְרוּחָהּ, אוֹ אִם מִי מֵהֶן הֵעֵזָּה לְהַבִּיעַ צֵל שֶׁל מוֹרַת רוּחַ
לְנוֹכַח הֲווֹיָה דולורוזה שֶׁאִשְׁתִּי הֶעֱבִירָה אוֹתָהּ, הִיא מִיהֲרָה לְסַמֵּן בְּהֶסְתֵּר 'לֹא!' תַּחַת הָעַמּוּדָה
'הַחְלָטָה'. לְמוֹתָר לְצַיֵּין שֶׁהִיא לֹא מָצְאָה אַף מוֹעֳמֶדֶת מַתְאִימָה. כְּשֶׁגַּיְא נוֹלַד וְהִגִּיעַ לִגְבוּרוֹת —
גִּיל שָׁנָה, כְּבָר לֹא יָכוֹלְנוּ יוֹתֵר. רְשִׁימַת הַשְּׁאֵלוֹת הִצְטַמְצְמָה וְאֶפְרָת עָבְרָה לַטֵּלֵפוֹן וְהִצִּיגָה
לְמוּעֲמָדוּת שְׁאֵלָה אַחַת בִּלְבַד: "הַאִם אַתְּ פְּנוּיָה הָעֶרֶב?" כָּכָה מָצָאנוּ אֶת אוֹרִית, סְטוּדֶנְטִית
לַתִּקְשׁוֹרֶת, תִּיבָּדֵל לְחַיִּים אֲרוּכִּים. בִּזְכוּתָהּ הִתְחַלְנוּ לְהָבִין מָה קָרָה בָּעוֹלָם בִּזְמַן שֶׁאֲנַחְנוּ עָשִׂינוּ
יְלָדִים, אוֹרִית פָּתְחָה לָנוּ אֶת הַדֶּלֶת וַאֲנַחְנוּ גִּילִּינוּ עוֹלָם.
כְּשֶׁאֲנִי לֹא עוֹנָה לַשְּׁאֵלָה שֶׁלָּהּ
(מָה בִּכְלָל אֶפְשָׁר לַעֲנוֹת עַל דָּבָר כָּזֶה?) הִיא מַמְשִׁיכָה: "וְאָז מְטִיסִים אוֹתָהּ וְאֶת הַמִּשְׁפָּחָה
שֶׁלָּהּ לַצַּד הַשֵּׁנִי שֶׁל הָעוֹלָם, וְזוֹרְקִים אוֹתָהּ לַמְּדִינָה שֶׁהִיא לֹא רָאֲתָה בַּחַיִּים, לַמְּדִינָה שֶׁהִיא
אֲפִילּוּ לֹא בִּיקְּרָה בָּהּ אַף פַּעַם."
"אַתְּ צוֹדֶקֶת,"
אוֹמֵר יָנִיב, וַאֲנִי מֵרִים אֵלָיו אֶת הָעֵינַיִים. בְּמִקְרֶה הוּא שָׁלַף אֶת זֶה עַכְשָׁיו אוֹ שֶׁהַמְּפַגְּשִׁים בֵּינֵיהֶם
הִסְפִּיקוּ לוֹ כְּדֵי לַעֲלוֹת עַל בִּיטּוּי הַקֶּסֶם שֶׁמַּשְׁתִּיק אוֹתָהּ?
"זוֹ טְרָגֶדְיָה, אֲנִי
לְרֶגַע לֹא מְנַסֶּה לְהַפְחִית בְּעֵרֶךְ שֶׁל זֶה, הַמְּדִינָה מְשַׂחֶקֶת כָּאן מִשְׂחָק כָּפוּל: בְּיָד אַחַת מְיַיבֵּאת
עוֹבְדִים, גּוֹבַהּ כֶּסֶף מֵהַמַּעֲסִיקִים, וְאָז מְגָרֶשֶׁת אוֹתָם וּבְדֶלֶת הַשְּׁנִיָּיה מְיַיבֵּאת עוֹבְדִים חֲדָשִׁים.
אֲבָל בּוֹאוּ נָשִׁים אֶת זֶה רֶגַע בַּצַּד, תַּכְלֶס, הִיא וְאִמָּא שֶׁלָּהּ לֹא עוֹמְדוֹת בִּפְנֵי סַכָּנָה מַמָּשִׁית, זֶה
לֹא שֶׁהֵן לֹא יוּכְלוּ לְהִסְתַּדֵּר שָׁם בְּשׁוּם אוֹפֶן, הֵן לֹא יִהְיוּ זָרוֹת, יֵשׁ לָהֶן אֶת הַשָּׂפָה, יִהְיֶה לָהֶן
קָשֶׁה, אֲבָל הֵן יִסְתַּדְּרוּ. בִּמְצִיאוּת הַחַיִּים שָׁם, לַעֲבוֹד בְּיִשְׂרָאֵל זוֹ פְּרִיבִילֶגְיָה, כְּמוֹ רִילוֹקֶיְישָׁן
מִשְׁתַּלֵּם, מַצָּבָן עֲדַיִין יוֹתֵר טוֹב מֵרוֹב הַיְּלָדוֹת וְהָאִימָּהוֹת בְּפִילִיפִּינִים."
אֲנִי מִסְתַּכֵּל עָלָיו וְלֹא מַאֲמִין,
לֹא מַאֲמִין שֶׁאֲנִי אַשְׁכָּרָה שׁוֹכֵב עִם בַּת הַזּוּג שֶׁלּוֹ. בְּהַסְכָּמָה אֲנִי שׁוֹכֵב אִיתָּהּ, כֵּן? בְּהַסְכָּמָה וּבִידִיעָה
שֶׁל כָּל הַצְּדָדִים. מֵרוֹב שֶׁכָּל הָעֵסֶק הַזֶּה לֹא יְאוּמַּן אֲנִי מַרְעִיף עַל נַעֲמָה תַּעֲנוּגוֹת כָּאֵלֶּה שֶׁהִיא לֹא
יוֹדַעַת אֶת נַפְשָׁהּ. זֶה לֹא בִּגְלַל שֶׁאֲנִי אֵיזֶה קָזָנוֹבָה, זֶה בִּגְלַל הַתְּשׁוּקָה שֶׁדָּעֲכָה אֶצְלָם, כָּכָה זֶה,
קוֹרֶה לְכוּלָּם. שֶׁבַע שָׁנִים, אַף אֶחָד לֹא מַחֲזִיק תְּשׁוּקָה שֶׁבַע שָׁנִים. וְאָז בָּא מִישֶׁהוּ אַחֵר וְדוֹפֵק
הֲפָקָה, נוֹתֵן אֶת הַנְּשָׁמָה, אֵין מָה לְהִתְפַּלֵּא. אֲבָל מָה הוּא מוֹצֵא בְּאֶפְרָת? אֶת זֶה אֲנִי לֹא מֵבִין.
בְּעֶצֶם, אֲנִי מֵבִין טוֹב מְאוֹד, גַּם אֲנִי מָצָאתִי בָּהּ אֶת אוֹתוֹ הַדָּבָר. אָהַבְתִּי אוֹתָהּ כְּמוֹ אֲנִי לֹא
יוֹדֵעַ מָה. רַק אֶת הָעוּבְדָּה הַזּוֹ אֲנִי זוֹכֵר – זוֹכֵר שֶׁאָהַבְתִּי אוֹתָהּ, לֹא זוֹכֵר אֵיךְ הִרְגַּשְׁתִּי
כְּשֶׁאָהַבְתִּי אוֹתָהּ, זֶה לֹא מִתְקַבֵּל אֶצְלִי עַל הַדַּעַת עַכְשָׁיו, כְּמוֹ חוֹר שָׁחוֹר בַּזִּיכָּרוֹן, כְּאִילּוּ מִישֶׁהוּ
אַחֵר אָהַב אוֹתָהּ כָּכָה, לֹא אֲנִי.
"נִרְאֶה אוֹתְךָ,"
אוֹמֶרֶת נַעֲמָה וּמַעֲבִירָה לְאֶפְרָת אֶת הַגּ'וֹיְנְט, "מָחָר אֲנַחְנוּ עוֹלִים לְטִיסָה עִם נִיצָּן,
לוֹקְחִים אוֹתָהּ מֵהַבַּיִת שֶׁלָּנוּ, מֵהַחֶדֶר שֶׁלָּהּ, מֵהַחֲבֵרוֹת שֶׁלָּהּ, וְטָסִים אִיתָּהּ לִמְדִינָה אַחֶרֶת, נַגִּיד לַמְּדִינָה
דּוֹבֶרֶת אַנְגְּלִית, אֲבָל כָּזוֹ שֶׁנִּיצָּן לֹא בִּיקְּרָה בָּהּ אַף פַּעַם, עִם תַּרְבּוּת אַחֶרֶת, וּמִנְהָגִים אֲחֵרִים. נִרְאֶה
מָה זֶה בְּעֵינֶיךָ "לְהִסְתַּדֵּר". וְאַגַּב, תִּשְׁכַּח מִלִּשְׂכּוֹר גִ'יפּ וּלְטַיֵּיל בֶּהָרִים, אֵין לָנוּ
כֶּסֶף שָׁם, גַּם לֹא חֶסְכוֹנוֹת, נִצְטָרֵךְ לִמְצוֹא עֲבוֹדָה, אוּלַי בְּהַיְיטֵק, אֲבָל בִּשְׂכַר מִינִימוּם. נִיצָּן תִּיכָּנֵס
לְבֵית הַסֵּפֶר הַמְּקוֹמִי, אַף אֶחָד לֹא יְדַבֵּר אִיתָּהּ עִבְרִית. אֵין אַיְיפוֹן, אֵין סְרָטִים בַּקּוֹלְנוֹעַ, אֵין
לָקַחַת אוֹפַנַּיִים וְלִרְכּוֹב בַּשָּׂדוֹת. אֲבָל יֵשׁ הַרְבֵּה גַּעְגּוּעִים, לַחֲבָרוֹת, לְחוֹף הַיָּם, לַקַּיִץ, לַמְּדִינָה שֶׁגֵּירְשָׁה
אוֹתָהּ כִּי הִיא נוֹלְדָה לְאִמָּא הַלֹּא נְכוֹנָה."
אֵיזוֹ אִישָּׁה זֹאת. כָּל מִי
שֶׁפּוֹגֵשׁ אֶת נַעֲמָה מִיָּד מֵבִין עִם מִי יֵשׁ לוֹ עֵסֶק; קוֹדֶם כֹּל הִיא אֲצִילִית, יֵשׁ לָהּ פָּנִים אֲצִילִיּוֹת,
אֵיךְ לְהַסְבִּיר אֶת זֶה? אֲפִילּוּ הַקְּמָטִים הַקְּטַנִּים שֶׁמַּתְחִילִים לְהִיוּוֹצֵר אֶצְלָהּ — הִיא לֹא מְנַסֶּה
לְהַסְתִּיר אוֹתָם, כֵּן? — כָּל אֶחָד מֵהֶם יוֹשֵׁב בַּמָּקוֹם. אֵלֶּה קְמָטִים שֶׁל חִיּוּךְ, שֶׁל אוֹר, לֹא שֶׁל
מִרְמוּר. הִיא, מָה שֶׁנִּקְרָא, אֵשֶׁת אֶשְׁכּוֹלוֹת, אֵשֶׁת אֶשְׁכּוֹלוֹת שֶׁל פַּעַם, יוֹדַעַת הַכּוֹל, עוֹשָׂה הַכּוֹל, וּבְתוֹךְ
כָּל הַטֵּירוּף הַזֶּה שֶׁל קַרְיֵירָה, מִשְׁפָּחָה וִילָדִים, מַסְפִּיקָה לְהִתְנַדֵּב בְּמִקְלָט לְעוֹבְדִים זָרִים, מְבַשֶּׁלֶת
נֶהֱדָר, שׁוֹחֶרֶת שִׁירָה וְתֵיאַטְרוֹן, מִתְרַגֶּלֶת יוֹגָה וּמֵדִיטַצְיָה, מִתְעַנְיֶינֶת בַּבּוּדְהִיזְם וּפִילוֹסוֹפְיָה.
וְאִם כָּל זֶה לֹא מַסְפִּיק גַּם פָּתְחָה קְבוּצַת פֶיְיסְבּוּק שֶׁנּוּשַּׁקְתְּ עַכְשָׁיו לְמֵאָה אֶלֶף אִישׁ, בְּעִיקָּר נָשִׁים,
זֹאת אוֹמֶרֶת, וְאַחֲרֵי כָּל זֶה עוֹד יֵשׁ לָהּ זְמַן לפוליאמוריה. 
נִפְגַּשְׁנוּ מַמָּשׁ בְּמִקְרֶה, בָּאֶמְצַע
הַפַּארְק, בְּיוֹם שַׁבָּת שִׁמְשִׁי לִפְנֵי חָמֵשׁ שָׁנִים. צָעַדְנוּ זוּג וְעֶגְלֹת תִּינוֹק לִקְרַאת זוּג וְעֶגְלֹת תִּינוֹק.
הַבָּנוֹת זִיהוּ זוֹ אֶת זוֹ, מִיהֲרוּ לְהִתְחַבֵּק, וְאָז עָבְרוּ לְהִתְפַּעֵל מֵהַתִּינוֹקוֹת זוֹ שֶׁל זוֹ, בַּזְּמַן
שֶׁאֲנַחְנוּ, יָנִיב וַאֲנִי, עָבַרְנוּ לְהִתְפַּעֵל בַּחֲשַׁאי מִבְּנוֹת הַזּוּג זֶה שֶׁל זֶה. בֵּין לְבֵין הִסְפַּקְנוּ
לְהַחֲלִיף מַבָּט הֶיכֵּרוּת חָטוּף. יָנִיב וְנַעֲמָה – אֶת זֶה אֶפְשָׁר הָיָה לִרְאוֹת בְּקַלּוּת – הָיוּ הַרְבֵּה יוֹתֵר
מַגְנִיבִים וּמְעוּדְכָּנִים מֵאִיתָּנוּ, אֲנִי לֹא מְדַבֵּר עַל הָעֲגָלָה אוֹ עַל הַבְּגָדִים, הֵם קָרְאוּ זֶה לְזוֹ בַּת
זוּגִי וּבֵן זוּגִי, כִּי הֵם לֹא נִישְּׂאוּ, וּבִמְקוֹם לְהִתְחַתֵּן בְּאֵיזֶה אוּלָם אֵירוּעִים מַעַפַן, כָּמוֹנוּ, הֵם
טָסוּ לְחוּפְשָׁה בְּסֶיְישֶׁל, וּכְבָר אָז הָיוּ עָמוֹק בפוליאמוריה. אֲנַחְנוּ אֲפִילּוּ לֹא יָדַעְנוּ עַל קִיּוּמָהּ
שֶׁל הַמִּילָּה הַזּוֹ. רַק לִפְנֵי כַּמָּה חוֹדָשִׁים הֲרַעְיוֹן הַזֶּה עָלָה בִּכְלָל, בֵּין נַעֲמָה לְאֶפְרָת. אֶפְרָת חָזְרָה
הַבַּיְתָה וְסִיפְּרָה לִי. הִיא לֹא הָיְיתָה בַּקֶּטַע, לָקַח לָהּ זְמַן לְהַפְשִׁיר. אֲנִי הִמְתַּנְתִּי בְּסַבְלָנוּת. שִׂיחַקְתִּי
אֶת הַתּוֹמֵךְ, הַמֵּבִין, הַמֵּכִיל, עַד שֶׁעֶרֶב אֶחָד שָׁאֲלָה: "אַתָּה רוֹצֶה לְנַסּוֹת?" וַאֲנִי
הֵרַמְתִּי אֶת הַמַּבָּט מֵהַסֵּלוֹלָרִי, לֹא עָנִיתִי מִיָּד, הִרְהַרְתִּי בַּדָּבָר, וְאָז, בְּנוּנַשְׁלַנְט, הִמְהַמְתִּי מָה שֶׁהָיָה
אֶפְשָׁר לְפָרֵשׁ כִּתְשׁוּבָה חִיּוּבִית. כִּי בְתַחְבּוּלוֹת תַּעֲשֶׂה לְּךָ אַהֲבָה. 
אֶפְרָת מַעֲבִירָה לִי אֶת
הַגּ'וֹיְנְט. אֲנִי מִזְדַּקֵּף כְּדֵי לָקַחַת אוֹתוֹ מִמֶּנָּה, אֲבָל גַּם בִּשְׁבִיל לְסַדֵּר לִי נְקוּדַּת תַּצְפִּית טוֹבָה
יוֹתֵר עַל הָרַגְלַיִים שֶׁל נַעֲמָה. 
"אוֹקֵי, אֲנִי הוֹלֵךְ
אִיתְּךָ, הַשְּׁאֵלָה הִיא מָה עוֹשִׂים? מָה עוֹשִׂים תַּכְלֶס? הוֹלְכִים לְהַפְגִּין, חוֹתְמִים עַל עֲצוּמוֹת? סַבַּבָּה,
זֶה חָשׁוּב, גַּם הִצְלִיחַ פַּעַם אוֹ פַּעֲמַיִים, אֲבָל בַּזְּמַן הַזֶּה הַמְּדִינָה הִסְפִּיקָה כְּבָר לְגָרֵשׁ אֲלָפִים,
נָכוֹן? אָז מָה בֶּאֱמֶת יַצִּיל אֶת הַיַּלְדָּה אוֹ הַיֶּלֶד הַבָּא?"
יָנִיב מִסְתַּכֵּל עַל נַעֲמָה, מְחַכֶּה
לִתְשׁוּבָה. אֲנִי לוֹקֵחַ עוֹד שֶׁאַכְטַהּ.  
"לְהַסְתִּיר אוֹתָהּ,"
הוּא עוֹנֶה לְעַצְמוֹ, "זֹאת הַדֶּרֶךְ הַיְּחִידָה, לְהַסְתִּיר אוֹתָהּ כָּאן בַּבַּיִת שֶׁלָּנוּ. וְזֶה לֹא שֶׁנּוּכַל
לָקַחַת רַק אוֹתָהּ, כֵּן? לֹא נוּכַל לְנַתֵּק אוֹתָהּ מֵהַהוֹרִים, כָּל הַמִּשְׁפָּחָה תִּצְטָרֵךְ לָגוּר כָּאן. וְאִם הֵם בֶּאֱמֶת
יַעַמְדוּ בִּפְנֵי גֵּירוּשׁ הֵם גַּם לֹא יוּכְלוּ לָצֵאת מֵהַבַּיִת, כִּי מִשְׁטֶרֶת הַהֲגִירָה תְּחַכֶּה לָהֶם בַּחוּץ,
בִּמְקוֹמוֹת הָעֲבוֹדָה, בְּבָתֵּי הַסֵּפֶר. אָז בּוֹאִי נִבְדּוֹק רֶגַע מָה זֶה אוֹמֵר: אַתְּ פּוֹנֶה אֶל הַיַּלְדָּה, אוֹ
אֶל הָאִמָּא וְאֶל הָאַבָּא, אִם יֵשׁ אַבָּא בַּתְּמוּנָה, וּמַזְמִינָה אוֹתָם אֵלֵינוּ. אֲנַחְנוּ לוֹקְחִים יוֹם חוֹפֶשׁ,
מְעִיפִים הַכּוֹל מֵהַמָּמָ"ד, מְאַרְגְּנִים לָהֶם מִזְרוֹנִים, מְסַדְּרִים לָהֶם מַצָּעִים, שְׂמִיכוֹת, מַגָּבוֹת,
מַפְנִים אֲרוֹן בְּגָדִים, מָקוֹם לְמִבְרְשׁוֹת שִׁינַּיִים, מָקוֹם לְנַעֲלַיִים. נִצְטָרֵךְ גַּם לְהָכִין אֶת נִיצָּן,
לְהַסְבִּיר לָהּ מִי עוֹמֵד לַעֲבוֹר לָגוּר אִיתָּנוּ. הִיא תְּצַיֵּיר לָהֶם צִיּוּר, נַדְבִּיק אוֹתוֹ בְּסֵלוֹטֵיְיפּ
לַדֶּלֶת שֶׁל הַמָּמָ"ד. בָּעֶרֶב הֵם יַגִּיעוּ עִם הַמִּזְווֹדוֹת שֶׁלָּהֶם. נֵשֵׁב אִיתָּם עֶרֶב שָׁלֵם וְנִשְׁמָע אַתְּ
הַסִּיפּוּרִים שֶׁלָּהֶם. אַחֵר כָּךְ נֵלֵךְ לִישׁוֹן, שְׂמֵחִים וְטוֹבֵי לֵב. וּמָה קוֹרֶה לְמָחֳרָת? מָה עוֹשִׂים?
לוֹקְחִים אֶת נִיצָּן לבי"ס וְהוֹלְכִים לָעֲבוֹדָה כָּרָגִיל? נוֹעֲלִים אֶת הַדֶּלֶת וּמַשְׁאִירִים אוֹתָם
בְּבֵית? מָה הֵם יַעֲשׂוּ כָּל הַיּוֹם?"
"פָּנֵלִים." אֲנִי
אוֹמֵר.
הַמַּבָּטִים מוּפְנִים אֵלַי.
"אִם כְּבָר..."
אֲנִי מִיתַּמֵּם.
שְׁתֵּי הַנָּשִׁים חוֹנְקוֹת אֶת
הַצְּחוֹק רֶגַע אַחֲרֵי שֶׁהוּא פָּרַץ מִתּוֹכָן. לֹא יַעֲזוֹר, רָאִיתִי אֶתְכֶן. הַשְּׁלִיפָה שֶׁלִּי הָיְיתָה מְהִירָה
מֵהַפּוֹלִיטִיקָלִי קוֹרֶקְט שֶׁלָּכֶן. אֲנִי מְרוּצֶּה מֵעַצְמִי. אֶחָד מֵאֶחָד הָעֶרֶב; מֵאָה אָחוּז הַצְלָחָה. אֶפְרָת נוֹתֶנֶת
לִי מַכָּה גּוֹעֶרֶת בַּכָּתֵף, כִּמְעַט מְעִיפָה אֶת הָאֵפֶר. לִפְעָמִים הִיא כָּל כָּךְ נְדוֹשָׁה שֶׁזֶּה כּוֹאֵב. 
יָנִיב מְבַקֵּשׁ מִמֶּנִּי אֶת
הַגּ'וֹיְנְט. אֲנִי מַעֲבִיר לוֹ, הוּא לוֹקֵחַ שֶׁאַכְטַהּ אֲרוּכָּה, נוֹשֵׁף. 
"בָּעֶרֶב נַחֲזוֹר הַבַּיְתָה
וְהֵם יִהְיוּ כָּאן, נָכִין יַחַד אֲרוּחַת עֶרֶב, נִצְפֶּה יַחַד בַּטֵּלֵוִויזְיָה, הַבָּנוֹת יְשַׂחֲקוּ בַּטַּאבָּלָט, כְּבָר
לֹא יִהְיֶה לָנוּ מָה לוֹמַר לָהֶם, לָהֶם לֹא יִהְיֶה מָה לוֹמַר לָנוּ. כְּשֶׁתַּגִּיעַ הַשָּׁעָה נִיפָּרֵד כָּל אֶחָד לַחֶדֶר
הַשֵּׁינָה שֶׁלּוֹ, וּלְמָחֳרָת נָקוּם לְאוֹתוֹ סִיפּוּר. וּמָה נַעֲשֶׂה בְּסוֹפֵי שָׁבוּעַ? נֵצֵא לְטִיּוּלִים? נָבוֹא יַחַד אִיתָּם
לַאֲרוּחַת שִׁישִּׁי אֵצֶל הַהוֹרִים שֶׁלְּךָ? אַתְּ מְדַמְיֶינֶת אֶת זֶה קוֹרֶה? וְכַמָּה זְמַן הֵם יָגוּרוּ אֶצְלֵנוּ,
שָׁבוּעַ? חוֹדֶשׁ? שָׁנָה? לֹא נוּכַל פָּשׁוּט לִזְרוֹק אוֹתָם לָרְחוֹב כְּשֶׁיִּמְאַס לָנוּ. אַתְּ מְבִינָה עַל מָה אֲנַחְנוּ
מְדַבְּרִים?"
יָנִיב מַגִּישׁ אֶת הַגּ'וֹיְנְט
לְנַעֲמָה. הִיא אוֹחֶזֶת בּוֹ בִּקְצוֹת אֶצְבְּעוֹתֶיהָ הָאֲרוּכּוֹת, הָאֶצְבָּעוֹת הַיָּפוֹת שֶׁאֲנִי כָּל כָּךְ אוֹהֵב לְנֶשֶׁק.
נַעֲמָה מַגְנִיבָה אֵלַי מַבָּט, מְחַיֶּיכֶת. הִיא יוֹדַעַת טוֹב מְאוֹד שֶׁאֲנִי בּוֹלֵעַ אוֹתָהּ בְּמַבָּטִים כָּל הָעֶרֶב.
וּוָאו אֵיזֶה מָסָאז' אֲנִי עוֹמֵד לִדְפּוֹק לְךָ. אֲנִי אֶשְׁתַּמֵּשׁ בְּשֶׁמֶן שֶׁנִּמְצָא אֶצְלֵךְ קָבוּעַ לְיַד הַמִּיטָּה,
אֲחַמֵּם אוֹתוֹ בֵּין כַּפּוֹת הַיָּדַיִים וְאֶמְרַח אֶת כּוּלְּךָ, מֵהָעוֹרֶף וְעַד אֶצְבְּעוֹת הָרַגְלַיִים. אַתְּ כָּל
הַשְּׁרִירִים אֲנִי אֲפָרֵק לְךָ, כְּמוֹ שֶׁאַתְּ אוֹהֶבֶת. אֲנִי אַחֲלִיק אֶל פָּנִים הַיְּרֵכַיִים שֶׁלְּךָ. אַתְּ תָּרִימִי אַתְּ
הָאַגָּן וַאֲנִי אֲרַכֵּן לְפָנַיִיךְ וַאֲנַשֵּׁק אוֹתְךָ שָׁם. אַתְּ תְּבַקְּשִׁי עוֹד, תִּתְהַפְּכִי עַל הַגַּב וַאֲנִי אֶצְלוֹל
לְתוֹכְךָ, אֲנִי אַעֲרִיץ אוֹתְךָ שָׁם, אֲנִי אֶנְשׁוֹף בִּכְלֵי שֶׁלְּךָ, אֲפִיק מִתּוֹכְךָ קוֹלוֹת מְמִיסִּים שֶׁל עוֹנֶג
וְשֶׁל פְּלִיאָה. כְּשֶׁתְּגַמְּרִי, אֲנִי אֲלַטֵּף אוֹתְךָ בְּכָל הַגּוּף, עַד שֶׁתַּפְסִיקִי אוֹתִי, עַד שֶׁתַּזְמִינִי אוֹתִי אֵלַיִיךְ,
עַד שֶׁתַּגִּידִי: "בּוֹא".
"תַּכְלֶס זֶה אֶפְשָׁרִי,"
יָנִיב מַמְשִׁיךְ, "אֲנַחְנוּ רַק צְרִיכִים לְהַחֲלִיט. לַחֲסִידֵי אוּמּוֹת הָעוֹלָם זֶה הָיָה הַרְבֵּה יוֹתֵר
קָשֶׁה, גַּם לָהֶם הָיוּ אֶת הָעִנְיָינִים שֶׁלָּהֶם, אֶת הַחַיִּים שֶׁלָּהֶם, אֲבָל הֵם בְּכָל זֹאת עָשׂוּ אֶת זֶה. הֵם
וִיתְּרוּ עַל הַפְּרָס שֶׁמַּגִּיעַ לְכָל מִי שֶׁמַּסְגִּיר יְהוּדִי, וְסִיכְּנוּ אֶת הַחַיִּים שֶׁלָּהֶם וְאֶת הַחַיִּים שֶׁל
הַיְּלָדִים שֶׁלָּהֶם. בִּשְׁבִילֵנוּ זוֹ לֹא הַקְרָבָה כָּל כָּךְ גְּדוֹלָה, לָנוּ אֵין עֵסֶק עִם נָאצִים, וְאִם יִתְפְּסוּ
אוֹתָנוּ לֹא בֶּאֱמֶת יוּכְלוּ לַעֲשׂוֹת לָנוּ שׁוּם דָּבָר. אָז לָמָּה אֲנַחְנוּ לֹא עוֹשִׂים אֶת זֶה?"
נַעֲמָה רַק מְעַפְעֶפֶת.
"אֲנִי שׁוֹאֶלֶת אֶת עַצְמִי
מֵאֵיפֹה נוֹבֵעַ נְאוּם הַתּוֹכֵחָה הַזֶּה, מָה הַמָּקוֹר שֶׁלּוֹ, עַל אֵילּוּ כַּפְתּוֹרִים הַסִּיפּוּר הַזֶּה לוֹחֵץ לְךָ?
אֲנִי לֹא מְבִינָה מָה הַטַּעַם לִקְבּוֹעַ מַסְמְרוֹת, מַמָּשׁ עַכְשָׁיו, עַל כְּלָלֵי הַמּוּסָר שֶׁלָּנוּ וְשֶׁל כָּל הָעוֹלָם.
יֵשׁ יַלְדָּה בְּכָל הַסִּיפּוּר הַזֶּה, יֵשׁ לָהּ שָׁם, קוֹרְאִים לָהּ גַּנָּהּ, וְהִיא רַק יַלְדָּה."
יָנִיב שׁוֹתֵק סוֹף סוֹף. נַעֲמָה
מַעֲבִירָה אֶת הַגּ'וֹיְנְט לְאֶפְרָת. אֲנַחְנוּ יוֹשְׁבִים כַּמָּה שְׁנִיּוֹת וְשׁוֹתְקִים.
"בִּכְלָל שְׁמַעְתֶּם אֶת כָּל
הַסִּיפּוּר? אֲנִי לֹא סִיפַּרְתִּי לְךָ," הִיא מַבִּיטָה בְּיָנִיב.
"אַחֲרֵי שֶׁהִגִּיעוּ אֵלֵינוּ
תִּכְתּוֹבוֹת הַוּוֹאטְסְאַפ הִתְאַרְגְּנוּ בַּקְּבוּצָה, שְׁנַיִים הָלְכוּ לְבֵית הַמַּעֲצָר, לִפְגּוֹשׁ אוֹתָן שָׁם, וְאֶפְרָת
וַאֲנִי הָלַכְנוּ לְבֵית הַסֵּפֶר, לְבָרֵר עִם הַשּׁוֹמֵר מָה קָרָה. מָצָאנוּ אוֹתוֹ בְּשַׁעַר, הוּא עֲדַיִין שָׁמַר שָׁם.
הִסְבַּרְנוּ לוֹ מִי אֲנַחְנוּ וְנִרְאֶה שֶׁהוּא שָׂמֵחַ לְשַׁתֵּף, לִפְרוֹק אֶת זֶה, גַּם לוֹ זוֹ הָיְיתָה טְרָאוּמָה. הוּא
עָמַד בַּשַּׁעַר בֵּית הַסֵּפֶר בְּאַחַת וָחֵצִי, חֲצִי שָׁעָה לִפְנֵי סִיּוּם הַלִּימּוּדִים, וְרָאָה מְכוֹנִית שְׁחוֹרָה נֶעֱצֶרֶת
לֹא רָחוֹק מֵהַשַּׁעַר, אֲבָל גַּם לֹא קָרוֹב מִידַּי. הוּא לֹא יִיחֵס לָהּ חֲשִׁיבוּת, מְכוֹנִיּוֹת עוֹבְרוֹת שָׁם כָּל
הַזְּמַן. אַחֲרֵי רֶבַע שָׁעָה הוּא שָׁם לֵב שֶׁהִיא עֲדַיִין שָׁם וְלֹא זָכָר שֶׁמִּישֶׁהוּ יָצָא מִמֶּנָּה. הוּא חִיכָּה
קְצָת, אַחֵר כָּךְ חָשַׁב לָגֶשֶׁת אֲלֵיהֶם, אֲבָל הוֹדָה שֶׁפָּחַד לַעֲשׂוֹת אֶת זֶה, מִמֵּילָא הָיָה אָסוּר לוֹ לְהַשְׁאִיר
אֶת הַשַּׁעַר לְלֹא הַשְׁגָּחָה. אָז הוּא הִתְקַשֵּׁר לַמִּשְׁטָרָה, דִּיוּוּחַ לַמּוֹקֵד עַל הַמְּכוֹנִית הַחֲשׁוּדָה וּבִיקֵּשׁ
שֶׁיִּזְדָּרְזוּ לְהַגִּיעַ כִּי עוֹד מְעַט יַגִּיעַ הַצִּלְצוּל וּמְאוֹת יְלָדִים יַתְחִילוּ לִזְרוֹם הַחוּצָה. הַמּוֹקְדָנִית
אָמְרָה לוֹ שֶׁהִיא שׁוֹלַחַת נַיֶּידֶת. הוּא בִּיקֵּשׁ מִמֶּנָּה שֶׁיַּגִּיעוּ מַהֵר, אָמַר שֶׁיֵּשׁ לוֹ תְּחוּשָׁה לֹא טוֹבָה,
וְהַמּוֹקְדָנִית הִבְטִיחָה לוֹ שֶׁהַנַּיֶּידֶת יוֹצֵאת עַכְשָׁיו. הִיא בֶּאֱמֶת הִגִּיעַ מַהֵר, הַתַּחֲנָה לֹא הָיְיתָה רְחוֹקָה
וְתוֹךְ חָמֵשׁ דַּקּוֹת נֶעֶצְרָה נַיֶּידֶת מֵאֲחוֹרֵי הַמְּכוֹנִית הַחֲשׁוּדָה. הַשּׁוֹטְרִים חִיכּוּ קְצָת וְאָז פָּתְחוּ אֶת
הַדְּלָתוֹת וְיָצְאוּ שְׁנֵיהֶם מִתּוֹךְ הָרֶכֶב. אֶחָד מֵהֶם נִיגַּשׁ לְחַלּוֹן הַנַּהָג שֶׁל הָרֶכֶב הַשָּׁחוֹר וְהַחַלּוֹן גָּלַשׁ
מַטָּה. הַשּׁוֹמֵר שָׁמַע אֶת הַשּׁוֹטֵר אוֹמֵר: "אָסוּר לַעֲמוֹד פֹּה." וְאָז שָׁמַע מִתּוֹךְ הָרֶכֶב קוֹל
שֶׁל גֶּבֶר. הוּא לֹא בָּטוּחַ בְּמֵאָה אָחוּז אֲבָל כִּמְעַט בָּטוּחַ שֶׁהַגֶּבֶר בָּרֶכֶב עָנָה לוֹ: "אָז לָמָּה אַתָּה
עוֹמֵד?" הַשּׁוֹמֵר כְּבָר חָשַׁב: וַואי וַואי וַואי, הַחֶבְרָה הָאֵלֶּה בְּצָרוֹת. אֲבָל אָז קָרָה מַשֶּׁהוּ
שֶׁהִימֵּם אוֹתוֹ לְגַמְרֵי. הַשּׁוֹטֵר חִיכָּה רֶגַע מוּל הַחַלּוֹן הַפָּתוּחַ וְאָז הִזְדַּקֵּף, סִימָן מַשֶּׁהוּ לַשּׁוֹטֵר
הַשֵּׁנִי, וּשְׁנֵיהֶם הִסְתּוֹבְבוּ וְחָזְרוּ לְרֶכֶב הַמִּשְׁטָרָה שֶׁלָּהֶם, אֲפִילּוּ בְּלִי לְעַדְכֵּן אוֹתוֹ מָה קוֹרֶה,
נִכְנְסוּ פְּנִימָה, הִתְיַישְּׁבוּ, חָגְרוּ חֲגוֹרוֹת, הֵנִיעוּ אֶת הָרֶכֶב, וְנָסְעוּ מִשָּׁם.
"בַּשָּׁלָב הַזֶּה הַשּׁוֹמֵר כְּבָר
הָיָה מְשׁוּכְנָע שֶׁיֵּשׁ לוֹ עֵסֶק עִם מִשְׁפַּחַת פֶּשַׁע, אֲבָל לֹא הָיָה לוֹ יוֹתֵר מִידַּי זְמַן לַחֲשׁוֹב מָה לַעֲשׂוֹת כִּי
בְּדִיּוּק אָז הַשָּׁעוֹן צִלְצֵל וְאַחֲרֵי חֲצִי דַּקָּה הַתַּלְמִידִים הָרִאשׁוֹנִים הִתְחִילוּ לָצֵאת לְכִיוּוּנוֹ וּלְהִתְקָרֵב
אֶל הַשַּׁעַר. הוּא הִסְתּוֹבֵב אֶל הָרֶכֶב הַשָּׁחוֹר וְרָאָה שׁוֹטֵר וְשׁוֹטֶרֶת בְּמַדִּים, מַדִּים קְצָת שׁוֹנִים מֵאֵלֶּה שֶׁהִכִּיר,
יוֹצְאִים מֵהָרֶכֶב וְצוֹעֲדִים לְעֶבְרוֹ. יְלָדִים כְּבָר צְבָאוֹ עַל הַשַּׁעַר. אֲבָל הוּא לֹא פָּתַח אוֹתוֹ, קוֹדֶם
פָּנָה לַשּׁוֹטְרִים וְשָׁאַל מָה קוֹרֶה, כְּשֶׁלֹּא עָנוּ לוֹ בִּיקֵּשׁ לִרְאוֹת תְּעוּדַת שׁוֹטֵר. הַשּׁוֹטֵר וְהַשּׁוֹטֶרֶת שָׁלְפוּ
תְּעוּדוֹת וְרַק אָז הוּא רָאָה שֶׁהֵם מִמִּשְׁטֶרֶת הַהֲגִירָה. הוּא שָׁאַל אוֹתָם מָה הֵם רוֹצִים. הֵם לֹא עָנוּ לוֹ
וּפָקְדוּ עָלָיו לִפְתּוֹחַ אֶת הַשַּׁעַר. כְּשֶׁהַיְּלָדִים הִתְחִילוּ לָצֵאת הֵם עָמְדוּ בַּצַּד וּבְקַלּוּת אִיתְּרוּ אֶת גַּנָּהּ.
הֵם עָצְרוּ אוֹתָהּ. הַשּׁוֹמֵר לֹא יָכוֹל הָיָה לַעֲשׂוֹת כְּלוּם. הַשּׁוֹטֶרֶת נָתְנָה לָהּ יָד וְהוֹלִיכָה אוֹתָהּ
לְנַיֶּידֶת." 
אֲנַחְנוּ שׁוֹתְקִים. אֶפְרָת נוֹשֶׁפֶת
כַּמּוּיוֹת שֶׁל עָשָׁן סָמִיךְ אֶל הַתִּקְרָה. אֲנִי מִסְתַּכֵּל עַל יָנִיב וּבְבַת אַחַת זֶה בָּא לִי.
"אוּלַי תַּסְתִּיר אוֹתָם
בַּמִּשְׂרָד שֶׁלָּךְ." אֲנִי אוֹמֵר.
הַמַּבָּטִים חוֹזְרִים אֵלַי.
"יֵשׁ לְךָ שָׁם אֶת הַחֶדֶר
הַנּוֹסָף הַזֶּה, שֶׁאַתָּה לֹא מִשְׁתַּמֵּשׁ בּוֹ, נָכוֹן? בּוֹא נִיפָּגֵשׁ יוֹם אֶחָד, נְאַרְגֵּן אוֹתוֹ, נַזְמִין אוֹתָם
לְשֵׁם. כָּכָה בָּעֶרֶב לְכָל מִשְׁפָּחָה יִהְיֶה אֶת הַשֶּׁקֶט שֶׁלָּהּ. וְאִם יוֹם אֶחָד יִדְפְּקוּ לָכֶם בַּדֶּלֶת שְׁנֵי יְלָדִים
פִילִיפִּינִים וִיבַקְּשׁוּ מִכֶּם לְהַסְתִּיר אוֹתָם תָּמִיד תּוּכַל לְהַגִּיד: 'כְּבָר הִסְתַּרְתִּי בַּמִּשְׂרָד'."
עַכְשָׁיו כּוּלָּם צוֹחֲקִים, לֹא
מְעַנְיֵין אוֹתָם כְּלוּם. אֶפְרָת מְעִיפָה אֶת הָרֹאשׁ שֶׁלָּהּ לְאָחוֹר וְגוֹעָה בְּפֶה פָּתוּחַ. נַעֲמָה מְגַלְגֶּלֶת צְחוֹק
מָלֵא שִׁינַּיִים לִבְנוֹת. אֲפִילּוּ יָנִיב מַחְבִּיא חִיּוּךְ. שְׁתַּיִים מִשְּׁתַּיִים. אֵיזֶה עֶרֶב. אוּלַי זֶה יָזִיז
אוֹתָם סוֹף סוֹף מֵהָאֲוִוירָה הַמְּדַכֵּאת שֶׁלָּהֶם, מֵהַחֲפִירוֹת שֶׁל יָנִיב, אוּלַי עוֹד נַסְפִּיק לַעֲשׂוֹת מַשֶּׁהוּ חָכָם
יוֹתֵר עִם הָעֶרֶב הַזֶּה.
"מִישֶׁהוּ רוֹצֶה לִשְׁתּוֹת
עוֹד מַשֶּׁהוּ, תֶּה? קָפֶה?" נַעֲמָה מְחַלֶּקֶת אֶת הַמַּבָּטִים בֵּינֵינוּ.
אֲנַחְנוּ מְסָרְבִים בְּנִימוּס.
אֶפְרָת סוֹגֶרֶת אֶת הַגּ'וֹיְנְט בְּמַאֲפֵרָה וְנִשְׁעֶנֶת לְאָחוֹר. אֲנַחְנוּ מַמְשִׁיכִים לְהִימָּרַח כָּכָה בַּסָּלוֹן שֶׁלָּהֶם
בְּלִי בּוּשָׁה, נוֹשְׁמִים אֶת הָאֲוִויר שֶׁלָּהֶם, שׂוֹחֲקִים אֶת הָרִיפּוּד שֶׁל הַסַּפּוֹת וְאֶת הַזְּמַן שֶׁל אַרְבַּעְתֵּנוּ,
מִתְכַּרְבְּלִים כָּל אֶחָד בַּמַּחֲשָׁבוֹת שֶׁל עַצְמוֹ. אַף אֶחָד לֹא אוֹמֵר שׁוּם דָּבָר. 
"אִמָּא..."
הַקּוֹל שֶׁל נִיצָּן עוֹלֶה מֵהַחֶדֶר
שֶׁלָּהּ. שָׁכַחְתִּי בִּכְלָל שֶׁהִיא כָּאן. נַעֲמָה מִסְתַּכֶּלֶת עַל יָנִיב, יָנִיב מִסְתַּכֵּל עַל נַעֲמָה. אַף אֶחָד מֵהֶם לֹא
קָם.
"אִמָּא...!"
"אִמָּא בָּאָה
מוֹתֶק." נַעֲמָה קָמָה, עוֹקֶפֶת אֶת הַסַּפָּה וְנֶעֱלֶמֶת בַּמִּסְדְּרוֹן. זֶהוּ, סֵקְס כְּבָר לֹא יִהְיֶה פֹּה
הַלַּיְלָה. יְלָדִים עָרִים זֶה כְּמוֹ פִּצְצַת נְפָאלֶם עַל הַמַּאֲחָז הָאַחֲרוֹן שֶׁל מִילִיצְיַית הַלִּיבִּידוֹ. אֲנַחְנוּ
יוֹשְׁבִים בְּשֶׁקֶט, שׁוֹמְעִים אֶת הַצִּיּוּצִים שֶׁל נִיצָּן, אֶת קוֹלוֹת הַהִיסּוּי שֶׁל נַעֲמָה. אֶפְרָת מַנִּיחָה עָלַי
אֶת הָרֹאשׁ. אֲנִי מְחַבֵּק אוֹתָהּ. יָנִיב שׁוֹלֵף אֶת הַסֵּלוֹלָרִי. אֲנִי מְחַכָּה שֶׁנַּעֲמָה תַּחֲזוֹר, מַסְטוּל מִכְּדֵי לְקַבֵּל
אֶת הָעוּבְדָּה שֶׁהָעֶרֶב נִגְמַר, שֶׁהַפַּעַם נִתְנַהֵג כְּמוֹ שְׁנֵי זוּגוֹת רְגִילִים שֶׁאוֹכְלִים אֲרוּחָה, מְדַבְּרִים עַל
מָה שֶׁמְּדַבְּרִים עַד הַשֶּׁקֶט הָרִאשׁוֹן, וְנוֹסְעִים הַבַּיְתָה. 
נַעֲמָה חוֹזֶרֶת מֵהַמִּסְדְּרוֹן,
מְטוֹפֶפֶת בְּרַגְלַיִים יְחֵפוֹת, הַשִּׂמְלָה עוֹטֶפֶת אוֹתָהּ כָּל כָּךְ יָפֶה. הִיא מִתְיַישֶּׁבֶת לְצַד יָנִיב. הוּא
מַנִּיחַ אֶת הַטֵּלֵפוֹן בַּצַּד.
"נַחֲזִיק
אֶצְבָּעוֹת." הִיא אוֹמֶרֶת וְנִשְׁעֶנֶת עַל כְּתֵפוֹ. 
"בּוֹבִּי, בּוֹא
נָזוּז." אֶפְרָת לוֹחֶשֶׁת.
"כֵּן," אֲנִי אוֹמֵר,
אֲבָל מַמְשִׁיךְ לָשֶׁבֶת. גַּם אֶפְרָת לֹא עוֹשֶׂה סִימָנִים שֶׁל קִימָה. פִּתְאוֹם עוֹבֶרֶת בִּי מַחְשָׁבָה נוֹרָאִית: זֶהוּ,
זֶה הַסּוֹף, יוֹתֵר לֹא נִיפָּגֵשׁ. נִמְאַס לָהֶם מֵאִיתָּנוּ, הֵם יַפְסִיקוּ לַעֲנוֹת לְטֵלֵפוֹנִים, יִתְנַצְּלוּ
בְּוַואטְסְאַפּ שֶׁהֵם עֲסוּקִים, וְיַעַבְרוּ לַחֲבֵרִים הַפּוֹלְיָאמוֹרִיִּים הָאֲחֵרִים שֶׁלָּהֶם. בֶּטַח עוֹמְדִים אֶצְלָם
בְּתוֹר, אֲנָשִׁים מַגְנִיבִים יוֹתֵר, מְעַנְיְינִים יוֹתֵר, אֶצְלֵנוּ אַף אֶחָד לֹא עוֹמֵד בְּתוֹר, אֲנַחְנוּ אֲפִילּוּ
לֹא מַכִּירִים עוֹד אֲנָשִׁים שֶׁהֵם בְּקֶטַע. זֶהוּ, צָרִיךְ לָקוּם, לְהַצִּיל אֶת מְעַט הַכָּבוֹד שֶׁעוֹד נִשְׁאַר לָנוּ,
לְהַשְׁאִיר לָנוּ סִיכּוּי כָּלְשֶׁהוּ שֶׁהֵם יִרְצוּ לְהִיפָּגֵשׁ שׁוּב. אֲנִי מֵרִים אֶת הַמַּבָּט אֶל נַעֲמָה וּמִיָּד מֵבִין
שֶׁהַכּוֹל שְׁטוּיוֹת, שָׁאֲלָה סְתָם פָּרָנוֹיוֹת מֵהַחוֹמֶר שֶׁל יָנִיב שֶׁדּוֹפֵק לִי אֶת הַמּוֹחַ כְּמוֹ פַּטִּישׁ שֶׁל
שְׁנִיצֵלִים. הִיא מְחַיֶּיכֶת אֵלַיי, נַעֲמָה, חִיּוּךְ עָיֵיף אֲבָל אֲמִיתִּי, חִיּוּךְ שֶׁאוֹצֵר בְּתוֹכוֹ אֶת הַסּוֹד
הַגָּלוּי שֶׁל שְׁנֵינוּ. לֹא יַעֲזוֹר לִי, הַחַיִּים שֶׁלִּי דְּבַשׁ. סְבִיבִי מִגְרָשִׁים אֲנָשִׁים מֵהַמְּדִינָה שֶׁלָּהֶם, קוֹרְעִים
מִשְׁפָּחוֹת, עוֹצְרִים יַלְדוּת. וַאֲנִי אוֹכֶל טוֹב, מְעַשֵּׁן מָלֵא, טָס לְחוּ"ל מָתַי שֶׁבָּא לִי, וְשׁוֹכֵב
עִם אֵשֶׁת אִישׁ שֶׁלֹּא אֲמוּרָה לִירוֹק בַּכִּיוּוּן שֶׁלִּי.
"קָדִימָה." אֲנִי
לוֹחֵשׁ וְאֶפְרָת מְהַמְהֶמֶת בְּהַסְכָּמָה לְתוֹךְ הַצַּוּוֹאר שֶׁלִּי. אֲבָל אַף אֶחָד מֵאִיתָּנוּ לֹא קָם.



https://www.shortstoryproject.com/he/story/%d7%9c%d7%9e%d7%94-%d7%90%d7%a0%d7%97%d7%a0%d7%95-%d7%9c%d7%90-%d7%a2%d7%95%d7%a9%d7%99%d7%9d-%d7%90%d7%aa-%d7%96%d7%94/
#אַהֲבָה#אִירוֹנְיָה#סֵקְס#פּוֹלִיטִי#פְּלִיטִים#תְּשׁוּקָה