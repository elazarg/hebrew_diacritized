זֶה לָקַח הַרְבֵּה זְמַן, אֵצֶל שׁוֹטֵר הַגְּבוּלוֹת. שִׁילֹה נָסוֹגָה צַעַד אֶחָד לְאָחוֹר. הִיא הִשְׁפִּילָה אֶת הָעֵינַיִים. בִּגְבָרִים בִּכְלָל מוּטָב לֹא לְהַבִּיט יָשָׁר וּבֶטַח שֶׁלֹּא בְּשׁוֹטְרִי הַגְּבוּלוֹת, וּבִמְקוֹם הִסְתַּכְּלָה בְּמַדִּים שֶׁלָּבַשׁ, שֶׁגַּם מִבַּעַד לִמְחִיצַּת הַזְּכוּכִית אֶפְשָׁר לִרְאוֹת שֶׁהֵם יָפִים, מְגוֹהָצִים בִּקְפִידָה, מְקוּשָּׁטִים בְּכוֹתָפוֹת מוּזְהָבוֹת וּבִשְׂרוֹכִים צִבְעוֹנִיִּים. וְהוּא, שׁוֹטֵר הַגְּבוּלוֹת, מְפַשְׁפֵּשׁ בַּדַּרְכּוֹן שֶׁלָּהּ, שֶׁל שִׁילֹה. מְדַפְדֵּף קָדִימָה. אֲחוֹרָה. מַבִּיט בָּהּ. מַקִּישׁ בַּמַּחְשֵׁב, מְחַפֵּשׂ מַשֶּׁהוּ. הִנֵּה תֶּכֶף, יִהְיוּ בְּעָיוֹת, חָשְׁבָה שִׁילֹה, וְיָדָהּ נִשְׁלְחָה, בְּלִי מֵשִׂים, אֶל שַׁרְשֶׁרֶת הַזָּהָב וְאֶל הַתִּלְיוֹן, מְטַלְטֶלֶת הָלוֹךְ וְחָזוֹר, יָמִינָה וּשְׂמֹאלָה – תְּנוּעָה שֶׁאָמְצָה לָהּ בָּחוֹדָשִׁים הָאַחֲרוֹנִים. שִׁילֹה לֹא רָצְתָה לַחֲשׁוֹב עַל הַבְּעָיוֹת, שֶׁתֶּיכֶף יִהְיוּ. בִּכְלָל, הִיא נִרְתְּעָה מֵעִימּוּתִים, וּבְמִקְרִים שֶׁכָּאֵלֶּה, אִם מִישֶׁהוּ הָרִים, לְמָשָׁל, אֶת הַקּוֹל אוֹ נָזַף בָּהּ, הָיְתָה כָּרָגִיל קוֹפֵאת, מִתְכַּוֶּוצֶת,  נֶעֱלֶמֶת לְתוֹךְ עַצְמָהּ וּבִכְלָל לֹא שָׁם. אֲבָל עַכְשָׁיו, אַחֲרֵי כָּל הַשָּׁעוֹת בַּמָּטוֹס, כְּבָר הָיְתָה כָּל כּוּלָּהּ וּמֵרֹאשׁ קְפוּאָה וּמְכוּוֶּצֶת וְלָכֵן לֹא נוֹתַר לָהּ עוֹד מָה לַעֲשׂוֹת מוּל שׁוֹטֵר הַגְּבוּלוֹת מִלְּבַד לְחַכּוֹת. הִיא הָיְיתָה עֲיֵיפָה. כָּל הַטִּיסָה לֹא הִצְלִיחָה, לֹא לְהַרְדֵּם וְגַם לֹא לְהַכְנִיס מַשֶּׁהוּ לְפֹה, וְרַק יָשְׁבָה דְּרוּכָה וּמוּכָנָה לְכָל, בְּמוֹשַׁב הָאֶמְצָעִי שֶׁהָלַךְ וְהִצְטַמְצֵם עִם הַשָּׁעוֹת שֶׁחָלְפוּ וְעִם הַיָּרֵךְ הֶעָבֶה שֶׁנִּפְשְׂקָהּ אֵלֶיהָ מִשְּׂמֹאל וְהַיָּד מִיָּמִין, שֶׁלֹּא חָדְלָה מִלְּהֶשְׁמֵט, אוּלַי רַק בְּטָעוּת אוֹ בְּלִי כָּל כַּוּוֹנָה, מֵהַמִּשְׁעֶנֶת.
"סוּשְׁהִילָה גייסונדארה?"
מִזֶּה אַרְבַּע שָׁנִים, שְׁלוֹשָׁה חוֹדָשִׁים וּשְׁנֵים עָשָׂר יוֹם שֶׁלֹּא שָׁמְעָה שִׁילֹה אֶת הַשֵּׁם שֶׁלָּהּ הָאֲמִיתִּי וְעוֹד בַּנִּיגּוּן הַנָּכוֹן, הֲבָרָה אַחֲרֵי הֲבָרָה. בַּהַתְחָלָה, כְּשֶׁרַק הִגִּיעָה, עוֹד עָנְתָה סוּשְׁהִילָה לְכָל מִי שֶׁשָּׁאַל אֵיךְ קוֹרְאִים לְךָ, אֲבָל כּוּוַּן שֶׁתָּמִיד הִתְעוֹרֵר אֵצֶל הַשּׁוֹמְעִים אֵיזֶה צְחוֹק, אוֹ גִּיחוּךְ, וּבִיקְּשׁוּ שֶׁתַּחֲזוֹר וְתַגִּיד וְנִיסּוּ וְגִילְגְּלוּ אוֹתוֹ עַל הַלָּשׁוֹן, סוּ-ש-הֵי-לָהּ, מְשִׁיבִים לָהּ אוֹתוֹ מְעוּוָּת עַד שֶׁבִּכְלָל לֹא הִכִּירָה, אִימְּצָה לָהּ אֶת הַשֵּׁם שִׁילֹה.
מֵעַצְמָהּ לֹא הָיְתָה שִׁילֹה מַגִּיעָה אֶל הַפִּתְרוֹן הַזֶּה. לִיזוֹם, לְשַׁנּוֹת, לֹא הָיָה מִטִּבְעָהּ. הִיא הִסְתַּפְּקָה בְּמָה שֶׁיֵּשׁ וְרַעֲיוֹנוֹת מִשֶּׁלָּהּ לֹא הָיוּ לָהּ. וְעִם זֹאת מִיהֲרָה לְהַבְחִין כְּשֶׁצָּצוּ אֵלּוּ אֵצֶל אֲנָשִׁים אֲחֵרִים, וְלִבְחוֹן וְלִשְׁקוֹל אִם זֶה טוֹב, אוֹ שֶׁרַע, בִּשְׁבִילָהּ. שִׁילֹה הָיָה שָׁם קַל וְנוֹחַ, לֹא הוֹוֶה שׁוּם בְּעָיָה, וְהִיא לֹא הִתְנַגְּדָה כְּשֶׁהָא-מ-א הָרִאשׁוֹנָה נֶאֶחְזָה בַּהֲבָרוֹת הַמּוּכָּרוֹת שֶׁחָדְרוּ וְעָבְרוּ אֶת מָסָךְ הַחֵירְשׁוּת וּקְשָׁיֵי הַמְּבַטֵּא, הַשָּׂפָה, וְקָרְאָה שַׁי-לָהּ! שַׁי-לָהּ! אֵיפֹה אַתְּ שַׁי-לָהּ? בּוֹאִי הִנֵּה שַׁי-לָהּ! אַחֵר-כָּךְ הִתְרַגְּלָה. זֶה מַתְאִים לָהּ, אֲפִילּוּ, חָשְׁבָה, עוֹמֶדֶת מוּל הָרְאִי בְּכָל לַיְלָה, מַבְרִישָׁה אֶת הַשֵּׂיעָר הָאָרוֹךְ, הַנּוֹצֵץ, הַשָּׁחוֹר, בּוֹדֶקֶת אִם הִשְׁתַּנָּה בָּהּ מַשֶּׁהוּ, עַכְשָׁיו כְּשֶׁהִיא שַׁי-לָהּ. 
גַּם הָרַעֲיוֹן לַעֲבוֹד בָּאָרֶץ רְחוֹקָה לֹא הָיָה שֶׁל שִׁילֹה. אָמְנָם לְאָן שֶׁהָלַכְתָּ וּבְכָל רַחֲבֵי וַאֲדוּדָּארָה הָיוּ מוֹדְעוֹת הַפִּרְסוֹמֶת שֶׁל הַסּוֹכְנוּיוֹת — תְּלוּיוֹת בַּחֲנוּת הַמַּכּוֹלֶת אוֹ אֵצֶל הַסַּפָּרִית, מִתְנוֹסְסוֹת עַל קִירוֹת הַבָּתִּים, מוּדְבָּקוֹת עַל עַמּוּדֵי הַחַשְׁמַל. וְגַם אִי אֶפְשָׁר, הֲרֵי, לִסְתּוֹם אֶת הָאוֹזְנַיִים מִפְּנֵי פִּטְפּוּטֵי הַשְּׁכֵנוֹת, הַחֶשְׁבּוֹנוֹת שֶׁעָשׂוּ בְּלִי הֶפְסֵק, סְכוּמֵי הַכֶּסֶף שֶׁנִּלְחֲשׁוּ מִפֹּה לְאוֹזֶן, דִּמְיוֹנִיִּים מַמָּשׁ. אֲבָל אֲפִילּוּ כְּשֶׁנֶּעְלְמוּ פִּתְאוֹם זוֹ וְהַהִיא וּבִמְקוֹמָן הוֹפִיעוּ בָּרְחוֹב כַּמָּה קַטְנוֹעִים חֲדָשִׁים כִּמְעַט, כְּשֶׁיְּלָדִים הִתְחִילוּ לְהִסְתּוֹבֵב בֵּין הָרַגְלַיִים בִּבְגָדִים וּבְנַעֲלֵי סְפּוֹרְט שֶׁל מוּתָגִים, נוֹשְׂאִים מֵהַדּוֹאַר חֲבִילוֹת עִם הַפְתָּעוֹת, עוֹבְרִים לִלְמוֹד בְּבָתֵּי סֵפֶר פְּרָטִיִּים, מְכִינִים שִׁיעוּרִים בְּמַחְשְׁבִים נַיָּידִים, כְּשֶׁבָּתִּים בַּשְּׁכוּנָה צִימְּחוּ קוֹמָה, אוֹ שְׁתַּיִים, גַּם אָז לֹא עָלָה בְּדַעְתָּהּ בִּכְלָל.
"סוּשְׁהִילָה גייסונדארה?!".
זֶה הָיָה הַשֵּׁם שֶׁלָּהּ, הָאֲמִיתִּי. שִׁילֹה יָדְעָה אֶת זֶה, וְלָכֵן הִכְרִיחָה אֶת עַצְמָהּ לִשְׁמוֹט אֶת הַשַּׁרְשֶׁרֶת, לְהָרִים אֶת הָרֹאשׁ וּלְהֵישִׁיר אֶת הַמַּבָּט וְאָמְרָה,
"כֵּן".
"אַתְּ בִּכְלָל לֹא נִרְאֵית כְּמוֹ בַּתְּמוּנָה שֶׁלְּךָ!", אֲבָל הוּא הִסְתַּפֵּק בָּזֶה, שׁוֹטֵר הַגְּבוּלוֹת, וּכְבָר, קְצַר רוּחַ, הֶחְתִּים אֶת הַדַּרְכּוֹן בְּהָנֵף יָד וּבַחֲבָטָה, שֶׁהִבְהִילָה אֶת שִׁילֹה. "הַבָּא בְּתוֹר!", קָרָא.
כָּאן זֶה כְּבָר הוֹדּוּ, אָמְרָה שִׁילֹה לְעַצְמָהּ. וַהֲרֵי אַרְבַּע שָׁנִים, שְׁלוֹשָׁה חוֹדָשִׁים וּשְׁנֵים עָשָׂר יוֹם לֹא הָיְתָה בָּאָרֶץ שֶׁלָּהּ הָאֲמִיתִּית, אֲבָל, אֵיכְשֶׁהוּ, לֹא הִשְׁתַּכְנְעָה. לֹא בֶּאֱמֶת. הַכֹּל נִרְאֶה וְהִרְגִּישׁ לָהּ אוֹתוֹ הַדָּבָר. הָאוּלָם הַגָּדוֹל, בּוֹ חִיכְּתָה עִם כּוּלָּם לְמִזְווֹדָה שֶׁתַּגִּיעַ, אוֹרוֹת הַנֵּיאוֹן הַלְּבָנִים, הַמָּסַכִּים הַמְּרַצְּדִים וְקִירוֹת הַזְּכוּכִית וְהַנִּירוֹסְטָה – כָּל אֵלּוּ הָיוּ חַסְרֵי זֶהוּת אוֹ לְאוֹם אוֹ סִימָן. זוֹ יְכוֹלָה לִהְיוֹת גַּם הָאָרֶץ הַהִיא, הַיָּם-תִּיכוֹנִית, הָאַחֶרֶת, שֶׁמִּמֶּנָּה יָצְאָה הַטִּיסָה. שִׁילֹה נִרְעֲדָה. הָיָה קַר שָׁם, תַּחַת הַמַּזְגָנִים הָאַלִּימִים, וְשִׁילֹה, שֶׁתָּמִיד אָמְרָה לְכָל מִי שֶׁשָּׁאַל כֵּן, מְאֹד חַם שָׁם, בְּהוֹדּוּ — לֹא עָלָה בְּדַעְתָּהּ לָקַחַת אִיתָּהּ אֵיזֶה סְוֵודֶר. בָּאֲוִויר עָמַד רִיחֵם שֶׁל בִּשְׁמֵי הֶדְיוֹטִי-פְּרִי, אוֹתוֹ רֵיחַ מָתוֹק וְיָקָר הַצּוֹרֵב אֶת הָאַף וְגוֹרֵם לְשִׁילֹה לְהִתְעַטֵּשׁ, גַּם עַכְשָׁיו – הִנֵּה זֶה בָּא – וְגַם בַּבַּיִת שֶׁל הָא-מא הַנּוֹכְחִית שֶׁלָּהּ, שָׁם דָּבַק בְּסַפָּה, בַּוִּוילוֹנוֹת, מְסָרֵב לְהִתְנַדֵּף אַחֲרֵי הַבִּיקּוּר הַשְּׁבוּעִי שֶׁל הַבַּת. וְגַם כְּשֶׁפָּתְחָה חַלּוֹן, מִתְעַלֶּמֶת מִמֶּחָאוֹתֶיהָ שֶׁל הַזְּקֵנָה שֶׁפּוֹחֶדֶת מִקְּצָת אֲוִויר אוֹ מֵרוּחַ, הִתְעַקֵּשׁ וְנִשְׁאַר. שׁוּם דָּבָר לֹא עָזַר.
אוֹרוֹת הַנֵּיאוֹן תָּלוּ צְלָלִים צְהוּבִּים, אֲרוּכִּים, תַּחַת עֵינֶיהָ שֶׁל שִׁילֹה. הִיא חִיפְּשָׂה, כָּרָגִיל, וְגַם מָצְאָה, פֹּה וָשָׁם, עוֹד אֲנָשִׁים כֵּהִים מִלְּבַדָּהּ בֵּין הֲמוֹנֵי הַתַּיָּירִים הַנִּדְחָקִים. זֶה לָקַח הַרְבֵּה זְמַן, הַמִּזְווֹדוֹת. עַד שֶׁהִגִּיעוּ.
אֶת הַמִּזְווֹדָה שֶׁלָּהּ, שֶׁקָּשְׁרָה לָהּ סֶרֶט אָדוֹם, יְכוֹלָה שִׁילֹה לְזַהוֹת עוֹד מֵרָחוֹק וּכְשֶׁהִיא מִתְקָרֶבֶת אֵלֶיהָ עַל הַסֶּרֶט הַנָּע. הָיָה לָהּ דֵּי זְמַן לְהִתְכּוֹנֵן – לִתְפּוֹס מָקוֹם קָרוֹב וְנוֹחַ, לְהַנִּיחַ אֶת הַתִּיק, לִנְשׁוֹם עָמוֹק וּלְכוֹפֵף אֶת הַבִּרְכַּיִים, לְהוֹשִׁיט יָד וְלִמְשׁוֹךְ בִּזְהִירוּת, בִּזְהִירוּת עַל הַגַּב כְּמוֹ שֶׁאָמַר לָהּ הָרוֹפֵא. אֵיזֶה נֶזֶק עָשִׂיתָ לְךָ, אָמַר, כְּאִילּוּ זוֹ אַשְׁמָתָהּ שֶׁלָּהּ, שֶׁל שִׁילֹה, שֶׁהָא-מא הָרִאשׁוֹנָה שֶׁלָּהּ הָיְתָה שְׁמֵנָה, כְּבֵדָה כָּל-כָּךְ, וַהֲרֵי צְרִיכָה הָיְתָה לְהָרִים אוֹתָהּ וְלִמְשׁוֹךְ – מֵהַמִּיטָּה אֶל כִּסֵּא הַגַּלְגַּלִּים וּמִכִּסֵּא הַגַּלְגַּלִּים אֶל כִּסֵּא הָרַחֲצָה שֶׁבְּמִקְלַחַת וְכָל הַדֶּרֶךְ גַּם בַּחֲזָרָה, נִזְהֶרֶת שֶׁיִּהְיֶה בַּעֲדִינוּת, רַק לֹא לְהַפִּיל וְשֶׁלֹּא לְהָטִיחַ, אוֹטֶמֶת אֶת הָאוֹזְנַיִים לַטְּעָנוֹת וְלַקְּלָלוֹת שֶׁהֵטִיחָה בָּהּ הַזְּקֵנָה. בְּאוֹתָהּ שָׁנָה רִאשׁוֹנָה עוֹד חָשְׁבָה כָּל הַזְּמַן. בְּלִי הֶפְסֵק עוֹד הִרְגִּישָׁה, וּכְאֵב הַפְּרֵידָה הָאִיּוּם, כְּאֵב הַגַּעְגּוּעִים אֶל הַבָּנִים, אֶל הָאִמָּא וְהַבַּעַל וְהַבַּיִת וְאֶל סוֹשְׁהִילָה שֶׁהָיְתָה, הִתְעַרְבֵּב לָהּ עִם זֶה שֶׁל הַגַּב וּכְבָר לֹא יָכְלָה לְהַבְדִּיל בֵּינֵיהֶם וְלוֹמַר לָרוֹפֵא וְגַם לֹא לְעַצְמָהּ מָה כּוֹאֵב בֶּאֱמֶת, וְהֵיכָן בְּדִיּוּק. אוֹ אוּלַי לֹא רָצְתָה כִּי, לְמַעַן הָאֱמֶת, שִׁילֹה חָשְׁבָה שֶׁזֶּה מַגִּיעַ לָהּ. הִיא קִיבְּלָה אֶת הַכְּאֵב בִּבְרָכָה, כְּמִין עוֹנֶשׁ עַל זֶה שֶׁנָּסְעָה, וְאוּלַי גַּם חֻפְשָׁה כַּפָּרָה. הִיא הִתְמַסְּרָה אֵלָיו, גּוֹנַחַת לָהּ בַּלַּיְלָה, לְבַד, בַּמִּיטָּה. וְאֶת הַכַּדּוּרִים שֶׁרָשַׁם לָהּ הָרוֹפֵא בִּכְלָל לֹא לָקְחָה. וּמִי יוֹדֵעַ מָה הָיָה עִם הַגַּב שֶׁלָּהּ, שֶׁל שִׁילֹה, לוּלֵא מֵתָה הָא-מָא הַהִיא בַּלַּיְלָה אֶחָד, כָּכָה סְתָם, בַּחֲטָף. אֲבָל דַּוְוקָא עַכְשָׁיו, בִּשְׂדֵה הַתְּעוּפָה, כָּל כַּמָּה שֶׁנִּזְהֲרָה וְעַל פִּי הוֹרָאוֹת הָרוֹפֵא, זֶה קָרָה. בָּרֶגַע שֶׁנָּחֲתָה הַמִּזְווֹדָה הַכְּבֵדָה עַל הָרִצְפָּה, עֲמוּסָה עַד לְהִתְפַּקֵּעַ בְּמַתָּנוֹת שֶׁקָּנְתָה וְאָסְפָה בָּחוֹדָשִׁים הָאַחֲרוֹנִים, מַבְרִיחָה בִּזְהִירוּת אֶל תּוֹךְ הַבַּיִת וּמַחְבִּיאָה מֵעֵינֶיהָ שֶׁל הָא-מא בַּאֲרוֹנוֹת עֶלְיוֹנִים, וּמִתַּחַת לַמִּיטָּה שֶׁלָּהּ, וּבְכָל מָקוֹם שֶׁקִּיוְּותָה שֶׁהַזְּקֵנָה לֹא תַּגִּיעַ אֵלָיו, נִשְׁמָע קוֹל פִּיצּוּחַ וְשָׁבַר. זֶה הַגַּב, חָשְׁבָה שִׁילֹה. זֶה הַסּוֹף, הִיא חָשְׁבָה, אֲבָל הַכְּאֵב, כָּל כַּמָּה שֶׁהָיָה חַד וּמִפֶּלַח, לֹא הָיָה גָּרוּעַ יוֹתֵר מִזֶּה הַמּוּכָּר. לֹא, זֶה הָיָה גַּלְגַּל הַמִּזְווֹדָה, שֶׁנִּשְׁבַּר.
אֶל נְמַל הַתְּעוּפָה לְטִיסוֹת הַפְּנִימִיּוֹת נִכְנְסָה קוֹדֶם כֹּל, רִאשׁוֹנָה, הַמִּזְווֹדָה הַכְּבֵדָה, מְדַדָּה עַל שְׁלוֹשָׁה גַּלְגַּלִּים מִתְמָרְדִים שֶׁמֵּיאֲנוּ לְצַיֵּית וּמָחוּ כְּנֶגְדָּהּ בִּדְפִיקוֹת קִצְבִּיּוֹת וּבַחֲרִיקָה צַוְוחָנִית וְנִזְעֶמֶת, שֶׁחָזְרָה וְהִדְהֲדָה בָּאוּלָם. אַחֲרֵי הַמִּזְווֹדָה הוֹפִיעָה גַּם שִׁילֹה, דּוֹחֶפֶת בִּשְׁתֵּי יָדַיִים, כְּפוּפַת גַּב וּתְפוּסַת צַוּוֹאר. כָּאן הָיוּ כְּבָר רוֹב הָאֲנָשִׁים כֵּהִים, כָּמוֹהָ, כָּךְ שֶׁהָיְתָה אֵיזוֹ תִּקְווֹה לְהַטְמֵעַ וְלַהֶעְלֵם, וּבְכָל זֹאת הֵן מָשְׁכוּ תְּשׂוּמֶת לֵב, הַמִּזְווֹדָה וְשִׁילֹה. רָאשִׁים הִסְתּוֹבְבוּ. מַבָּטִים נִנְעֲצוּ. לְחִישׁוֹת נִלְחֲשׁוּ וְעָלֶיהָ, מַצְלֵמוֹת הִתְמַקְּדוּ וְעָקְבוּ, הִיא הָיְתָה בְּטוּחָה. טִיפּוֹת שֶׁל זֵיעָה הִצְטַבְּרוּ לָהּ, לְשִׁילֹה, עַל הַמֵּצַח, עַל הַשָּׂפָה הָעֶלְיוֹנָה, נָזְלוּ מִבֵּית הַשֶּׁחִי, נִיגְּרוּ בְּחֶלְקוֹ הַתַּחְתּוֹן שֶׁל הַגַּב. הַלֵּב פַּעַם וְדָפַק, דְּבָרִים הִסְתַּחְרְרוּ לָהּ מוּל הָעֵינַיִים. תַּחַת הַתִּקְרָה הַגְּבוֹהָה הִסְתּוֹבְבוּ מְאַוְורְרִים גְּדוֹלִים, אֲדִישִׁים, לְאִיטָּם.
"אֵיפֹה פֹּה הַשֵּׁירוּתִים?", הִנֵּה, שָׁם, הוֹרוּ לָהּ, מֵעֶבְרוֹ הַשֵּׁנִי שֶׁל הָאוּלָם. עוֹמֶדֶת מוּל הַהֶכְרֵחַ לַחֲצוֹת אוֹתוֹ לְאוֹרְכּוֹ וּבִלְוִויַּית הַחֲרִיקוֹת וְהַדְּפִיקוֹת וּמוּל כָּל הַמַּבָּטִים, חִישְּׁבָה שִׁילָה, לְרֶגַע, לָגֶשֶׁת קוֹדֶם וְלִמְסוֹר אֶת הַמִּזְווֹדָה. אֲבָל לֹא – יֵשׁ שָׁם תּוֹר, זֶה יִיקַּח הַרְבֵּה זְמַן, שֶׁלֹּא הָיָה לָהּ. הִיא נִזְקְקָה לְשֵׁירוּתִים וּבְאוֹפֶן דָּחוּף! הִיא נִכְסְפָה אֲלֵיהֶם, עַכְשָׁיו וּמִיָּד! וְלֹא הָיָה זֶה רַק הַצּוֹרֶךְ הַטִּבְעִי, הַיָּדוּעַ – הַשֵּׁירוּתִים הָיוּ לְשִׁילֹה מָקוֹם שֶׁל שְׁהוּת וּמִרְוַוח נְשִׁימָה, שֶׁל בְּדִידוּת — וְלוּ רַק לְרֶגַע. הִיא מָצְאָה שָׁם מִפְלָט וּמִקְלָט. וַהֲרֵי אַרְבַּע שָׁנִים, שְׁלוֹשָׁה חוֹדָשִׁים וּשְׁנֵים עָשָׂר יוֹם לֹא נִיתָּן לָהּ אַף לֹא רֶגַע בַּבַּיִת לְבַד, בְּכָל שְׁעוֹת הַיּוֹם הָעוֹבֵר לְאִיטּוֹ, מִשְּׁמוֹנֶה בַּבּוֹקֶר עַד עֶשֶׂר בָּעֶרֶב יָשְׁבוּ בַּסָּלוֹן, זוֹ לְצַד זוֹ הִיא וְאַ-מָא. הָאַחַת בָּהֲתָה בַּמָּסָךְ הַנַּיָּיד, הַשְּׁנִיָּה בְּיוֹמָנֵי הַחֲדָשׁוֹת. בָּאָח הַגָּדוֹל. בְּתוֹכְנִיּוֹת שֶׁל בִּישּׁוּל. בְּכָל מָה שֶׁנּוֹתְנִים שָׁם בַּטֵּלֵוִויזְיָה. הִיא חָתְכָה וּבַחֲשָׁה וְטִיגְּנָה בַּמִּטְבָּח, כָּל יוֹמַיִים, לְעֵרֶךְ, בְּעוֹד א-מא מוֹרָה מָה וְאֵיךְ לַעֲשׂוֹת, מַשְׁגִּיחָה שֶׁחָס וְחָלִילָה לֹא תָּשִׂים לָהּ חָרִיף, שֶׁלֹּא תּוֹסִיף אֶת הַתַּבְלִינִים שֶׁלָּהּ שֶׁמַּסְרִיחִים אֶת הַבַּיִת. זֶה לֹא יְאוּמַּן, אָמְרָה א-מא בִּלְחִישָׁה קוֹלָנִית לְכָל מִי שֶׁבִּיקֵּר, מָה שֶׁהַהוֹדִים הָאֵלֶּה אוֹכְלִים. לְטִיּוּל הַיּוֹמִי אֶל אַחַת הַשְּׁכֵנוֹת, אֶל קוּפַּת הַחוֹלִים אוֹ חֲנוּת הַמַּכּוֹלֶת, יָצְאוּ יַחַד שְׁתֵּיהֶן, אֲחוּזּוֹת וּשְׁלוּבוֹת זוֹ בָּזוֹ יָד בְּיָד, מְתוֹאָמוֹת כָּל כָּךְ בַּנְּשִׁימָה הַכְּבֵדָה וּבְקֶצֶב, צָעַד-לְאַט-אַחַר צָעַד-לְאַט, עַד שֶׁנִּדְמֶה הָיָה שֶׁהֵן, הִיא וְהָא-מא, מְרַחֲפוֹת לָהֶן בְּהִילּוּךְ אִיטִּי, חֲלוֹמִי, בְּעוֹד כָּל הָעוֹלָם מִסָּבִיב רַק רוֹעֵשׁ וּסְחַרְחַר וּמוּאָץ, קַדַּחְתָּנִי. וּבַלַּיְלָה נִרְדְּמָה בַּמִּיטָּה הַצָּרָה וְגַם הִתְעוֹרְרָה לְעִיתִּים, בְּבֶהָלָה וּבַלֵּב דּוֹפֵק, לַקּוֹל נְחָרוֹת וּגְנִיחוֹת וַחֲרִיקוֹת הַמִּזְרוֹן הַבּוֹקְעוֹת מֵהָאִינְטֶרְקוֹם שֶׁהִנִּיחוּ שָׁם. זֶה בִּשְׁבִילְךָ, שֶׁתִּשְׁמְעִי כְּשֶׁקּוֹרְאִים לָךְ שַׁי-לָהּ.
וְהָיָה גַּם עִנְיַין הַמַּצְלֵמוֹת. שִׁילֹה לָמְדָה עַל הַמַּצְלֵמוֹת מֵהַחֶבְרָה שֶׁלָּהּ בְּיַאנְקָה. כְּמוֹ שִׁילֹה, בְּיַאנְקָה הָיְתָה בַּת שְׁלוֹשִׁים וְחָמֵשׁ. וְהָיְתָה עַלִּיזָה וְשׁוֹפַעַת חַיִּים וְגַם לֹא נְשׂוּאָה וּבְלִי יְלָדִים – לֹא כְּמוֹ שִׁילֹה. כָּכָה זֶה פִּילִיפִּינִיּוֹת, חָשְׁבָה שִׁילֹה כְּשֶׁרָאֲתָה אֶת בְּיַאנְקָה בַּפַּעַם הָרִאשׁוֹנָה, בְּיוֹם הַמַּשְׂכּוֹרֶת, עוֹמֶדֶת לְפָנֶיהָ בְּתוֹר שֶׁבְּבַנְק בַּבְּגָדִים שֶׁלָּהּ הַצְּמוּדִים, מַצִּיגָה לְרַאֲווֹה וּבְגַאֲווֹה יַשְׁבָן רָחָב וּבוֹלֵט, מוֹתְנַיִים שׁוֹפְעוֹת. וְגַם אַחֵר-כָּךְ, כְּשֶׁהִסְתּוֹבְבוּ שְׁתֵּיהֶן בִּדְרוֹם תֵּל-אָבִיב, מְנַצְּלוֹת אֶת חֲצִי יוֹם הַחוֹפֶשׁ לַפִּטְפּוּט וְלִקְנִיַּית תַּבְלִינִים וּפִלְפֵּל אָדוֹם וְחָרִיף וּקְצָת דָּגִים מְיוּבָּשִׁים, נִרְתְּעָה אֲבָל גַּם נִתְקְפָה אֵיזוֹ קִנְאָה בְּצִחְקוּקִים שֶׁל בְּיַאנְקָה, בִּפְלִירְטוּטִים עִם הַמּוּכָּרִים, בְּמַבָּטִים שֶׁל הָעוֹבְרִים וְהַשָּׁבִים. בָּזֶה שֶׁהִרְגִּישָׁה שָׁם נוֹחַ, בְּיַאנְקָה, מַמָּשׁ כְּמוֹ בַּבַּיִת שֶׁלָּהּ בְּמָנִילָה, בְּעוֹד הִיא, שִׁילֹה, שֶׁחִיכְּתָה לְיוֹם הַמַּשְׂכּוֹרֶת כָּל הַחוֹדֶשׁ וְהִתְלַבְּשָׁה וְהִתְאַפְּרָה וַאֲפִילּוּ שְׁמָהּ קְצָת בּוֹשֶׂם, הָיְתָה נְבוֹכָה שָׁם בַּחוּץ, מְבוֹהֶלֶת, וְרַק רָצְתָה שֶׁיִּיגָּמֵר כְּבָר. לַחֲזוֹר הַבַּיְתָה. לִסְגּוֹר מֵאֲחוֹרֶיהָ אֶת הַדֶּלֶת.
בְּיַאנְקָה אָמְרָה, "מָה לֹא יָדַעְתָּ הֵם כּוּלָּם שָׂמִים מַצְלֵמוֹת. תְּחַפְּשִׂי בַּדִּירָה, תִּסְתַּכְּלִי מִסָּבִיב." שִׁילֹה הִסְתַּכְּלָה וְהִסְתַּכְּלָה וְלֹא רָאֲתָה כְּלוּם, וּבְכָל זֹאת הֵחֵלָּה לְהִתְפַּשֵּׁט בַּחוֹשֶׁךְ, אוֹ תַּחַת הַשְּׂמִיכָה. הִתְרַחֲצָה וְהִתְנַגְּבָה בִּמְהִירוּת, בַּמִּקְלַחַת. בְּכָל הַדִּירָה לֹא הָיָה לָהּ מִפְלָט, לֹא הָיָה לָהּ מִקְלָט.  כָּךְ כְּשֶׁלִּפְעָמִים, כְּשֶׁלֹּא יָכְלָה יוֹתֵר לָשֵׂאת, כְּשֶׁנִּדְמֶה הָיָה שֶׁיּוֹם הַמַּשְׂכּוֹרֶת לֹא יַגִּיעַ אַף פַּעַם, הָיְתָה שִׁילֹה נִמְלֶטֶת אֶל הַשֵּׁירוּתִים.
דִּירַת הָא-מָא הָיְתָה יְשֵׁנָה. אֶפְשָׁר לוֹמַר שֶׁאֲפִילּוּ מוּזְנַחַת. שִׁילֹה יָכְלָה לְהַשְׁווֹת, כֵּיווֹן שֶׁתָּמִיד הִתְלַוְּותָה לֹא-מָא כְּשֶׁזּוֹ הוּזְמְנָה לַאֲרוּחוֹת שֶׁל חַג אֵצֶל הַבַּת, לִימֵי הוּלֶּדֶת שֶׁל הַנְּכָדוֹת. כּוּלָּם שָׁם אָמְרוּ תִּרְאוּ תִּרְאוּ אֵיךְ אִמָּא וְשִׁילֹה בִּלְתִּי נִפְרָדוֹת. וְכֵיווֹן שֶׁהָיְתָה יְשֵׁנָה, הַדִּירָה, הָיָה בָּהּ חַדְרוֹן נִפְרָד לָאַסְלָה, וּבוֹ גַּם כִּיּוּר קָטָן וּמַגֶּבֶת וְקִירוֹת חֲלָקִים וְרֵיקִים, אֵין הֵיכָן לְהַחְבִּיא מַצְלֵמָה. שִׁילֹה בְּדַקָּה. אֶל הַחַדְרוֹן הַזֶּה הָיְתָה נִמְלֶטֶת כְּשֶׁרָצְתָה לָהּ רַק רֶגַע לְבַד. שְׁנֵי סִיבּוּבִים בְּמַפְתֵּחַ, וּכְבָר הוֹרִידָה אֶת מְכַסָּה הָאַסְלָה וְהִתְיַישְּׁבָה. עַצְמָהּ עֵינַיִים. לֹא הָיָה הַרְבֵּה זְמַן. כַּמָּה דַּקּוֹת וּכְבָר הָא-מָא, שֶׁהָיְתָה עַרְמוּמִית וְחַטְטָנִית וְגַם מְפוּחֶדֶת, עוֹמֶדֶת תָּמִיד עַל הַמִּשְׁמָר, הֵחֵלָּה לִקְרוֹא "שַׁי-לָהּ, שַׁי-לָהּ! מָה אַתְּ עוֹשָׂה שָׁם, לְאָן נֶעֱלֶמֶת, נִתְקַעַת בַּשֵּׁירוּתִים אוֹ מָה?"
עַכְשָׁיו, בְּיָד אַחַת וּבְמַאֲמָץ, פָּתְחָה שִׁילֹה אֶת הַדֶּלֶת הַכְּבֵדָה, הֶחֱזִיקָה אוֹתָהּ כְּנֶגֶד הַקְּפִיץ וּבַיָּד הַשְּׁנִיָּה וּבְכוֹחוֹת אַחֲרוֹנִים מַמָּשׁ דָּחֲפָה אֶת הַמִּזְווֹדָה אֶל תּוֹךְ שֵׁירוּתֵי הַנָּשִׁים וְנִדְחֲקָה מַהֵר פְּנִימָה, לִפְנֵי שֶׁתִּיסָּגֵר עָלֶיהָ הַדֶּלֶת פִּתְאוֹם. מֵעוֹצְמַת הַדְּחִיפָה, אוֹ אוּלַי בְּשֶׁל הַגַּלְגַּל הֶחָסֵר, הִתְנַדְנְדָה הַמִּזְווֹדָה וְנָפְלָה בְּקוֹל חֲבָטָה אֲבָל שִׁילֹה לֹא הִשְׁתַּהֲתָה וְלֹא עָצְרָה לְהָרִים. הִיא מִיהֲרָה וְעָקְפָה וּפָנְתָה הַיְישֵׁר אֶל דַּלְתוֹת הַתָּאִים, כְּשֶׁאִיזוֹ דְּמוּת הוֹפִיעָה פִּתְאוֹם וְעָמְדָה לְפָנֶיהָ, חוֹצֶצֶת בֵּינָהּ וּבֵין הַלְּבַד,
"בְּבַקָּשָׁה, לֶיְידִּי".
שִׁילֹה נִרְתְּעָה לְאָחוֹר מִפְּנֵי הַיָּד הַמּוּשֶׁטֶת. זוֹ הָיְתָה מְקוּמֶּטֶת וּשְׁחוּמָה, נוֹשֵׂאת מִנְחַת כַּמָּה דַּפִּים שֶׁל נְיַיר טוּאָלֵט צָהוֹב.
"בְּבַקָּשָׁה, לֶיְידִּי", שֶׁבָּהּ הָאִשָּׁה וְאָמְרָה. מִתַּחַת לְרֹאשׁ הַשִּׁיבָה הָיוּ טוֹנִיקָה כּוּתְנָה כְּחוּלָּה כֵּהֶה וּמִכְנָסַיִים אֲפוֹרִים וְרַגְלַיִים דַּקּוֹת וִיחֵפוֹת, מֵעֵין מַדִּים. וְאוּלַי מִשּׁוּם שֶׁגַּם הַהִיסּוּס וְגַם הַבִּלְבּוּל נִיכְּרוּ בְּפָנֶיהָ שֶׁל שִׁילֹה גָּחֲנָה הָאִישָּׁה וְשָׁלְחָה אֶת הַיָּד הַשְּׁנִיָּה וּפָתְחָה לִרְווֹחָה לְפָנֶיהָ אֶת דֶּלֶת אֶחָד הִתְאִים. אַסְלָה מִתְנוֹסֶסֶת בְּלוֹבְנָהּ עָמְדָה שָׁם.
"לֹא, לֹא!", שִׁילֹה הִתְנַעֲרָה וְהָדְפָה אֶת הַיָּד הַמּוּשֶׁטֶת. בִּשְׁנֵי צְעָדִים מְהִירִים כְּבָר עָמְדָה בַּפִּינָּה הָרְחוֹקָה וּפָתְחָה וְעָמְדָה מוּל אַגָּן שֶׁל חַרְסִינָה, מִדֶּרֶךְ הָרַגְלַיִים, הַחוֹר בָּרִצְפָּה. הַבֶּרֶז, דַּלֵּי פְּלַסְטִיק קָטָן לַשְּׁטִיפָה. בִּטְרִיקָה קוֹלָנִית, מַרְאָה לָהּ, לַחוּצְפָּנִית, סָגְרָה אַחֲרֶיהָ אֶת הַדֶּלֶת. הַבְּרִיחָה וְנַעֲלֶה. לֹא יְאוּמַּן, חָשְׁבָה, בְּעוֹדָהּ פּוֹתַחַת בָּאֶצְבָּעוֹת רוֹעֲדוֹת אֶת הַכַּפְתּוֹר וְאֶת הָרוֹכְסָן וּמוֹשֶׁכֶת לְמַטָּה אֶת הַגִּ'ינְס הַצָּמוּד. וְעוֹד קוֹרֵאת לָהּ, לְשִׁילֹה, לֶיְידִּי! כְּאִילּוּ הִיא אֵירוֹפֵּאִית, תַּיֶּירֶת. כְּאִילּוּ אַרְבַּע שָׁנִים, שְׁלוֹשָׁה חוֹדָשִׁים וּשְׁנֵים עָשָׂר יוֹם עוֹשִׂים מִמְּךָ אִישָּׁה אַחֶרֶת.
כְּשֶׁיָּצְאָה שִׁילֹה מִן הַתָּא וְעָמְדָה לְקַרְצֵף בְּסַבּוֹן אֶת הַיָּדַיִים כְּבָר עָמְדָה הַמִּזְווֹדָה שֶׁעוֹנָה אֶל הַקִּיר וּכְבָר חָזְרָה הָאִשָּׁה בְּמַדִּים וְכָרְעָה בַּפִּינָּה וּבְרֹאשׁ מוּרְכָּן, לְצַד דְּלִי וּמַגֵּב וַעֲרֵמַת סְמַרְטוּטִים וְגָלִיל שֶׁל נְיַיר טוּאָלֵט. טוֹב מְאֹד, חָשְׁבָה שִׁילֹה בְּזַעַף. וּבְכָל זֹאת הֵצִיצָה בִּרְאִי. בָּחֲנָה אֶת הַפָּנִים, לִבְדּוֹק וְלִרְאוֹת אִם הִשְׁתַּנָּה אֶצְלָהּ מַשֶּׁהוּ אֲבָל לֹא מָצְאָה כְּלוּם.
הִיא לֹא אֲכַלֶּה כָּל הַיּוֹם. רַק עַכְשָׁיו נִזְכְּרָה, אוּלַי בִּגְלַל הָרֵיחַ — רֵיחַ מְעוֹרֵר תֵּיאָבוֹן שֶׁל תַּבְלִינִים וְקָארִי וּמַשֶּׁהוּ מְטוּגָּן, שֶׁעָלָה מֵהַדּוּכָן וְהִתְפַּשֵּׁט בָּאוּלָם, וְאוּלַי מִשּׁוּם שֶׁהַבֶּטֶן קִרְקְרָה לָהּ. אָמְנָם בַּתִּיק עוֹד הָיָה לָהּ תַּפּוּחַ, אֲבָל הִיא נִמְשְׁכָה אֶל הָרֵיחַ, קָמָה וְעָמְדָה מוּל הַדּוּכָן וּבָחֲנָה שָׁם אֶת הַמּוּצָּע – תַּעֲרוֹבֶת מְשׁוּנָּה שֶׁל כְּרִיכֵי גְּבִינָה בְּעַגְבָנִיָּה וְצַלָּחוֹת פַּסְטָה מוּקְרֶמֶת עִם קַעֲרִיּוֹת מַהְבִּילוֹת שֶׁל יְרָקוֹת בְּקָארִי, סָמוּסָה מְמוּלֵּאת בְּתַפּוּחֵי אֲדָמָה עִם אֲפוּנָה.
"אֶפְשָׁר לַעֲזוֹר לְךָ, לֶיְידִּי?".
גַּל שֶׁל עֲיֵיפוּת שֶׁטֶף וְעָבַר אֶת שִׁילֹה, בְּקוֹשִׁי עוֹד עָמְדָה עַל הָרַגְלַיִים. הָעֵינַיִים צָרְבוּ, בָּעֲרוּ לָהּ. כְּבָר לֹא עָמַד בָּהּ הַכּוֹחַ לְהִתְרַגֵּז גַּם הַפַּעַם וְהִיא מִיהֲרָה וְהִזְמִינָה, הִתְיַישְּׁבָה אֶל הַשּׁוּלְחָן. אֶת רוֹטֶב הֲקָארִי הִיא נִיגְּבָה, עַד הַסּוֹף, עִם הִנְאָן. לִיקְּטָה, אֶחָד אֶחָד, אַתְּ פָּרוּרֵי הַסְּמוּסָה מֵהַצְלָחַת. הָאֱמֶת, זֶה לֹא הָיָה טָעִים. לֹא כְּמוֹ שֶׁלָּהּ. לֹא כְּמוֹ שֶׁל אִמָּא. אֲבָל הַחֵךְ זָכַר אֶת הַטַּעַם. הַחֵךְ אִישֵּׁר שֶׁזֶּה הוֹדּוּ. הִיא כָּאן.
עַכְשָׁיו, מְחוּזֶּקֶת בִּסְמוּסָה וּבְקָארִי וּבַנָּאָן, הִרְגִּישָׁה שִׁילֹה שֶׁהִיא מְסוּגֶּלֶת. הִיא הוֹצִיאָה וּפָתְחָה אֶת הַטֵּלֵפוֹן הַנַּיָּיד. זֶה תָּקַף מִיָּד,
"מָה קוֹרֶה?, לָמָּה אַתְּ לֹא עוֹנָה? אֵיפֹה אַתְּ, כְּבָר בְּמוֹמְבֵּיי?".
שִׁילֹה שָׁלְחָה יָד אֶל הַשַּׁרְשֶׁרֶת. יָמִינָה וּשְׂמֹאלָה, לְכָאן וּלְכָאן. לְצַד הַהוֹדָעָה מִתְנוֹסֶסֶת תְּמוּנָה זְעִירָה שֶׁל הַבַּעַל, וְהִיא לָחֲצָה עָלֶיהָ וְהַגְּדִילָה כְּדֵי לִבְחוֹן, שׁוּב, אֶת הַשֵּׂיעָר הַשָּׁחוֹר, הַשּׁוֹפֵעַ, אֶת הַשָּׂפָם וְהַשְּׂפָתַיִים, אֶת הָעֵינַיִים, לִלְמוֹד וּלְשַׁנֵּן אוֹתָם. זֶה הַבַּעַל שֶׁלָּהּ, לֹא הָיָה שׁוּם סָפֵק. הִיא יוֹדַעַת. פַּעַם אָהֲבָה אֶת כָּל הָאֲבָרִים הָאֵלֶּה, וְלֹא יָכְלָה לְהִתְאַפֵּק מִלְּלַטֵּף וְלֹא רַק בְּמַבָּט, וּבְכָל זֹאת, עַכְשָׁיו, שׁוּם דָּבָר אֶצְלוֹ לֹא נִרְאֶה לָהּ מוּכָּר. וְאֵיךְ יְחַיְּיכוּ אֵלֶיהָ הַשְּׂפָתַיִים אֵלּוּ, יִתְקָרְבוּ כָּכָה, לְאַט לְאַט, יִגְּעוּ בַּמְּקוֹמוֹת הַהֵם, שֶׁלֹּא נוּשְּׁקוּ כְּבָר אַרְבַּע שָׁנִים, שְׁלוֹשָׁה חוֹדָשִׁים וּשְׁנֵים עָשָׂר יוֹם? שִׁילֹה לֹא רָצְתָה לַחֲשׁוֹב עַל זֶה. לֹא הָיְתָה בְּטוּחָה אִם זֶה טוֹב, אוֹ שֶׁרַע, בִּשְׁבִילָהּ. הִיא הִנִּיחָה אֶת הַטֵּלֵפוֹן עַל פָּנָיו, מַסְתִּירָה אֶת הַמָּסָךְ. נִשְׁמַע אֵיזֶה בִּיפּ. אֵיךְ דְּבָרִים מִתְהַפְּכִים, חָשְׁבָה שִׁילֹה, שֶׁבַּשָּׁנָה הָרִאשׁוֹנָה רַק טַלְפֵנָּה וְכָתְבָה, בְּכָל יוֹם, אוּלַי כָּל שָׁעָה. הִתְחַנְּנָה שֶׁיִּשְׁלְחוּ לָהּ תְּמוּנוֹת שֶׁל כּוּלָּם, עָדִיף וִידֵאוֹ, כְּדֵי שֶׁתִּשְׁמַע וְתִרְאֶה אֶת הַיְּלָדִים, כָּכָה, כְּמוֹ שֶׁהֵם, אֲמִיתִּיִּים. וּכְשֶׁקִּיבְּלָה בָּכְתָה. בָּכְתָה כָּל-כָּךְ, עַד שֶׁנִּמְאַס לָהֶם, לַבַּעַל וְגַם לַיְּלָדִים, לְאִמָּא שֶׁלָּהּ וְלַחֲמוֹתָהּ. הֵם הִפְסִיקוּ לַעֲנוֹת לְטֵלֵפוֹנִים, לִפְעָמִים בִּכְלָל לֹא פָּתְחוּ אֶת הַהוֹדָעוֹת שֶׁלָּהּ. אֵיךְ פִּתְאוֹם הִתְהַפְּכוּ הַדְּבָרִים, חָשְׁבָה שִׁילֹה, וְעַכְשָׁיו הֵם שָׁם, עַל הַמָּסָךְ וְעִם הַפָּנִים לְמַטָּה, מַמְתִּינִים לָהּ בַּחוֹשֶׁךְ. שֶׁיְּחַכּוּ לָהּ.
כָּכָה אַרְבַּע שָׁנִים, כִּמְעַט. וּפִתְאוֹם הוֹפִיעָה אֶצְלָהּ אַחַת, קְרוֹבַת מִשְׁפָּחָה אֲבָל רְחוֹקָה. זוֹ הָיְתָה אִישָּׁה גְּדוֹלָה וּשְׁמֵנָה, שֶׁבָּחֲנָה בְּיַדְעָנוּת אֶת הַדִּירָה וְאֶת א-מא וְאָמְרָה אַתְּ נִרְאֵית טוֹב, סוּשְׁהִילָה. הִסְתַּדֵּר לְךָ בִּכְלָל לֹא רַע. הַזָּקֵן שֶׁלִּי בְּאַשְׁדּוֹד עִם חִיתּוּלִים שֶׁתֵּדְעִי לְךָ, הִיא אָמְרָה. זֶה עַתָּה חָזְרָה מואדודארה, וְהֵבִיאָה לְשִׁילֹה תְּמוּנוֹת שֶׁל הַבַּיִת הַהוֹלֵךְ וְנִבְנֶה וְשֶׁל הַיְּלָדִים שֶׁגָּדְלוּ, עוֹמְדִים בְּמַדֵּי בֵּית הַסֵּפֶר. עוֹד נָשְׂאָה אִיתָּהּ אֶת בְּשׂוֹרַת הַחוּפְשָׁה, וְגַם מַתָּנָה שְׁלוּחָה מֵהַבַּעַל – שַׁרְשֶׁרֶת זָהָב עִם תִּלְיוֹן שֶׁל מַזָּל. "זֶה זָהָב אֲמִיתִּי, שֶׁתֵּדְעִי לָךְ", אָמְרָה קְרוֹבַת הַמִּשְׁפָּחָה הָרְחוֹקָה. עַד עַכְשָׁיו, מֵעוֹלָם, לֹא קִיבְּלָה שִׁילֹה מַתָּנָה מֵהַבַּעַל. אַף פַּעַם.
כָּל עִנְיַין הַבִּיקּוּר, הַקְּרוֹבָה הָרְחוֹקָה, תִּלְיוֹן הַזָּהָב וְגַם הַחוּפְשָׁה תָּפַס אֶת שִׁילֹה בְּהַפְתָּעָה. הָרַעֲיוֹן הַזֶּה בִּכְלָל לֹא עָלָה בְּדַעְתָּהּ. לַעֲזוֹב אֶת הָא-מא. לָקוּם פִּתְאוֹם וְלִנְסוֹעַ... קָשֶׁה הָיָה לָהּ לַחֲשׁוֹב עַל הַמִּילָּה הַבַּיְתָה. וַהֲרֵי זֶה יַעֲלֶה כֶּסֶף, הַרְבֵּה כֶּסֶף, מִיהֲרָה וְטָעֲנָה בִּפְנֵי עַצְמָהּ – חוּלְשָׁה תָּקְפָה אוֹתָהּ רַק מִלַּחֲשׁוֹב עַל הַמַּשְׂכּוֹרֶת הָאֲבוּדָה, עַל מְחִירָם שֶׁל כַּרְטִיסֵי הַטִּיסָה. וּבִכְלָל, אִי אֶפְשָׁר לְהָבִין. מָה קָרָה. וְגַם לֹא אִם זֶה טוֹב אוֹ שֶׁרַע, בִּשְׁבִילָהּ. שִׁילֹה נִטְרְדָה. שְׁאֵלוֹת צָצוּ וְחָזְרוּ וְעָלוּ שׁוּב וָשׁוּב בְּשָׁעָה שֶׁנִּיקְּתָה וְרָחֲצָה וּבְשֶׁלָּהּ וְטִיפְּלָה. מָה פָּרוּשׁ הַשַּׁרְשֶׁרֶת שֶׁהַבַּעַל שָׁלַח וְלָמָּה זָהָב וְאֵיךְ זֶה נִזְקְקוּ לָהּ פִּתְאוֹם? בְּכָל לַיְלָה פָּרְשָׁה אֶת הַתְּמוּנוֹת עַל הַמִּיטָּה וּבְחַנָּה וְחָפְשָׂה שָׁם תְּשׁוּבוֹת וְאִם לֹא — רְמָזִים, לְפָחוֹת. בַּבַּיִת הַזֶּה שֶׁהוֹלֵךְ וְנִבְנֶה, בַּחַלּוֹנוֹת שֶׁנִּפְעֲרוּ, בַּצְּבָעִים שֶׁבָּחֲרוּ, בַּמִּרְפָּסוֹת. בִּילָדִים שֶׁהִשְׁתַּנּוּ, גָּדְלוּ כָּכָה, פִּתְאוֹם, עוֹמְדִים בְּמַדֵּי בֵּית הַסֵּפֶר, הַפְּנִים חֲתוּמוֹת. כַּמָּה יָמִים עָבְרוּ וְחָלְפוּ, אַחֵר-כָּךְ שָׁבוּעוֹת, וְשִׁילֹה, מַעֲמִידָה פָּנִים שֶׁהִיא בִּכְלָל לֹא שָׁם, טָמְנָה אֶת הַתְּמוּנוֹת. הִנִּיחָה לַשְּׁאֵלוֹת. דָּבְקָה בְּשִׁגְרַת הַיּוֹמְיוֹם וְהִתְמִידָה לִרְחוֹץ וּלְבַשֵּׁל, לָשֶׁבֶת וּלְטַיֵּיל, שְׁלוּבַת זְרוֹעוֹת עִם א-מא לְאַט לְאַט וּכְמוֹ בַּחֲלוֹם. אֲבָל הַבַּעַל הִתְעַקֵּשׁ. הַיְּלָדִים בָּכוּ, גַּם חֲמוֹתָהּ בִּיקְּשָׁה. כָּל יוֹם כָּתְבוּ לָהּ, שָׁלְחוּ סִרְטוֹנִים. אַחֵר-כָּךְ שָׁלְחוּ לָהּ גַּם כַּרְטִיסִים. לֹא הָיְתָה כְּבָר בְּרֵירָה, טוֹב אוֹ רַע — שִׁילֹה הֵחֵלָּה לִקְנוֹת מַתָּנוֹת וּלְהַחְבִּיא אוֹתָן מִפְּנֵי א-מא. מִתַּחַת לַמִּיטָּה שֶׁלָּהּ, בָּאֲרוֹנוֹת הָעֶלְיוֹנִים.
יוֹם אֶחָד, אַחֲרֵי שֶׁהִתְחַבְּטָה בַּמִּיטָּה הַצָּרָה וְחָזְרָה וְשִׁינְּנָה אֶת הַמִּילִּים כָּל הַלַּיְלָה, הוֹדִיעָה שִׁילֹה, "אֲנִי נוֹסַעַת". וְלִפְנֵי שֶׁהַבַּת, אוֹ שֶׁמָּא הָא-מָא, יַסְפִּיקוּ לִכְעוֹס אוֹ לְהָרִים אֶת הַקּוֹל, הִקְדִּימָה וְאָמְרָה לְפִי הַחוֹק. מַגִּיעַ לָהּ. עִיגּוּלִים שְׁחוֹרִים שָׁקְעוּ לָהּ תַּחַת הָעֵינַיִים. הַיָּדַיִים רָעֲדוּ מֵאֲחוֹרֵי הַגַּב. רַק חוּפְשָׁה, הִיא אָמְרָה,  מְמַהֶרֶת לְרַכֵּךְ אֶת הַמַּכָּה – רַק שִׁישָּׁה שָׁבוּעוֹת. לֹא נוֹרָא. וּבִכְלָל, הִבְטִיחָה, אַל תִּדְאֲגוּ אֲנִי אָבִיא לָכֵן מִישֶׁהִי. אֲנִי כְּבָר אֶמְצָא מַחֲלִיפָה. הֲכִי טוֹבָה, בִּשְׁבִיל א-מא. תַּאֲמִינִי לִי הֲכִי טוֹבָה.
מֵעֶצֶם הַמִּילָּה מַחֲלִיפָה, וְגַם הַמַּחֲשָׁבָה עַל הָאִשָּׁה הַמַּמָּשִׁית הַזּוֹ, אָנִיטָה, מִתְעוֹרְרִים בְּשִׁילֹה דְּאָגָה וְגַם אֵיזֶה פַּחַד עָמוּם. הִיא שֶׁבָּהּ וְהָפְכָה אֶת הַטֵּלֵפוֹן הַנַּיָּיד וְכָתְבָה, מִיָּד, מִתְעַלֶּמֶת מֵהַהוֹדָעוֹת שֶׁמְּחַכּוֹת לָהּ,"מָה קוֹרֶה? אֵיךְ הוֹלֵךְ? מָה שָׁלוֹם א-מא?".
וּבֵינְתַיִים, עַד שֶׁתִּישָּׁלַח הַהוֹדָעָה וְתִיקָּרֵא וְתֵיעָנֶה, סוֹף סוֹף – הִיא לֹא נִרְאֲתָה לָהּ זְרִיזָה בִּמְיוּחָד, אָנִיטָה —  שָׁלְחָה שִׁילֹה יָד וְגִישְּׁשָׁה אַחֵר שַׁרְשֶׁרֶת הַזָּהָב, הֶעֱבִירָה אֶת הַתִּלְיוֹן לְכָאן וּלְכָאן. וְגַם אֶת הַזְּמַן. הָיָה חַם שָׁם תַּחַת הַמְּאַוְורְרִים הַכְּבֵדִים וְאוּלָם הַנּוֹסְעִים הִתְנַשֵּׁם בִּכְבֵדוּת, הִתְרַחֵב וְהִתְמַלֵּא בַּאֲנָשִׁים מִצְטוֹפְפִים כָּל אֵימַת שֶׁהִכְרִיזוּ עַל טִיסָה שֶׁיּוֹצֵאת, חָזַר וְהִתְרוֹקֵן בִּנְשִׁיפָה אִיטִּית דֶּרֶךְ אֶחָד הַשְּׁעָרִים.
בִּיפּ. סוֹף סוֹף. שִׁילֹה הֵצִיצָה וּמָצְאָה עַל הַמָּסָךְ לֹא תְּשׁוּבָה אֶלָּא תְּמוּנָה, שֶׁפָּתְחָה וְהַגְּדִילָה, בּוֹחֶנֶת כְּהֶרְגֵּלָהּ אֶת הַפְּרָטִים בִּתְשׂוּמֶת לֵב וּבִזְהִירוּת, אֶחָד אֶחָד. אַחַח, לֹא טוֹב. א-מא נִרְאֵית לָהּ מַמָּשׁ מְתוּחָה. אוֹ אוּלַי עַצְבָּנִית. אוֹ מוּדְאֶגֶת. בְּכָל אוֹפֶן הִיא לֹא מְחַיֶּיכֶת. אֲבָל לְבוּשָׁה יָפֶה הַיּוֹם, בַּשִּׂמְלָה הַצְּהוּבָּה. הַשֵּׂיעָר מְסוֹרָק. שָׂמָה לָהּ לִיפְּסְטִיק, גַּם לֵק. קָשֶׁה לִרְאוֹת, אוּלַי רַק נִדְמֶה. וְגַם אָנִיטָה שָׁם, הִתְכּוֹפְפָה אֵלֶיהָ לְסֶלְפִי, מַמָּשׁ לֶחִי אֶל לֶחִי. מְחַיֶּיכֶת בִּפְנִים הָרְחָבוֹת, בַּשִּׁינַּיִים הַלְּבָנוֹת, נִשְׁעֶנֶת עַל מִסְעַד הַכּוּרְסָא.
"מוֹתֶק, אַתְּ תִּסְּעִי לְךָ בְּשֶׁקֶט", כּוֹתֶבֶת לָהּ אָנִיטָה, "אֲנַחְנוּ בְּסֵדֶר, אוֹ קֵיי?". אִישָּׁה טוֹבָה אָנִיטָה, אָמְרָה שִׁילֹה לְעַצְמָהּ, חוֹזֶרֶת לְהִתְבּוֹנֵן בִּפְנִים הָאֵלֶּה, שֶׁלָּמְדָה אוֹתָן בַּיּוֹמַיִים הָאַחֲרוֹנִים. אָמְנָם, כְּדֵי שֶׁיִּהְיוּ מְרוּצּוֹת וּלְצוֹרֶךְ הַשֶּׁקֶט, הִבְטִיחָה — קוֹדֶם לְבַת, אַחֵר-כָּךְ לֹא-מָא — שֶׁהֵן חֲבֵרוֹת כְּבָר שָׁנִים, מִיַּלְדוּת, מֵהַבַּיִת, כִּי הָאֲנָשִׁים כָּאן חוֹשְׁבִים שֶׁכָּל הַהוֹדִים אוֹתוֹ הַדָּבָר וְגַם מַכִּירִים זֶה אֶת זֶה. וַהֲרֵי אָנִיטָה בִּכְלָל מֵאַחְמָדָאבֶּט אָז אֵיךְ יַכִּירוּ? זוֹ הָיְתָה הַקְּרוֹבָה הָרְחוֹקָה שֶׁמָּצְאָה לָהּ אוֹתָהּ. אָמְרָה אִישָּׁה טוֹבָה. אָמְרָה אֶפְשָׁר לִסְמוֹךְ, כְּבָר שְׁלוֹשׁ עֶשְׂרֵה שָׁנִים שֶׁהִיא עוֹשָׂה אֶת זֶה.
אָנִיטָה הָיְתָה לֹא חוּקִּית. אֲבָל הָיוּ לָהּ חוּקִּים מִשֶּׁלָּהּ — רַק בְּמוֹנִיּוֹת, לֹא עוֹלֶה עַל אוֹטוֹבּוּסִים; דְּרוֹם תֵּל-אָבִיב זֶה מְסוּכָּן. גַּם קַנְיוֹנִים. שָׁם לֹא יִרְאוּ אוֹתָהּ אַף פַּעַם; מָאתַיִים חֲמִישִּׁים שֶׁקֶל לְיוֹם כּוֹלֵל שַׁבָּתוֹת וְחַגִּים. אֶת אֵלּוּ הִצִּיגָה מֵרֹאשׁ בַּהוֹדָעוֹת לְשִׁילֹה וְחָזְרָה וּמָנְתָה אַחֵר-כָּךְ, בְּקוֹל שָׁקוּל וּמָדוּד וּבַטֵּלֵפוֹן, בְּאוֹזְנֵי הַבַּת שֶׁרָטְנָה, נֶאֶנְחָה וְהִסְכִּימָה וְשִׁלְשׁוֹם, אוֹ שֶׁאֶתְמוֹל זֶה הָיָה – הַזְּמַנִּים כְּבָר הִתְבַּלְבְּלוּ לָהּ, לְשִׁילֹה — גַּם טִרְחָה לְהָבִיא אֶת שְׁתֵּיהֶן, אֶת אָנִיטָה וְאֶת הַמִּזְווֹדָה שֶׁלָּהּ, וְהִנִּיחָה אוֹתָן בְּפֶתַח הַדֶּלֶת. נָסְעָה לָהּ.
זֶה לֹא הָיָה מָה שֶׁשִּׁילֹה צָפְתָה לוֹ. רֵאשִׁית הִפְתִּיעָה אוֹתָהּ אָנִיטָה, שֶׁצְּרִיכָה הָיְתָה לָשׁוּב וְלִשְׁלוֹחַ אֵלֶיהָ מַבָּט כְּדֵי לִהְיוֹת בְּטוּחָה. אוּלַי זֶה הָיָה בִּגְלַל הַבְּגָדִים, אוֹ אוּלַי בְּאַשְׁמַת הַתִּסְרוֹקֶת. בְּכָל אוֹפֶן – אָנִיטָה בִּכְלָל לֹא נִרְאֲתָה, וְגַם כְּשֶׁנִּכְנְסָה אֶל הַדִּירָה לֹא הָלְכָה וְלֹא זָזָה וְגַם לֹא הִתְיַשְּׁבָה כְּמוֹ אִישָּׁה מִשָּׁם, כְּמוֹ הוֹדֵיתָ. וּבְכָל אוֹתוֹ הַזְּמַן שֶׁנָּפְלוּ זוֹ עַל צַוּוֹארָהּ שֶׁל זוֹ, מִתְנַשְּׁקוֹת פַּעַם וּפַעֲמַיִים כְּמוֹ שֶׁחֲבָרוֹת וָתִיקוֹת עוֹשׂוֹת, לֹא הֵרִיחָה כְּמוֹ הוֹדֵיתָ. וּכְשֶׁלָּקְחָה אוֹתָהּ אֶל הַסָּלוֹן, אֶל א-מא, מִתְבּוֹנֶנֶת אֵיךְ אָנִיטָה יָשָׁר מִתְיַישֶּׁבֶת בַּמָּקוֹם שֶׁלָּהּ, שֶׁל שִׁילֹה, וְגוֹחֶנֶת וְלוֹקַחַת אֶת יָדָהּ שֶׁל א-מא בְּיָדָהּ וּמְחַיֶּיכֶת וּמְלַטֶּפֶת, מִתְבּוֹנֶנֶת בָּהּ בְּמַבָּט שֶׁל חֶמְלָה וְשֶׁל הֲבָנָה, טוֹוָה בִּיעִילוּת אֶת קוּרֵי הָאֵמוּן הַדַּקִּים, לֹא יָכְלָה לִגְרוֹעַ מִמֶּנָּה עֵין, בּוֹדֶקֶת אֶת הַפְּרָטִים, תּוֹהָה אִם הִיא בֶּאֱמֶת. אוֹ שֶׁרַק נִדְמֶה הָיָה לָהּ, לְשִׁילֹה.
שֵׁנִית הָיְתָה הַמִּזְווֹדָה, כָּזוֹ שֶׁרְגִילָה לְגַמְרֵי, אַרְבָּעָה גַּלְגַּלִּים וְנִגְרֶרֶת. לֹא גְּדוֹלָה כְּמוֹ הַמִּזְווֹדָה שֶׁל שִׁילֹה, שֶׁכְּבָר שִׁכְבָה, מוּכָנָה לְמָחָר, מִתְפַּקַּעַת כִּמְעַט, תַּחַת הַמִּיטָּה הַצָּרָה. לֹא – זוֹ הָיְתָה מִזְווֹדָה רְגִילָה לְגַמְרֵי. שְׁלוֹשׁ עֶשְׂרֵה שָׁנִים וּמִזְווֹדָה. כָּל שִׁישָּׁה שָׁבוּעוֹת, חָשְׁבָה שִׁילֹה, הִיא פּוֹרֶקֶת. אוֹרֶזֶת. עוֹבֶרֶת. חָשְׁבָה, שְׁלוֹשׁ עֶשְׂרֵה שָׁנִים אָנִיטָה אֵין לָהּ בֵּית. חָשְׁבָה, זֶה כָּל מָה שֶׁיֵּשׁ לָהּ? מוּנָּה לָהּ בְּשֶׁקֶט אֶת הַקְּרֵמִים לְעוֹר, הַשְּׁמָנִים לַשֵּׂיעָר, הַמִּבְרָשׁוֹת, הַסִּיכּוֹת, הַקּוּקִיּוֹת, הַחֲזִיּוֹת, הַבְּגָדִים לַיּוֹמְיוֹם, הַבְּגָדִים הַיָּפִים, הַנַּעֲלַיִים, הַכַּפְכַּפִּים, תַּכְשִׁירֵי הָאִיפּוּר שֶׁאָגְרָה לָהּ בַּחֶדֶר, פְּרָסֵי נִיחוּמִים, אֲבִיזְרֵי שַׁעֲשׁוּעִים, לֹא יָכְלָה לְדַמְיֵין לָהּ חַיִּים בְּלִי כָּל אֵלֶּה.
כְּשֶׁהִכְרִיזוּ טִיסָה 235 לְווֹאדוֹדָארָה שָׁב אוּלָם הַנּוֹסְעִים לְהִתְנַשֵּׁם. אֲנָשִׁים מִסָּבִיב קָמוּ מִכִּיסְאוֹת, אָסְפוּ חֲבִילוֹת, עָמְדוּ בְּתוֹרִים, נִדְחֲקוּ אֶל הַשַּׁעַר. אַחֵר-כָּךְ יָצְאוּ, נֶעֶלְמוּ, מוֹתִירִים אַחֲרֵיהֶם דּוּמִיָּה, אֶת הַדַּיֶּילֶת שֶׁמֵּאֲחוֹרֵי הַדֶּלְפֵּק וְאֶת שִׁילֹה שֶׁהִתְמַהְמְהָה, מְחַכָּה אוּלַי אָנִיטָה תִּכְתּוֹב. תִּשְׁלַח עוֹד תְּמוּנָה, עוֹד מַשֶּׁהוּ. אָנִיטָה עִם הַפָּנִים הָרְחָבוֹת שֶׁלָּהּ, מְחַיְּיכוֹת בְּשִׁינַּיִים צְחוֹרוֹת. וְאוּלַי גַּם בַּלַּיְלָה, כְּשֶׁשָּׁכְבָה עַל הַמִּזְרָן שֶׁפָּרְשׁוּ לָהּ שָׁם, לְצַד הַמִּיטָּה שֶׁל שִׁילֹה – אוּלַי גַּם אָז חִייְּכָה. שִׁילֹה לֹא רָאֲתָה. הָיָה חוֹשֶׁךְ. בְּכָל אוֹפֶן לֹא בָּכְתָה, בָּזֶה שִׁילֹה הָיְתָה בְּטוּחָה וְלֹא צָרִיךְ אוֹר כְּדֵי לִרְאוֹת, כְּדֵי לָדַעַת.
"אָז אַתְּ נוֹסַעַת", אָמְרָה לָהּ אָנִיטָה בַּחוֹשֶׁךְ.
בְּצִידּוֹ הַשֵּׁנִי שֶׁל הָאִינְטֶרְקוֹם הִסְתּוֹבְבָה א-מָא, נֶאֶנְחָה, הִשְׁתַּעֲלָה. 
"זֶה מַמָּשׁ כְּאִילּוּ הִיא שׁוֹכֶבֶת כָּאן, בֵּינֵינוּ". אָנִיטָה טָפְחָה עַל הַמִּזְרָן בִּשְׁבִיל לְהַדְגִּים אֵיפֹה. שִׁילֹה צָחֲקָה, לֹא הִצְלִיחָה לְהִתְאַפֵּק.
"אָז אַתְּ נוֹסַעַת", שֶׁבָּהּ אָנִיטָה וְאָמְרָה, "תִּזָּהֲרִי לְךָ". הַצְּחוֹק נֶעֱלַם, הַמִּילִּים נִשְׁאֲרוּ תְּלוּיוֹת שָׁם, בַּחוֹשֶׁךְ. הִיא רוֹצָה שֶׁאֲנִי אֶשְׁאַל, חָשְׁבָה שִׁילֹה.
"בִּגְלַל שֶׁאַתְּ לֹא חוּקִּית, אִם תִּסְּעִי כְּבָר לֹא תּוּכְלִי לַחֲזוֹר?", לוּלֵא הַנְּחִירוֹת שֶׁל אִמָּא, אֶפְשָׁר הָיָה לוֹמַר שֶׁשָּׁקֵט עָמַד בֵּינֵיהֶן.
"אֲנִי בִּכְלָל לֹא רוֹצָה לִנְסוֹעַ. פַּעַם אַחַת הִסְפִּיק לִי", אָמְרָה אָנִיטָה וְהַקּוֹל שֶׁלָּהּ הָיָה מָדוּד וְשָׁקוּל וְרָגוּעַ. שׁוּם דָּבָר שֶׁכּוֹעֵס אוֹ דְּרָמָטִי. "פַּעַם אַחַת. לִפְנֵי שְׁלוֹשׁ עֶשְׂרֵה שָׁנָה. הַיְּלָדִים עוֹד הָיוּ קְטַנִּים. הִתְגַּעְגַּעְתִּי, בֶּטַח. לֵילוֹת שְׁלֵמִים בָּכִיתִי. וְאָז עוֹד לֹא הָיָה וואטספ. רַק מִכְתָּבִים. וְטֵלֵפוֹנִים, שֶׁעָלוּ הָמוֹן כֶּסֶף אָז רַק לִפְעָמִים, תְּתָאֲרִי לְעַצְמְךָ. שָׁלוֹשׁ שָׁנִים לֹא רָאִיתִי אוֹתָם וּכְבָר לֹא יָכוֹלְתִּי יוֹתֵר. וְנָסַעְתִּי". שִׁילֹה הִרְגִּישָׁה, בְּעֶצֶם יָדְעָה כְּבָר, שֶׁזֶּה לֹא יִהְיֶה טוֹב, הַסִּיפּוּר הַזֶּה. הִיא לֹא רָצְתָה לִשְׁמוֹעַ. הִיא הִסְתּוֹבְבָה עִם הַפָּנִים אֶל הַקִּיר, קַפֶּלָּה אֵלֶיהָ אֶת הַבִּרְכַּיִים. מָשְׁכָה אֶת הַשְּׂמִיכָה עַל הָרֹאשׁ, כָּסְתָה עַל הָאוֹזְנַיִים. אֲבָל כָּל זֶה לֹא עָזַר. הַקּוֹל שֶׁל אָנִיטָה, שֶׁקֶט וּמָדוּד, חֶדֶר וְעָבַר אֶת כָּל הַשְּׁכָבוֹת, הִתְגַּבֵּר עַל כָּל הַהִתְנַגְּדוּיוֹת,"הוֹ, כַּמָּה כּוּלָּם הָיוּ נֶחְמָדִים, בַּהַתְחָלָה. בָּכוּ. וְגַם שָׂמְחוּ עַל הַמַּתָּנוֹת, בֶּטַח. הַמִּשְׁפָּחָה, גַּם הַקְּרוֹבִים וְגַם הָרְחוֹקִים, בָּאוּ לְבַקֵּר, לִשְׁמוֹעַ סִיפּוּרִים עַל חַיִּים אֲחֵרִים, עַל הַזְּקֵנִים הָאֵלֶּה פֹּה, הַמְּשׁוּנִּים. הָאִמָּא שֶׁל בַּעֲלֵי הֵכִינָה הַרְבֵּה אוֹכֶל. וּבֶאֱמֶת הָיָה גַּם טוֹב לִרְאוֹת בְּכָל מָקוֹם אֶת הַכֶּסֶף שֶׁשָּׁלַחְתִּי. בְּבֵית, שֶׁשִּׁיפְּצוּ. בְּמַכְשִׁירִים הַחַשְׁמַלִּיִּים הַחֲדָשִׁים. בַּחֲנוּת, שֶׁהִתְחִילוּ לְשַׁלֵּם עֲבוּרָהּ אֶת הַתַּשְׁלוּמִים".
אוּלַי זֶה הַסּוֹף, קוּוְּתָה שִׁילֹה. אֲבָל לֹא,"כֵּן, כָּכָה הָיָה, בַּהַתְחָלָה, בַּיָּמִים. שֶׁעָבְרוּ בְּסֵדֶר. הֲרֵי הָיוּ הַיְּלָדִים, שֶׁלֹּא יָכוֹלְתִּי לְהַפְסִיק לְהִסְתַּכֵּל עֲלֵיהֶם וּלְחַבֵּק וּלְנַשֵּׁק, אֵיךְ גָּדְלוּ, כַּמָּה יָפִים, כַּמָּה חֲכָמִים. לֹא הֵבַנְתִּי אֵיךְ בִּכְלָל יָכוֹלְתִּי לַעֲזוֹב אוֹתָם. אֲבָל הַלֵּילוֹת. הַלֵּילוֹת הָיוּ רָעִים". שִׁילֹה קָפְאָה. לֹא הֵעֵזָּה לִנְשׁוֹם, וְאָנִיטָה חָזְרָה וְאָמְרָה, "כֵּן, רָעִים. אֵיךְ שֶׁהוּא הִתְנַפֵּל עָלַי, בַּעֲלֵי. כְּבָר מֵהַלַּיְלָה הָרִאשׁוֹן, כְּשֶׁעוֹד הָיִיתִי הֲרוּגָה וַעֲיֵיפָה מֵהַנְּסִיעָה וְגַם מִתְרַגֶּשֶׁת. וְאֵיךְ יָכוֹלְתִּי לְהַגִּיד לוֹ מַשֶּׁהוּ, גֶּבֶר שֶׁלֹּא הָיָה עִם אִשְׁתּוֹ שָׁנִים. שָׁנִים. לֹא דִּיבַּרְנוּ עַל זֶה. עַל זֶה לֹא מְדַבְּרִים. זֶה יַעֲבוֹר לוֹ, חָשַׁבְתִּי. יוֹם, יוֹמַיִים, שָׁבוּעַ, אוּלַי, וְזֶה יַעֲבוֹר לוֹ. כָּל בּוֹקֶר קַמְתִּי כּוֹאֶבֶת כּוּלִּי. הִתְרַחַצְתִּי. שַׂמְתִּי מְשָׁחוֹת אֲבָל כְּלוּם לֹא עֵזֶר. וְגַם לֹא עָבַר. לוֹ, אֲנִי מִתְכַּוֶּונֶת. וַאֲפִילּוּ, כְּאִילּוּ, לְהֵיפֶךְ. מִלַּיְלָה לְלַיְלָה זֶה נַעֲשֶׂה גָּרוּעַ יוֹתֵר, עוֹד וְעוֹד הוּא רָצָה, וְגַם כָּל מִינֵי דְּבָרִים שֶׁאַף פַּעַם לֹא עָשָׂה, מִקּוֹדֶם, לִפְנֵי שֶׁנָּסַעְתִּי. אֲנִי לֹא יוֹדַעַת מֵאֵיפֹה הוּא לָמַד אוֹתָם. לֹא שָׁאַלְתִּי. לֹא דִּיבַּרְנוּ עַל זֶה. עַל זֶה לֹא מְדַבְּרִים".
"שַׁי-לָהּ", הָאִינְטֶרְקוֹם חָרַק, "שַׁי-לָהּ!".
"לִפְעָמִים הִיא צְרִיכָה עֶזְרָה עִם הַשְּׂמִיכָה, אוֹ לָלֶכֶת לְשֵׁירוּתִים", אָמְרָה שִׁילֹה, וּכְבָר עָמְדָה וּכְבָר בַּחוּץ וּכְבָר צָעֲדָה בַּמִּסְדְּרוֹן לְאוֹרָהּ הֶעָמוּם שֶׁל מְנוֹרַת הַלַּיְלָה, שֶׁצִּבְעָהּ אֶת רָהִיטֵי הַסָּלוֹן הַדּוֹמֵם וְאֶת חֲדַר הַשֵּׁינָה בְּאוֹר רַךְ, אוֹהֵב כִּמְעַט. שִׁילֹה אָחֲזָה בַּגּוּף הַשַּׁבְרִירִי, הִרְגִּישָׁה אֶת הַחוֹם מִבַּעַד לַכּוּתּוֹנֶת. הִיא עָמְדָה וְהִמְתִּינָה, מַקְשִׁיבָה לַזֶּרֶם הַחַלָּשׁ, הַמְּטַפְטֵף, לַחֲרִיקַת גָּלִיל הַנְּיָיר, גָּחֲנָה וְהֵרִימָה וְהוֹרִידָה אֶת הַמַּיִם בְּקוֹל שָׁאוֹן, מְנַתֶּצֶת אֶת הַשֶּׁקֶט.
"תּוֹדָה", אָמְרָה הָא-מָא. עַד עַכְשָׁיו, מֵעוֹלָם, לֹא אָמְרָה. הִיא שָׁלְחָה יָד רוֹעֶדֶת. "אֲנִי אֶתְגַּעְגַּע אֵלַיִיךְ, שִׁילֹה".
אָנִיטָה נְשָׁמָה נְשִׁימוֹת חֲרִישִׁיּוֹת וְקַלּוּת. הִיא כְּבָר יְשֵׁנָה, אָמְרָה שִׁילֹה לְעַצְמָהּ. שָׁלְחָה רֶגֶל אַחַת, וְעוֹד רֶגֶל, דָּלְגָה עַל הַמִּזְרוֹן, עָלְתָה עַל הַמִּיטָּה. בִּזְהִירוּת נִשְׁכְּבָה, שֶׁהֵמִיטָה לֹא תַּחֲרוֹק, אֲבָל כָּל זֶה הָיָה לַשָּׁוְוא, "אַחַר-כָּךְ גַּם הַיָּמִים נַעֲשׂוּ רָעִים. הַיְּלָדִים חָזְרוּ לָעִנְיָינִים שֶׁלָּהֶם. הַחֲבֵרִים. בֵּית הַסֵּפֶר. הַשִּׁיעוּרִים. קוֹדֶם הָיִיתִי חֲדָשָׁה, מְעַנְיֶינֶת, אֲבָל עַכְשָׁיו הִתְרַגְּלוּ וּמָה שֶׁנִּשְׁאַר הָיָה מְשׁוּנֶּה. הָיָה מְעַצְבֵּן. הָיָה זָר. לֹא מָצָא חֵן בְּעֵינֵיהֶם אֵיךְ שֶׁהִתְלַבַּשְׁתִּי. אֵיךְ שֶׁדִּיבַּרְתִּי. אֵיךְ שֶׁבִּישַּׁלְתִּי. פַּעַם לֹא הָיִיתָ כָּכָה, הֵם אָמְרוּ. הִשְׁאִירוּ אֶת הָאוֹכֶל בְּצַלָּחוֹת. חָזְרוּ הַבַּיְתָה מְאוּחָר. וַאֲנִי לֹא הֵעַזְתִּי, לֹא יָכוֹלְתִּי לִדְרוֹשׁ מֵהֶם כָּבוֹד. עַכְשָׁיו כְּבָר הָיִיתִי אַחֶרֶת, לֹא הָאִמָּא שֶׁלָּהֶם בֶּאֱמֶת. אַתְּ מְבִינָה?". הַלֵּב שֶׁל שִׁילֹה הֶחֱסִיר פְּעִימָה, אֲבָל אָנִיטָה לֹא חִיכְּתָה לִתְשׁוּבָה, "וּבַעֲלֵי, כְּשֶׁרָאָה אֵיךְ הַיְּלָדִים מִתְנַהֲגִים, זֶה רַק נָתַן לוֹ תֵּירוּץ. כָּל דָּבָר שֶׁעָשִׂיתִי עִצְבֵּן אוֹתוֹ. וּמֵרוֹב עֲצַבִּים גַּם הִתְחִיל לְהִתְרַגֵּז וְלִצְעוֹק מָה אִתְּךָ, מָה קָרָה לְךָ. נַעֲשֵׂיתִי מְבוּלְבֶּלֶת. הִתְחַלְתִּי לַחֲשׁוֹב אוּלַי הָיָה כָּכָה גַּם לִפְנֵי. אוּלַי בִּכְלָל שָׁכַחְתִּי. אוּלַי בִּגְלַל זֶה נָסַעְתִּי. אוּלַי רַק הָיָה נִדְמֶה לִי שֶׁהוּא הָיָה אַחֵר, נֶחְמָד. שֶׁאָהַבְתִּי אֶת הַיְּלָדִים הָאֵלֶּה, פַּעַם. חִיכִּיתִי שֶׁיִּיגָּמֵר כְּבָר, הַחוֹפֶשׁ הַזֶּה. סִפְרָתִי אֶת הַיָּמִים. נִשְׁבַּעְתִּי שֶׁאִם הוּא יִיתֵּן לִי לַחֲזוֹר אֲנִי לֹא אָבוֹא יוֹתֵר. לְעוֹלָם. אַף פַּעַם".
שִׁילֹה הָיְתָה בְּטוּחָה שֶׁזֶּה אָבוּד, שֶׁכְּבָר לֹא תּוּכַל לְהַרְדֵּם, אוֹתוֹ הַלַּיְלָה. וּבְכָל זֹאת יֶשְׁנָהּ, כַּנִּרְאֶה, וְרַק לִפְנוֹת בּוֹקֶר הִתְעוֹרְרָה פִּתְאוֹם לַקּוֹל הָאִינְטֶרְקוֹם הַקּוֹרֵא וְאָנִיטָה שֶׁגָּחֲנָה וְאָמְרָה לָהּ, בַּקּוֹל הַמָּדוּד וְהָרַךְ, "אֲנִי אֵלֵךְ אֵלֶיהָ. אַתְּ תִּישְׁנִי, יֵשׁ לְךָ הַיּוֹם עוֹד נְסִיעָה אֲרוּכָּה". וּכְמוֹ בַּחֲלוֹם שָׁמְעָה, אוֹ אוּלַי רַק נִדְמֶה לָהּ, שֶׁאָנִיטָה, לִפְנֵי שֶׁסָּגְרָה אַחֲרֶיהָ, בִּזְהִירוּת, בַּעֲדִינוּת,  אֶת דֶּלֶת הַחֶדֶר, לָחֲשָׁה וְהוֹסִיפָה, "תִּשְׁמְרִי עַל עַצְמְךָ, יִקְרֶה". 
כְּשֶׁהִכְרִיזוּ טִיסָה 235 לְוַואֲדוֹדָארָה קְרִיאָה אַחֲרוֹנָה, קְרִיאָה אַחֲרוֹנָה, קָמָה תְּכוּנָה מוּל הַשַּׁעַר. כַּמָּה נוֹסְעִים מְמַהֲרִים, מְאַחֲרִים, נִדְחֲקוּ וּבָאוּ – אִישָּׁה בְּסָארִי הַדּוֹר וּבִתָּהּ, שְׁנֵי גְּבָרִים בְּתִיקִים וּבַחֲלִיפוֹת עֲסָקִים. שִׁילֹה יָשְׁבָה שָׁם, מַעֲבִירָה אֶת הַתִּלְיוֹן שֶׁעַל הַשַּׁרְשֶׁרֶת יָמִינָה וּשְׂמֹאלָה, לְכָאן וּלְכָאן. וְגַם כְּשֶׁקָּרָא הָרַמְקוֹל סוּשְּׁהִילָה גייסונדארה מִיָּד לַמָּטוֹס וְתֶכֶף סוֹגְרִים אֶת הַשַּׁעַר עוֹד יָשְׁבָה שָׁם. הַדַּיֶּילֶת עָזְבָה אֶת הַשַּׁעַר, נָגְשָׂה,  גָּחֲנָה אֵלֶיהָ. עַכְשָׁיו כְּבָר לֹא חִייְּכָה. הִיא כָּעֲסָה, אֲפִילּוּ.
"סוּשְׁהִילָה גייסונדארה?!".
זֶה הָיָה הַשֵּׁם שֶׁלָּהּ, הָאֲמִיתִּי, שִׁילֹה יָדְעָה אֶת זֶה, וְלָכֵן הִכְרִיחָה אֶת עַצְמָהּ לְהַגִּיד כֵּן.



https://www.shortstoryproject.com/he/story/%d7%97%d7%95%d7%a4%d7%a9%d7%aa-%d7%9e%d7%95%d7%9c%d7%93%d7%aa/
#דִּיכוֹיְנְשִׁים#הֲגִירָה#יִשְׂרְאֵלִי#נִיכּוּר