הָיוּ שְׁנֵי דְּבָרִים חֲשׁוּבִים — הָאֶחָד, שֶׁהִיא הָיְתָה זְקֵנָה מְאוֹד; הַשֵּׁנִי שֶׁמֶר ת'רקל יִיקַּח אוֹתָהּ אֶל אֱלוֹהִים. וְכִי לֹא לִיטֵּף אֶת יָדָהּ וְאָמַר: "מָרַת בְּלוּז, נַמְרִיא לֶחָלָל בַּטִּיל שֶׁלִּי, וְנֵלֵךְ לִמְצוֹא אוֹתוֹ יַחַד"? 
וְזֶה מָה שֶׁיָּדְעָה שֶׁיִּהְיֶה. אָה, הַקְּבוּצָה הַזּוֹ לֹא דָּמְתָה לְאַף קְבוּצָה אַחֶרֶת שָׁמַרְתָּ בְּלוּז הִצְטָרְפָה אֵלֶיהָ אֵי פַּעַם. בִּתְשׁוּקָתָהּ לְהָאִיר נָתִיב עֲבוּר רַגְלֶיהָ הָעֲדִינוֹת, הַכּוֹשְׁלוֹת, הִיא הִדְלִיקָה גַּפְרוּרִים לְאוֹרְכָּן שֶׁל סִמְטָאוֹת אֲפֵלוֹת, וּמָצְאָה דַּרְכָּהּ אֶל מִיסְטִיקָנִים הִינְדִּים שֶׁרִפְרְפוּ רִיסִים מְנַצְנְצִים, מְעַפְעֲפִים, מֵעַל כַּדּוּרִי בְּדוֹלַח. הִיא פָּסְעָה בְּמִשְׁעוֹלֵי הָאָחוּ עִם פִילוֹסוֹפִים הוֹדִים פְּרוּשִׁים שֶׁיִּיבְּאוּ בְּנוֹתֶיהָ-בָּרוּחַ שֶׁל מָאדָאם בִּלְבָצְקִי.  הִיא עָלְתָה לְרֶגֶל לַיְּעָרוֹת הַסְּטוֹקוֹ שֶׁל קָלִיפוֹרְנִיָּה, לָצוּד אֶת הַחוֹזֶה בַּכּוֹכָבִים בְּמִשְׁכָּנוֹ הַטִּבְעִי. הִיא אֲפִילּוּ וִיתְּרָה בַּחֲתִימָתָהּ עַל הַזְּכוּיוֹת בְּאֶחָד מִבָּתֶּיהָ, כְּדֵי לְהִתְקַבֵּל לְמִסְדַּר הַצַּעֲקָנִים בַּמִּקְדָּשׁ שֶׁל אֵוַונְגֵּלִיסְטִים מַדְהִימִים שֶׁהִבְטִיחוּ לָהּ עָשָׁן זָהוֹב, לַהֶבֶת בְּדוֹלַח, וְאֶת יָדוֹ הַגְּדוֹלָה הָרַכָּה שֶׁל אֱלוֹהִים שֶׁתָּבוֹא לְשֵׂאתָהּ הַבַּיְתָה.
אַף אֶחָד מִכָּל אֵלֶּה לֹא עִרְעֵר מֵעוֹלָם אֶת אֱמוּנָתָהּ שֶׁל מָרַת בְּלוּז, אֲפִילּוּ לֹא כְּשֶׁרָאֲתָה אוֹתָם מוּבָלִים בְּחֶשְׁכַת לַיְלָה בְּנַיֶּידֶת שְׁחוֹרָה לְקוֹל יִלְלַת צוֹפָרִים, אוֹ כְּשֶׁמָּצְאָה אֶת תְּמוּנוֹתֵיהֶם, קוֹדְרִים וּבִלְתִּי-רוֹמַנְטִיִּים בַּעֲלִיל, בִּצְהוּבּוֹנֵי הַבּוֹקֶר. הָעוֹלָם טִיפֵּל בָּהֶם בְּגַסּוּת וְכָלָא אוֹתָם פָּשׁוּט כִּי יָדְעוּ יוֹתֵר מִדַּי, וְזֶה הַכּוֹל.
וְאָז, לִפְנֵי שְׁבוּעַיִים, רָאֲתָה אֶת הַמּוֹדָעָה שֶׁל מַר תֶּ'רָקֶל בִּנְיוּ יוֹרְק:
בּוֹאוּ לְמַאְדִּים!
בּוֹאוּ לְהִתְאָרֵחַ לְשָׁבוּעַ בִּנְוֵוה הַמַּרְפֵּא שֶׁל ת'רקל. וְאָז, הָלְאָה לֶחָלָל לְהַרְפַּתְקָה הַגְּדוֹלָה בְּיוֹתֵר
שֶׁיֵּשׁ לַחַיִּים לְהַצִּיעַ!
הִזְמִינוּ עָלוֹן חִינָּם: "קָרוֹב יוֹתֵר, אֵלַי, אֵלֶיךָ".
מְחִירֵי הַנָּחָה. כַּרְטִיס הָלוֹךְ וָשׁוֹב בְּתַעֲרִיף מוּזָל.
 "הָלוֹךְ וָשׁוֹב", חָשְׁבָה מָרַת בְּלוּז. "אֲבָל מִי יַחֲזוֹר אַחֲרֵי שֶׁיִּרְאֶה אוֹתוֹ?"
וְעַל כֵּן הִיא קָנְתָה כַּרְטִיס וְטָסָה לְמַאְדִּים וּבִילְּתָה שִׁבְעָה יָמִים פּוֹשְׁרִים בִּנְוֵוה הַמַּרְפֵּא שֶׁל מַר תַּ'רְקֵל, הַבִּנְיָין שֶׁהַשֶּׁלֶט עָלָיו הִבְהֵב "הַטִּיל שֶׁל תַּ'רְקֶל לְגַן-עֵדֶן!" הִיא בִּילְּתָה אֶת הַשָּׁבוּעַ בְּרַחֲצָה בְּמַיִם צְלוּלִים, וּמָחֲתָה כָּל דְּאָגָה מֵעַל עַצְמוֹתֶיהָ הַקְּטַנּוֹת, וְכָעֵת כְּבָר קְצָרָה רוּחָהּ, וְהִיא נְכוֹנָה לְהִיטָּעֵן אֶל תּוֹךְ הַטִּיל הַפְּרָטִי הַמְּיוּחָד שֶׁל מַר תַּ'רְקֵל, כְּמוֹ קָלִיעַ, לְהִשְׁתַּגֵּר אֶל הֶחָלָל אֶל מֵעֵבֶר לְצֶדֶק וּלְשֶׁבַּתָּאֵי וְלִפְלוּטוֹ. וְכָךְ – מִי יַכְחִישׁ זֹאת? – לְהִתְקָרֵב עוֹד וְעוֹד אֶל הַבּוֹרֵא. כַּמָּה נִפְלָא! וְכִי לֹא הִרְגַּשְׁתָּ כְּבָר אֶת קִרְבָתוֹ? וְכִי לֹא חַשְׁתָּ כְּבָר בִּנְשִׁימָתוֹ, בְּמַבָּטוֹ הַבּוֹחֵן, בְּנוֹכְחוּתוֹ?
"הִנְנִי", אָמְרָה מָרַת בְּלוּז, "מַעֲלִית עַתִּיקָה וּמְקַרְטַעַת, מוּכָנָה לַעֲלוֹת בַּפִּיר. אֱלוֹהִים צָרִיךְ רַק לִלְחוֹץ עַל הַכַּפְתּוֹר".
 כָּעֵת, בַּיּוֹם הַשְּׁבִיעִי, בְּעוֹדָהּ טוֹפֶפֶת בְּמַעֲלֵה הַמַּדְרֵגוֹת בִּנְוֵוה הַמְּרַפֵּא, הֵחֵלּוּ כַּמָּה סְפֵקוֹת קְטַנִּים לְנַקֵּר בָּהּ.
"קוֹדֶם כּוֹל", אָמְרָה בְּקוֹל רָם לְאַף אֶחָד, "זֹאת לֹא בְּדִיּוּק אֶרֶץ זָבַת חָלָב וּדְבָשׁ פֹּה בְּמַאְדִּים, כְּמוֹ שֶׁהִבְטִיחוּ. הַחֶדֶר שֶׁלִּי הוּא חַדְרוֹן, בְּרֵיכַת הַשְּׂחִייָּה בְּעֶצֶם לֹא בֶּאֱמֶת רְאוּיָה, וְחוּץ מִזֶּה, כַּמָּה אַלְמָנוֹת שֶׁנִּרְאוֹת כְּמוֹ פִּטְרִיּוֹת אוֹ כְּמוֹ שְׁלָדִים רוֹצוֹת בִּכְלָל לִשְׂחוֹת? וּלְבַסּוֹף, כָּל נְוֵוה הַמַּרְפֵּא מַדִּיף רֵיחַ כְּרוּב מְבוּשָּׁל וְנַעֲלֵי הִתְעַמְּלוּת!"
הִיא פָּתְחָה אֶת דֶּלֶת הַכְּנִיסָה וְהִנִּיחָה לָהּ לְהִיטָּרֵק, בְּשֶׁמֶץ עַצְבָּנוּת.
הִיא נִדְהֲמָה מִן הַנָּשִׁים הָאֲחֵרוֹת בָּאוֹדִיטוֹרְיוּם. כְּאִילּוּ תָּעֲתָה בְּמָבוֹךְ מַרְאוֹת בַּקַּרְנָבָל, וְנִתְקְלָה שׁוּב וָשׁוּב בְּעַצְמָהּ – אוֹתוֹ פַּרְצוּף מְקוּמָּח, אוֹתָן יְדֵי תַּרְנְגוֹלֶת וּצְמִידִים מְצַלְצְלִים. בָּזוֹ אַחַר זוֹ רִיחֲפוּ לְמוּלָה תְּמוּנוֹת שֶׁל עַצְמָהּ. הִיא הוֹשִׁיטָה יָד, אֲבָל לֹא הָיְיתָה זוֹ מַרְאָה; הָיְיתָה זוֹ גְּבֶרֶת אַחֶרֶת שֶׁלָּחֲצָה אֶת אֶצְבְּעוֹתֶיהָ וְאָמְרָה:
"אֲנַחְנוּ מְחַכּוֹת לְמַר ת'רקל. שְׁשְׁשְׁ!"
"אָה", לָחֲשׁוּ כּוּלָּן.
וִילוֹנוֹת הַקְּטִיפָה נִפְרְדוּ.
מַר תֶּ'רָקֶל הוֹפִיעַ, שֶׁלּוֹ לְהַתְמִיהַּ, וְסָקַר אֶת כּוּלָּן בְּעֵינָיו הַמִּצְרִיּוֹת. וּבְכָל זֹאת מַשֶּׁהוּ בְּהוֹפָעָתוֹ עוֹרֵר צִיפִּיָּיה שֶׁיִּקְרָא "הַיי!" בְּעוֹד כְּלָבִים מְדוּבְלָלִים מְדַלְּגִים מֵעַל רַגְלָיו, דֶּרֶךְ יָדָיו הַמְּחוּשָּׁקוֹת, וּמֵעַל גַּבּוֹ. וְאָז צִיפִּיתָ שֶׁיְּחַיֵּיךְ חִיּוּךְ פְּסַנְתְּרֵי מְסַנְוֵור, וִיפַזֵּז עִם הַכְּלָבִים וְהַכּוֹל אֶל מֵאֲחוֹרֵי הַקְּלָעִים.
 מָרַת בְּלוּז, בְּחֵלֶק נִסְתָּר בְּמַחְשַׁבְתָּהּ שֶׁהָיְיתָה חַיֶּיבֶת לְהֵיאָחֵז בּוֹ בְּלִי הֶרֶף, צִיפְּתָה לִשְׁמוֹעַ גּוֹנְג סִינַי זוֹל עִם כְּנִיסָתוֹ שֶׁל מַר תַּ'רְקֵל. עֵינָיו הַכֵּהוֹת הַלַּחְלוּחִיּוֹת הַגְּדוֹלוֹת הָיוּ מוּפְרָכוֹת עַד כְּדֵי כָּךְ שֶׁאַחַת הַזְּקֵנוֹת הִתְלוֹצְצָה שֶׁרָאֲתָה עָנָן יַתּוּשִׁים מְרַחֵף מֵעֲלֵיהֶן כְּמוֹ מֵעַל חָבִיּוֹת גֶּשֶׁם בַּקַּיִץ. וּמָרַת בְּלוּז קָלְטָה מִדֵּי פַּעַם רֵיחַ שֶׁל כַּדּוּר נַפְטָלִין תֵּיאַטְרָלִי וְנִיחוֹחַ שֶׁל קִיטוֹר קַלְיוֹפָה  עוֹלֶה מַחֲלִיפָתוֹ הַמְּגוֹהֶצֶת לְמִשְׁעִי.
אֲבָל בְּאוֹתָהּ רַצְיוֹנָלִיזַצְיָה פְּרָאִית שֶׁקִּיבְּלָה אֶת כָּל שְׁאָר הָאַכְזָבוֹת בְּחַיֶּיהָ הַמְּקַרְטְעִים, הִיא נָשְׁכָה שְׂפָתַיִים כְּנֶגֶד הַסַּפְקָנוּת וְלָחֲשָׁה, "הַפַּעַם זֶה אֲמִיתִּי. הַפַּעַם זֶה יַעֲבוֹד. הֲלוֹא יֵשׁ לָנוּ טִיל?"
מַר תֶּ'רָקֶל קַד קִידָּה. הוּא חִייֵּךְ חִיּוּךְ פִּתְאוֹמִי שֶׁל מַסֶּכֶת קוֹמֶדְיָה. הַגְּבָרוֹת הַזְּקֵנוֹת הִבִּיטוּ פְּנִימָה אֶל תּוֹךְ מְכַסָּה הַגָּרוֹן שֶׁלּוֹ וְחָשׁוּ שָׁם תּוֹהוּ וּבְוָהוֹ. עוֹד לִפְנֵי שֶׁהֵחֵל לְדַבֵּר, מָרַת בְּלוּז רָאֲתָה אוֹתוֹ מִרְיָם כָּל אַחַת מִמִּילּוֹתָיו, מְשַׁמֵּן אוֹתָהּ, מְוַודֵּא שֶׁתָּנוּעַ חֵלֶק בִּמְסִילָּתָהּ. לִבָּהּ הִתְהַדֵּק כְּאִגְרוּף קָטָן, וְהִיא חָשְׁקָה אֶת שִׁינֵּי הַפּוֹרְצֵלָן שֶׁלָּהּ.
"חֲבֵרוֹת", אָמַר מַר תַ'רְקֵל, וּכְפוֹר פִּתְאוֹמִי נִשְׁמָע מְכַסָּה אֶת לְבָבוֹת הָאֲסֵיפָה כּוּלָּהּ.
"לֹא!" הִקְדִּימָה מָרַת בְּלוּז. הִיא כְּבָר שָׁמְעָה אֶת הַחֲדָשׁוֹת הָרָעוֹת מִסְתַּעֲרוֹת לְעֶבְרָהּ, וְהִיא עַצְמָהּ קְשׁוּרָה לְפַסִּים, חַסְרַת-אוֹנִים, בְּעוֹד גַּלְגַּלֵּי הָעֲנָק הַשְּׁחוֹרִים מְאַיְּימִים וְהַצּוֹפָר שׂוֹרֵק.
"יִהְיֶה עִיכּוּב קַל", אָמַר מַר תָּ'רָקֶל.
וּבוֹ בְּרֶגַע, מַר תָּ'רָקֵל הָיָה יָכוֹל לִזְעוֹק אוֹ לְהִתְפַּתּוֹת לִזְעוֹק, "גְּבִירוֹתַיי, שֶׁבּוֹ בְּבַקָּשָׁה!" כְּדֶרֶךְ הַפַּיְיטָנִים הַנּוֹדְדִים, כִּי הַגְּבָרוֹת הִתְרוֹמְמוּ אֵלָיו מִכִּיסְּאוֹתֵיהֶן, קוֹבְלוֹת וְרוֹעֲדוֹת.
"לֹא עִיכּוּב מְמוּשָּׁךְ מְאוֹד". מַר תֶּ'רָקֶל הָרִים אֶת יָדָיו לְלַטֵּף אֶת הָאֲוִויר.
"כַּמָּה זְמַן?"
"רַק שָׁבוּעַ".
"שָׁבוּעַ!"
"כֵּן. תּוּכְלוּ לְהִישָּׁאֵר כָּאן בִּנְוֵוה הַמַּרְפֵּא עוֹד שִׁבְעָה יָמִים, הַלֹּא כֵן? עִיכּוּב קַל לֹא יֶשְׁנָהּ כְּלוּם, נָכוֹן, בְּסוֹפוֹ שֶׁל דָּבָר? חַיִּים שְׁלֵמִים חִיכִּיתֶן. רַק עוֹד כַּמָּה יָמִים".
בְּעֶשְׂרִים דּוֹלָר לְיוֹם, חָשְׁבָה מָרַת בְּלוּז בְּצִינָּה.
"מָה הַבְּעָיָה?" קָרְאָה אִישָּׁה אַחַת.
 "קוֹשִׁי מִשְׁפָּטִי", הֵשִׁיב מַר תַּ'רְקֵל.
"טִיל יֵשׁ לָנוּ, נָכוֹן?"
"אָה, כ-כֵּן".
"אֲבָל אֲנִי פֹּה כְּבָר חוֹדֶשׁ שָׁלֵם, מְחַכֶּה", אָמְרָה גְּבֶרֶת זְקֵנָה אַחַת. "עִיכּוּבִים, עִיכּוּבִים!"
"זֶה נָכוֹן", אָמְרוּ כּוּלָּן.
"גְּבִירוֹתַיי, גְּבִירוֹתַיי", מִלְמֵל מַר תָּ'רָקֵל, בְּחִיּוּךְ שֶׁלּוֹ.
"אֲנַחְנוּ רוֹצוֹת לִרְאוֹת אֶת הַטִּיל!" הָיְיתָה זוֹ מָרַת בְּלוּז שֶׁדָּהֲרָה קָדִימָה, לְבַדָּהּ, וְנוֹפְפָה בְּאֶגְרוֹפָהּ כְּמוֹ בְּפַטִּישׁ צַעֲצוּעַ.
מַר ת'רקל הִתְבּוֹנֵן אֶל תּוֹךְ עֵינֵי הַגְּבָרוֹת הַזְּקֵנוֹת, כְּמִיסְיוֹנֵר בֵּין קָנִיבָּלִים לַבְקָנִים.
"כֵּן, אֲבָל", אָמַר.
 "שׁוּם אֲבָל!" צְעָקָה מָרַת בְּלוּז.
"אֲנִי חוֹשֵׁשׁ – " נִיסָּה לוֹמַר.
"גַּם אֲנִי!" אָמְרָה. "לָכֵן אֲנַחְנוּ רוֹצוֹת לִרְאוֹת אֶת הַסְּפִינָה!"
"לֹא, לֹא, נוּ, תִּרְאִי, גְּבֶרֶת – " הוּא נַקַשׁ בְּאֶצְבְּעוֹתָיו כְּדֵי לְהִיזָּכֵר בִּשְׁמָהּ.
"בְּלוּז!" הִיא זְעָקָה. מִכָּל קָטָן הָיְיתָה בְּסַךְ הַכּוֹל, אֲבָל עַכְשָׁיו כָּל הַלְּחָצִים הַגּוֹעֲשִׁים שֶׁנֶּאֶצְרוּ בְּמֶשֶׁךְ שָׁנִים אֲרוּכּוֹת עָלוּ וּפָרְצוּ מִבַּעַד לַשַּׁסְתּוֹמִים הָעֲדִינִים שֶׁל גּוּפָהּ. לְחַיֶּיהָ הִתְלַהֲטוּ. בִּילָלָה שֶׁנִּשְׁמְעָה כִּשְׁרִיקַת אֲרוּבּוֹת מֵלַנְכּוֹלִית רָצָה מָרַת בְּלוּז קָדִימָה וְנִתְלְתָה עָלָיו, כִּמְעַט בְּשִׁינֶּיהָ, כְּכֶלֶב שְׁפִּיץ שֶׁהַקַּיִץ הֶעֱבִיר אוֹתוֹ עַל דַּעֲתוֹ. הִיא מֵיאֲנָה וְגַם לֹא יָכְלָה לְהַנִּיחַ לוֹ לְעוֹלָם, עַד שֶׁיָּמוּת, וּשְׁאָר הַנָּשִׁים בְּעִקְבוֹתֶיהָ, קָפְצוּ וְנָבְחוּ כְּמִכְלָאָה שְׁלֵמָה שֶׁל כְּלָבִים שֶׁהִתְפָּרְצוּ עַל מְאַמְּנָם, זֶה שֶׁלִּיטֵּף אוֹתָם וְשֶׁסְּבִיבוֹ כִּרְכָּרוֹ וְיִיבְּבוּ בַּעֲלִיצוּת רַק שָׁעָה קוֹדֶם לָכֵן, כָּעֵת הִתְגּוֹדְדוּ סְבִיבוֹ, קִימְּטוּ אֶת שַׁרְווּלָיו וְהֵנִיסוּ אֶת הַשַּׁלְווֹה הַפִּרְעוֹנִית מִמַּבָּטוֹ.
"מִכָּאן!" קָרְאָה מָרַת בְּלוּז, וְחָשָׁה עַצְמָהּ כְּמָאדָאם לְפַארְג'. "פֹּה מֵאָחוֹר! מַסְפִּיק חִיכִּינוּ לִרְאוֹת אֶת הַסְּפִינָה. כָּל יוֹם הוּא דָּחָה אוֹתָנוּ, כָּל יוֹם חִיכִּינוּ, עַכְשָׁיו בּוֹאוּ נִרְאֶה".
"לֹא, לֹא, גְּבִירוֹתַיי!" קָרָא מַר ת'רקל וְקִיפֵּץ סָבִיב.
הֵן פָּרְצוּ דֶּרֶךְ יַרְכְּתֵי הַבָּמָה וְיָצְאוּ דֶּרֶךְ דֶּלֶת, כְּשִׁיטָּפוֹן, כְּשֶׁהֵן נוֹשְׂאוֹת עִמָּן אֶת הָאִישׁ הַמִּסְכֵּן אֶל תּוֹךְ צְרִיף, וְאָז הַחוּצָה, בְּפִתְאוֹמִיּוּת, אֶל אוּלָם הִתְעַמְּלוּת נָטוּשׁ.
"הִנֵּה הוּא!" אָמְרָה מִישֶׁהִי. "הַטִּיל".
וְאָז הִשְׂתָּרְרָה שְׁתִיקָה קָשָׁה מִנָּשׂוּא.
הַטִּיל הָיָה שָׁם.
מָרַת בְּלוּז הִבִּיטָה בּוֹ וְיָדֶיהָ נִשְׁמְטוּ מִצַּוְּוארוֹנוֹ שֶׁל מַר ת'רקל.
הַטִּיל נִרְאֶה מְעַט כְּמוֹ סִיר נְחוֹשֶׁת חֲבוּט. אֶלֶף בְּלִיטוֹת וּשְׂרִיטוֹת וְצִינּוֹרוֹת חֲלוּדִים וְאַוְורָרִים מְטוּנָּפִים הָיוּ עָלָיו וּבְתוֹכוֹ. הָאֶשְׁנַבִּים עוּרְפְּלוּ בָּאָבָק וְנִדְמוּ לְעֵינֵי חֲזִיר עִיוֵּור. כּוּלָּן יִילְּלוּ יִלְלַת אֲנָחָה דַּקָּה.
"זֹאת הַחֲלָלִית סָהֲדִי בַּמְּרוֹמִים?" קָרְאָה מָרַת בְּלוּז בְּזַעֲזוּעַ.
מַר תַ'רְקֶל הִנְהֵן וְהִבִּיט בְּרַגְלָיו.
"שֶׁכָּל אַחַת מֵאִיתָּנוּ שִׁילְּמָה עָלֶיהָ אֶלֶף דּוֹלָר וּבָאנוּ כָּל הַדֶּרֶךְ לְמַאְדִּים כְּדֵי לַעֲלוֹת עָלֶיהָ אִיתְּךָ וְלָצֵאת לִמְצוֹא אוֹתוֹ?" שְׁאֵלָה מָרַת בְּלוּז.
"מָה, הִיא לֹא שָׁווֹה אֲפִילּוּ שַׂק שֶׁל אֲפוּנָה מְיוּבֶּשֶׁת", אָמְרָה מָרַת בְּלוּז.
"זֹאת מַמָּשׁ גְּרוּטָאָה!"
גְּרוּטָאָה, לָחֲשׁוּ כּוּלָּן, בַּקּוֹל שֶׁלָּבַשׁ נִימָה הִיסְטֵרִית.
"שֶׁלֹּא יִבְרַח!"
מַר תֶּ'רָקֶל נִיסָּה לְהָרִים רַגְלַיִים וּלְהִימָּלֵט, אֲבָל אֶלֶף מַלְכּוֹדוֹת אוֹפּוֹסוּם סָגְרוּ עָלָיו מִכָּל עֵבֶר. הוּא קָמַל.
כּוּלָּן הָלְכוּ סָבִיב בְּמַעְגָּלִים כְּמוֹ עַכְבָּרִים סוּמִים. הַבִּלְבּוּל וְהַבֶּכִי נִמְשְׁכוּ חָמֵשׁ דַּקּוֹת תְּמִימוֹת, שֶׁבָּהֶן הֵן נִיגְּשׁוּ וּמִישְּׁשׁוּ אֶת הֵטִיל, אֶת הַקּוּמְקוּם הַדָּפוּק, אֶת הַמְּכָל הֶחָלוּד לִילָדוֹת הָאֵל.
"טוֹב", אָמְרָה מָרַת בְּלוּז. הִיא טִיפְּסָה אֶל פָּתְחוּ הַמְּעוּקָּם שֶׁל הַטִּיל, וּפָנְתָה אֶל כּוּלָּן. "עוֹשֶׂה רוֹשֶׁם שֶׁנַּעֲשָׂה לָנוּ דָּבָר נוֹרָא", אָמְרָה. "לִי אֵין כֶּסֶף לַחֲזוֹר הַבַּיְתָה לְכַדּוּר הָאָרֶץ, וַאֲנִי גֵּאֶה מִכְּדֵי לָלֶכֶת לַמֶּמְשָׁלָה וּלְסַפֵּר שֶׁאִישׁ יָרוּד כָּזֶה שִׁיטָה בְּנוֹ וְהוֹצִיא מֵאִיתָּנוּ אֶת כָּל חֶסְכוֹנוֹתֵינוּ. אֲנִי לֹא יוֹדַעַת מָה אֶתֵּן חוֹשְׁבוֹת עַל זֶה, כּוּלְּכֶן, אֲבָל הַסִּיבָּה שֶׁכּוּלָּנוּ בָּאנוּ לְכָאן הִיא שֶׁאֲנִי בַּת שְׁמוֹנִים וְחָמֵשׁ, וְאֶת בַּת שְׁמוֹנִים וְתֵשַׁע, וְאֶת בַּת שִׁבְעִים וּשְׁמוֹנֶה, וְכוּלָּנוּ נוֹגְעוֹת כְּבָר בַּמֵּאָה, וְעַל כַּדּוּר הָאָרֶץ שׁוּם דָּבָר לֹא מְחַכֶּה לָנוּ, וְכַנִּרְאֶה שֶׁגַּם לֹא עַל מַאְדִּים. כּוּלָּנוּ צִיפִּינוּ שֶׁלֹּא לִנְשׁוֹם עוֹד הַרְבֵּה אֲוִויר אוֹ לִסְרוֹג עוֹד הַרְבֵּה תַּחְתִּיּוֹת, כִּי אַחֶרֶת לֹא הָיִינוּ מַגִּיעוֹת הִנֵּה. אָז מָה שֶׁיֵּשׁ לִי לְהַצִּיעַ זֶה דָּבָר פָּשׁוּט – לָקַחַת סִיכּוּן".
הִיא הוֹשִׁיטָה יָד וְנָגְעָה בַּשֶּׁלֶד הֶחָלוּד שֶׁל הַטִּיל.
"זֶה הֵטִיל שֶׁלָּנוּ. אֲנַחְנוּ שִׁילַּמְנוּ תְּמוּרַת הַמַּסָּע שֶׁלָּנוּ, וְלָכֵן נֵצֵא לַמַּסָּע שֶׁלָּנוּ!"
כּוּלָּן רַשְׁרְשׁוּ וְעָמְדוּ עַל קְצוֹת הָאֶצְבָּעוֹת וּפַעֲרוֹ פִּיּוֹת נִדְהָמִים.
מַר ת'רקל הֵחֵל לִבְכּוֹת. הוּא עָשָׂה זֹאת בְּקַלּוּת רַבָּה וּבְאֵפֶקְטִיבִיּוּת גְּדוֹלָה.
"אֲנַחְנוּ פָּשׁוּט נִיכָּנֵס לַסְּפִינָה הַזֹּאת", הִתְעַלְּמָה מִמֶּנּוּ מָרַת בְּלוּז. "וַאֲנַחְנוּ נַמְרִיא לְאָן שֶׁהִתְכַּוְּונוּ לְהַגִּיעַ".
מַר תֶּ'רָקֶל הִפְסִיק לִבְכּוֹת דֵּי זְמַן כְּדֵי לוֹמַר, "אֲבָל זֶה הַכּוֹל הָיָה תֶּרְמִית. אֲנִי לֹא יוֹדֵעַ שׁוּם דָּבָר עַל הֶחָלָל. וְהוּא מִמֵּילָא לֹא נִמְצָא שָׁם. אֲנִי שִׁיקַּרְתִּי. אֵין לִי מוּשָּׂג אֵיפֹה הוּא, וְלֹא הָיִיתִי מַצְלִיחַ לִמְצוֹא אוֹתוֹ גַּם אִם הָיִיתִי רוֹצֶה. וְאֶתֵּן הַאֲמָנָתָן לִי כְּמוֹ שׁוֹטוֹת".
"כֵּן", אָמְרָה מָרַת בְּלוּז, "הָיִינוּ שׁוֹטוֹת. אֲנִי מוּכָנָה לְקַבֵּל אֶת זֶה. אֲבָל אַתָּה לֹא יָכוֹל לְהַאֲשִׁים אוֹתָנוּ, כִּי אֲנַחְנוּ זְקֵנוֹת, וְזֶה הָיָה רַעְיוֹן מַקְסִים, וְטוֹב וְיָפֶה, אֶחָד הָרַעֲיוֹנוֹת הֲכִי מַקְסִימִים בָּעוֹלָם. הֲרֵי לֹא בֶּאֱמֶת סִיפַּרְנוּ לְעַצְמֵנוּ שֶׁנּוּכַל לְהִתְקָרֵב אֵלָיו פִיזִית. זֶה הָיָה חֲלוֹם עָדִין וּמְטוֹרָף שֶׁל זְקֵנוֹת, מִסּוּג הַדְּבָרִים שֶׁנֶּאֱחָזִים בּוֹ לְמֶשֶׁךְ כַּמָּה דַּקּוֹת מִדֵּי יוֹם, גַּם אִם יוֹדְעִים שֶׁהוּא לֹא נָכוֹן. טוֹב, אָז כָּל מִי שֶׁרוֹצֶה לִנְסוֹעַ, בּוֹאוּ אַחֲרַיי לַסְּפִינָה".
"אֲבָל אַתֶּן לֹא יְכוֹלוֹת לִנְסוֹעַ!" אָמַר מַר תַּ'רְקֵל. "אֵין לָכֵן נַוּוֹט. וְהַסְּפִינָה הַזֹּאת הִיא שֶׁבֶר כְּלִי!"
"אִתָּהּ", אָמְרָה מָרַת בְּלוּז, "אַתָּה תִּהְיֶה הַנַּוּוֹט".
הִיא נִכְנְסָה לְתוֹךְ הַסְּפִינָה, וְכַעֲבוֹר רֶגַע נִדְחֲקוּ קָדִימָה כָּל שְׁאָר הַזְּקֵנוֹת. מַר תַּ'רְקֵל, שֶׁיָּדָיו טָרְפוּ בָּאֲוִויר כְּטַחֲנַת רוּחַ, נִדְחָף בְּכָל זֹאת דֶּרֶךְ הַפֶּתַח, וּבְתוֹךְ רֶגַע נִטְרְקָה הַדֶּלֶת. מַר תֶּ'רָקֶל נִקְשַׁר אֶל כִּיסֵּא הַנַּוּוֹט כְּשֶׁכּוּלָּן מְדַבְּרוֹת בְּבַת אַחַת וּמַחְזִיקוֹת אוֹתוֹ שֶׁלֹּא יָקוּם. הַקְּסָדוֹת הַמְּיוּחָדוֹת חוּלְּקוּ וְנִקְבְּעוּ עַל כָּל רֹאשׁ אָפוֹר אוֹ לָבָן לְתוֹסֶפֶת חַמְצָן בְּמִקְרֶה שֶׁל דְּלִיפָה מִגּוּף הַסְּפִינָה, וּבְסוֹפוֹ שֶׁל דָּבָר הִגִּיעָה הַשָּׁעָה וּמָרַת בְּלוּז נֶעֶמְדָה מֵאֲחוֹרֵי מַר תֶּ'רָקֶל וְאָמְרָה, "אֲנַחְנוּ מוּכָנוֹת, אֲדוֹנִי".
הוּא לֹא אָמַר דָּבָר. הוּא שֶׁטַח בִּפְנֵיהֶן תְּחִינָּה שְׁקֵטָה, בְּעֵינָיו הַגְּדוֹלוֹת, הַכֵּהוֹת, הַלַּחוּת, אֲבָל מָרַת בְּלוּז הֵנִיעָה בְּרֹאשָׁהּ וְהִצְבִּיעָה אֶל לוּחַ הַשְּׁעוֹנִים.
"מַמְרִיאִים", הִסְכִּים מַר תָּ'רָקֵל בְּעַגְמוּמִיּוֹת, וְהֵסִיט מֶתֶג.
כּוּלָּן נָפְלוּ. הַטִּיל עָלָה מִכּוֹכַב הַלֶּכֶת מַאְדִּים בִּגְלִישַׁת לֶהָבָה גְּדוֹלָה, בְּשָׁאוֹן שֶׁל מִטְבָּח שָׁלֵם שֶׁהוּשְׁלַךְ לְתוֹךְ פִּיר מַעֲלִית, בְּקוֹל שֶׁל סִירִים וּמַחֲבַתּוֹת וְקוּמְקוּמִים וְלֶהָבוֹת שׁוֹפְתוֹת וּנְזִידִים מְבַעְבְּעִים, בְּרֵיחַ שְׂרֵיפַת קְטוֹרֶת וְגוּמִי וְגוֹפְרִית, בְּצֶבַע שֶׁל אֵשׁ צְהוּבָּה, וְסֶרֶט אָדוֹם נִמְתָּח מְתַחְתָּן בְּעוֹד כָּל הַזְּקֵנוֹת שָׁרוֹת וְנֶאֱחָזוּת זוֹ בָּזוֹ, וּמָרַת בְּלוּז זוֹחֶלֶת זְקוּפָה בִּסְפִינָה הַנֶּאֱנֶקֶת, הַמִּתְמַתַּחַת, הַמַּרְעִידָה.
"קָדִימָה לֶחָלָל, מַר תַּ'רְקֵל".
"הִיא לֹא תַּחֲזִיק מַעֲמָד", אָמַר מַר תַּ'רְקֵל, בְּעֶצֶב. "הַסְּפִינָה לֹא תַּחֲזִיק מַעֲמָד. הִיא – "
וְכָךְ אָמְנָם קָרָה.
הַטִּיל הִתְפּוֹצֵץ.
מָרַת בְּלוּז חָשָׁה עַצְמָהּ מִתְרוֹמֶמֶת וּמוּשְׁלֶכֶת סְחַרְחָרָה, כְּמוֹ בּוּבָּה. הִיא שָׁמְעָה אֶת הַצְּרָחוֹת הָרָמוֹת וְרָאֲתָה הֶבְזֵקֵי גּוּפִים חוֹלְפִים עַל פָּנֶיהָ בְּשִׁבְרֵי מַתֶּכֶת וְאוֹר מְאוּבָּק.
"הַצִּילוּ, הַצִּילוּ!" זָעַק מַר תָּ'רָקֵל הַרְחֵק-הַרְחֵק, עַל אֲלוּמַּת רַדְיוֹ קְטַנָּה.
הַסְּפִינָה הִתְפּוֹרְרָה לְמִילְיוֹן חֲלָקִים, וְהַזְּקֵנוֹת, כָּל הַמֵּאָה, הוּשְׁלְכוּ הַיְישֵׁר קָדִימָה בְּאוֹתָהּ מְהִירוּת כְּמוֹ הַסְּפִינָה.
אֲשֶׁר לְמַר תַּ'רְקֵל, אוּלַי מִסִּיבּוֹת מַסְלוּלִיּוֹת כָּלְשֶׁהֵן הוּא נִזְרָק מֵעֲבָרָהּ הָאַחֵר שֶׁל הַסְּפִינָה דַּוְוקָא. מָרַת בְּלוּז רָאֲתָה אוֹתוֹ נוֹפֵל לְבַדּוֹ וּמִתְרַחֵק מֵהֶן, צוֹרֵחַ, צוֹרֵחַ.
וְזֶה סוֹפוֹ שֶׁל מַר תַ'רְקֵל, חָשְׁבָה מָרַת בְּלוּז.
וְהִיא יָדְעָה בְּדִיּוּק כֵּיצַד יֵירָאֶה סוֹפוֹ. הוּא עָמַד לְהִישָּׂרֵף, לְהִיצָּלוּת, לְהִיקָּלוֹת הֵיטֵב, אֲבָל מַמָּשׁ הֵיטֵב. מַר תֶּ'רָקֶל עָמַד לִיפּוֹל אֶל תּוֹךְ הַשֶּׁמֶשׁ.
וְהִנֵּה אֲנַחְנוּ, חָשְׁבָה מָרַת בְּלוּז. הִנֵּה אֲנַחְנוּ, יוֹצְאוֹת הַחוּצָה, וְהַחוֹצָה, וְהַחוֹצָה.
שׁוּם תְּנוּעָה כִּמְעַט לֹא הוּרְגְּשָׁה, אֲבָל הִיא יָדְעָה שֶׁהִיא נָעָה בִּמְהִירוּת שֶׁל חֲמִישִּׁים אֶלֶף מֵיְיל בְּשָׁעָה, וְשֶׁהִיא תַּמְשִׁיךְ לָנוּעַ בִּמְהִירוּת כָּזוֹ לְנַצֵּחַ, עַד ש....
הִיא רָאֲתָה אֶת הַנָּשִׁים הָאֲחֵרוֹת מִתְנוֹדְדוֹת סְבִיבָהּ, כָּל אַחַת בְּמַסְלוּלָהּ, וּלְכָל אַחַת מֵהֶן נוֹתְרוּ עוֹד דַּקּוֹת סְפוּרוֹת בִּלְבַד שֶׁל חַמְצָן בְּקַסְדוֹתֵיהֶן, וְכָל אַחַת מֵהֶן הִבִּיטָה מַעְלָה אֶל יַעֲדָן.
כַּמּוּבָן, חָשְׁבָה מָרַת בְּלוּז. הַחוּצָה לֶחָלָל. הַחוּצָה וְהַחוּצָה, וְהָאֲפֵלָה כִּכְנֵסִיָּיה גְּדוֹלָה, וְהַכּוֹכָבִים כַּנָּרוֹת, וְלַמְרוֹת הַכּוֹל – מַר ת'רקל, הַטִּיל וְהַמִּרְמָה – אֲנַחְנוּ נָעוֹת לְעֵבֶר הָאֵל. 
וָשָׁם, כֵּן, שָׁם, בְּעוֹדָהּ נוֹפֶלֶת הָלְאָה וָהָלְאָה, הִתְקָרְבָה אֵלֶיהָ – כִּמְעַט וְהִבְחִינָה כָּעֵת בְּקַוֵּוי הַמְּתָאֵר – הִתְקָרְבָה אֵלֶיהָ הַיָּד הַזְּהוּבָּה הָאַדִּירָה שֶׁלּוֹ, הוּשְׁטָה לֶאֱחוֹז בָּהּ וּלְנַחֵם אוֹתָהּ כִּדְרוֹרִית נִפְחֶדֶת...
"אֲנִי מָרַת אֲמֵילֶיהָ בְּלוּז", אָמְרָה בְּשֶׁקֶט, בְּקוֹל הַשָּׁמוּר לְאוֹרְחִים חֲשׁוּבִים. "אֲנִי מִכּוֹכַב הַלֶּכֶת אֶרֶץ".
 

 


***A LITTLE JOURNEY © 1951 by Ray Bradbury. Published with the permission of Don Congdon Associates, Inc.

 הֵלֵנָה פֶּטְרוֹבְנָה בִּלְבָצְקִי (1831-1891) – פִילוֹסוֹפִית, סוֹפֶרֶת וְנוֹסַעַת יְלִידַת רוּסְיָה, שֶׁעָסְקָה בְּתוֹרַת הַנִּסְתָּר.     מֵעֵין אוֹרְגָּן צִינּוֹרוֹת הַמּוּפְעָל בְּקִיטוֹר, וְשֶׁאִפְיֵין פַּעַם קִרְקָסִים, קַרְנָבָלִים נוֹדְדִים וּמִצְעָדִים.    מָארִי פוֹרְטוּנָה-לְפַארְג' (1816-1852) – צָרְפָתִיָּיה שֶׁנּוֹדְעָה בְּכָךְ שֶׁהִרְעִילָה אֶת בַּעֲלָהּ.  

https://www.shortstoryproject.com/he/story/%d7%9e%d7%a1%d7%a2-%d7%a7%d7%a6%d7%a8/
#אִירוֹנְיָה#מָדַ"בּ#מַסְּעוֹת#מִסְתּוֹרִין#נָשִׁים