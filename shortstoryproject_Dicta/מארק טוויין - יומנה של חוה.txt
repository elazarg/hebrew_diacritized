יוֹם שַׁבָּת
אֲנִי כִּמְעַט בַּת יוֹם כָּעֵת. הִגַּעְתִּי אֶתְמוֹל. בְּכָל אוֹפֶן, כָּךְ נִרְאֶה לִי. וְזֶה חַיָּיב לִהְיוֹת הַמַּצָּב, מִכֵּיווֹן שֶׁאִם הָיָה שִׁלְשׁוֹם בָּעוֹלָם, לֹא הָיִיתִי שָׁם כְּשֶׁזֶּה קָרָה, אַחֶרֶת הָיִיתִי זוֹכֶרֶת אוֹתוֹ. יָכוֹל לִהְיוֹת, כַּמּוּבָן, שֶׁזֶּה בֶּאֱמֶת קָרָה, וַאֲנִי לֹא שַׂמְתִּי לֵב. טוֹב, מֵעַתָּה אֶעֱמוֹד עַל הַמִּשְׁמָר, וְאִם יִהְיֶה עוֹד שִׁלְשׁוֹם כָּזֶה, אֲצַיֵּין זֹאת לְעַצְמִי. מוּטָב יִהְיֶה לְהַתְחִיל מִיָּד וְלֹא לְהַנִּיחַ לְרִישּׁוּם לְהִתְבַּלְבֵּל, מִכֵּיווֹן שֶׁהָאִינְסְטִינְקְט אוֹמֵר לִי שֶׁפְּרָטִים אֵלּוּ יִהְיוּ חֲשׁוּבִים לַהִיסְטוֹרְיוֹן בְּאַחַד הַיָּמִים. וּמִכֵּיווֹן שֶׁאֲנִי מַרְגִּישָׁה כְּמוֹ נִיסּוּי, מַמָּשׁ כְּמוֹ נִיסּוּי – אַף אֶחָד לֹא יוּכַל לְהַרְגִּישׁ יוֹתֵר כְּמוֹ נִיסּוּי מִמָּה שֶׁאֲנִי מַרְגִּישָׁה, וְכָךְ אֲנִי מַתְחִילָה לְהִשְׁתַּכְנֵעַ שֶׁאָכֵן זֶה מָה שֶׁאֲנִי – נִיסּוּי, רַק נִיסּוּי וְתוּ לֹא.
אָז אִם אֲנִי נִיסּוּי, הַאִם אֲנִי כָּל הַנִּיסּוּי כּוּלּוֹ? לֹא, אֲנִי חוֹשֶׁבֶת שֶׁלֹּא. אֲנִי חוֹשֶׁבֶת שֶׁכָּל הַשְּׁאָר הוּא גַּם חֵלֶק מֵהַנִּיסּוּי. אֲנִי הָעִיקָּר, אֲבָל לְדַעְתִּי גַּם לְכָל הַשְּׁאָר יֵשׁ חֲשִׁיבוּת. הַאִם הַמַּעֲמָד שֶׁלִּי וַדַּאי, אוֹ שֶׁאֲנִי צְרִיכָה לְהַשְׁגִּיחַ וְלִשְׁמוֹר עָלָיו? כַּנִּרְאֶה הַסְּבָרָה הַשְּׁנִיָּיה הִיא הַנְּכוֹנָה. הָאִינְסְטִינְקְט אוֹמֵר לִי שֶׁדְּרִיכוֹת נִצְחִית הִיא מְחִירָהּ שֶׁל הָעֶלְיוֹנוֹת. (אֲנִי חוֹשֶׁבֶת שֶׁזֶּהוּ מִשְׁפָּט טוֹב לִצְעִירָה כָּמוֹנִי.)
הַיּוֹם הַכּוֹל נִרְאֶה טוֹב יוֹתֵר מִשֶּׁנִּרְאָה אֶתְמוֹל. בְּחִפָּזוֹן הַסִּיּוּם אֶתְמוֹל, נִשְׁאֲרוּ הֶהָרִים בְּמַצָּב מְחוּסְפָּס מְעַט, וְחֵלֶק מֵהַמִּישׁוֹרִים הָיוּ מְלֵאִים בַּזֶּבֶל וּבְשֶׁאֲרָיוֹת וְהַנּוֹף הָיָה מַמָּשׁ מְזַעְזֵעַ. עֲבוֹדוֹת אָמָּנוּת אֲצִילוּת וְיָפוֹת אָסוּר לָהֶן שֶׁתְּעַשֵּׁנָּה בְּחוֹפְזָה; וְהָעוֹלָם הֶחָדָשׁ וְהַמַּלְכוּתִי הַזֶּה הוּא בֶּאֱמֶת עֲבוֹדָה אֲצִילִית וְיָפֶה. וְאֵין סָפֵק שֶׁבְּאוֹרַח נִפְלָא הוּא קָרוֹב לַשְּׁלֵמוּת, בְּהִתְחַשֵּׁב בְּמִגְבְּלוֹת הַזְּמַן. בְּחֵלֶק מֵהַמְּקוֹמוֹת יֵשׁ יוֹתֵר מִדַּי כּוֹכָבִים וּבְחֵלֶק פָּחוֹת מִדַּי, אֲבָל לְלֹא סָפֵק נִיתָּן לְתַקֵּן אֶת זֶה בְּקָרוֹב. הַיָּרֵחַ הִשְׁתַּחְרֵר אֶמֶשׁ, וְהֶחֱלִיק וְנָפַל הַחוּצָה – הֶפְסֵד שֶׁשִּׁיעוּרוֹ נִיכָּר. לִבִּי נִשְׁבַּר כְּשֶׁאֲנִי חוֹשֶׁבֶת עַל כָּךְ. אֵין דָּבָר מֵבִין הַקִּישּׁוּטִים וְהָעִיטּוּרִים שֶׁמִּשְׁתַּוֶּוה אֵלָיו בְּיוֹפְיוֹ וּבְגִימּוּרוֹ. הָיָה צָרִיךְ לְהַדֵּק אוֹתוֹ טוֹב יוֹתֵר. הַלְּוַואי שֶׁהָיִינוּ יְכוֹלִים לְהַחֲזִיר אוֹתוֹ אֵלֵינוּ...
אֲבָל כַּמּוּבָן שֶׁאֵין לָדַעַת לְאָן הוּא הָלַךְ. וְחוּץ מִזֶּה, מִי שֶׁיִּמְצָא אוֹתוֹ יַחְבִּיא אוֹתוֹ. אֲנִי יוֹדַעַת כִּי זֶה מָה שֶׁאֲנִי הָיִיתִי עוֹשָׂה. אֲנִי מַאֲמִינָה שֶׁאֲנִי יְכוֹלָה לִהְיוֹת הֲגוּנָה בְּכָל עִנְיָין אַחֵר, אֲבָל אֲנִי כְּבָר מַתְחִילָה לְהָבִין שֶׁתַּמְצִית הַקִּיּוּם שֶׁלִּי וּמֶרְכָּזוֹ הֵם אַהֲבַת הַיּוֹפִי, תְּשׁוּקָה לְיָפֶה, וְשֶׁאִי-אֶפְשָׁר לִסְמוֹךְ עָלַי וּלְהַשְׁאִיר אֶצְלִי יָרֵחַ שֶׁשַּׁיָּיךְ לְמִישֶׁהוּ אַחֵר שֶׁלֹּא יוֹדֵעַ שֶׁהַיָּרֵחַ אֶצְלִי. הָיִיתִי יְכוֹלָה לְוַותֵּר עַל יָרֵחַ שֶׁמָּצָאתִי בְּאוֹר הַיּוֹם, כִּי הָיִיתִי מְפַחֶדֶת שֶׁמִּישֶׁהוּ מִסְתַּכֵּל, אֲבָל אִם הָיִיתִי מוֹצֵאת אוֹתוֹ בַּחֲשֵׁכָה, אֲנִי בְּטוּחָה שֶׁהָיִיתִי מוֹצֵאת אֵיזֶשֶׁהוּ תֵּירוּץ לְכָךְ שֶׁלֹּא אָמַרְתִּי כְּלוּם בַּנּוֹשֵׂא. כִּי אֲנִי בֶּאֱמֶת אוֹהֶבֶת יְרֵחִים, הֵם יָפִים כָּל כָּךְ וְרוֹמַנְטִיִּים כָּל כָּךְ. הַלְּוַואי שֶׁהָיוּ לָנוּ חֲמִישָּׁה אוֹ שִׁישָּׁה. לֹא הָיִיתִי הוֹלֶכֶת לִישׁוֹן אַף פַּעַם. לְעוֹלָם לֹא הָיִיתִי מִתְעַיֶּיפֶת מִלִּשְׁכַּב עַל גָּדָה טְחוּבָה וּלְהִסְתַּכֵּל עֲלֵיהֶם.
גַּם הַכּוֹכָבִים טוֹבִים. הַלְּוַואי שֶׁיָּכוֹלְתִּי לְהַשִּׂיג כַּמָּה וְלָשִׂים בַּשֵּׂיעָר. אֲבָל נִרְאֶה לִי שֶׁאַף פַּעַם לֹא אוֹכֶל. תּוּפְתְּעוּ לָדַעַת כַּמָּה הֵם רְחוֹקִים, לַמְרוֹת שֶׁלֹּא רוֹאִים עֲלֵיהֶם. אֶמֶשׁ, כְּשֶׁהוֹפִיעוּ לָרִאשׁוֹנָה, נִיסִּיתִי לְהַפִּיל לְמַטָּה כַּמָּה מֵהֶם עִם מַקֵּל אָרוֹךְ, אֲבָל הוּא לֹא הִגִּיעַ אֲלֵיהֶם, וְזֶה הִדְהִים אוֹתִי. אָז נִיסִּיתִי גּוּשֵׁי עָפָר עַד שֶׁהִתְעַיַּיפְתִּי, אֲבָל לֹא הִצְלַחְתִּי לִפְגּוֹעַ בְּאַף אֶחָד. זֶה בִּגְלַל שֶׁאֲנִי אִיטֶּרֶת וְלֹא יְכוֹלָה לִזְרוֹק טוֹב. אֲפִילּוּ כְּשֶׁכִּיוַּונְתִּי לְזֶה שֶׁלֹּא רָצִיתִי בּוֹ, לֹא יָכוֹלְתִּי לִפְגּוֹעַ בְּאַחֵר, לַמְרוֹת שֶׁהָיוּ לִי כַּמָּה זְרִיקוֹת טוֹבוֹת – רָאִיתִי אֶת הַכֶּתֶם הַשָּׁחוֹר שֶׁל גּוּשׁ הֶעָפָר מַפְלִיג הַיְישֵׁר אֶל מֶרְכַּז הָאוֹר הַזָּהוֹב אַרְבָּעִים אוֹ חֲמִישִּׁים פַּעַם, וְאָז מַחֲטִיא אוֹתוֹ בִּמְעַט. אִם הָיִיתִי מַחֲזִיקָה מַעֲמָד עוֹד קְצָת אוּלַי הָיִיתִי מַשִּׂיגָה לִי כּוֹכָב אֶחָד.
אָז בָּכִיתִי קְצָת, זֶה נִרְאֶה לִי טִבְעִי לְמַדַּי, בִּשְׁבִיל מִישֶׁהִי בְּגִילִי, וְאַחֲרֵי שֶׁנַּחְתִּי הִשַּׂגְתִּי סַל וְשַׂמְתִּי פַּעֲמִי לַמָּקוֹם בַּקָּצֶה הָרָחוֹק שֶׁל הַמַּעְגָּל, לַמָּקוֹם שֶׁהַכּוֹכָבִים בּוֹ קְרוֹבִים לָאֲדָמָה וְיָכוֹלְתִּי לִתְפּוֹס אוֹתָם עִם הַיָּדַיִים, וְזֶה הָיָה יוֹתֵר טוֹב, בְּכָל מִקְרֶה, כִּי יָכוֹלְתִּי לֶאֱסוֹף אוֹתָם בַּעֲדִינוּת וְלֹא לִשְׁבּוֹר אוֹתָם. אֲבָל הֵם הָיוּ רְחוֹקִים מִשֶּׁחָשַׁבְתִּי, וּבַסּוֹף נֶאֱלַצְתִּי לְוַותֵּר. הָיִיתִי עֲיֵיפָה כָּל כָּךְ וְלֹא יָכוֹלְתִּי לָשֵׂאת אֶת הָרַגְלַיִים אֲפִילּוּ עוֹד צַעַד אֶחָד, וְחוּץ מִזֶּה, הֵן הָיוּ מְיוּבָּלוֹת וּכְאַבּוּ לִי מְאוֹד.
לֹא יָכוֹלְתִּי לַחֲזוֹר הַבַּיְתָה, זֶה הָיָה רָחוֹק מִדַּי וְנַעֲשֶׂה קַר, אֲבָל מָצָאתִי כַּמָּה נְמֵרִים וְהִתְכַּרְבַּלְתִּי אִיתָּם וְהָיָה לִי מַמָּשׁ נוֹחַ וְנֶחְמָד, וְהֶבֶל הַפֶּה שֶׁלָּהֶם הָיָה מָתוֹק וְנָעִים כָּל כָּךְ, מִכֵּיווֹן שֶׁהֵם אוֹכְלִים תּוּתִים. לֹא רָאִיתִי קוֹדֶם לָכֵן נָמֵר, אֲבָל זִיהִיתִי אוֹתָם מִיָּד לְפִי הַפַּסִּים. הָיִיתִי יְכוֹלָה לְהָכִין כְּתוֹנֶת מַקְסִימָה אִם הָיָה לִי אֶחָד מֵהָעוֹרוֹת הָאֵלֶּה.
הַיּוֹם יֵשׁ לִי מוּשָּׂג טוֹב יוֹתֵר בְּקֶשֶׁר לַמֶּרְחַקִּים. הָיִיתִי לְהוּטָה כָּל כָּךְ לְהַשִּׂיג כָּל דָּבָר יָפֶה שֶׁהִסְתַּחְרַרְתִּי וְנִיסִּיתִי לְהַשִּׂיג אוֹתוֹ, לִפְעָמִים זֶה הָיָה רָחוֹק מִדַּי, וְלִפְעָמִים זֶה הָיָה עֶשְׂרִים סֶנְטִימֵטֶר מִמֶּנִּי וְנִרְאֶה כְּמוֹ חֲצִי מֶטֶר – אֲבוֹי, אֲבָל עִם קוֹצִים! לָמַדְתִּי לָקַח, וְגַם הָגִיתִי אַקְסְיוֹמָה, מִתּוֹךְ רָאשֵׁי בִּלְבַד – הָאַקְסְיוֹמָה הָרִאשׁוֹנָה שֶׁלִּי: הַנִּיסּוּי הַשָּׂרוּט מִתְרַחֵק מִקּוֹצִים. אֲנִי חוֹשֶׁבֶת שֶׁזּוֹ אַקְסְיוֹמָה טוֹבָה מְאוֹד בִּשְׁבִיל מִישֶׁהִי צְעִירָה כָּל כָּךְ כָּמוֹנִי.
עָקַבְתִּי אַחֵר הַנִּיסּוּי הָאַחֵר אֶתְמוֹל אַחֵר הַצָּהֳרַיִים, מֵרָחוֹק, כְּדֵי לְנַסּוֹת וְלִרְאוֹת לָמָּה הוּא מְשַׁמֵּשׁ. אֲבָל לֹא הִצְלַחְתִּי לְהָבִין. אֲנִי חוֹשֶׁבֶת שֶׁזֶּה גֶּבֶר. מֵעוֹלָם לֹא רָאִיתִי גֶּבֶר, אֲבָל הוּא נִרְאֶה כְּמוֹ גֶּבֶר, וַאֲנִי בְּטוּחָה שֶׁזֶּה בֶּאֱמֶת מָה שֶׁהוּא. אֲנִי מְבִינָה שֶׁיֵּשׁ בִּי יוֹתֵר סַקְרָנוּת לְגַבָּיו מֵאֲשֶׁר לְגַבֵּי שְׁאָר הַזּוֹחֲלִים. אִם הוּא זוֹחֵל, וְנִרְאֶה לִי שֶׁהוּא זוֹחֵל, כִּי יֵשׁ לוֹ שֵׂיעָר מְטוּנָּף וְעֵינַיִים כְּחוּלּוֹת, וְהוּא נִרְאֶה כְּמוֹ זוֹחֵל. אֵין לוֹ מוֹתְנַיִים, הוּא צַר לְמַעְלָה כְּמוֹ גֶּזֶר, וּכְשֶׁהוּא עוֹמֵד, הוּא מִתְמַתֵּחַ לַצְּדָדִים כְּמוֹ מָנוֹף, אָז אֲנִי חוֹשֶׁבֶת שֶׁהוּא זוֹחֵל, לַמְרוֹת שֶׁאוּלַי זֹאת אַרְכִיטֶקְטוּרָה.
בַּהַתְחָלָה פָּחַדְתִּי מִמֶּנּוּ, וְהִתְחַלְתִּי לָרוּץ בְּכָל פַּעַם שֶׁהוּא הִסְתּוֹבֵב, כִּי חָשַׁבְתִּי שֶׁהוּא הוֹלֵךְ לִרְדּוֹף אַחֲרֵי, אֲבָל לְאַט לְאַט הֵבַנְתִּי שֶׁהוּא רַק מְנַסֶּה לְהִתְרַחֵק, וְאַחֲרֵי זֶה כְּבָר לֹא פָּחַדְתִּי וְעָקַבְתִּי אַחֲרָיו שָׁעוֹת, עֶשְׂרִים מֶטְרִים מֵאֲחוֹרָיו, וְזֶה גָּרַם לוֹ לִהְיוֹת עַצְבָּנִי וַחֲסַר מָנוֹחַ. בַּסּוֹף הוּא נַעֲשָׂה מַמָּשׁ מוּדְאָג וְטִיפֵּס עַל עֵץ. חִיכִּיתִי שָׁעָה אֲרוּכָּה וְאָז וִיתַּרְתִּי וְהָלַכְתִּי הַבַּיְתָה.
הַיּוֹם קָרָה אוֹתוֹ דָּבָר. שׁוּב גָּרַמְתִּי לוֹ לְטַפֵּס עַל עֵץ.
יוֹם רִאשׁוֹן
הוּא עֲדַיִין שָׁם לְמַעְלָה. כַּנִּרְאֶה נֹחַ. אֲבָל זוֹ סְתָם תּוֹאֲנָה: יוֹם רִאשׁוֹן הוּא לֹא יוֹם הַמְּנוּחָה, לְכָךְ יֵשׁ אֶת הַשַּׁבָּת. הוּא נִרְאֶה כְּמוֹ יְצוּר שֶׁמְּעוּנְיָין בִּמְנוּחָה יוֹתֵר מֵהַכּוֹל. הָיָה מְעַיֵּיף אוֹתִי לָנוּחַ כָּל כָּךְ הַרְבֵּה. מְעַיֵּיף אוֹתִי סְתָם לָשֶׁבֶת וּלְהִסְתַּכֵּל עַל הָעֵץ. אֲנִי בֶּאֱמֶת תּוֹהֶה לָמָּה הוּא נַעֲשֶׂה. אֲנִי אַף פַּעַם לֹא רוֹאָה אוֹתוֹ עוֹשֶׂה דָּבָר.
אֶמֶשׁ הֵם הֶחֱזִירוּ אֶת הַיָּרֵחַ, וַאֲנִי שָׂמַחְתִּי כָּל כָּךְ! אֲנִי חוֹשֶׁבֶת שֶׁזֶּה הָגוּן מְאוֹד מִצִּדָּם. הוּא נִשְׁמַט מַטֶּה וְנָפַל שׁוּב, אֲבָל לֹא הָיִיתִי מוּטְרֶדֶת. לֹא צָרִיךְ לִדְאוֹג כְּשֶׁיֵּשׁ כָּאֵלֶּה שְׁכֵנִים. הֵם יַחֲזִירוּ אוֹתוֹ. הַלְּוַואי שֶׁיָּכוֹלְתִּי לַעֲשׂוֹת מַשֶּׁהוּ שֶׁיִּרְאֶה אֶת הַכָּרַת הַתּוֹדָה שֶׁלִּי. הָיִיתִי רוֹצֶה לִשְׁלוֹחַ לָהֶם כַּמָּה כּוֹכָבִים, הֲרֵי יֵשׁ לָנוּ יוֹתֵר מִמָּה שֶׁאֲנַחְנוּ צְרִיכִים. זֹאת אוֹמֶרֶת לִי, לֹא לָנוּ, כִּי אֲנִי יְכוֹלָה לִרְאוֹת שֶׁלְּזוֹחֵל לֹא אִכְפַּת מִכְּאֵלָו דְּבָרִים.
יֵשׁ לוֹ טַעַם רַע, וְהוּא לֹא חָבִיב. כְּשֶׁהָלַכְתִּי לְשֵׁם אֶתְמוֹל בִּשְׁעַת בֵּין עַרְבִיִּים, הוּא כָּרַע עַל בִּרְכָּיו וְנִיסָּה לִתְפּוֹס אֶת הַדָּגִים הַמְּנוּמָּרִים שֶׁמְּשַׂחֲקִים בַּבְּרֵיכָה, וַאֲנִי הָיִיתִי צְרִיכָה לְיַידּוֹת בּוֹ שׁוּב אֲבָנִים כְּדֵי שֶׁיַּחֲזוֹר לְמַעְלָה לָעֵץ שׁוּב וְיַעֲזוֹב אוֹתָם בִּמְנוּחָה. אֲנִי תּוֹהָה אִם בִּשְׁבִיל זֶה הוּא נוֹעַד? אֵין לוֹ לֵב? אֵין לוֹ כָּל חֶמְלָה לִיצוּרִים הַקְּטַנִּים הָאֵלּוּ? הַאִם יָכוֹל לִהְיוֹת שֶׁהוּא עוּצַּב וְיוֹצֵר לַעֲבוֹדָה הַבִּלְתִּי עֲדִינָה הַזּוֹ? הוּא נִרְאֶה כָּכָה. אַחַת מֵהָאֲבָנִים פָּגְעָה בּוֹ בִּקְצֵה הָאוֹזֶן וְהוּא הִשְׁתַּמֵּשׁ בַּשָּׂפָה. זֶה רִיגֵּשׁ אוֹתִי, מִכֵּיווֹן שֶׁזּוֹ הָיְתָה הַפַּעַם הָרִאשׁוֹנָה שֶׁשָּׁמַעְתִּי דִּיבּוּר כָּלְשֶׁהוּ, חוּץ מִדִּבְרֵי שֶׁלִּי. לֹא הֵבַנְתִּי אֶת הַמִּילִּים, אֲבָל הֵן עָשׂוּ רוֹשֶׁם שֶׁל עֲתִירוֹת רֶגֶשׁ.
כְּשֶׁהֵבַנְתִּי שֶׁהוּא יָכוֹל לְדַבֵּר מָצָאתִי בּוֹ עִנְיָין מְחוּדָּשׁ, כִּי אֲנִי אוֹהֶבֶת לְדַבֵּר. אֲנִי מְדַבֶּרֶת כָּל הַיּוֹם, גַּם מִתּוֹךְ שֵׁינָה, וַאֲנִי מְעַנְיֶינֶת מְאוֹד, אֲבָל אִם הָיָה לִי מִישֶׁהוּ לְדַבֵּר אִיתּוֹ הָיִיתִי יְכוֹלָה לִהְיוֹת פִּי שְׁנַיִים מְעַנְיֶינֶת יוֹתֵר, וְלֹא הָיִיתִי מַפְסִיקָה אַף פַּעַם, אִם הָיִיתִי רוֹצֶה.
אִם הַזּוֹחֵל הַזֶּה הוּא גֶּבֶר, אָז הוּא לֹא זֶה, לֹא? זֶה לֹא יִהְיֶה נָכוֹן מִבְּחִינָה לְשׁוֹנִית, לֹא? נִרְאֶה לִי שֶׁזֶּה יִהְיֶה הוּא. נִרְאֶה לִי. בַּמִּקְרֶה הַזֶּה הָיָה אֶפְשָׁר לְנַתֵּחַ אוֹתוֹ כָּךְ: גּוּף שֵׁנִי, הוּא; יִחַסְתָּ, לוֹ; בַּעֲלוֹת, שֶׁלּוֹ. טוֹב, אֲנִי אֶתְיַיחֵס אֵלָיו כְּמוֹ לַגֶּבֶר וְאֶקְרָא לוֹ "הוּא" עַד שֶׁיַּהֲפוֹךְ לִהְיוֹת מַשֶּׁהוּ אַחֵר. זֶה יִהְיֶה שִׁימּוּשִׁי יוֹתֵר מֵאֲשֶׁר יוֹתֵר מִדַּי אִי-וַדָּאוּיוֹת.

יוֹם רִאשׁוֹן כַּעֲבוֹר שָׁבוּעַ
כָּל הַשָּׁבוּעַ רָדַפְתִּי אַחֲרָיו וְנִיסִּיתִי לְהַכִּיר אוֹתוֹ. אֲנִי הָיִיתִי זוֹ שֶׁצְּרִיכָה לְהַתְחִיל לְדַבֵּר, בִּגְלַל שֶׁהוּא הָיָה בַּיְישָׁן, אֲבָל לֹא הָיָה אִכְפַּת לִי. הוּא נִרְאָה מְרוּצֶּה מִזֶּה שֶׁאֲנִי לְיָדוֹ, וַאֲנִי הִשְׁתַּמַּשְׁתִּי בַּבִּיטּוּי הַסּוֹצְיָאלִי "אֲנַחְנוּ" לֹא מְעַט פְּעָמִים, כִּי הָיָה נִרְאֶה שֶׁמַּחֲמִיא לוֹ לִהְיוֹת שַׁיָּיךְ.

יוֹם רְבִיעִי
אֲנַחְנוּ בֶּאֱמֶת מִסְתַּדְּרִים דֵּי טוֹב בְּיַחַד, עַכְשָׁיו, וְלוֹמְדִים לְהַכִּיר אֶחָד אֶת הָאַחֵר יוֹתֵר וְיוֹתֵר. הוּא כְּבָר לֹא מְנַסֶּה לְהִתְחַמֵּק מִמֶּנִּי, שֶׁזֶּה סִימָן טוֹב, וְזֶה אוֹמֵר שֶׁהוּא אוֹהֵב שֶׁאֲנִי אִיתּוֹ. זֶה נֹעַם לִי, וַאֲנִי לוֹמֶדֶת אֵיךְ לִהְיוֹת לוֹ לְעֵזֶר בְּכָל דֶּרֶךְ שֶׁאוּכַל, כְּדֵי שֶׁכְּבוֹדוֹ יַעֲלֶה. בַּיָּמִים הָאַחֲרוֹנִים הוֹרַדְתִּי מֵעָלָיו מַטָּלָה, הוּא לֹא צָרִיךְ יוֹתֵר לָתֵת שֵׁמוֹת לַדְּבָרִים, וְזוֹ הָיְתָה הֲקָלָה גְּדוֹלָה עֲבוּרוֹ, כִּי אֵין לוֹ שׁוּם כִּישָּׁרוֹן בַּתְּחוּם וְהוּא נִרְאֶה אֲסִיר תּוֹדָה. הוּא לֹא יָכוֹל לַחֲשׁוֹב עַל שָׁם רַצְיוֹנָלִי שֶׁיַּצִּיל אוֹתוֹ, אֲבָל אֲנִי לֹא גּוֹרֶמֶת לוֹ לְהַרְגִּישׁ שֶׁאֲנִי מוּדַעַת לַחוּלְשָׁה שֶׁלּוֹ. בְּכָל פַּעַם שֶׁמַּגִּיעַ יְצוּר חָדָשׁ אֲנִי קוֹרֵאת לוֹ בְּשֵׁם לִפְנֵי שֶׁהוּא מַסְפִּיק לַחֲשׂוֹף אֶת עַצְמוֹ בִּשְׁתִיקָה מוּזָרָה. כָּכָה הִצַּלְתִּי אוֹתוֹ מִמְּבוּכוֹת רַבּוֹת. לִי אֵין חוּלְשָׁה כָּזוֹ. בְּרֶגַע שֶׁאֲנִי מִסְתַּכֶּלֶת עַל חַיָּה אֲנִי יוֹדַעַת מַהִי. אֲנִי לֹא צְרִיכָה לְהַרְהֵר וְלוּ לַשְּׁנִיָּיה – הַשֵּׁם הַנָּכוֹן נָהֲגָה בְּטִבְעִיּוּת, כְּאִילּוּ מִתּוֹךְ הַשְׁרָאָה, וְזוֹ אָכֵן הַשְׁרָאָה, כִּי אֲנִי בְּטוּחָה שֶׁזֶּה לֹא הָיָה בְּתוֹכִי חֲצִי דַּקָּה לִפְנֵי כֵן. נִרְאֶה כְּאִילּוּ אֲנִי יוֹדַעַת אֵיזוֹ חַיָּה זוֹ רַק לְפִי הַצּוּרָה שֶׁלָּהּ וְאֵיךְ שֶׁהִיא זָזָה.
כְּשֶׁהַדּוּדוּ הִגִּיעַ הוּא חָשַׁב שֶׁזֶּה חָתוּל פֶּרֶא – רָאִיתִי אֶת זֶה בָּעֵינַיִים שֶׁלּוֹ. אֲבָל הִצַּלְתִּי אוֹתוֹ, וְנִזְהַרְתִּי שֶׁלֹּא לִפְגּוֹעַ בִּכְבוֹדוֹ. פָּשׁוּט דִּיבַּרְתִּי בְּצוּרָה נוֹרְמָלִית לְמַדַּי כְּאִילּוּ זֹאת הַפְתָּעָה נְעִימָה וְלֹא הוֹדָעָה, וְאָמַרְתִּי, "טוֹב, אֲנִי חַיֶּיבֶת לְהַגִּיד, זֶהוּ הַדּוּדוּ!". הִסְבַּרְתִּי – בְּלֹא שֶׁנִּרְאֵיתִי מַסְבִּירָה – אֵיךְ זִיהִיתִי אוֹתוֹ כְּדוֹדוֹ, וַאֲפִילּוּ שֶׁחָשַׁבְתִּי שֶׁאוּלַי הוּא נִפְגַּע קְצָת שֶׁאֲנִי זִיהִיתִי אֶת הַיְּצוּר וְהוּא לֹא, הָיָה בָּרוּר שֶׁהוּא מַעֲרִיץ אוֹתִי. זֶה הָיָה נָעִים מְאוֹד, וְחָשַׁבְתִּי עַל כָּךְ בְּסִיפּוּק יוֹתֵר מִפַּעַם אַחַת לִפְנֵי הַשֵּׁינָה. אֵיךְ דָּבָר קָטָן יָכוֹל לְשַׂמֵּחַ אוֹתָנוּ כְּשֶׁאֲנַחְנוּ חוֹשְׁבִים שֶׁהוּא מַגִּיעַ לָנוּ!

יוֹם חֲמִישִׁי
הַצַּעַר הָרִאשׁוֹן שֶׁלִּי. אֶתְמוֹל הוּא הִתְחַמֵּק מִמֶּנִּי וְנִרְאֶה כְּאִילּוּ הוּא מַעֲדִיף שֶׁאֲנִי לֹא אֲדַבֵּר אִיתּוֹ. לֹא יָכוֹלְתִּי לְהַאֲמִין, וְחָשַׁבְתִּי שֶׁבֶּטַח נָפְלָה טָעוּת, כִּי אֲנִי אוֹהֶבֶת לִהְיוֹת אִיתּוֹ, וַאֲנִי אוֹהֶבֶת לִשְׁמוֹעַ אוֹתוֹ מְדַבֵּר, אָז אֵיךְ זֶה יָכוֹל לִהְיוֹת שֶׁהוּא יִהְיֶה אֵלַי לֹא נֶחְמָד אִם לֹא עָשִׂיתִי דָּבָר? אֲבָל בְּסוֹף כָּכָה זֶה נִרְאֶה, אָז הָלַכְתִּי מִשָּׁם, וְיָשַׁבְתִּי לְבַדִּי בַּמָּקוֹם שֶׁבּוֹ רָאִיתִי אוֹתוֹ לָרִאשׁוֹנָה בַּבּוֹקֶר שֶׁנּוֹצַרְנוּ בּוֹ וְחָשַׁבְתִּי אֵיךְ אֲנִי לֹא יָדַעְתִּי מָה הוּא וְאֵיךְ הוּא הָיָה אָדִישׁ כְּלַפֵּי. אֲבָל עַכְשָׁיו זֶה הָיָה מָקוֹם הִתְאַבְּלוּת, כָּל דָּבָר קָטָן קָרָא בִּשְׁמוֹ, וְהַלֵּב שֶׁלִּי כְּאֵב מְאוֹד. לֹא בְּדִיּוּק יָדַעְתִּי לָמָּה, כִּי זוֹ הָיְתָה תְּחוּשָׁה חֲדָשָׁה. לֹא חָוִויתִי אוֹתָהּ בֶּעָבָר, וְהִיא הָיְתָה כּוּלָּהּ מִסְתּוֹרִין וְלֹא יָכוֹלְתִּי לְהָבִין אוֹתָהּ.
אֲבָל כְּשֶׁהִגִּיעַ הַלַּיְלָה כְּבָר לֹא יָכוֹלְתִּי לָשֵׂאת אֶת הַבְּדִידוּת וְהָלַכְתִּי לַמַּחֲסָה הֶחָדָשׁ שֶׁהוּא בָּנָה כְּדֵי לִשְׁאוֹל אוֹתוֹ מָה עָשִׂיתִי לֹא בְּסֵדֶר וְאֵיךְ אֲנִי יְכוֹלָה לְפַצּוֹת אוֹתוֹ וּלְהָשִׁיב אֵלַי אֶת חִיבָּתוֹ. אֲבָל הוּא הִשְׁאִיר אוֹתִי בַּחוּץ, בַּגֶּשֶׁם, וְזֶה הָיָה הַצַּעַר הָרִאשׁוֹן.
יוֹם רִאשׁוֹן
עַכְשָׁיו שׁוּב נִהְיֶה נָעִים, וַאֲנִי שְׂמֵחָה, אֲבָל הַיָּמִים שֶׁחָלְפוּ הָיוּ יָמִים כְּבֵדִים. אֲנִי לֹא חוֹשֶׁבֶת עֲלֵיהֶם אִם אֲנִי יְכוֹלָה שֶׁלֹּא לַחֲשׁוֹב עֲלֵיהֶם. נִיסִּיתִי לְהָבִיא לוֹ קְצָת מֵהַתְּפוּחִים הָאֵלֶּה, אֲבָל אֲנִי לֹא מַצְלִיחָה לִלְמוֹד אֵיךְ זוֹרְקִים יָשָׁר. נִכְשַׁלְתִּי, אֲבָל אֲנִי חוֹשֶׁבֶת שֶׁהַכַּוּוֹנָה הַטּוֹבָה עָשְׂתָה לוֹ טוֹב. הֵם הָיוּ אֲסוּרִים, וְהוּא אָמַר שֶׁיִּיגָּרֵם לִי נֶזֶק; אֲבָל אִם אֶנָּזֵק תּוֹךְ שֶׁאֲנִי עוֹשָׂה לוֹ טוֹב, אָז לָמָּה שֶׁיִּהְיֶה אִכְפַּת לִי מֵהַנֶּזֶק?
יוֹם שְׁנֵי
הַבּוֹקֶר אָמַרְתִּי לוֹ אֶת הַשֵּׁם שֶׁלִּי, וְקִיוִּויתִי שֶׁזֶּה יְעַנְיֵין אוֹתוֹ. אֲבָל לֹא הָיָה אִכְפַּת לוֹ. זֶה מוּזָר. אִם הוּא יְסַפֵּר לִי אֶת הַשֵּׁם שֶׁלּוֹ זֶה יְעַנְיֵין אוֹתִי. אֲנִי חוֹשֶׁבֶת שֶׁזֶּה יִהְיֶה צְלִיל נָעִים יוֹתֵר לְאוֹזְנֵי מֵאֲשֶׁר כָּל צְלִיל אַחֵר.
הוּא מְדַבֵּר מְעַט מְאוֹד. אוּלַי מִכֵּיווֹן שֶׁהוּא לֹא חָכָם, וְהוּא רָגִישׁ לְזֶה וְהוּא הָיָה רוֹצֶה לְהַסְתִּיר אֶת זֶה. חֲבָל מְאוֹד שֶׁהוּא מַרְגִּישׁ כָּכָה, כִּי חוֹכְמָה הִיא כְּלוּם; הַלֵּב הוּא הַמָּקוֹם שֶׁמֵּכִיל אֶת הָעֲרָכִים. הַלְּוַואי שֶׁיָּכוֹלְתִּי לִגְרוֹם לוֹ לְהָבִין שָׁלָב אוֹהֵב הוּא לֵב שׁוֹפֵעַ, וְשֶׁפַע הוּא דַּי וְהוֹתֵר וּבִלְעָדָיו הָאִינְטֵלַקְט הוּא הָעוֹנִי.
לַמְרוֹת שֶׁהוּא מְדַבֵּר מְעַט לְמַדַּי, יֵשׁ לוֹ אוֹצַר מִילִּים מְכוּבָּד. הַבּוֹקֶר הוּא הִשְׁתַּמֵּשׁ בְּמִילָּה טוֹבָה לְהַפְלִיא. כְּכָל הַנִּרְאֶה הוּא זִיהָה בְּעַצְמוֹ שֶׁזּוֹ מִילָּה טוֹבָה, כִּי אַחֲרֵי זֶה הוּא הִשְׁתַּמֵּשׁ בָּהּ פַּעֲמַיִים, כְּאִילּוּ מִתּוֹךְ הָרֶגֶל. זוֹ לֹא הָיְתָה סְתָם אָמָּנוּת טוֹבָה, אֲבָל בְּכָל אוֹפֶן זֶה הֶרְאָה שֶׁיֵּשׁ בּוֹ מִידָּה מְסוּיֶּמֶת שֶׁל שְׁלֵמוֹת. לְלֹא סָפֵק אוֹתוֹ זֶרַע יָכוֹל לִצְמוֹחַ אִילּוּ יְטַפְּחוּהוּ.
מֵאֵיפֹה הוּא הוֹצִיא אֶת הַמִּילָּה הַזּוֹ? אֲנִי לֹא חוֹשֶׁבֶת שֶׁהִשְׁתַּמַּשְׁתִּי בָּהּ אֵי-פַּעַם.
לֹא, הוּא לֹא הִבִּיעַ כָּל עִנְיָין בַּשֵּׁם שֶׁלִּי. נִיסִּיתִי לְהַסְתִּיר אֶת אַכְזָבָתִי, אֲבָל אֲנִי מַנִּיחָה שֶׁזֶּה לֹא הִצְלִיחַ. הָלַכְתִּי מִשָּׁם וְיָשַׁבְתִּי עַל הַגָּדָה הַטְּחוּבָה עִם הָרַגְלַיִים בְּמַיִם. לְשֵׁם אֲנִי הוֹלֶכֶת כְּשֶׁאֲנִי צְמֵאָה לַחֶבְרָה, כְּשֶׁאֲנִי צְרִיכָה מִישֶׁהוּ לְהִסְתַּכֵּל עָלָיו, מִישֶׁהוּ לְדַבֵּר אִיתּוֹ. זֶה לֹא מַסְפִּיק – הַגּוּף הַלָּבָן הַמַּקְסִים שֶׁמְּצוּיָּר שָׁם בַּבְּרֵיכָה – אֲבָל זֶה מַשֶּׁהוּ, וּמַשֶּׁהוּ עָדִיף עַל בְּדִידוּת גְּמוּרָה. הִיא מְדַבֶּרֶת כְּשֶׁאֲנִי מְדַבֶּרֶת; הִיא עֲצוּבָה כְּשֶׁאֲנִי עֲצוּבָה; הַחֶמְלָה שֶׁלָּהּ מְנַחֶמֶת אוֹתִי. הִיא אוֹמֶרֶת, "אַל יִיפּוֹל לְבָבֶךָ, נַעֲרָה חַסְרַת חֲבֵרִים שֶׁכָּמוֹךְ. אֲנִי אֶהְיֶה הַחֶבְרָה שֶׁלְּךָ." הִיא חֶבְרָה טוֹבָה שֶׁלִּי, וְהִיא הַחֶבְרָה הַיְּחִידָה שֶׁלִּי; הִיא אֲחוֹתִי.
אוֹתָהּ פַּעַם רִאשׁוֹנָה שֶׁהִיא נָטְשָׁה אוֹתִי! אָה, לְעוֹלָם לֹא אֶשְׁכַּח אֶת זֶה – לְעוֹלָם, לְעוֹלָם. לִבִּי הָפַךְ לְעוֹפֶרֶת בְּתוֹךְ גּוּפִי! "הִיא כָּל מָה שֶׁהָיָה לִי, וְעַכְשָׁיו הִיא הָלְכָה!" אָמַרְתִּי בְּיֵיאוּשִׁי וְהִסְתַּרְתִּי אֶת פְּנֵי בְּיָדִי, וְלֹא הָיְתָה לִי בְּכָךְ נֶחָמָה. לְאַחַר זְמַן-מָה, כְּשֶׁהֵסַרְתִּי אוֹתָן, הִיא שׁוּב הָיְתָה שָׁם, לְבָנָה וְזוֹהֶרֶת וְיָפֶה, וַאֲנִי קָפַצְתִּי אֶל זְרוֹעוֹתֶיהָ!
זֶה הָיָה הָאוֹשֶׁר הַמּוּשְׁלָם. יָדַעְתִּי אוּשַּׁר לִפְנֵי כֵן, אֲבָל לֹא כָּזֶה. זוֹ הָיְתָה אֶקְסְטָזָה. אַחֲרֵי זֶה לְעוֹלָם לֹא פִּקְפַּקְתִּי בָּהּ. לִפְעָמִים הִיא לֹא הָיְתָה שָׁם – אוּלַי לְשָׁעָה, אוּלַי לַיּוֹם כּוּלּוֹ – אֲבָל אֲנִי חִיכִּיתִי וְלֹא הָיָה בִּי כָּל סָפֵק. אָמַרְתִּי, "הִיא עֲסוּקָה, אוֹ שֶׁהִיא הָלְכָה לְאֵיזֶה טִיּוּל, אֲבָל הִיא תַּחֲזוֹר." וְכָךְ הָיָה: הִיא תָּמִיד חָזְרָה. בַּלַּיְלָה הִיא לֹא בָּאָה אִם הָיָה חָשׁוּךְ, כִּי הִיא הָיְתָה יְצוּר קָטָן וּמְבוֹהָל, אֲבָל אִם הָיָה יָרֵחַ הִיא הָיְתָה בָּאָה. אֲנִי לֹא מְפַחֶדֶת מֵהַחוֹשֶׁךְ, אֲבָל הִיא הָיְתָה צְעִירָה מִמֶּנִּי, הִיא נוֹלְדָה אַחֲרֵי שֶׁנּוֹלַדְתִּי. רַבִּים הֵם הַבִּיקּוּרִים שֶׁבִּיקַּרְתִּי אוֹתָהּ; הִיא נֶחָמָתִי וְהִיא מִקְלְטֵי כְּשֶׁחָיַי קָשִׁים – וְהֵם בְּעִיקָּר קָשִׁים.
יוֹם שְׁלִישִׁי
הַבּוֹקֶר עָבַדְתִּי וְשִׁיפַּרְתִּי אֶת הָאֲחוּזָּה, וּבְכַוּוֹנָה שָׁמַרְתִּי מִמֶּנּוּ מֶרְחָק בְּתִקְווֹה שֶׁהוּא יַרְגִּישׁ בּוֹדֵד וְיָבוֹא. אֲבָל הוּא לֹא בָּא.
בַּצָּהֳרַיִים עָשִׂיתִי הַפְסָקָה וְנָפַשְׁתִּי וְרִפְרַפְתִּי עִם הַדְּבוֹרִים וְהַפַּרְפָּרִים וְהִתְהוֹלַלְתִּי עִם הַפְּרָחִים, אוֹתָם יְצוּרִים יְפֵהפִיִּים שֶׁלּוֹכְדִים אֶת חִיּוּכוֹ שֶׁל אֱלוֹהִים יָשָׁר מִתּוֹךְ הַשָּׁמַיִם וּמְשַׁמְּרִים אוֹתוֹ! אָסַפְתִּי אוֹתָם, וְהֵכַנְתִּי זָרִים וַעֲטָרוֹת וְהִלְבַּשְׁתִּי אֶת עַצְמִי בָּהֶם בְּשָׁעָה שֶׁאָכַלְתִּי אֲרוּחָה קַלָּה – תַּפּוּחִים, כַּמּוּבָן – וְאָז יָשַׁבְתִּי בַּצֵּל וְקִיוִּויתִי וְחִיכִּיתִי. אֲבָל הוּא לֹא בָּא.
אֲבָל לֹא נוֹרָא. לֹא הָיָה יוֹצֵא מִזֶּה כְּלוּם, כִּי הוּא לֹא מִתְעַנְיֵין בִּפְרָחִים. הוּא קוֹרֵא לָהֶם אַשְׁפָּה, וְלֹא יָכוֹל לְהַבְדִּיל אֶחָד מֵהַשֵּׁנִי, וְהוּא חוֹשֵׁב שֶׁלְּהַרְגִּישׁ כָּכָה זֶה נַעֲלֶה. לֹא אִכְפַּת לוֹ מִמֶּנִּי, לֹא אִכְפַּת לוֹ מִפְּרָחִים, לֹא אִכְפַּת לוֹ מִשְּׁמֵי הַלַּיְלָה הַמְּצוּיָּרִים – הַאִם יֵשׁ דָּבָר שֶׁאִכְפַּת לוֹ מִמֶּנּוּ, מִלְּבַד לִבְנוֹת בְּקָתוֹת וְלִכְלוֹא אֶת עַצְמוֹ בָּהֶן כַּהֲגַנָּה מִפְּנֵי הַגֶּשֶׁם הַטּוֹב וְהַנָּקִי, וּלְהַכּוֹת אֶת הַמְּלוֹנִים וּלְדָגוּם מֵהָעֲנָבִים, וְלִתְחוֹב אֶצְבַּע לְפֵירוֹת עַל הָעֵצִים, לִרְאוֹת אֵיךְ הַיְּבוּלִים מִתְקַדְּמִים?
הִנַּחְתִּי מַקֵּל יָבֵשׁ עַל הָאֲדָמָה וְנִיסִּיתִי לִקְדּוֹחַ בּוֹ חוֹר בְּעֶזְרַת מַקֵּל אַחֵר, כְּדֵי לְמַמֵּשׁ תּוֹכְנִית שֶׁהָיְתָה לִי, וְתוֹךְ רֶגַע נִבְהַלְתִּי מְאוֹד. קְרוּם דַּק, שָׁקוּף וּכְחַלְחַל עָלָה מֵהַחוֹר, וְעָזַבְתִּי הַכּוֹל וּבָרַחְתִּי מִשָּׁם! חָשַׁבְתִּי שֶׁזּוֹ רוּחַ, וְהָיִיתִי מְבוֹהֶלֶת כָּל כָּךְ! אֲבָל הִסְתַּכַּלְתִּי אֲחוֹרָה, וְהִיא לֹא הִגִּיעָה, אָז נִשְׁעַנְתִּי עַל סֶלַע וְנַחְתִּי וְהִתְנַשַּׁמְתִּי, וְהִנַּחְתִּי לְאֵיבְרֵי לִרְעוֹד עַד שֶׁהֵם חָזְרוּ לְאֵיתָנָם, וְהִתְגַּנַּבְתִּי לְאִטִּי חֲזָרָה, וְהִתְבּוֹנַנְתִּי וְהָיִיתִי מוּכָנָה לִבְרוֹחַ מִשָּׁם אִם יָצוּץ הַצּוֹרֶךְ. וּכְשֶׁהִתְקָרַבְתִּי, הֵזַזְתִּי כַּמָּה מֵעֲנָפָיו שֶׁל שִׂיחַ וְרָדִים וְהֵצַצְתִּי בַּעֲדוֹ – הִשְׁתּוֹקַקְתִּי שֶׁהָאִישׁ יִהְיֶה בַּסְּבִיבָה, נִרְאֵיתִי כָּל כָּךְ זוֹמֶמֶת וְיָפֶה – אֲבָל הַשֵּׁד נֶעֱלַם. הָלַכְתִּי לְשֵׁם, וּבְתוֹךְ הַחוֹר הָיָה מַמָּשׁ מְעַט אָבָק וָרוֹד וְעָדִין. הִכְנַסְתִּי אֶת הָאֶצְבַּע שֶׁלִּי פְּנִימָה, כְּדֵי לָחוּשׁ אֶת זֶה, וְאָמַרְתִּי "אַיי!" וְהוֹצֵאתִי אֶת הָאֶצְבַּע. זֶה הָיָה כְּאֵב אַכְזָרִי. שַׂמְתִּי אֶת הָאֶצְבַּע בְּפִי, וְאָז עָמַדְתִּי עַל רֶגֶל אַחַת וְאָז עַל הַשְּׁנִיָּיה וְנֶאֱנַקְתִּי, וּבִמְהֵרָה הוּקְלוּ יִיסּוּרֵי. וְאָז הִתְמַלֵּאתִי בָּעִנְיָין וְהִתְחַלְתִּי לִבְחוֹן.
הִסְתַּקְרַנְתִּי לָדַעַת מֶה הָיָה הָאָבָק הַוּוֹרוֹד. לְפֶתַע הַשֵּׁם שֶׁלּוֹ עָלָה בְּרֹאשִׁי, לַמְרוֹת שֶׁלֹּא שָׁמַעְתִּי עָלָיו לִפְנֵי כֵן מֵעוֹלָם. זוֹ הָיְתָה אֵשׁ! הָיִיתִי בְּטוּחָה בָּזֶה עַד כַּמָּה שֶׁאֶפְשָׁר לִהְיוֹת בָּטוּחַ בְּמַשֶּׁהוּ בָּעוֹלָם הַזֶּה. אָז לְלֹא הִיסּוּס כָּכָה קָרָאתִי לְזֶה – אֵשׁ.
יָצַרְתִּי מַשֶּׁהוּ שֶׁלֹּא הִתְקַיֵּים לִפְנֵי כֵן. הוֹסַפְתִּי דָּבָר חָדָשׁ לִתְכוּנוֹתָיו הָרַבּוֹת מִסְּפוֹר שֶׁל הָעוֹלָם. הֵבַנְתִּי אֶת זֶה, וְהָיִיתִי גֵּאֶה בַּהֶישֵּׂג שֶׁלִּי, וְהָיִיתִי בְּדַרְכֵי לָרוּץ וְלִמְצוֹא אוֹתוֹ וּלְסַפֵּר לוֹ אֶת זֶה, חָשַׁבְתִּי לְרוֹמֵם אֶת עַצְמִי בְּפָנָיו – אֲבָל הִרְהַרְתִּי בַּדָּבָר, וְלֹא עָשִׂיתִי כָּךְ. לֹא – לֹא יִהְיֶה אִיכְפַּת לוֹ מִזֶּה. הוּא יִשְׁאַל לָמָּה זֶה טוֹב, וּמָה אֲנִי אֶעֱנֶה? כִּי זֶה לֹא טוֹב לְמַשֶּׁהוּ, זֶה רַק יָפֶה, פָּשׁוּט יָפֶה...
אָז נֶאֱנַחְתִּי, וְלֹא הָלַכְתִּי. כִּי זֶה לֹא טוֹב לְמַשֶּׁהוּ. זֶה לֹא יָכוֹל לִבְנוֹת בִּקְתָּה, זֶה לֹא יָכוֹל לְשַׁפֵּר אֶת הַמְּלוֹנִים, זֶה לֹא יָכוֹל לְזָרֵז אֶת יְבוּל הַפֵּירוֹת. זֶה הָיָה חֲסַר תּוֹעֶלֶת, זֶה הָיָה הַטִּיפְּשׁוּת וְהַיְּהִירוּת. הוּא יַתְעֵב אֶת זֶה וַיֹּאמֶר מִילִּים פּוֹגְעָנִיּוֹת. אֲבָל בִּשְׁבִילִי זֶה לֹא הָיָה מְתוֹעָב. אָמַרְתִּי, "אָה, אֵשׁ שֶׁכָּמוֹךְ, אֲנִי אוֹהֶבֶת אוֹתְךָ כִּי אֶת יָפָה, יְצוּר מְעוּדָּן ווֹרוֹד שֶׁכָּמוֹךָ – וְזֶה מַסְפִּיק!" וְהָיִיתִי בְּדַרְכִּי לְאַמֵּץ אוֹתָהּ אֶל חֵזִי, אֲבָל נִמְנַעְתִּי. אָז בָּדִיתִי עוֹד פִּתְגָּם מֵהָרֹאשׁ, לַמְרוֹת שֶׁהוּא הָיָה קָרוֹב לְמַדַּי לְרִאשׁוֹן עַד שֶׁפָּחַדְתִּי שֶׁזֶּה רַק פְּלַגְיָאט: "הַנִּיסּוּי הַשָּׂרוּף מַרְחִיק אֶת הָאֵשׁ."
עִיבַּדְתִּי אֶת זֶה שׁוּב, וּכְשֶׁעָשִׂיתִי דַּי וְהוֹתֵר אָבָק אֵשׁ רוֹקַנְתִּי אוֹתוֹ לְתוֹךְ קוֹמֶץ דֶּשֶׁא חוֹם וְיָבֵשׁ, וְרָצִיתִי לָקַחַת אֶת זֶה הַבַּיְתָה וְלִשְׁמוֹר עַל זֶה תָּמִיד וּלְשַׂחֵק עִם זֶה, אֲבָל הָרוּחַ הִכְּתָה בָּזֶה וְזֶה הוּתַּז לְמַעְלָה וְיָרַק עָלַי בְּעוֹצְמָה וַאֲנִי הִשְׁלַכְתִּי אֶת זֶה וּבָרַחְתִּי. כְּשֶׁהִסְתַּכַּלְתִּי אֲחוֹרָה הָרוּחַ הַכְּחוּלָּה הִיתַּמְּרָה מַעֲלָה וְהִתְמַשְּׁכָה וְהִתְגַּלְגְּלָה כְּמוֹ עָנָן, וּמִיָּד חָשַׁבְתִּי עַל הַשֵּׁם שֶׁל זֶה – עָשָׁן! – לַמְרוֹת שֶׁעַד הַמִּילָּה שֶׁלִּי, מֵעוֹלָם לֹא שָׁמַעְתִּי עַל עָשָׁן קוֹדֶם לָכֵן.
בִּמְהֵרָה, עָלוּ הַבְּזָקִים מַבְרִיקִים שֶׁל צָהוֹב וְאָדוֹם מִתּוֹךְ הֶעָשָׁן, וַאֲנִי כִּינִּיתִי אוֹתָם בִּן רֶגַע – לֶהָבוֹת – וְצָדַקְתִּי, לַמְרוֹת שֶׁאֵלּוּ הָיוּ הַלֶּהָבוֹת הָרִאשׁוֹנוֹת שֶׁהָיוּ בָּעוֹלָם מֵעוֹלָם. הֵן טִיפְּסוּ עַל הָעֵצִים, הֵן הִבְזִיקוּ בְּיוֹפִי רַב מִתּוֹךְ הַנֶּפַח הֶעָצוּם וְהַגָּדֵל שֶׁל הֶעָשָׁן הַמְּטַלְטֵל, וְהָיִיתִי חַיֶּיבֶת לִמְחוֹא כַּפַּיִים וְלִצְחוֹק וְלִרְקוֹד בְּהִתְלַהֲבוּת, זֶה הָיָה חָדָשׁ וּמוּזָר כָּל כָּךְ וּמַקְסִים כָּל כָּךְ וְיָפֶה כָּל כָּךְ!
הוּא בָּא בְּרִיצָה, נֶעֱצַר וּבָהָה וְלֹא פָּצָה פֶּה בְּמֶשֶׁךְ זְמַן רַב. אָז הוּא שָׁאַל מָה זֶה. אָה, חֲבָל מְאוֹד שֶׁהוּא שָׁאַל שְׁאֵלָה כָּזֹאת יְשִׁירָה. הָיִיתִי חַיֶּיבֶת לַעֲנוֹת לוֹ, כַּמּוּבָן, וְעָנִיתִי. אָמַרְתִּי שֶׁזֹּאת הָאֵשׁ. זֹאת לֹא אַשְׁמָתִי אִם זֶה מֵצִיק לוֹ שֶׁאֲנִי יוֹדַעַת וְהוּא צָרִיךְ לִשְׁאוֹל. אֵין בִּי כָּל תְּשׁוּקָה לְהָצִיק לוֹ. אַחֲרֵי הֲפוּגָה הוּא שָׁאַל, "אֵיךְ זֶה הִגִּיעַ?"
עוֹד שְׁאֵלָה יְשִׁירָה שֶׁהָיְתָה זְקוּקָה לִתְשׁוּבָה יְשִׁירָה, "אֲנִי עָשִׂיתִי אוֹתָהּ."
הָאֵשׁ הִתְפַּשְּׁטָה עוֹד וְעוֹד. הוּא הָלַךְ לִקְצֵה הַמָּקוֹם הַשָּׂרוּף, עָמַד וְהִבִּיט מַטָּה, וְאָמַר, "מָה אֵלֶּה?"
"פֶּחָמִים."
הוּא הָרִים אֶחָד כְּדֵי לִבְדּוֹק אוֹתוֹ, אֲבָל הִתְחָרֵט וְהוֹרִיד אוֹתוֹ חֲזָרָה. אָז הוּא הָלַךְ. דָּבָר לֹא מְעַנְיֵין אוֹתוֹ.
אֲבָל אוֹתִי זֶה עִנְיָין. הָיָה שָׁם אֵפֶר, אָפוֹר וְרַךְ וְעָדִין וְיָפֶה – יָדַעְתִּי מָה הוּא בִּן רֶגַע. וְהַגֶּחָלִים; הִכַּרְתִּי גַּם אֶת הַגֶּחָלִים. מָצָאתִי אֶת הַתַּפּוּחִים שֶׁלִּי, וְגָרַפְתִּי אוֹתָם, וְהָיִיתִי שְׂמֵחָה, מִכֵּיווֹן שֶׁאֲנִי צְעִירָה מְאוֹד וְהַתֵּיאָבוֹן שֶׁלִּי בָּרִיא. אֲבָל הִתְאַכְזַבְתִּי כִּי הֵם הָיוּ כּוּלָּם פְּעוּרִים לִרְווֹחָה וּמְקוּלְקָלִים. מְקוּלְקָלִים לְמַרְאִית עַיִן, אֲבָל לֹא כָּךְ לְמַעֲשֶׂה – הֵם הָיוּ טוֹבִים יוֹתֵר מֵהַתַּפּוּחִים הַנָּאִים. הָאֵשׁ הִיא יְפֵהפִיָּיה. נִרְאֶה לִי שֶׁיָּבוֹא יוֹם וְהִיא תִּהְיֶה שִׁימּוּשִׁית.
יוֹם שִׁישִּׁי
רָאִיתִי אוֹתוֹ שׁוּב, לְרֶגַע קָצָר, בַּיּוֹם שֵׁנִי הָאַחֲרוֹן, עִם רֶדֶת הַלַּיְלָה, אֲבָל רַק לְרֶגַע. קִיוִּויתִי שֶׁהוּא יְהַלֵּל אוֹתִי עַל שֶׁנִּיסִּיתִי לְשַׁפֵּר אֶת הָאֲחוּזָּה, כִּי הַכַּוּוֹנָה שֶׁלִּי הָיְתָה טוֹבָה וְעָבַדְתִּי קָשֶׁה. אֲבָל הוּא לֹא הָיָה מְרוּצֶּה, הוּא פָּנָה הַצִּידָּה וְהָלַךְ מִמֶּנִּי. הוּא כָּעַס גַּם עַל מַשֶּׁהוּ אַחֵר: שׁוּב נִיסִּיתִי לְשַׁכְנֵעַ אוֹתוֹ לָלֶכֶת אֶל מֵעֵבֶר לְמַפָּלִים. זֶה הָיָה מִכֵּיווֹן שֶׁהָאֵשׁ גִּילְּתָה בִּי תְּשׁוּקָה חֲדָשָׁה – חֲדָשָׁה לְמַדַּי וְשׁוֹנָה לַחֲלוּטִין מֵאַהֲבָה, צַעַר וְכָל הָאֲחֵרוֹת שֶׁכְּבָר גִּילִּיתִי – פַּחַד. וְזֶה הָיָה נוֹרָא! הַלְּוַואי שֶׁלֹּא הָיִיתִי מְגַלֶּה אוֹתָהּ. הִיא גּוֹרֶמֶת לִי רְגָעִים אֲפֵלִים, הִיא מַעֲכִירָה אֶת אוֹשְׁרִי וְהִיא מְעוֹרֶרֶת בִּי רַעַד וְחַלְחָלָה וַחֲרָדָה. אֲבָל לֹא הִצְלַחְתִּי לְשַׁכְנֵעַ אוֹתוֹ, כִּי הוּא עוֹד לֹא גִּילָּה אֶת הַפַּחַד, אָז הוּא לֹא הָיָה יָכוֹל לְהָבִין אוֹתִי.


 



https://www.shortstoryproject.com/he/story/%d7%99%d7%95%d7%9e%d7%a0%d7%94-%d7%a9%d7%9c-%d7%97%d7%95%d7%94/
#הוּמוֹרִיסְטִי#סְפֵּקוּלָטִיבִי#סֶפְּרוּתָאמֵרִיקָאִית#קְלָאסִיקָה