בַּיּוֹם כְּנִיסַת הַצָּבָא הַסִּינִי בָּא אָחִי לָגוּר אֶצְלֵנוּ. הוּא הִגִּיעַ מִיָּד אַחֲרֵי הַכְּנִיעָה וּמְסִירַת יְרוּשָׁלַיִם בִּידֵיהֶם. לְמַעֲשֶׂה הָיְתָה זֹאת רַק כְּנִיעָה רִשְׁמִית, כִּי הַצָּבָא שֶׁלָּנוּ לֹא נִלְחַם כְּלָל אַחֲרֵי יְצִיאַת בַּעֲלוֹת-הַבְּרִית. לֹא הָיָה כָּל טַעַם לְהִילָּחֵם, מָה גַּם שֶׁהוּבְטַח שִׁלְטוֹן-בַּיִת לַיְּהוּדִים. לְמַזָּלֵנוּ לֹא פָּרְצָה הַמִּלְחָמָה הַזֹּאת בִּתְקוּפָה שֶׁבָּהּ הָיוּ מוֹנִים בִּנְשִׁימָה אַחַת אֶת הַצִּיּוֹנוּת עִם רֵוִויזְיוֹנִיזְם, קַפִּיטָלִיזְם, אִימְפֶּרְיָאלִיזְם וְדוֹמֵיהֶם.
בַּתְּחִילָּה לֹא הָיִיתִי מְסוּגָּל לְהָבִין אֶת שִׂינְאָתָם הָעִיוֶּורֶת לָעַרְבִים. הִגִּיעוּ לִירוּשָׁלַיִם שְׁמוּעוֹת מוּזָרוֹת מֵעִירָאק וּמִסּוּרְיָה, מִשִּׁטְחֵי עֵבֶר-הַיַּרְדֵּן. קָשֶׁה הָיָה לְהַאֲמִין שֶׁכְּבָר עַתָּה, בְּעוֹדָם נִלְחָמִים בְּסִיבִּיר, בְּאָלַסְקָה, עַל חוֹפֵי אוֹסְטְרַלְיָה וּבְמִצְרַיִם, מָצְאוּ כְּלֵי-תַּחְבּוּרָה לְהַעֲבִיר אֶת הָאֶזְרָחִים הַצְּהוּבִּים שֶׁלָּהֶם וּלְהוֹשִׁיבָם לְרוֹבְבוֹת בַּכְּפָרִים וּבְעָרִים עֲזוּבוֹת, בְּאַרְצוֹת-עֲרָב. בְּנוֹ הֵם רָאוּ אוּכְלוּסִיָּה קְטַנָּה הַיְּכוֹלָה לִהְיוֹת לָהֶם לְעֵזֶר, לְעֵת עַתָּה. עַד אֲשֶׁר יֶשְׁנוֹ אֶת דַּעְתָּם יוּכְרַע אוּלַי גּוֹרַל הַמִּלְחָמָה הַנּוֹרָאָה הַזֹּאת, כִּי אֵינֶנִּי יוֹדֵעַ כַּמָּה זְמַן תַּעֲמוֹד לָנוּ הַחֲסִינוּת שֶׁזָּכִינוּ בָּהּ בֵּינְתַיִים. אָחִי, כְּכָל שֶׁעָבַד אֶצְלָם יוֹתֵר – הוּא הָיָה נָהַג-מוֹרֵה-דֶּרֶךְ שֶׁל אֶחָד מִקְּצִינֵיהֶם – וּכְכָל שֶׁהֵבִין יוֹתֵר אֶת שְׂפָתָם הַמּוּזָרָה, כָּךְ הֶחֱרִיד אוֹתָנוּ יוֹתֵר בְּסִיפּוּרָיו עַל גּוֹרָלָם שֶׁל הָעַרְבִים.
תְּחִילָּה לֹא הֶאֱמַנּוּ בְּכָל אוֹתָן שְׁמוּעוֹת. כַּמּוּבָן, הָיוּ דְּבָרִים גְּלוּיִים לָעַיִן. לָקְחוּ, לְמָשָׁל, מֵעַרְבִיֵּי יְרוּשָׁלַיִם כָּל דָּבָר בַּעַל עֵרֶךְ. הִתְחִילוּ בִּשְׁטִיחִים וּבְמַכְשִׁירֵי טֵלֵוִויזְיָה. וְלִפְנֵי חוֹדָשִׁים אֲחָדִים לָקְחוּ אֶת מִקְלְטֵי הָרַדְיוֹ. אֶת הַטְּרַנְזִיסְטוֹרִים וְאֶת כָּל מַכְשִׁירֵי הַחַשְׁמַל. הַקֶּשֶׁר שֶׁלָּנוּ עִם שְׁאָר חֶלְקֵי הָאָרֶץ הָיָה רוֹפֵף מְאֹד. אִישׁ כִּמְעַט שֶׁלֹּא עָבַר אֶת גְּבוּלוֹת "מְחוֹזוֹת-הַפִּיתּוּחַ", כְּפִי שֶׁכִּינּוּ זֹאת. אַךְ בְּכָל זֹאת שָׁמַעְנוּ מִפֹּה וּמִשָּׁם. בְּחֵיפָה וּבְתֵל-אָבִיב לֹא הָיוּ לָהֶם רִיכּוּזֵי עַרְבִים רַבִּים. אֶת מְעַט עַרְבִיֵּי חֵיפָה הֶעֱבִירוּ לְנָצְרַת. אֶת הָאִיזּוּרִים הָעַרְבִיִּים הַמּוּבְהָקִים, כְּמוֹ וָאדִי עֵרָה, שְׁכֶם-גֵ'נִין אוֹ בֵּית-לֶחֶם-חֶבְרוֹן סָגְרוּ וְהִקִּיפוֹ מִשְׁמְרוֹת צָבָא. אַחֵר כָּךְ הִגִּיעוּ פִּתְאוֹם אֶזְרָחִים סִינִים עַל נְשׁוֹתֵיהֶם וְטַפָּם, קוֹמוּנוֹת קוֹמוּנוֹת הִגִּיעוּ וְהִתְיַישְּׁבוּ בִּכְפָרֵי הָעַרְבִים. הֵיכָן נֶעֶלְמוּ הָאַחֲרוֹנִים? אָסוּר הָיָה לְדַבֵּר עַל כָּךְ בְּקוֹל. לְאַט לְאַט הִתְבָּרֵר לָנוּ, לְלֹא צֵל שֶׁל סָפֵק – הֵם רוֹצְחִים אוֹתָם בַּהֲמוֹנֵיהֶם. כַּנִּרְאֶה עָשׂוּ זֹאת גַּם בְּעִירָאק, בְּסוּרְיָה וּבְכָל הָאֲרָצוֹת הַשְּׁכֵנוֹת. הֵם עוֹשִׂים זֹאת בְּדֶרֶךְ פְּשׁוּטָה וִיעִילָה. הָעַרְבִים חוֹפְרִים בּוֹרוֹת. בְּכָל מָקוֹם אוֹמְרִים לָהֶם שְׁאֵלָה יִהְיוּ יְסוֹדוֹתֵיהֶם שֶׁל בֵּית-תַּרְבּוּת-סִין עֲנָק, אֲשֶׁר עֲלֵיהֶם לְהָקִים לִכְבוֹדוֹ שֶׁל מֵאוֹ (בַּמָּאוֹ הַשְּׁלִישִׁי הַמְּדוּבָּר, לְמִי שֶׁאֵינוֹ מִתְמַצֵּא בַּשּׁוֹשֶׁלֶת). אַחֵר כָּךְ אוֹסְפִים אֶת כָּל הַתּוֹשָׁבִים כְּדֵי לִנְאוֹם לִפְנֵיהֶם נְאוּם. בָּא מַסּוֹק וּמְרַסֵּס אוֹתָם מִן הָאֲוִויר, הֵם נוֹפְלִים וְאֵינָם קָמִים. מִישֶׁהוּ סִיפֵּר לִי, שֶׁהַקִּיבּוּצִים מְקַבְּלִים הַקְצָבַת-דֶּלֶק מְיוּחֶדֶת כְּדֵי לְכַסּוֹת אֶת הַבּוּרוּת הָאֵלֶּה בְּעֶזְרַת הַכֵּלִים הַמֵּכָנִיִּים הַמְּעַטִּים אֲשֶׁר הוּשְׁאֲרוּ בִּידֵיהֶם. נִדְמֶה לִי שֶׁאָסוּר לָגַעַת בַּגְּוִויּוֹת, כְּחוֹדֶשׁ אַחֲרֵי הָרִיסּוּס. זֹאת לֹא הָיְתָה שִׂנְאָה, כְּפִי שֶׁחָשַׁבְתִּי בַּתְּחִילָּה. זֶה הָיָה מַעֲשֶׂה שֶׁנַּעֲשָׂה בְּקוֹר רוּחַ וְחֶשְׁבּוֹן בָּרוּר. כְּבָר ז'וּל וָורֶן נִיבֵּא כִּי הַסִּינִים עֲתִידִים לִכְבּוֹשׁ אֶת הָעוֹלָם. אֶת הָעַמִּים הַגְּדוֹלִים הֵם הֶחֱלִיטוּ כַּנִּרְאֶה לְהַשְׁמִיד וְלָרֶשֶׁת אֶת עָרֵיהֶם וּכְפָרֵיהֶם, עַל כָּל רְכוּשָׁם, מִלְּבַד הַבְּגָדִים שֶׁבָּהֶם נִקְבְּרוּ הַמֵּתִים. אֲשֶׁר לָנוּ, רַק עוֹבֶדֶת הֱיוֹתֵנוּ עַם קָטָן וּמוּכְשָׁר עָמְדָה לָנוּ בֵּינְתַיִים. אִם כֵּן, הִתְאַשְּׁרוּ הַשְּׁמוּעוֹת הַמְּעוּרְפָּלוֹת אֲשֶׁר הִגִּיעוּ אֵלֵינוּ מֵהוֹדּוּ, בְּרֵאשִׁית הַמִּלְחָמָה הַזֹּאת.
אִשְׁתִּי חָזְרָה שִׁלְשׁוֹם מְזוּעְזַעַת מִבֵּית הַחוֹלִים, שֶׁבּוֹ הִיא עוֹבֶדֶת כְּאָחוֹת רֵאשִׁית בְּמַחְלֶקֶת הַיּוֹלְדוֹת. הוֹצִיאוּ אֶת הַנָּשִׁים הָעַרְבִיּוֹת וְאִישׁ לֹא פָּצָה פֶּה. הִגִּיעַ רוֹפֵא סִינַי וּבָדַק הֵיטֵב אֶת כָּל הַנָּשִׁים. עַרְבִיּוֹת אֲשֶׁר יָלְדוּ נִלְקְחוּ עִם תִּינוֹקוֹתֵיהֶן. אִשְׁתִּי נִיסְּתָה לְהַצִּיל יֶלֶד אֶחָד מִזּוּג תְּאוֹמִים, כְּדֵי לְגַדֵּל אוֹתוֹ בִּמְקוֹם בִּתֵּנוּ שֶׁנִּסְפְּתָה בָּאָסוֹן לִפְנֵי כְּשָׁנָה, בְּיוֹם פְּרוֹץ מִלְחֶמֶת הָעוֹלָם הַזֹּאת, נְקַוֶּוה הָאַחֲרוֹנָה. מְנַהֵל הַמַּחְלָקָה סֵירֵב לְהַחְבִּיאוֹ. הוּא אָמַר כִּי אֵין בְּדַעְתּוֹ לְסַכֵּן אֶת בֵּית הַחוֹלִים בִּגְלַל תִּינוֹק עַרְבִי אֶחָד. זֶה שְׁלוֹשָׁה יָמִים שֶׁאֵינָהּ הוֹלֶכֶת לָעֲבוֹדָה. מִתְהַלֶּכֶת בַּבַּיִת הָלוֹךְ וָשׁוֹב וְרַבָּהּ כָּל הַזְּמַן עִם אָחִי. אֵינֶנִּי יוֹדֵעַ מָה הִיא מִתְכַּוֶּונֶת לַעֲשׂוֹת, אֲבָל לְפִי הַבָּעַת פָּנֶיהָ יֵשׁ בְּדַעְתָּהּ לַעֲשׂוֹת מַשֶּׁהוּ. כִּמְעַט שֶׁאֵינֶנָּה מְדַבֶּרֶת אִתִּי מֵאָז אוֹתוֹ יוֹם. לֹא יְכוֹלָה לִסְלוֹחַ לִי עַל שֶׁלֹּא גִּינִּיתִי אֶת הָרוֹפֵא גִּינּוּי חָמוּר וְנִמְרָץ, אֲבָל אֵיךְ יָכוֹלְתִּי לְגַנּוֹתוֹ: מָה הָיִיתִי אֲנִי עוֹשֶׂה בִּמְקוֹמוֹ? וַהֲרֵי פּוּרְסְמוּ צַוִּוים וְהוּדְבְּקוּ בְּכָל הַמְּקוֹמוֹת, לֵאמוֹר, כִּי הַמַּסְתִּיר עַרְבִי, עַרְבִיָּה אוֹ יֶלֶד עַרְבִי בְּבֵיתוֹ אוֹ בִּמְקוֹם עֲבוֹדָתוֹ, אוֹ מְסַיֵּיעַ לְהַסְתָּרָתָם, אַחַת דִּינוֹ לָמוּת. מְנַהֵל מַחְלֶקֶת הַיּוֹלְדוֹת מוּכָּר לִי עוֹד מֵהַיָּמִים שֶׁלָּמַדְנוּ יַחַד בְּבֵית הַסֵּפֶר. הָיָה יֶלֶד שְׁמַנְמַן וְטוֹב לֵב. הוּא לֹא יָכוֹל הָיָה לְסַכֵּן אֶת כָּל הַחוֹלִים וְהָרוֹפְאִים הַיְּהוּדִים הָאֲחֵרִים. יִתָּכֵן שֶׁלֹּא הָיוּ נוֹגְעִים בָּהֶם לְרָעָה וּמוֹצִיאִים אוֹתָם לַהוֹרֵג, רַק אֶת הָאַחְרָאִים בְּמֵישָׁרִין, כְּלוֹמַר אוֹתוֹ וְאֶת אִשְׁתִּי. אוּלַי עוֹד רוֹפֵא מִן הַמַּחְלָקָה. אִשְׁתִּי הִיא אִישָּׁה צְעִירָה מְאוֹד וְנִלְהֶבֶת לְעִנְיַין הַצָּלַת הַנְּפָשׁוֹת, אַךְ אֵינֶנָּה יְכוֹלָה לִדְרוֹשׁ מִמֶּנּוּ לְסַכֵּן אֶת חַיָּיו. נָכוֹן שֶׁיֶּלֶד עַרְבִי הוּא יֶלֶד כְּמוֹ כָּל יֶלֶד אַחֵר. אַךְ הַאִם הַפִּתְגָּם הַיָּשָׁן "עֲנִיֵּי עִירְךָ קוֹדְמִים" אֵינֶנּוּ פְּרִי חָכְמָה עֲמָמִית מְצִיאוּתִית וּנְבוֹנָה? יֵשׁ לוֹ אִישָּׁה וִילָדִים, לד"ר אַלּוֹן, וְהוּא אֵינוֹ יָכוֹל לְסַכֵּן אֶת חַיָּיו. אִשְׁתִּי לֹא סוֹלַחַת לִי עַל הֶעָרוֹתִי אֵלֶּה.
זֶה שְׁלוֹשָׁה יָמִים שֶׁאֲנַחְנוּ יְשָׁנִים בַּחֲדָרִים נִפְרָדִים. דָּבָר שֶׁלֹּא קָרָה אַף פַּעַם מֵאָז נְשׂוּאֵינוּ. עִם אָחִי אֵינֶנָּה מְדַבֶּרֶת עַכְשָׁיו כְּלָל, הִיא מַתְחִילָה לַחֲשׁוֹד בּוֹ שֶׁהוּא מְשַׁתֵּף אִיתָּם פְּעוּלָּה בְּמָה שֶׁקָּשׁוּר בַּעֲרָבִים. אִם הַדָּבָר הָיָה נִמְשָׁךְ בְּאוֹפֶן כָּזֶה עוֹד יָמִים אֲחָדִים הָיִינוּ טוֹרְפִים לְאַט לְאַט זֶה אֶת זֶה, אַךְ הַיּוֹם הִתְפּוֹצֵץ כָּל הָעִנְיָין.
אָחִי הִגִּיעַ כָּרָגִיל, בַּצָּהֳרַיִים. יָשַׁבְנוּ לֶאֱכוֹל. לֹא נִשְׁמָע דָּבָר מִלְּבַד קִשְׁקוּשׁ כְּלֵי הָאוֹכֶל וְקוֹל לְעִיסָּתוֹ הַגַּסָּה שֶׁל אָחִי. אִשְׁתִּי הָיְתָה נוֹשֶׁפֶת כָּל פַּעַם וּמְנַקָּה אֶת אַפָּהּ, כְּאִילּוּ יֵשׁ לָהּ נַזֶּלֶת. לֹא הָיִיתִי בָּטוּחַ אִם בֶּאֱמֶת הִצְטַנְּנָה אוֹ שֶׁהִיא נִרְגֶּשֶׁת וְאֵינָהּ רוֹצָה שֶׁנַּחֲשׁוֹב שֶׁהִיא בּוֹכָה. אֲכִילַת הַמָּרָק עָבְרָה בְּשָׁלוֹם. הִרְהַרְתִּי בִּדְבַר הַהַפְתָּעָה הַזֹּאת שֶׁהֵכִינָה לָנוּ, בִּבְשֵׁלָה מַרְק בְּצֵל עִם צְנִימִים מְכוּסִּים גְּבִינָה צְהוּבָּה, הַשִּׁטִּים בְּצַלָּחוֹת. חָשַׁבְתִּי שֶׁאוּלַי זֶה סִימָן לְהַפְשָׁרָה בַּיְּחָסִים. הִיא אָסְפָה אֶת הַצְלָחוֹת וְחִילְּקָה בְּדוּמִיָּה אֶת הַבָּשָׂר. זֹאת הָיְתָה תַּרְנְגוֹלֶת בַּיִת שֶׁהָפְכָה בַּר וַאֲשֶׁר נִיצּוֹדָה עַל יְדֵי הַקָּצִין שֶׁלּוֹ, שֶׁל אָחִי, בְּאֶחָד הַכְּפָרִים הָרֵיקִים, וְנִמְסְרָה לוֹ בְּמַתָּנָה. שְׁנֵינוּ הִתְחַלְנוּ בַּאֲכִילָתָהּ. הִיא יָשְׁבָה מֵעַל צַלַּחְתָּהּ וְלֹא אֲכַלֶּה.
"מַדּוּעַ אֵינְךָ אוֹכֶלֶת?" שָׁאַלְתִּי אוֹתָהּ.
"יֵשׁ לִי הַרְגָּשָׁה כְּאִילּוּ אֲנַחְנוּ אוֹכְלִים אֶת הַגְּוִויּוֹת שֶׁלָּהֶם," אָמְרָה וְהִבִּיטָה בְּאַחַי. הוּא פָּרַץ בִּצְחוֹק.
"אֲנִי לֹא מְבִינָה – אָמְרָה וְזָרְקָה בְּכוֹחַ אֶת הַמַּזְלֵג שֶׁלָּהּ עַל הַשּׁוּלְחָן – אַתֶּם לֹא מַרְגִּישִׁים אֵיךְ אַתֶּם מְאַבְּדִים צֶלֶם אֱנוֹשׁ?!"
"אֲנִי לֹא, מוֹתֶק," אָמַר אָחִי.
הִמְשַׁכְתִּי לֶאֱכוֹל. כְּבָר חוֹדֶשׁ וָחֵצִי לֹא אָכַלְנוּ בָּשָׂר.
"אַתָּה בְּהֵמָה," אָמְרָה לְאָחִי. "אֲנִי מְתַעֶבֶת אוֹתְךָ. אֵין בְּךָ שֶׁמֶץ שֶׁל רֶגֶשׁ אֱנוֹשִׁי."
"מָה אַתְּ רוֹצָה שֶׁאֶעֱשֶׂה, מוֹתֶק?"
"תַּפְסִיק לִקְרוֹא לִי כָּכָה!"
"וְאַתְּ," אָמַר, "אֶל תָּכְנֵי אוֹתִי בִּשְׁמוֹת גְּנַאי."
חָשַׁבְתִּי שֶׁתַּשְׁלִיךְ אֶת הַצְלָחַת בְּפַרְצוּפוֹ.
רָאִיתִי אֵיךְ הִיא מִתְאַפֶּקֶת. לְיֶתֶר בִּיטָּחוֹן הִרְחַקְתִּי אֶת צַלַּחְתָּהּ.
"לְהַצִּיל אֶת הַבָּשָׂר, מָה?" אָמְרָה לִי בְּלַעַג.
"אֲנַחְנוּ גָּרִים כָּאן שְׁלוֹשְׁתֵּנוּ יַחַד," אָמַרְתִּי כְּשֶׁאֲנִי בּוֹלֵעַ אֶת הֶעָרָתָהּ, "וְאִי אֶפְשָׁר שֶׁנַּהֲפוֹךְ אֶת חַיֵּינוּ לְגֵיהִינּוֹם. בִּשְׁלוֹשֶׁת הַיָּמִים הָאַחֲרוֹנִים אֶת הַגּוֹרֵם לְכָךְ."
"אַף אֶחָד מֵאִתָּנוּ לֹא טוֹב וְלֹא מוּשְׁלָם," אָמְרָה בְּלַהַט. "וְכָל הַחַיִּים שֶׁלָּנוּ הֵם כְּמוֹ שֶׁהֵם, אֲבָל אִם לְפָחוֹת הָיִינוּ מְנַסִּים וּמִשְׁתַּדְּלִים לַעֲשׂוֹת מַשֶּׁהוּ."
 "מְעַנְיֵין," אָמַר אָחִי.
"כָּל אֶחָד מֵבִין שֶׁאִי אֶפְשָׁר לְהַצִּיל אֶת כָּל הָעַרְבִים," הִמְשִׁיכָה. "אֲבָל אֲנִי אַצִּיל אֶת אַחַד הַיְּלָדִים שֶׁאֲנִי מַכִּירָה, שֶׁל טָאלֶבּ אוֹ עָוָוד."
 "אֵיךְ?" שָׁאַל אָחִי.
 "אַתָּה תַּעֲזוֹר לִי."
 עַתָּה הִתְבָּרֵר פִּשְׁרוֹ שֶׁל מַרְק הַבָּצָל.
 "אֲנִי?! אַתְּ מְטוֹרֶפֶת. אַתְּ מְטוֹרֶפֶת, אִישָּׁה, אַתְּ לֹא יוֹדַעַת מָה אַתְּ מְדַבֶּרֶת. רוֹמַנְטִיקָה חַסְרַת שַׁחַר, כְּשֶׁתֹּשָׁבֵי בַּכֶּלֶא, לִפְנֵי שֶׁיּוֹצִיאוּ אוֹתְךָ לַהוֹרֵג, לֹא תַּחְשְׁבִי אֶת כָּל הַדְּבָרִים הַיָּפִים הָאֵלֶּה, מוֹתֶק. סְלִיחָה, זֶה לֹא הָיָה כְּדֵי לְהַרְגִּיז אוֹתְךָ, מָה? אֲנִי רַק עוֹשֶׂה אֶת עַצְמִי. זֹאת מִין דֶּרֶךְ קַנְטְרָנוּת כָּזֹאת לְהַבִּיעַ לָךְ חִיבָּה. אַתְּ חוֹשֶׁבֶת שֶׁאֲנִי מְטוּמְטָם אוֹ שֶׁאֵין לִי נְשָׁמָה? אֲבָל אַתְּ צְרִיכָה לְהָבִין שֶׁהַחַיִּים שֶׁלָּךְ בְּסַכָּנָה. וְשֶׁלּוֹ," הִצְבִּיעַ עָלַי. "שֶׁלֹּא לְדַבֵּר עַל עַצְמִי. אַתְּ רוֹצֶה בֶּטַח שֶׁאַבְרִיחַ לְךָ אֶחָד כָּזֶה בַּמְּכוֹנִית שֶׁל הַקָּצִין שֶׁלִּי, מָה?"
"זֶהוּ בְּדִיּוּק. מִן הָעִיר הָעַתִּיקָה יִהְיֶה אוּלַי קָשֶׁה, אֲבָל מֵאַבּוּ-טוּר זֶה מַמָּשׁ כְּלוּם."
אָחִי הֵצִיץ בִּי וְאַחַר כָּךְ אָמַר, "אוֹמֵר לָכֶם אֶת הָאֱמֶת. אֲנִי בָּטוּחַ שֶׁהָעֲרָבִים הֵם בְּדִיּוּק בְּנֵי-אָדָם כָּמוֹנוּ. לֹא בְּדִיּוּק, אֲבָל אִם הָיוּ מְגַדְּלִים אוֹתָם אַחֶרֶת וְכָל הַשְּׁטוּיוֹת הָאֵלֶּה, אֶלָּא שֶׁתָּמִיד יִשָּׁאֲרוּ עַרְבִים. כְּמוֹ שֶׁאֲנַחְנוּ תָּמִיד נִשְׁאַרְנוּ יְהוּדִים. אֲנִי מַאֲמִין שֶׁהַמִּלְחָמָה תִּיגָּמֵר בְּתוֹךְ שָׁנָה, חוֹדֶשׁ פָּחוֹת, חוֹדֶשׁ יוֹתֵר, וְלֹא לְטוֹבָתָם. הָאָמֵרִיקָאִים מוּכְרָחִים לְנַצֵּחַ. וַאֲנַחְנוּ," הוּא הָלַם בְּאֶגְרוֹפוֹ עַל הַשּׁוּלְחָן, "אֲנַחְנוּ נִיפָּטֵר בֵּינְתַיִים מֵהַבְּעָיָה הָעַרְבִית! הַאִם אַתֶּם מְבִינִים מָה פֵּירוּשׁוֹ שֶׁל הַדָּבָר שֶׁלֹּא יִהְיוּ יוֹתֵר עַרְבִים, אוֹ כִּמְעַט לֹא יִהְיוּ בְּכָל הָאֵיזוֹר הַזֶּה? וְכָאן, בִּירוּשָׁלַיִם, אֲנַחְנוּ נַחֲזוֹר וְנָקִים אֶת בֵּית הַמִּקְדָּשׁ, וְהַכֹּל בְּיָדַיִים נְקִיּוּת, בְּלִי שֶׁנָּגַעְנוּ בָּהֶם לְרָעָה. הַסִּינִים עוֹשִׂים בִּשְׁבִילֵנוּ אֶת כָּל הַמְּלָאכָה. הֲרֵי זֶה מַמָּשׁ נֵס, אֶצְבַּע אֱלוֹהִים. יִגְמְרוּ אֶת הָעַרְבִים וְאָז יַפְסִידוּ לִפְנֵי שֶׁיְּסַיְּימוּ. אַל תַּחְשְׁבוּ שֶׁלֹּא כּוֹאֵב לִי הַלֵּב לִרְאוֹת אֵיךְ שֶׁהֵם מוֹבִילִים אוֹתָם לְגֵיא-בֶּן-הִינּוֹם."
"רָאִיתָ? לֹא סִיפַּרְתָּ אַף פַּעַם," אָמְרָה אִשְׁתִּי.
"אָסוּר לִי לְסַפֵּר," אָמַר. "בִּזְכוּת זֶה אֲנַחְנוּ עֲדַיִין גָּרִים בַּדִּירָה שֶׁלָּנוּ וְאוֹכְלִים כְּמוֹ בְּנֵי אָדָם. וּלְךָ יֵשׁ מַיִם חַמִּים לָאַמְבַּטְיָה. אֲבָל לֹא זֹאת הַסִּיבָּה שֶׁאֲנִי עוֹבֵד בִּשְׁבִילָם."
"אַתָּה בֶּאֱמֶת רַק מוֹרֵה דֶּרֶךְ וְנָהַג?" שָׁאֲלָה אִשְׁתִּי בַּחֲשָׁד.
"לֹא," אָמַר אָחִי. "אֲנִי עוֹזֵר לָהֶם לְהַבְחִין בֵּין יְהוּדִים לָעַרְבִים. בִּשְׁבִילָם כּוּלָּנוּ בַּעֲלֵי אוֹתוֹ פַּרְצוּף לָבָן."
"אַתָּה עוֹזֵר לָהֶם לִמְצוֹא אֶת הָעַרְבִים?" אָמְרָה אִשְׁתִּי כִּמְעַט בְּלַחַשׁ. אַחֵר כָּךְ הִתְרוֹמְמָה וְצָרְחָה, "צֵא מִכָּאן, צֵא מִכָּאן! צֵא מִבֵּיתִי! רוֹצֵחַ! רוֹצֵחַ! רוֹצֵחַ!"
אָחִי לֹא זָז מִמְּקוֹמוֹ.
"תָּמָר," אָמַרְתִּי, "הֶחְלַטְנוּ לְדַבֵּר גְּלוּיוֹת וּלְבָרֵר אֶת הַדְּבָרִים. אַתְּ יוֹרֶדֶת מִן הַפַּסִּים. הָרִגְעִי."
"אַתָּה לֹא מְגָרֵשׁ אוֹתוֹ מִן הַבַּיִת?"
"לֹא, הוּא אָחִי."
"אִם כֵּן, אֲנִי עוֹזֶבֶת."
"שְׁשְׁשְׁ," אָמַר אָחִי וְקָם. "אֲנִי לֹא צָרִיךְ לְהִישָּׁאֵר כָּאן אִם אַתְּ לֹא רוֹצֶה. מְעַנְיֵין רַק אֵיךְ תַּבְרִיחִי אֶת הָעַרְבִי הַקָּטָן."
"נָכוֹן," אָמַרְתִּי. "שֶׁבִּי."
"נִבְנָה אֶת בֵּית הַמִּקְדָּשׁ," חָזְרָה בְּלַחַשׁ עַל דְּבָרָיו. "מִיפְלֶצֶת."
"לֹא חָטָאנוּ וְלֹא פָּשַׁעְנוּ," אָמַר אָחִי.
"כַּאֲשֶׁר הוֹרְגִים אֲנָשִׁים סְבִיבְךָ וְאַתָּה עוֹזֵר לִתְפּוֹס אוֹתָם..."
"אֲנִי לֹא עוֹזֵר לִתְפּוֹס אוֹתָם. אֲנִי רַק מַצִּיל אֶת הַיְּהוּדִים שֶׁנִּתְפָּסִים בְּטָעוּת. זֶה הַכֹּל. יוֹתֵר לֹא עוֹשֶׂה דָּבָר. מַבְרִיחַ טֵלֵוִויזְיוֹת וּמִקְלְטֵי רַדְיוֹ וּמִתְחַלֵּק בְּכֶסֶף עִם הַקָּצִין שֶׁלִּי וְזֶהוּ עִיסְקִי הַפְּרָטִי, שֶׁגַּם אַתְּ נֶהֱנֵית מִפֵּירוֹתָיו.
"אֲנִי כְּבָר לֹא מַאֲמִינָה לְךָ; אֲבָל נַנִּיחַ שֶׁאַתָּה לֹא עוֹשֶׂה שׁוּם דָּבָר. הֲרֵי זֶהוּ הַחֵטְא שֶׁלָּךְ, זֶה שֶׁאַתָּה לֹא עוֹשֶׂה! אֵינְךָ מֵבִין?"
"אוּלַי," אָמַר אָחִי. "אֲבָל הַבָּנִים שֶׁלְּךָ וְהַנְּכָדִים שֶׁלְּךָ יוֹדוּ לִי עַל כָּךְ. אַתְּ יוֹדַעַת מָה זֶה שֶׁתִּהְיֶה לָנוּ מְדִינָה חוֹפְשִׁית מֵעַרְבִים? שֶׁלֹּא לְדַבֵּר עַל הַמְּדִינוֹת הַשְּׁכֵנוֹת."
 אִלְמָלֵא הָיְתָה זְקוּקָה לוֹ כְּדֵי לְהַגְשִׁים אֶת תּוֹכְנִיתָהּ, הָיְתָה מַשְׁלִיכָה בְּאוֹתוֹ רֶגַע מַשֶּׁהוּ בְּרֹאשׁוֹ.
"תַּפְסִיק," בִּיקַּשְׁתִּי. "לֹא רוֹצִים לִשְׁמוֹעַ עוֹד אֶת הַשְׁקָפוֹתֶיךָ."
"אַתָּה מוּכָן לַעֲזוֹר לִי?"
"לֹא," אָמַר אָחִי.
"וְלוּ אַתָּה מוּכָן לָתֵת אֶת הַמְּכוֹנִית," הִיא הִצְבִּיעָה עָלַי, "וְאֶת מִדַּי הַנַּהָג שֶׁלְּךָ?"
"לֹא," אָמַר אָחִי. "רַק אִם תִּגְנְבוּ אוֹתָם."
אָחִי נִכְנַע. הוּא אָהַב אוֹתָהּ מִן הַהַתְחָלָה. הֶעָרִיץ אוֹתָהּ עַל אוֹמֶץ לִבָּהּ. אֶלָּא שֶׁעַתָּה הוּא נִכְנָע עַל חֶשְׁבּוֹנִי. פַּחַד זַחַל מִתַּחַת לְקֵיבָתִי. שֶׁאֲנִי אֶעֱשֶׂה זֹאת? אֲנִי? יִשְׁמְרֵנִי אֱלוֹהִים.
אָחִי רֶכֶס אֶת כַּפְתּוֹרֵי חוּלְצָתוֹ.
"אֶחֱזוֹר בָּעֶרֶב," אָמַר. "וּבֵינְתַיִים תָּכִינוּ לָכֶם אֶת הַתּוֹכְנִית. הִזְדָּרְזוּ, כִּי עוֹד מְעַט לֹא יִהְיֶה לָכֶם אֶת מִי לְהַצִּיל. וּדְעוּ לָכֶם שֶׁאַתְּ תִּיתָּפְסוּ אָעִיד נֶגְדְּכֶם, וְאִם תְּסַפְּרוּ שֶׁהִצַּעְתִּי לָכֶם לִגְנוֹב אֶת מְכוֹנִיתִי, אֶצְחַק לָכֶם בִּפְנִים. יֶתֶר עַל כֵּן, אִם בֶּאֱמֶת תָּבִיאוּ אֵיזֶה עַרְבִי הַבַּיְתָה, אֶעֱזוֹב מִיָּד אֶת הַדִּירָה וְאָז אֵינֶנִּי חוֹשֵׁב שֶׁיַּשְׁאִירוּ אֶתְכֶם בַּשְּׁכוּנָה הַזֹּאת. הִיא קְרוֹבָה מִדַּי לָעִיר הָעַתִּיקָה וְלִמְלוֹן מֵאוֹ (מְלוֹן הַמֶּלֶךְ דָּוִד לְשֶׁעָבַר). כַּאֲשֶׁר יְגָרְשׁוּ אֶתְכֶם מִן הַדִּירָה, מִיָּד יִימָּצֵא הָעִרְבּוּשׁ."
"אֲזַיֵּיף תְּעוּדוֹת וְהוּא יוֹפִיעַ כִּבְנֵי."
"אֶת הַמַּחְשֵׁב הָאֵלֶקְטְרוֹנִי אִי אֶפְשָׁר לְרַמּוֹת."
"יֵשׁ לִי יְחָסִים עִם סִינַי אֶחָד."
"אוֹהוֹ!" אָמַר אָחִי. "גַּם אַתְּ?"
"זֶה שֶׁאִשְׁתּוֹ יַלְדָּה אֶצְלֵנוּ בְּנִיתּוּחַ קֵיסָרִי."
"מַהִי דַּרְגָּתוֹ?"
"הוּא לֹא אִישׁ צָבָא. הוּא עוֹבֵד בַּהֲזָנַת הַמַּחְשֵׁב שֶׁל מִרְשַׁם הַתּוֹשָׁבִים."
"אֲנִי רוֹאֶה שֶׁהֵכַנְתָּ אֶת הַדָּבָר זְמַן רַב," אִשְׁתִּי הֵנִיעָה בְּרֹאשָׁהּ.
"הֵם בֶּאֱמֶת לְהוּטִים לִשְׁכַּב עִם נָשִׁים לִבְנוֹת," הוֹסִיף בְּלִגְלוּג.
"אֲנִי קוֹרֵא אוֹתְךָ לְסֵדֶר," הֵעַרְתִּי כְּיוֹשֵׁב רֹאשׁ בַּדִּיּוּן הַזֶּה.
אִשְׁתִּי לֹא נֶעֶלְבָה. הִיא פָּקְדָה רֶגַע אֶת שְׁנֵינוּ וְאַחַר כָּךְ אָמְרָה בְּנִימָה פַּשְׁטָנִית:
"אֶשְׁכַּב אִיתּוֹ כְּדֵי לְהַשִּׂיג אֶת מְבוּקָּשִׁי."
"מָה?" אָמַרְתִּי.
"כֵּן," אָמְרָה. "לֹא יִגְרַע מִמְּךָ כַּזַּיִת."
"לֹא רַק שֶׁאֲנִי צָרִיךְ לְסַכֵּן אֶת הַחַיִּים שֶׁלִּי וְאֶת חַיֶּיךָ, אַתְּ מִתְכַּוֶּונֶת עוֹד לִשְׁכַּב עִם הַפִּיסְטוֹק הַזֶּה?"
"פִיסְטוֹק" הָיָה כִּינּוּי גְּנַאי בְּפִי הָעָם לַסִּינִים. אֲנִי חוֹשֵׁב כִּי מְקוֹר הַשֵּׁם בַּנֶּבֶט דְּמוּי-הַסִּינִי-הַמְּזוּקָּן. בְּקָצֵהוּ שֶׁל אֶחָד מִשְּׁנֵי חֲצָאֵי אֱגוֹז-הָאֲדָמָה, אַחֲרֵי שֶׁפּוֹתְחִים אוֹתוֹ לִשְׁנַיִים, לִפְנֵי הָאֲכִילָה. אַבָּא, זְכוּרָנִי, הָיָה קוֹרֵא לָהֶם יְהוּדוֹנִים.
"אַל תַּחְשְׁבִי שֶׁזֶּה יִגָּמֵר בְּפַעַם אַחַת," הָעִיר אָחִי.
הוּא חָבַשׁ אֶת כּוֹבָעוֹ וְיָצָא.
"אַתְּ מְטוֹרֶפֶת. אִישָּׁה מְטוֹרֶפֶת. צַדִּיקָה. לְכָל הָרוּחוֹת!" אָמַר לִפְנֵי שֶׁטָּרַק אֶת הַדֶּלֶת. שָׁמַעְנוּ אֵיךְ דִּילֵּג שְׁתַּיִים שָׁלוֹשׁ מַדְרֵגוֹת בְּכָל קְפִיצָה בְּרִדְתּוֹ לְמַטָּה. נִשְׁאַרְנוּ לְבַד.
"תָּמָר," אָמַרְתִּי בַּחֲרָדָה, "אֲנִי חוֹשֵׁשׁ שֶׁלֹּא נוֹעַדְתִּי לְמַעֲשִׂים כָּאֵלֶּה. אַתְּ יוֹדַעַת שֶׁאַף פַּעַם לֹא הָיִיתִי חַיָּיל. כְּשֶׁאֲנִי מַתְחִיל לַחֲשׁוֹב אֵיךְ אֲנִי מִתְקָרֵב בַּמְּכוֹנִית הַצְּבָאִית שֶׁלּוֹ לַמַּחְסוֹם, כְּבָר עַכְשָׁיו הַכֹּל מַתְחִיל לִרְעוֹד בְּתוֹכִי. אַסְגִּיר אֶת עַצְמִי מִיָּד, וְזֶה חֲסַר תּוֹעֶלֶת."
"לֹא תַּעֲזוֹר לִי?"
רָאִיתִי טֶבַע שֶׁל יֵאוּשׁ בְּפָנֶיהָ, הוֹשַׁטְתִּי אֶת יָדִי אַךְ הִיא דָּחֲתָה אוֹתִי.
"אַתָּה לֹא תַּעֲזוֹר לִי? אֲנִי לֹא מְבִינָה, תָּמִיד כָּל כָּךְ יָפֶה הִסְבַּרְתָּ לִי אֶת פִּשְׁעָם הַמְּחוּשָּׁב שֶׁל הַסִּינִים. כָּל כָּךְ יָפֶה יָדַעְתָּ לְהוֹכִיחַ אֶת הַמְּשׁוּתָּף לְכָל בְּנֵי הָאָדָם. אֵיפֹה כָּל הַדִּיבּוּרִים הָאֵלֶּה עַכְשָׁיו?"
"תָּמָר," אָמַרְתִּי, וּבְעֶצֶם לֹא הָיָה לִי מָה לוֹמַר. מָה יָכוֹלְתִּי לוֹמַר? בֶּאֱמֶת הֶאֱמַנְתִּי בַּדְּבָרִים שֶׁהָיִיתִי מַטִּיף לָהֶם.
"אִם אֲנִי אָדָם חַלָּשׁ וּפַחְדָן," אָמַרְתִּי בְּאוֹמֶץ לֵב, "הַאִם פֵּירוּשׁוֹ שֶׁל דָּבָר שֶׁאֲנִי מְשַׁקֵּר? אֲנִי לֹא מְשַׁקֵּר. אֲנִי בֶּאֱמֶת חוֹשֵׁב שֶׁהַדְּבָרִים הָאֵלֶּה נְכוֹנִים. עַרְבִים בִּשְׁבִילִי הֵם בְּנֵי-אָדָם כְּמוֹ הַיְּהוּדִים. אֲפִילּוּ הַסִּינִים הֵם בְּנֵי-אָדָם בְּעֵינַי. אֲבָל אֵינֶנִּי מְסוּגָּל לְסַכֵּן לְמַעֲנָם אֶת חַיֵּי. כְּשֶׁאֲנִי רַק מַעֲלֶה בְּדַעְתִּי אֵיךְ יִתְפְּסוּ אוֹתִי, אֵיךְ יִגְרְרוּ אוֹתִי לְמִגְרַשׁ הַסִּינִים (מִגְרַשׁ הָרוּסִים לְשֶׁעָבַר) וִינַסּוּ לְהוֹצִיא מִמֶּנִּי שָׁם אֶת שְׁמוֹת שׁוּתָּפִי לַפֶּשַׁע בְּעִינּוּיִים, לִפְנֵי שֶׁיְּחַתְּכוּ אֶת רָאשֵׁי. מֵילָא, שֶׁיִּהְיֶה תָּקוּעַ אַחַר כָּךְ עַל קְלוֹנְס בֵּין הַקְּלוֹנְסָאוֹת. זֶה כְּבָר לֹא יִכְאַב."
"לֹא אוֹכֶל לְהַמְשִׁיךְ לִחְיוֹת אִיתְּךָ," אָמְרָה אִשְׁתִּי.
הִיא לֹא אָמְרָה זֹאת כְּדֵי לְקַנְטֵר אוֹתִי. הִיא הִבִּיטָה בִּי בְּמִין מַבָּט שֶׁל כְּאֵב. כָּל כָּךְ צְעִירָה. כָּל כָּךְ נַקִּיהָ וּתְמִימָה. עַכְשָׁיו עָמְדָה לַעֲשׂוֹת מַעֲשֶׂה אֲשֶׁר בִּגְלָלוֹ יִקְרָעוּהָ הַחַיּוֹת הַצְּהוּבּוֹת לִגְזָרִים.
"אַתָּה תִּלְבַּשׁ אֶת הַמַּדִּים שֶׁלּוֹ. הַדִּמְיוֹן בֵּין שְׁנֵיכֶם מַסְפִּיק כְּדֵי לְהַטְעוֹת אוֹתָם. יִהְיֶה חוֹשֶׁךְ. עִם הַתְּעוּדוֹת שֶׁלּוֹ לֹא יִקְרֶה לְךָ שׁוּם דָּבָר. תַּכְנִיס אֶת אֶחָד הַיְּלָדִים הָאֵלֶּה תַּחַת הַמּוֹשָׁב, כְּמוֹ שֶׁהוּא מַבְרִיחַ מַקְלְטֵי טֵלֵוִויזְיָה. לֹא תִּיתָּפֵס."
"וְאִם יִבְדְּקוּ?"
יָבוֹא יוֹם וְיִהְיֶה עָלַי לָתֵת דִּין-וְחֶשְׁבּוֹן עַל מַעֲשֵׂי, חָשַׁבְתִּי. אֲנִי, הַהוּמָנִיסְט הַדָּגוּל, פְּרוֹפֵסוֹר בֶּן-דָּוִד, מָה עָשִׂיתִי כְּדֵי לְהַצִּיל אֶת הָעַרְבִים? הָאוֹכֶל לוֹמַר לִזְכוּתִי שֶׁפָּחַדְתִּי? שֶׁפָּחַדְתִּי מֵעִינּוּיִים? שֶׁאֲנִי לֹא מַתְאִים? הָאֲנָשִׁים יוֹדְעִים בְּדִיּוּק מִי עוֹשֶׂה וּמִי רַק מְדַבֵּר. אִשְׁתִּי יָשְׁבָה. טָמְנָה אֶת פָּנֶיהָ בֵּין כַּפּוֹת יָדֶיהָ וְהַשֵּׂיעָר הַמְּפוּזָּר גָּלַשׁ בֵּין אֶצְבְּעוֹתֶיהָ לְמַטָּה. הַפַּחַד. הַפַּחַד הַנּוֹרָא הַזֶּה.
"תַּעֲשֶׂה זֹאת?" שְׁאֵלָה.
"כֵּן," אָמַרְתִּי. "מָחָר. קוֹדֶם אֵלֵךְ לָקַחַת בְּמַעְבָּדָה קְצָת צִיאַנְקְלִי. כִּי אִם יִתְפְּסוּ אוֹתִי, אֶתְאַבֵּד."
"אַתָּה עוֹשֶׂה מִזֶּה דָּבָר יוֹתֵר מִדַּי רְצִינִי וּטְרַאֲגִי," אָמְרָה. "אַתָּה תִּיסַּע לְשֵׁם, תִּיקַּח אֶת אֶחָד הַיְּלָדִים וְתָבִיא הִנֵּה. תִּיקַּח יַלְדָּה. שׁוּם דָּבָר לֹא יִקְרֶה. רַק שֶׁאַצְלִיחַ לְהוֹצִיא מִן הַמַּחְשֵׁב אֶת הָאִינְפוֹרְמַצְיָה עַל מוֹתָהּ שֶׁל מִירִי שֶׁלָּנוּ. אַגִּיד לוֹ שֶׁאֲנַחְנוּ מְבַקְּשִׁים לְאַמֵּץ יַלְדָּה וְאֵינֶנּוּ רוֹצִים כִּי יָדְעוּ שֶׁהִיא יַלְדָּה מְאוּמֶּצֶת וְלֹא שֶׁלָּנוּ. גַּם אִם לֹא יַאֲמִין אוּלַי יַעֲזוֹר לִי. נוּכַל אֲפִילּוּ לִשְׁלוֹחַ אוֹתָהּ לְבֵית הַסֵּפֶר."
"אַתְּ תְּמִימָה תָּמָר, יַלְשִׁינוּ עָלֵינוּ."
"מִי יַלְשִׁין?"
"חֲסֵרִים שׂוֹנְאֵי עַרְבִים כָּאן, בַּשְּׁכוּנָה?"
"אִילּוּ הָיִינוּ יְכוֹלִים לַעֲבוֹר לְמָקוֹם אַחֵר..."
"אוּלַי אָחִי יַעֲזוֹר לָנוּ לַעֲבוֹר," אָמַרְתִּי, "וְכָךְ יְפַטֵּר מִכּוּלָּנוּ."
"אֲנִי מְתַעֶבֶת אוֹתוֹ וְשֶׁכְּמוֹתוֹ, אַתָּה יוֹדֵעַ. לְכָל הַיּוֹתֵר נִבְנָה קִיר בְּמַעֲבָר לְמַחְסָן וְנִפְתַּח פֶּתַח דֶּרֶךְ עֲלִייַּת הַגַּג וְשָׁם נַחְבִּיא אוֹתָהּ. אוֹ אוּלַי נַחְבִּיא אוֹתָהּ בִּסְלִיק שֶׁל הַנֶּשֶׁק . נוּכַל לְבַלּוֹת עִימָּהּ שָׁם מִפַּעַם לְפַעַם, אוֹ אֲפִילּוּ לְצָרֵף אֵלֶיהָ עוֹד יֶלֶד. זֶה כְּבָר אוֹתוֹ הַסִּיכּוּן, לָמוּת פַּעַם אוֹ פַּעֲמַיִים. טוֹב, אַל תִּיבָּהֵל, לֹא אֶשְׁלַח אוֹתְךָ יוֹתֵר. רַק הַפַּעַם."
"אַתְּ יוֹדַעַת עַל הַסְּלִיק?"
"מָה אַתָּה חוֹשֵׁב? אֲנִי עִיוֶּורֶת וְחֵירֶשֶׁת?"
"חָשַׁבְנוּ שֶׁלֹּא הִרְגַּשְׁתָּ בְּשׁוּם דָּבָר."
שָׁכַבְנוּ עַל הַמִּיטָּה. הִקְשַׁבְנוּ בְּדוּמִיָּה לַמִּתְרַחֵשׁ, כְּלֵי רֶכֶב צְבָאִיִּים שֶׁזָּחֲלוּ עַל הַכְּבִישׁ מִבֵּית לֶחֶם. הַסִּינִים בְּנוֹ מַחְסְנֵי נֶשֶׁק וְתַחְמוֹשֶׁת עֲצוּמִים סְבִיב כָּל הַכְּנֵסִיּוֹת הַמְּקוּדָּשׁוֹת לַנַּצְרוּת. שָׁם וּבָעִיר הָעַתִּיקָה. הָאָמֵרִיקָאִים וּבַעֲלֵי בְּרִיתָם לֹא הִפְצִיצוּ אֶת הָעִיר אַף פַּעַם. גַּם אֲנַחְנוּ זָכִינוּ בְּחָסוּת הַמִּקְדָּשִׁים. תּוֹשָׁבֵי חֵיפָה, לְמָשָׁל, פּוּנּוּ כְּבָר לִפְנֵי שָׁנָה מִסְּבִיבוֹת הַנָּמֵל וְאִיזּוּרֵי הַתַּעֲשִׂיָּה. פְּצָצוֹת הָאָטוֹם הַטַּקְטִיּוֹת הַקְּטַנּוֹת וְהַנְּקִיּוּת מַקְרִינָה הָרְסוּ כְּבָר פַּעֲמַיִים אֶת הַנָּמֵל וּשְׂדֵה הַתְּעוּפָה וּפַעֲמַיִים בְּנוּם הַסִּינִים מֵחָדָשׁ. הֵם הָיוּ בֶּאֱמֶת כְּמוֹ נְמָלִים. הַהַפְצָצוֹת הָרִאשׁוֹנוֹת הִישָּׁהוּ אֶת הַשְׁמָדַת הָעַרְבִים בִּצְפוֹן הָאָרֶץ, מִשּׁוּם שֶׁעֲדַיִין לֹא הָיָה לָהֶם מַסְפִּיק כּוֹחַ עֲבוֹדָה מִשֶּׁלָּהֶם לִבְנִיָּה הַמְּחוּדֶּשֶׁת הַזֹּאת. כָּךְ, בְּכָל אוֹפֶן, סִיפֵּר לְאָחִי הַקָּצִין שֶׁלּוֹ. הָיָה מַשֶּׁהוּ בְּכָל הַדְּבָרִים שֶׁאָחִי אָמַר לָנוּ בַּצָּהֳרַיִים. עִם כָּל רֶגֶשׁ הַהִתְקוֹמְמוּת שֶׁחַשְׁתִּי לְשׁוֹמְעָם, כַּאֲשֶׁר יָצְאוּ מִפִּיו, הָיְתָה בָּהֶם אֱמֶת. בֶּאֱמֶת שֶׁלֹּא תִּהְיֶה לָנוּ בְּעָיַית מִיעוּטִים בָּאָרֶץ, לִכְשֶׁתְּשׁוּחְרַר. אֵין סָפֵק, כּוּלָּנוּ חַיּוֹת טוֹרְפוֹת.
כְּשֶׁהִתְעוֹרַרְנוּ כְּבָר הָיָה חוֹשֶׁךְ בַּחוּץ. הִתְעוֹרַרְנוּ מִקּוֹל צְעָדִים וַחֲרִיקַת הַמַּנְעוּל בַּדֶּלֶת. אָחִי נִכְנַס. הוּא הֵבִיא חֲבִילָה קְשׁוּרָה בַּשַּׂק. עוֹד יִיתָּפֵס פַּעַם בָּעֲסָקִים הַמְּפוּקְפָּקִים הָאֵלֶּה. אִשְׁתִּי הִתְעוֹרְרָה גַּם הִיא וְיָשְׁבָה עַל הַמִּיטָּה. הוּא עָמַד רֶגַע בַּפֶּתַח.
"הֵבֵאתִי לְךָ מַתָּנָה," אָמַר.
רַק עַכְשָׁיו רָאִיתִי שֶׁהַחֲבִילָה כְּבֵדָה מְאוֹד. אִשְׁתִּי זִינְּקָה מִן הַמִּיטָּה וּבַיָּדַיִים רוֹעֲדוֹת הֵחֵלָּה לְהַתִּיר אֶת הַחֶבֶל, לִמְשׁוֹךְ וְלִפְתּוֹחַ אֶת הַשַּׂק. עַל הָאָרֶץ צָנְחָה יַלְדָּה כְּבַת אַרְבַּע, בְּהִירַת שֵׂיעָר, מְלוּכְלֶכֶת, רָזָה, מְבוֹהֶלֶת, אִשְׁתִּי הִתְנַפְּלָה עָלֶיהָ כְּמוֹצֵאת שָׁלָל רַב. הַיַּלְדָּה לֹא הוֹצִיאָה הַגִּיג מִפִּיהָ. הִתְבּוֹנְנָה בָּנוּ בְּתַדְהֵמָה.
נִיצַּלְתִּי, חָשַׁבְתִּי, אוֹ שֶׁמָּא הִפְסַדְתִּי הַכֹּל. אִשְׁתִּי הֵרִימָה אֶת הַיַּלְדָּה וְהֶעֱמִידָה אוֹתָהּ עַל רַגְלֶיהָ. סָגְרָה אֶת וִילוֹן הַהַאֲפָלָה בַּחַלּוֹן וְהֶעֶלְתָה אוֹר. הַקְּטַנָּה הִבִּיטָה בָּנוּ בְּעֵינַיִים גְּדוֹלוֹת, כְּחוּלּוֹת. אוּלַי עוֹד מִיְּמֵי הַצַּלְבָנִים.
"שֶׁל מִי הִיא?" שָׁאַלְתִּי.
אָחִי מָשַׁךְ בִּכְתֵפָיו.
"שֶׁל אַף אֶחָד. הוֹצֵאתִי אוֹתָהּ מִבַּיִת שֶׁפּוֹצְצוּ אַחֲרֵי הַצָּהֳרַיִים."
עַכְשָׁיו הָיִינוּ שְׁלוֹשְׁתֵּנוּ בְּסִירָה אַחַת.
"תָּבִיא מַהֵר אֶת הַבָּשָׂר שֶׁהִשְׁאַרְתִּי בַּצָּהֳרַיִים," אָמְרָה לִי אִשְׁתִּי.
רַצְתִּי וְהֵבֵאתִי אֶת הַמָּזוֹן. הֶעֱמַדְתִּי אוֹתוֹ לִפְנֵי הַקְּטַנָּה.
"אַתְּ יוֹדַעַת עִבְרִית?" שָׁאַלְתִּי.
"אֵיךְ הִיא יְכוֹלָה לָדַעַת עִבְרִית?" הִתְרַגְּזָה אִשְׁתִּי.
"הִיא יוֹתֵר מְבוּגֶּרֶת מִכְּפִי שֶׁהִיא נִרְאֵית," הִתְעָרֵב אָחִי. "הֵם כּוּלָּם כָּאֵלֶּה."
"בַּת כַּמָּה אַתְּ?" שְׁאֵלָה תָּמָר.
הִיא הֶרְאֲתָה לָנוּ חָמֵשׁ אֶצְבָּעוֹת בְּכַף יָד אַחַת וְאֶצְבַּע אַחַת נוֹסֶפֶת בְּכַף יָדָהּ הַשְּׁנִיָּה.
"אֲנִי נוֹצְרִיָּה," הוֹסִיפָה בַּחֲרָדָה וְהוֹצִיאָה צְלָב קָטָן, שֶׁהָיָה תָּלוּי לָהּ עַל צַוּוֹארָהּ.
הֵנַעְתִּי בְּרֹאשִׁי.
"תֹּאכְלִי," אָמְרָה לָהּ תָּמָר. "זֶה בִּשְׁבִילְךָ."
הַיַּלְדָּה הִתְנַפְּלָה עַל הַמָּזוֹן. לֹא יָכוֹלְתִּי לִרְאוֹת זֹאת וְהִפְנֵיתִי אֶת רֹאשִׁי. כְּשֶׁהֶחֱזַרְתִּי אֵלֶיהָ שׁוּב אֶת מַבָּטִי רָאִיתִי שֶׁהִיא בּוֹכָה. אוֹכֶלֶת וּבוֹכָה. וְהַדְּמָעוֹת הַקְּטַנּוֹת שֶׁלָּהּ צוֹנְחוֹת לְתוֹךְ הַצְלָחַת וְיוֹצְרוֹת שָׁם אֲגַמִּים בְּהִירִים וּשְׁקוּפִים, לְמֶשֶׁךְ רֶגַע קָט, לִפְנֵי שֶׁהֵן נִמְהָלוֹת בְּרוֹטֶב.







https://www.shortstoryproject.com/he/story/%d7%94%d7%a1%d7%99%d7%a0%d7%99%d7%9d/
#הִיסְטוֹרְיָה#יַהֲדוּת#מלחהע"ש#שׁוֹאָה