28 בְּיוּלִי
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
מַר מוּזָר הַיָּקָר,
בְּצָהֳרֵי הָעֶשְׂרִים וַחֲמִישָּׁה בְּיוּלִי, בַּסִּיבּוּב הָאַחֲרוֹן שֶׁלִּי בִּרְיוֹלַייְט, נָסַעְתִּי בְּקַיָּין סְפְּרִינְגֶס רוֹאֵד, כַּחֲמִישָּׁה-עָשָׂר קִילוֹמֶטְרִים לְיַד בִּיטֵי, וְנִתְקַלְתִּי כַּנִּרְאֶה בַּשְּׂרִידִים שֶׁנִּשְׁאֲרוּ שָׁם מִתְּאוּנַת דְּרָכִים. יָצָאתִי מֵהַטֶּנְדֵּר שֶׁלִּי וְהִסְתַּכַּלְתִּי מִסָּבִיב. הָעֵמֶק הָיָה יָבֵשׁ עַד הָעֶצֶם. רוּחַ מַעֲרָבִית חַמָּה נָשְׂאָה אֶת פִּטְרִיּוֹת הָאָבָק שֶׁיָּצְרוּ הַצְּעָדִים שֶׁלִּי וְסִלְסְלָה אוֹתָם הַרְחֵק מִשָּׁם, כְּמוֹ אֵפֶר. בְּשׁוּלֵי הַסַּחַף מָצָאתִי שִׁבְרֵי זְכוּכִיּוֹת, חֲרִיצִים עֲמוּקִּים בֶּעָפָר שֶׁהוֹבִילוּ לְצַד הַדֶּרֶךְ, וְתִפְזוֹרֶת מִצְרָכִים טָרִיִּים זְרוּקִים בִּקְרֵיאוֹסוֹט. פַּחִיּוֹת קוֹלָהּ (חֶלְקָן מְלֵאוֹת, חֶלְקָן פְּתוּחוֹת וְרֵיקוֹת, חֶלְקָן עֲדַיִין סְגוּרוֹת, אֲבָל מְעוּקָּמוֹת וּמְלֵאוֹת לְמֶחֱצָה וְנוֹזְלוֹת). פַּחִיּוֹת בָּאד-לַיֵּיט שֶׁנִּרְאוּ כְּמוֹ הַקּוֹלָה. פְּרִיטוּס. בָּשָׂר וְכוּלֵּי. בִּמְיוּחָד עִנְיְינוּ אוֹתִי שְׁנֵי בַּקְבּוּקוֹנֵי תְּרוּפוֹת שֶׁהָיוּ כִּמְעַט מְלֵאִים לְגַמְרֵי, וְנִרְכְּשׁוּ בְּבֵית הַמִּרְקַחַת בְּטוּנוֹפֶה רַק שְׁלוֹשָׁה יָמִים קוֹדֶם לָכֵן, וְשַׂקִּית נַיְילוֹן אֲטוּמָה מְלֵאָה בַּמִּכְתָּבִים שֶׁנֶּחְתְּמוּ בָּאוֹת מ'. שַׂמְתִּי לֵב גַּם לַחֲבִילַת תַּצְלוּמִים שֶׁל מְכוֹנִית יֶשְׁנָהּ – חֶלְקָהּ בְּצֶבַע יְסוֹד, חֶלְקָהּ חֲלוּדָּה –אֲנִי מַנִּיחַ שֶׁתִּכְנְנוּ, אוֹ עֲדַיִין מְתַכְנְנִים לְשַׁפֵּץ אוֹתָהּ. הַמְּכוֹנִית הָיְיתָה שֶׁבְּרוֹלֵט "שֶׁבֵּל", שְׁנַת 66', נִדְמֶה לִי. הִכַּרְתִּי פַּעַם מִישֶׁהוּ שֶׁנָּהַג בְּ"שֶׁבֵּל". עַל שְׁנֵי בַּקְבּוּקוֹנֵי הַתְּרוּפוֹת זָהֲרוּ מַדְבֵּקוֹת צְהוּבּוֹת, שֶׁהִזְהִירוּ מִפְּנֵי שְׁתִיַּית אַלְכּוֹהוֹל בִּזְמַן נְטִילַת הַתְּרוּפָה. אוּלַי כָּאן נִכְנָסִים הֲבָאד-לַיֵּיט וְהַחֲרִיצִים בְּעָפָר לַתְּמוּנָה. הֶעְתַּקְתִּי אֶת הַכְּתוֹבֶת שֶׁלְּךָ מִבַּקְבּוּקוֹנֵי הַתְּרוּפוֹת. מָה קָרָה שָׁם? אֵיפֹה הַמְּכוֹנִית שֶׁלְּךָ? לָמָּה הוּשְׁאֲרוּ מֵאָחוֹר הַתְּרוּפוֹת, הַמָּזוֹן וּשְׁאָר הַמִּצְרָכִים? מִי אַתָּה, דְּוַויָּין מוּזָר? מָה חִיפַּשְׂתָּ שָׁם, בִּרְיוֹלַיְיט?
אֲנִי מְקַוֶּוה שֶׁהַמִּכְתָּב הַזֶּה יַגִּיעַ אֵלֶיךָ, וְשֶׁיִּמְצָא אוֹתְךָ בְּטוֹב. אָנָּא, כָּתוּב לִי חֲזָרָה.
בְּכֵנוּת,
תּוֹמָס גְריי
ת"ד 129, וַרְדִּי
נֵבָדָה 89439
נ"ב
אֶת רוֹב הַשְּׂרִידִים הִשְׁאַרְתִּי בַּמִּדְבָּר, חוּץ מֵהַתְּרוּפוֹת, הַתְּמוּנוֹת וְהַמִּכְתָּבִים שֶׁל מ'. לָקַחְתִּי גַּם אֶת שַׂקִּיּוֹת הַנַּיְילוֹן שֶׁל הַמִּצְרָכִים, שִׁחְרַרְתִּי אוֹתָן מֵהַשִּׂיחִים וּמִחְזַרְתִּי אוֹתָן בַּדֶּרֶךְ כְּשֶׁעָבַרְתִּי בְּרִינוֹ. הִרְגַּשְׁתִּי שֶׁלֹּא נָכוֹן פָּשׁוּט לְהַשְׁאִיר אוֹתָן שָׁם.

16 בְּאוֹגוּסְט
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
מַר מוּזָר הַיָּקָר,
הַבּוֹקֶר כְּשֶׁהֶאֱכַלְתִּי אֶת הַסּוּסִים בְּדִיּוּק הִתְחִילוּ עֲנָנִים לִגְלוֹשׁ בְּמוֹרְדוֹת הָרֵי הַסַּיְּירָהּ, וָשׁוּב נִזְכַּרְתִּי בִּרְיוֹלַיְיט. כְּשֶׁנִּכְנַסְתִּי פְּנִימָה שָׁאַלְתִּי מֵהַחֶדֶר שֶׁל אַבָּא שֶׁלִּי אֶת הָעוֹתֶק הַיָּשָׁן שֶׁלּוֹ שֶׁל "הַמַּדְרִיךְ לְרוֹפֵא". מֵהַסֵּפֶר הַזֶּה הֵבַנְתִּי שֶׁלִּפְנֵי שֶׁיָּצָאתָ לִרְיוֹלַיִיט יִיתָּכֵן שֶׁהִרְגַּשְׁתָּ שֶׁאַתָּה מְאַבֵּד שְׁלִיטָה, בּוֹדֵד אוֹ מְיוֹאָשׁ. יָכוֹל לִהְיוֹת שֶׁהָיִיתָ בְּדִיכָּאוֹן קִיצוֹנִי; יִיתָּכֵן שֶׁאֲפִילּוּ שָׁקַלְתָּ לִפְגּוֹעַ בְּעַצְמְךָ. לְפִי הַתַּאֲרִיךְ שֶׁבּוֹ נִרְכְּשׁוּ הַתְּרוּפוֹת וּלְפִי כַּמּוּת הַכַּדּוּרִים שֶׁנּוֹתְרוּ בְּבַקְבּוּקוֹנִים – סִפְרָתִי אוֹתָם כְּשֶׁהָיִיתִי בַּשָּׂדֶה, יָשׁוּב עַל טְרַקְטוֹר שֶׁנָּתַתִּי לוֹ לְגַמְגֵּם וְאָז לִגְוָועַ, בִּזְמַן שֶׁאָכַלְתִּי כָּרִיךְ שֶׁאִשְׁתִּי הֵכִינָה לִי לַאֲרוּחַת הַצָּהֳרַיִים – לֹא נָטַלְתָּ אוֹתָם מַסְפִּיק זְמַן כְּדֵי שֶׁיְּנַטְרְלוּ אֶת תְּחוּשַׁת הַיֵּיאוּשׁ שֶׁאוּלַי חַשְׁתָּ. "יֵיאוּשׁ", "דִּיכָּאוֹן", "חֲסַר תִּקְוָוה", "בּוֹדֵד". אֵלֶּה הַמִּילִּים שֶׁמִּשְׁתַּמְּשִׁים בָּהֶן בַּמַּהֲדוּרָה הַ-41 שֶׁל הַמַּדְרִיךְ לְרוֹפֵא, שֶׁהֵשַׁבְתִּי לְלֹא דִּיחוּי לְאַבָּא שֶׁלִּי, כְּפִי שֶׁבִּיקֵּשׁ. אַבָּא שֶׁלִּי יָכוֹל לִהְיוֹת בְּעָיָיתִי. הוּא מְבַלֶּה אֶת יָמָיו סָגוּר בַּחֶדֶר שֶׁלּוֹ, קוֹרֵא רוֹמְנִי פֶּשַׁע יְשָׁנִים שֶׁמַּלְאִים בְּגַבְרוּת וּבְכוּשִׁים, אוֹ צוֹפֶה בַּטֵּלֵוִויזְיָה שֶׁקָּנִינוּ לוֹ, בְּקוֹל רָם מִדַּי. יֵשׁ יָמִים שֶׁהוּא מְסָרֵב לֶאֱכוֹל. דְּוַויָּין מוּזָר, אַבָּא שֶׁלִּי אַף פַּעַם לֹא חָשַׁב שֶׁהוּא יִחְיֶה כָּל כָּךְ הַרְבֵּה.
נִרְאֶה לִי שֶׁיִּהְיוּ בְּרָקִים הַלַּיְלָה; יֵשׁ תְּחוּשָׁה כָּזֹאת בָּאֲוִויר. אָנָּא, כָּתוּב לִי בַּחֲזָרָה.
בְּכֵנוּת,
תּוֹמָס גְריי
ת"ד 129, וַרְדִּי
נֵבָדָה 89439

1 בְּסֶפְּטֶמְבֶּר
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
מַר מוּזָר הַיָּקָר,
יָשַׁנְתִּי נוֹרָא אֶתְמוֹל בַּלַּיְלָה, חָלַמְתִּי חֲלוֹמוֹת שֶׁלֹּא בְּקַלּוּת אֶפְשָׁר לוֹמַר שֶׁהֵם חֲלוֹמוֹת. אִילּוּ סִיפַּרְתִּי עֲלֵיהֶם לְאִשְׁתִּי, אוּלַי הִיא הָיְיתָה נוֹתֶנֶת לִי גָּבִישׁ קָטָן שֶׁל אֶבֶן קְוַורְץ אוֹ אַחְלָמָה וּמִתְעַקֶּשֶׁת שָׁאשָׁא אוֹתוֹ כָּל הַיּוֹם בַּכִּיס, כְּדֵי לְטַהֵר אֶת הָרֹאשׁ וְאֶת הַנֶּפֶשׁ. הִיא מִקָּלִיפוֹרְנִיָּה. הִנֵּה סִיפּוּר שֶׁהִיא אוֹהֶבֶת לְסַפֵּר. בְּאַחַת הַפְּגִישׁוֹת הָרִאשׁוֹנוֹת שֶׁלָּנוּ הִסְתּוֹבַבְנוּ יָד בְּיָד בְּמֶרְכַּז רִינוֹ, הִיא עָבְדָה שָׁם כְּקוּפָּאִית בַּחֲנוּת מַכּוֹלֶת וַאֲנִי לָמַדְתִּי חַקְלָאוּת וּמִנְהַל עֲסָקִים. הִיא נִיסְּתָה לִמְשׁוֹךְ אוֹתִי שָׁם לְמַטָּה, בְּגֶרֶם מַדְרֵגוֹת קָטָן, לְדִירַת הַמַּרְתֵּף הַמּוּאֶרֶת בְּאָדוֹם שֶׁל קוֹרֵאת בְּכַף יָד וּמִתְקַשֶּׁרֶת. סֵירַבְתִּי. קָרוֹב לְשָׁעָה שְׁלֹמֹה הִיא נַדְנֵדָה לִי, לֹא הִפְסִיקָה לִשְׁאוֹל מִמָּה אֲנִי מְפַחֵד וּמָה כְּבָר הַסִּיפּוּר. אֲנִי לֹא אָדָם דָּתִי, אֲבָל כְּמוֹ שֶׁאָמַרְתִּי לָהּ אָז – יֵשׁ כַּמָּה דְּבָרִים שֶׁאֲנִי מַעֲדִיף שֶׁלֹּא לְהִתְעַסֵּק אִיתָּם. עַכְשָׁיו הִיא אוֹמֶרֶת שֶׁטּוֹב שֶׁלֹּא הִסְכַּמְתִּי לְהִיכָּנֵס, כִּי אִם הַמְּתַקְשֶׁרֶת הַהִיא הָיְיתָה אוֹמֶרֶת לָהּ שֶׁהִיא הוֹלֶכֶת לְהִיתָּקַע אִיתִּי, עַכְשָׁיו כְּבָר כִּמְעַט אַרְבַּע-עֶשְׂרֵה שָׁנָה – הִיא הָיְיתָה מִסְתּוֹבֶבֶת וּבוֹרַחַת כְּמוֹ מְשׁוּגַּעַת. חָהּ! וַאֲנִי עוֹנָה, מוֹתֶק, לֹא קָרוֹב לַמְּהִירוּת שֶׁאֲנִי הָיִיתִי בּוֹרֵחַ, חָה חָה! זֹאת הַבְּדִיחָה הַיְּשָׁנָה שֶׁלָּנוּ. כְּמוֹ כָּל הַזִּכְרוֹנוֹת שֶׁלָּנוּ, אֲנַחְנוּ אוֹהֲבִים לִשְׁלוֹף אוֹתָהּ מִדֵּי פַּעַם וְלִפְרוֹשׁ אוֹתָהּ יָפֶה עַל הַשּׁוּלְחָן בַּמִּטְבָּח, כְּמוֹ שֶׁאִשְׁתִּי עוֹשָׂה עִם דּוּגְמָאוֹת הַתְּפִירָה שֶׁלָּהּ, שָׁם אֲנַחְנוּ מוֹדְדִים אֶת הַצּוּרָה שֶׁלָּבְשׁוּ הַחַיִּים שֶׁלָּנוּ לְעוּמַּת מָה שֶׁחָשַׁבְנוּ שֶׁהֵם יִהְיוּ בַּשָּׁלָב הַזֶּה.
אֲנִי אַגִּיד לָךְ אֶת מָה שֶׁלָּהּ אֲנִי לֹא אוֹמֵר, שֶׁיֵּשׁ בָּזֶה מַשֶּׁהוּ מֵבִישׁ, לְרוֹמֵם כָּכָה אֶת רוּחֵנוּ הַשּׁוֹקַעַת בְּסִיפּוּרִים יְשָׁנִים.
אֲנִי מְתָאֵר לִי שֶׁאַתָּה אָדָם שֶׁחַי לְבַד, דְּוַויָּין מוּזָר, בְּלִי אַף אֶחָד שֶׁיִּתְעַנְיֵין בַּחֲלוֹמוֹתֶיךָ בַּבּוֹקֶר, אַף אֶחָד שֶׁיַּטְמִין לְךָ אֲבָנִים מִרְפָּאוֹת בַּכִּיס. רַוּוֹק. הַפְּרִיטוּס –זֶה מָה שֶׁבְּסוֹפוֹ שֶׁל דָּבָר הִזְכִּיר לִי אֶת תַּחֲנַת הַדֶּלֶק בְּבֵיטִי, שֶׁעָבַדְתִּי בָּהּ כְּשֶׁהָיִיתִי בַּתִּיכוֹן וְשֶׁהַכָּרָתִי בָּהּ אָדָם עִם "שֶׁבֵּל" כְּמוֹ שֶׁלְּךָ, שְׁנַת 66'. אֲבָל עוֹלֶה בְּדַעְתִּי שֶׁאוּלַי הַהַנָּחָה הַזּוֹ מְטוּפֶּשֶׁת; אִי שָׁם יֵשׁ בְּוַודַּאי רְעִיּוֹת שֶׁלֹּא אוֹסְרוֹת עַל שׁוּמָּן טְרַאנְס וְסוּכָּר מְעוּבָּד, כְּמוֹ אִשְׁתִּי. לֹא אָכַלְתִּי אֲפִילּוּ פְרִיטוּס אֶחָד כְּבָר אַחַת-עֶשְׂרֵה שָׁנָה. בְּכָל אוֹפֶן, אֲנִי כּוֹתֵב כְּדֵי לִשְׁאוֹל עַל הַמִּשְׁפָּחָה שֶׁלְּךָ, אִם תָּשִׁיב.
הַבָּנוֹת שֶׁלָּנוּ נוֹלְדוּ בְּשָׁלָב מְאוּחָר יוֹתֵר מֵאֵצֶל רוֹב הָאֲנָשִׁים. הַבְּכוֹרָה שֶׁלִּי, דָּנִיאֵל, בְּדִיּוּק הִתְחִילָה לָלֶכֶת לְבֵית הַסֵּפֶר. לַאֲחוֹתָהּ הַקְּטַנָּה, לִייְּלָה, קָשָׁה עִם זֶה. הִיא כָּל כָּךְ רוֹצָה לָלֶכֶת עִם דָּנִיאֵל לְבֵית הַסֵּפֶר, שֶׁהִיא צוֹרַחַת וּבוֹכָה כְּשֶׁאוֹטוֹבּוּס הַהַסָּעָה מִתְרַחֵק בַּבּוֹקֶר. לִפְעָמִים הִיא מַשְׁלִיכָה אֶת עַצְמָהּ עַל הָאֲדָמָה וַאֲבָנִים קְטַנּוֹת נִדְבָּקוֹת לְבָשָׂר כַּפּוֹת יָדֶיהָ. אַחֵר כָּךְ כָּל הַיּוֹם הִיא עַגְמוּמִית וְאוּמְלָלָה. אִשְׁתִּי מוּדְאֶגֶת בִּגְלָלָהּ, אֲבָל אִם לְהוֹדוֹת עַל הָאֱמֶת – אֲנִי מְעוֹדֵד. כְּכָל שֶׁלִּייְּלָה תַּקְדִּים לְהָבִין, שֶׁאֲנַחְנוּ לֹא יוֹתֵר מָסָךְ הַדְּבָרִים שֶׁאֲנַחְנוּ לוֹמְדִים לָשֵׂאת – יוֹתֵר טוֹב. אֲבָל אַבָּא שֶׁלִּי הִתְחִיל לְלַוּוֹת אֶת לִייְּלָה אַחֲרֵי הַצָּהֳרַיִים לְקָצֶה שְׁבִיל הֶחָצָץ שֶׁלָּנוּ, כְּדֵי לְחַכּוֹת לְדָנִיאֵל בְּתַחֲנַת הָאוֹטוֹבּוּס. לִייְּלָה אוֹהֶבֶת לָצֵאת לְשֵׁם מוּקְדָּם כְּכָל שֶׁמַּרְשִׁים לָהּ, כְּאִילּוּ עֶצֶם נוֹכְחוּתָהּ תָּבִיא אֶת הָאוֹטוֹבּוּס יוֹתֵר מַהֵר. אִם הָיִינוּ מְאַפְשְׁרִים לָהּ, הִיא הָיְיתָה עוֹמֶדֶת בִּקְצֵה הַשְּׁבִיל כָּל הַיּוֹם. הִיא מְנַדְנֶדֶת לְאַבָּא שֶׁלִּי, עַד שֶׁלִּפְעָמִים הוּא עוֹמֵד אִיתָּהּ שָׁם בְּחוֹם שָׁעָה וְיוֹתֵר, אֲפִילּוּ שֶׁהַלֵּב שֶׁלּוֹ לַחֲלוּטִין לֹא כָּשִׁיר לָזֶה. בְּמוּבָנִים רַבִּים, הוּא טוֹב יוֹתֵר לִבְנוֹת מִמֶּנִּי. הוּא הַרְבֵּה יוֹתֵר טוֹב אֲלֵיהֶן מִכְּפִי שֶׁהָיָה אֵלַיי. אֲנִי לֹא אָדָם דָּתִי, אֲבָל אֲנִי מוֹדֶה לֶאֱלוֹהִים שֶׁזֶּה כָּכָה.
אֲנִי מַתְחִיל לַחֲשׁוֹב שֶׁחָלַמְתִּי אוֹתְךָ. אָנָּא, כָּתוּב לִי בְּקָרוֹב.
בְּכֵנוּת,
תּוֹמָס גְריי
ת"ד 129, וַרְדִּי
נֵבָדָה 89439

16 בְּאוֹקְטוֹבֶּר
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
מַר מוּזָר הַיָּקָר,
קָרָאתִי אֶת הַמִּכְתָּבִים שֶׁל מ', אֵלֶּה שֶׁשָּׁמַרְתָּ מְקוּפָּלִים בְּשַׂקִּית הַפְּלַסְטִיק הָאֲטוּמָה. סְלַח לִי, אֲבָל כְּכָל הַיָּדוּעַ לִי אַתָּה אוּלַי מֵת, וְלֹא יָכוֹלְתִּי לַעֲמוֹד בַּפִּיתּוּי. קָרָאתִי אוֹתָם בַּסְּכָכָה שֶׁלִּי, בָּאֲוִויר מַצְחִין וְדָחוּס בְּאוֹפֶן בִּלְתִּי נִסְבָּל כִּמְעַט, וְאָז שׁוּב בְּטֶנְדֶּר שֶׁלִּי, בְּמִגְרַשׁ הַחֲנָיָיה שֶׁל סְנִיף הַדּוֹאַר שֶׁל וַרְדִּי. הוּפְתַּעְתִּי מְאוֹד – כְּפִי שֶׁהָיִיתִי כְּשֶׁמָּצָאתִי אוֹתָם לָרִאשׁוֹנָה שָׁם לְיַד רֶיוְלֵיְיט, בְּקַיָּין סְפֶּרִינְגֶס רוֹאֵד –שֶׁהֵם נִרְאִים חֲדָשִׁים כָּל כָּךְ. אַף שֶׁרוּבָּם נִכְתְּבוּ לִפְנֵי כִּמְעַט עֶשְׂרִים שָׁנָה, הַנְּיָיר נָקִי, הַקִּיפּוּלִים חַדִּים. דְּוַויָּין מוּזָר, זֶה מָה שֶׁאֲנִי לֹא מֵבִין: לָמָּה בְּשַׂקִּית אֲטוּמָה? דָּאַגְתָּ שֶׁאוּלַי הֵם יֵירָטְבוּ בְּמַסָּע בַּמִּדְבָּר בְּאֶמְצַע הַקַּיִץ? מִצַּד שְׁנֵי, אֲנִי נִזְכָּר בְּקוֹלָהּ וּבְבָאד-לַיֵּיט. אוֹ שְׁעָלַיי לִרְאוֹת בַּשַּׂקִּית הָאֲטוּמָה אוֹת לָאַהֲבָה הָעַזָּה, הַמְּגוּנֶּנֶת שֶׁלְּךָ כְּלַפֵּי מ'? הַאִם זֶה סִימָן, כְּפִי שמ' רוֹמֶזֶת, שֶׁלְּאַט-לְאַט נֶאֱטַמְתָּ כּוּלְּךָ, עַד שֶׁלֹּא נִשְׁאַר עוֹד שׁוּם דָּבָר בִּשְׁבִילָהּ? חוּץ מִזֶּה, אֲנִי מוּכְרָח לִשְׁאוֹל אִם הַהֵיאָטְמוּת הַזֹּאת הָיְתָה מְכֻוֶּונֶת. הִיא אוֹמֶרֶת שֶׁהִיא חוֹשֶׁבֶת שֶׁתָּמִיד דָּרְשָׁה מִמְּךָ יוֹתֵר מִדַּי. הִיא נְדִיבָה בַּמּוּבָן הַזֶּה, לֹא? הִיא אוֹמֶרֶת שֶׁלֹּא הִתְכַּוַּונְתָּ "לְהִתְנַכֵּר לָהּ" כָּכָה. אֲנִי לֹא כָּל כָּךְ בָּטוּחַ. אֲנִי אוֹהֵב אֶת אִשְׁתִּי. אֲבָל מֵעוֹלָם לֹא סִיפַּרְתִּי לָהּ אֵיךְ הִכַּרְתִּי פַּעַם אִישׁ בְּבִיטֵי עִם "שֶׁבֵּל" שְׁנַת 66'. אֲנִי יוֹדֵעַ לָמָּה מְסוּגָּלִים גְּבָרִים כָּמוֹנוּ.
דְּוַויָּין מוּזָר, זֶה הַדָּבָר שֶׁאֲנִי כָּל הַזְּמַן חוֹזֵר אֵלָיו: אֵיךְ יָכוֹלְתָּ לְהַשְׁאִיר אֶת הַמִּכְתָּבִים שֶׁל מ' בְּשׁוּלֵי הַכְּבִישׁ בְּקַיָּין סְפֶּרִינְגֶס רוֹאד, לְיַד עֲיָירַת רְפָאִים כְּמוֹ רַיּוֹלַיְיט, שֶׁכִּמְעַט אַף אֶחָד כְּבָר לֹא מַגִּיעַ אֵלֶיהָ? (הָאֱמֶת הִיא שֶׁאַף פַּעַם לֹא רָאִיתִי מִישֶׁהוּ בְּקַיָּין סְפְּרִינְגֶס רוֹאד. אֲנִי נוֹסֵעַ לְשֵׁם כְּדֵי לִהְיוֹת לְבַד. אוּלַי גַּם אַתָּה. אוֹ שֶׁזֶּה מָה שֶׁעָשִׂיתָ, בְּכָל אוֹפֶן.) לֹא חָשַׁבְתָּ שֶׁמִּישֶׁהוּ בְּדִיּוּק כָּמוֹךָ עָלוּל לִמְצוֹא אוֹתָם? אֵיךְ יָכוֹלְתָּ לַעֲזוֹב אוֹתָהּ שׁוּב?
הִתְקַשַּׁרְתִּי, בְּסוֹפוֹ שֶׁל דָּבָר, לְמִסְפַּר הַטֵּלֵפוֹן שֶׁרָשׁוּם עַל גַּבֵּי בַּקְבּוּקוֹנֵי הַתְּרוּפוֹת, אַף שֶׁכָּל מָה שֶׁשָּׁמַעְתִּי הָיָה הַצְּלִילִים הַהוֹלְכִים וּמִתְגַּבְּהִים שֶׁל מִסְפָּר מְנוּתָּק. וּבְכָל זֹאת, מָצָאתִי אֶת עַצְמִי מְנַסָּה לִשְׁמוֹעַ אִם אַתָּה שָׁם. אָנָּא, כָּתוּב לִי חֲזָרָה בְּקָרוֹב.
בְּכֵנוּת,
תּוֹמָס גְריי
ת"ד 129, וַרְדִּי
נֵבָדָה 89439
נ"ב
בְּמַחֲשָׁבָה שְׁנִיָּיה, לִפְעָמִים אוּלַי עָדִיף לַדְּבָרִים כָּאֵלֶּה שֶׁיִּישָּׁאֲרוּ אֵיכְשֶׁהוּ בְּשׁוּלֵי הַכְּבִישׁ כְּמוֹ שֶׁאוֹמְרִים. לִפְעָמִים אָדָם רוֹצֶה חֵלֶק מִמְּךָ שֶׁאֵין בּוֹ שׁוּם תּוֹעֶלֶת. לִפְעָמִים אַהֲבָה הִיא פֶּצַע שֶׁנִּפְתַּח וְנִסְגַּר, נִפְתַּח וְנִסְגַּר, כָּל הַחַיִּים.

2 בְּנוֹבֶמְבֶּר
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
מַר מוּזָר הַיָּקָר,
אִשְׁתִּי מָצְאָה אֶת הַתְּמוּנוֹת שֶׁלְּךָ, אֵלֶּה שֶׁל הַ"שֶׁבֵּל". זֹאת שֶׁהִגִּיעָה אֵלֶיךָ מֵאֵיזוֹ חֲצַר גְּרוּטָאוֹת אוֹ מְחַבֵּר, אוֹ שֶׁאוּלַי הִיא שַׁיֶּיכֶת לַמִּשְׁפָּחָה שֶׁלָּךְ כְּבָר שָׁנִים, נִרְקֶבֶת לָהּ בְּאֵיזוֹ חֲנָיָה בֵּיתִית אֵיפְשֶׁהוּ, כִּי אַחֲרֵי מָה שֶׁקָּרָה אַף אֶחָד לֹא רָצָה לְהִסְתַּכֵּל עָלֶיהָ. הֶחְבֵּאתִי אֶת הַתְּמוּנוֹת מֵאֲחוֹרֵי מָגֵן הַשֶּׁמֶשׁ בְּטֶנְדֶּר שֶׁלִּי, כְּרוּכוֹת בְּגוּמִיָּיה. לֹא יוֹדֵעַ לָמָּה שָׁמַרְתִּי אוֹתָן. לֹא יוֹדֵעַ לָמָּה שָׁמַרְתִּי אֶת הַמִּכְתָּבִים שֶׁל מ', אוֹ אֶת הַתְּרוּפוֹת שֶׁלְּךָ. לֹא יוֹדֵעַ מָה אֲנִי אֶעֱשֶׂה אִם אֶמְצָא אֶת מָה שֶׁאֲנִי מְחַפֵּשׂ.
כְּשֶׁהָיִיתִי בַּתִּיכוֹן עָבַדְתִּי בְּמִשְׁמֶרֶת לַיְלָה בְּתַחֲנַת דֶּלֶק בְּבֵיטִי. הִיא עֲדַיִין שָׁם, בְּפִינַּת כְּבִישׁ I-95, וְהַכְּבִישׁ הַמָּהִיר 374, לְיַד הַמַּעֲיָינוֹת הַחַמִּים. אוּלַי הָיִיתָ שָׁם. הַיּוֹם זֹאת תַּחֲנָה שֶׁל "שֶׁל", אֲבָל אָז קָרְאוּ לָהּ "הַדֶּלֶק שֶׁל הַאַדְלֵי". עָבַדְתִּי שָׁם אַרְבָּעִים, אוּלַי חֲמִישִּׁים שָׁעוֹת בַּשָּׁבוּעַ. בִּיל הַאַדְלִי הָיָה חָבֵר שֶׁל אַבָּא שֶׁלִּי. הוּא הָיָה בֶּן זוֹנָה מְשׁוּגָּע, כְּמוֹ שֶׁאַבָּא שֶׁלִּי הָיָה אוֹמֵר, שֶׁהֶחֱזִיק רוֹבֶה צַיִד מֵאֲחוֹרֵי הַדֶּלְפֵּק וְתָמִיד הֶאֱשִׁים אוֹתִי שֶׁאֲנִי גּוֹנֵב מֵהַקּוּפָּה אוֹ יָשֵׁן בִּזְמַן הָעֲבוֹדָה –וַאֲנִי לֹא עָשִׂיתִי לֹא אֶת זֶה וְלֹא אֶת זֶה. אָהַבְתִּי אֶת מִשְׁמֶרֶת הַלַּיְלָה, אָהַבְתִּי לִהְיוֹת עֵר בְּלֵילוֹת, רָחוֹק מֵאַבָּא, לְהַקְשִׁיב לָרֶטֶט שֶׁל מְקָרְרֵי הָעֲנָק, לְזִמְזוּם הַנֵּיאוֹנִים שֶׁבַּחוּץ.
בְּשִׁלְהֵי הָאָבִיב הַהוּא עָבַר בְּבִיטֵי נְחִיל שֶׁל חֲגָבִים, בַּדֶּרֶךְ לִשְׂדוֹת הָאַסְפֶּסֶת בַּדָּרוֹם. הֵם הָיוּ עָבִים וּפִרְאִיִּים, וְהֵם נָהֲמוּ לְךָ בְּרֹאשׁ כְּמוֹ סוּפַת רְעָמִים. הַחֲגָבִים אָכְלוּ כָּל דָּבָר בְּצֶבַע יָרוֹק. בְּתוֹךְ יוֹמַיִים הֵם פָּשְׁטוּ אֶת כָּל הֶעָלִים מֵעֲצֵי הַצַּפְצָפָה וְהָעֲרֵבָה בָּעִיר וְאָז עָבְרוּ הָלְאָה, לְשֶׁיֶּחִי הָעַרְעָר וְלָאוֹרָנִים, לְעִשְׂבֵי הַבַּר וְלָאֶשֶׁל הַמָּרִיר. נָחִיל שֶׁלָּהֶם לִיחֵךְ אֶת הַצֶּמֶר יָשָׁר מֵהָעוֹר שֶׁל הַכְּבָשִׂים שֶׁל אֲיַיבֵּל פְּרִינְס. הַמַּצָּב הֶחֱמִיר כָּל כָּךְ, עַד שֶׁתְּנוּעַת הָרַכָּבוֹת לְמַכָּרוֹת נֶעֶצְרָה לְשָׁבוּעַ כִּי הַמְּסִילּוֹת הָיוּ חֲלַקְלַקּוּת מִדַּי מִקִּרְבֵי הַחֲרָקִים.
הַחֲגָבִים נִמְשְׁכוּ לִמְנוֹרוֹת הַנֵּיאוֹן בַּתַּחֲנָה שֶׁל הַאַדְלִי. שָׁבוּעוֹת שְׁלֵמִים פַּעֲמָה הַחֲנָיָיה מֵהָרַחַשׁ שֶׁלָּהֶם. הָיִיתִי מַרְגִּישׁ אֵיךְ בָּהֶם נִמְחָצִים מִתַּחַת לָרַגְלַיִים שֶׁלִּי בַּיְּצִיאָה אֶל הַמַּשְׁאֵבוֹת בְּאוֹתוֹ לַיְלָה, מֵתִים וְגוֹסְסִים תַּחַת הַסּוּלְיוֹת – אֶלָּא שֶׁבִּכְלָל לֹא הִסְפַּקְתִּי לָצֵאת אֶל הַמַּשְׁאֵבוֹת. הֵכַנְתִּי שִׁיעוּרֵי בַּיִת מֵאֲחוֹרֵי הַדֶּלְפֵּק, חֶשְׁבּוֹן, בְּחַיֵּי. הֵרַמְתִּי אֶת הַמַּבָּט וְהַבָּחוּר כְּבָר נִכְנַס בַּדֶּלֶת וְהִתְקַדֵּם לְעֶבְרִי. הִסְתַּכַּלְתִּי הַחוּצָה וְרָאִיתִי אֶת הַ"שֶׁבֵּל" שְׁנַת 66', בּוֹהֶקֶת בְּאוֹר הַמְּנוֹרוֹת, וַחֲגָבִים נִיתָּכִים סְבִיבָה מִכָּל עֵבֶר, כְּמוֹ גֶּשֶׁם.
נִיסִּיתִי לַעֲצוֹר אוֹתוֹ אֲבָל הוּא הִכְנִיעַ אוֹתִי בְּדַרְכּוֹ אֶל מֵאֲחוֹרֵי הַדֶּלְפֵּק. הָיָה לוֹ אֶקְדָּח, הוּא אָחַז בּוֹ כְּאִילּוּ זוֹ הָיְיתָה הַיָּד שֶׁלּוֹ מַמָּשׁ. הוּא אָמַר, רוֹאֶה אֶת זֶה?
הַפָּנִים שֶׁלּוֹ הָיוּ מְכוּסּוֹת בְּבַנְדָּנָה. אֲבָל בִּיטֵי הִיא עֲיָירָה קְטַנָּה, וְאָז הִיא הָיְיתָה אֲפִילּוּ קְטַנָּה יוֹתֵר. יָדַעְתִּי מִי הוּא. יָדַעְתִּי שֶׁאִמָּא שֶׁלּוֹ הִיא מֶלְצָרִית בְּ"כִּרְכָּרָה" וְשֶׁאֲחוֹתוֹ סִייְּמָה אֶת הַתִּיכוֹן שָׁנָה לְפָנַיי. אֶת הַכֶּסֶף, הוּא אָמַר. קָרְאוּ לוֹ פַּרְנְקִי. אֶת הַכֶּסֶף הַמְּזוּיָּן, פַּרְנְקִי אָמַר.
לִפְנֵי הַלַּיְלָה הַהוּא, בְּקוֹשִׁי נָגַעְתִּי בָּאֶקְדָּח. לֹא יוֹדֵעַ אֵיךְ עָשִׂיתִי אֶת זֶה. הִרְגַּשְׁתִּי רַק אֶת הַנְּשִׁימָה שֶׁלִּי נִפְלֶטֶת מִמֶּנִּי וְהוֹשַׁטְתִּי יָד אֶל מִתַּחַת לַדֶּלְפֵּק, לַמָּקוֹם שֶׁבּוֹ הָיָה הָרוֹבֶה, וְנִיסִּיתִי. יָרִיתִי לוֹ בְּרֹאשׁ.
אַחֵר כָּךְ הִתְקַשַּׁרְתִּי לַמִּשְׁטָרָה. הֵם אָמְרוּ לִי שֶׁעָשִׂיתִי אֶת הַדָּבָר הַנָּכוֹן – הַשּׁוֹטְרִים וּבִיל הַאַדְלִי בְּפִיגָ'מָה, אֲפִילּוּ אַבָּא שֶׁלִּי. הֵם אָמְרוּ אֶת זֶה שׁוּב וָשׁוּב. יָשַׁבְתִּי עַל הַמִּדְרָכָה מִחוּץ לַחֲנוּת וְהִקְשַׁבְתִּי לָהֶם וּלְמַגָּפֵיהֶם הַחוֹרְקִים עַל הָאֲרִיחִים בִּפְנִים. סְגַן הַשֵּׁרִיף, דַּיָּיל סָאלִיבָן, שֶׁהָיָה גַּם עוֹזֵר הַמְּאַמֵּן שֶׁל נִבְחֶרֶת הַכַּדּוּרְסַל, יָצָא וְהִתְיַישֵּׁב לְיָדִי. כִּיסִּיתִי אֶת הָרֹאשׁ בַּיָּדַיִים כְּדֵי לְהַרְחִיק אֶת הַחֲגָבִים. יֶלֶד, הָיָה בָּרוּר שֶׁזֶּה יִקְרֶה, אָמַר דַּיָּיל. הַבָּחוּר הַזֶּה הָיָה צָרוֹת צְרוֹרוֹת. בִּזְבּוּז שֶׁל עוֹר.
הוּא אָמַר לִי שֶׁאֲנִי יָכוֹל לָלֶכֶת הַבַּיְתָה. לֹא שָׁאַלְתִּי מָה יִקְרֶה לַמְּכוֹנִית.
בְּאוֹתוֹ לַיְלָה נָסַעְתִּי בְּקַיָּין סְפְּרִינְגֶס רוֹאד לִרְיוֹלַייְט. הִסְתּוֹבַבְתִּי בָּאוֹטוֹ בְּרַחֲבֵי עֲיָירַת הָרְפָאִים הַזֹּאת בְּחַלּוֹנוֹת פְּתוּחִים, הִקְשַׁבְתִּי לְחָצָץ מִתְפַּצְפֵּץ תַּחַת הַצְּמִיגִים. הַשֶּׁמֶשׁ הִתְחִילָה לַעֲלוֹת. שָׁם, בְּאוֹר הַזְּרִיחָה הַחֲלָבִי, שָׂנֵאתִי אֶת בִּיטֵי יוֹתֵר מֵאֵי פַּעַם. אֶת "הַכִּרְכָּרָה", אֶת הַמַּעֲיָינוֹת הַחַמִּים, אֶת כָּל הָעֵצִים שֶׁנִּרְאוּ עֵירוּמִּים כָּל כָּךְ עַל רֶקַע הַשָּׁמַיִים. לֹא רָצִיתִי לִרְאוֹת שׁוּב שׁוּם דָּבָר מִכָּל זֶה, אֵי פַּעַם.
כְּבָר הָיִיתִי בַּדֶּרֶךְ לְקוֹלֵג' וְכוּלָּם יָדְעוּ אֶת זֶה. בְּבִיטֵי לֹא מָצָאתִי אֶת מְקוֹמִי. הַמִּשְׁפָּחָה שֶׁל הַנַּעַר, אִמּוֹ וַאֲחוֹתוֹ וְאָבִיו הַחוֹרֵג, עָקְרָה מִשָּׁם זְמַן קָצָר אַחֲרֵי שֶׁזֶּה קָרָה. לֹא רָאִיתִי אוֹתָם יוֹתֵר בְּרַחֲבֵי הָעִיר, אוֹ בַּחֲנוּת שֶׁל הַאַדְלִי. בְּאוֹתָם שָׁבוּעוֹת אַחֲרוֹנִים שֶׁל שְׁנַת הַלִּימּוּדִים אַף אֶחָד לֹא דִּיבֵּר עַל זֶה, לְפָחוֹת לֹא אִיתִּי. עַד מְהֵרָה זֶה כְּאִילּוּ לֹא קָרָה מֵעוֹלָם. אֲבָל – וְנִדְמֶה לִי שֶׁהֵבַנְתִּי אֶת זֶה אָז שָׁם בִּרְיוֹלַיְיט, בָּעֲיָירָה הַמֵּתָה הַהִיא שֶׁלֹּא הִשְׁאִירוּ בָּהּ כְּלוּם – בִּיטֵי בַּחַיִּים לֹא תִּהְיֶה בַּיִת שֶׁאוּכַל לָשׁוּב אֵלָיו.
כְּשֶׁאִשְׁתִּי שָׁאֲלָה עַל הַתַּצְלוּמִים שֶׁלָּךְ הִיא אָמְרָה שֶׁהִיא לֹא יָדְעָה שֶׁאֲנִי כָּזֶה מֵבִין גָּדוֹל בִּמְכוֹנִיּוֹת. אָמַרְתִּי, כֵּן, בֶּטַח. טוֹב, קְצָת. רוֹאֶה אֶת הַפְּתָחִים הָאֵלֶּה? עַל מְכַסָּה הַמָּנוֹעַ? רוֹאֶה אֶת הַשְּׂבָכָה הַמּוּשְׁחֶרֶת? כָּכָה יוֹדְעִים שֶׁזֶּה מוֹדֵל 66'. אָמַרְתִּי לָהּ שֶׁאֲנִי חוֹשֵׁב לִקְנוֹת מְכוֹנִית יְשֵׁנָה, לְשַׁפֵּץ אוֹתָהּ, אוּלַי אֶת הַמְּכוֹנִית הַזֹּאת. בּוֹ בַּמָּקוֹם הִיא פָּשׁוּט פָּרְצָה בִּצְחוֹק. בָּרוּר, הִיא פָּלְטָה מִבַּעַד לְכָל הַצְּחוֹק הַזֶּה שֶׁלָּהּ, תְּשַׁפֵּץ מְכוֹנִית. הִיא הִמְשִׁיכָה לִצְחוֹק. הִיא הִשְׁלִיכָה אֶת הַתַּצְלוּמִים עַל מוֹשַׁב הַטֶּנְדֵּר וְאָמְרָה, תַּפְסִיק לְזַבֵּל לִי אֶת הַשֵּׂכֶל, טוֹמִי.
זֹאת לֹא אַשְׁמָתָהּ. הָאִישׁ הַהוּא, זֶה שֶׁיּוֹדֵעַ לְזַהוֹת מוֹדֵל 66', זֶה לֹא הָאִישׁ שֶׁאִיתּוֹ הִיא הִתְחַתְּנָה. כָּכָה זֶה מוּכְרָח לִהְיוֹת. אַתָּה מֵבִין אוֹתִי, נָכוֹן?
חִייַּכְתִּי אֵלֶיהָ. לֹא, גְּבִרְתִּי, אָמַרְתִּי. אֲנִי בַּחַיִּים לֹא אֲזַבֵּל לְךָ אֶת הַשֵּׂכֶל. אֶת הַזֶּבֶל שֶׁאֲנִי הֲכִי אוֹהֵב.
הִיא צָחֲקָה – הִיא נְדִיבָה בַּמּוּבָן הַזֶּה – וְאָמְרָה: מְכוֹנִית. זֶה הַדָּבָר הָאַחֲרוֹן שֶׁאֲנַחְנוּ צְרִיכִים פֹּה.
כְּשֶׁהָיִיתִי יֶלֶד אַבָּא שֶׁלִּי לָקַח אוֹתִי לָצוּד. בְּעִיקָּר שְׁלֵוִוים, וּפַעַם אַחַת אֱיָיל. אֲבָל לֹא הָיִיתִי מוּצְלָח בָּזֶה בִּכְלָל, וְהוּא וִיתֵּר. אֵין לִי אֶת זֶה, אַבָּא שֶׁלִּי אָמַר, בְּעֶצֶב וּבְפַשְׁטוּת, כְּאִילּוּ זֶה מוּם מוֹלָד, מָה שֶׁאֲנִי. אֲפִילּוּ הַיּוֹם, אַיָּילִים יוֹרְדִים מֵהֶהָרִים וְעוֹקְרִים צְמָחִים בַּגִּינָּה שֶׁלָּנוּ, תּוֹלְשִׁים אֶת הָעַגְבָנִיּוֹת מֵהָעֲנָפִים, אוֹכְלִים אֶת לְבָבוֹת כְּרוּב הַנִּיצָּנִים שֶׁלָּנוּ. אַבָּא שֶׁלִּי אוֹמֵר, תַּהֲרוֹג אֶחָד. תָּלָה אוֹתוֹ. הֵם יְלַמְּדוּ. אֲנִי אוֹמֵר לוֹ שֶׁאֲנִי לֹא מְסוּגָּל לַעֲשׂוֹת אֶת זֶה. בִּימֵי רִאשׁוֹן אֲנִי מְתַקֵּן אֶת הַחוֹרִים בְּגָדֵר אוֹ מַתְקִין גֶּדֶר גְּבוֹהָה יוֹתֵר. "כְּנֵסִיַּית הַלֵּב הָרַחוּם", אִשְׁתִּי קוֹרֵאת לְזֶה. זֶה מְשַׂמֵּחַ אוֹתָהּ, הַחַיִּים הָאֵלֶּה שֶׁלָּנוּ, הַגֶּבֶר שֶׁאֲנִי. לִייְּלָה עוֹזֶרֶת לִי לְתַקֵּן אֶת הַגָּדֵר. הִיא עוֹמֶדֶת מֵאֲחוֹרַיי וּמוֹשִׁיטָה לִי אֶת הַצְּבָת אוֹ אַתְּ הַקָּאטֵר כְּשֶׁאֲנִי מַרְשָׁה לָהּ.
אֲבָל הִנֵּה הָאֱמֶת, דְּוַויָּין מוּזָר. לִפְעָמִים אֲנִי רוֹאָה אֶת הָעֵינַיִים שֶׁלּוֹ מֵעַל לַבַּנְדָּנָה הַהִיא, רוֹאָה אֶת הַחֲגָבִים מְקַפְּצִים לָאוֹר הַמְּנוֹרוֹת, שׁוֹמֵעַ אוֹתָם רוֹטְטִים. אֲנִי מַרְגִּישׁ אֶת הַהֶדֶף שֶׁל קַת הָרוֹבֶה בְּעֶצֶם הֶחָזֶה שֶׁלִּי. הָיִיתִי עוֹשָׂה אֶת זֶה שׁוּב.
בְּכֵנוּת,
תּוֹמָס גְריי
ת"ד 129, וַרְדִּי
נֵבָדָה 89439

20 בְּדֵצֶמְבֶּר
דְּוַויָּין מוּזָר
פִּינְקִיֵּי דְּרַיְיב מַס' 1077
הֶנְדֶּרְסוֹן, נֵבָדָה 89015
 
דְּוַויָּין מוּזָר הַיָּקָר,
זֹאת הַפַּעַם הָאַחֲרוֹנָה שֶׁאֲנִי כּוֹתֵב לְךָ. חָזַרְתִּי לִרְיוֹלַיִיט. אָמַרְתִּי לְאִשְׁתִּי שֶׁאֲנִי נוֹסֵעַ דָּרוֹמָה, לִישׁוֹן בְּאוֹהֶל וּלְטַיֵּיל כַּמָּה יָמִים. הִיא אָמְרָה, לָמָּה שֶׁלֹּא תִּיקַּח אִיתְּךָ אֶת לִייְּלָה? זֶה יַעֲשֶׂה לָהּ טוֹב.
לִייְּלָה יְשֵׁנָה כָּל הַנְּסִיעָה כִּמְעַט. שֵׁשׁ שָׁעוֹת. כְּשֶׁהֵאַטְתִּי אֶת הַמְּכוֹנִית וְעָלִיתִי עַל קַיִין סְפְּרִינְגֶס רוֹאד הִיא הִזְדַּקְּפָה וְאָמְרָה, אַבָּא, אֵיפֹה אֲנַחְנוּ?
אָמַרְתִּי, הִגַּעְנוּ.
עָזַרְתִּי לָהּ לִלְבּוֹשׁ אֶת הַמְּעִיל וְאֶת הַכְּפָפוֹת וְסִייַּרְנוּ בֵּין הֶחוֹרָבוֹת. אָמַרְתִּי לָהּ מָה הֵן הָיוּ בֶּעָבָר. כָּאן, אָמַרְתִּי, הָיָה בֵּית הַסֵּפֶר. סִייְּמוּ לִבְנוֹת אוֹתוֹ בִּשְׁנַת 1909. בַּשָּׁלָב הַזֶּה כְּבָר לֹא הָיוּ בָּעֲיָירָה מַסְפִּיק יְלָדִים שֶׁיִּלְמְדוּ בּוֹ. הוּא נִשְׂרַף שָׁנָה אַחַר כָּךְ. הִיא רָצְתָה לְהִתְקָרֵב.
אָמַרְתִּי, אֶל תִּתְרַחֲקִי מִדַּי, שֶׁאוּכַל לִרְאוֹת אוֹתְךָ.
לָמָּה? הִיא אָמְרָה.
לֹא יָדַעְתִּי אֵיךְ לְהַגִּיד אֶת זֶה. בִּנְיָינִים מִתְפּוֹרְרִים, רְצָפוֹת עֲקוּרוֹת, בּוֹרוֹת, פִּירִי מִכְרוֹת פְּתוּחִים. זְאֵבֵי עֲרָבוֹת, נַחֲשֵׁי פַּעֲמוֹנִים, נְמֵרִים.
כָּכָה, אָמַרְתִּי. לֹא בָּטוּחַ כָּאן לִילָדוֹת קְטַנּוֹת.
הִמְשַׁכְנוּ הָלְאָה. שָׁם מֵאֲחוֹרֵי הַגָּדֵר זֶה סְנִיף הַדּוֹאַר, שֶׁבְּנִיָּיתוֹ הוּשְׁלְמָה בִּשְׁנַת 1908. הַמִּשְׁטָח הַזֶּה, הַקּוֹרוֹת הָאֵלֶּה, קִיר הַלְּבָנִים הַזֶּה – זֹאת הָיְיתָה תַּחֲנַת הָרַכֶּבֶת. הָיוּ לָהּ פַּעַם מַרְצְפוֹת שֶׁיֵּשׁ, פִּיתּוּחֵי עֵץ מָהָגוֹנִי, אֶחָד הַטֵּלֵפוֹנִים הָרִאשׁוֹנִים בַּמְּדִינָה. אֲבָל הֵם נִמְכְּרוּ אוֹ נִגְנְבוּ לְאוֹרֶךְ הַשָּׁנִים.
לָמָּה? הִיא אָמְרָה.
זֶה מָה שֶׁקּוֹרֶה כְּשֶׁעֲיָירָה מֵתָה.
לָמָּה?
כָּכָה, מְתוּקָה. כָּכָה.
לִפְנוֹת עֶרֶב נִיסִּיתִי לְהַרְאוֹת לְלַיְּילָהּ אֵיךְ לְהָקִים אוֹהֶל וְאֵיךְ לְהַבְעִיר מְדוּרָה, אֲבָל הִיא לֹא גִּילְּתָה עִנְיָין. בִּמְקוֹם זֶה הִיא הִתְרַכְּזָה בְּמִילּוּי תִּיק הַגַּב הַוּוֹרוֹד שֶׁלָּהּ בַּאֲבָנִים וּבַעֲרֵימָתָן לְפִירָמִידוֹת קְטַנּוֹת לְאוֹרֶךְ הַשְּׁבִיל שֶׁהוֹבִיל הַחוּצָה, אֶל הָעֲיָירָה. הִיא גָּחֲנָה מֵעֲלֵיהֶן וְהָפְכָה אֶת הָאֲבָנִים בִּזְהִירוּת כְּדֵי לִמְצוֹא אֶת צִדָּן הַשָּׁטוּחַ, בָּסִיס יַצִּיב. בִּשְׁבִיל מָה זֶה? שָׁאַלְתִּי.
לְמִקְרֶה שֶׁנֵּלֵךְ לְאִיבּוּד, הִיא אָמְרָה. סַבָּא הֶרְאָה לִי.
כְּשֶׁהֶחֱשִׁיךְ יָשַׁבְנוּ יַחַד וְהֶאֱזַנּוּ לְלַחְשׁוּשׁ הַנַּקְנִיקִיּוֹת בִּקְצֵה הַשִּׁיפּוּדִים שֶׁלָּנוּ, לִתְסִיסָה הָאַלִּימָה שֶׁל הַלְּשַׁד הַדּוֹלֵף מֵעֲצֵי הַבְּעִירָה. לִייְּלָה נִרְדְּמָה בְּחֵיקִי. נָשָׂאתִי אוֹתָהּ אֶל הָאוֹהֶל וְרָכַסְתִּי סְבִיבָה אֶת שַׂק הַשֵּׁינָה. נִשְׁאַרְתִּי וְהִבַּטְתִּי בָּהּ שָׁם, בְּבֵית הֶחָזֶה שֶׁלָּהּ הָעוֹלֶה וְצוֹנֵחַ, לִנְשִׁימָתָהּ – נְשִׁימָה קְטַנָּה וְחַסְרַת בִּטָּחוֹן שֶׁל צִיפּוֹר.
כְּשֶׁרָכַנְתִּי לָצֵאת מַפְתֵּחַ הָאוֹהֶל מַשֶּׁהוּ נָפַל לִי מִכִּיס הַסַּרְבָּל. בָּחַנְתִּי אוֹתוֹ בְּאוֹר הַמְּדוּרָה. זֶה הָיָה בְּדַל עָכוּר שֶׁל אֶבֶן אַחְלָמָה, גָּדוֹל כְּשֵׁן שֶׁל סוּס.
נִיסִּיתִי, דְּוַויָּין מוּזָר, אֲבָל אֲנִי לֹא מַצְלִיחַ לְדַמְיֵין אוֹתְךָ בְּפִינְקִיֵּי דְּרַיְיב מִסְפַּר 1077. אֲנִי לֹא מַצְלִיחַ לְדַמְיֵין אוֹתְךָ בְּהֶנְדֶּרְסוֹן, נְקוּדָּה – אִי שָׁם בַּפַּרְוָורִים, בָּרְחוֹב לְלֹא מוֹצֵא, בְּאֶחָד הַבָּתִּים הַטְּרוֹמִיִּים הָאֵלֶּה עִם חִיפּוּי טִיחַ וְהַחֲנִיָּיה הַמְּקוֹרֶה שֶׁנִּפְעַרְתָּ מַקְדִּימָה כְּמוֹ פֹּה. אֲנִי לֹא מַצְלִיחַ לְדַמְיֵין אוֹתְךָ עוֹמֵד כְּמוֹ חֶרֶק מִתַּחַת לְפָנָסֵי הָרְחוֹב הָאֵלֶּה, בְּצֶבַע שֶׁל סַבּוֹן אַנְטִי בַּקְטֶרְיָאלִי. בַּלֵּילוֹת אֲנִי יוֹשֵׁב בַּבַּיִת שֶׁלִּי עַל הַמִּרְפֶּסֶת וְצוֹפֶה בָּאוֹרוֹת שֶׁל רִינוֹ מֵעֵבֶר לַגְּבָעוֹת, בָּעִיר הַצּוֹעֶדֶת לְעֶבְרֵנוּ כְּמוֹ צָבָא. לֹא בְּמִקְרֶה הַצַּעַד הָרִאשׁוֹן בְּמָה שֶׁמְּכוּנֶּה פִּיתּוּחַ חֶלְקַת אֲדָמָה הוּא הֲקָמַת גֶּדֶר מִסָּבִיב.
אֲנִי לֹא מַצְלִיחַ לְדַמְיֵין אוֹתְךָ מֵאֲחוֹרֵי גֶּדֶר. כְּשֶׁאֲנִי מְדַמְיֵין אוֹתְךָ, אֲנִי מְדַמְיֵין אוֹתְךָ כָּאן, בִּרְיוֹלַיְיט, קוֹצֶר זִרְדִּי פֶּחָם מִבִּנְיַין בֵּית הַסֵּפֶר הַשָּׂרוּף לְמֶחֱצָה וּמְשַׁרְבֵּט אֶת הַשֵּׁם שֶׁלָּךְ עַל יְסוֹדוֹת הַבֵּטוֹן הַחֲשׂוּפִים. עוֹצֵם עַיִן כְּדֵי לְהִתְבּוֹנֵן דֶּרֶךְ קִירוֹת בֵּית הַבַּקְבּוּקִים שֶׁל גִ'ים קָלִי. לֹא, זֹאת הַבַּת שֶׁלִּי. זֶה אֲנִי, בְּתוֹר יֶלֶד, מַכְתִּים בְּפֶחָם אֶת מִכְנְסֵי הַגִּ'ינְס הַכְּחוּלִּים שֶׁלִּי. זֶה אַתָּה בַּ"שֶׁבֵּל" שֶׁלְּךָ, שְׁנַת 66', מֵגִיחַ בְּמַעֲלֵה קַיִין סְפּרִינְגֶס רוּאֵד, חוֹלֵף בִּמְהִירוּת עַל פְּנֵי מָה שֶׁפַּעַם הָיָה "הַחֲנוּת שֶׁל הָאַחִים פּוֹרְטֶר". אֲנִי רוֹאֶה אוֹתְךָ וְאֶת מ', מְעִיפִים הַחוּצָה מֵהָאוֹטוֹ פְּרִיטוּס וּבָשָׂר וּפַחִיּוֹת מְלֵאוֹת לְמֶחֱצָה שֶׁל קוֹלָהּ וְשֶׁל בָּאד-לַיֵּיט, כְּמוֹ בְּאֵיזוֹ חֲגִיגָה, מַשִּׁילִים מֵעֲלֵיכֶם אֶת מִי שֶׁהֱיִיתֶם.
כִּמְעַט חַג הַמּוֹלָד עַכְשָׁיו. הִתְבּוֹנַנְתִּי בִּתְרוּפוֹת שֶׁלְּךָ, בַּמִּכְתָּבִים, בְּתַצְלוּמִים. אַתָּה לֹא פַּרְנְקִי, אֲנִי יוֹדֵעַ אֶת זֶה. זֶה רַק צֵירוּף מִקְרִים, צְרוֹר הַתַּצְלוּמִים שֶׁהוּשְׁלַךְ מִמְּכוֹנִית אִי שָׁם בְּאֶמְצַע שׁוּמָקוֹם. הַמְּכוֹנִית הִיא רַק מְכוֹנִית. הָעוֹלָם מָלֵא בִּמְכוֹנִיּוֹת מִדֶּגֶם "שֶׁבֵּל", יֵשׁ מַסְפִּיק מוֹדֵל 66' לְשָׁנָה שְׁלֵמָה. אַתָּה לֹא יוֹדֵעַ כְּלוּם עַל תַּחֲנַת הַדֶּלֶק שֶׁל הַאַדְלִי בְּבֵיטִי, עַל נַעַר שֶׁנֶּהֱרַג שָׁם לַיְלָה אֶחָד בְּשִׁלְהֵי הָאָבִיב, כְּשֶׁהַחֲגָבִים הִרְעִישׁוּ כָּל כָּךְ, עַד שֶׁנִּשְׁמְעוּ כְּמוֹ סַעֲרַת רְעָמִים בְּתוֹךְ הָרֹאשׁ. אֲנִי לֹא חַיָּיב לְךָ כְּלוּם.
כְּשֶׁהִתְעוֹרַרְתִּי הַבּוֹקֶר הָיָה שֶׁלֶג עַל הַקַּרְקַע וְלִייְּלָה נֶעֶלְמָה. נָעַלְתִּי אֶת הַמַּגָּפַיִים שֶׁלִּי וְהִסְתּוֹבַבְתִּי בְּאֵזוֹר הָאוֹהֶל שֶׁלָּנוּ. שִׁכְבָה לְבָנָה כִּיסְּתָה אֶת הַגְּבָעוֹת וְאֶת הָעֵמֶק וְאֶת שִׁלְדֵי הַבִּנְיָינִים הַיְּשָׁנִים – הֵאִירָה אֶת הָעֵמֶק בְּאוֹר נֵיאוֹן. מַחֲזֶה מְסַנְוֵור. קָרָאתִי לַבַּת שֶׁלִּי. הִטִּיתִי אוֹזֶן וְלָחַצְתִּי אֶת סוּלְיַית הַנַּעַל עַל הָאֲבָנִים הַמּוּשְׁחָרוֹת שֶׁתָּחֲמוּ אֶת בּוֹר הַמְּדוּרָה. הִבַּטְתִּי בַּשֶּׁלֶג הַנָּמֵס בְּתוֹךְ טְבִיעַת נַעֲלֵי. לֹא הָיְיתָה כָּל תְּשׁוּבָה.
בָּדַקְתִּי בְּטֶנְדֶּר. הוּא הָיָה רֵיק. בְּאוֹהֶל מָצָאתִי אֶת הַמְּעִיל שֶׁלָּהּ וְאֶת הַכְּפָפוֹת. הַנַּעֲלַיִים שֶׁלָּהּ נִלְקְחוּ. כָּשַׁלְתִּי בְּמַעֲלֵה גִּבְעָה קְטַנָּה וְחִיפַּשְׂתִּי אוֹתָהּ מִשָּׁם. חִיפַּשְׂתִּי אֶת דְּמוּתָהּ בֵּין הַבִּנְיָינִים הַיְּשָׁנִים, עַל הַגְּבָעוֹת, בְּקַיָּין סְפֶּרִינְגֶס רוֹאד. עַמּוּדֵי גְּדֵרוֹת, שְׁחוֹרִים מְלֵחוֹת, נִמְתְּחוּ לְאוֹרֶךְ הָעֵמֶק כְּמוֹ מַצֵּבוֹת. בְּחִילָה הִתְעַבְּתָה לִי בַּקְּרָבַיִים וּבְגָרוֹן. הִיא נֶעֶלְמָה.
שׁוּב וָשׁוּב קָרָאתִי לָהּ. לֹא שָׁמַעְתִּי כְּלוּם, אַף שֶׁהַקּוֹל שֶׁלִּי וַדַּאי הִדְהֵד אֵלַיי חָזְרָה. הַשֶּׁלֶג וַדַּאי חֶרֶק תַּחַת רַגְלַיי כְּשֶׁחָצִיתִי אֶת הַמַּחֲנֶה שֶׁלָּנוּ לְעֵבֶר הֶחוֹרָבוֹת. קְנוֹקָנוֹת הַקְּרֵיאוֹסוֹט הַקְּפוּאוֹת וַדַּאי הִצְלִיפוּ בְּרַגְלַיי כְּשֶׁהִתְחַלְתִּי לָרוּץ בַּעֲיָירַת הָרְפָאִים הַזֹּאת, לַעֲלוֹת וְלָרֶדֶת בְּדֶרֶךְ הֶחָצָץ. אֲבָל הַצְּלִילִים כּוּלָּם נָטְשׁוּ אוֹתִי, חוּץ מִשְּׁאָגָה נְמוּכָה וּקְבוּעָה, קוֹל הַדָּם שֶׁלִּי בְּאוֹזְנַיי, קוֹל מְכוֹנִית רוֹעֶמֶת מִתְקַדֶּמֶת בַּכְּבִישׁ הַיָּשָׁן.
פִּתְאוֹם בָּעַר לִי הֶחָזֶה. לֹא יָכוֹלְתִּי לִנְשׁוֹם. לִייְּלָה, לִייְּלָה. כָּרַעְתִּי וְהִידַּקְתִּי אֶת כַּפּוֹת יְדֵי הַחֲשׂוּפוֹת אֶל הָאֲדָמָה הַקְּפוּאָה. הַתַּחְתּוֹנִים שֶׁלִּי נִרְטְבוּ בַּבִּרְכַּיִים, הָאֶצְבָּעוֹת הִתְחִילוּ לְעַקְצֵץ.
אָז רָאִיתִי דְּמוּת לְיַד הַשְּׂרִידִים הַשְּׂרוּפִים שֶׁל בֵּית הַסֵּפֶר. בֶּהָלָה בּוֹעֶרֶת וְעַזָּה יוֹתֵר מִשֶּׁאֶפְשָׁר לְדַמְיֵין– עַזָּה יוֹתֵר –אָחֲזָה בִּי. הַפְּלַסְטִיק הַוּוֹרוֹד הַמַּבְרִיק שֶׁל תִּיק הַגַּב שֶׁלָּהּ. רַצְתִּי לְעֶבְרוֹ.
כְּשֶׁהִתְכּוֹפַפְתִּי לְהָרִים אוֹתוֹ שָׁמַעְתִּי מַשֶּׁהוּ נִישָּׂא בָּרוּחַ. מַשֶּׁהוּ שֶׁדָּמָה לַקּוֹלוֹת הַגְּבוֹהִים הַמִּתְנַשְּׁפִים שֶׁבְּנוֹתַיי מְשׂוֹחֲחוֹת בָּהֶם זוֹ עִם זוֹ כְּשֶׁהֵן מְשַׁחֲקוֹת יַחַד. הָלַכְתִּי בְּעִקְבוֹת הַצְּלִיל אֶל מֵאֲחוֹרֵי בִּנְיַין בֵּית הַסֵּפֶר וּמָצָאתִי אֶת לִייְּלָה כּוֹרַעַת שָׁם בְּפִיגָ'מָה, עוֹרֶמֶת בָּרוּךְ בַּשֶּׁלֶג אֶת אֶחָד מִסַּמָּנֵי הָאֲבָנִים שֶׁלָּהּ.
הֵי, אַבָּא, הִיא אָמְרָה. הַשֶּׁלֶג הֶאֱדִים אֶת יָדֶיהָ וְאֶת לְחַיֶּיהָ כְּאִילּוּ נִכְוְותָה. הִיא הוֹשִׁיטָה לִי אֶבֶן.  הִנֵּה קַח, הִיא אָמְרָה.
אָחַזְתִּי בְּבָתֵּי בִּכְתֵפֶיהָ וְהֶעֱמַדְתִּי אוֹתָהּ עַל הָרַגְלַיִים. הֵרַמְתִּי אֶת הַסַּנְטֵר הַמָּתוֹק שֶׁלָּהּ כָּךְ שֶׁהָעֵינַיִים שֶׁלָּהּ פָּגְשׁוּ בָּעֵינַיִים שֶׁלִּי וְאָז נָתַתִּי לָהּ סְטִירָה. הִיא הִתְחִילָה לִבְכּוֹת. חִיבַּקְתִּי אוֹתָהּ. הַ"שֶׁבֵּל" נָסְעָה הָלוֹךְ וְחָזוֹר בְּקַיָּין סְפֶּרִינְגֶס רוֹאד, הֶחָצָץ תַּחַת הַצְּמִיגִים פִּצְפֵּץ "פּוֹפּ פּוֹפּ פּוֹפּ". אָמַרְתִּי, שֶׁשֵּׁשׁ. מַסְפִּיק עַכְשָׁיו. לַיְּלָדִים אֵין שׁוּם מַשְׁמָעוּת כָּאן.
בְּכֵנוּת,
תּוֹמָס גְריי




https://www.shortstoryproject.com/he/story/%d7%94%d7%93%d7%91%d7%a8-%d7%94%d7%90%d7%97%d7%a8%d7%95%d7%9f-%d7%a9%d7%90%d7%a0%d7%97%d7%a0%d7%95-%d7%a6%d7%a8%d7%99%d7%9b%d7%99%d7%9d/
#אַבָּהוּת#אִינְטְרוֹסְפֶּקְצִיָּה#אֶפִּיסְטוֹלָרִי#וִידּוּי#זִכְרוֹנוֹת#מֶתַח#רגשׁותאשׁם