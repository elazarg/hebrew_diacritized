לְאַהֲרוֹן, הָאִינוּאִיט הָרִאשׁוֹן שֶׁלִּי

"אִיטְס גַּארְבֶּג'." אַהֲרוֹן הָאִינוּאִיט חוֹשֵׂף לְעֶבְרֵךְ שִׁינַּיִים רְחָבוֹת, צְהוּבּוֹת, יָדוֹ מְשַׁחְרֶרֶת אֶת רְצוּעַת הַצַּוּוֹאר שֶׁל הַכֶּלֶב הַשְּׁלִישִׁי בְּשׁוּרָה הַיְּמָנִית. עֶשְׂרִים וּשְׁנַיִים הָאֲחֵרִים אֵינָם מַטִּים רֹאשׁ. אֵינָם רוֹאִים אֶת עֵינָיו שֶׁל הַכֶּלֶב מִתְרַחֲבוֹת מְפַחֵד — הַחַיְידַּק שֶׁחוֹדֵר לַגּוּף וּמַאֲפִיר אֶת הַדָּם.
אַהֲרוֹן יוֹנֵק מֵהַסִּיגַרְיָה, "כֶּלֶב חוֹלֶה," הוּא מְסוֹבֵב כְּלַפַּיִיךְ אֶת כַּף רַגְלוֹ, מַרְאָה לְךָ אֶת הַחֲתָכִים הַמְּדַמְּמִים, "הָרוּחַ מַשְׁחִיזָה אֶת הַקֶּרַח," הוּא אוֹמֵר וּמְשַׁחְרֵר אוֹתוֹ.
"זֶה נוֹרָא לִרְאוֹת אֵיךְ הוּא מִיטַּלְטֵל כְּמוֹ בּוּבַּת סְמַרְטוּטִים," אַתְּ אוֹמֶרֶת כְּשֶׁאֲנַחְנוּ מַבִּיטִים אֵיךְ אַט־אַט נִגְרָר הַכֶּלֶב אֶל תּוֹךְ הָעֲרָפֶל הַלָּבָן, נִהְיֶה לַעֲרָפֶל עַצְמוֹ.
"רָאִיתִי כָּאֵלּוּ שֶׁמִּיטַּלְטְלִים כָּכָה אֶצְלֵנוּ," אֲנִי אוֹמֵר, "מְרַיְּירִים קֶצֶף דְּמֵי. אָמְרוּ אֶצְלֵנוּ שֶׁעַל גַּבָּם רְכוּבִים שֵׁדִים בִּלְתִּי נִרְאִים, וְהָיוּ יוֹצְאִים לַשָּׂדוֹת, מְחַסְּלִים אוֹתָם בִּירִיּוֹת וְשׂוֹרְפִים אֶת גּוּפוֹתֵיהֶם."

לְשׁוֹנוֹ שֶׁל אַהֲרוֹן מַכֶּה בְּתוֹף הַכָּבֵד שֶׁל הַדִּיבּוּר, מְאִיצָה בְּעֶשְׂרִים וּשְׁנַיִים הַכְּלָבִים שֶׁיִּמְשְׁכוּ הָלְאָה.
"זוֹכֶרֶת אֶת כַּלְבֵי הָרוּחַ שֶׁלִּי?" אֲנִי שׁוֹאֵל, "מִתְרוֹצְצִים בַּעֲרָפֶל הַבּוֹקֶר, שׁוֹמְרִים עַל הַכְּבָשִׂים שֶׁלֹּא יִתְקָרְבוּ לְאַדְמַת הַבֵּיצָה הִרְעִילָה שֶׁל הַמִּפְעָל, כְּאִילּוּ הֵם מְבִינִים אֶת הַכּוֹחוֹת הַקַּטְלָנִיִּים שֶׁמֵּהֶם מוּרְכָּבִים הַמַּיִם."
"כֵּן," אַתְּ מְהוּרְהֶרֶת, "אֲנִי זוֹכֶרֶת אֶת הַיּוֹם שֶׁהַכְּלָבִים הִתְנַמְנְמוּ בַּשֶּׁמֶשׁ, הַכְּבָשִׂים יָרְדוּ אֶל הַבֵּיצָה וְשָׁתוּ... אַחֵר כָּךְ כְּבָר הָיָה מְאוּחָר מִדַּי."
אֲנִי זוֹכֵר שֶׁעָנִיתִי לְךָ אָז: "מִידָּה כְּנֶגֶד מִידָּה, אֲנַחְנוּ מְשַׁעְבְּדִים אֶת הָאֲדָמָה אֲבָל הִיא זְקֵנָה וַחֲכָמָה מֵאִיתָּנוּ."

קִרְעֵי גְּוָונִים שֶׁל כָּחוֹל נָעִים בְּתוֹךְ שִׁכְבוֹת הַלּוֹבֶן תַּחְתֵּינוּ, פּוֹרְצִים וּמְבַקְּעִים אֶת הַקֶּרַח.
"הַיָּם כּוֹעֵס," אַהֲרוֹן אוֹמֵר כְּשֶׁהַמִּזְחֶלֶת נֶעֱצֶרֶת וְהַכְּלָבִים מִתְבּוֹנְנִים קָדִימָה אֶל תּוֹךְ הֶחָרִיץ הַנִּפְעָר, מֵי הַיָּם גּוֹאִים מִתּוֹכוֹ.
אַהֲרוֹן זוֹרֵק אֶת הַכֶּלֶב הַמּוֹבִיל לַמַּיִם, הָאֲחֵרִים קוֹפְצִים אַחֲרָיו. אוּלַי זֶה כּוֹחַ הַחַיִּים שֶׁגּוֹרֵם לָהֶם לַחֲצוֹת וּלְטַפֵּס עַל מִשְׁטַח הַקֶּרַח בַּצַּד הַשֵּׁנִי, לִמְשׁוֹךְ אֶת הַמִּזְחֶלֶת רַק כְּדֵי לְהַמְשִׁיךְ וְלִמְשׁוֹךְ אוֹתָהּ.
אֲנִי מִסְתַּכֵּל בִּמְרוּצָּתָם עַל הַטּוּנְדְּרָה. אֲנִי חוֹשֵׁב: מָתַי מַתְחִילָה לְהִיטָּמַע בְּנוֹ בִּבְלִי דַּעַת "יְדִיעַת הַקֵּץ"? שֶׁמָּא הִיא נְעוּצָה עָמוֹק בְּאֵיבָרֵינוּ וּלְפֶתַע פּוֹרֶצֶת? מָתַי דַּעְתֵּנוּ מַתְחִילָה לְהַפְנִים אֶת קִיּוּמָהּ שֶׁל הַסַּכִּין בְּתוֹךְ כָּל אֵיבָר מֵהָאֵיבָרִים וַאֲנַחְנוּ מַתְחִילִים לִרְעוֹד כְּמוֹ הָיִינוּ עָלֶה נִידָּף?
"יָכוֹלְתִּי לוֹמַר לוֹ מַשֶּׁהוּ," כַּתֶּבֶת לִי גְּלוּיָה לְאַחַר שֶׁעָזַבְתָּ וְהִגַּעְתְּ לְמָאלִי, "לְכָל אֶחָד יֵשׁ אֵיזוֹ נְשָׁמָה שֶׁהוּא רוֹצֶה לִגְאוֹל. הָיִיתִי צְרִיכָה לִגְאוֹל אֶת הַכֶּלֶב הַהוּא, לֹא?"
אַהֲרוֹן מֵצִיץ בִּתְמוּנַת הַגְּלוּיָה: "דְּמוּת אָדָם עִם יָדַיִים מוּרָמוֹת — קה (כּוֹחַ הַחַיִּים), מֵהַתְּקוּפָה הֲפָרָה־הִיסְטוֹרִית". הוּא מְחַיֵּיךְ. אוּלַי הוּא מֵבִין אֶת כּוֹחַ הַחַיִּים — לְהַגִּיעַ הַיְישֵׁר אֶל לֵב הַדְּבָרִים. אִם יֶשְׁנוֹ צַעַר לִרְאוֹת אֶת הַצַּעַר. אִם שִׂמְחָה — לִרְאוֹת אֶת הַשִּׂמְחָה.
"מִילִּים הֵן רַק רַעַשׁ. מְאוּחָר מִדַּי," כָּתַבְתִּי לְךָ עַל גְּלוּיָה עִם תְּמוּנַת אֶקְדָּח, שֶׁתַּחְתָּיו הַכּוֹתֶרֶת: "הַגָּרוּעַ מִכּוֹל קָרָה."
הוֹסַפְתִּי בִּכְתַב יָדִי: "תְּחוּשַׁת שִׁחְרוּר עַז. הַכּוֹל נֶעֱלַם בְּאֶרֶץ הַמֵּתִים, אֵין בָּהּ זִיכָּרוֹן."
"כֵּן," עָנִיתָ לִי עַל גְּלוּיָה לְבָנָה, "זִיכָּרוֹן הוּא מַחֲלָה."
תָּפַסְתִּי אוֹתְךָ בַּטֵּלֵפוֹן הֲלַוְויָינִי, "אַתְּ זוֹכֶרֶת אֶת הַבָּחוּר הַהוּא עִם הַסַּכִּין שֶׁאָחַז בְּךָ אָז עַל הַטַּיֶּילֶת? זוֹכֶרֶת שֶׁאָמַר: 'תִּשְׁמַע טוֹב מָה אַתָּה עוֹשֶׂה, אַתָּה עוֹמֵד בְּלִי לָזוּז עַד שֶׁאֲנַחְנוּ מִסְתַּלְּקִים. תָּזִיז שָׁרִיר הִיא חוֹטֶפֶת סַכִּין בְּלֵב. נִשְׁבָּע בֶּאֱלוֹהִים, הֵבַנְתָּ?'"
"קַל לֹא לָזוּז," אַתְּ אוֹמֶרֶת.

אַהֲרוֹן וַאֲנִי יִשּׁוּבִים עַל עוֹר כֶּלֶב יָם, אֶמְצַע הַלַּיְלָה וְהַשֶּׁמֶשׁ נוֹטָה לִיפּוֹל עַל מִשְׁטַח הַקֶּרַח שֶׁמִּתְבַּקֵּעַ בְּקוֹלוֹת נֶפֶץ.
הוּא קוֹרֵא בַּתָּנָ"ךְ הַכָּתוּב בְּאִינוּאִיט וּמְעוּטָּר בְּאִיּוּרִים מִיתוֹלוֹגִיִּים כְּתַפְאוּרָה. הֵם מְגַמְּדִים אֶת הֶחָלָל וְהַזְּמַן בִּפְנֵי נוֹרְאוּתוֹ שֶׁל כּוֹחַ שְׁמֵימִי שֶׁמִּתְגַּלֶּה בְּפָנָיו יוֹרְקִי הַזַּעַם.
"אֵיזֶה מִין שָׁם אִינוּאִיטֵי זֶה אַהֲרוֹן?" אֲנִי שׁוֹאֵל.
הוּא סוֹגֵר אֶת הַתָּנָ"ךְ, "נוֹלַדְתִּי אַנְגֵּאכוֹיִט וּמֹתַתִּי. חָזַרְתִּי אַהֲרוֹן." חִיּוּךְ נִפְעַר בְּפָנָיו.
אֲנִי חוֹשֵׁב: הֶעָבָר זֶה מָה שֶׁהַמּוֹחַ מְעַרְבֵּב עִם הַזְּמַן. הוּא מִתְגַּעְגֵּעַ לְעוֹלָם חֲסַר סְפָרִים, עוֹלָם בּוֹ הַדְּבָרִים שֶׁמִּסְתַּתְּרִים מֵאֲחוֹרֵי הַמּוּפְשָׁט הֵם מָה שֶׁהָעַיִן מַעֲבִירָה בְּאֶפְשָׁר.




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%93%d7%91%d7%a8/
#