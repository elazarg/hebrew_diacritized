אֲבַקֵּשׁ מִכָּל הָאֲבָנִים לְהַמְשִׁיךְ בִּתְנוּמָתָן לְלֹא כָּל שִׁינּוּי, בְּהִתְפּוֹרְרוּת הָאִטִּית, הָעֲצֵלָה, בַּאֲדִישׁוּת הַכְּלָלִית, בְּהִתְקַלְּפוּת, בִּדְמָמָה. כּוּלָּן מִלְּבַד אֵלֶּה בַּקּוֹמָה הַחֲמִישִׁית בַּבִּנְיָין הַהוּא שָׁם, בְּסִמְטַת גַּן מֵאִיר, מַמָּשׁ הֵיכָן שֶׁמִּתְעַרְטֶלֶת כָּעֵת חֲשׁוּפִית רִירִית לְמוּל חִילָּזוֹן בְּקוֹנְכִיָּה, שֶׁנִּדְמֶה נָבוֹךְ וְזוֹעֵם. הִיפָּרְדוּ נָא וְחָשְׂפוּ לְמַעַן קוֹרְאֵי אֶת הַיְּצוּר הַמּוּפְלָא הַשּׁוֹכֵן מַעֲבָר לָכֵן.
וַדַּאי, וַדַּאי, הוּא לֹא יָחִיד בְּמִינוֹ, כּוּלָּנוּ יְצוּרִים מוּפְלָאִים בְּמִידַּת מָה, וְכוּלָּנוּ מִתְבַּצְּרִים מֵאֲחוֹרֵי כָּתְלֵי אֶבֶן מִזֶּה עִידָּן וְעִידָּנִים. כָּל הָעִיר הַזֹּאת מְלֵאַת פִּירָמִידוֹת מְרוּבָּעוֹת שֶׁבְּתוֹכָן קְבוּרִים סוֹדוֹתֵינוּ הַגַּסִּים: יַחֲסֵנוּ הָאֲמִיתִּי לִילָדֵינוּ, לִבְנֵי זוּגֵנוּ, אוֹ גָּרוּעַ מִכָּךְ, לְעַצְמֵנוּ. וְאַף סוֹדוֹת פְּשׁוּטִים מֵאֵלֶּה מוּצְפָּנִים בֵּין לִבְנֵי דִּירוֹתֵינוּ. רַק לַחֲשׁוֹב שֶׁיִּרְאוּ אוֹתָנוּ מְדַלְּגִים בַּפָּתֵטִיּוּת בְּקֶרֶב נֶגֶד מַקָּק מְבוֹעָת, אוֹ הַבָּעַת הַסְּלִידָה עַל פָּנֵינוּ לְאַחַר שֶׁסָּגַרְנוּ אֶת הַדֶּלֶת בְּחִיּוּךְ, מְלַוִּוים בְּנֵי מִשְׁפָּחָה, מַכָּרִים אוֹ עֲמִיתִים, אוֹ הָאוֹפֶן שֶׁבּוֹ אָנוּ מְדַשְׁדְּשִׁים בְּחוֹסֶר מַעַשׂ, בְּרִגְעֵי בְּדִידוּת קָשָׁה מִנָּשׂוּא, אוֹ מַזְוִויעַ מִכָּךְ – כְּשֶׁאָנוּ רוֹקְדִים בְּלִי בּוּשָׁה עֵת נַחְגּוֹג נִיצָּחוֹן אוֹ כִּיבּוּשׁ. לְשֵׁם כָּךְ, קִירוֹת אֶבֶן.
יֹאמְרוּ לִי, שְׁטוּת רוֹמַנְטִית שֶׁל סוֹפְרִים, אָנוּ מְכוּתָּרִים בַּאֲבָנִים לְשֵׁם הֲגַנָּה מוּל אֵיתָנֵי הַטֶּבַע, אוֹ כְּנֶגֶד זָרִים חוֹרְשֵׁי רַע. אֲבָל אִישׁ פֶּה לֹא תָּמִים, נָכוֹן? בַּמֵּאָה הָעֶשְׂרִים וְאַחַת יָדוּעַ לְכָל כִּי בְּכוֹחַ הַטֶּבַע לִמְחוֹת בִּמְחִי יָד אֶת טִירוֹתֵינוּ הַמּוֹדֶרְנִיּוֹת, הַטֶּבַע לֹא מַכִּיר בַּפִּתְרוֹנוֹת אַדְרִיכָלִיִּים כְּגוֹן: מַעֲקֵה בִּיטָּחוֹן, גַּגּוֹן מִגַּן, מִקְלָטִים, לַעֲזָאזֵל – מָה יֵשׁ לוֹ לְהִתְרַגֵּשׁ מִכָּל זֶה, וְלָמָּה שֶׁיַּבְדִּיל בֵּינֵינוּ לְבֵין הַדְּבוֹרִים שֶׁבּוֹנוֹת כַּוּוֹרוֹת מְלֶאכֶת מַחְשֶׁבֶת אוֹ הַנְּמֵלִים שֶׁחוֹפְרוֹת קָנִים לְמוֹפֵת? וּבְנוֹגֵעַ לְחוֹרְשֵׁי הָרַע: גַּנָּב, אוֹיֵיב אוֹ מְאַהֵב, אֵלֶּה יַשִּׂיגוּ אֶת מְבוּקָּשָׁם גַּם אִם נִנְעָל אֶת עַצְמֵנוּ אוֹ אֶת יְקִירֵינוּ מֵאֲחוֹרֵי אֶלֶף חוֹמוֹת.
הָיָה לִי פַּעַם חָבֵר שֶׁהִזְמִין צִיּוּר שֶׁל מַפַּת הַכּוֹכָבִים עַל תִּקְרַת חֲדַר הַשֵּׁינָה. אֲנִי רוֹצֶה לְהַרְגִּישׁ שֶׁאֲנִי יָשֵׁן תַּחַת כִּיפַּת הַשָּׁמַיִים, אָמַר וְאִשְׁתּוֹ לִיטְּפָה אֶת יָדוֹ בָּרוּךְ. מַרְחִיב אֶת הַלֵּב, לֹא? אֲבָל תָּאֲרוּ לְעַצְמְכֶם שֶׁהֵם מִתְעוֹרְרִים לַיְלָה אֶחָד וּבֶאֱמֶת רוֹאִים אֶת כִּיפַּת הַשָּׁמַיִים? הֶתְקֵף לֵב. 
זֶהוּ, הָאֲבָנִים נִפְרְדוּ בְּקַלּוּת מְעוֹרֶרֶת בֶּהָלָה וְאָנוּ יְכוֹלִים לְצַפּוֹת לְלֹא מַפְרִיעַ בַּטִּיפּוּס הַכֹּל כָּךְ טִיפּוּסִי הַזֶּה, מְשׁוּלַּח הָאֵיבָרִים – מָה? כֵּן, דַּוְוקָא בַּטִּיפּוּס הַטִּיפּוּסִי בָּחַרְתִּי. אֵין לִי כָּל עִנְיָין לַחֲשׂוֹף בִּפְנֵיכֶם אֶת כּוּכוֹ הָאָפֵל שֶׁל פֵּדוֹפִיל שְׁכוּנָתִי אוֹ אֶת מְאוּרָתָהּ שֶׁל אִישָּׁה פְּרוּצָה, גַּם לֹא בֵּית הִימּוּרִים בִּלְתִּי חוּקִּי, אוֹ מְחִילַת סוֹפֵר כָּחוּשׁ הָעוֹמֵד לְהַשְׁלִיךְ לָאֵשׁ אֶת עֲמַל חַיָּיו.
הִנֵּה הוּא, הַטִּיפּוּס הַטִּיפּוּסִי, סָפוּן בַּחֲלוֹמוֹתָיו הַבָּנָאלִיִּים, שֶׁאֵינָם שׁוֹנִים בַּדָּבָר מֵאֵירוּעֵי הַיּוֹמְיוֹם בְּחַיָּיו. אוֹקְיָינוֹס מַצָּעָיו מְנוּקָּד אִיִּים לְבָנִים שֶׁל תַּאֲוָוה מְמוּמֶּשֶׁת (עוֹד נָשׁוּב לְזֶה), צִדְפֵי מַטְבְּעוֹת פְּזוּרִים פֹּה וָשָׁם, סִירַת בַּקְבּוּק זְכוּכִית שֶׁבְּקַרְקָעִיתָהּ טֶבַע צֶוֶות שָׁלֵם שֶׁל בַּדְּלִי סִיגַרְיוֹת צָפָה בֵּין גַּלֵּי עִיתּוֹנִים יְשָׁנִים. צִלְצֵל מְצַלְצֵל הַמְּשַׁמֵּשׁ לְצֵיד סִירֵנוֹת מִתְגּוֹלֵל שָׁם, מְהַבְהֵב בְּזוֹהֳרוֹ הֶעָמוּם בָּאֲפֵלָה. לִוְויָתָן אַדִּיר מִימַדִּים, פַּרְוָותִי וּמְשׂוּפָּם מְשַׁיֵּיט עַל גַּבּוֹ, מִתְגָּרֵד וּמְפַהֵק, וּבְבִטְנוֹ חִיפּוּשִׁית שֶׁזָּלַל, אוּלַי נְבִיאָה שֶׁל עַם מִזְעָרִי כָּלְשֶׁהוּ הֲנָסָה מִפְּנֵי אֱלוֹהֶיהָ. עוֹגֶן הַכָּרִית נִתְלַשׁ וְהוּשְׁלַךְ מַטָּה, מְמַגְנֵט אֵלָיו לַהֲקַת גַּרְבַּיִים מְטוּנָּפִים. אַגַּב, פִּירָטִים כְּמוֹתוֹ אֵינָם כֹּה נְדִירִים בָּעִיר הַחוֹף שֶׁלָּנוּ. 
וְהִנֵּה הוּא קָם, לֹא פּוֹקֵחַ עֵינַיִים, לֹא מֵזִיז שׁוּם אֵיבָר, חִרְחוּר קַל בִּנְשִׁימָתוֹ וְתוֹדָעָה שֶׁהוֹלֶכֶת וּמִקִּיצָה אֵלֶּה מְבַשְּׂרֵי הֶעָרוֹת הַיְּחִידִים. הַלִּוְויָתָן הוּא דַּוְוקָא זֶה הַפּוֹעֵל מִיָּדִית בְּהַרְגִּישׁוֹ בָּאוֹת הַיְּקִיצָה הַחַלָּשׁ. הוּא מִתְנַפֵּל עַל עָבְדוּ (וְזֶה מָה שֶׁהוּא בְּעֵינָיו) וְתוֹבֵעַ מָזוֹן. הַטִּיפּוּס הַטִּיפּוּסִי יוֹרֵד מֵהַיָּם לַיַּבָּשָׁה, מְדַלֵּג עַל פְּנֵי אֲבָנִים קָרוֹת לְאוֹרֶךְ הַמִּסְדְּרוֹן וּמִתְפַּטֵּר מֵהַמּוּלְךּ הַמְּפוּנָּק רַק כַּאֲשֶׁר הוּא מַקְרִיב לוֹ סַרְדִּינִים דְּבִיקִים וּמַצְחִינִים.
הַרְשׁוּ לִי לְוַותֵּר עַל תֵּיאוּר הַפְּעוּלּוֹת הַמַּשְׁמִימוֹת הַבָּאוֹת: צִחְצוּחַ מִבּוֹשִׁים, רִיקוּן מֵעַיִים וְכוּלֵּי, וְלַעֲבוֹר אֶל רֶגַע נֶהֱדָר, מְפוֹאָר, שֶׁכּוּלּוֹ פְּלִיאָה וְזַעֲזוּעַ, צְרָחוֹת (אֲנִי מְקַוֶּוה) וְהִתְנַשְּׁפוּיוֹת (מִי יוֹדֵעַ, אוּלַי אֲפִילּוּ אִיבּוּד הַכָּרָה אוֹ הֶתְקֵף כָּלְשֶׁהוּ... נוּ, טוֹב, נִרְאֶה). 
הַטִּיפּוּס הַטִּיפּוּסִי שֶׁלָּנוּ לָבוּשׁ כָּעֵת מִכְנְסֵי גִ'ינְס שֶׁהָיוּ רְחָבִים מִדַּי גַּם בְּיוֹם קְנִיָּיתָם וְחוּלְצַת טְרִיקוֹ מְחוֹרֶרֶת עִם הֶדְפֵּס זוֹל שֶׁהִתְקַלֵּף לְמֶחֱצָה. לֹא הָיָה בְּכַוּוֹנָתִי לַחֲשׂוֹף פְּרָטִים אִינְטִימִיִּים אֲבָל אֵינִי מְסוּגָּל לִשְׁמוֹר לְעַצְמִי אֶת הָעוּבְדָּה שֶׁהוּא לֹא לוֹבֵשׁ תַּחְתּוֹנִים. מַתְחִילִים לְהָבִין עִם מִי יֵשׁ לָנוּ עֵסֶק? וַעֲדַיִין – טִיפּוּסִי כָּל-כָּךְ... פָּשׁוּט נָדוֹשׁ. וְהִנֵּה, הוּא מִתְקָרֵב אֶל הַדֶּלֶת...
רֶגַע! לִפְנֵי שֶׁכָּל זֶה מִתְרַחֵשׁ, אֲנִי רוֹצֶה שֶׁתֵּדְעוּ גַּם מַשֶּׁהוּ עָלַי. אֲנִי לֹא אָדָם נַקְמָן. גַּם לֹא פְּסִיכוֹפָּת כָּלְשֶׁהוּ (אָמְנָם שׁוּחְרַרְתִּי מֵהַצָּבָא עַל סְעִיף נַפְשִׁי, אֲבָל הֶאֱמִינוּ לִי ש... לֹא חָשׁוּב). בְּכָל מִקְרֶה, עַל אַף שֶׁאֵינִי טִיפּוּס טִיפּוּסִי, אֵינִי מִקְרֶה קְלִינִי – לְכָל הַיּוֹתֵר, מְקוֹרִי. זֹאת הַמִּלָּה שֶׁהָיְיתָה מַחְמִיאָה לִי לוֹ רְצִיתֶם לְהַגְדִּיר אוֹתִי. כָּךְ אוֹ כָּךְ אֲבַקֵּשׁ מִכֶּם לְהָבִין אֶת מַעֲשֵׂי בַּקּוֹנְטֵקְסְט הָרָאוּי (אֵיזוֹ מִלָּה – קוֹנְטֵקְסְט! – גַּלְגַּל הַצָּלָה אֲמִיתִּי לְמִקְרִים מְסוּיָּמִים בַּחַיִּים). בְּקִיצּוּר, זֶהוּ, הִנֵּה זֶה קוֹרֶה.
הוּא מִתְקָרֵב אֶל הַדֶּלֶת, מְשַׁחְרֵר אֶת לְשׁוֹן הַמַּנְעוּל הָעֶלְיוֹן, מִתְמַהְמֵהַּ לְהֶרֶף רֶגַע נוֹסָף, הוֹדֵף בְּרַגְלוֹ אֶת הַלִּוְויָתָן, בְּאַלִּימוּת שֶׁאֵינָהּ מִשְׁתַּמַּעַת לִשְׁתֵּי פָּנִים, כְּשֵׁם שֶׁאֲנַחְנוּ לְעִתִּים מְגָרְשִׁים אֶת אֱלוֹהֵינוּ מֵעָלֵינוּ בְּפֶרֶץ זַעַם, וְהַלָּז מִתְפַּנֶּה לוֹ לְאָחוֹר בְּהִתְנַשְּׂאוּת – כְּאוֹמֵר, הֲרֵי תָּשׁוּב אֵלַי עַל אַרְבַּע, עָבַד. זֶהוּ, מְוַודֵּא בַּמַּרְאָה מְשׁוּפַּעַת טְבִיעוֹת אֶצְבָּעוֹת שֶׁשִּׁיעֲרוּ הַשָּׁחוֹר אָכֵן מְסוֹרָק לְאָחוֹר בִּקְפִידָה, מוֹשֵׁךְ אֶת יָדִית דֶּלֶת הַכְּנִיסָה...
בְּבַקָּשָׁה. מָה אָמַרְתִּי!
זַעֲקָתוֹ הָאֲיוּמָּה מַפְתִּיעָה אֲפִילּוּ אוֹתִי, שֶׁצִּיפִּיתִי לְכָךְ, שֶׁכֵּן הָאֲוִויר לֹא נִנְשַׁף הַחוּצָה אֶלָּא פְּנִימָה, וְהַצְּלִיל הַמִּשְׁתַּחְרֵר מִלּוֹעוֹ לֹא מְבַטֵּא אֶת יְכוֹלוֹת מֵיתְרֵי הַקּוֹל, אֶלָּא נִשְׁמָע כְּאִילּוּ בֶּקַע מֵעוֹמֶק הַקֵּיבָה, כְּמוֹ מִתּוֹךְ קוּמְקוּם יָשָׁן. הוּא קוֹפֵא לִרְגָעִים אֲרוּכִּים מוּל הַמַּרְאֶה הַבִּלְתִּי נִתְפָּשׂ וּלְאַחַר מִכֵּן מַתְחִיל לִפְסוֹעַ לְאָחוֹר, בְּלִי מוֹדָעוֹת, מִתּוֹךְ אִינְסְטִינְקְט שֶׁאֵינוֹ קָשׁוּר לַמַּצָּב הָאוֹבְּיֶיקְטִיבִי. הַלֹּא הַדָּבָר שֶׁמִּמֶּנּוּ הוּא מִתְרַחֵק לֹא יָכוֹל לִרְדּוֹף אוֹתוֹ. אֲנִי יוֹדֵעַ הֵיטֵב! כֵּיצַד? כִּי זֶה אֲנִי הִנַּחְתִּי אוֹתוֹ שָׁם, עַל סַף דִּירָתוֹ! אֲנִי! אֲנִי!
הִנַּחְתִּי. מִילָּה לֹא לְגַמְרֵי מְדוּיֶּקֶת, בָּנִיתִי, כֵּן! לַיְלָה שָׁלֵם בָּנִיתִי. תָּאֲרוּ לְעַצְמְכֶם, אָדָם פּוֹתֵחַ אֶת דֶּלֶת הַכְּנִיסָה לְבֵית, רוֹצֶה לָצֵאת הַחוּצָה, יוֹם רָגִיל, פִּתְאוֹם: חוֹמַת לְבָנִים. אֶבֶן עַל אֶבֶן, עִם טִיחַ וָסִיד וְהַכֹּל. וְכַמָּה לֵילוֹת הִמְתַּנְתִּי, חָקַרְתִּי, רִחְרַחְתִּי, עָקַבְתִּי וְרָשַׁמְתִּי עוּבְדּוֹת וְהַשְׁעָרוֹת עַד שֶׁבָּחַרְתִּי אֶת הַלַּיְלָה הַמַּתְאִים בְּיוֹתֵר, הַלַּיְלָה בּוֹ שְׁתֵּי הַדִּירוֹת הַשְּׁכֵנוֹת (לְמַעֲשֶׂה בְּנֵי מִשְׁפָּחָה אַחַת) יָצְאוּ יַחַד לַנְּסִיעָה לְאֵילַת (וַהֲרֵי כִּמְעַט נִמְנָע מִמֶּנִּי הַמֵּידָע הַזֶּה, לוּלֵא הַיֶּלֶד הַפַּטְפְּטָן וְהַשֶּׁמֶן שֶׁלָּהֶם). כַּמּוּבָן שֶׁנָּקַטְתִּי מְשַׁנֶּה זְהִירוּת, פֶּתֶק: "נָא לֹא לָגַעַת" עַל תּוֹתָב הַקִּיר הַמּוּזָר. כָּכָה, בְּלִי חֲתִימָה, בְּלִי כְּתוֹבֶת. אוּלַי מִשְׁטָרָה, אוּלַי שֵׁירוּת חֲשָׁאִי, לְךָ תֵּדַע. שְׁכֵנִים יַעַבְרוּ וְיַחְשְׁבוּ: מָה זֶה צָרִיךְ לִהְיוֹת? רֶגַע, מִי גָּר שָׁם? אָה.. הַהוּא. הַצְּעִירִים הָאֵלֶּה, לְךָ תֵּדַע, מִי שֶׁלֹּא שׁוֹאֵל שְׁאֵלוֹת, לֹא מִסְתַּבֵּךְ בְּצָרוֹת.    
עַכְשָׁיו הַטִּיפּוּס הַטִּיפּוּסִי שֶׁלָּנוּ נִלְכַּד. אוֹמְרִים לִפְעָמִים: אֵין כְּמוֹ הַבַּיִת. אֲבָל אִילּוּ הָיָה לָנוּ רַק בֵּית? רַק בַּיִת וְתוּ לֹא? מָה, תַּעֲנוּג גָּדוֹל? בְּמָה הוּא שׁוֹנֶה מִכֶּלֶא, הַבַּיִת הַזֶּה שֶׁאֲנַחְנוּ מְהַלְּלִים כָּל כָּךְ, מַשְׁקִיעִים בְּרִיהוּטוֹ, בְּאִרְגּוּנוֹ – אֲבָנִים, זֶה כָּל מָה שֶׁיֵּשׁ בּוֹ. צַעֲצוּעִים מִתְכַּלִּים שֶׁהִכְנַסְנוּ בְּעַצְמֵנוּ וַאֲבָנִים.
סְלִיחָה, אֵינִי יָכוֹל לְדַבֵּר יוֹתֵר. אֲנִי מוּכְרָח לְהִתְרַכֵּז בּוֹ וּבִתְגוּבָתוֹ. הוּא מְשַׁפְשֵׁף עֵינַיִים, מוֹשִׁיט יָד רוֹעֶדֶת וְנוֹגֵעַ בַּאֲבָנִים. הֵן לַחוּת עֲדַיִין. אַךְ הַטִּיחַ הִתְקַשָּׁה כְּבָר, הוֹדוֹת לְחוֹם הָאַדִּיר הַסּוֹרֵר בְּעִירֵנוּ זֶה הַיּוֹם הַשְּׁלִישִׁי. לוּ הָיָה יוֹצֵא מִבֵּיתוֹ אֶתְמוֹל, הָיָה מְפָרֵק בְּקַלּוּת אֶת הַקִּיר, אֲבָל הוּא נִשְׁאַר, הִתְבּוֹסֵס בִּכְלוּם, צָפָה בִּסְרָטִים עִם צְחוֹקִים מוּקְלָטִים, אָכַל אוֹכֶל יָבֵשׁ, שָׁתָה בִּירוֹת קָרוֹת. וְהִנֵּה לְךָ. תָּמִיד כְּדַאי לַעֲמוֹד עַל הַמִּשְׁמָר.
עַכְשָׁיו כּוּלְּכֶם שׁוֹאֲלִים וּבְצֶדֶק – לָמָּה? כְּדֵי לְהַפְחִיד כַּמּוּבָן. כְּדֵי לְהַבְהִיר שֶׁגַּם אֲנִי בֶּן אָדָם, וְאוּלַי יוֹתֵר מִזֶּה. שֶׁאֵין לִי גְּבוּלוֹת, שֶׁאִיתִּי לֹא מוּמְלָץ... זוֹכְרִים אֶת הָאִיִּים הַלְּבָנִים, אִיֵּי הִתְאַוּוֹה עַל הַסְּדִינִים. אָז דְּעוּ לָכֶם... קָשֶׁה לִי. רַק רֶגַע. אוֹף. הָאִישׁ הַזֶּה, הַטִּיפּוּס הַטִּיפּוּסִי הַזֶּה, מְשַׁפְשֵׁף אֶת הַזִּיפִים הַמַּגְעִילִים שֶׁלּוֹ בְּאִשְׁתִּי. ו.. אַתֶּם לֹא תַּאֲמִינוּ פָּשׁוּט, הָאִידְיוֹט הַזֶּה... אֲנִי יָדַעְתִּי עַל כָּל הַסִּיפּוּר, זֶה נִמְשַׁךְ כְּבָר יוֹתֵר מְשַׁנֶּה. הִיא יָדְעָה שֶׁאֲנִי יוֹדֵעַ. וְגַם הוּא לְדַעְתִּי. יֵשׁ לִי חֲשָׁד שֶׁאֲפִילּוּ הַיְּלָדִים שֶׁלָּנוּ יוֹדְעִים. אוּלַי הַקְּטַנָּה לֹא, אֲבָל הַגָּדוֹל בָּטוּחַ חוֹשֵׁד. בְּכָל אוֹפֶן, לִפְנֵי שְׁבוּעַיִים הוּא קָנָה לָהּ אֶבֶן. אַתֶּם יוֹדְעִים בְּדִיּוּק עַל אֵיזוֹ אֶבֶן אֲנִי מְדַבֵּר, לֹא קְרִיסְטָל מְטוּמְטָם, לֹא אֶבֶן מַזָּל מְחוּרְבֶּנֶת מֵהַחֲנוּת הַהִיא בְּאָלֶנְבִּי, אֶת אֶבֶן הָאֲבָנִים הוּא קָנָה לָהּ. טִיפּוּס טִיפּוּסִי, כְּבָר אָמַרְתִּי, מָה בְּסַךְ הַכֹּל אֲנִי רוֹצֶה, הוּא אָמַר לָהּ, שֶׁתִּהְיִי אִיתִּי, בֵּית, חֲתוּנָּה.
הִנֵּה, יָדַעְתִּי, הוּא מְנַסֶּה לְהִתְקַשֵּׁר לְמִישֶׁהוּ בְּטֵלֵפוֹן, כֵּן, לַמִּשְׁטָרָה. הוּא מְדַוֵּוחַ ו... הַתְּגוּבָה הַצְּפוּיָה: "בַּחוּרְצִ'יק, אֵין לָנוּ זְמַן עַכְשָׁיו לִבְדִיחוֹת, יֵשׁ לָנוּ פּוֹשְׁעִים לְטַפֵּל בָּהֶם!" צִלְצוּל נוֹסָף: "אֲנִי מַעֲבִירָה אוֹתְךָ," מוּסִיקָה מַרְגִּיעָה. וְאֵין מַלְחִיצָה מִמֶּנָּה כְּשֶׁאַתָּה מְתַקְשֵׁר לְמוֹקְדֵי הַחֵירוּם הָאֵלֶּה בְּרִגְעֵי מְצוּקָה. עַכְשָׁיו הוּא וַדַּאי מְתַקְשֵׁר אֵלֶיהָ. הִיא לֹא עוֹנָה. לָמָּה? הוּא חוֹשֵׁב. הִיא וִיתְּרָה עָלַי. הִגְזַמְתִּי עִם הַטַּבַּעַת, הוּא חוֹשֵׁב.
אֲבָל לֹא. הִיא דַּוְוקָא מִשְׁתּוֹקֶקֶת לַעֲזוֹב אֶת בַּעֲלָהּ, אוֹתִי. אֲנִי אוֹמֵר זֹאת מִתּוֹךְ יְדִיעָה מוּחְלֶטֶת, בִּמְרִירוּת גְּדוֹלָה וּבְאַכְזָבָה מֵהַמִּין הַנָּשִׁי וְהָאֱנוֹשִׁי כּוּלּוֹ. אֲבָל הִיא לֹא עוֹנָה לוֹ, כִּי הַטֵּלֵפוֹן הַנַּיָּיד שֶׁלָּהּ כָּאן. אֶצְלִי בַּכִּיס. הִנֵּה, רוֹאִים. הוּא רוֹטֵט. אֲבָל גַּם לוֹ הָיָה אֶצְלָהּ, לֹא הָיְתָה מְסוּגֶּלֶת לַעֲנוֹת כָּרֶגַע.
לֵב שֶׁל אֶבֶן, כָּכָה הִיא אָמְרָה. לֵב שֶׁל אֶבֶן. מִכָּל הַבִּיטּוּיִים הַשְּׁגוּרִים הַמְּחוּרְבָּנִים שֶׁיֵּשׁ בַּשָּׂפָה הָעִבְרִית הַנֶּהֱדֶרֶת הִיא בָּחֲרָה אֶת הַשְּׁטוּת הַנְּדוֹשָׁה הַזֹּאת. מָה, אִם אֲנִי לֹא נוֹתֵן לְךָ לְהִתְחַתֵּן עִם הַמְּאַהֵב שֶׁלְּךָ, יֵשׁ לִי לֵב שֶׁל אֶבֶן? כֵּן. פָּשׁוּט וְקַל. לֵב שֶׁל אֶבֶן. טְפוּ!
מָה אַתֶּם מִסְתַּכְּלִים עָלַי כָּכָה? מָה? מַשֶּׁהוּ לֹא מוֹצֵא בְּעֵינֵיכֶם? אַתֶּם מַסְכִּימִים אִיתָּהּ? יָפֶה מְאוֹד! אֲנִי פֹּה מְלַהֲטֵט מוּלְכֶם בַּמִּילִּים, מַפְרִיד אֲבָנִים וּמְגַלֶּה אֶת כָּל צְפוּנוֹתַי כְּדֵי שֶׁתִּגְזְרוּ אֶת דִּינֵי בִּגְלַל אֵיזֶה בִּיטּוּי שֶׁפְּרָט לָכֶם עַל מֵיתָר מוּכָּר כָּלְשֶׁהוּ: לֵב שֶׁל אֶבֶן? הַבַּעַל תָּמִיד אָשֵׁם, אַהֲבָה צָרִיךְ לְהַרְוִויחַ, הָיָה לָהּ מְשַׁעֲמֵם אִיתְּךָ, לֹא סִיפַּקְתָּ אוֹתָהּ רִגְשִׁית, אַתָּה אִימְפּוֹטֵנְט – יֵשׁ לִי חֲדָשׁוֹת בִּשְׁבִילְכֶם! עוֹמֵד כְּמוֹ תּוֹרֶן! וְזֶה לֹא עִנְיַינְכֶם!
וּבִכְלָל – נִמְאַס לִי. אֲבָנִים הִיסָּגְרוּ. הִיסָּגְרוּ מִיָּד. וְלֹא אִכְפַּת לִי מָה יְהֵא עָלָיו. אוֹ עָלֶיהָ. לֵב שֶׁל אֶבֶן יֵשׁ לִי. הִיסָּגְרוּ! שֶׁהַכֹּל יִתְכַּסֶּה בְּאֶבֶן. כָּךְ אֲנִי רוֹצֶה. 




https://www.shortstoryproject.com/he/story/%d7%9c%d7%91-%d7%a9%d7%9c-%d7%90%d7%91%d7%9f/
#אַבְּסוּרְד#אוּרְבָּנִי#גַּבְרִיּוּת#הוּמוֹרִיסְטִי#קִנְאָה#שָׁנוּן#תֵּל-אָבִיב