בֵּית הַסֵּפֶר שֶׁלָּנוּ הָיָה קָרוּי עַל שֵׁם זוֹיָה קוֹסְמוֹדְמִיאנְסְקִיָּה, הָאִישָּׁה הָרִאשׁוֹנָה שֶׁקִּיבְּלָה אֶת עִיטּוּר "גִּיבּוֹר בְּרִית הַמּוֹעָצוֹת". לָכֵן כָּל הַזְּמַן הִרְצוּ לָנוּ עַל חַיֶּיהָ: מָה זוֹיָה לָמְדָה, אֵילוּ סְפָרִים הִיא קָרְאָה, אִילּוּ חִיבּוּרִים הִיא כָּתְבָה – כָּל אֵלּוּ הָיוּ אֲמוּרִים לָתֵת לָנוּ הַשְׁרָאָה, כָּךְ נֶאֱמַר לָנוּ. אָמְנָם לֹא הִסְבִּירוּ לָנוּ הַשְׁרָאָה לָמָּה בְּדִיּוּק, אֲבָל זֶה הָיָה בָּרוּר – לְמַעֲשֶׂה גְּבוּרָה, אֶלָּא מָה? אֲנַחְנוּ – הַיְּלָדִים הַסּוֹבְיֵיטִיִּים – חֲבֵרִים בִּתְנוּעוֹת הַנּוֹעַר שֶׁל הַמִּפְלָגָה הַקּוֹמוּנִיסְטִית, הָיִינוּ חַיָּיבִים לִהְיוֹת נְכוֹנִים תָּמִיד לְמַעֲשֶׂה גְּבוּרָה. חוּץ מִזֶּה סִיפְּרוּ לָנוּ גַּם עַל מוֹת הַגִּיבּוֹרִים שֶׁל זוֹיָה וּבְיִיחוּד עַל הָעִינּוּיִים שֶׁעֵינוֹ אוֹתָהּ הַנָּאצִים. תֵּיאֲרוּ לָנוּ בְּפִרְטֵי פְּרָטִים כֵּיצַד עָקְרוּ אֶת צִיפּוֹרְנֶיהָ, צָרְבוּ אֶת שְׂפָתֶיהָ בִּפְתִילִיָּיה, כֵּיצַד הִפְשִׁיטוּ אוֹתָהּ מִבִּגְדִיָּה וְהוֹבִילוּ אוֹתָהּ עֲרוּמָה וִיחֵפָה בִּרְחוֹבוֹת הַכְּפָר בְּעוֹד הַחַיָּילִים יוֹרְקִים עָלֶיהָ וְשׁוֹפְכִים עָלֶיהָ דְּלָיִים שֶׁל רֶפֶשׁ. כֵּיצַד תָּלוּ אוֹתָהּ אַחֵר כָּךְ בְּכִיכַּר הַכְּפָר וְהִתְעַלְּלוּ בְּגוּפָתָהּ – כָּרְתוּ אֶת שָׂדֶה הַשְּׂמָאלִי. עַל מַעֲשֵׂה הַגְּבוּרָה עַצְמוֹ, מָה בְּדִיּוּק עוֹלְלָה הַגִּיבּוֹרָה הַצְּעִירָה, מִשּׁוּם מָה לֹא נֶאֱמַר כִּמְעַט כְּלוּם. כַּנִּרְאֶה הִצִּיתָה אוֹ פּוּצְּצָה מַשֶּׁהוּ, שֶׁכֵּן, אַחֲרֵי הַכֹּל, הִיא הָיְיתָה פַּרְטִיזָנִית. פַּעַם בְּשָׁנָה נָסַעְנוּ לְסִיּוּר בְּמוּזֵיאוֹן הַכְּפָר פֶּטְרִישַׁצְ'בוּ בִּמְחוֹז מוֹסְקְבָה, מְקוֹם נְפִילָתָהּ שֶׁל זוֹיָה. לֹא כָּל בֵּית סֵפֶר זָכָה לְהִיקָּרֵא עַל שָׁם שֶׁל גִּיבּוֹר, וּבְכָל זֹאת, הָיוּ לָנוּ עֶשְׂרוֹת בָּתֵּי סֵפֶר תְּאוֹמִים מִכָּל רַחֲבֵי הָאָרֶץ שֶׁנָּשְׁאוּ אֶת שְׁמָהּ שֶׁל זוֹיָה קוֹסְמוֹדְמִיאנְסְקִיָּה. מִשְׁלָחוֹת מֵעָרֵי רוּסְיָה הַנִּידָּחוֹת וְאַף מֵרֶפּוּבְּלִיקוֹת סוֹבְיֵיטִיּוֹת אֲחֵרוֹת פָּקְדוּ אֶת בֵּית סִפְרֵנוּ דֶּרֶךְ קֶבַע, וּבִיקּוּרֵיהֶם לֻוּוּ בְּמִסְדָּרִים חֲגִיגִיִּים, בְּתַהֲלוּכוֹת וּבְמוֹפָעִים בְּאוּלַם הַכְּנָסִים הֲבֵית סִפְרִי. מֵאַחַר שֶׁלֹּא הָיָה סוֹף לְשִׁירִים, לְפוֹאֵמוֹת, לְאוֹרָטוֹרְיוֹת, לִסְרָטִים וּלְמֵחָזוּת שֶׁהִקְדִּישׁוּ הָאָמָּנִים הַסּוֹבְיֵיטִים לְזוֹיָה, הַתּוֹכְנִית הָאָמָּנוּתִית הָיְיתָה עֲשִׁירָה, אִם כִּי לֹא הִשְׁתַּנְּתָה בְּהַרְבֵּה מִשָּׁנָה לְשָׁנָה.
בַּבַּיִת לֹא חִיבְּבוּ אֶת זוֹיָה קוֹסְמוֹדְמִיאנְסְקִיָּה. אָבִי טָעַן שֶׁלֹּא יִיתָּכֵן שֶׁהָיוּ פַּרְטִיזָנִים בְּפַאֲתֵי מוֹסְקְבָה בִּשְׁנַת 1941, וְלָכֵן זוֹיָה אֵינָהּ אֶלָּא דְּמוּת שֶׁהִמְצִיא עִיתּוֹנַאי כָּלְשֶׁהוּ, כְּכָל הַנִּרְאֶה, יְהוּדִי,שֶׁעָבַד בְּעִיתּוֹן צְבָאִי, "הַכּוֹכָב הָאָדוֹם", לְמָשָׁל, וְהַסִּיפּוּר הוּפַץ עַל יְדֵי מְכוֹנַת הַתַּעֲמוּלָה הַסְּטָלִינִיסְטִית מִסִּיבּוֹת בְּרוּרוֹת מֵאֲלֵיהֶן.
"הוּא לֹא הָיָה 'כְּכָל הַנִּרְאֶה, יְהוּדִי', הוּא הָיָה יְהוּדִי בְּוַודָּאוּת, וְהוּא לֹא כָּתַב אֶת זֶה עֲבוּר 'הַכּוֹכָב הָאָדוֹם' אֶלָּא עֲבוּר 'פְּרַאֲבָדָה'."  אִמִּי הִצְטָרְפָה לַדִּיּוּן. "שֵׁם מִשְׁפַּחְתּוֹ הָיָה לִידּוֹב, הוּא זֶה שֶׁכָּתַב אֶת הַמַּאֲמָר הָרִאשׁוֹן וְגַם צֵירֵף אֶת הַתְּמוּנָה הַמְּפוּרְסֶמֶת עִם הַשֵּׁד הַכָּרוּת וְהַחֶבֶל הַכָּרוּךְ סְבִיב הַצַּוּוֹאר. אֲבָל בָּרוּר כַּשֶּׁמֶשׁ שֶׁזֶּה לֹא תַּצְלוּם מְקוֹרִי אֶלָּא זִיּוּף, כִּי אֵיךְ בְּדִיּוּק יָכְלוּ לְצַלֵּם אוֹתָהּ אִם הִיא נִקְבְּרָה עוֹד לִפְנֵי שֶׁהַצָּבָא הָאָדוֹם נִכְנַס לַכְּפָר?" "אֵיךְ אַתְּ לֹא מְבִינָה? לֹא קִבְרוֹ אוֹתָהּ, כִּי הִיא אַף פַּעַם לֹא הָיְיתָה קַיֶּימֶת!"  צָעַק אָבִי בִּתְגוּבָה. "בִּמְקוֹם לְסַפֵּר עַל הַגְּבוּרָה הַיּוֹמְיוֹמִית הָאֲמִיתִּית שֶׁל מִילְיוֹנֵי אֲנָשִׁים, שֶׁסָּחֲבוּ עַל גַּבָּם אֶת נֵטֶל הַמִּלְחָמָה בַּדָּם וּבְיֶזַע וּלְבַסּוֹף נִיצְּחוּ, הֵם רוֹקְחִים אַגָּדוֹת שֶׁצָּמְחוּ בַּדִּמְיוֹן הַחוֹלָנִי שֶׁל אֵיזֶה אִימְפּוֹטֵנְט עָלוּב! זֹאת פּוֹרְנוֹגְרַפְיָה לִשְׁמָהּ!"
אִמָּא הָיְיתָה פּוֹעֶרֶת אֶת עֵינָהּ לִרְוָוחָה וּמַצְמִידָה אֶצְבַּע אֶל שְׂפָתֶיהָ.
כְּכָל שֶׁהִתְבַּגַּרְנוּ, כָּךְ הַשְׁפָּעָתָם שֶׁל "עַרְבֵי הַזִּיכָּרוֹן" הֲלָכָה וְנֶעֶשְׂתָה מוּזָרָה יוֹתֵר וְיוֹתֵר. זוֹיָה בַּתַּצְלוּם הָעֲנָק, יָפֶה לְהַחֲרִיד, רֹאשָׁהּ מוּטֶּה לְאָחוֹר, בְּגָדֶיהָ קְרוּעִים, הַשֵּׁד שֶׁשָּׂרַד עִם הַפִּטְמָה הַזְּקוּרָה מְרַתֵּק אֵלָיו אֶת הַמַּבָּט, בְּעוֹד הַשֵּׁד הַשֵּׁנִי, הַכָּרוּת, דּוֹחֶה וּמַבְהִיל. שִׁיעֲרָה פָּזוּר בְּשֶׁלֶג, עֵינֶיהָ עֲצוּמוֹת – בְּגִיל שְׁתֵּים עֶשְׂרֵה, הַדִּימּוּי הַזֶּה עוֹרֵר בְּנוֹ הַרְגָּשָׁה מְפַתָּה וּבִלְתִּי מוּכֶּרֶת. מַשֶּׁהוּ חַם וְאָפֵל עָלָה מִמַּעֲמַקֵּי הַבֶּטֶן וְהָרֹאשׁ הִסְתַּחְרֵר... אוֹתוֹ זְמַן עַל הַבָּמָה, דִּקְלְמָה תַּלְמִידָה בְּקוֹל חָנוּק מֵהִתְרַגְּשׁוּת: "קַר לְזוֹיָה, כַּפּוֹת יָדֶיהָ הַנְּפוּחוֹת מִכְּפוּר וּמִמָּכוֹת קוּמְּצוּ לְאֶגְרוֹפִים, רַגְלֶיהָ הַיְּחֵפוֹת הִשְׁחִירוּ בְּלֵיל הַכְּפוֹר הַנּוֹרָא. שְׂפָתֶיהָ הַנְּשׁוּכוֹת עַד זוֹב דָּם הִתְנַפְּחוּ אַף הֵן – מָאתַיִים הַצְלָפוֹת שֶׁל חֲגוֹרוֹת גֶּרְמָנִיּוֹת נִיסּוּ לְחַלֵּץ מִילּוֹת הוֹדָאָה מִפִּי הַנַּעֲרָה הָעֲדִינָה, אַךְ לַשָּׁוְוא. הִיא לֹא צָעֲקָה, לֹא בָּכְתָה וְאַף לֹא גָּנְחָה".
בְּאֶחָד מֵאוֹתָם עַרְבִים, כְּשֶׁלֹּא עָמַדְתִּי עוֹד בַּמַּחְנָק, בַּפָּאתוֹס וּבְאוֹתָהּ תְּחוּשָׁה תְּמוּהָה שֶׁעָבְרָה בְּגוּפִי, חָמַקְתִּי מִן הָאוּלָם.
אֲנִי לֹא יוֹדַעַת אֵיךְ מָצָאתִי אֶת עַצְמִי לְיַד חֲדַר הַהַלְבָּשָׁה הָרֵיק שֶׁל אוּלָם הַסְּפּוֹרְט. נִתְקַלְתִּי שָׁם בֶּסֶּשְׁקֶה זוּרִין וּבְסֶרְגֵּיי פדייב מֵהַכִּיתָּה שֶׁלִּי, שֶׁבָּרְחוּ אַף הֵם מֵהַמּוֹפָע וְשׁוֹטְטוּ בְּרַחֲבֵי בֵּית הַסֵּפֶר. אֲרוֹן מַתְלִים וְאַרְגַּז גָּבוֹהַּ לְנַעֲלַיִים חָצוּ לִשְׁנַיִים אֶת חֲדַר הַהַלְבָּשָׁה הַקָּטָן. בְּלִי לוֹמַר מִילָּה זִינַּקְנוּ לְאַחַת הַפִּינּוֹת וְהִתְחַלְנוּ לַחֲקוֹר בְּקַדַּחְתָּנוּת זֶה אֶת גּוּפוֹ שֶׁל זֶה. יְדֵיהֶם גִּישְּׁשׁוּ, פָּרְמוּ, הִפְשִׁילוּ וְהוֹרִידוּ, וְאִילּוּ יָדַיי נֶאֶבְקוּ בְּאַבְזְמֵי הַחֲגוֹרוֹת שֶׁל תִּלְבּוֹשֶׁת בֵּית הַסֵּפֶר שֶׁלָּהֶם, עַד שֶׁהַבָּנִים עָזְרוּ לִי. נָגַעְנוּ, לִיטַּפְנוּ, מִישַּׁשְׁנוּ, לָפַתְנוּ, עֲדַיִין בְּשֶׁקֶט, מִשְׁתַּדְּלִים לֹא לְהֵישִׁיר מַבָּט. הִתְבַּיַּישְׁתִּי לְהִסְתַּכֵּל לָהֶם בָּעֵינַיִים וְגַם הֵם הִקְפִּידוּ לְהָסִיט אֶת מַבָּטָם, אַךְ יָדֵינוּ וְגוּפֵנוּ שֶׁנִּצְמְדוּ זֶה אֶל זֶה לֹא יָדְעוּ בּוּשָׁה אוֹ מְבוּכָה. הָיִינוּ נִלְהָבִים כָּל כָּךְ עַד שֶׁלֹּא הִבְחַנּוּ בִּמְנַקָּה שֶׁנִּיצְּבָה מוּלֵנוּ, קְשִׁישָׁה נְמוּכַת קוֹמָה וּמְגוּבֶּנֶת, בַּעֲלַת עֵינַיִים כְּחוּלּוֹת דְּהוּיוֹת שֶׁתָּמִיד דָּמְעוּ.
"מָה אַתֶּם עוֹשִׂים, חַסְרֵי בּוּשָׁה שֶׁכְּמוֹכָם!" חָזַר לָהּ סוֹף סוֹף כּוֹשֶׁר הַדִּיבּוּר, "חַכּוּ-חַכּוּ, אֲנִי אַרְאֶה לָכֶם מָה זֶה!"
הִיא הֵנִיפָה בָּאֲוִויר סְמַרְטוּט רִצְפָּה רָטוֹב וְהִתִּיזָה עָלֵינוּ מַיִם בְּכָל הַכּוֹחַ. מֵי הַשְּׁטִיפָה הַקָּרִים וְהַמְּלוּכְלָכִים הֵשִׁיבוּ לָנוּ אֶת הָעֶשְׁתּוֹנוֹת בֵּין רֶגַע. קָפַצְנוּ עַל רַגְלֵנוּ וְנַסְנוּ לְכָל עֵבֶר.

2

קָנֶה שֶׁל "טִיגֵר" גֶּרְמָנִי בָּהָה יְשִׁירוֹת בִּי. מְכוּנֶּה אֲיוּמָּה, טַנְק מְכוֹעָר, מְגוּשָּׁם וְעָצוּם. הִתְגַּלְּמוּת הָרוֹעַ. רָעַדְתִּי כּוּלִּי. "מָוֶות לְכוֹבֵשׁ הַנָּאצִי!" צָרַחְתִּי בָּגְרוּi הַנִּיחָר וּבָעַטְתִּי בְּזַחַל הַטַּנְק. נִדְמֶה  שֶׁזֶּה הֵסֵב לִי הֲקָלָה מְסוּיֶּמֶת. הַקְּפִיץ שֶׁהִתְכַּוֵּוץ בִּי לָאַחֲרוֹנָה בְּתוֹךְ הַבֶּטֶן הִשְׁתַּחְרֵר מְעַט. אֵין אִישׁ מִסָּבִיב, אֶפְשָׁר אֲפִילּוּ לְטַפֵּס עַל הַטַּנְק אִם רוֹצִים. לֹא רָצִיתִי, אֲבָל הִתְחַשֵּׁק לִי לְהָצִיץ אֶל תּוֹךְ הַקָּנֶה, וּבִשְׁבִיל זֶה לֹא הָיִיתִי גְּבוֹהָה מַסְפִּיק. פֹּה וָשָׁם הָיוּ מְפוּזָּרוֹת אֲבָנִים גְּדוֹלוֹת, גִּלְגַּלְתִּי אַחַת וְעָלִיתִי עָלֶיהָ. סְבִידְרִיגִילוֹב שֶׁל דּוֹסְטוֹיֶיבְסְקִי חָשַׁשׁ מִכָּךְ שֶׁהַנֶּצַח הוּא חֲדַר רַחֲצָה מְעוּפָּשׁ מָלֵא בְּעַכְבִישִׁים. מָה זֶה חֲדַר רַחֲצָה לְעוּמַּת הַשָּׁחוֹר הַשּׁוֹאֵב הַקַּר וְהָאִיּוּם הַזֶּה?
גֶּשֶׁם הֵחֵל לְטַפְטֵף, עַל אַף שֶׁבְּרָדָיו הִבְטִיחוּ מֶזֶג אֲוִויר חַם וְיָבֵשׁ. בִּילּוּי הוֹלֵם מָצָאתִי לִי בַּחַגִּים – לְשׁוֹטֵט לְבַד בַּגֶּשֶׁם, לְסַיֵּיר סְבִיב טַנְקִים עַתִּיקִים וְלַחֲשׁוֹב עַל נֶצַח.
"תַּפְסִיקִי לְעַשֵּׁן תֶּכֶף וּמִיָּד! יַלְדָּה, אֲנִי מְדַבֶּרֶת אֵלַיִיךְ", אִישָּׁה מְבוּגֶּרֶת וּשְׁמֵנָה דִּידְּתָה לְכִיוּוּנִי  בְּכָל הַכּוֹחַ, תּוֹמֶכֶת בְּיָד אַחַת אֶת הֶחָזֶה וְאִילּוּ אֶת הַשְּׁנִיָּיה הִיא הוֹשִׁיטָה אֵלַיי, כְּאִילּוּ מְנַסֶּה לַחֲטוֹף לִי אֶת הַסִּיגַרְיָה מֵהַפֶּה. סָבָתִי עַל עִקְבוֹתַיי, חָזַרְתִּי בַּדֶּרֶךְ שֶׁבָּהּ בָּאתִי, קָפַצְתִּי מֵעַל הַגָּדֵר וְנֶעֱלַמְתִּי בְּתוֹךְ הַיַּעַר. הִיא בְּוַודַּאי לֹא תִּרְדּוֹף אַחֲרַיי עַד לְשֵׁם. כַּנִּרְאֶה טָעִיתִי בַּפְּנִיָּיה וּבִמְקוֹם לְהַגִּיעַ אֶל הַכְּפָר נִכְנַסְתִּי עָמוֹק יוֹתֵר אֶל תּוֹךְ הַיַּעַר. שׁוֹטַטְתִּי כְּעֶשְׂרִים דַּקּוֹת עַד שֶׁקָּלַטְתִּי שֶׁאֵין לִי מוּשָּׂג לְאָן הִגַּעְתִּי. לֹא פָּחַדְתִּי לָלֶכֶת לְאִיבּוּד, כְּפָרֵי נוֹפֶשׁ הָיוּ פְּזוּרִים בְּכָל מָקוֹם בַּסְּבִיבָה, בְּאֵיזֶשֶׁהוּ שָׁלָב אֶפְגּוֹשׁ אֲנָשִׁים, אֲבָל כָּל הַמַּצָּב הַזֶּה עִיצְבֵּן אוֹתִי נוֹרָא – לָמָּה אֲנִי לְבַד שׁוּב, וּמָה אֲנִי עוֹשֶׂה בִּכְלָל בַּיַּעַר הַזֶּה?! זֶה הַכּוֹל בְּאַשְׁמָתָהּ שֶׁל אָלִינָה. הִיא הוֹפִיעָה לְפֶתַע לִפְנֵי הַחַגִּים וְהִזְמִינָה אוֹתִי לַדָּצָ'ה, כְּאִילּוּ כְּלוּם. מֵאָז שֶׁעָבְרָה לָגוּר אֵצֶל אָבִיהָ בְּמִשְׁפַּחְתּוֹ הַחֲדָשָׁה לֹא דִּיבַּרְנוּ כַּמָּה חוֹדָשִׁים טוֹבִים, אֲפִילּוּ לֹא בַּטֵּלֵפוֹן, הִיא לֹא הִתְקַשְּׁרָה אֵלַיי, וְלִי לֹא הָיָה אֶת הַמִּסְפָּר שֶׁלָּהּ.
בַּפַּעַם הָאַחֲרוֹנָה הִתְרָאִינוּ בְּיוֹם הוּלַּדְתָּהּ. יוֹם הוּלֶּדֶת שֵׁשׁ-עֶשְׂרֵה זֶה לֹא צְחוֹק. הִיא הִזְמִינָה אֶת כָּל הָעוֹלָם בְּעֵרֶךְ: אֶת כָּל הַכִּיתָּה הַיְּשָׁנָה שֶׁלָּנוּ (עַד אָז כְּבָר עָזַבְנוּ שְׁתֵּינוּ, אֲנִי לְבֵית הַסֵּפֶר לַאֲחָיוֹת וְהִיא לְבֵית סֵפֶר לְלִימּוּד לְלִימּוּדֵי שָׂפוֹת "לְמִקּוֹשְׁרִים בִּלְבַד"), טְחוּנִים מֵהַכִּיתָּה הַנּוֹכְחִית שֶׁלָּהּ, גּוֹפְנִיקִים – חַבְרֵי יַלְדוּת שֶׁלָּהּ מֵהַגַּן – קְהַל הַיַּעַד שֶׁל בָּתֵּי סוֹהַר לַעֲבַרְיָינִים צְעִירִים, וַחֲבֵרִים שֶׁל חֲבֵרִים... הַדֶּלֶת נִשְׁאֲרָה פְּתוּחָה וְזֶרֶם הָאֲנָשִׁים לֹא פָּסַק, הֵם הִגִּיעוּ בִּקְבוּצוֹת לָרוֹב. וַאֲנִי דַּוְוקָא צִיפִּיתִי שֶׁנֵּשֵׁב אֲנִי וֶאֱלֶינָה, רַק שָׁתִינוּ, וּנְדַבֵּר מִלֵּב אֶל לֵב, כְּמוֹ שֶׁנָּהַגְנוּ לַעֲשׂוֹת פַּעַם, אֲבָל הִיא קַשְׂקַשָּׂהּ בְּלִי הֶרֶף עִם חַבְרוֹתֶיהָ הַחֲדָשׁוֹת, צָחֲקָה לִבְדִיחוֹת טִיפְּשִׁיּוֹת, וְאַחַר כָּךְ נֶעֶלְמָה לָהּ – בָּרְחָה לִרְכּוֹב עַל אוֹפַנּוֹעַ עִם הַגּוֹפְנִיקִים.
מִתְּחִילַּת שְׁנַת הַלִּימּוּדִים לֹא רָאִיתִי אַף אַחַת מִבְּנוֹת הַכִּיתָּה שֶׁלִּי, בְּקוֹשִׁי אֶת אָלִינָה רָאִיתִי, וְלֹא בְּדִיּוּק הִתְגַּעְגַּעְתִּי אֲלֵיהֶן. מִתּוֹךְ שִׁעֲמוּם הֶחְלַטְתִּי לַעֲשׂוֹת קְצָת רוּחַ, לֹא בְּדִיּוּק הֶחְלַטְתִּי, כָּךְ יָצָא פָּשׁוּט. הֵן הִבִּיטוּ בִּי בְּעֵינֵי עֵגֶל כְּאִילּוּ הָיִיתִי חַיְיזָר, כְּאִילּוּ צִיפּוּ מִמֶּנִּי לְמַשֶּׁהוּ יוֹצֵא דּוֹפֶן. שִׁפְעָתִי אָנֶקְדּוֹטוֹת רְפוּאִיּוֹת וְהֵן הִקְשִׁיבוּ לִי פְּעוּרוֹת פֹּה. לֹא סָתַמְתִּי. דִּיבַּרְתִּי וְדִיבַּרְתִּי וְלִיוִּויתִי כָּל סִיפּוּר בְּכוֹס יַיִן זוֹל: סִיפּוּרֵי חֲדַר-מֵתִים וּמַחְלְקוֹת גֵּרִיאַטְרִיּוֹת, שֶׁקְּשִׁישׁוּת הֶעֱבִירוּ בָּהֶן חוֹדָשִׁים רַבִּים עַד שֶׁמֵּתוּ מִדִּמְנֻצֵּיה וּפִצְעֵי לַחַץ, עַל סֵירָחוֹן שֶׁרוֹדֵף אוֹתִי לְכָל מָקוֹם, שֶׁשּׁוּם כַּמּוּת שֶׁל וָודְקָה וְסִיגַרְיוֹת לֹא יְכוֹלָה לִמְחוֹת, עַל מִיּוּן בְּבָתֵּי חוֹלִים, לְשֵׁם נוֹהֲרִים בְּאַמְבּוּלַנְסִים בְּעִיקָּר גְּבָרִים שְׁתוּיִים שֶׁנָּפְלוּ וְקָפְאוּ בַּשֶּׁלֶג. אֱלוֹהִים אַדִּירִים, אֵיךְ שֶׁהֵם מְיַיבְּבִים כְּשֶׁהֵם מְגַלִּים שֶׁגַּפֵּיהֶם הַקְּפוּאוֹת נִכְרְתוּ. הֵיכָן יַעַבְדוּ, כֵּיצַד יְפַרְנְסוּ אֶת הַמִּשְׁפָּחָה? פַּעַם אַחַת, בְּאֵיזֶה לַיְלָה שֶׁבּוֹ בִּישְּׁלוּ הַחוֹבְשִׁים סַבּוֹן חָדָשׁ מִשְּׁאֵרִיּוֹת סַבּוֹן יָשֵׁן בְּתוֹךְ גִּיגִית, וּמֵרוֹב עָשָׁן וְסֵירָחוֹן הָיִיתִי מוּכָנָה לִקְפּוֹץ מֵהַחַלּוֹן, הֵבִיאוּ זוּג. שִׁיכּוֹרִים שְׁנֵיהֶם. הִיא עִם פִּצְעֵי דְּקִירָה, הוּא עִם כַּפּוֹת יָדַיִים שְׁלוּקוֹת, הָעוֹר הִתְקַלֵּף וְנִתְלָה בַּחֲתִיכוֹת, כִּתְמֵי כְּוִויּוֹת עַל פָּנָיו. הֵם רַבּוֹ עַל שְׁתִיָּיה, עִנְיָין שֶׁבַּשִּׁגְרָה. הוּא דָּקַר אוֹתָהּ, הִיא שָׁפְכָה לוֹ מַיִם רוֹתְחִים עַל הַפַּרְצוּף, הוּא הִסְפִּיק לְהָגֵן עַל פָּנָיו בְּכַפּוֹת יָדָיו כָּךְ שֶׁהַיָּדַיִים הֵן אֵלֶּה שֶׁנִּכְווּ בְּעִיקָּר. כָּל אֵלֶּה נִיחוּשִׁים כַּמּוּבָן, הֵם לֹא הִסְגִּירוּ זֶה אֶת זֶה. הַגֶּבֶר עָמַד עַל שֶׁלּוֹ – הִיא נָפְלָה עַל סַכִּין וְהוּא עֵט לְעֶזְרָתָהּ וְשָׁפַךְ עַל עַצְמוֹ סִיר מָרָק רוֹתֵחַ. אַף אֶחָד לֹא טִיפֵּל בָּהֶם, רַק הִפְרִידוּ בֵּינֵיהֶם, מִיקְּמוּ אוֹתָם בַּחֲדָרִים שׁוֹנִים. הָרוֹפְאִים רַבּוֹ עִם צֶוֶות הָאַמְבּוּלַנְס, לָמָּה הֵבִיאוּ זֶבֶל כָּזֶה לְבֵית הַחוֹלִים, הַחוֹבְשִׁים חָזְרוּ לְבִישּׁוּלֵי הַסַּבּוֹן וְאָז שָׁמַעְנוּ צְעָקוֹת, גְּנִיחוֹת. הִגַּעְנוּ בְּרִיצָה לַחֶדֶר שֶׁל הָאִישָּׁה, הִיא לֹא הָיְיתָה שָׁם, לְאוֹרֶךְ הַמִּסְדְּרוֹן נִמְתָּח שְׁבִיל שֶׁל דָּם. בְּעִקְבוֹת הַשְּׁבִיל הִגַּעְנוּ לְחַדְרוֹ שֶׁל רוֹמֵיאוֹ הַמִּתְקַלֵּף. הִתְבָּרֵר שֶׁהִיא זָחֲלָה אֵלָיו עַל הַגָּחוֹן, כִּי יוּלְיָה שֶׁלָּנוּ לֹא יָכְלָה לַעֲמוֹד עַל רַגְלֶיהָ, וְכָעֵת הֵם הִתְעַלְּסוּ, צָעֲקוּ מֵרוֹב תְּשׁוּקָה, גָּנְחוּ מִכְּאֵבֵי הַפְּצָעִים, אוֹ לְהֵיפֶךְ. הָאֲחָיוֹת הִפְרִידוּ בֵּינֵיהֶם, כַּמּוּבָן. מִישֶׁהוּ הִזְמִין מִשְׁטָרָה.
לְמָחֳרָת הִתְעוֹרַרְתִּי בְּתוֹךְ אֲרוֹן בְּגָדִים. מָה קָרָה, מַדּוּעַ הֶעֱבַרְתִּי לַיְלָה בָּאָרוֹן, לֹא יָכוֹלְתִּי לְהִיזָּכֵר. אָלִינָה הִזְכִּירָה לִי. נֶעֱלַבְתִּי אֶמֶשׁ מִמִּישֶׁהוּ, אַף אֶחָד לֹא הֵבִין מִמִּי וּמַדּוּעַ, אֶלָּא שֶׁקִּילַּלְתִּי קְלָלוֹת אֲיוּמּוֹת וְאִייַּמְתִּי בְּמַכּוֹת. הֵנַסְתִּי אֶת כּוּלָּם לַמִּטְבָּח וְזָרַקְתִּי עֲלֵיהֶם מַגָּפַיִים מֵהַמִּסְדְּרוֹן, רָדַפְתִּי עִם מַעֲרוֹךְ בְּיָדַיי אַחֲרֵי חֲבֵר יַלְדוּת שֶׁהָיָה הַטִּיל אוֹלַנְשַׁפִּיגָל שֶׁלִּי בֶּעָבָר הָרָחוֹק, וְכַיּוֹם נִהְיֶה יְצוּר מְכוֹעָר וְצָנוּם שֶׁמִּסּוֹרֵק כְּפִטְרִיָּיה, הוּא פָּלַט מַשֶּׁהוּ עַל יְהוּדוֹנִים. רַבָּתִי עִם הַגּוּפְנִיקִים שֶׁנֶּחְלְצוּ לְעֶזְרָתוֹ, שָׁכַבְתִּי קְצָת בַּשֶּׁלֶג כְּדֵי לְהֵירָגַע, לֹא מִיּוֹזַמְתִּי, כַּמּוּבָן. חָזַרְתִּי לְדִירָה, עֲצוּבָה וּרְטוּבָּה, אָמַרְתִּי שֶׁאֲנִי הוֹלֶכֶת, נִכְנַסְתִּי לְתוֹךְ אָרוֹן וְסָגַרְתִּי אַחֲרַיי אֶת הַדֶּלֶת. אָלִינָה הֶחֱלִיטָה שֶׁלֹּא לְהַטְרִיד אוֹתִי וּכְשֶׁהֵצִיצָה לְתוֹךְ הֶחָרִיץ מְאוּחָר יוֹתֵר, הִיא רָאֲתָה שֶׁאֲנִי יְשֵׁנָה. שָׁתִינוּ תֶּה, פַּטְפְּטָנוֹ קְצָת, עָזַרְתִּי לָהּ לְסַדֵּר וְחָזַרְתִּי הַבַּיְתָה. כַּעֲבוֹר כַּמָּה יָמִים הִיא עָזְבָה לְבֵית אָבִיהָ.
נָסַעְנוּ לַדָּצָ'ה בְּהֶרְכֵּב שֶׁל חֲמִישָּׁה: אָלִינָה, אֲנִי, נַדְיָה וּלְיִצְ'קוֹ – בַּעֲלַת הַדָּצָ'ה וְחִבְרַתְנוּ לַכִּיתָּה הַיְּשָׁנָה, וְגַם וָרֶה וְאִיגוֹר. נִפְגַּשְׁנוּ כְּבָר עַל רָצִיף הָרַכֶּבֶת. שָׁמַעְתִּי עַל וָרֶה וְאִיגוֹר, יַלְדֵי אִשְׁתּוֹ הַחֲדָשָׁה שֶׁל אָבִיהָ שֶׁל אָלִינָה, הִיא סִיפְּרָה לִי עֲלֵיהֶם בְּלִי סוֹף, אַךְ טֶרֶם יָצָא לִי לִפְגּוֹשׁ אוֹתָם. וָרֶה, גְּבוֹהָה וַאֲרוּכַּת גַּפַּיִים, בַּעֲלַת פָּנִים שְׁטוּחוֹת כְּמוֹ שֶׁל בּוּבַּת בַּד, אֲפִילּוּ לֹא הִבִּיטָה לְכִיוּוּנִי. וְאוּלַי כֵּן הִבִּיטָה וְלֹא הִבְחַנְתִּי מִבַּעַד לְמִשְׁקְפֵי הַשֶּׁמֶשׁ שֶׁהִרְכִּיבָה בַּשֶּׁמֶשׁ וּבָצָל. אִיגוֹר עִישֵּׁן, יָרָק עַל הָרָצִיף וּמָחָה אֶת הַיְּרִיקוֹת בְּמַגָּפוֹ. בְּנִיגּוּד לַתֵּיאוֹרְיָה שֶׁל אָלִינָה, לֹא הָיָה שׁוּם דִּמְיוֹן בֵּינוֹ לְבֵין אִיוָואן קֶרְמָאזוֹב. הוּא הָיָה בָּחוּר קוֹדֵר וְעַגְמוּמִי, בַּעַל לֶסֶת חֲזָקָה, צַוּוֹאר שׁוֹר וּכְתֵפַיִים כֹּה רְחָבוֹת, שֶׁבִּזְכוּתָן הוּא נִרְאֶה נָמוּךְ מִכְּפִי שֶׁהָיָה. הוּא לֹא טָרַח לְהַגִּיד שָׁלוֹם, בָּחַן אוֹתִי מִכַּף רֶגֶל וְעַד רֹאשׁ וְהִפְנָה אֶת מַבָּטוֹ. נֶפֶשׁ עֲדִינָה וְסוֹעֶרֶת, אִינְטֵלֶקְטוּאָל וּפִילוֹסוֹף – הֵיכָן כָּל אֵלֶּה? יָדַעְתִּי כַּמּוּבָן שֶׁאָלִינָה מְאוֹהֶבֶת בּוֹ מֵאָז שֶׁהִיא זוֹכֶרֶת אֶת עַצְמָהּ, אֲבָל אֵיךְ אֶפְשָׁר לְהַשְׁלוֹת אֶת עַצְמְךָ עַד כְּדֵי כָּךְ?
בָּרַכֶּבֶת הִתְחִיל אִיגוֹר עִם וּלְיִצְ'קוֹ וְהִתְעַלֵּם לַחֲלוּטִין מֵאָלִינָה. וּלְיִצְ'קוֹ צִחְקְקָה וְהַגְּנֵיבָה מַבָּטִים לְכִיוּוּנָהּ שֶׁל אָלִינָה. וָרֶה שָׁתְקָה כָּל הַדֶּרֶךְ וְרַק הִבִּיטָה מִבַּעַד לַחַלּוֹן. כָּל עֶשֶׂר דַּקּוֹת אָלִינָה סָחֲבָה אוֹתִי לְעַשֵּׁן בִּקְצֵה הַקָּרוֹן, הִתְלוֹנְנָה עַל אִיגוֹר וּבִיקְּשָׁה לִנְהוֹג בְּוֶורָה בִּזְהִירוּת יֶתֶר. "הִיא עוֹבֶרֶת תְּקוּפָה קָשָׁה מְאוֹד. אַתְּ מְבִינָה, וָרֶה נָסְעָה עִם אַבָּא שֶׁלָּהּ לְמִשְׁלַחַת אַרְכֵיאוֹלוֹגִית וְנִיהֲלָה שָׁם רוֹמָן עִם אֶחָד הַפּוֹסְט דּוֹקְטוֹרַנְטִים שֶׁלּוֹ. הִיא נִכְנְסָה לְהֵרָיוֹן וּכְשֶׁחָזְרוּ לְמוֹסְקְבָה הוּא זָרַק אוֹתָהּ. הִיא נֶאֶלְצָה לַעֲבוֹר הַפָּלָה. אַבָּא שֶׁלָּהּ לֹא רָצָה לְהִתְעָרֵב וְזַעַם עַל וָרֶה,  וְאִמָּא שֶׁלָּהּ כָּעֲסָה עַל אַבָּא שֶׁלָּהּ, כִּי הוּא צִידֵּד בַּפְּרִי טִיפּוּחָיו וְלֹא בְּבִתּוֹ הַחוֹרֶגֶת. בְּדִיּוּק בְּאוֹתָהּ תְּקוּפָה עָבַרְתִּי לָגוּר אֶצְלָם, אִיגוֹר זָנַח אֶת הַלִּימּוּדִים. אַחֲרֵי רִיבִים וּבֵירוּרִים הֵם זָרְקוּ אוֹתִי חֲזָרָה לַבַּיִת שֶׁל אִמָּא שֶׁלִּי".
הַדָּצָ'ה שֶׁל וּלְיִצְ'קוֹ הָיְיתָה צְרִיף עֵץ קָטָן, שֶׁחֲמִישָּׁה אֲנָשִׁים יָכְלוּ לְהִידָּחֵס בּוֹ בְּקוֹשִׁי רַב. הַתּוֹכְנִית הָיְיתָה לְטַיֵּיל בַּיַּעַר, אוּלַי לִשְׂכּוֹר סִירָה וְלָשׁוּט בָּאֲגַם, בָּעֶרֶב לְהַבְעִיר מְדוּרָה עַל הַחוֹף וְלִצְלוֹת תַּפּוּחֵי אֲדָמָה. אֶת הַשְּׁתִיָּיה הֵבֵאנוּ אִיתָּנוּ, הָאוֹכֶל הַיְּחִידִי הָיָה צְנִימִים וְשִׁימּוּרֵי דָּגִים.
שְׁתֵּינוּ. אִיגוֹר הִסְמִיק, וָרֶה הֶחֱוִוירָה, וּלְיִצְ'קוֹ נִהְיְיתָה עַלִּיזָה וְאִילּוּ אָלִינָה הִתְעַצְּבָה. אַף אֶחָד לֹא הִתְכַּוֵּון לָלֶכֶת לְטַיֵּיל יוֹתֵר. אִיגוֹר וָולִיצְ'קוֹ נֶעֶלְמוּ. אָלִינָה הִתְאַדְּתָה בְּעִקְבוֹתֵיהֶם. סִייַּרְתִּי בַּסְּבִיבָה וְחָזַרְתִּי לַצְּרִיף, לֹא הָיָה מָה לַעֲשׂוֹת שָׁם. וָרֶה שָׁקְעָה בַּסֵּפֶר וְלֹא הָיְיתָה מְעוּנְיֶינֶת לִפְתּוֹחַ בְּשִׂיחָה. לְדַעְתִּי הִיא לֹא הוֹצִיאָה מִילָּה מֵהַבּוֹקֶר.
"אֲנִי חוֹשֶׁבֶת שֶׁאֵצֵא לִי לְטִיּוּל", קַמְתִּי. וָרֶה אֲפִילּוּ לֹא סוֹבְבָה אֶת רֹאשָׁהּ לְכִיוּוּנִי. יָצָאתִי. הָיָה רַק רְחוֹב אֶחָד בַּכְּפָר, הִתְהַלַּכְתִּי בּוֹ. מִשְּׁנֵי צִדֵּי הַדֶּרֶךְ הָיוּ צְרִיפֵי עֵץ, שִׂיחֵי עוֹזְרָד, עֲצֵי לְבָנָה, כְּפָר טִיפּוּסִי בְּפַאֲתֵי מוֹסְקְבָה. לְמִשְׁפַּחְתִּי לֹא הָיְיתָה דָּצָ'ה, גָּדַלְתִּי כְּיַלְדָּה עִירוֹנִית וְלֹא נָסַעְנוּ לְפִיקְנִיקִים אוֹ לִקְטוֹף פִּטְרִיּוֹת בַּטֶּבַע. בַּקַּיִץ נָסַעְנוּ לְלִיטָא אוֹ לַיָּם הַשָּׁחוֹר.
נִגְמְרוּ הַצְּרִיפִים, הָלַכְתִּי דֶּרֶךְ הַיַּעַר. הַדֶּרֶךְ הוֹבִילָה אוֹתִי לְאָחוּ גָּדוֹל מְגוּדָּר בְּגֶדֶר נְמוּכָה. עַל הַדֶּשֶׁא נִיצְּבוּ כַּמָּה טַנְקִים וּמַרְגֵּמוֹת מִתְּקוּפַת מִלְחֶמֶת הָעוֹלָם הַשְּׁנִייָּה. אַחֲרֵי שֶׁהַשְׁמָנָה תָּקְפָה אוֹתִי, הִתְחַפַפְתִּי גַּם מִשָּׁם, וּתְעִיָּתִי בַּיַּעַר.
"הַיי, לָמָּה אַתְּ יוֹשֶׁבֶת כָּאן לְבַד עֲצוּבָה כָּל כָּךְ בַּגֶּשֶׁם? הַלֶּכֶת לְאִיבּוּד?"
שְׁנֵי צְעִירִים בְּנֵי עֶשְׂרִים בְּעֵרֶךְ עָמְדוּ לְפָנַיי. אוּלַי סְטוּדֶנְטִים. עַל פִּי הַמַּרְאֶה שֶׁלָּהֶם: "סְפּוֹרְטָאִים, חַבְרֵי הַקּוֹמְסוֹמוֹל, תַּלְמִידִים מִצְטַיְּינִים". גּוֹבְהוֹ שֶׁל אֶחָד הָיָה מְמוּצָּע, הַשֵּׁנִי גָּבוֹהַּ יוֹתֵר, תָּוֵוי פָּנִים נְעִימִים, סוֹמֶק בִּלְחָיַיִם, שֵׂיעָר בָּהִיר, עֵינַיִים עַלִּיזוֹת. חֶבְרֶ'ה נֶחְמָדִים, הֵם לֹא הִקְרִינוּ שׁוּם אִיּוּם. הִתְבָּרֵר שֶׁהֵם צָפוּ בִּי עוֹד בְּמִגְרַשׁ הַטַּנְקִים וְאָז נֶעֱלַמְתִּי לָהֶם. הַסְּטוּדֶנְטִים הִתְנַדְּבוּ לְלַוּוֹת אוֹתִי לַכְּפָר. בַּדֶּרֶךְ הֵם סִיפְּרוּ לִי שֶׁהֵם לָנִים בָּאַכְסַנְיָה, עוֹשִׂים רַפְטִינְג וְקָיָאקִים בְּמַאַגְרֵי מַיִם וּנְהָרוֹת סְמוּכִים. לִפְעָמִים הֵם מְקִימִים אוֹהֶל, מְבַלִּים לַיְלָה תַּחַת כִּיפַּת הַשָּׁמַיִם, דָּגִים.  
רוֹמַנְטִיקָה שֶׁל טִיּוּלִים, מַרְק דָּגִים טָרִי, שִׁירִים וְגִיטָרָה סְבִיב מְדוּרוֹת לֵילִיּוֹת, שַׁיִט בְּרַפְסוֹדוֹת וּבְקָיָאקִים, טִיפּוּס הָרִים – כָּל אֵלֶּה הָיוּ חַיִּים מַקְבִּילִים עֲבוּרִי, קָרָאתִי עֲלֵיהֶם בָּעִיתּוֹנִים אוֹ שֶׁשָּׁמַעְתִּי מֵאֲנָשִׁים שֶׁבְּקוֹשִׁי הִכַּרְתִּי. בְּעֵינֵי הוֹרַיי נֶחֱשָׁב הַבִּילּוּי הַזֶּה סוֹבְיֵיטִי לְהַחֲרִיד, וְלָכֵן לֹא עוֹדְדוּ אוֹתוֹ, כְּמוֹ כָּל דָּבָר סוֹבְיֵיטִי. מִי שֶׁפָּקַד אֶת הַטִּיּוּלִים הָאֵלֶּה הָיוּ נְצִיגֵי הָאִינְטֵלִיגֶנְצִיָּה הַמַּדָּעִית הַסּוֹבְיֵיטִית, שִׁכְבַת הָאוּכְלוּסִיָּיה שֶׁאָבִי תִּיעֵב יוֹתֵר מִכָּל. לְפִי דַּעְתּוֹ הֵם הָיוּ מִשְׁעֶנֶת הַמִּשְׁטָר, וְעַל כֵּן הוּא שָׂנֵא אוֹתָם בִּמְיוּחָד. "הַפּוֹעֵל הַפָּשׁוּט חַי חַיִּים קָשִׁים, לֹא רוֹאֶה דָּבָר מֵעֵבֶר לַהֹוֶוה, וְאֵין לוֹ הִזְדַּמְּנוּיוֹת. כָּךְ חָיוּ גַּם הוֹרָיו וַאֲבוֹת אֲבוֹתָיו. אֵין לִי שׁוּם טְעָנוֹת אֵלָיו. וְאִילּוּ הָאִינְטֵלִיגֶנְטִים הָאֵלֶּה כִּבְיָכוֹל יוֹדְעִים יוֹתֵר, יֵשׁ לָהֶם יוֹתֵר תָּאִים אֲפוֹרִים, מַסְפִּיקִים לְהַשְׂכָּלָה גְּבוֹהָה בְּהַנְדָּסָה, לְפָחוֹת. עִם זֹאת, הֵם לֹא מְעוּנְיָינִים לַחֲשׁוֹב וּפוֹחֲדִים לְהַחֲזִיק בְּדֵעָה מִשֶּׁלָּהֶם. גּוּשׁ צַיְיתָן וְשַׁמְרָנִי, שֶׁלֹּא מְסוּגָּל לְהוֹלִיד מִתּוֹכוֹ שׁוּם דָּבָר חַי. בִּמְקוֹם זֶה, הֵם יוֹצְאִים לְטִיּוּלִים, מְנַגְּנִים בְּגִיטָרָה וְשָׁרִים, שׁוֹתִים שְׁתִיָּיה חֲרִיפָה, מְרַכְלִים עַל חַבְרֵי הֲפוֹלִיטְבְּיוּרוֹ, דָּנִים בִּגְאוֹנוּתוֹ הַקּוֹלְנוֹעִית שֶׁל טַארְקוֹבְסְקִי, מִשּׁוּם שֶׁלֹּא רָאוּ דָּבָר מֵעֵבֶר לְמָסַךְ הַבַּרְזֶל, וְחוֹשְׁבִים שֶׁהֵם גִּיבּוֹרִים וְאִינְטֵלֶקְטוּאָלִים גְּדוֹלִים. וְאָז הֵם חוֹזְרִים לָעֲבוֹדָה, יוֹשְׁבִים בַּאֲסֵפוֹת הַמִּפְלָגָה וּמַצְבִּיעִים 'בְּעֵד', חוֹתְמִים עַל עֲצוּמוֹת שֶׁמְּגַנּוֹת אֶת הַצִּיּוֹנוּת הַיִּשְׂרְאֵלִית וְאֶת הָאִימְפֶּרְיָאלִיזְם הָאָמֵרִיקָנִי. מַחְשַׁבְתָּם הַיְּחִידָה הִיא תָּמִיד לְצַיֵּית בְּכָל דָּבָר לַשִּׁלְטוֹן וּלְכַבֵּד אֶת הַמְּנַהֲלִים".
אֲנִי אִישִׁית לֹא רָאִיתִי כָּל פְּגָם בְּטִיּוּלִים בַּטֶּבַע. לָאָדָם הַסּוֹבְיֵיטִי אֵין הִזְדַּמְּנוּת לְבַקֵּר בִּגְרַנְד קַנְיוֹן אוֹ בְּשׁוּנִיּוֹת הָאַלְמוּגִּים, הַאִם זֶה אוֹמֵר שֶׁעָלָיו לְהִישָּׁאֵר עַל הַסַּפָּה לְאוֹת הִזְדַּהוּת עִם הָעוֹלָם הַחוֹפְשִׁי בְּדוֹמֶה לְאָבִי? גַּם אֶת טַארְקוֹבְסְקִי אַהֲבָתִי. בַּשָּׁנָה שֶׁעָבְרָה אָלִינָה וַאֲנִי עָמַדְנוּ בְּתוֹר כַּמָּה שָׁעוֹת כְּדֵי לְהִיכָּנֵס לְהַקְרָנָה נְדִירָה שֶׁל טַארְקוֹבְסְקִי בְּבֵית הַקּוֹלְנוֹעַ "מוֹסְקְבָה". הִגַּעְנוּ בְּשָׁעָה שֵׁשׁ בַּבּוֹקֶר, חָשַׁבְנוּ שֶׁנִּהְיֶה רִאשׁוֹנוֹת בַּתּוֹר, וְאָז לְפֶתַע הוֹפִיעַ מִתּוֹךְ עֲרָפֶל קָפוּא בָּחוּר וְרָשַׁם בְּטוּשׁ שָׁחוֹר עַל כַּף יָדָהּ שֶׁל כָּל אַחַת מֵאִיתָּנוּ מִסְפַּר – שְׁלוֹשׁ מֵאוֹת וּמַשֶּׁהוּ. בְּסוֹפוֹ שֶׁל דָּבָר נִכְנַסְנוּ לָאוּלָם, רַק שֶׁאָלִינָה קָפְאָה בַּחוּץ עַד כְּדֵי כָּךְ, שֶׁכְּשֶׁכְּבָר נִכְנַסְנוּ אֶל הָאוּלָם הִיא הִתְחַמְּמָה וְנִרְדְּמָה.
בַּדֶּרֶךְ חֲזָרָה לַדָּצָ'ה אֶחָד הַסְּטוּדֶנְטִים נִשְׁאַר מֵאָחוֹר וְרַק הַגָּבוֹהַּ יוֹתֵר, אוֹלֶג שְׁמוֹ, הִמְשִׁיךְ וְלִיוּוֹה אוֹתִי עַד הַבַּיִת. הוּא מָצָא חֵן בְּעֵינַיי, דַּבְּרָן, עַלִּיז, סְפּוֹרְטִיבִי אֲבָל בְּמִידָּה, שֶׁלֹּא כְּמוֹ אִיגוֹר, שֶׁהוֹתִיר רוֹשֶׁם שֶׁל כּוֹחַ פִיזִי מִתְפָּרֵץ.
"אַתְּ רוֹצָה לָשׁוּט בַּאֲגַם הָעֶרֶב?"
קָפָאתִי בִּמְקוֹמִי. בַּקַּיִץ יִמְלְאוּ לִי שֵׁשׁ עֶשְׂרֵה וְהוּא בֶּן עֶשְׂרִים וְשָׁלוֹשׁ, גָּבוֹהַּ, נָאֶה, אֶחָד כָּזֶה שֶׁאֶפְשָׁר לְהַצִּיג בִּפְנֵי חֲבֵרוֹת. לֹא הָיִיתִי מוּרְגֶּלֶת בִּתְשׂוּמֶת לֵב גַּבְרִית, כְּלוֹמַר הָיוּ לִי הַרְבֵּה יְדִידִים אֲבָל מֵעוֹלָם לֹא יָצָאתִי לְדֵיְיט. הֲרֵי לָשׁוּט בָּאֲגַם לָאוֹר הַיָּרֵחַ, רַק שְׁנֵינוּ, זֶה נֶחֱשָׁב לְדֵיְיט, לֹא? כַּמּוּבָן, שִׁיקַּרְתִּי לוֹ לְגַבֵּי גִּילִי, אָמַרְתִּי שֶׁאֲנִי לוֹמֶדֶת בַּשָּׁנָה הָרִאשׁוֹנָה בַּמָּכוֹן לִרְפוּאָה. הוּא הֶאֱמִין לִי, לָמָּה לֹא, תָּמִיד נִרְאֵיתִי מְבוּגֶּרֶת לְגִילִי, יֵשׁ לִי פָּנִים בּוֹגְרוֹת, גּוֹבַהּ הָגוּן וְגַם חָזֶה גָּדוֹל. אוֹלֶג רָאָה בִּשְׁתִיקָתִי הַמִּתְאָרֶכֶת בִּיטּוּי לְסַפֵּק.
"אִם תִּרְצִי, אֶפְשָׁר לַעֲצוֹר בְּאֶחָד הָאִיִּים, הַמְּקוֹמִיִּים מְסַפְּרִים שֶׁבְּלֵילוֹת רוֹאִים שָׁם לִפְעָמִים קְרִינַת אוֹר חֲרִיגָה וְשׁוֹמְעִים קוֹלוֹת מוּזָרִים. אֵיזוֹר אָנוֹמָלִי".
"נוּ בֶּאֱמֶת. אֵיזוֹר אָנוֹמָלִי, נִרְאֶה לְךָ? הַכַּפְרִיִּים הַשִּׁיכּוֹרִים סְתָם הוֹזִים מִכָּל הַשֵּׁיכָר שֶׁהֵם מְבַשְּׁלִים. חֶבְרָה שֶׁלִּי שֶׁגָּרָה בַּסְּבִיבָה סִיפְּרָה לִי שֶׁהֵם רָאוּ בָּאֵיזוֹר אֶת אִישׁ הַשֶּׁלֶג. יֶטִי, תָּאֵר לְעַצְמְךָ! אֲפִילּוּ חָשַׁבְנוּ לָצֵאת לְחַפֵּשׂ אוֹתוֹ, בְּתוֹר בְּדִיחָה, כַּמּוּבָן. הָיִיתִי עַכְשָׁיו בַּיַּעַר וְלֹא רָאִיתִי שׁוּם יֶטִי".
"אִישׁ הַשֶּׁלֶג – זֶה קָרוֹב לְוַודַּאי אַגָּדוֹת, אֲבָל בְּקֶשֶׁר לְאִי, דִּיבַּרְתִּי עִם אֲנָשִׁים יוֹדְעֵי דָּבָר וְהֵם תֵּיאֲרוּ לִי דְּבָרִים דּוֹמִים. שִׂימִי לֵב, הֵם לֹא מַכִּירִים אֶחָד אֶת הַשֵּׁנִי וְלֹא הָיְיתָה לָהֶם אֶפְשָׁרוּת לְתָאֵם גִּרְסָאוֹת. מְסַקְרֵן אוֹתִי לְהָצִיץ בַּמָּקוֹם. אֲבָל אִם אַתְּ חוֹשֶׁשֶׁת, לֹא נָשׁוּט לְאִי. סְתָם נַעֲשָׂה סִיבּוּב".
סִיכַּמְנוּ שֶׁהוּא יֶאֱסוֹף אוֹתִי בִּשְׁמוֹנֶה.
בַּבַּיִת עֲדַיִין לֹא הָיָה אַף אֶחָד זוּלַת וָרֶה. הִיא בָּהֲתָה בַּסֵּפֶר וְלֹא הִפְגִּינָה סִימָנֵי חַיִּים. הֶחְלַטְתִּי שֶׁעָדִיף לְהִתְיַיחֵס אֵלֶיהָ בְּתוֹר רָהִיט, וְטֶרֶם הִתְחַלְתִּי לְשׂוֹחֵחַ עִם רָהִיטִים. אוּלַי כְּשֶׁאֶהְיֶה קְשִׁישָׁה, מֵרוֹב בְּדִידוּת וְהִשְׁתַּבְּשׁוּת הַדַּעַת הַכְּרוּכִים בְּגִיל, אַתְחִיל לִיצוֹר קֶשֶׁר עִם שֶׁיָּדָהּ אוֹ כּוֹנָנִית, אֲבָל בֵּינְתַיִים לֹא הִרְגַּשְׁתִּי צוֹרֶךְ. מַגְּפֵי הַגּוּמִי שֶׁל וּלְיִצְ'קוֹ יָשְׁבוּ עָלַיי בּוּל, לָבַשְׁתִּי גַּם אֶת הַמְּעִיל הַחַם שֶׁל אִיגוֹר, הוּא יָצָא בִּסְוֵודֶר בִּלְבַד. אָרַזְתִּי בְּתוֹךְ תִּיק בַּקְבּוּק יַיִן, כַּמָּה צְנִימִים וּשְׁתֵּי קוּבִּיּוֹת שֶׁל גְּבִינָה מוּתֶּכֶת.
"לְאָן זֶה?" שָׁאֲלָה וָרֶה כְּאִילּוּ כְּלוּם. מֵרוֹב בֶּהָלָה כִּמְעַט חָנַקְתִּי אֶת עַצְמִי בְּצָעִיף שֶׁל אִיגוֹר, שֶׁהֶחְלַטְתִּי לִשְׁאוֹל וּבְדִיּוּק כָּרַכְתִּי סְבִיב צַוּוֹארִי.
"וּוָאו, אַף פַּעַם לֹא רָאִיתִי שְׁרַפְרַף מְדַבֵּר!"
"מָה?" הִיא צִמְצְמָה אֶת עֵינֶיהָ.
"Adieu, ma jolie" מִשּׁוּם מָה עָבַרְתִּי לְצָרְפָתִית, אֲבָל גַּם אִילּוּ הָיִיתִי מְקַלֶּלֶת אֶת וָרֶה בִּקְלָלוֹת הֲכִי אֲיוּמּוֹת, אֲנִי לֹא חוֹשֶׁבֶת שֶׁהִיא הָיְיתָה מִתְרַשֶּׁמֶת יוֹתֵר. פָּנֶיהָ הִתְעַוְּותוּ לְגַמְרֵי. וּבְכָל זֹאת הִיא עָקְבָה אַחֲרַיי עַד לֶחָצֵר. אוֹלֶג הִמְתִּין לִי לְיַד הַשַּׁעַר.
"וּמִי זֶה בְּדִיּוּק?"
הֶחְלַטְתִּי שֶׁאֲנִי לֹא חַיֶּיבֶת לָהּ דִּין וְחֶשְׁבּוֹן, לָכֵן שָׁתַקְתִּי.
"הֵי, לְאָן אַתָּה לוֹקֵחַ אוֹתָהּ? בֶּנְאָדָם, אֲנִי מְדַבֶּרֶת אֵלֶיךָ!"
"קוֹרְאִים לִי אוֹלֶג. אֲנִי פּוֹסְט דּוֹקְטוֹרַנְט בַּמָּכוֹן לְהַנְדָּסַת מְכוֹנוֹת, אֲנִי לָן בָּאַכְסַנְיָה כָּרֶגַע. אֲנַחְנוּ הוֹלְכִים לָשׁוּט בַּסִּירָה עַל הָאֲגַם".
"אֵיזֶה אֲגַם בַּכְּפוֹר כָּזֶה? סְטוּדֵנְט, אָז לְךָ תִּלְמַד, בִּמְקוֹם לְבַלְבֵּל אֶת הַמּוֹחַ לַקְּטִינוֹת", הִיא הִתְקָרְבָה מְאוֹד לַגָּדֵר כָּךְ שֶׁרַק מֶטֶר בְּעֵרֶךְ הִפְרִיד בֵּינָהּ לְבֵין אוֹלֶג.
"לָמָּה אַתָּה מְדַבֵּר אִיתָּהּ בִּכְלָל? בּוֹא כְּבָר." מָשַׁכְתִּי בְּשַׁרְווּלוֹ הַרְחֵק מֵהַגָּדֵר. הִיא לֹא רָדְפָה אַחֲרֵינוּ, תּוֹדָה לָאֵל, לַמְרוֹת שֶׁעַל פִּי הַבָּעַת פָּנֶיהָ אֶפְשָׁר הָיָה לְצַפּוֹת מִמֶּנָּה לְכָל דָּבָר.
"אֵיזוֹ בַּחוּרָה קְשׁוּחָה! לְרֶגַע חָשַׁבְתִּי שֶׁהִיא הוֹלֶכֶת לְהַרְבִּיץ לִי. אֲחוֹתֵךְ הַגְּדוֹלָה?"
"אַל תָּשִׂים לֵב אֵלֶיהָ, הִיא עוֹבֶרֶת תְּקוּפָה קָשָׁה," הֶחְלַטְתִּי  לֹא לְתַקֵּן אֶת טָעוּתוֹ, עַל כָּל צָרָה. שֶׁיֵּידַע שֶׁאֲנִי לֹא לְבַד כָּאן.
"לָמָּה הִיא קָרְאָה לְךָ קְטִינָה? בַּת כַּמָּה אַתְּ בֶּאֱמֶת?"
"מָה, אַתָּה לֹא מַכִּיר אֲחָיוֹת גְּדוֹלוֹת? הִיא גְּדוֹלָה מִמֶּנִּי בְּשֵׁשׁ שָׁנִים וּבְעֵינֶיהָ אֲנִי עוֹד תִּינוֹקֶת".
"הִיא בַּת 24? הִיא כְּאִילּוּ בְּגִילִי, בַּחַיִּים לֹא הָיִיתִי נוֹתֵן לָהּ יוֹתֵר מֵעֶשְׂרִים."
"אֲנִי לֹא מְבִינָה לָמָּה אֲנַחְנוּ מְדַבְּרִים עָלֶיהָ כָּל כָּךְ הַרְבֵּה. אוּלַי אַתָּה רוֹצֶה לְהַזְמִין אוֹתָהּ לְשַׁיֵּיט בִּמְקוֹמִי?"
אוֹלֶג צָחַק וְהִצְמִיד אוֹתִי אֵלָיו, תָּחַבְתִּי אֶת פָּנַיי בְּתוֹךְ הַבַּד הַמְּחוּסְפָּס שֶׁל מְעִילוֹ.
הַכְּפָר נָדַם, לֹא פָּגַשְׁנוּ נֶפֶשׁ חַיָּה כָּל הַדֶּרֶךְ. עָבַרְנוּ דֶּרֶךְ חוּרְשַׁת עֲצֵי הַלְּבָנָה, פָּנֵינוּ לַיַּעַר וְהָלַכְנוּ בַּדֶּרֶךְ בְּשֶׁקֶט עַד שֶׁהִגַּעְנוּ לְרָצִיף הָעֵץ, שֶׁהוֹבִיל אוֹתָנוּ יְשִׁירוֹת אֶל הַמַּיִם. הִמְשַׁכְנוּ עוֹד קְצָת לְאוֹרֶךְ הַחוֹף עַד שֶׁהִגַּעְנוּ לְשִׂרְטוֹן חוֹל. אוֹלֶג הוֹרִיד אֶת תַּרְמִילוֹ הַכָּבֵד, הוֹצִיא מִתּוֹכוֹ סִירַת גּוּמִי מְקוּפֶּלֶת וְהֵחֵל לְנַפֵּחַ אוֹתָהּ בְּעֶזְרַת מַשְׁאֵבָה. בִּתְצוּרָתוֹ הַסּוֹפִית נִרְאֶה לִי מוּצָר הַגּוּמִי הַזֶּה כְּמוֹ מִזְרָן מִתְנַפֵּחַ עִם שׁוּלַיִים גְּבוֹהִים, מַמָּשׁ לֹא סִירָה.
"הִיא בָּטוּחַ תַּחֲזִיק אֶת שְׁנֵינוּ?"
"הַסִּירָה הַזֹּאת אֲמוּרָה לְהַחֲזִיק מְבוּגָּר וְיֶלֶד. אֲנִי שׁוֹקֵל שִׁבְעִים קִילוֹ בְּעֵרֶךְ, אֶת אַרְבָּעִים וְחָמֵשׁ נִדְמֶה לִי?"
"אַרְבָּעִים וּשְׁמוֹנֶה".
"נֶעְגַּל לְמֵאָה עֶשְׂרִים. הַסִּירָה אֲמוּרָה לָשֵׂאת מִשְׁקָל שֶׁל מֵאָה וַחֲמִישִּׁים קִילוֹגְרָם, אָז אֲנַחְנוּ בִּטְוַוח הַבִּיטָּחוֹן. נוּ, קָדִימָה, תַּעֲלִי. שֶׁבִּי בְּתַחְתִּית הַסִּירָה, הַמּוֹשָׁב בִּשְׁבִילִי. אַל תַּחְשְׁבִי שֶׁזֶּה לֹא גֶּ'נְטֶלְמֵנִי מִצִּדִּי, שָׁם מִתְחַבְּרִים הַמְּשׁוֹטִים. אֶלָּא אִם כֵּן אַתְּ רוֹצָה לַחְתּוֹר?"
לַחְתּוֹר לֹא הָיָה לִי חֵשֶׁק, גַּם לַעֲלוֹת לַסִּירָה לֹא רָצִיתִי. עֲרָפֶל עָמַד מֵעַל הָאֲגַם. רוּחַ קָרָה וְלַחָה נָשְׁבָה מִן הַמַּיִם. הַיָּרֵחַ הִסְתַּתֵּר מֵאֲחוֹרֵי הָעֲנָנִים. קִיר הַיַּעַר הַקּוֹדֵר הִתְמַזֵּג עִם פְּנֵי הַמַּיִם הַשְּׁחוֹרִים, שֶׁהַשָּׁמַיִם נְטוּלֵי הַכּוֹכָבִים הִשְׁתַּקְּפוּ בְּתוֹכָם.
"וּמָה אִם יִהְיוּ גַּלִּים? אֲנַחְנוּ עֲלוּלִים לְהִתְהַפֵּךְ".
"לֹא יִהְיוּ גַּלִּים, אַל תִּדְאֲגִי".
לֹא הִצְלַחְתִּי לְהַמְצִיא תֵּירוּץ נוֹסָף, לָכֵן נֶאֱנַחְתִּי בִּכְבֵדוּת, עָלִיתִי לַסִּירָה וְהִתְיַישַּׁבְתִּי בְּתַחְתִּיתָהּ כְּפִי שֶׁנִּתְבַּקַּשְׁתִּי. אוֹלֶג דָּחַף אֶת הַסִּירָה קָדִימָה, תָּפַס תְּאוּצָה וְקָפַץ פְּנִימָה. הוּא סִידֵּר אֶת הַמְּשׁוֹטִים בִּמְהִירוּת, וּבְכַמָּה חֲתִירוֹת אֵיתָנוֹת הִגַּעְנוּ אֶל מֶרְכַּז הָאֲגַם. הַסִּירָה שָׁקְעָה מְעַט תַּחַת מִשְׁקָלֵנוּ, הַמַּיִם לֹא נִכְנְסוּ פְּנִימָה אוֹמְנָם, אַךְ עֲדַיִין הָיָה נִדְמֶה לִי שֶׁחֲצִי מֵהַגּוּף שֶׁלִּי נִמְצָא בְּתוֹכָם.
"לָמָּה אַתְּ לֹא יוֹשֶׁבֶת בְּנַחַת? לֹא נוֹחַ לָךְ?"
"קַר מְאוֹד. יֵשׁ לִי תְּחוּשָׁה שֶׁאֲנִי יוֹשֶׁבֶת עַל קֶרַח בַּתַּחַת חָשׂוּף."
כֵּן, הַמַּיִם עֲדַיִין קָרִים. הַקֶּרַח נָמֵס לֹא מִזְּמַן. לֹא חָשַׁבְתִּי עַל זֶה. שֶׁבִּי עַל הַתַּרְמִיל". חַגְתִּי בַּסִּירָה עִם הַתַּרְמִיל בַּיָּד – הָיִיתִי בְּטוּחָה שֶׁעַכְשָׁיו נִתְהַפֵּךְ – אֵיכְשֶׁהוּ הִתְיַישַּׁבְתִּי וְהִבַּטְתִּי סְבִיבִי. הָעֲרָפֶל הִתְפַּזֵּר בְּמַשַּׁב רוּחַ קַל, הַיָּרֵחַ יָצָא מֵבִין הָעֲנָנִים כְּמוֹ עַל פִּי הַזְמָנָה וְסָלַל שְׁבִיל כֶּסֶף עַל הַמַּיִם. בְּאוֹתוֹ רֶגַע הַכּוֹל הִסְתַּדֵּר לִי, כָּךְ בְּדִיּוּק רָאִיתִי בְּעֵינֵי רוּחִי אֲגַם לִילִי.
קוֹלוֹת נָשִׁיִּים שֶׁקָּרְאוּ בִּשְׁמִי בְּכָל דֶּרֶךְ אֶפְשָׁרִית הֵפֵרוּ אֶת הַדְּמָמָה. הַקּוֹלוֹת, שֶׁנִּשְׁמְעוּ תְּחִילָּה מֵרָחוֹק, הִתְקָרְבוּ יוֹתֵר וְיוֹתֵר. אַרְבַּע דְּמוּיוֹת הוֹפִיעוּ עַל הַחוֹף וְהֵן לֹא הִזְכִּירוּ בְּנוֹת יָם.
"הֵי, אַתֶּם שָׁם! תַּחְזְרוּ מִייָּד!" צָרַח אִיגוֹר בְּקוֹל בָּס מַפְחִיד.
"בֵּיאֲשָׁה, בֵּיאֲשָׁה, זוֹ אַתְּ?" צְעָקָה אָלִינָה בְּקוֹל שָׁבוּר כָּל כָּךְ שֶׁלֹּא יָכוֹלְתִּי שֶׁלֹּא לַעֲנוֹת לָהּ: "אֲנִי כָּאן! אֲנַחְנוּ מַפְלִיגִים לְאִי, לְאֵיזוֹר אָנוֹמָלִי", צָרַחְתִּי כְּשֶׁכַּפּוֹת יָדַיי מְשׁוּלָּבוֹת סְבִיב פִּי עַל מְנַת לְהַגְבִּיר אֶת הַקּוֹל. הֵד הִתְגַּלְגֵּל מֵעַל פְּנֵי הַמַּיִם.
"מָה?"
"אוֹלֶג רוֹצֶה לְהַרְאוֹת לִי אֶת הָאֵיזוֹר הָאָנוֹמָלִי. לְכוּ הַבַּיְתָה!"
"מְפַגֶּרֶת! אֲנִי יוֹדֵעַ בְּדִיּוּק מָה הוּא רוֹצֶה לְהַרְאוֹת לֵךְ! תַּחְתּוֹר לְכִיוּוּן הַחוֹף, דֶּבִּיל!" אִיגוֹר הִתְפָּרֵץ לַשִּׂיחָה שׁוּב.
"אָלִינָה, קְחִי אוֹתָם הַבַּיְתָה! יֵשׁ לִי דֵּיְיט, אֲנִי שָׁטָה בַּסִּירָה. יְרַדְתֶּם שָׁם מֵהַפַּסִּים?"
אוֹלֶג קָפָא עִם הַמְּשׁוֹטִים בְּיָדָיו וְסוֹבֵב אֶת רֹאשׁוֹ מִמֶּנִּי אֶל הַקְּבוּצָה שֶׁבְּחוֹף.
"אוֹלֶג, מָה יֵשׁ לְךָ? בּוֹא נַמְשִׁיךְ. אַל תָּשִׂים לֵב אֲלֵיהֶם", נֶאֱלַצְתִּי אֲפִילּוּ לִדְחוֹף אוֹתוֹ כְּדֵי שֶׁיָּצָא מֵהַהֶלֶם, אֲבָל הוּא לֹא זָז.
"תִּרְאֶה, דָּפוּק, אוֹ שֶׁאַתָּה חוֹזֵר עַכְשָׁיו לַחוֹף וְאָז אֲנִי אֶתֵּן לְךָ לְהִסְתַּלֵּק בְּשֶׁקֶט..."
"וְאִם לֹא נַחֲזוֹר? אִם נַמְשִׁיךְ בְּהַפְלָגָה, מָה יִקְרֶה אָז?" עָנָה אוֹלֶג לְפֶתַע בְּקוֹל גָּבוֹהַּ בְּהַרְבֵּה מֵהַקּוֹל שֶׁדִּיבֵּר בּוֹ לִפְנֵי כֵן.
"לָמָּה אַתָּה מְדַבֵּר אִיתּוֹ בִּכְלָל? מָה אַתָּה שׁוֹאֵל אוֹתוֹ? בּוֹא נָזוּז כְּבָר".
"מִי זֶה, חָבֵר שֶׁלְּךָ? אָח שֶׁלְּךָ? אוּלַי תֶּיכֶף גַּם אַבָּא שֶׁלְּךָ יָבוֹא?" אוֹלֶג נִרְאֶה כָּעֵת הַרְבֵּה פָּחוֹת חָבִיב בְּעֵינַיי. תָּוֵוי פָּנָיו הִתְחַדְּדוּ בְּדוֹמֶה לִסְנָאֵי וְגַם מַבָּטוֹ נִהְיֶה דּוֹקֵר כְּמוֹ שֶׁל סְנָאִי.
"הוּא שׁוּם דָּבָר! רָאִיתִי אוֹתוֹ הַיּוֹם לָרִאשׁוֹנָה בְּחַיֵּי. תָּבִיא לִי אֶת הַמְּשׁוֹטִים, אֶחְתּוֹר בְּעַצְמִי". נִיסִּיתִי לָקַחַת מֵאוֹלֶג אֶת הַמְּשׁוֹטִים אֲבָל בְּסוֹפוֹ שֶׁל דָּבָר שׁוּב צָנַחְתִּי אֶל הַתַּרְמִיל.
"אִם לֹא תַּחֲזוֹר עַכְשָׁיו בְּרֶגַע זֶה, אֲנִי אֶמְצָא אוֹתְךָ בָּאַכְסַנְיָה שֶׁלְּךָ וְאַתָּה תִּצְטַעֵר עַל הַיּוֹם שֶׁבּוֹ נוֹלֶדֶת!" אִיגוֹר הִתְקַדֵּם אֶל קְצֵה הַמַּיִם. חָלְפָה בְּרָאשֵׁי מַחְשָׁבָה מְטוֹרֶפֶת שֶׁהוּא עוֹמֵד לִרְדּוֹף אַחֲרֵינוּ בִּשְׂחִיָּיה. נִרְאֶה שֶׁאוֹלֶג חָשַׁב כָּמוֹנִי מִפְּנֵי שֶׁהוּא הֵנִיף אֶת הַמְּשׁוֹטִים וְהִפְלַגְנוּ מְעַט רָחוֹק יוֹתֵר, לְכָל מִקְרֶה.
"זֶה הַסּוֹף שֶׁלְּךָ! תִּתְקָרֵב לַחוֹף מִיָּד!" צָרְחָה וָרֶה וְדָהֲרָה לְתוֹךְ הַמַּיִם, מַשְׁפְּרִיצָה לְכָל עֵבֶר וּמַרְטִיבָה אֶת כּוּלָּם. אָלִינָה וָולִיצֵ'קוֹ נִתְלוּ עָלֶיהָ, מוֹנְעוֹת מִמֶּנָּה לְהִתְקַדֵּם. צָפִיתִי בָּהֶן אֲחוּזַּת אֵימָה, נֶאֱבָקוֹת בְּתוֹךְ מֵי הַקֶּרַח שֶׁהִגִּיעוּ לָהֶן עַד הַבִּרְכַּיִים, מוּאָרוֹת בְּאוֹר הַיָּרֵחַ. הַאִם יִתָּכֵן כִּי אַרְבַּעְתָּם הִתְחַרְפְנוּ בּוֹ-בַּזְּמַן?
"כּוּלָּם לָצֵאת מֵהַמַּיִם וְלָסֶגֶת שְׁלוֹשָׁה מֶטְרִים אֲחוֹרָה!" אוֹלֶג קָם וְנֶעֱמַד בַּסִּירָה. "עַד שֶׁלֹּא תִּתְרַחֲקוּ, אֲנִי לֹא זָז מִפֹּה!"
שָׁתַקְתִּי. נִרְאֶה שֶׁהַהַחְלָטָה נָפְלָה וְאֵין טַעַם לְהִתְוַוכֵּחַ. עוֹד מְשׁוּגָּע, חֲמִישִׁי בְּמִסְפָּר. הַאִם הַיָּרֵחַ מַשְׁפִּיעַ כָּךְ עַל כּוּלָּם? אָז לָמָּה רַק אֲנִי שְׁפוּיָה כָּאן? הֵם יָצְאוּ מִן הַמַּיִם. אִיגוֹר הִתְיַישֵּׁב עַל הַחוֹל, הוֹרִיד אֶת גַּרְבָּיו הָרְטוּבִים וְנַעַל אֶת נַעֲלֵי הַסְּפּוֹרְט עַל רַגְלַיִים יְחֵפוֹת. וָרֶה רוֹקְנָה מַיִם מִמַּגָּפִי הַגּוּמִי שֶׁלָּהּ.
"תִּתְרַחֲקוּ וְתַעַמְדוּ שָׁם", שׁוּב צָעַק אוֹלֶג.
הֵם נָסוֹגוּ, וְהִפְלַגְנוּ אֶל הַחוֹף. אוֹלֶג עָצַר כַּמָּה מֶטְרִים לִפְנֵי הַיַּבָּשָׁה.
"צְאִי הַחוּצָה".
"בֶּאֱמֶת? אַתָּה רְצִינִי? תִּתְקַדֵּם עוֹד קְצָת".
"אֲנִי אֶתְקַדֵּם וְהֵם יִתְנַפְּלוּ עָלַיי".
"אַף אֶחָד לֹא יִגַּע בְּךָ. הֵם עוֹמְדִים רָחוֹק".
הוּא הִתְקָרֵב מְעַט לַחוֹף בְּחוֹסֶר רָצוֹן, כִּמְעַט דָּחַף אוֹתִי מִחוּץ לַסִּירָה, וְאָז חָתַר כָּל כָּךְ חָזָק עַד שֶׁהִגִּיעַ לְמֶרְכַּז הָאֲגַם בִּמְשִׁיכוֹת סְפוּרוֹת. גַּם שָׁם הוּא לֹא עָצַר וְהִתְרַחֵק יוֹתֵר וְיוֹתֵר לְעֵבֶר הַיָּרֵחַ הַמִּסְתַּתֵּר מֵאֲחוֹרֵי הַיַּעַר. פָּנִיתִי וְהָלַכְתִּי בְּעַגְמוּמִיּוֹת לְעֵבֶר הַחוֹף. אַף אֶחָד לֹא דִּיבֵּר אִיתִּי. גַּם אֲנִי שָׁתַקְתִּי. וָרֶה וְאִיגוֹר הוֹבִילוּ אֶת הַתַּהֲלוּכָה, וּלְיִצְ'קוֹ בְּעִקְבוֹתֵיהֶם בְּמֶרְחָק שֶׁל עֲשָׂרָה צְעָדִים, אָלִינָה וַאֲנִי הִזְדַּנַּבְנוּ מֵאָחוֹר.
"מָקוֹם לֹא נָעִים וְגַם הַיַּעַר הַזֶּה... יֵשׁ לִי כָּל הַזְּמַן תְּחוּשָׁה שֶׁעוֹקְבִים אַחֲרַיי, אֲנִי פּוֹנֶה לְאָחוֹר וְאֵין אִישׁ", סוֹף-סוֹף אָלִינָה הוֹצִיאָה קוֹל.
"יַעַר רָגִיל, שׁוּם דָּבָר מְיוּחָד", שָׂמַחְתִּי לְהַפְסִיק אֶת הַשְּׁתִיקָה הַקּוֹדֶרֶת. "אֵיפֹה הֱיִיתֶם כָּל הַיּוֹם? מֶה עֲשִׂיתֶם כָּל הַזְּמַן הַזֶּה?"
"תַּקְשִׁיבִי, זֶה מוּזָר. דֶּרֶךְ הַיַּעַר עוֹבֶרֶת מְסִילַּת רַכֶּבֶת נְטוּשָׁה, אַף אֶחָד לֹא זוֹכֵר לְאָן הִיא הוֹבִילָה פַּעַם. הִיא פָּשׁוּט נִקְטַעַת וְזֶהוּ. וּלְיִצְ'קוֹ אוֹמֶרֶת שֶׁיֵּשׁ שָׁם כָּל מִינֵי תּוֹפָעוֹת חֲרִיגוֹת. הִיא רָצְתָה לְהַרְאוֹת אֶת הַמְּסִילּוֹת לְאִיגוֹר וַאֲנִי הִצְטָרַפְתִּי".
"אוֹלֶג הַזֶּה גַּם סִיפֵּר דְּבָרִים דּוֹמִים. אִילּוּ תּוֹפָעוֹת?"
"שְׁעוֹן יָד שֶׁנֶּעֱצַר פִּתְאוֹם אוֹ מֵחוּגִים שֶׁזָּזִים אֲחוֹרָה, אוֹ קוֹלוֹת רָמִים,  כְּאִילּוּ יֵשׁ שָׁם חֲבוּרָה גְּדוֹלָה, וְאֵין אִישׁ".
"רָאִיתָ בְּמוֹ עֵינַיִיךְ? שָׁמַעְתָּ מַשֶּׁהוּ?"
הִיא הֵנִידָה אֶת רֹאשָׁהּ בִּשְׁלִילָה.
"לְאַף אֶחָד מֵאִיתָּנוּ לֹא הָיָה שָׁעוֹן..."
"אָז לֹא הָיָה וְלֹא יִהְיֶה שָׁם כְּלוּם. לְכָל הַיּוֹתֵר יַאַנְסוּ שָׁם מִישֶׁהִי."
"מְשַׁעֲשֵׁעַ שֶׁדַּוְוקָא אַתְּ אוֹמֶרֶת אֶת זֶה".
"וְזֹאת לָמָּה?"
 "הֲרֵי אַתְּ יָצָאתָ עִם גֶּבֶר זֵר הַשֵּׁד יוֹדֵעַ לְאָן. לֹא מוּזָר לְדַעְתְּךָ? לֹא פָּחַדְתָּ שֶׁהוּא יֶאֱנוֹס אוֹתְךָ?"
"אוֹלֶג בָּחוּר רָגִיל. אָמְנָם בְּסוֹפוֹ שֶׁל דָּבָר הִתְגַּלָּה שֶׁהוּא דָּפוּק, אֲבָל הוּא מַמָּשׁ לֹא אַנָּס, בְּוַודָּאוּת".
"בְּכָל זֹאת לָצֵאת כָּכָה לְבַד עִם גֶּבֶר שֶׁאַתְּ לֹא מַכִּירָה?"
"וְלָבוֹא וּלְאַיֵּים לְהַטְבִּיעַ אוֹתָנוּ רַק כִּי הוּא הִזְמִין אוֹתִי לְדֵיְיט זֶה בְּסֵדֶר? לֹא מְשַׁנֶּה, עָבַרְנוּ. לָמָּה בִּכְלָל הִזְמַנְתָּ אוֹתִי אִם אֲנִי כְּמוֹ גַּלְגַּל חֲמִישִׁי בָּעֲגָלָה? הִשְׁתַּעֲמַמְתִּי לְבַד כָּל הַיּוֹם".
"לֹא הִתְכַּוְּונוּ לְהֵיעָדֵר הַרְבֵּה זְמַן! שָׁתִינוּ קְצָת וְאָז..." אָלִינָה נִתְקְעָה וְהִשְׁתַּתְּקָה. צִיפִּיתִי לַהֶמְשֵׁךְ אַךְ הוּא מֵיאֵן לְהַגִּיעַ. בְּסוֹפוֹ שֶׁל דָּבָר הִיא נִיעֲרָה אֶת רֹאשָׁהּ כְּאִילּוּ סִילְּקָה מַחְשָׁבָה טוֹרְדָנִית "אַתְּ תִּצְחֲקִי עָלַיי בְּכָל מִקְרֶה. בְּקִיצּוּר, יָצָא מְפַגֵּר".
עָמַדְנוּ בְּפֶתַח הַבַּיִת, אֲחֵרִים כְּבָר נִכְנְסוּ פְּנִימָה. אָלִינָה הִבִּיטָה בִּי בִּתְחִינָּה: "אַל תִּכְנְסִי לְעִימּוּתִים עַכְשָׁיו, בְּסֵדֶר? אֵין לָדַעַת מָה יִקְרֶה, וָרֶה נוֹרָא-נוֹרָא כּוֹעֶסֶת עָלַיִיךְ."
"הִיא כּוֹעֶסֶת עָלַיי? הִיא דְּפוּקָה עַל כָּל הָרֹאשׁ? מֶה עָשִׂיתִי לָהּ? הִיא סֵירְבָה לְדַבֵּר אִיתִּי בְּהַפְגָּנָתִיּוּת וְאָז הִיא הָרְסָה לִי אֶת הַדֵּיְיט. אֲנִי זוֹ שֶׁאֲמוּרָה לִכְעוֹס".
"אַל תִּתְגָּרִי בָּהּ, טוֹב? מַבְטִיחָה?" הִיא לָקְחָה אֶת כַּף יָדִי בְּכַפּוֹת יָדֶיהָ הָאֲדוּמּוֹת מָקוֹר וְהִצְמִידָה לֶחָזֶה שֶׁלָּהּ.
"בִּפְנֵי חֲבֵרַיי נִשְׁבַּעַת אֲנִי חֲגִיגִית...", הֵנַפְתִּי יָד בְּהַצְדָּעַת הַפִּיּוֹנֵרִים. "בּוֹאִי נֵלֵךְ לְהִתְחַמֵּם כְּבָר, אֲנִי מִתְחַרְפֶנֶת פֹּה מָקוֹר".
אִיגוֹר וָולִיצֵ'קוֹ הָיוּ עֲסוּקִים בְּתַנּוּר עַתִּיק עָשׂוּי בַּרְזֶל יָצוּק עַל רַגְלַיִים דְּקִיקוֹת, מַלְחִיץ לְמַרְאֵה. רָאִיתִי כָּאֵלֶּה רַק בְּסִרְטֵי מִלְחָמָה.
"אֲנִי בְּטוּחָה שֶׁלֹּא יֵיצֵא לָהֶם מִזֶּה כְּלוּם", לָחֲשָׁה לִי אָלִינָה בָּאוֹזֶן. אָמְרָה וּצְדָקָה. עַל אַף כָּל הַמַּאֲמַצִּים הָאֵשׁ סֵירְבָה לְהִתְלַקֵּחַ, גֵּירֵד לִי בַּגָּרוֹן מֵרוֹב הֶעָשָׁן. וּלְיִצְ'קוֹ מָצְאָה כַּמָּה זוּגוֹת גַּרְבַּיִים וּמִכְנָסַיִים יְבֵשִׁים לְהַחֲלִיף אֶת בְּגָדֵינוּ הָרְטוּבִים. אֶת הַמַּגָּפַיִים מְלָאֵנוּ בְּעִיתּוֹנִים יְשָׁנִים וְקָרַבְנוּ אוֹתָם אֶל הַתַּנּוּר. אִיגוֹר לֹא נִכְנַע וְהִמְשִׁיךְ לְנַסּוֹת לְהַפְעִיל עָלָיו אֶת קְסָמָיו. בְּשָׁלָב זֶה הָאֵשׁ לֹא כָּבְתָה מִיָּד, וְהֶחֱזִיקָה מַעֲמָד כַּמָּה דַּקּוֹת. נִהְיֶה חַמִּים יוֹתֵר, כִּמְעַט לֹא יָצָא עָשָׁן. אָלִינָה הִתְכַּסְּתָה בִּשְׂמִיכַת פְּלִיז וְנִרְדְּמָה, וָרֶה נִמְנְמָה לְיָדָהּ. וּלְיִצְ'קוֹ עָזְבָה אֶת אִיגוֹר לְנַפְשׁוֹ עִם הַתַּנּוּר, סָחֲבָה אוֹתִי לַפִּינָּה הָרְחוֹקָה וְהֵחֵלָּה לִלְחוֹשׁ בְּלַהַט, כִּמְעַט אוֹטֶמֶת אֶת אוֹזְנַיי בִּשְׂפָתֶיהָ הָרְטוּבּוֹת: "אֵיזֶה יוֹם, אֵיזֶה יוֹם! אִילּוּ הָיִיתִי יוֹדַעַת, בַּחַיִּים לֹא הָיִיתִי בָּאָה! יָצָאתִי לְטִיּוּל קָצָר בַּסְּבִיבָה, אִיגוֹר בְּעִקְבוֹתַיי וְגַם אָלִינָה אַחֲרָיו. אַתְּ לֹא מְבִינָה מֶה הָיָה שָׁם! מָה שֶׁהִיא עוֹלְלָה שָׁם בַּקָּרוֹן..."
"אֵיזֶה קָרוֹן?" שָׁאַלְתִּי בְּקוֹל רָם.
"שֶׁקֶט!" וּלְיִצְ'קוֹ תָּפְסָה אֶת זְרוֹעִי – "מָה אַתְּ צוֹרַחַת? זֹאתִי תֶּיכֶף תִּתְעוֹרֵר". הִיא נִדָּה בְּרֹאשָׁהּ, מַצְבִּיעָה עַל וָרֶה הָרְדוּמָה, "קָרוֹן מַשָּׂא רָגִיל, עוֹמֵד לוֹ בְּאֶמְצַע הַיַּעַר עַל הַמְּסִילָּה הַנְּטוּשָׁה. כְּשֶׁהִתְחִיל לָרֶדֶת גֶּשֶׁם, נִכְנַסְנוּ לְתוֹכוֹ. אַף פַּעַם לֹא נִכְנַסְתִּי אֵלָיו קוֹדֶם, פָּחַדְתִּי. תָּאֲרִי לְעַצְמְךָ, חָשַׁבְתִּי שֶׁהוּא מְטוּנָּף בִּפְנִים אֲבָל הִתְבָּרֵר שֶׁלֹּא כָּל כָּךְ, רַק מְאוּבָּק. וּפִתְאוֹם אָלִינָה הִתְחִילָה לְהָקִיא. בַּחַיִּים לֹא רָאִיתִי דָּבָר כָּזֶה. אֶת הַנְּשָׁמָה שֶׁלָּהּ הִיא הֵקִיאָה, עַל הַקִּירוֹת, עַל הַתִּקְרָה, הַכּוֹל! נִרְאֶה כְּאִילּוּ זֶהוּ, נִגְמַר, וְאָז שׁוּב מֵחָדָשׁ. הִיא הִתְעַלְּפָה אֲפִילּוּ. הֶחֱזַקְתִּי לָהּ אֶת הָרֹאשׁ בִּזְמַן שֶׁאִיגוֹר צַעַד הָלוֹךְ וָשׁוֹב בַּחוּץ, הוּא נִגְעָל מֵרִיחַ הַקִּיא. בֵּינְתַיִים הוּא רוֹקֵן לְבַד בַּקְבּוּק וָודְקָה, וְזֶה מַמָּשׁ לֹא הִשְׁפִּיעַ עָלָיו, הוּא רַק נִהְיֶה קוֹדֵר יוֹתֵר, מַמָּשׁ זְוָועָה".
"לֹא, כִּי בְּדֶרֶךְ כְּלָל הוּא שָׂמֵחַ וְטוֹב לֵב".
אִיגוֹר כָּרַע בֶּרֶךְ לִפְנֵי הַתַּנּוּר, צְלָלִיּוֹת אֲדוּמּוֹת כִּיסּוּ אֶת פָּנָיו. כְּאִילּוּ שָׁמַע אֶת מִילּוֹתֵינוּ הָאַחֲרוֹנוֹת, הוּא קָם וְנִיגַּשׁ אֵלֵינוּ.
"נִרְאֶה שֶׁהָאֲרוּבָּה שׁוֹאֶבֶת, שִׂיחַקְתִּי עִם הַחִיפּוּי וּלְדַעְתִּי זֶה עוֹבֵד, הַבְּעָיָה שֶׁהַקְּרָשִׁים רְטוּבִּים מַמָּשׁ. יֵשׁ לָכֶם סוֹלֶר?"
"אֲנִי חוֹשֶׁבֶת שֶׁיֵּשׁ לָנוּ מִכָּל בַּמַּרְתֵּף. לָמָּה?"
"צָרִיךְ לִטְבּוֹל לְבָנִים בְּסוֹלֶר וּלְהַכְנִיס לַתַּנּוּר. שְׁתֵּי לְבָנִים בְּכָל פַּעַם. זֶה אָמוּר לְהַסְפִּיק לְלַיְלָה שָׁלֵם. בְּסִיבִּיר מִתְחַמְּמִים כָּכָה. בְּקִיצּוּר", הוּא פָּנָה אֵלַי, "קָדִימָה, תּוֹרִידִי אֶת הַמְּעִיל, אֲנִי הוֹלֵךְ לְחַפֵּשׂ לְבָנִים", שָׁכַחְתִּי לְגַמְרֵי שֶׁעֲדַיִין לָבַשְׁתִּי אֶת הַמְּעִיל וְהַצָּעִיף שֶׁלּוֹ.
הוּא לָבַשׁ אֶת מְעִילוֹ, נָעַל אֶת הַמַּגָּפַיִים שֶׁל אַבָּא שֶׁל וּלְיִצְ'קוֹ וְיָצָא הַחוּצָה.
"שָׁמַעְתָּ? לְהַבְעִיר אֶת הַתַּנּוּר בִּלְבֵנִים!" וּלְיִצְ'קוֹ סוֹבְבָה אֶצְבַּע לְיַד רַקָּתָהּ. "כָּל הַמִּשְׁפָּחָה כָּזֹאת! בְּקוֹשִׁי סָחַבְנוּ אֶת אָלִינָה הַבַּיְתָה, וְכָאן הַפְּסִיכִית הַזֹּאת מִשְׁתּוֹלֶלֶת! אָמְרָה שֶׁיָּצָאתָ עִם אֵיזֶה מְטוּרְלָל. הָאֱמֶת הִיא שֶׁהַמְּקוֹמִיִּים פֹּה לֹא מַמָּשׁ יַצִּיבִים, יֵשׁ כָּל מִינֵי סִיפּוּרִים. אִיגוֹר לֹא שֵׁשׁ לָצֵאת אֲבָל וָרֶה הִכְרִיחָה אוֹתוֹ. לֹא פָּשׁוּט לְהִתְוַוכֵּחַ אִיתָּהּ. תַּקְשִׁיבִי, אֲנִי מְפַחֶדֶת מִמֶּנָּה".
צִחְקַקְנוּ אֲבָל עַד מְהֵרָה הִשְׁתַּתַּקְנוּ. וָרֶה יָשְׁבָה עַל הַסַּפָּה וְהִצְמִידָה אֶת בִּרְכֶּיהָ לְגוּפָהּ. הִיא בָּהֲתָה בִּי, סַנְטֵרָהּ בּוֹלֵט, וּבְרֶגַע זֶה הִבְחַנְתִּי לָרִאשׁוֹנָה עַד כַּמָּה הִיא דּוֹמָה לְאִיגוֹר.
"לֹא, אַתְּ חֲצוּפָה! מָה אַתְּ צוֹחֶקֶת? הַכּוֹל בְּסֵדֶר אִיתְּךָ? חָרַבְתָּ לָנוּ אֶת כָּל סוֹף הַשָּׁבוּעַ, זוֹנָה שֶׁכָּמוֹךְ. הִיא אֲחוּזָּה בִּטְרֵפַת הַכּוֹס וַאֲנַחְנוּ אֲמוּרִים לִדְהוֹר לְהַצִּיל אוֹתָהּ".
"תִּרְאִי אֵיזוֹ שָׂפָה עֲשִׁירָה יֵשׁ לְךָ, וָרֶה, יָשָׁר רוֹאִים שֶׁאַתְּ סְטוּדֶנְטִית לְבַלְשָׁנוּת. מָה גַּם שֶׁלֹּא בִּיקַּשְׁתִּי שֶׁיַּצִּילוּ אוֹתִי. עָדִיף שֶׁהֱיִיתֶם מִתְעַסְּקִים בָּעִנְיָינִים שֶׁלָּכֶם וְלֹא תּוֹחֲבִים אֶת הָאַף אֵיפֹה שֶׁלֹּא בִּקְּשׁוּ מִכֶּם".
"בַּחוּרָה אַמִּיצָה אַתְּ, זוֹיָה קוֹסְמוֹדְמִיאנְסְקִיָּה מַמָּשׁ!"
חֲבָל שֶׁהִיא הִזְכִּירָה אֶת זוֹיָה. הִיא לֹא הָיְיתָה מוּדַעַת לִיחָסֵינוּ הַסְּבוּכִים עוֹד מִכִּיתָּה ו'.
"כֵּן, זוֹיָה – הִיא גִּיבּוֹרָה וְאֶת זַנְזוֹנֶת", הִמְשִׁיכָה וָרֶה.
"זַנְזוֹנֶת אַתְּ בְּעַצְמֵךְ! וְזוֹיָה שֶׁלָּךְ הִיא לֹא גִּיבּוֹרָה בִּכְלָל".
"מָה זֹאת אוֹמֶרֶת?"
"זֹאת אוֹמֶרֶת שֶׁאַף אֶחָד לֹא יוֹדֵעַ מֶה הָיָה שָׁם בֶּאֱמֶת. מָה שֶׁבָּטוּחַ שֶׁכָּל מָה שֶׁמְּפַמְפְּמִים לָנוּ וְטוֹחֲנִים בַּמּוֹחַ מִסַּפְסַל הַלִּימּוּדִים זֶה שֶׁקֶר, זִיּוּף וְתַעֲמוּלָה. לֹא אוֹמְרִים שָׁם מִילָּה שֶׁל אֱמֶת!"
"נוּ, אָז תָּאִירִי אֶת עֵינֵינוּ, מָה הָאֱמֶת לְדַעְתְּךָ?"
"דָּבָר רִאשׁוֹן, לֹא הָיוּ פַּרְטִיזָנִים בְּפַאֲתֵי מוֹסְקְבָה בְּ-41', שֵׁנִית, זוֹיָה, סָפֵק אִם הָיְיתָה קַיֶּימֶת, אֲבָל נַגִּיד שֶׁכֵּן, רַק מָלְאוּ לָהּ שְׁמוֹנֶה עֶשְׂרֵה, הִיא הָיְיתָה מוֹסְקְבָאִית וְלֹא הִתְגַּיְּיסָה לַצָּבָא, אָז אֵיךְ הִיא הִגִּיעָה אֶל מֵעֵבֶר לְקַו הַחֲזִית? לֹא בַּגֶּרְמָנִים הִיא לָחֲמָה, הִיא הִצִּיתָה אֶת הַכְּפָרִים, אֶת בָּתֵּי הָאִיכָּרִים הָרוּסִים, הִשְׁאִירָה אוֹתָם בְּלִי קוֹרַת גַּג בַּכְּפוֹר הָאִיּוּם. זֶה הָיָה הַצַּו הַסּוֹדִי שֶׁל סְטָלִין – לְהַבְעִיר אֶת כָּל הַכְּפָרִים עַל כָּל בָּתֵּיהֶם כְּדֵי שֶׁהַגֶּרְמָנִים יִסְבְּלוּ מָקוֹר תַּחַת כִּיפַּת הַשָּׁמַיִם. וְלֹא הֵזִיז לוֹ בִּכְלָל מָה יִהְיֶה עַל הָאוּכְלוּסִיָּיה כּוּלָּהּ, זְקֵנִים, נָשִׁים וִילָדִים. מָה הֵם יַעֲשׂוּ? לֹא הָיוּ גֶּרְמָנִים בִּכְפַר פטרישׁצ'בו..."
"סְתָמִי, כַּלְבָּה! אֲנִי שׂוֹנֵאת אֶת הָעָם שֶׁלְּךָ, דּוֹרְכִים עַל אַדְמָתֵנוּ וּמַרְעִילִים אֶת הָאֲוִויר שֶׁלָּנוּ בַּנְּשִׁימוֹת הָרְעִילוֹת שֶׁלָּכֶם. אֲנַחְנוּ נִלְחַמְנוּ, שָׁפַכְנוּ אֶת דָּמֵנוּ בִּזְמַן שֶׁאַתֶּם הַיְּהוּדוֹנִים מִילֵּאתֶם אֶת הַכָּרֵס בְּטַשְׁקֵנְט. וְעַכְשָׁיו אַתְּ, טִינּוֹפֶת, מְלַכְלֶכֶת עַל הַגִּיבּוֹרִים שֶׁלָּנוּ".
נֶאֱלַמְתִּי דּוֹם. לְדַבֵּר כָּזֶה לֹא צִיפִּיתִי. עָלָה בְּדַעְתִּי לְסַפֵּר לָהּ שֶׁשְּׁנֵי סַבַּיי נִלְחֲמוּ מִיּוֹמָה הָרִאשׁוֹן שֶׁל הַמִּלְחָמָה וְעַד יוֹמָהּ הָאַחֲרוֹן, וְשֶׁסָּבָתִי הִתְפַּנְּתָה לְסִיבִּיר יַחַד עִם מִפְעָל צְבָאִי, אֲבָל לְשׁוֹנִי דָּבְקָה לְחִכִּי. לֹא הָיִיתִי מְסוּגֶּלֶת לְהוֹצִיא הֶגֶה. זֶה הִגְעִיל אוֹתִי – לְנַסּוֹת לְהוֹכִיחַ לָהּ מַשֶּׁהוּ, לְתָרֵץ. בָּהִיתִי בָּרִצְפָּה רַק כְּדֵי לֹא לְהָרִים מַבָּט אֵלֶיהָ, לֹא לִרְאוֹת אֶת פַּרְצוּפָהּ הַמְּעֻוּוֹת מִשִּׂנְאָה. צֵל הִבְזִיק, חַשְׁתִּי גַּל חוֹלֵף שֶׁל קוֹר וְרֵיחַ שֶׁל טַבָּק.
"בִּגְלַלְכֶם, בִּגְלַל הַגֶּזַע שֶׁלָּכֶם..." לְפֶתַע הִיא נִשְׁנְקָה, שָׁמַעְתִּי קוֹל נְפִילָה, כְּמוֹ שֶׁל חֵפֶץ כָּבֵד. הֵרַמְתִּי אֶת רֹאשִׁי. אִיגוֹר הִפִּיל אֶת וָרֶה עַל הָרִצְפָּה וְהֵחֵל לַחֲנוֹק אוֹתָהּ, רָכוּן מֵעַל הַגּוּף הַשָּׂרוּעַ עַל הָרִצְפָּה.
"סְתָמִי, סְתָמִי כְּבָר. שֶׁלֹּא אֶשְׁמַע מִמְּךָ מִילָּה נוֹסֶפֶת. הֵבַנְתָּ? לֹא לְפַצּוֹת פֶּה אוֹ שֶׁאֶרְמוֹס אוֹתְךָ כְּמוֹ זֶבֶל".
אָלִינָה הִתְעוֹרְרָה וְצָפְתָה בָּהֶם בַּאֲדִישׁוּת לֹא בְּרוּרָה. בְּמֶרְחָק שֶׁל כַּמָּה מֶטְרִים וָרֶה הִתְפַּתְּלָה, חֲבָטָה בְּרַגְלֶיהָ עַל הָרִצְפָּה, אֲבָל לֹא הִצְלִיחָה לְהִשְׁתַּחְרֵר מֵאֲחִיזָתוֹ שֶׁל אִיגוֹר.
"תֵּירָגְעִי, לֹא לָזוּז, אוֹ שֶׁיִּהְיֶה גָּרוּעַ יוֹתֵר. שִׁכְבִי בְּשֶׁקֶט. אִם הֵבַנְתָּ, תִּדְפְּקִי עִם הַיָּד בָּרִצְפָּה".
וָרֶה נֶאֶבְקָה מְעַט יוֹתֵר וּלְבַסּוֹף עָשְׂתָה אֶת מָה שֶׁצִּיוּוֹה עָלֶיהָ. הוּא שִׁיחְרֵר אֶת אֲחִיזָתוֹ, קָם וְהֶעֱמִיד אֶת אֲחוֹתוֹ עַל רַגְלֶיהָ בִּתְנוּעָה חַדָּה. כָּךְ הֵם עָמְדוּ זְמַן-מָה וְהִבִּיטוּ זֶה בָּזוֹ בְּלִי לוֹמַר מִילָּה, אַחֵר כָּךְ הִיא קָמָה וְהִתְיַישְּׁבָה שׁוּב עַל הַסַּפָּה. אִיגוֹר פָּנָה אֵלַיי, וַאֲנִי קַמְתִּי וְעַפְתִּי מֵהַבַּיִת הַחוּצָה. "לִי הוּא לֹא יִיתֵּן אֶת הַפְּרִיבִילֶגְיָה לְהִיכָּנַע, יַחֲנוֹק קִיבִּינִימָט". וּלְיִצְק'וֹ רָצָה בְּעִקְבוֹתַיי: "בְּעוֹד רֶבַע שָׁעָה הָרַכֶּבֶת הָאַחֲרוֹנָה לְמוֹסְקְבָה. אִם נָרוּץ, נַסְפִּיק".
הִתְאַרְגְּנוּ לְשֵׁינָה בִּדְמָמָה מוּחְלֶטֶת. אָלִינָה נִרְדְּמָה שׁוּב כְּמוֹ קוֹדֶם, בַּכּוּרְסָה נִפְתַּחַת מְכוּסֶּה בִּשְׂמִיכַת פְּלִיז. וּלְיִצְ'קוֹ פָּתְחָה אֶת הַסַּפָּה לָהּ וְלַוְּורָהּ. לְיַד הַדֶּלֶת עָמְדָה מִיטַּת יְלָדִים, שֶׁאֶפְשָׁר הָיָה לִישׁוֹן עָלֶיהָ רַק בִּתְנוּחַת עוֹבֵר. רוּחַ פְּרָצִים נָשְׁבָה מֵחָרִיץ בַּדֶּלֶת וְלֹא הִצְלַחְתִּי לְהִתְחַמֵּם תַּחַת מְעִיל צֶמֶר הַכְּבָשִׂים, הַסָּפוּג בְּנַפְטָלִין. אִיגוֹר פָּרַשׁ אֶת שַׂק הַשֵּׁינָה עַל הָרִצְפָּה.
הִתְעוֹרַרְתִּי כִּי מִישֶׁהוּ נִיעֵר אֶת כִּתְפֵי בְּחוֹזְקָה. בְּקוֹשִׁי רַב פָּקַחְתִּי אֶת עֵינַיי, כֶּתֶם לָבָן מְעוּרְפָּל הִתְנַדְנֵד מוּלִי, אַךְ לֹא יָכוֹלְתִּי לְזַהוֹת מִי זֶה בַּחוֹשֶׁךְ. "קוֹמִי, הִתְעוֹרְרִי", אָמַר לִי קוֹל נָשִׁי. הָיָה נִדְמֶה לִי שֶׁזּוֹ אָלִינָה, אֲבָל אוּלַי זֹאת וָרֶה? הַאִם יִתָּכֵן שֶׁהִיא הִתְעוֹרְרָה בְּאֶמְצַע הַלַּיְלָה כְּדֵי לְלַבֵּן אִיתִּי עִנְיָינִים בִּזְמַן שֶׁכּוּלָּם יְשֵׁנִים? הִתְיַישַּׁבְתִּי בַּמִּיטָּה. רֹאשִׁי הִתְפּוֹצֵץ מִכְּאֵב, גְּרוֹנִי יָבֵשׁ. קַמְתִּי עַל רַגְלַיי בְּכַוּוֹנָה לְהַגִּיעַ לְפִינַּת הַמִּטְבָּח לִשְׁתּוֹת מַיִם, אֲבָל הַחוֹשֶׁךְ הִסְתַּחְרֵר כִּסְבִיבוֹן, רַגְלַי הַצֶּמֶר גֶּפֶן שֶׁלִּי קָרָסוֹ וְהִתְרַסַּקְתִּי עַל הָרִצְפָּה. לֹא חַשְׁתִּי כְּאֵב מֵהַנְּפִילָה וְהִתְנַתַּקְתִּי, נָפַלְתִּי אֶל תּוֹךְ הַשָּׁחוֹר. אוֹתוֹ קוֹל נָשִׁי הֶחֱזִיר אוֹתִי לְהַכָּרָה: "תִּתְעוֹרְרִי! תִּצְעֲקִי! תָּעִירִי אֶת כּוּלָּם!" נִיסִּיתִי לִצְעוֹק אַךְ לְשׁוֹנִי לֹא צִייְּתָה לִי. פָּנֶיהָ חָלְפוּ מוּלִי אֲבָל עֵינַיי כְּמוֹ הִתְמַלְּאוּ בַּחוֹל וְלֹא יָכוֹלְתִּי לְהַבְחִין בְּתָוֵוי פָּנֶיהָ. לֹא הֵבַנְתִּי מָה קוֹרֶה, רֵיקָנוּת עֲכוּרָה מִילְּאָה אֶת רָאשֵׁי. הִתְחַלְתִּי לִזְחוֹל וְנִתְקַלְתִּי בְּאִיגוֹר. הוּא הִתְיַישֵּׁב, גָּנַח וְתָפַס אֶת רֹאשׁוֹ: "אָלִינָה!" בְּקוֹשִׁי רַב זָחַלְתִּי אֶל הַסַּפָּה, הִתְרוֹמַמְתִּי עַל בִּרְכַּיי. לְפָנַיי שִׁכְבָה וָרֶה, עֵינֶיהָ עֲצוּמוֹת, וּלְיִצְ'קוֹ  שָׁכְבָה לְיָדָהּ בְּפָנֶיהָ לַקִּיר.
"וָרֶה!" קָרָאתִי. הִיא פָּקְחָה אֶת עֵינֶיהָ וּלְפֶתַע הֵחֵלָּה לִצְעוֹק בְּקוֹל אָחִיד וְיַצִּיב. גּוּפָהּ נִרְעָד בָּעֲוִויתוֹת וְאָז הָרַעַד פְּסַק בְּאוֹתָהּ הַפִּתְאוֹמִיּוּת שֶׁבָּהּ הֵחֵל, הִיא רַק פָּתְחָה אֶת פִּיהָ בִּדְמָמָה, כְּמוֹ דָּג. תּוֹדָה לָאֵל, צַעֲקָתָהּ הֵעִירָה אֶת וּלְיִצְ'קוֹ. הִיא קָמָה בִּתְנוּעָה חַדָּה וְנָעֲצָה עֵינַיִים פְּעוּרוֹת, לֹא בִּי, אֶלָּא בִּדְבַר מָה לְיָדִי.
"תִּפְתְּחִי אֶת הַדֶּלֶת, תְּאַוְורְרִי אֶת הַבַּיִת", הִפְצִיר בִּי הַקּוֹל. לֹא הֵבַנְתִּי מַדּוּעַ עָלַיי לַעֲשׂוֹת זֹאת, אֲבָל בְּכוֹחוֹתַיי הָאַחֲרוֹנִים זָחַלְתִּי לִיצִיאָה. כּוֹחוֹתַיי אָזְלוּ כִּמְעַט, תְּנוּעוֹתַיי נִהְיוּ עַצְלוּת יוֹתֵר. בְּהַגִּיעִי לַדֶּלֶת הֵרַמְתִּי אֶת עַצְמִי אֶל הַיָּדִית בִּשְׁתֵּי יָדַיי וְדָחַפְתִּי אֶת הַבָּרִיחַ. לָחַצְתִּי עַל הַדֶּלֶת בְּכָל מִשְׁקָל גּוּפִי וְנָפַלְתִּי הַחוּצָה, הִתְגַּלְגַּלְתִּי עַל הַמַּדְרֵגוֹת וְהִתְרַסַּקְתִּי עַל הָאֲדָמָה הַמְּכוּסָּה בְּשִׁכְבָה דְּקִיקָה שֶׁל קֶרַח.
חָזַרְתִּי לְהַכָּרָה מֵהַכְּפוֹר. רָעַדְתִּי כּוּלִּי, שִׁינַּיי נָקְשׁוּ. עוֹד הָיָה לִי כְּאֵב רֹאשׁ עָמוּם וְשָׁמַעְתִּי קוֹלוֹת כְּמוֹ מִבַּעַד לַזְּכוּכִית. נִיסִּיתִי לָקוּם. הַקּוֹלוֹת נִדְמוּ וּמִישֶׁהוּ עָזַר לִי בַּעֲדִינוּת וּבִזְהִירוּת לְהִתְיַישֵּׁב. הִבַּטְתִּי סְבִיבִי. חֲמִישְׁתֵּנוּ יָשַׁבְנוּ בְּשׁוּרָה לְיַד הַגָּדֵר, הַרְחֵק מִן הַצְּרִיף. הָיִינוּ חִיוְּורִים, מְקוּמָּטִים, רוֹעֲדִים מָקוֹר, אֲבָל בַּחַיִּים. הֵם הִבִּיטוּ בִּי בָּאַהֲבָה כּוּלָּם, אֲפִילּוּ וָרֶה, עַל אַף שֶׁהִיא נִרְאֲתָה גָּרוּעַ מִכּוּלָּם, כְּאִילּוּ חָזְרָה מֵהָעוֹלָם הַבָּא.
"כָּל הַכָּבוֹד! אִם לֹא הָיִיתָ מִתְעוֹרֶרֶת וּמְעִירָה אוֹתָנוּ הָיִינוּ נֶחְנָקִים בְּוַודָּאוּת", אִיגוֹר הִצִּית סִיגַרְיָה וְהוֹשִׁיט לִי, "צָרִיךְ לְהַטְבִּיעַ אֶת הַתַּנּוּר הַזֶּה בַּנָּהָר. אַתְּ, וּלְיִצְ'קוֹ עוֹד תּוֹדִי לִי".
"אַל תַּחֲשׁוֹב עַל זֶה אֲפִילּוּ, אַבָּא שֶׁלִּי יַהֲרוֹג אוֹתִי. הַתַּנּוּר בְּסֵדֶר גָּמוּר, זֶה אַתָּה, אָדוֹן מוּמְחֶה, סָגַרְתָּ אֶת הַחִיפּוּי".
 "זוֹ לֹא אֲנִי", כָּל מִילָּה הִכְאִיבָה לִי, כְּאִילּוּ לָעַסְתִּי נְיַיר זְכוּכִית.
"מָה לֹא אַתְּ?"
"לֹא אֲנִי הֵעַרְתִּי. זוֹ זוֹיָה".
"זוֹיָה?" הֵם הֶחֱלִיפוּ מַבָּטִים.
"זוֹיָה קוֹסְמוֹדְמִיאנְסְקִיָּה. הִיא נִיעֲרָה אוֹתִי וְצִיוְּותָה עָלַי לְהָעִיר אֶת כּוּלָּם. לֹא הֵבַנְתִּי מַדּוּעַ, לֹא הָיָה עָשָׁן אוֹ רֵיחַ, אֲבָל הִיא הִפְצִירָה בִּי וַאֲנִי בִּיצַּעְתִּי".
הֵם הִבִּיטוּ בִּי בְּשֶׁקֶט.
"וְלָמָּה לְדַעְתְּךָ זוֹ הָיְיתָה דַּוְוקָא זוֹיָה קוֹסְמוֹדִימִיאַנְסְקִיָּה?" שְׁאֵלָה אָלִינָה בַּמִּשְׁנָה זְהִירוּת.
"מִי אִם לֹא הִיא? הִיא חָבְשָׁה כּוּמְתָּה עִם הַכּוֹכָב הָאָדוֹם".
"אֲהָהּ", גִּיחֲכָה וָרֶה, "וְעוֹד אוֹמְרִים שֶׁאֲנִי הַמְּשׁוּגַּעַת".
 
 



https://www.shortstoryproject.com/he/story/%d7%96%d7%95%d7%99%d7%94/
#אִירוֹנְיָה#הִתְבַּגְּרוּת#רוסיההסובייטית#שָׁנוּן