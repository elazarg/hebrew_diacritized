*"הָאוֹרֵחַ שֶׁל דְּרָקוּלָה" קוּצַּץ מִתּוֹךְ כְּתַב הַיָּד הַמְּקוֹרִי שֶׁל "דְּרָקוּלָה" בִּידֵי הַמּוֹצִיא לָאוֹר שֶׁלּוֹ בִּגְלַל אוֹרְכּוֹ שֶׁל הַסֵּפֶר הַמְּקוֹרִי. הוּא פּוּרְסַם כְּסִיפּוּר קָצָר בְּ-1914, שְׁנָתַיִים אַחֲרֵי מוֹתוֹ שֶׁל סְטוֹקֶר.

כְּשֶׁיָּצָאנוּ לִנְסִיעָה זָרְחָה שֶׁמֶשׁ בּוֹהֶקֶת וְהֵאִירָה עַל מִינְכֶן, וְהָאֲוִויר הִתְפַּקֵּעַ מֵעֲלִיצוּת שֶׁל תְּחִילַּת הַקַּיִץ.
מַמָּשׁ כְּשֶׁפָּנֵינוּ לָצֵאת, הַר דִּלְבָרוֹק (רַב-הַמֶּלְצָרִים בַּמָּלוֹן "אַרְבַּע הָעוֹנוֹת", שֶׁבּוֹ שָׁהִיתִי) יָרַד גְּלוּי רֹאשׁ אֶל הַכִּרְכָּרָה, וּלְאַחַר שֶׁאִיחֵל לִי נְסִיעָה נְעִימָה, אָמַר לְרֶכֶב, בְּעוֹדוֹ אוֹחֵז בְּיָדִית הַדֶּלֶת, "אַל תִּשְׁכַּח לַחֲזוֹר עַד רֶדֶת הַחֲשֵׁכָה. הַשָּׁמַיִם נִרְאִים בְּהִירִים, אֲבָל בָּרוּחַ הַצְּפוֹנִית יֵשׁ רַעַד כָּלְשֶׁהוּ שֶׁמֵּעִיד כִּי עֲלוּלָה לִפְרוֹץ סְעָרָה פִּתְאוֹמִית. אִם כִּי אֲנִי בָּטוּחַ שֶׁלֹּא תְּאַחֵר." בַּזֹּאת הוּא חִייֵּךְ וְהוֹסִיף, "אַתָּה הֲרֵי יוֹדֵעַ אֵיזֶה לַיְלָה הוּא זֶה."
יוֹהָאן עָנָה בְּ"יָהּ, מִיֵּין הַר" תַּקִּיף, נָגַע בְּכוֹבָעוֹ וְנֶחְפַּז לִנְסוֹעַ מִשָּׁם. כְּשֶׁהָיִינוּ מִחוּץ לָעִיר, סִימַּנְתִּי לוֹ לַעֲצוֹר וְאָמַרְתִּי:
"סֵפֶר לִי, יוֹהָאן, מַהוּ הַלַּיְלָה הַזֶּה?"
הוּא הִצְטַלֵּב וְעָנָה קְצָרוֹת: "לֵיל וּלְפוּרְגִּיס." וְאָז שָׁלַף אֶת שְׁעוֹנוֹ, חֵפֶץ גֶּרְמָנִי עֲנָקִי וּמְיוּשָּׁן עָשׂוּי כֶּסֶף, גָּדוֹל כְּמוֹ לְפַת, וְהִבִּיט בּוֹ, מְכַוֵּוץ אֶת גְּבִינָיו וּמוֹשֵׁךְ בִּכְתֵפָיו בְּקוֹצֶר רוּחַ כָּלְשֶׁהוּ. הֵבַנְתִּי שֶׁזּוֹהִי דַּרְכּוֹ הַצְּנוּעָה לִמְחוֹת עַל הָעִיכּוּב הַמְּיוּתָּר, וְשִׁבְתִי וְהִתְרַוַּוחְתִּי בַּכִּרְכָּרָה וְהֶחֱוִויתִי לוֹ קַלּוֹת לְהַמְשִׁיךְ. הוּא יָצָא שׁוּב לַדֶּרֶךְ בִּמְהִירוּת, כְּמוֹ כְּדֵי לְפַצּוֹת עַל הַזְּמַן שֶׁבּוּזְבַּז. מִפַּעַם לְפַעַם נִדְמֶה הָיָה שֶׁהַסּוּסִים מְטַלְטְלִים נִמְרָצוֹת אֶת רָאשֵׁיהֶם וּמְרַחְרְחִים בַּחֲשָׁד אֶת הָאֲוִויר. אֲנִי סָקַרְתִּי בְּעִקְבוֹתֵיהֶם אֶת סְבִיבוֹתַיי בִּדְרִיכוּת. הַדֶּרֶךְ הָיְתָה עֲגוּמָה לְמַדַּי, שֶׁכֵּן חָצִינוּ מֵעֵין מִישׁוֹר גָּבוֹהַּ חָשׂוּף לָרוּחוֹת. תּוֹךְ כְּדֵי נְסִיעָה, הִבְחַנְתִּי בִּשְׁבִיל טָרִי לְמַדַּי, שֶׁהִשְׁתַּפֵּל כִּמְדוּמֶּה אֶל עֵמֶק קָטָן וּמְפוּתָּל. הוּא נִרְאֶה מַזְמִין כָּל כָּךְ, שֶׁאֲפִילּוּ בִּמְחִיר פְּגִיעָה בְּרִגְשׁוֹתָיו שֶׁל יוֹהָאן, קָרָאתִי לוֹ לַעֲצוֹר – וּכְשֶׁעָצַר בַּצַּד, אָמַרְתִּי לוֹ שֶׁהָיִיתִי רוֹצֶה לִנְסוֹעַ בַּדֶּרֶךְ הַזֹּאת. הוּא הֶעֱלָה תֵּירוּצִים מִכָּל סוּג, וְהִצְטַלֵּב לְעִתִּים תְּכוּפוֹת בְּשָׁעָה שֶׁדִּיבֵּר. כָּל זֶה עוֹרֵר אֶת סַקְרָנוּתִי, וְכָךְ שָׁאַלְתִּי אוֹתוֹ שְׁאֵלוֹת שׁוֹנוֹת. הוּא עָנָה תְּשׁוּבוֹת מִתְחַמְּקוֹת וְהֵצִיץ שׁוּב וָשׁוּב בִּשְׁעוֹנוֹ בִּמְחָאָה.
לְבַסּוֹף אָמַרְתִּי, "וּבְכֵן, יוֹהָאן, אֲנִי רוֹצֶה לִנְסוֹעַ בַּדֶּרֶךְ הַזֹּאת. לֹא אֲבַקֵּשׁ מִמְּךָ לְבוֹא עַמִּי, אֶלָּא אִם כֵּן תִּרְצֶה בְּכָךְ; אֲבָל סֵפֶר לִי מַדּוּעַ אֵינְךָ רוֹצֶה לִנְסוֹעַ לְשֵׁם, זֶה כָּל מָה שֶׁאֲנִי מְבַקֵּשׁ." בִּתְשׁוּבָה הוּא זִינֵּק מִן הַתָּא, וְנָחַת בִּמְהִירוּת מַפְתִּיעָה עַל הַקַּרְקַע. אַחֵר כָּךְ פָּשַׁט אֶת יָדָיו כְּלַפֵּי בְּתַחֲנוּנִים וְהִפְצִיר בִּי שֶׁלֹּא אֵלֵךְ. בִּדְבָרִים שֶׁאָמַר בְּגֶרְמָנִית נִבְלְלוּ דֵּי מִילִּים בְּאַנְגְּלִית שֶׁאָבִין אֶת רוּחַ דְּבָרָיו. נִרְאֶה הָיָה שֶׁהוּא עוֹמֵד לְסַפֵּר לִי מַשֶּׁהוּ – וְנִיכָּר כִּי עֶצֶם הַמַּחֲשָׁבָה עַל כָּךְ מַפְחִיד אוֹתוֹ; אֲבָל בְּכָל פַּעַם עָצַר בְּעַצְמוֹ וְאָמַר, "לֵיל וּלְפוּרְגִּיס!"
נִיסִּיתִי לְהִתְוַוכֵּחַ אִיתּוֹ, אֲבָל קָשֶׁה לְהִתְוַוכֵּחַ עִם אָדָם שֶׁאֵינְךָ דּוֹבֵר אֶת שְׂפָתוֹ. הוּא עַצְמוֹ לֹא תָּרַם לְשִׁיפּוּר הַמַּצָּב, שֶׁכֵּן אַף עַל פִּי שֶׁהִתְחִיל לְדַבֵּר בְּאַנְגְּלִית, מִסּוּג גּוֹלְמִי וְרָצוּץ מְאוֹד, שׁוּב וָשׁוּב נֶאֱחַז הִתְרַגְּשׁוּת וְעָבַר לְדַבֵּר בִּשְׂפַת אִמּוֹ – וּבְכָל פַּעַם שֶׁעָשָׂה כֵּן, הֵצִיץ בִּשְׁעוֹנוֹ. וְאָז נִתְקְפוּ הַסּוּסִים אִי-שֶׁקֶט וְרִחְרְחוּ אֶת הָאֲוִויר. בַּזֹּאת הוּא הֶחֱוִויר מְאוֹד, הִבִּיט עַל סְבִיבוֹתָיו בְּהַבָּעָה נִפְחֶדֶת, וּלְפֶתַע קָפַץ לִפְנִים, אָחַז בְּרִסְנֵיהֶם וְהוֹלִיךְ אוֹתָם כַּמָּה מֶטְרִים הָלְאָה מִשָּׁם.
הָלַכְתִּי אַחֲרָיו וְשָׁאַלְתִּי מַדּוּעַ עָשָׂה זֹאת. בִּתְשׁוּבָה הוּא הִצְטַלֵּב וְהִצְבִּיעַ אֶל הַנְּקוּדָּה שֶׁהָיִינוּ בָּהּ, וּמָשַׁךְ אֶת הַכִּרְכָּרָה בְּכִיוּוּן הַדֶּרֶךְ הָאַחֶרֶת, בְּעוֹדוֹ מַצְבִּיעַ עַל צְלָב, וְאָמַר תְּחִילָּה בְּגֶרְמָנִית וְאַחַר כָּךְ בְּאַנְגְּלִית, "קִבְרוֹ פֹּה – אֵלֶּה שֶׁהָרְגוּ אֶת עַצְמָם."
נִזְכַּרְתִּי בַּמִּנְהָג הַיָּשָׁן לִקְבּוֹר אֶת הַמִּתְאַבְּדִים בְּהִצְטַלְּבוּת דְּרָכִים: "אָה! הֵבַנְתִּי, הִתְאַבְּדוּת. מְעַנְיֵין!" אֲבָל בְּשׁוּם פָּנִים וָאוֹפֶן לֹא הִצְלַחְתִּי לִתְפּוֹס מַדּוּעַ הַסּוּסִים מְפוּחָדִים.
בְּעוֹדֵנוּ מְדַבְּרִים, שָׁמַעְנוּ מִין קוֹל שֶׁבֵּין יְלָלָה לִנְבִיחָה. הוּא נִישָּׂא מֵרָחוֹק; אֲבָל הַסּוּסִים נִתְקְפוּ אִי-שֶׁקֶט, וְיוֹהָאן נֶאֱלַץ לִפְנוֹת וּלְהַשְׁקִיט אוֹתָם. הוּא הָיָה חִיוֵּור וְאָמַר, "זֶהוּ קוֹל שֶׁל  זְאֵב – וַהֲרֵי אֵין פֹּה שׁוּם זְאֵבִים עַכְשָׁיו."     
"לֹא?" שָׁאַלְתִּי אוֹתוֹ. "כְּבָר זְמַן רַב שֶׁהַזְּאֵבִים אֵינָם מִתְקָרְבִים אֶל הָעִיר?"
"זְמַן רַב, זְמַן רַב," הוּא עָנָה, "בָּאָבִיב וּבַקַּיִץ; אֲבָל בְּעוֹנַת הַשְּׁלָגִים הַזְּאֵבִים בָּאִים לֹא זְמַן רַב."
בְּעוֹדוֹ מְלַטֵּף אֶת הַסּוּסִים וּמְנַסֶּה לְהַשְׁקִיט אוֹתָם, כִּיסּוּ אֶת הַשָּׁמַיִים בִּמְהִירוּת עֲנָנִים קוֹדְרִים. אוֹר הַשֶּׁמֶשׁ חָלַף עָבַר, וְנִדְמֶה הָיָה שֶׁמַּשַּׁב רוּחַ קָרָה נִישָּׂא עַל פָּנֵינוּ. וְאוּלָם, זֶה הָיָה רַק מַשַּׁב, הַתְרָאָה יוֹתֵר מֵעוּבְדָּה, שֶׁכֵּן הַשֶּׁמֶשׁ יָצְאָה וְזָרְחָה שׁוּב.
יוֹהָאן הִבִּיט אֶל הָאוֹפֶק מִתַּחַת לְיָדוֹ הַמּוּרֶמֶת וְאָמַר, "סוּפַת שֶׁלֶג, הוּא בָּא לֹא עוֹד זְמַן רַב." אַחֵר כָּךְ הֵצִיץ שׁוּב בִּשְׁעוֹנוֹ, וְתֶכֶף אָחַז בִּרְסָנִים בְּחוֹזְקָה – שֶׁכֵּן הַסּוּסִים עֲדַיִין רִקְעוֹ בְּרַגְלֵיהֶם בָּאִי-שֶׁקֶט וְטִלְטְלוּ אֶת רָאשֵׁיהֶם – הוּא טִיפֵּס אֶל תָּאוֹ כְּאִילּוּ הִגִּיעַ הַזְּמַן לְהַמְשִׁיךְ הָלְאָה בִּנְסִיעָתֵנוּ.
נֶאֱחַזְתִּי עַקְשָׁנוּת כָּלְשֶׁהִי וְלֹא מִיָּד עָלִיתִי לַכִּרְכָּרָה.
"סֵפֶר לִי," אָמַרְתִּי, "עַל הַמָּקוֹם הַזֶּה שֶׁאֵלָיו מוֹבִילָה הַדֶּרֶךְ," וְהוֹרֵיתִי לְמַטָּה.
הוּא שָׁב וְהִצְטַלֵּב וֶהֱמֵהֶם תְּפִילָּה לִפְנֵי שֶׁעָנָה. "מוּפְקָר."
"מָה מוּפְקָר?" בֵּירַרְתִּי.
"הַכְּפָר."
"אָז יֵשׁ שָׁם כְּפַר?"
"לֹא, לֹא. אַף אֶחָד לֹא גָּר שָׁם כְּבָר מֵאוֹת שָׁנִים."
סַקְרָנוּתִי הִתְעוֹרְרָה. "אֲבָל אָמַרְתָּ שֶׁהָיָה כְּפַר."
"הָיָה."
"אֵיפֹה הוּא עַכְשָׁיו?"
וְאָז הוּא פָּצַח בְּסִיפּוּר אָרוֹךְ בְּגֶרְמָנִית וּבְאַנְגְּלִית, מְבוּלְבָּל כָּל כָּךְ שֶׁלֹּא הִצְלַחְתִּי לְהָבִין אֶת דְּבָרָיו לַאֲשׁוּרָם. תָּפַשְׂתִּי, פָּחוֹת אוֹ יוֹתֵר, שֶׁלִּפְנֵי זְמַן רַב, מֵאוֹת שָׁנִים, מֵתוּ שָׁם אֲנָשִׁים וְאַחַר כָּךְ נִטְמְנוּ בְּקִבְרֵיהֶם; אֶלָּא  שֶׁמִּתַּחַת לָאֲדָמָה נִשְׁמְעוּ קוֹלוֹת, וּכְשֶׁפָּתְחוּ אֶת הַקְּבָרִים, נִמְצְאוּ בְּתוֹכָם גְּבָרִים וְנָשִׁים שֶׁפְּנֵיהֶם סְמוּקוֹת וּמְלֵאוֹת חַיִּים, וּפִיּוֹתֵיהֶם אֲדוּמִּים מִדָּם. בְּחֶפְזוֹנָם לְהַצִּיל אֶת חַיֵּיהֶם (כֵּן, וְאֶת נִשְׁמוֹתֵיהֶם! – וּבָזֹאת הִצְטַלֵּב שׁוּב), נִמְלְטוּ בְּנֵי הַכְּפָר הַנּוֹתָרִים לִמְקוֹמוֹת אֲחֵרִים, שֶׁבָּהֶם הַחַיִּים חַיִּים וְהַמֵּתִים מֵתִים, וְלֹא – לֹא דְּבַר מָה אַחֵר. נִיכָּר בּוֹ שֶׁפָּחַד כְּשֶׁאָמַר אֶת הַמִּילִּים הָאַחֲרוֹנוֹת. כְּכָל שֶׁהִמְשִׁיךְ בַּסִּיפּוּר, כֵּן סְעָרָה רוּחוֹ יוֹתֵר וְיוֹתֵר. נִרְאֶה שֶׁדִּמְיוֹנוֹת מִשְׁתַּלְּטִים עָלָיו, וְהוּא סִייֵּם בִּפְנִים מְעַוְּותוֹת לְגַמְרֵי וְחִיוְּורוֹת מְפַחֵד, מַזִּיעַ, רוֹעֵד, וּמַבִּיט עַל סְבִיבוֹתָיו כְּמוֹ מְצַפֶּה שֶׁנּוֹכְחוּת בַּלָּהוֹת כָּלְשֶׁהִי תִּתְגַּלֶּה וְתוֹפִיעַ לְנֶגֶד עֵינֵינוּ בַּמִּישׁוֹר הָרָחָב הַשָּׁטוּף בְּאוֹר שֶׁמֶשׁ.
לְבַסּוֹף קָרָא כִּלְאַחַר יֵיאוּשׁ, "לֵיל וּלְפוּרְגִּיס!" וְהִצְבִּיעַ אֶל הַכִּרְכָּרָה כְּדֵי שֶׁאַעֲלֶה עָלֶיהָ.
אוֹ-אָז הִתְקוֹמֵם כָּל דְּמֵי הָאַנְגְּלִי, וּבְעוֹדִי פּוֹסֵעַ לְאָחוֹר אָמַרְתִּי, "אַתָּה מְפַחֵד, יוֹהָאן – אַתָּה מְפַחֵד. סַע הַבַּיְתָה, אֲנִי אֶחֱזוֹר לְבַדִּי, הַהֲלִיכָה תֵּיטִיב עַמִּי." דֶּלֶת הַכִּרְכָּרָה הָיְתָה פְּתוּחָה. לָקַחְתִּי מִן הַמּוֹשָׁב אֶת מַקֵּל הַהֲלִיכָה שֶׁלִּי הֶעָשׂוּי עֵץ אַלּוֹן – אֲנִי תָּמִיד נוֹשֵׂא אוֹתוֹ עַמִּי בְּטִיּוּלֵי בַּחוּפְשׁוֹת – סָגַרְתִּי אֶת הַדֶּלֶת, הִצְבַּעְתִּי בַּחֲזָרָה בְּכִיוּוּן מִינְכֶן וְאָמַרְתִּי, "סַע הַבַּיְתָה, יוֹהָאן – לֵיל וּלְפוּרְגִּיס לֹא נוֹגֵעַ לָאַנְגְּלִים."
הַסּוּסִים הָיוּ עַכְשָׁיו מֵרוֹגְזִים לְאֵין שִׁיעוּר, וְיוֹהָאן נִיסָּה לְרַסֵּן אוֹתָם, בְּעוֹדוֹ מַפְצִיר בִּי בְּסַעֲרַת נֶפֶשׁ לֹא לִנְהוֹג בְּצוּרָה מְטוּפֶּשֶׁת כָּל כָּךְ. רִיחַמְתִּי עַל הַבַּרְנָשׁ הַמִּסְכֵּן, שֶׁהֶרְאָה רְצִינוּת תְּהוֹמִית; וְאַף עַל פִּי כֵּן, לֹא יָכוֹלְתִּי שֶׁלֹּא לִצְחוֹק. הוּא אִיבֵּד אֶת מְעַט הָאַנְגְּלִית שֶׁבְּפִיו. מֵרוֹב חֲרָדָה שָׁכַח כִּי לֹא יוּכַל לְשַׁנּוֹת אֶת דַּעְתִּי אֶלָּא אִם יְדַבֵּר בִּשְׂפָתִי, וְהוּא הוֹסִיף לְבַּרְבֵּר בְּלָשׁוֹן הַגֶּרְמָנִית. כָּל זֶה הִתְחִיל לִהְיוֹת קְצָת מְיַיגֵּעַ. נָתַתִּי אֶת הַהוֹרָאָה, "הַבַּיְתָה!" וּפָנִיתִי לָרֶדֶת בַּהִצְטַלְּבוּת לְעֵבֶר הָעֵמֶק.
יוֹהָאן, בְּהַעֲוָויָה נוֹאֶשֶׁת, הִפְנָה אֶת סוּסָיו לְעֵבֶר מִינְכֶן. נִשְׁעַנְתִּי עַל מַקֵּל הַהֲלִיכָה וְהִבַּטְתִּי אַחֲרָיו. זְמַן מָה הוּא רֶכֶב לְאִטּוֹ בְּדֶרֶךְ, וְאָז הוֹפִיעַ בְּפִסְגַּת הַגִּבְעָה גֶּבֶר גָּבוֹהַּ וְרָזֶה. מִמֶּרְחָק, לֹא רָאִיתִי אֶלָּא זֹאת. כְּשֶׁקָּרַב לַסּוּסִים, הֵם הִתְחִילוּ לְקַפֵּץ וּלְבָטוּשׁ בַּקַּרְקַע, וְאָז לִצְנוֹף בְּאֵימָה. יוֹהָאן לֹא הִצְלִיחַ לְרַסֵּן אוֹתָם; הֵם זִינְּקוּ בִּמְנוּסָה וְרָצוּ כַּאֲחוּזֵי טֵירוּף. צָפִיתִי בָּהֶם עַד שֶׁנֶּעֶלְמוּ מִן הָעַיִן, וְאָז חִיפַּשְׂתִּי בְּמַבָּטִי אֶת הַזָּר, אַךְ גִּילִּיתִי שֶׁגַּם הוּא נֶעֱלַם.
בְּלֵב קַל פָּנִיתִי וְיָרַדְתִּי בַּדֶּרֶךְ הַצְּדָדִית שֶׁבְּעֵמֶק הַמִּשְׁתַּפֵּל, שֶׁיּוֹהָאן הִתְנַגֵּד שֶׁאֵלֵךְ בָּהּ. כְּכָל שֶׁיָּכוֹלְתִּי לִרְאוֹת, לֹא הָיְתָה וְלוֹ סִיבָּה קְלוּשָׁה לְהִתְנַגְּדוּתוֹ זוֹ; עָלַי לוֹמַר שֶׁצָּעַדְתִּי בְּמֶשֶׁךְ כַּמָּה שָׁעוֹת בְּלִי לַחֲשׁוֹב עַל הַזְּמַן אוֹ עַל הַמֶּרְחָק, וּבְוַודַּאי בְּלִי לִרְאוֹת אָדָם אוֹ בֵּית. בַּאֲשֶׁר לַמָּקוֹם, הָיְתָה זוֹ שְׁמָמָה גְּמוּרָה. אֲבָל לֹא הִבְחַנְתִּי בְּכָךְ בִּמְיוּחָד עַד שֶׁפָּנִיתִי בְּעִיקּוּל בַּדֶּרֶךְ וְהִגַּעְתִּי אֶל שׁוּלָיו הַדְּלִילִים שֶׁל יַעַר; רַק אָז נוֹכַחְתִּי כִּי מִבְּלִי דַּעַת הוֹתִירָה בִּי שִׁמְמַת הָאֵזוֹר שֶׁבּוֹ עָבַרְתִּי אֶת חוֹתָמָהּ.
הִתְיַישַּׁבְתִּי לָנוּחַ וְהִתְחַלְתִּי לְהַבִּיט עַל סְבִיבוֹתַיי. הוּפְתַּעְתִּי לְגַלּוֹת שֶׁהַקּוֹר מֵצִיק לִי הַרְבֵּה יוֹתֵר מִכְּפִי שֶׁחַשְׁתִּי בִּתְחִילַּת הַהֲלִיכָה – מִסְּבִיבִי הָיָה כִּמְדוּמֶּה מִין קוֹל אֲנָחָה, מְלַוֶּוה מִפַּעַם לְפַעַם, גָּבוֹהַּ מֵעַל, בְּמִין שְׁאָגָה עֲמוּמָה. הִבַּטְתִּי כְּלַפֵּי מַעְלָה וְהִבְחַנְתִּי בְּחַשְׁרַת עֲנָנִים אַדִּירִים הַנִּקְבָּצִים בִּיעָף עַל פְּנֵי הַשָּׁמַיִם מִצָּפוֹן לְדָרוֹם בְּגוֹבַהּ עָצוּם. הָיוּ סִימָנִים לִסְעָרָה מִתְקָרֶבֶת בְּשִׁכְבַת אֲוִויר נִישְּׂאָה כָּלְשֶׁהִי. הָיָה לִי קְצָת קַר, וּמִתּוֹךְ מַחְשָׁבָה שֶׁסִּיבַּת הַדָּבָר הִיא הַיְּשִׁיבָה בְּלֹא תְּנוּעָה אַחֲרֵי הַפְּעִילוּת הַגּוּפָנִית שֶׁבַּהֲלִיכָה, חִידַּשְׁתִּי אֶת מִצְעֲדֵי.
הַנּוֹף שִׁחְלַפְתִּי עַל פָּנָיו הָיָה כָּעֵת צִיּוּרֵי הַרְבֵּה יוֹתֵר. לֹא הָיוּ שָׁם פְּרָטִים מַרְשִׁימִים שֶׁעֲשׂוּיִים לִלְכּוֹד אֶת הָעַיִן, אֲבָל קֶסֶם שֶׁל יוֹפִי שָׂרָה עַל הַכּוֹל. כִּמְעַט שֶׁלֹּא נָתַתִּי דַּעְתִּי לִזְמַן, וְרַק בְּשָׁעָה שֶׁאוֹר בֵּין הָעַרְבַּיִים לֹא הוֹתִיר לִי עוֹד כָּל בְּרֵירָה, הִתְחַלְתִּי לַחֲשׁוֹב אֵיךְ אֶמְצָא אֶת דַּרְכֵי הַבַּיְתָה. הָאֲוִויר הָיָה קַר, וּתְנוּעָתָם שֶׁל הָעֲנָנִים בַּמָּרוֹם נִיכְּרָה עוֹד יוֹתֵר. הִיא לֻוְּותָה בְּמֵעֵין קוֹל שָׁעֲטָה מְרוּחָק, שֶׁמִּבַּעַד לוֹ נִשְׁמְעָה כַּנִּרְאֶה לְסֵירוּגִין אוֹתָהּ קְרִיאָה מִסְתּוֹרִית שֶׁלְּדִבְרֵי הָרֶכֶב מְקוֹרָהּ בִּזְאֵב. לְרֶגַע הִיסַּסְתִּי. לִפְנֵי כֵן גָּמַרְתִּי אוֹמֵר לִרְאוֹת אֶת הַכְּפָר הַנָּטוּשׁ, וְעַל כֵּן הִמְשַׁכְתִּי הָלְאָה, וְכָעֵת הִגַּעְתִּי אֶל רְצוּעָה רְחָבָה שֶׁל נוֹף פָּתוּחַ, עֲטוּר גְּבָעוֹת הַסּוֹגְרוֹת עָלָיו מִכָּל עֲבָרָיו. צַלְעוֹתֵיהֶן הָיוּ מְכוּסּוֹת בְּעֵצִים שֶׁהִתְפָּרְשׁוּ מַטָּה אֶל הַמִּישׁוֹר, מַכְתִּימִים בִּסְבָכִים אֶת הַמּוֹרָדוֹת הַמְּתוּנִים יוֹתֵר וְאֶת קִפְלֵי הַקַּרְקַע שֶׁנִּרְאוּ זָעִיר פֹּה זָעִיר שָׁם. עָקַבְתִּי בְּמַבָּטִי אַחֲרֵי פִּיתּוּלֵי הַדֶּרֶךְ, וְרָאִיתִי שֶׁהִיא מִתְעַקֶּלֶת סָמוּךְ לְאֶחָד הָעֲבוּתִּים שֶׁבַּסְּבָכִים הָאֵלֶּה וְאוֹבֶדֶת מֵאֲחוֹרָיו.
בְּעוֹדִי מִסְתַּכֵּל עָבַר רַעַד קַר בָּאֲוִויר, וְשֶׁלֶג הֵחֵל לָרֶדֶת. חָשַׁבְתִּי עַל הַקִּילוֹמֶטְרִים הָרַבִּים שֶׁל נוֹף עַגְמוּמִי שֶׁעָבַרְתִּי, וּמִיהַרְתִּי לְחַפֵּשׂ מַחֲסֶה בַּיַּעַר שֶׁלִּפְנֵי. הַשָּׁמַיִם הֶאֱפִילוּ יוֹתֵר וְיוֹתֵר, וְהַשֶּׁלֶג יָרַד מַהֵר יוֹתֵר וְכָבֵד יוֹתֵר, עַד שֶׁהָאֲדָמָה לִפְנֵי וּסְבִיבֵי הָיְתָה לַשָּׁטִיחַ לְבֶן מִתְנוֹצֵץ שֶׁשּׁוּלָיו הַמְּרוּחָקִים אָבְדוּ בְּטִשְׁטוּשׁ עַרְפִילֵּי. כָּאן הָיְתָה הַדֶּרֶךְ מְלֵאָה חַתְחַתִּים, וּגְבוּלוֹתֶיהָ בַּשֶּׁטַח הַמִּישׁוֹרִי לֹא הָיוּ בְּרוּרִים כְּפִי שֶׁהָיוּ כְּשֶׁעָבְרָה דֶּרֶךְ הָעֲרוּצִים. בְּתוֹךְ זְמַן קָצָר גִּילִּיתִי כִּי בְּוַודַּאי סָטִיתִי מִמֶּנָּה, שֶׁכֵּן תַּחַת רַגְלִי לֹא הָיוּ עוֹד פְּנֵי הַשֶּׁטַח הַקָּשִׁים, וְהֵן שָׁקְעוּ עָמוֹק יוֹתֵר בָּעֵשֶׂב וּבְאֵזוֹב. הָרוּחַ גָּבְרָה וְנִשְׁבָּה בְּעוֹצְמָה רַבָּה יוֹתֵר וְיוֹתֵר, עַד שֶׁנֶּאֱלַצְתִּי לָרוּץ לְפָנֶיהָ. הָאֲוִויר נַעֲשֶׂה קַר כְּקֶרַח, וְלַמְרוֹת הַתְּנוּעָה, הִתְחַלְתִּי לִסְבּוֹל. הַשֶּׁלֶג שֶׁיָּרַד עַכְשָׁיו הָיָה כֹּה סָמִיךְ, וְהִסְתַּחְרֵר סְבִיבִי בִּמְעַרְבּוֹלוֹת כֹּה מְהִירוּת, עַד שֶׁהִצְלַחְתִּי אַךְ בְּקוֹשִׁי לְהַחֲזִיק אֶת עֵינֵי פְּתוּחוֹת. מִדֵּי פַּעַם בְּפַעַם נִקְרַע הָרָקִיעַ לִגְזָרִים בְּבָרָק עַז, וּבַהֶבְזֵקִים הִצְלַחְתִּי לִרְאוֹת לִפְנֵי גּוּשׁ גָּדוֹל שֶׁל עֵצִים, בְּעִיקָּר טַקְסוּסִים וּבְרוֹשִׁים, וְכוּלָּם מְצוּפִּים בְּשִׁכְבָה עָבָה שֶׁל שֶׁלֶג.
עַד מְהֵרָה נִמְצֵאתִי בְּמַחֲסֶה שֶׁבֵּין הָעֵצִים, וְשָׁם, בַּדְּמָמָה הַיַּחֲסִית, שָׁמַעְתִּי אֶת שַׁעֲטַת הָרוּחַ גָּבוֹהַּ מֵעַל. עַכְשָׁיו שָׁחוֹר הַסְּעָרָה כְּבָר נִמְזַג בְּחֶשְׁכַת הַלַּיְלָה. אַט-אַט נִרְאֶה הָיָה שֶׁהַסְּעָרָה עוֹמֶדֶת לַחֲלוֹף, וְעַכְשָׁיו הִיא נִיכְּרָה רַק בְּמַשָּׁבִים אוֹ פְּרָצִים עַזִּים. בִּרְגָעִים כָּאֵלֶּה נִדְמֶה הָיָה שֶׁהַקּוֹל הַמּוּזָר שֶׁל הַזְּאֵב מְלַוֶּוה בְּהֵד שֶׁל קוֹלוֹת דּוֹמִים רַבִּים מִסְּבִיבִי.
מִבַּעַד לַגּוּשׁ הַשָּׁחוֹר שֶׁל הָעֲנָנִים בָּקְעָה מִדֵּי פַּעַם קֶרֶן תּוֹעָה שֶׁל אוֹר יָרֵחַ, הֵאִירָה אֶת הַמֶּרְחָב וְהֶרְאֲתָה לִי כִּי הִנְנִי בְּשׁוּלֵי סְבַךְ עָבוֹת שֶׁל בְּרוֹשִׁים וַעֲצֵי טַקְסוּס. כְּשֶׁפָּסַק הַשֶּׁלֶג, יָצָאתִי מִן הַמַּחֲסֶה וְהִתְחַלְתִּי לַחֲקוֹר אֶת הַשֶּׁטַח בְּיֶתֶר עִיּוּן. עָלָה בְּדַעְתִּי כִּי בֵּין הַיְּסוֹדוֹת הַיְּשָׁנִים הָרַבִּים שֶׁעַל פְּנֵיהֶם חָלַפְתִּי, עֲדַיִין עָשׂוּי לַעֲמוֹד בַּיִת שֶׁבּוֹ, אוֹ בֵּין חוּרְבוֹתָיו, אוֹכֶל לִמְצוֹא מַחֲסֶה כָּלְשֶׁהוּ לִזְמַן מָה. כְּשֶׁעָקַפְתִּי אֶת שׁוּלֵי הַסְּבַךְ, גִּילִּיתִי שֶׁמַּקִּיף אוֹתוֹ קִיר נָמוּךְ. הָלַכְתִּי לְאוֹרְכּוֹ, וְעַד מְהֵרָה מָצָאתִי פֶּתַח: הַבְּרוֹשִׁים יָצְרוּ מִין מָבוֹי שֶׁהוֹבִיל אֶל גּוּשׁ מְרוּבָּע שֶׁל בִּנְיָין מִסּוּג כָּלְשֶׁהוּ. וְאוּלָם מִיָּד כְּשֶׁהִבְחַנְתִּי בְּכָךְ, הִסְתִּירוּ הָעֲנָנִים אֶת הַיָּרֵחַ, וְחָצִיתִי אֶת הַשְּׁבִיל בַּחֲשֵׁכָה. הָרוּחַ בְּוַודַּאי נֶעֶשְׂתָה קָרָה יוֹתֵר, שֶׁכֵּן חַשְׁתִּי שֶׁאֲנִי רוֹעֵד בְּלֶכְתִּי; אֲבָל הָיְתָה תִּקְוָוה לְמַחֲסֶה, וְגִישַּׁשְׁתִּי כְּסוֹמֵא אֶת דַּרְכֵי קָדִימָה.
עָצַרְתִּי, שֶׁכֵּן הִשְׂתָּרְרָה דּוּמִיָּה פִּתְאוֹמִית. הַסְּעָרָה חָלְפָה; וְאוּלַי מִתּוֹךְ הִזְדַּהוּת עִם דִּמְמַת הַטֶּבַע, נִדְמֶה הָיָה שְׁלַבֵּי חָדַל לִפְעוֹם. אֲבָל רַק לְרֶגַע; שֶׁכֵּן פִּתְאוֹם פָּרַץ אוֹר הַיָּרֵחַ מִבַּעַד לָעֲנָנִים וְהִבְהִיר לִי שֶׁאֲנִי נִמְצָא בְּבֵית קְבָרוֹת, וְכִי הַמִּבְנֶה הַמְּרוּבָּע שֶׁלִּפְנֵי הוּא מַצֶּבֶת שֶׁיֵּשׁ עֲנָקִית אַדִּירָה, לְבָנָה כְּמוֹ הַשֶּׁלֶג הַמְּכַסָּה אוֹתָהּ וְאֶת כָּל סְבִיבוֹתֶיהָ. עִם אוֹר הַיָּרֵחַ נִשְׁמְעָה אַנְחָתָהּ הָעַזָּה שֶׁל הַסְּעָרָה, שֶׁהִתְחַדְּשָׁה כַּנִּרְאֶה בִּילָלָה נְמוּכָה, אֲרוּכָּה, כֶּשֶׁל כְּלָבִים אוֹ זְאֵבִים רַבִּים. נֶאֱחַזְתִּי יִרְאֶה וְהָלַם, וְחַשְׁתִּי שֶׁהַקּוֹר מִשְׂתָּרֵר עָלַי בְּאוֹפֶן מוּחָשׁ מַמָּשׁ, עַד שֶׁנִּדְמֶה שֶׁהוּא לוֹפֵת אֶת לִבִּי. וְאָז, בְּעוֹד אוֹר הַיָּרֵחַ שׁוֹטֵף אֶת מַצֶּבֶת הַשַּׁיִשׁ, נָתְנָה הַסְּעָרָה עֵדוּת נוֹסֶפֶת לְהִתְחַדְּשׁוּתָהּ, כְּאִילּוּ שֶׁבָּהּ עַל עִקְבוֹתֶיהָ. נֶאֱחַזְתִּי הִתְפַּעֲמוּת, חִידַּשְׁתִּי אֶת כּוֹחוֹתַיי וְנִיגַּשְׁתִּי אֶל הַקֶּבֶר לִרְאוֹת מַהוּ, וּמַדּוּעַ דָּבָר שֶׁכְּזֶה נִיצָּב לוֹ כָּאן בָּדָד . הָלַכְתִּי סְבִיבוֹ וְקָרָאתִי עַל פְּנֵי הַדֶּלֶת הַדּוֹרִית אֶת הַכִּיתּוּב בְּגֶרְמָנִית:
הָרוֹזֶנֶת דּוֹלִינְגֶּן מִגְּרָאץ
אֲשֶׁר בְּשֶׁטֵּירֶיהָ
בִּיקְּשָׁה אֶת מוֹתָהּ וּמָצְאָה אוֹתוֹ
1801
בִּמְרוֹמֵי הַמַּצֵּבָה, כְּמוֹ תָּקוּעַ בְּשַׁיִשׁ הַמּוּצָק – שֶׁכֵּן הַמִּבְנֶה הוּרְכַּב מִכַּמָּה גּוּשִׁים עֲצוּמִים בְּגוֹדְלָם שֶׁל אֶבֶן מַסּוֹתתת – הָיָה מֵעֵין יָתֵד חַד אוֹ מוֹט עֲנָקִי מִבַּרְזֶל. כְּשֶׁנִּיגַּשְׁתִּי מֵאָחוֹר, רָאִיתִי כִּיתּוּב חֵרוּת בְּאוֹתִיּוֹת רוּסִיּוֹת גְּדוֹלוֹת,
הַמֵּתִים עוֹשִׂים אֶת דַּרְכָּם בִּמְהִירוּת.
בְּכָל זֶה הָיָה מַשֶּׁהוּ מְשׁוּנֶּה וּנְטוּל פֵּשֶׁר כָּל כָּךְ, עַד שֶׁחַשְׁתִּי זַעֲזוּעַ וְחוּלְשָׁה. לָרִאשׁוֹנָה הִתְחַלְתִּי לְהִצְטַעֵר עַל שֶׁלֹּא שָׁעִיתִי לַעֲצָתוֹ שֶׁל יוֹהָאן. וְאָז עָלְתָה בְּמוֹחִי מַחְשָׁבָה, שֶׁצָּצָה בִּנְסִיבּוֹת כִּמְעַט מִסְתּוֹרִיּוֹת וּבִלְוִויַּית הֶלֶם נוֹרָא. זֶהוּ לֵיל וְלַפְּרוּגִיס!
לֵיל וּלְפוּרְגִּיס, עַל פִּי אֱמוּנָתָם שֶׁל מִילְיוֹנֵי אֲנָשִׁים, חָל כַּאֲשֶׁר הַשָּׂטָן יוֹצֵא לְשׁוֹטֵט – כְּשֶׁהַקְּבָרִים נִפְתָּחִים וְהַמֵּתִים קָמִים לְהִתְהַלֵּךְ. זֶהוּ יוֹם חַגָּם שֶׁל כָּל הַדְּבָרִים הַמְּרוּשָּׁעִים בַּיַּבָּשָׁה בָּאֲוִויר וּבַיָּם. מִן הַמָּקוֹם הַזֶּה עַצְמוֹ נִמְנַע הָרֶכֶב בִּמְיוּחָד. זֶהוּ הַכְּפָר שֶׁאֵינוֹ מְאוּכְלָס מִזֶּה מֵאוֹת שָׁנִים. פֹּה טְמוּנָה הַמִּתְאַבֶּדֶת; וְזֶה הַמָּקוֹם שֶׁבּוֹ הָיִיתִי לְבַדִּי – בְּלֹא סִיּוּעַ, רוֹעֵד מָקוֹר בְּתַכְרִיךְ שֶׁל קֶרַח בְּשָׁעָה שֶׁסּוֹפָהּ פְּרָאִית מִתְחַשֶּׁרֶת מֵעָלַי! נִדְרְשׁוּ כָּל הַפִילוֹסוֹפְיָה, כָּל הַדָּת שֶׁלָּמַדְתִּי, כָּל אוֹמֶץ לִבִּי, כְּדֵי שֶׁלֹּא אֶקְרוֹס וַאֲפַרְכָּס מֵרוֹב פַּחַד.
כָּעֵת הִקִּיפָה אוֹתִי מְעַרְבּוֹלֶת לְכָל דָּבָר. הַקַּרְקַע הִזְדַּעְזְעָה כְּאִילּוּ אַלְפֵי סוּסִים מַרְעִימִים עַל פָּנֶיהָ; וְהַפַּעַם נָשְׂאָה הַסְּעָרָה עַל כַּנְפֵי הַקֶּרַח שֶׁלָּהּ לֹא שֶׁלֶג, כִּי אִם כַּדּוּרִי בָּרָד אַדִּירִים שֶׁנִּיתְּכוּ בְּעוֹצְמָה אַלִּימָה שֶׁכָּזֹאת, כְּאִילּוּ נוֹרוּ מִמַּקְלְעוֹת הָעוֹר שֶׁל  בְּנֵי הָאִיִּים הַבָּלֵאָרִיִּים – כַּדּוּרִי בָּרָד שֶׁהִפִּילוּ עָלִים וַעֲנָפִים, וַאֲשֶׁר מוּלָם הָיָה מַחֲסֶה הַבְּרוֹשִׁים חֲסַר תּוֹעֶלֶת וְגִזְעֵי הָעֵצִים מְשׁוּלִים לִקְנֵי תִּירָס. בַּתְּחִילָּה רַצְתִּי אֶל הָעֵץ הַקָּרוֹב בְּיוֹתֵר, אֲבָל עַד מְהֵרָה נֶאֱלַצְתִּי לִנְטוֹשׁ אוֹתוֹ וּלְבַקֵּשׁ אֶת הַמָּקוֹם הַיָּחִיד שֶׁנִּדְמֶה הָיָה שֶׁעָשׂוּי לְהַצִּיעַ מִקְלָט, פָּתְחָה הַדּוֹרִי הֶעָמוֹק שֶׁל מַצֶּבֶת הַשַּׁיִשׁ. שָׁם, כּוֹרֵעַ לְמַרְגְּלוֹתֶיהָ שֶׁל דֶּלֶת אָרָד מוּצָקָה, מָצָאתִי מִידָּה מְסוּיֶּמֶת שֶׁל הֲגַנָּה מִפְּנֵי מַהֲלוּמּוֹת הַבָּרָד, וְכָעֵת הוּטְחוּ בִּי הַכַּדּוּרִים רַק כִּנְתָזִים מִן הַקַּרְקַע וּמִדּוֹפְנוֹת הַשַּׁיִשׁ.
בְּעוֹדִי נִשְׁעָן עַל הַדֶּלֶת, הִיא זָזָה קְלוּשׁוֹת וְנִפְתְּחָה פְּנִימָה. כָּל מַחֲסֶה שֶׁהוּא, אֲפִילּוּ בִּדְמוּת קֶבֶר, הָיָה מִתְקַבֵּל בְּשִׂמְחָה בְּאוֹתָהּ סוֹפָה חַסְרַת רַחֲמִים, וּכְבָר עָמַדְתִּי לְהִיכָּנֵס לְתוֹכוֹ, וְאָז הִבְזִיק בָּרָק מְסוֹעָף וְהֵאִיר אֶת כָּל מֶרְחֲבֵי הַשָּׁמַיִם. לְהֶרֶף עַיִן הִפְנֵיתִי אֶת מַבָּטִי אֶל חֶשְׁכַת הַקֶּבֶר, וּבְמוֹ עֵינַי רָאִיתִי אִישָּׁה יֶפֶת מַרְאֶה, עֲגוּלַּת לְחַיִּים וַאֲדוּמַּת שְׂפָתַיִים, יְשֵׁנָה כִּמְדוּמֶּה עַל עֶגְלַת הַמֵּתִים. בְּעוֹד הָרַעַם מִתְפַּצֵּחַ מֵעַל, לָפְתָה אוֹתִי יָד עֲנָקִים וְהוּטַּלְתִּי הַחוּצָה אֶל הַסְּעָרָה. כָּל זֶה הָיָה פִּתְאוֹמִי כָּל כָּךְ, שֶׁעוֹד בְּטֶרֶם הִסְפַּקְתִּי לִקְלוֹט אֶת הַהֶלֶם, נַפְשִׁי כְּמוֹ גַּם גּוּפָנִי, מוֹטְטוּ אוֹתִי כַּדּוּרִי הַבָּרָד אַרְצָה. בָּהּ בָּעֵת הִשְׁתַּלְּטָה עָלַי הַרְגָּשָׁה מוּזָרָה שֶׁאֵינִי לְבַדִּי. הִסְתַּכַּלְתִּי לְעֵבֶר הַקֶּבֶר. בְּדִיּוּק אָז נִיצַּת עוֹד הַבָּזָק מְסָמָא שֶׁנִּדְמֶה כִּי פָּגַע בְּמוֹט הַבַּרְזֶל שֶׁבְּרֹאשׁ הַקֶּבֶר וְנוֹרָה אֶל הָאֲדָמָה, וְרִיסֵּק וּפוֹרֵר אֶת הַשַּׁיִשׁ כְּמוֹ בְּהִתְפָּרְצוּת לֶהָבָה. הָאִישָּׁה הַמֵּתָה, אֲפוּפָה לֶהָבָה, הִתְרוֹמְמָה לְרֶגַע שֶׁל יִיסּוּרִים, וְצַעֲקַת הַכְּאֵב הַמָּרָה שֶׁלָּהּ הוֹחַרְשָׁה בְּנֶפֶץ הָרַעַם. הַדָּבָר הָאַחֲרוֹן שֶׁשָּׁמַעְתִּי הוּא הַבְּלִיל שֶׁל קוֹלוֹת מַבְעִיתִים, שֶׁכֵּן נִלְכַּדְתִּי שׁוּב בַּאֲחִיזַת הָעֲנָקִים וְנִגְרַרְתִּי מִשָּׁם, בְּעוֹד כַּדּוּרִי הַבָּרָד מַכִּים בִּי וְהָאֲוִויר סְבִיבִי מְהַדְהֵד כִּמְדוּמָּה בִּילָלוֹת זְאֵבִים. הַמַּרְאֶה הָאַחֲרוֹן שֶׁזָּכַרְתִּי הוּא הָמוֹן מְעוּרְפָּל, לָבָן, מִתְנוֹעֵעַ, כְּאִילּוּ כָּל הַקְּבָרִים מִסְּבִיבִי שָׁלְחוּ הַחוּצָה אֶת רוּחוֹת הָרְפָאִים שֶׁל הַמֵּתִים הָעֲטוּפִים בַּסְּדִינִים, וְאֵלֶּה הָלְכוּ וְצָרוּ עָלַי מִבַּעַד לָעַנְנוּת הַלְּבָנָה שֶׁל הַבָּרָד הַסּוֹחֵף.

***

בְּהַדְרָגָה הוֹפִיעָה רֵאשִׁית מְעוּרְפֶּלֶת שֶׁל מוֹדָעוֹת, וְאַחֲרֶיהָ תְּחוּשַׁת לְאוֹת מַבְעִיתָה. זְמַן מָה לֹא זָכַרְתִּי דָּבָר, אַךְ אַט-אַט הִתְעַשַּׁתִּי. דּוֹמֶה הָיָה שֶׁכַּפּוֹת רַגְלִי מִתְיַיסְּרוֹת בִּכְאֵבִים מַמָּשׁ, וּבְכָל זֹאת לֹא הִצְלַחְתִּי לְהָזִיז אוֹתָן. נִרְאֶה שֶׁאִיבַּדְתִּי אֶת הַתְּחוּשָׁה בָּהֶן. הָיְתָה הַרְגָּשָׁה קַרְחוֹנִית בְּעוֹרְפִי וּלְכָל אוֹרֶךְ עַמּוּד הַשִּׁדְרָה, וְאוֹזְנֵי, כְּמוֹ כַּפּוֹת הָרַגְלַיִים, הָיוּ מֵתוֹת, וּבְכָל זֹאת מְעוֹנוֹת; וְאוּלָם בְּחָזִי שָׂרְרָה תְּחוּשַׁת חֲמִימוּת עֲרָבָה. זֶה הָיָה חֲלוֹם בַּלָּהוֹת – חֲלוֹם בַּלָּהוֹת גּוּפָנִי, אִם אֶפְשָׁר לִנְקוֹט בִּיטּוּי שֶׁכְּזֶה; שֶׁכֵּן מִשְׁקָל כָּבֵד כָּלְשֶׁהוּ עַל הֶחָזֶה הַקָּשָׁה עָלַי אֶת הַנְּשִׁימָה.
הַמַּצָּב הַזֶּה שֶׁל רַדֶּמֶת לְמֶחֱצָה נִמְשַׁךְ כִּמְדוּמֶּה זְמַן רַב, וּכְשֶׁהִתְפּוֹגֵג, מִן הַסְּתָם יָשַׁנְתִּי אוֹ שֶׁהָיִיתִי מֵחוֹסֶר הַכָּרָה. אָז בָּאוּ מֵעֵין תְּחוּשַׁת קֶבֶס, כְּמוֹ בַּשָּׁלָב הָרִאשׁוֹן שֶׁל מַחֲלַת יָם, וּתְשׁוּקָה עַזָּה לְהִשְׁתַּחְרֵר מִמַּשֶּׁהוּ – לֹא יָדַעְתִּי מִמָּה. דְּמָמָה תְּהוֹמִית אָפְפָה אוֹתִי, כְּאִילּוּ הָעוֹלָם כּוּלּוֹ יָשֵׁן אוֹ מֵת – וְהוּפְרָה רַק בְּהִתְנַשְּׁמוּת נְמוּכָה שֶׁל חַיָּה כָּלְשֶׁהִי בְּקִרְבָתִי. חַשְׁתִּי שִׁיּוּף חַמִּים בִּגְרוֹנִי, וְאָז הִתְחַוְּורָה לִי הָאֱמֶת הָאֲיוּמָּה שֶׁהִקְפִּיאָה אֶת לִבִּי בְּקִרְבִּי וְשָׁלְחָה אֶת דְּמֵי בְּנַחְשׁוֹל אֶל מוֹחִי. חַיָּה עֲנָקִית כָּלְשֶׁהִי שִׁכְבָה עָלַי וְעַכְשָׁיו לִיקְּקָה אֶת גְּרוֹנִי. פָּחַדְתִּי לָזוּעַ, שֶׁכֵּן דַּחַף כָּלְשֶׁהוּ שֶׁל מְתִינוּת הוֹרָה לִי לִשְׁכַּב בְּלִי נוֹעַ; אֲבָל נִרְאֶה שֶׁהַחַיָּה הָרָעָה מְבִינָה שֶׁחָל בִּי שִׁינּוּי כָּלְשֶׁהוּ, שֶׁכֵּן הֵרִימָה אֶת רֹאשָׁהּ. מִבַּעַד לְרִיסֵי רָאִיתִי מֵעָלַי אֶת שְׁתֵּי עֵינָיו הַלּוֹהֲבוֹת הַכַּבִּירוֹת שֶׁל זְאֵב עֲנָק. שִׁינָּיו הַלְּבָנוֹת הַחַדּוֹת נָצְצוּ בַּפֶּה הָאָדוֹם הַפָּעוּר, וְחַשְׁתִּי עָלַי אֶת נְשִׁימָתוֹ הַחַמָּה, עַזָּה וְצוֹרֶבֶת.
זְמַן מָה לֹא זָכַרְתִּי דָּבָר. וְאָז חָדְרָה לְהַכָּרָתִי נְהָמָה נְמוּכָה, וּבְעִקְבוֹתֶיהָ יְלָלָה, שֶׁהִתְחַדְּשָׁה שׁוּב וָשׁוּב. וְאָז, הַרְחֵק אִי שָׁם כִּמְדוּמֶּה, שָׁמַעְתִּי "הָלוֹ! הָלוֹ!" כָּשַׁל קוֹלוֹת רַבִּים הַקּוֹרְאִים כְּאִישׁ אֶחָד. הֵרַמְתִּי אֶת רֹאשִׁי בִּזְהִירוּת וְהִבַּטְתִּי בַּכִּיוּוּן שֶׁמִּמֶּנּוּ בָּא הַקּוֹל, אֲבָל לֹא יָכוֹלְתִּי לִרְאוֹת מֵעֵבֶר לְבֵית הַקְּבָרוֹת. הַזְּאֵב עֲדַיִין הִמְשִׁיךְ לְיַילֵּל בְּאוֹפֶן מוּזָר, וְרֶשֶׁף אָדוֹם הֵחֵל לָנוּעַ בְּרַחֲבֵי חוּרְשַׁת הַבְּרוֹשִׁים, כְּמוֹ בְּעִקְבוֹתָיו שֶׁל הַקּוֹל. כְּכָל שֶׁהִתְקָרְבוּ הַקּוֹלוֹת, הִתְגַּבְּרָה יִלְלַת הַזְּאֵב. פָּחַדְתִּי לָזוּז אוֹ לְהַשְׁמִיעַ קוֹל. הָרֶשֶׁף הָאָדוֹם הָלַךְ וְהִתְקָרֵב עַל פְּנֵי הַמְעָטָה הַלָּבָן שֶׁהִשְׂתָּרֵעַ בַּחֲשֵׁכָה שֶׁמִּסְּבִיבִי. וְאָז, בְּבַת אַחַת, מֵעֵבֶר לָעֵצִים, הוֹפִיעָה בִּדְהָרָה קַלָּה כִּיתַּת פָּרָשִׁים נוֹשְׂאֵי לַפִּידִים. הַזְּאֵב הִתְרוֹמֵם מֵעַל חֵזִי וּפָנָה אֶל בֵּית הַקְּבָרוֹת. רָאִיתִי אֶת אֶחָד הַפָּרָשִׁים (חַיָּילִים עַל פִּי הַכּוּמְתוֹת וְהַסְּגִינִים הַצְּבָאִיִּים הָאֲרוּכִּים) מֵרִים אֶת רוֹבֶה הַקָּרַבִּין שֶׁלּוֹ וּמְכַוֵּון. אֶחָד מֵחֲבֵרָיו הִכָּה בִּזְרוֹעוֹ וְהִטָּה אוֹתָהּ, וְשָׁמַעְתִּי אֶת הַכַּדּוּר מְזַמְזֵם מֵעַל לְרֹאשִׁי. הוּא טָעָה וְחָשַׁב כְּפִי הַנִּרְאֶה שֶׁגּוּפֵי הוּא גּוּף הַזְּאֵב. מִישֶׁהוּ אַחֵר כִּיוּוּן אֶל הַחַיָּה כְּשֶׁחֲמָקָה לְדַרְכָּהּ, וְנִשְׁמְעָה יְרִיָּיה. אַחֵר כָּךְ רָכְבָה הַכִּיתָּה קָדִימָה בִּמְהִירוּת – חֶלְקָם לְעֶבְרִי, אֲחֵרִים בְּעִקְבוֹת הַזְּאֵב שֶׁנֶּעֱלַם בֵּין הַבְּרוֹשִׁים עֲטוּיֵי הַשֶּׁלֶג.
בְּעוֹדָם מִתְקָרְבִים נִיסִּיתִי לָזוּז, אַךְ הָיִיתִי חֲסַר אוֹנִים, אִם כִּי רָאִיתִי וְשָׁמַעְתִּי כָּל מָה שֶׁהִתְחוֹלֵל סְבִיבִי. שְׁנַיִים אוֹ שְׁלוֹשָׁה מִן הַחַיָּילִים קָפְצוּ מְסוֹסֵיהֶם וְכִרְעוּ בֶּרֶךְ לְצִדִּי. אֶחָד מֵהֶם הָרִים אֶת רָאשֵׁי וְהִנִּיחַ יָד עַל לִבִּי.
"חֲדָשׁוֹת טוֹבוֹת, חֲבֵרִים!" הוּא קָרָא. "הַלֵּב עוֹד פּוֹעֵם!"
וְאָז יָצְקוּ בְּרֶנְדִּי לִגְרוֹנִי; זֶה הֵשִׁיב אֶת רוּחִי, וְהִצְלַחְתִּי לִפְקוֹחַ אֶת עֵינַי בִּמְלוֹאָן וּלְהִסְתַּכֵּל סְבִיבִי. אוֹרוֹת וּצְלָלִים נָעוּ בֵּין הָעֵצִים, וְשָׁמַעְתִּי גְּבָרִים קוֹרְאִים זֶה לָזֶה. הֵם הִתְקַבְּצוּ יַחַד וּפָלְטוּ קְרִיאוֹת מַפְחִידוֹת, וְהָאוֹרוֹת הִבְזִיקוּ וַאֲחֵרִים נָהֲרוּ בְּעִרְבּוּבְיָיה מִבֵּית הַקְּבָרוֹת כַּאֲחוּזֵי דִּיבּוּק. כְּשֶׁקָּרְבוּ אֵלֵינוּ שָׁאֲלוּ אוֹתָם הַסּוֹבְבִים אוֹתִי בִּלְהִיטוּת, "נוּ, מְצָאתֶם אוֹתוֹ?"
הַמַּעֲנֶה הִדְהֵד בְּחוֹפְזָה, "לֹא! לֹא! בּוֹאוּ הִנֵּה, מַהֵר – מַהֵר! אִי אֶפְשָׁר לְהִישָּׁאֵר פֹּה, וְעוֹד הַלַּיְלָה מִכָּל הַלֵּילוֹת!" 
"מָה זֶה הָיָה?" הָיְתָה הַשְּׁאֵלָה, שֶׁנִּשְׁאֲלָה בְּכָל נִיגּוּן אֶפְשָׁרִי. הַתְּשׁוּבָה נִיתְּנָה בִּדְרָכִים שׁוֹנוֹת, וְכוּלָּן מְהוּסָּסוֹת, כְּאִילּוּ מוֹנְעִים הַגְּבָרִים מִכּוֹחוֹ שֶׁל אֵיזֶשֶׁהוּ דַּחַף מְשׁוּתָּף לְדַבֵּר, וּבְכָל זֹאת, פַּחַד כָּלְשֶׁהוּ מְרַסֵּן אוֹתָם מִלְּהַסְגִּיר אֶת מַחְשְׁבוֹתֵיהֶם.
"זֶה – זֶה – בֶּאֱמֶת!" מִלְמֵל בְּבֶהָלָה אֶחָד מֵהֶם, שֶׁדַּעְתּוֹ בְּפֵירוּשׁ הִשְׁתַּבְּשָׁה עָלָיו בְּאוֹתוֹ רֶגַע.
"זְאֵב – וּבְכָל זֹאת, לֹא זְאֵב!" הוֹסִיף אַחֵר בִּרְעָדָה.
 "אֵין טַעַם לְנַסּוֹת לִרְדּוֹף אַחֲרָיו בְּלִי הַכַּדּוּר הַמְּקוּדָּשׁ," הָעִיר קוֹל שְׁלִישִׁי בְּנִימָה רְגִילָה יוֹתֵר.
"מַגִּיעַ לָנוּ עַל זֶה שֶׁבָּאנוּ הַלַּיְלָה! הִרְוַוחְנוּ בְּיוֹשֶׁר אֶת אֶלֶף הַמָּאֳרָקִים שֶׁלָּנוּ!" קָרָא פִּתְאוֹם קוֹל רְבִיעִי.
"הָיָה דָּם עַל הַשַּׁיִשׁ הַשָּׁבוּר," אָמַר מִישֶׁהוּ אַחֵר לְאַחַר שְׁהִיָּיה, "וְזֶה בֶּטַח לֹא בָּא מִן הַבָּרָק. וּמָה אִיתּוֹ – הוּא בָּרִיא וְשָׁלֵם? תִּרְאוּ אֶת הַגָּרוֹן שֶׁלּוֹ! רוֹאִים, חֲבֵרִים, הַזְּאֵב שָׁכַב עָלָיו וְחִימֵּם אֶת הַדָּם שֶׁלּוֹ."
הַקָּצִין הִבִּיט בִּגְרוֹנִי וְהֵשִׁיב, "הוּא בְּסֵדֶר, הָעוֹר לֹא מְנוּקָּב. מָה כָּל זֶה אוֹמֵר? לְעוֹלָם לֹא הָיִינוּ מוֹצְאִים אוֹתוֹ לוּלֵא יִלְלוֹת הַזְּאֵב."
"מֶה עָלָה בְּגוֹרָלוֹ?" שָׁאַל הָאִישׁ שֶׁהִגְבִּיהַּ אֶת רָאשֵׁי וְנִרְאֶה אָחוּז תַּבְהֵלָה פָּחוֹת מִשְּׁאָר הַחֲבוּרָה, שֶׁכֵּן יָדָיו הָיוּ יַצִּיבוֹת וּלְלֹא רַעַד. עַל שַׁרְווּלוֹ הָיוּ סִימָנֵי דַּרְגָּה שֶׁל קָצִין זוּטָר.
"הָלַךְ הַבַּיְתָה," עָנָה הָאִישׁ בַּעַל הַפָּנִים הָאֲרוּכּוֹת הַחִיוְּורוֹת, אֲשֶׁר רָעַד מֵאִימָּה כָּל אֵימַת שֶׁהֵעִיף מַבָּטִים נִפְחָדִים חֲטוּפִים עַל סְבִיבוֹתָיו. "יֵשׁ שָׁם מַסְפִּיק קְבָרִים שֶׁהוּא יָכוֹל לִשְׁכַּב בָּהֶם. בּוֹאוּ, חֲבֵרִים – בּוֹאוּ מַהֵר! בּוֹאוּ נִסְתַּלֵּק מִן הַמָּקוֹם הַמְּקוּלָּל הַזֶּה."
הַקָּצִין הָרִים אוֹתִי לִתְנוּחַת יְשִׁיבָה, וּבָהּ בָּעֵת הַפָּלִיט מִילַּת פְּקוּדָּה; כַּמָּה גְּבָרִים הִנִּיחוּ אוֹתִי עַל גַּבֵּי סוּס. הוּא עַצְמוֹ קָפַץ אֶל הָאוּכָּף מֵאֲחוֹרֵי, אָחַז בִּי בִּזְרוֹעוֹתָיו, הוֹרָה לְהִתְקַדֵּם; וְאָז פָּנֵינוּ עוֹרֶף אֶל הַבְּרוֹשִׁים וְרָכַבְנוּ לְדַרְכֵּנוּ בְּמַעֲרַךְ צְבָאִי מָהִיר.
לְשׁוֹנִי עֲדַיִין סֵירְבָה לְמַלֵּא אֶת יִיעוּדָהּ, וּבַעַל כּוֹרְחִי שָׁתַקְתִּי. בְּוַודַּאי נִרְדַּמְתִּי, שֶׁכֵּן הַדָּבָר הַבָּא שֶׁזָּכוּר לִי הוּא שֶׁנִּמְצֵאתִי עוֹמֵד, וְחַיָּיל תּוֹמֵךְ בִּי מִכָּל צַד. כְּבָר הָיָה כִּמְעַט אוֹר יוֹם, וּמִצָּפוֹן הִשְׁתַּקֵּף פַּס אָדוֹם שֶׁל אוֹר שֶׁמֶשׁ כְּמוֹ נָתִיב שֶׁל דָּם בַּיְּשִׁימוֹן הַשֶּׁלֶג. הַקָּצִין אָמַר לַאֲנָשִׁים לֹא לוֹמַר דָּבָר עַל מָה שֶׁרָאוּ, אֶלָּא זֶה שֶׁמָּצְאוּ זֵר אַנְגְּלִי, שֶׁשָּׁמַר עָלָיו כֶּלֶב גָּדוֹל.
"כֶּלֶב! זֶה לֹא הָיָה כֶּלֶב!" הִתְפָּרֵץ הָאִישׁ שֶׁהִפְגִּין פַּחַד מָוֶות. "הֲרֵי אֲנִי יוֹדֵעַ לְזַהוֹת זְאֵב."
הַקָּצִין הַצָּעִיר עָנָה בְּרוֹגַע, "אָמַרְתִּי כֶּלֶב."
"כֶּלֶב!" חָזַר הָאַחֵר בְּעוֹקְצָנוּת. נִיכָּר הָיָה שֶׁאוּמַּץ לִבּוֹ גּוֹבֵר עִם עֲלוּת הַשֶּׁמֶשׁ; וְאָז הִצְבִּיעַ עָלַי וְאָמַר, "תִּרְאֶה אֶת הַגָּרוֹן שֶׁלּוֹ. זֹאת עֲבוֹדָה שֶׁל כֶּלֶב, אָדוֹן?"
יָדִי הִתְרוֹמְמָה כְּמוֹ מֵאֵלֶיהָ אֶל הַגָּרוֹן, וּכְשֶׁנָּגַעְתִּי בּוֹ צָעַקְתִּי בִּכְאֵב. הַגְּבָרִים הִתְקַהֲלוּ סְבִיבִי וְהִסְתַּכְּלוּ, וְחֶלְקָם רָכְנוּ מִן הָאוּכָּפִים. שׁוּב נִשְׁמַע קוֹלוֹ הָרָגוּעַ שֶׁל הַקָּצִין הַצָּעִיר, "כֶּלֶב, כְּמוֹ שֶׁאָמַרְתִּי. אִם נֶאֱמַר מַשֶּׁהוּ אַחֵר נִהְיֶה לְלַעַג וָקֶלֶס."
הוֹשִׁיבוּ אוֹתִי מֵאֲחוֹרֵי פָּרַשׁ, וְרַכָּבֵנוּ מִשָּׁם אֶל פַּרְבְּרֵי מִינְכֶן. כָּאן נִתְקַלְנוּ בְּמִקְרֶה בַּכִּרְכָּרָה תּוֹעֶה, הוּנַפְתִּי עָלֶיהָ, וְהִיא נָסְעָה מִשָּׁם אֶל "אַרְבַּע הָעוֹנוֹת" – הַקָּצִין הַצָּעִיר הִתְלַוּוֹה אֵלַי, בְּעוֹד אֶחָד הַפָּרָשִׁים רוֹכֵב אַחֲרֵינוּ עַל סוּסוֹ, וְהָאֲחֵרִים פּוֹנִים אֶל הַקְּסַרְקְטִין.
כְּשֶׁהִגַּעְנוּ שָׁעַט לִקְרָאתִי הַר דִּלְבָרוּק בְּמוֹרַד הַמַּדְרֵגוֹת בִּמְהִירוּת כָּזֹאת, שֶׁבָּרוּר הָיָה שֶׁהִשְׁקִיף מִבִּפְנִים. הוּא אָחַז בִּשְׁתֵּי יְדֵי וְהוֹלִיךְ אוֹתִי בַּחֲרָדָה פְּנִימָה. הַקָּצִין הִצְדִּיעַ לִי וּפָנָה לָלֶכֶת, עָמַדְתִּי עַל כַּוּוֹנָתוֹ וְהִתְעַקַּשְׁתִּי שֶׁיִּצְטָרֵף אֵלַי בְּחַדְרִי. תּוֹךְ שְׁתִיַּית כּוֹס יַיִן הוֹדֵיתִי בְּחוֹם לוֹ וְלַחֲבֵרָיו אַמִּיצֵי הַלֵּב עַל שֶׁהִצִּילוּ אוֹתִי. הוּא הֵשִׁיב בְּפַשְׁטוּת כִּי הַתַּעֲנוּג הָיָה כּוּלּוֹ שֶׁלּוֹ, וְכִי הַר דְּלִבְרוֹק כְּבָר נָקַט אֶמְצָעִים לְהַשְׁבִּיעַ אֶת רְצוֹנָם שֶׁל כָּל חַבְרֵי פְּלוּגַּת הַחִיפּוּשׂ; לְמִשְׁמַע הַהֶיגֵּד הַדּוּ-מַשְׁמָעִי הַזֶּה חִייֵּךְ רַב-הַמֶּלְצָרִים, וְאִילּוּ הַקָּצִין טָעַן כִּי עָלָיו לַחֲזוֹר וּלְמַלֵּא אֶת חוֹבוֹתָיו וּפָרַשׁ.
"אֲבָל, הַר דִּלְבָרוּק," בֵּירַרְתִּי, "אֵיךְ וְלָמָּה הַחַיָּילִים חִיפְּשׂוּ אַחֲרֵי?"
הוּא מָשַׁךְ בִּכְתֵפָיו, כְּמוֹ מַמְעִיט בְּעֵרֶךְ מַעֲשָׂיו וְהֵשִׁיב, "הִתְמַזֵּל מַזָּלִי, וּמְפַקֵּד הַגְּדוּד שֶׁאֲנִי מְשָׁרֵת בּוֹ נָתַן לִי רְשׁוּת לְחַפֵּשׂ מִתְנַדְּבִים."
"אֲבָל אֵיךְ יָדַעְתָּ שֶׁהָלַכְתִּי לְאִיבּוּד?" שָׁאַלְתִּי.
"הָרֶכֶב הִגִּיעַ הִנֵּה עִם שְׂרִידֵי הַכִּרְכָּרָה, שֶׁהִתְהַפְּכָה כְּשֶׁבָּרְחוּ הַסּוּסִים."
"אֲבָל בְּוַודַּאי לֹא שָׁלַחְתָּ פְּלוּגַּת חִיפּוּשׂ שֶׁל חַיָּילִים רַק בִּגְלַל זֶה?"
"אָה, לֹא!" הוּא עָנָה, "אֲבָל עוֹד לִפְנֵי שֶׁהִגִּיעַ רֶכֶב הַכִּרְכָּרָה, קִיבַּלְתִּי אֶת הַמִּבְרָק הַזֶּה מִן הֲבוֹיֵאר שֶׁמְּאָרֵחַ אוֹתְךָ," וְהוּא הוֹצִיא מִבָּרָק מִכִּיסוֹ וְהוֹשִׁיט לִי אוֹתוֹ, וַאֲנִי קָרָאתִי:

בִּיסְטֵרִיצָה.
שָׁמוּר עַל הָאוֹרֵחַ שֶׁלִּי – שְׁלוֹמוֹ יָקָר לִי מְאוֹד. אִם יִקְרֶה לוֹ מַשֶּׁהוּ, אוֹ אִם יֵיעָדֵר, אַל תַּחֲסוֹךְ בְּאֶמְצָעִים כְּדֵי לִמְצוֹא אוֹתוֹ וּלְהַבְטִיחַ אֶת שְׁלוֹמוֹ. הוּא אַנְגְּלִי, וּלְפִיכָךְ הַרְפַּתְקָן. לְעִתִּים קְרוֹבוֹת נִשְׁקָפוֹת סַכָּנוֹת מִן הַשֶּׁלֶג וְהַזְּאֵבִים וְהַלַּיְלָה. אַל תִּתְמַהְמֵהַּ אֲפִילּוּ לְרֶגַע אִם תַּחֲשׁוֹד שֶׁאֵירַע לוֹ מַשֶּׁהוּ. אֶגְמוֹל עַל מְסִירוּתְךָ בְּמָמוֹן.
– דְּרָקוּלָה.

הֶחֱזַקְתִּי אֶת הַמִּבְרָק בְּיָדִי, וְנִדְמֶה הָיָה שֶׁהַחֶדֶר מִסְתַּחְרֵר סְבִיבִי. לוּלֵא תָּפַס בֵּי רַב-הַמֶּלְצָרִים הַדָּרוּךְ, דּוֹמְנֵי שֶׁהָיִיתִי נוֹפֵל. הָיָה מַשֶּׁהוּ מוּזָר לְהַחֲרִיד בְּכָל זֶה, מַשֶּׁהוּ חָרִיג וְעוֹלָה עַל כָּל דִּמְיוֹן, עַד שֶׁהִתְעוֹרְרָה בִּי תְּחוּשָׁה כִּי בְּדֶרֶךְ כָּלְשֶׁהִי אֵינִי אֶלָּא כְּלִי מִשְׂחָק בֵּין כּוֹחוֹת יְרִיבִים – וְנִרְאֶה שֶׁעֶצֶם הַמַּחֲשָׁבָה הַמְּעוּרְפֶּלֶת עַל כָּךְ הֵטִילָה בִּי שִׁיתּוּק. אֵין סָפֵק שֶׁהָיִיתִי נָתוּן תַּחַת סוּג כָּלְשֶׁהוּ שֶׁל הֲגַנָּה מִסְתּוֹרִית. מֵאֶרֶץ רְחוֹקָה, וּמַמָּשׁ בָּרֶגַע הָאַחֲרוֹן, הִגִּיעָה הוֹדָעָה שֶׁחִילְּצָה אוֹתִי מִסַּכָּנוֹתֵיהֶן שֶׁל תַּרְדֵּמַת הַשֶּׁלֶג וְשֶׁל מַלְתְּעוֹת הַזְּאֵב.




https://www.shortstoryproject.com/he/story/%d7%94%d7%90%d7%95%d7%a8%d7%97-%d7%a9%d7%9c-%d7%93%d7%a8%d7%a7%d7%95%d7%9c%d7%94/
#אֵימָה#מִסְתּוֹרִין#מֶתַח#קְלָאסִיקָה