דּוֹלָר אֶחָד וּשְׁמוֹנִים וְשִׁבְעָה סֵנָט. זֶה הָיָה הַכֹּל. וְשִׁשִּׁים סֵנָט מִסְּכוּם זֶה הָיוּ בִּפְרוּטוֹת. פְּרוּטוֹת שֶׁנֶּחְסְכוּ מִדֵּי פַּעַם, אַחַת-אַחַת וּשְׁתַּיִים-שְׁתַּיִים, בַּהֲטָלַת אֵימָה עַל הַחֶנְוָונִי וְהַיַּרְקָן וְהַקֶּצֶב עַד שֶׁנִּתְלַהֲטוּ לְחַיֵּיךְ מִן הַהַאֲשָׁמָה הַדְּמוּמָה בְּקַמְצָנוּת שֶׁנִּתְבַּקְּשָׁה מִתּוֹךְ הִתְמַקְּחוּת שֶׁכָּזֹאת, שָׁלוֹשׁ פְּעָמִים מָנְתָה דַּלָּה אֶת הַכֶּסֶף. דּוֹלָר אֶחָד וּשְׁמוֹנִים וְשִׁבְעָה סֵנָט. וְיוֹם הַמָּחֳרָת יִהְיֶה חַג-הַמּוֹלָד.
בָּרוּר הָיָה כִּי אֵין מָה לַעֲשׂוֹת אֶלָּא לְהִשְׁתַּטֵּחַ אַפַּיִים עַל הַסַּפָּה הַקְּטַנָּה וְהַמְּרוּפֶּטֶת וּלְיַילֵּל. כָּךְ אֵיפוֹא עָשְׂתָה דַּלָּה. וְדָבָר זֶה מַעֲלֶה אֶת הַהִרְהוּר הַמּוּסָרִי שֶׁהַחַיִּים מוּרְכָּבִים גְּנִיחוֹת-בְּכִי, עֲטִישׁוֹת וְחִיּוּכִים, וְהָעֲטִישׁוֹת כְּנֶגֶד כּוּלָּם.
בְּעוֹד גְּבֶרֶת-הַבַּיִת יוֹרֶדֶת מְעַט-מְעַט מִן הַקּוֹמָה הָרִאשׁוֹנָה אֶל הַשְּׁנִיָּיה, הֵעִיפוּ-נָא עַיִן עַל הַבַּיִת. דִּירָה מְרוֹהֶטֶת בְּשָׂכָר 8 דּוֹלָרִים לְשָׁבוּעַ. הִיא לֹא הָיְתָה נַעֲלֶה דַּוְוקָא עַל כָּל תֵּיאוּר, אַךְ רְאוּיָה הָיְתָה בְּהֶחְלֵט לְשַׁמֵּשׁ מְצַפֶּה לְכִיתַּת הַלְּחִימָה בָּאֶבְיוֹנוֹת.
בַּפְּרוֹזְדוֹר לְמַטָּה הָיְתָה תֵּיבַת-מִכְתָּבִים שֶׁשּׁוּם מִכְתָּב לֹא הָיָה יָכוֹל לְהִיכָּנֵס לְתוֹכָהּ, וְכַפְתּוֹר חַשְׁמַלִּי שֶׁשּׁוּם אֶצְבַּע שֶׁל בֶּן-תְּמוּתָה לֹא יָכְלָה לִסְחוֹט צִלְצוּל מִמֶּנּוּ. לְכָאן שַׁיָּיךְ הָיָה גַּם כַּרְטִיס הַנּוֹשֵׂא אֶת הַשֵּׁם "מַר גֵ'יְימְס דִּילִינְגֵּם יַאנְג".
הַ"דִּילִינְגֶם" הוּשְׁלַךְ לָרוּחַ בִּתְקוּפָה קוֹדֶמֶת שֶׁל רְוָוחָה כְּשֶׁהָיָה בַּעַל-הַשֵּׁם מִשְׂתַּכֵּר 30$ בַּשָּׁבוּעַ. עַתָּה, מִשֶּׁנִּתְמַעֲטוּ הַהַכְנָסוֹת עַד 20$, נִרְאוּ הָאוֹתִיּוֹת שֶׁל "דִּילִינְגֶם" מְטוּשְׁטָשׁוֹת, כְּאִילּוּ בֶּאֱמֶת וּבְתָמִים אֲמוּרוֹת הָיוּ לְהִתְכַּוֵּוץ כְּדֵי "ד" צְנוּעָה וּמִצְטַנַּעַת. אַךְ כָּל-אֵימַת שֶׁבָּא מַר גֵ'יְימְס דִּילִינְגֶם יַאנְג הַבַּיְתָה וְהִגִּיעַ אֶל דִּירָתוֹ שֶׁלְּמַעְלָה הָיְתָה מָרַת גֵ'יְימְס דִּילִינְגֶם יַאנְג, שֶׁכְּבָר הוּצְּגָה לִפְנֵיכֶם בְּשֵׁם דַּלָּה, קוֹרֵאת לוֹ "גִ'ים" וּמְחַבַּקְתּוֹ בְּכָל עוֹז. וְכָל זֶה הֲרֵיהוּ טוֹב מְאוֹד.
דַּלָּה סִייְּמָה אֶת בְּכִיָּה וְנָתְנָה בַּפּוּךְ לְחַיֶּיהָ. הִיא עָמְדָה לְיַד הַחַלּוֹן וְהִשְׁקִיפָה מְשִׂימָה עַל חָתוּל אָפוֹר הַמַּהֲלָךְ עַל גֶּדֶר אֲפוֹרָה בְּחָצֵר אֲחוֹרִית אֲפוֹרָה. מָחָר יִהְיֶה יוֹם חַג-הַמּוֹלָד, וְהָיוּ לָהּ רַק 1.87$ לִקְנוֹת בָּהֶם מַתָּנָה לְגִ'ים. זֶה חוֹדָשִׁים הָיְתָה חוֹסֶכֶת פְּרוּטָה לִפְרוּטָה, וְזוֹ הַתּוֹצָאָה. עֶשְׂרִים דּוֹלָר בְּשָׁבוּעַ אֵין בָּהֶם בְּרָכָה הַרְבֵּה. הַהוֹצָאוֹת הָיוּ גְּדוֹלוֹת מִכְּפִי שֶׁחִישְּׁבָה תְּחִילָּה. כָּךְ דַּרְכָּן תָּמִיד. רַק 1.87$ בִּשְׁבִיל מַתָּנָה לְגִ'ים. גִ'ים שֶׁלָּהּ. הַרְבֵּה שָׁעוֹת שְׂמָחוֹת בִּילְּתָה בַּתִּיכוֹן תָּכְנִיּוֹת עַל מַשֶּׁהוּ נֶחְמָד בִּשְׁבִילוֹ. מַשֶּׁהוּ מְשׁוּבָּח וְנָדִיר וְרַב-עֵרֶךְ – מַשֶּׁהוּ הָרָאוּי וּלְ מַרְאֶה אַךְ בִּמְעַט לִהְיוֹת קִנְיָינוֹ שֶׁל גִ'ים.
רְאִי בֵּין חַלּוֹנָתִיִּים הָיָה בֵּין חַלּוֹנוֹת הַחֶדֶר. אוּלַי רְאִיתֶם רְאִי בֵּין-חַלּוֹנָתִיִּים בַּדִּירָה שַׁדְמִי-שְׂכִירוּתָהּ 8$ בַּשָּׁבוּעַ. אִישׁ רָזֶה מְאוֹד וְזָרִיז מְאוֹד, אִם יִתְבּוֹנֵן בַּבָּבוּאָה שֶׁלּוֹ בְּרֶצֶף מָהִיר שֶׁל רְצוּעוֹת מוֹאֳרָכוֹת, אוּלַי יוּכַל לְקַבֵּל מוּשָּׂג מְדוּיָּק לְמַדַּי מִמַּרְאִיתוֹ. דַּלָּה, שֶׁרָזֶה הָיְתָה, הִתְמַחֲתָה בְּאָמָּנוּת זוֹ.
לְפֶתַע עָקְרָה בִּסְעָרָה מֵעַם הַחַלּוֹן וְנִיצְּבָה מוּל הַמַּרְאֶה. עֵינֶיהָ הֵאִירוּ בְּאוֹר-יְקָרוֹת, אֲבָל פָּנֶיהָ קִיפְּחוּ אֶת סוּמְקָן בְּתוֹךְ עֶשְׂרִים שְׁנִיּוֹת. הִיא מִיהֲרָה לִסְתּוֹר אֶת שְׂעָרָהּ וְשֶׁמַּטֶּה אוֹתוֹ מְלוֹא אוֹרְכּוֹ.
וְהִנֵּה, שְׁנֵי נְכָסִים הָיוּ לִבְנֵי-הַזּוּג גֵ'יְימְס דִּילִינְגֶם יַאנְג שֶׁבָּהֶם הִתְגָּאוּ שְׁנֵיהֶם גַּאֲוָוה עַזָּה. הָאֶחָד הָיָה שְׁעוֹן-הַזָּהָב שֶׁל גִ'ים שֶׁהָיָה רְכוּשׁ אָבִיו וַאֲבִי-אָבִיו לְפָנָיו. הַשֵּׁנִי הָיָה שְׂעָרָהּ שֶׁל דַּלָּה. אִילּוּ יָשְׁבָה מַלְכַּת-שֶׁבָּא בַּדִּירָה שֶׁמֵּעֵבֶר לַאֲרוּבַּת-הָאִוְורוּר, הָיְתָה דַּלָּה מְפַזֶּרֶת בְּאַחַד הַיָּמִים אֶת שַׂעֲרוֹתֶיהָ מִן הַחַלּוֹן הַחוּצָה לְיַיבְּשׁוֹ רַק כְּדֵי לְהַפְחִית מַעֲרַךְ הָעֲדָיִים וְהַתְּשׁוּרוֹת שֶׁל הוֹד-מַלְכוּתָהּ. אִילּוּ הָיָה הַמֶּלֶךְ שְׁלֹמֹה הַשּׁוֹעֵר, וְכָל אוֹצְרוֹתָיו צְבוּרִים לוֹ בַּמַּרְתֵּף, כִּי אָז הָיָה גִ'ים מוֹצִיא אֶת שְׁעוֹנוֹ מִדַּי עָבְרוּ שָׁם, רַק כְּדֵי לִרְאוֹתוֹ מוֹרֵט אֶת שְׂעָרוֹת זְקֵנוֹ מֵרוֹב קִנְאָה.
וּבְכֵן עַכְשָׁיו גָּלַשׁ שְׂעָרָהּ הַיָּפָה שֶׁל דַּלָּה סְבִיב לָהּ וְהוּא מִשְׁתַּפֵּךְ וּבוֹהֵק כְּמוֹ אֶשֶׁד מַיִם חוּמִים. הוּא יָרַד עַד לְמַטָּה מִבְּרָכָה וְהָיָה לָהּ כַּלְּבוּשׁ כִּמְעַט. וְאַחֲרֵי-כֵן שֶׁבָּהּ לַעֲשׂוֹתוֹ חִישׁ וּבְעַצְבָּנוּת. פַּעַם חָכְכָה רֶגַע בְּדַעְתָּהּ וְעֶמְדָּה דּוֹמֵם בְּעוֹד דִּמְעָה אַחַת אוֹ שְׁתַּיִים נִיתָּכוֹת אֶל הַשָּׁטִיחַ הָאָדוֹם וְהַבָּלָה.
לְבוּשׁ לָבְשָׁה אֶת מִקְטָרְנָהּ הַחוֹם וְהַיָּשָׁן; חָבוּשׁ חָבְשָׁה אֶת מִגְבַּעְתָּהּ הַחוֹמָה הַיְּשָׁנָה. בִּתְנוּפַת חֲצָאִית, וּבְעוֹד הַנִּיצוֹץ הַמַּזְהִיר בְּעֵינֶיהָ, חָמְקָה-חָלְפָה לָהּ הַחוּצָה וּבַמַּדְרֵגוֹת יָרְדָה אֶל הָרְחוֹב.
בְּמָקוֹם שֶׁנֶּעֶצְרָה אָמַר הַשֶּׁלֶט: "גַּב' סוֹפְרוֹנְיָה. מוּצְרֵי-שַׁעַר מִכָּל הַמִּינִים". בַּצְּרוּצָה עָלְתָה דַּלָּה קוֹמָה אַחַת בַּמַּדְרֵגוֹת, וּבְעוֹדָהּ מִתְנַשֶּׁמֶת בִּכְבֵדוּת שְׁמָהּ סֵדֶר בְּמַחְשְׁבוֹתֶיהָ. הַגְּבֶרֶת, מְגוּדֶּלֶת, לְבָנָה מִדַּי, צוֹנֶנֶת, כִּמְעַט לֹא נִיכָּר הָיָה בָּהּ שֶׁהִיא "סוֹפְרוֹנְיָה".
"אַתְּ מוּכָנָה לִקְנוֹת אֶת שַׂעֲרוֹתַי?" שְׁאֵלָה דַּלָּה.
"אֲנִי קוֹנֶה שְׂעָרוֹת," אָמְרָה הַגְּבֶרֶת. "הָסִירִי אֶת כּוֹבָעֲךָ וְנִרְאֶה מָה טִיבָן."
מַטֶּה הִשְׁתַּפֵּךְ הָאֶשֶׁד הַחוֹם.
"עֶשְׂרִים דּוֹלָר," אָמְרָה הַגְּבֶרֶת, וּבַיָּד לְמוּדָה הֵרִימָה אֶת שִׁפְעַת הַשַּׁעַר.
"תְּנִי לִי אוֹתָם מַהֵר," אָמְרָה דַּלָּה.
הוֹ, וְהַשְּׁעָתַיִים שֶׁלְּאַחַר-כָּךְ טָפְפוּ-חָלְפוּ עַל כַּנְפֵי-וֶרֶד. הִשְׁכִּיחוּ מִלִּבְּכֶם אֶת הַדִּימּוּי הַמְּעוּרְבָּב. הִיא נָבְרָה וְחִיטְּטָה בַּחֲנוּיוֹת לִמְצוֹא אֶת הַמְתָּנָה שֶׁל גִ'ים.
לְבַסּוֹף מָצְאָה אוֹתָהּ. אֵין סָפֵק שֶׁמֵּעִיקָּרָהּ לֹא נִבְרְאָה אֶלָּא בִּשְׁבִיל גִ'ים לְבַדּוֹ. לֹא הָיְתָה כְּדוּגְמָתָהּ אַף בְּאַחַת מִן הַחֲנוּיוֹת, וּבְכוּלָּן הָפְכָה וְהָפְכָה. הָיְתָה זוֹ שַׁרְשֶׁרֶת-פְּלָטִינָה לַשָּׁעוֹן, פְּשׁוּטָה וּצְנוּעָה לְמַרְאִית-עַיִן, מַכְרִיזָה עַל עֶרְכָּה כַּיָּאוּת בְּטִיבָהּ בִּלְבַד וְלֹא בְּקִישּׁוּטֵי-זְנוּנִים – כְּחוֹק לְכָל הַדְּבָרִים הַטּוֹבִים. רְאוּיָה הָיְתָה אֲפִילּוּ לַשָּׁעוֹן. כַּאֲשֶׁר אַךְ רָאֲתָה אוֹתָהּ, מִיָּד יָדְעָה כִּי לְגִ'ים עָלֶיהָ לִהְיוֹת. דּוֹמֶה הָיְתָה לוֹ. שֶׁקֶט וְעָרַךְ – לִשְׁנֵיהֶם הָיָה הַתֵּיאוּר יָאֶה. עֶשְׂרִים וְאֶחָד דּוֹלָר לָקְחוּ מִמֶּנָּה בִּמְחִירוֹ, וְהִיא מִיהֲרָה הַבַּיְתָה וּבִרְשׁוּתָהּ 87 הַסֶּנְטִים. כַּאֲשֶׁר תִּהְיֶה שַׁרְשֶׁרֶת זוֹ עַל שְׁעוֹנוֹ יוּכַל גִ'ים לִתְהוֹת בְּנִימוּס מָה הַשָּׁעָה בְּכָל חֶבְרָה שֶׁהִיא. כָּל כַּמָּה שֶׁהָיָה הַשָּׁעוֹן מְהוּדָּר, לִפְעָמִים הָיָה מַבִּיט בּוֹ בִּגְנֵיבָה בִּגְלַל רְצוּעַת-הָעוֹר הַיְּשָׁנָה אֲשֶׁר שִׁימְּשָׁה לוֹ תַּחֲלִיף לְשַׁרְשֶׁרֶת.
כְּשֶׁהִגִּיעָה דַּלָּה הַבַּיְתָה פִּינָּה שֶׁכְּרוֹנֶה מְעַט אֶת מְקוֹמוֹ לְמִידַּת הַתְּבוּנָה וְהַזְּהִירוּת. הִיא הוֹצִיאָה אֶת מִלַּחֲצִי-הַתִּלְתּוּל שֶׁלָּהּ וְהִדְלִיקָה אֶת הַגַּז וְנִיגְּשָׁה לִמְלָאכָה לְתִיקּוּן הַחוּרְבָּן שֶׁחוֹלְלָה הַנְּדִיבוּת בְּהִתּוָוסְפָה לְאַהֲבָה. וְזוֹ מְשִׂימָה שֶׁתָּמִיד הִיא כַּבִּירָה. יְדִידִי הַיְּקָרִים – מְשִׂימַת-נְפִילִים.
לֹא יָצְאוּ אַרְבָּעִים דַּקּוֹת וְרֹאשָׁהּ הִתְכַּסָּה תַּלְתַּלִּים צְעִירִים וּצְפוּפִים שֶׁבִּזְכוּתָם דָּמְתָה לְהַפְלִיא לְדַרְדַּק שֶׁהִסְתַּלֵּק מִבֵּית-סִפְרוֹ. שָׁעָה אֲרוּכָּה הִסְתַּכְּלָה בַּבָּבוּאָה שֶׁלָּהּ בִּרְאִי, בְּשׂוֹם-לֵב, וּמִתּוֹךְ רוּחַ-בִּיקּוֹרֶת.
"אִם גִ'ים לֹא יַהֲרוֹג אוֹתִי," אָמְרָה לְנַפְשָׁהּ, "לִפְנֵי שֶׁיָּצִיץ בִּי פַּעַם שְׁנִיָּיה, יַגִּיד שֶׁאֲנִי נִרְאֵית כְּמוֹ נַעֲרַת-מַקְהֵלָה מִקּוֹנִי-אַיְילֵנְד, אֲבָל מָה יָכוֹלְתִּי לַעֲשׂוֹת – הוֹ! – מָה יָכוֹלְתִּי לַעֲשׂוֹת בְּדוֹלָר אֶחָד וּשְׁמוֹנִים וְשִׁבְעָה סֵנָט?"
בְּשָׁעָה 7 הוּכַן הַקָּפֶה וְהַמַּרְחֶשֶׁת הָיְתָה עַל-גַּבֵּי הִכִּירָה, חַמָּה וּנְכוֹנָה לְבִישּׁוּל הַצַּלְעִיּוֹת.
גִ'ים מֵעוֹלָם לֹא אִיחֵר. דַּלָּה הֶחֱזִיקָה אֶת שַׁרְשֶׁרֶת-הַשָּׁעוֹן בְּיָדָהּ הַקְּפוּצָה וְיָשְׁבָה עַל קְצֵה הַשּׁוּלְחָן סָמוּךְ לְפַתֵּחַ בּוֹ הָיָה נִכְנָס תָּמִיד. אַחֵר-כָּךְ שָׁמְעָה אֶת קוֹל צְעָדָיו עַל הַמַּדְרֵגוֹת לְמַטָּה בַּקּוֹמָה הָרִאשׁוֹנָה. וּלְרֶגַע קַל הֶחֱוִוירָה. רְגִילָה הָיְתָה לוֹמַר תְּפִילּוֹת חֲרִישִׁיּוֹת וּקְטַנּוֹת עַל הַדְּבָרִים הַפְּשׁוּטִים בְּיוֹתֵר שֶׁבְּחַיֵּי-יוֹמְיוֹם, וְעַתָּה לָחֲשָׁה: "אָנָּא, אֱלוֹהִים, שֶׁיַּחֲשׁוֹב שֶׁאֲנִי עֲדַיִין יָפָה."
הַדֶּלֶת נִפְתְּחָה וְגִ'ים נִכְנַס וְסָגַר אוֹתָהּ. הוּא נִרְאֶה כָּחוּשׁ וּרְצִינִי מְאוֹד. מְסַכֵּן שֶׁכְּמוֹתוֹ, רַק בֶּן עֶשְׂרִים וּשְׁתַּיִים הָיָה – וּכְבָר עוֹל מִשְׁפָּחָה עָלָיו! זָקוּק הָיָה לִמְעִיל חָדָשׁ, וּכְפָפוֹת לֹא הָיוּ לוֹ.
גִ'ים נֶעֱצַר בְּפֶתַח, אֵין-נוֹעַ כְּכֶלֶב-צַיִד שֶׁהֵרִיחַ רֵיחוֹ שֶׁל שָׁלֵיו. עֵינָיו הָיוּ נְעוּצוֹת בְּדֵלָה, וּמַבָּע הָיָה בָּהֶן שֶׁלֹּא יָכְלָה לַהֲבִינוֹ אֶל-נָכוֹן, וְהוּא הִפִּיל עָלֶיהָ פַּחַד. לֹא כַּעַס הָיָה זֶה, לֹא פְּתִיעָה, לֹא גְּנַאי, לֹא חִלְחֲלָה, אַף לֹא אֶחָד מִן הָרְגָשׁוֹת שֶׁהֵכִינָה עַצְמָהּ לִקְרָאתָם. הוּא פָּשׁוּט לָטַשׁ עֵינָיו אֵלֶיהָ וְלֹא גִּרְעֵן מִמֶּנָּה וְעַל פָּנָיו אוֹתוֹ מַבָּע מְיוּחָד.
בִּצְעָדִים כּוֹשְׁלִים זָזָה דַּלָּה מִן הַשּׁוּלְחָן וְעָטָה עָלָיו.
"גִ'ים, חֲבִיבִי," קָרְאָה, "אַל תַּבִּיט בִּי כָּכָה. אֲנִי גָּזַזְתִּי אֶת שַׂעֲרוֹתַי וּמָכַרְתִּי אוֹתָן מִפְּנֵי שֶׁלֹּא הָיִיתִי יְכוֹלָה לַעֲבוֹר אֶת חַג-הַמּוֹלָד בְּלִי לָתֵת לָךְ מַתָּנָה. הֵן תִּצְמַחְנָה שׁוּב – אַתָּה לֹא תִּכְעַס, נָכוֹן? פָּשׁוּט הָיִיתִי מוּכְרָחָה לַעֲשׂוֹת זֹאת. שַׂעֲרוֹתַי צוֹמְחוֹת מַהֵר-מַהֵר. אָמוּר 'חַג שָׂמֵחַ!', גִ'ים, וְהָבָה נִהְיֶה מְאוּשָּׁרִים. אַתָּה אֵינְךָ יוֹדֵעַ אֵיזוֹ מַתָּנָה נֶחְמָדָה – אֵיזוֹ מַתָּנָה יָפָה יֵשׁ לִי בִּשְׁבִילְךָ."
"אַתְּ גַּזֶּזֶת אֶת שַׂעֲרוֹתֶיךָ?" שָׁאַל גִ'ים בִּיגִיעָה רַבָּה, מָשָׁל כְּאִילּוּ אַף לְאַחַר יְגִיעַת-מוֹחִים קָשֶׁה בְּיוֹתֵר עֲדַיִין לֹא הִגִּיעַ לְעוּבְדָּה גְּלוּיָה זוֹ.
"גַּזַּזְתִּי וּמָכַרְתִּי אוֹתָן," אָמְרָה דַּלָּה. "אֵינְךָ אוֹהֵב אוֹתִי בְּאוֹתָהּ מִידָּה, בֵּין כֹּה וָכֹה? גַּם בְּלִי הַשְׁעָרוֹת שֶׁלִּי הֲרֵינִי אֲנִי, לֹא כֵן?"
גִ'ים סָקַר אֶת הַחֶדֶר בִּתְמִיהָה.
"אַתְּ אוֹמֶרֶת שֶׁשְּׂעָרֵךְ אֵינֶנּוּ?" אָמַר, בְּסֵבֶר שֶׁל טִמְטוּם כִּמְעַט.
"אֵינְךָ צָרִיךְ לְחַפֵּשׂ אוֹתוֹ," אָמְרָה דַּלָּה. "הוּא נִמְכַּר, אֲנִי אוֹמֶרֶת לְךָ – נִמְכַּר וְאֵינֶנּוּ עוֹד. עַכְשָׁיו עֶרֶב חַג-הַמּוֹלָד, בַּחוּרֵי. נָהַג עִמִּי יָפֶה, כִּי לְמַעַנְךָ הָלַךְ וְאֵינֶנּוּ. אוּלַי הָיוּ שְׂעָרוֹת רָאשֵׁי סְפוּרוֹת," הִמְשִׁיכָה בְּמֶתֶק-רְצִינוּת פִּתְאוֹם, "אַךְ לְעוֹלָם לֹא יוּכַל אִישׁ לְמַנּוֹת וּלְחַשֵּׁב אֶת אַהֲבָתִי אֵלֶיךָ. אָשִׂים אֶת הַצַּלְעִיּוֹת עַל הָאֵשׁ, גִ'ים?"
דּוֹמֶה הָיָה כְּאִילּוּ נֵיעוֹר גִ'ים חִישׁ מִדִּמְדּוּמֵי-הֲזָיוֹתָיו. הוּא חִיבֵּק אֶת דַּלָּה שֶׁלּוֹ.
מֶשֶׁךְ עֶשֶׂר שְׁנִיּוֹת הָבָה נִתְבּוֹנֵן בִּצְנִיעוּת בְּאֵיזֶה חֵפֶץ פְּחוּת-עֵרֶךְ בַּכִּיוּוּן הָאַחֵר. שְׁמוֹנָה דּוֹלָרִים בְּשָׁבוּעַ אוֹ מִילְיוֹן בְּשָׁנָה – מָה הַהֶבְדֵּל? מָתֵמָטִיקַאי אוֹ שָׁנוּן-לָשׁוֹן יִתְּנוּ לָכֶם אֶת הַתְּשׁוּבָה הַלֹּא-נְכוֹנָה. חַכְמֵי-הַקְּדַם הֵבִיאוּ מַתָּנוֹת יְקָרוֹת-עֵרֶךְ, אֲבָל זוֹ לֹא הָיְתָה בֵּינֵיהֶן. אֲמִירָה סְתוּמָה זוֹ תִּתְבַּהֵר בְּהֶמְשֵׁךְ הַדְּבָרִים.
גִ'ים שָׁלַף חֲפִיסָה מִכִּיס מְעִילוֹ וְהֵטִיל אוֹתָהּ עַל הַשּׁוּלְחָן.
"אַל תִּטְעִי בִּי, דַּל," אָמַר. "אֵינֶנִּי חוֹשֵׁב שֶׁאֵיזֶה דָּבָר כְּמוֹ תִּסְפּוֹרֶת אוֹ תִּגְלַחַת אוֹ חֲפִיפַת-רֹאשׁ יַפְחִית בְּמַשֶּׁהוּ אֶת אַהֲבָתִי לְנַעֲרָה שֶׁלִּי. אֲבָל אִם תִּפְתְּחִי אֶת הַחֲפִיסָה הַזֹּאת אוּלַי תִּרְאִי מַדּוּעַ בִּילְבַּלְתָּ אוֹתִי קְצָת בַּהַתְחָלָה."
אֶצְבָּעוֹת לִבְנוֹת וּזְרִיזוּת מָרְטוּ אֶת הַחוּט וְהַנְּיָיר. וְאַחַר-כָּךְ נְשָׁמָה צוֹוַחַת-גִּיל נִלְהֶבֶת; וְאַחַר-כָּךְ, אֲבוֹי! מֵעֵבֶר נָשַׁיי מָהִיר אֶל דְּמָעוֹת וְקִינוֹת הִיסְטֵרִיּוֹת, שֶׁהִצְרִיךְ הַפְעָלָה מִיָּידִית שֶׁל כָּל סְגוּלּוֹת הַנִּיחוּמִים שֶׁל אֲדוֹנִי הַדִּירָה.
כִּי הִנֵּה הָיוּ שָׁם הַמַּסְרֵקוֹת – מַעֲרֶכֶת הַמַּסְרֵקוֹת, צְדָעִים וְקָדְקוֹד, אֲשֶׁר זֶה יָמִים רַבִּים הָיְתָה דַּלָּה מִתְפַּעֶלֶת מֵהֶם בְּאֶחָד מֵחַלּוֹנוֹת-הָרַאֲוָוה בִּבְרוֹדוֵויי. מַסְרֵקוֹת יָפִים, שִׁרְיוֹן-צַבִּים טָהוֹר, וְשִׂפְתוֹתֵיהֶם עֲטוּרוֹת אַבְנֵי-חֵן – בְּדִיּוּק בַּגָּוֶון הָרָאוּי לְהִינָּעֵץ בַּשַּׁעַר הַנֶּהְדָּר שֶׁנֶּעֱלַם וְאֵינֶנּוּ. הָיוּ אֵלֶּה מַסְרֵקוֹת יְקָרִים, זֹאת יָדְעָה, וְלִבָּהּ פָּשׁוּט כַּמָּה וְנִכְסָף אֲלֵיהֶם בְּלִי צֵל שֶׁל תִּקְוָוה שֶׁתִּזְכֶּה בָּהֶם. וְעַתָּה שֶׁלָּהּ הָיוּ, אֲבָל הַמְּחַלְּפוֹת שֶׁהָיוּ צְרִיכוֹת לְפָאֵר אֶת הַקִּישּׁוּטִים הַמְּאַוִּוים לֹא הָיוּ עוֹד.
אַךְ הִיא אִימְּצָה אוֹתָם אֶל לִבָּהּ, וּלְבַסּוֹף מָצְאָה אֶת לִבָּהּ לָשֵׂאת עֵינֶיהָ הָעֲשֵׁשׁוֹת וּלְחַיֵּיךְ וְלוֹמַר: "שַׂעֲרוֹתַי מְמַהֲרוֹת כָּל-כָּךְ לִצְמוֹחַ, גִ'ים!"
וְאַחַר-כָּךְ קָפְצָה דַּלָּה כְּמוֹ חֲתַלְתּוּל שֶׁנִּכְוָוה וְקָרְאָה, "הוֹ, הוֹ!"
גִ'ים עֲדַיִין לֹא רָאָה אֶת מַתְּנָתוֹ הַיָּפָה. בִּלְהִיטוּת הוֹשִׁיטָה לוֹ אוֹתָהּ עַל כַּף-יָדָהּ הַפְּתוּחָה. הַמַּתֶּכֶת הַיְּקָרָה וְהָעֲמוּמָה הִתְנוֹצְצָה כְּאִילּוּ נִשְׁתַּקְּפָה בָּהּ רוּחָהּ הַמְּאִירָה וְהַיּוֹקֶדֶת.
"נָכוֹן שֶׁזֶּה יוֹפִי, גִ'ים? בְּכָל הָעִיר הִתְרוֹצַצְתִּי עַד שֶׁמָּצָאתִי אוֹתָהּ. עַכְשָׁיו תִּצְטָרֵךְ לְהִסְתַּכֵּל מֵאָה פְּעָמִים בְּיוֹם מָה הַשָּׁעָה. תֵּן לִי אֶת שְׁעוֹנְךָ. אֲנִי רוֹצֶה לִרְאוֹת אֵיךְ הִיא נִרְאֵית עָלָיו."
תַּחַת שֶׁיְּצַיֵּית לָהּ, קָרַס גִ'ים עַל הַסַּפָּה וְשִׁילֵּב יָדָיו מֵאֲחוֹרֵי עוֹרְפּוֹ וְחִייֵּךְ.
"דַּל," אָמַר, "הָבָה נַנִּיחַ לְמַתָּנוֹת-הַחַג שֶׁלָּנוּ וְנִשְׁמוֹר אוֹתָן לִזְמַן-מָה. הֵן נָאוֹת כָּל-כָּךְ עַד שֶׁלֹּא כְּדַאי לְהִשְׁתַּמֵּשׁ בָּהֶן בְּשָׁעָה זוֹ. אֲנִי מָכַרְתִּי אֶת הַשָּׁעוֹן כְּדֵי שֶׁיִּהְיֶה לִי כֶּסֶף לִקְנוֹת אֶת הַמַּסְרֵקוֹת שֶׁלָּךְ. וְעַכְשָׁיו, מָה דַּעְתְּךָ שֶׁתָּשִׂימִי אֶת הַצַּלְעִיּוֹת עַל הָאֵשׁ?"
חַכְמֵי-הַקְּדַם, כַּיָּדוּעַ לָכֶם, אֲנָשִׁים חֲכָמִים הָיוּ – אֲנָשִׁים חֲכָמִים לְהַפְלִיא – שֶׁהֵבִיאוּ מַתָּנוֹת לְיֶלֶד-הַמָּשִׁיחַ בָּאֵבוּס. הֵם הִמְצִיאוּ אֶת הָאָמָּנוּת שֶׁל מַתַּן מַתָּנוֹת לְחַג-הַמּוֹלָד. הוֹאִיל וַחֲכָמִים הָיוּ, אֵין סָפֵק שֶׁהָיוּ מַתְנוֹתֵיהֶם מְחוּכָּמוֹת, וְאוּלַי נִתְלַוְּותָה לָהֶן הָרָשׁוּת לְהַחְלָפָה בְּמִקְרֶה שֶׁל כְּפִילוּת. וְכָאן סַחְתִּי לִפְנֵיכֶם בִּלְשׁוֹן-עִילְּגִים אֶת סִיפּוּר-הַמַּעֲשֶׂה דַּל-הָעֲלִילָה בִּשְׁנֵי יְלָדִים טִיפְּשִׁים בַּדִּירָה שֶׁבַּגּוֹדֶל אִיוַּולְתָּם הִקְרִיבוּ זֶה לְמַעַן זֶה אֶת אוֹצְרוֹת בֵּיתָם הַגְּדוֹלִים בְּיוֹתֵר. אֲבָל בְּסוֹף-דָּבָר אֶל חַכְמֵי הַיָּמִים הָאֵלֶּה, יֵיאָמֵר-נָא כִּי מִכָּל נוֹתְנֵי הַמַּתָּנוֹת הָיוּ אֵלֶּה הַשְּׁנַיִים הַחֲכָמִים בְּיוֹתֵר. מִכָּל נוֹתְנֵי הַמַּתָּנוֹת וּמִקַּבָּלֵיהֶן, שֶׁכְּמוֹתָם הֵם הַחֲכָמִים בְּיוֹתֵר. בְּכָל מָקוֹם הֵם הַחֲכָמִים בְּיוֹתֵר. הֵם חַכְמֵי-הַקְּדַם.








https://www.shortstoryproject.com/he/story/%d7%9e%d7%aa%d7%a0%d7%aa-%d7%97%d7%9b%d7%9e%d7%99-%d7%94%d7%a7%d7%93%d7%9d/
#אַהֲבָה#אִירוֹנְיָה#מִלִּנְכוּלֶיהָ#קְלָאסִיקָה