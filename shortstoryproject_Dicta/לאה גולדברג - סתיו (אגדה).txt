בַּלֵּילוֹת סְעָרָה וְאוֹפֵל הָיוּ הֵם רָצִים בָּרְחוֹבוֹת הַנִּרְדָּמִים וּלְפִידִים בִּידֵיהֶם, וְאִישׁ לֹא רָאָה אֶת פְּנֵיהֶם וְאִישׁ לֹא יָדַע אֶת שְׁמוֹתֵיהֶם. וְהֵד הַצְּעָדִים שֶׁל אַרְבַּע עֶשְׂרֵה רַגְלַיִים וְהִבְהוּבָם שֶׁל שִׁבְעָה לַפִּידִים הֶחֱרִידוּ אֶת הָעִיר הַנָּמָה. וּנְשִׁיבַת הָרוּחַ הַכַּבִּירָה וְקִילּוּחֵי הַגֶּשֶׁם הַנִּיתָּכִים מִלְּמַעְלָה לֹא יָכְלוּ לְכַבּוֹת אֶת הָאֵשׁ הַצְּהוּבָּה שֶׁל הַלַּפִּידִים. הֵם הָיוּ עוֹבְרִים בִּמְהִירוּת אֶת כָּל הַסִּמְטָאוֹת הַצָּרוֹת וְהָעֲקוּמּוֹת וְרָצִים דֶּרֶךְ הַגֶּשֶׁר הָאָרוֹךְ, שֶׁבִּרְזְלוּ הָיָה מִתְכּוֹפֵף תַּחַת כּוֹבֶד גּוּפוֹתֵיהֶם, וְהָיוּ עוֹמְדִים מוּל בֵּית עֵץ קָטָן-יָשֵׁן וְהָיוּ מְחַכִּים. וְהַדֶּלֶת הַנְּמוּכָה הָיְתָה נִפְתַּחַת לָהּ אַט, וְאִשָּׁה קְטַנָּה וּכְפוּפָה הָיְתָה מוֹפִיעָה בְּמִסְגַּרְתָּהּ. בְּקִידָּה עֲמוּקָּה וּמִבְּלִי לְהַגִּיד מִילָּה, הָיְתָה מַכְנִיסָה אֶחָד מֵהַשִּׁבְעָה אֶל חֲדָרֶיהָ. וּבְכָל יוֹם זָכָה לְזֶה אַחַר. וְהִיא הָיְתָה סוֹגֶרֶת אַחֲרֶיהָ אֶת הַדֶּלֶת וְשֵׁשֶׁת הַנִּשְׁאָרִים הָיוּ מְכַבִּים אֶת לַפִּידֵיהֶם, וְהָיוּ מַרְכִּינִים אֶת רָאשֵׁיהֶם וְהָיוּ מְחַכִּים.
הָאִשָּׁה הָיְתָה מְבִיאָה אֶת בְּחִירָה אֶל הַחֶדֶר, וּמִתְרַפֶּקֶת עָלָיו בְּגוּפָהּ הַקָּטָן הַלּוֹהֵט וּמְנַשֶּׁקֶת אוֹתוֹ, וְלֹא הָיְתָה מְדַבֶּרֶת דָּבָר וְחִיּוּךְ לֹא פִּיקֵּחַ עַל שִׂפְתוֹתֶיהָ...
וְהַגֶּשֶׁם הָיָה מְטַפְטֵף אֶל פָּנִים הַבַּיִת דֶּרֶךְ הַגַּג הָרָעוּעַ וְהָיָה שׁוֹטֵף אֶת הַשְּׁנַיִים, וְהָרוּחַ הָיְתָה פּוֹרֶצֶת וְהָיְתָה מְיַילֶּלֶת בַּחֶדֶר הָרֵיק וְהָיְתָה מַרְעִידָה אֶת הַתְּרִיסִים מִבַּחוּץ. וְהֵם לֹא הִרְגִּישׁוּ דָּבָר...
וְכַאֲשֶׁר הָיְתָה הַחֲשֵׁכָה מִתְפַּזֶּרֶת וְדִמְדּוּמֵי בּוֹקֶר אֲפוֹרִים וּגְשׁוּמִים הִבִּיטוּ בָּעַיִן סוֹקֶרֶת אֶל הַחַלּוֹנוֹת, הָיְתָה הָאִשָּׁה מִתְעוֹרֶרֶת וְלוֹקַחַת בִּשְׁתֵּי יָדֶיהָ אֶת רֹאשׁוֹ שֶׁל זֶה אֲשֶׁר עַל יָדָהּ... וְהָיְתָה מְקָרֶבֶת אֶת פָּנֶיהָ אֶל פָּנָיו וְהָיְתָה מִסְתַּכֶּלֶת בְּעֵינָיו, וּפִיהָ הָיָה מִתְעַקֵּם מִתּוֹךְ יִיסּוּרִים וּשְׂפָתֶיהָ לָחֲשׁוּ: "לֹא, הֲרֵי זֶה לֹא אַתָּה!" וְהִיא הָיְתָה מַרְחִיקָה אוֹתוֹ מֵעָלֶיהָ, וְהָיְתָה הוֹלֶכֶת אֶל פִּינַּת הַחֶדֶר וּמַבִּיטָה מִשָּׁם בְּעֵינַיִים רֵיקוֹת וְקָרוֹת, וְהוּא הָיָה קָם וְיוֹצֵא אֶת הַבַּיִת.
וָשׁוּב עָבְרוּ כָּל הַשִּׁבְעָה אֶת הַגֶּשֶׁר, וְהָיוּ זוֹחֲלִים כִּצְלָלִים בְּסִמְטָאוֹת צָרוֹת וַעֲקוּמּוֹת, וְהָיוּ בּוֹכִים וְנֶאֱנָחִים חֲשָׁאִית.
וּבַיָּמִים הָעֲגוּמִים, כַּאֲשֶׁר הַשָּׁמַיִם הָיוּ חֲתִיכַת עוֹפֶרֶת גְּדוֹלָה אַחַת, בִּימֵי סַגְרִיר כֵּהִים וּכְבֵדִים, הָיְתָה הָאִשָּׁה הַקְּטַנָּה מְשׁוֹטֶטֶת בִּרְחוֹבוֹת הָעִיר. גַּבָּהּ הָיָה כָּפוּף וְשִׂמְלָתָהּ הָיְתָה אֲפוֹרָה וּמְלוּכְלָכָהּ וְשׁוּלִי סוּדְּרָה הָאָפוֹר הָיוּ מִתְבַּדְּרִים בָּאֲוִויר. וּפָנֶיהָ הָיוּ חִיוְּורִים וּבָרָק לֹא הָיָה בְּעֵינֶיהָ הַשְּׁחוֹרוֹת. הִיא דָּמְתָה לַעֲטַלֵּף פָּצוּעַ, שֶׁאֵינוֹ מוֹצֵא לוֹ מָקוֹם. וְכוּלָּם רָאוּ אֶת פָּנֶיהָ וְאִישׁ לֹא יָדַע אֶת שְׁמָהּ. הִיא הָיְתָה נֶחְפֶּזֶת תָּמִיד בֵּין הָמוֹן הָאֲנָשִׁים וְהָיְתָה מַבִּיטָה בִּפְנֵי כָּל גֶּבֶר הַנִּפְגָּשׁ בְּדַרְכָּהּ. וְאִישׁ לֹא עָנָה לָהּ בְּבַת שְׂחוֹק.
וּפַעַם הָיוּ הַשָּׁמַיִם גְּבוֹהִים קְצָת יוֹתֵר וְהָאֲוִויר מְעַט יוֹתֵר טָהוֹר וְקַר. וְהִיא רָצָה בָּעֶרֶב דֶּרֶךְ הַגֶּשֶׁר הָאָרוֹךְ אֶל בֵּיתָהּ וְהַבַּרְזֶל הַצָּבוּעַ הָיָה מְלַגְלֵג וְהָיָה צוֹחֵק תַּחַת צַעֲדֵי רַגְלֶיהָ הַקְּטַנּוֹת. וְהֵרִימָה פִּתְאוֹם הָאִשָּׁה אֶת רֹאשָׁהּ וְרָאֲתָה לְפָנֶיהָ אֶחָד, שֶׁעָמַד לְמוּלָה וְהִבִּיט הֲמִימָה. הוּא הָיָה גְּבַהּ קוֹמָה וְהַדּוֹר. מֵעַל שֶׁכְּמוֹ יָרַד קִיפּוּלִים-קִיפּוּלִים רְדִיד לָבָן שֶׁל שַׁעַר חוֹלֶד-הָרִים. עֵינַי תְּכֵלֶת הֵאִירוּ אֶת פָּנָיו הַצְּעִירִים וּשְׂעָרוֹת כֶּסֶף יָרְדוּ עַל לְחַיָּיו וַעֲטֶרֶת נְגוֹהוֹת כְּחוּלִּים הִזְהִירָה עַל רֹאשׁוֹ. הִיא נִיגְּשָׁה אֵלָיו וְהִבִּיטָה בְּפָנָיו וְהוּא חִייֵּךְ. לָקְחָה אֶת יָדוֹ וְהוֹבִילַתְהוּ אֶל בֵּיתָהּ הָרָעוּעַ. וְהוּא נָאֶה וְנִפְלָא הָלַךְ אַחֲרֶיהָ...
וְהַלַּיְלָה הָיָה קַר, וּפַרְפָּרֵי שֶׁלֶג רִאשׁוֹנִים הָיוּ יוֹרְדִים מִן הַשָּׁמַיִם וְהָיוּ מְפַרְכְּסִים בָּאֲוִויר וְהָיוּ מִתְרַפְּקִים עַל הָאָרֶץ. וְשִׁבְעָה אֲנָשִׁים עִם לַפִּידִים דּוֹלְקִים עָמְדוּ מוּל דֶּלֶת הַבַּיִת הַיָּשָׁן שֶׁמֵּעֵבֶר הַנָּהָר וְחִיכּוּ. וְאוּלָם הַדֶּלֶת לֹא נִפְתְּחָה וְאִישׁ לֹא יָצָא לִקְרָאתָם. וְהֵם הִתְחִילוּ דּוֹפְקִים וְדוֹפְקִים בַּדְּלָתוֹת וּבַחַלּוֹנוֹת וְלֹא הֵשִׁיבוּ לָהֶם. וְהָרוּחַ כִּיבָּה אֶת אֵשׁ לַפִּידֵיהֶם, וְהַקּוֹר הָלַךְ הֲלוֹךְ וְגָדוֹל מִשָּׁעָה לְשָׁעָה וְהֵם הִתְחִילוּ קוֹפְאִים...
וְכַאֲשֶׁר הִתְפַּזְּרָה הַחֲשֵׁכָה וְאוֹרוֹת בּוֹקֶר רַעֲנַנִּים וְעַלִּיזִים צָחֲקוּ בַּחַלּוֹנוֹת, הִתְעוֹרְרָה הָאִשָּׁה מִשְּׁנָתָהּ. הִיא לָקְחָה בִּשְׁתֵּי יָדֶיהָ אֶת רֹאשׁ זֶה שֶׁעַל יָדָהּ וְקִירְבָה אֶת פָּנֶיהָ אֶל פָּנָיו וְהִבִּיטָה לְתוֹךְ עֵינָיו וּשְׂפָתֶיהָ לָחֲשׁוּ: "הֲרֵי זֶה אַתָּה!" וּלְחַיֶּיהָ הֶאְדִּימוּ, וְעֵינֶיהָ וְשַׂעֲרוֹתֶיהָ הִבְרִיקוּ בְּבַת אַחַת וְהִיא הֵרִימָה אֶת רֹאשָׁהּ וְרָאֲתָה כִּי הַתִּקְרָה מִלְּמַעְלָה לָהּ גָּבְהָה וְחָדְרָה נֶהֱדָר וּמָלֵא זוֹהַר. וְלִבָּהּ הָיָה קַל וְהִיא צָחֲקָה.
וְכַאֲשֶׁר הֵקִיצוּ אַנְשֵׁי הָעִיר וְיָצְאוּ מִבָּתֵּיהֶם, רָאוּ מִשְׁתָּאִים וְנִדְהָמִים הַכּוֹל – פְּלָאִים מֵעֵבֶר לַנָּהָר. שִׁבְעָה פַּסָּלִים, אֲשֶׁר לַפִּידֵיהֶם בִּידֵיהֶם, שָׁמְרוּ אֶת שְׁעָרָיו. וּלְפִידֵי הַקֶּרַח מוּאָרִים בְּקַרְנֵי הַחַמָּה צָחֲקוּ וְהִבְהֲבוּ בְּאַלְפֵי צְבָעִים.
(1929)





https://www.shortstoryproject.com/he/story/%d7%a1%d7%aa%d7%99%d7%95-%d7%90%d7%92%d7%93%d7%94/
#אַהֲבָה#אֲוִוירָתִי#אָלֵגוֹרְיָה#בְּדִידוּת#הִרְהוּרִים#כְּתִיבְהַנְשִׁית#מִלִּנְכוּלֶיהָ