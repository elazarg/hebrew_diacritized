מָבוֹא
בִּשְׁנַת 1998, שְׁתֵּים-עֶשְׂרֵה שָׁנָה אַחֲרֵי מוֹתוֹ שֶׁל בּוֹרְחֶס, הִתְפַּרְסֵם לָרִאשׁוֹנָה סִיפּוּר גָּנוּז פְּרִי עֵטוֹ, 'חֶדֶר 211'. הַסִּיפּוּר נִמְסַר לָעִיתּוֹן Página/12 עַל יְדֵי מָרִיָּה קוּדָאמָה, אַלְמְנָתוֹ שֶׁל בּוֹרְחֶס, וְהוֹפִיעַ בְּעַמּוּד הַשַּׁעַר שֶׁל Radar, הַמּוּסָף הַשְּׁבוּעִי לְתַרְבּוּת.
בַּהַקְדָּמָה הַקְּצָרָה נִכְתַּב שֶׁהַסִּיפּוּר נוֹעַד לְהִיכָּלֵל בְּקוֹבֶץ הַסִּיפּוּרִים 'סֵפֶר הַחוֹל' מֵ-1975, אַךְ בּוֹרְחֶס מָשַׁךְ אוֹתוֹ לִפְנֵי הַהַדְפָּסָה וְגָנַז אוֹתוֹ, כְּכָל הַנִּרְאֶה בְּשֶׁל תְּכָנָיו הָאֵרוֹטִיִּים, הַמְּרוּמָּזִים לְמַדַּי אָמְנָם, אַךְ נוֹעָזִים וּמְפוֹרָשִׁים יַחֲסִית לִשְׁאָר יְצִירָתוֹ. גַּם בַּקּוֹבֶץ הָאַחֲרוֹן שֶׁפִּירְסֵם בּוֹרְחֶס בְּחַיָּיו, 'הַזִּיכָּרוֹן שֶׁל שֶׁקְסְפִּיר' מֵ-1983, הַכּוֹלֵל אַרְבָּעָה סִיפּוּרִים בִּלְבַד, לֹא נִכְלַל הַסִּיפּוּר.
 
אוֹ שֶׁמָּא
בִּשְׁנַת 1998 מָסְרָה מָרִיָּה קוּדָאמָה, אַלְמְנָתוֹ שֶׁל בּוֹרְחֶס, לָעִיתּוֹן Página/12 סִיפּוּר בְּשֵׁם 'חֶדֶר 211', לִדְבָרֶיהָ סִיפּוּר גָּנוּז שֶׁבּוֹרְחֶס הֶחֱלִיט לִמְשׁוֹךְ מִ'סֵפֶר הַחוֹל'. קוֹדְאמֶה עַצְמָהּ, לְעֵדוּתָהּ, הִדְפִּיסָה בִּמְכוֹנַת כְּתִיבָה אֶת הַסִּיפּוּר שֶׁהִכְתִּיב לָהּ בּוֹרְחֶס, כְּפִי שֶׁנָּהַג לַעֲשׂוֹת לְאַחַר שֶׁעִיוְורוֹנוֹ הַמִּתְקַדֵּם מָנַע אוֹתוֹ מִקְּרוֹא וּכְתוֹב.
כַּצָּפוּי, הַפִּרְסוּם עוֹרֵר פּוּלְמוּס. רוֹב-רוּבָּן שֶׁל הַתְּגוּבוֹת לֹא הִתְיַיחֲסוּ לְאֵיכוּתוֹ שֶׁל הַסִּיפּוּר אֶלָּא לִשְׁאֵלַת הָאוֹתֶנְטִיּוּת. הַוִּויכּוּחַ הָיָה סוֹעֵר בִּמְיוּחָד בְּשֶׁל פָּרָשַׁת הַטֵּקְסְט 'רְגָעִים' ( "אִילּוּ יָכוֹלְתִּי לִחְיוֹת מֵחָדָשׁ אֶת חַיֵּי / בַּפַּעַם הַבָּאָה הָיִיתִי מְנַסֶּה לִטְעוֹת יוֹתֵר / לֹא הָיִיתִי מְנַסֶּה לִהְיוֹת כָּל כָּךְ מוּשְׁלָם / הָיִיתִי נִרְגָּע יוֹתֵר / הָיִיתִי טִיפֵּשׁ יוֹתֵר / הָיִיתִי לוֹקֵחַ יוֹתֵר סִיכּוּנִים / יוֹצֵא לְיוֹתֵר מַסָּעוֹת / מִתְבּוֹנֵן בְּיוֹתֵר שְׁקִיעוֹת" וְגוֹ') – שֶׁהוּצַּג בְּמֶשֶׁךְ שָׁנִים כְּ"שִׁיר" מֵעִזְּבוֹנוֹ שֶׁל בּוֹרְחֶס, בְּעוֹד שֶׁלְּמַעֲשֶׂה הָיָה תַּרְגּוּם מֵאַנְגְּלִית שֶׁל טֵקְסְט טִיפּוּסִי לְמָסוֹרֶת הָעֶזְרָה הָעַצְמִית, שֶׁהוֹפִיעַ בַּמָּקוֹר בְּ-Reader's Digest. אִם הוּדְבַּק לְבוֹרְחֶס בְּתוֹם לֵב וְאִם כַּהֲלָצָה זְדוֹנִית, הָעִנְיָין יָצָא מִשְּׁלִיטָה וְעַד הַיּוֹם רְשִׁימַת הַמְלָצוֹת זוֹ סוֹבֶבֶת בָּרֶשֶׁת – בֵּין הַשְּׁאָר כְּמַצֶּגֶת פָּאוֶאר פּוֹיְנְט עִם תְּמוּנוֹת הַשְּׁקִיעָה הַבִּלְתִּי-נִמְנָעוֹת – בְּתוֹר שִׁיר שֶׁל בּוֹרְחֶס, כַּנִּרְאֶה הַיָּדוּעַ בְּיוֹתֵר בְּכָל יְצִירָתוֹ. קוּדָאמָה – כָּמוֹהָ כְּמוּמְחִים אֲחֵרִים לִיצִירַת בּוֹרְחֶס – הִכְחִישָׁה בְּלִי לְאוֹת כָּל קֶשֶׁר בֵּין בּוֹרְחֶס לְ'רְגָעִים' וְאַף הִצְלִיחָה לְהוֹרִיד מֵהַמַּדָּפִים אֶת סֵפֶר הָעִיּוּן 'בּוֹרְחֶס וּמֶקְסִיקוֹ' שֶׁבְּאֶחָד מִפְּרָקָיו (רֵאָיוֹן עִם הַסּוֹפֶרֶת אֶלְנָה פוֹנַיְיטוֹבְסְקָה) יוּחַס לוֹ הַטֵּקְסְט. לְמַרְבֵּה הָאִירוֹנְיָה מָצְאָה עַצְמָהּ כָּעֵת מוֹאֳשֶׁמֶת בְּאוֹתוֹ חֵטְא עַצְמוֹ.
פְּרוֹפ' סָאוּל סוֹסְנוֹבְסְקִי מֵאוּנִיבֶרְסִיטַת מֵרִילֵנְד, אֶחָד הַטּוֹעֲנִים לְאוֹתֶנְטִיּוּת שֶׁל הַסִּיפּוּר, מָנָה מוֹטִיבִים בּוּרְחָסִיִּים מוּבְהָקִים הַמּוֹפִיעִים בּוֹ: טֶכְנִיקַת הַסִּיפּוּר-בְּתוֹךְ-סִיפּוּר, הַתֵּיאוּרִים הַתַּמְצִיתִיִּים, הַיְּסוֹדוֹת הָאוֹטוֹבִּיּוֹגְרָפִיִּים כְּגוֹן מִיקּוּם הַפְּגִישָׁה בְּבֵית קָפֶה בְּרוֹבַע בּוֹאֲדוֹ בְּבוּאֵנוֹס אַייְרֶס, שָׁם שָׁכְנָה הַסִּפְרִיָּיה שֶׁבּוֹרְחֶס עָבַד בָּהּ, וּבְעִיקָּר מוֹטִיב הַמָּבוֹךְ שֶׁמּוֹפִיעַ בְּכַמָּה הַקְּשָׁרִים, בְּעוֹצְמָה גּוֹבֶרֶת – מָבוֹךְ מְבַשֵּׂר מָבוֹךְ: הַתְּעִיָּיה בְּסִמְטָאוֹת גֵ'נוֹבָה, הַמֶּרְחָק הַקָּצָר בֵּין הָאוֹהֲבִים שֶׁמִּסְתַּבֵּךְ וְהוֹפֵךְ לְמָבוֹךְ מְיַיסֵּר, וְהַחִידּוּשׁ שֶׁבַּמִּבְנֶה הַמְּבוּכֵּי שֶׁל הָעֲלִילָה הַמִּתְפַּצֶּלֶת בַּסִּיּוּם. לִדְבָרָיו, פְּרִישַׁת הַמָּבוֹךְ עַל כָּל הַמִּישׁוֹרִים הַלָּלוּ, מִבְּלִי לִנְקוֹב בִּשְׁמוֹ בִּמְפוֹרָשׁ, אוֹפְיָינִית לִבְשֵׁלוּת הַסִּיפּוֹרֶת שֶׁל בּוֹרְחֶס בַּשָּׁלָב הַזֶּה שֶׁל יְצִירָתוֹ, וְאֶפְשָׁר שֶׁיֵּשׁ בָּהּ גַּם שֶׁמֶץ אִירוֹנְיָה עַצְמִית.
סוֹסְנוֹבְסְקִי וַאֲחֵרִים הִצְבִּיעוּ עַל הַקִּירְבָה הַסִּגְנוֹנִית וְהִתְמָאטִית בֵּין 'חֲדַר 211' לְסִיפּוּרִים מִתּוֹךְ 'סֵפֶר הַחוֹל', וּבִמְיוּחָד לַ'אוּלְרִיקָה'. בְּמוֹקֵד שְׁתֵּי הַיְּצִירוֹת עוֹמֵד סִיפּוּר אַהֲבָה בֶּן יוֹם אֶחָד בֵּין שְׁנֵי זָרִים בָּעִיר זָרָה, יוֹרְק בְּ'אוּלְרִיקָה', גֵ'נוֹבָה בְּ'חֶדֶר 211'. אַךְ בְּעוֹד 'אוֹלְרִיקָה' רוֹוּי אָלוּזְיוֹת סִפְרוּתִיּוֹת (בְּעִיקָּר לְסִיפּוּר אַהֲבָתָם הַטְּרָאגִית שֶׁל סִיגוֹרְד וּבֶרִינְהִילְד בְּסָאגָה הָאִיסְלַנְדִּית מִסּוֹף הַמֵּאָה הַ-13, Vöslunga Saga), וְנִרְמַז כְּאִילּוּ סִיפּוּר הָאַהֲבָה בּוֹ לֹא הָיָה אֶלָּא חֲלוֹם, אוֹ הִשְׁתַּקְּפוּת בַּמַּרְאֶה, אוֹ כָּאָמוּר הִדְהוּד סִפְרוּתִי, כְּלוֹמַר שָׁלוֹשׁ שְׁכָבוֹת 'הַסְווֹאָה' – 'חֶדֶר 211' הוּא כְּמִין גִּירְסָה 'נוֹשֶׁמֶת' וּתְלַת-מְמַדִּית שֶׁל הַסִּיפּוּר, שֶׁבּוֹרְחֶס מֵעֵז לְתָאֵר בָּהּ רוֹמָן וּמְשִׁיכָה גּוּפָנִית שֶׁל מַמָּשׁ, בְּלִי לִנְקוֹט הַסְווֹאוֹת מֶטָא-סִפְרוּתִיּוֹת אוֹ 'לְהִסְתַּתֵּר' מֵאֲחוֹרֵי פַּרְשָׁנוּת הַמְרָאָה/הַחֲלוֹם. בְּעוֹד אוּלְרִיקָה מִתְפָּרֶשֶׁת כְּבָבוּאָה שֶׁל דְּמוּת סִפְרוּתִית אַחֶרֶת, בֶּרִינְהִילְד, לִילְיָאנָה מֵ'חֶדֶר 211' הִיא אִישָּׁה בָּשָׂר וָדָם.
עוֹד חוֹקֶרֶת מֶרְכָּזִית שֶׁל יְצִירַת בּוֹרְחֶס, דּוֹקְטוֹר קְרִיסְטִינָה בּוּלָאסֶיוֹ מֵאוּנִיבֶרְסִיטַת טוֹקוֹמָן, אָמְרָה – בְּלִי לְצַיֵּין מְפוֹרָשׁוֹת אֶת דַּעְתָּהּ בְּיַחַס לְאוֹתֶנְטִיּוּת – שֶׁאֶפְשָׁר כִּי בּוֹרְחֶס גָּנַז אֶת הַסִּיפּוּר בְּשֶׁל הַחֲשָׁשׁ שֶׁיִּיקָּרֵא כְּפַנְטַזְיָה אֵרוֹטִית שֶׁל הַמְּסַפֵּר, שֶׁהוּא בֶּן דְּמוּתוֹ. בַּהֶקְשֵׁר הַזֶּה צִיטְּטָה אֶת הַמִּשְׁפָּט הַבָּא מֵהַסִּיפּוּר כְּמִשְׁפַּט מַפְתֵּחַ: "תָּהִיתִי אִם מַעֲמָדוֹ ... הָיָה נִפְגָּע אִילּוּ נוֹדַע שֶׁהוּא חוֹטֵא בִּכְתִיבַת שִׁירָה, וַחֲמוֹר מִכָּךְ, בְּפִרְסוּמָהּ." אוּלַי – תָּהֲתָה בּוּלָאסָיו – זוֹ הַסִּיבָּה, מוּדַעַת אוֹ לֹא, לַמִּכְשׁוֹלִים שֶׁהֶעָרִים בּוֹרְחֶס עַל דַּרְכָּם שֶׁל הָאוֹהֲבִים זֶה אֶל זֶה וְאֶל הַגְשָׁמַת הַמִּפְגָּשׁ 'הָאָסוּר'.
מִכָּל מָקוֹם, הַקְּלָף הַמַּשְׁמָעוּתִי בְּיוֹתֵר שֶׁל הַטּוֹעֲנִים לְאוֹתֶנְטִיּוּת הָיָה מְסִירַת הַסִּיפּוּר לָעִיתּוֹן עַל יְדֵי מָרִיָּה קוּדָאמָה: הִיא, שֶׁנֶּאֶבְקָה בְּמֶשֶׁךְ שָׁנִים לְשַׁחְרֵר אֶת בּוֹרְחֶס מְקַלֶּלֶת 'רְגָעִים' ("תַּמְצִית שֶׁל כָּל הֲנָחוֹת וְהַדָּלוּחַ שֶׁיֵּשׁ לִנְיוּ אֵיְיג' לְהַצִּיעַ לָאֱנוֹשׁוּת," כְּמַאֲמַר אֶחָד מֵהֶם), בְּוַודַּאי לֹא הָיְתָה מַעֲלָה בְּדַעְתָּהּ לְיַיחֵס לוֹ סִיפּוּר לֹא-לוֹ.
הַמְּפַקְפְּקִים בָּאוֹתֶנְטִיּוּת נִדְרְשׁוּ לְאוֹתָן נְקוּדּוֹת עַצְמָן, מִזָּוִוית שׁוֹנָה. הַמּוֹטִיבִים הַבּוֹרְחָסִיִּים הָאוֹפְיָינִיִּים, טָעֲנוּ, מְעוֹרְרִים חֲשָׁד לְזִיּוּף דַּוְוקָא ("רַק הַמְרָאָה חֲסֵרָה," כָּתְבָה בִּיבוֹשֶׁת מְבַקֶּרֶת הַסִּפְרוּת מֶרְסֵדֵס פְּרִיֵּיטוֹ, "וְכַיָּדוּעַ, לֹא נִשְׁאֲרוּ עוֹד נְמֵרִים בְּגֵ'נוֹבָה."). בִּיסוֹד הַמִּינִי וְיוֹתֵר מִכָּךְ, בְּאִינְטֶנְסִיבִיּוּת הָרִגְשִׁית שֶׁבַּסִּיפּוּר, רָאוּ הוֹכָחָה נִיצַּחַת לְזִיּוּף: בּוֹרְחֶס לֹא רַק לֹא הָיָה מֵעֵז, גַּם לֹא הָיָה מְסוּגָּל לִכְתּוֹב טֵקְסְט כָּזֶה ("גַּם קוּדָאמָה לֹא," הָעִיר בְּסַרְקַאזְם מִישֶׁהוּ מֵהַמַּחֲנֶה הַשֵּׁנִי, בַּשָּׁלָב שֶׁהַמַּחֲלוֹקֶת הֵחֵלָּה לְהִידַּרְדֵּר לְמַהֲלוּמּוֹת מִילּוּלִיּוֹת). כְּנֶגֶד זֶה הֵשִׁיבוּ אַנְשֵׁי הַמַּחֲנֶה הָרִאשׁוֹן שֶׁבּוֹרְחֶס הָיָה מְסוּגָּל גַּם מְסוּגָּל לְכָךְ, וְכִרְאִיָּיה צִיטְּטוּ מִשִּׁירָתוֹ שׁוּרוֹת כְּגוֹן "אִשָּׁה כּוֹאֶבֶת לִי בְּכָל הַגּוּף" מִתּוֹךְ הַשִּׁיר 'הַמְּאַוִּים'.
אֲשֶׁר לִמְסִירַת הַסִּיפּוּר עַל יְדֵי קוּדָאמָה, טָעֲנוּ הַשּׁוֹלְלִים שֶׁזֶּהוּ אָלִיבִּי מוּשְׁלָם מִדַּי, וּבִכְלָל, הִקְשׁוּ, מִנַּיִן וּמַדּוּעַ צָץ הַסִּיפּוּר דַּוְוקָא עַכְשָׁיו?
שְׁנֵי הַצְּדָדִים דָּרְשׁוּ לְבַסּוֹף לְהַגִּישׁ אֶת כְּתַב הַיָּד לִבְדִיקַת מַעְבָּדָה, כָּל אֶחָד מֵהֶם מִשּׁוּם שֶׁרָאָה בְּכָךְ הֲלִיךְ שֶׁיּוֹכִיחַ סוֹפִית אֶת צִדְקָתוֹ. כָּאן נִתְקְלוּ בְּהִתְנַגְּדוּתָהּ שֶׁל קוּדָאמָה: "בּוֹרְחֶס לֹא הָיָה וְלֹא יִהְיֶה חַיַּית מַעְבָּדָה," פִּסְקָה. עִם זֹאת, שְׁבוּעַיִים אַחֲרֵי שֶׁפּוּרְסַם הַסִּיפּוּר וְהִצִּית אֶת הַפּוּלְמוּס, הִסְכִּימָה לְפַרְסֵם בְּ-Radar אַרְבָּעָה תַּצְלוּמֵי תַּקְרִיב שֶׁל תַּדְפִּיס מְכוֹנַת-הַכְּתִיבָה.
כַּצָּפוּי, שְׁתֵּי הֲתִיזּוֹתָ מָצְאוּ בְּתַצְלוּמִים הוֹכָחָה נִיצַּחַת.



בְּימֵי שְׁלִישִׁי הַסִּפְרִיָּיה הָיְתָה נִסְגֶּרֶת שְׁעָתַיִים מוּקְדָּם מֵהָרָגִיל, וְלֹא פַּעַם לִפְנֵי שֶׁנָּסַעְתִּי הַבַּיְתָה הָיִיתִי יוֹשֵׁב שָׁעָה קַלָּה בַּקָּפֶה דְּנַטֶּה, מֵאַחַר שֶׁיָּדַעְתִּי שֶׁלֹּא יִדְאֲגוּ לִי בְּבֵית. בַּיּוֹם הַהוּא, מִיָּד כְּשֶׁנִּכְנַסְתִּי רָאִיתִי אֶת אַדְמוֹנְדוֹ רִיצִ'י יוֹשֵׁב מוּל סֵפֶל קָפֶה וְכוֹסִית קוֹנְיָאק, וּבְאוֹתוֹ רֶגַע נָשָׂא גַּם הוּא אֶת רֹאשׁוֹ וְרָאָה אוֹתִי, וְעֵינָיו אוֹרוֹ בְּשִׂמְחָה. נִיגַּשְׁתִּי לְבָרֵךְ אוֹתוֹ לְשָׁלוֹם וְהוּא הִזְמִין אוֹתִי לְהִצְטָרֵף אֵלָיו.
"לֹא אַפְרִיעַ? אוּלַי אַתָּה מְחַכֶּה לְמִישֶׁהוּ?"
"הִתְבַּטֵּל לִי שִׁיעוּר וְהִקְדַּמְתִּי לִפְגִישָׁה בְּאוֹפֶן בִּלְתִּי-נִסְלָח, וְאֶת הָעִיתּוֹן כְּבָר קָרָאתִי עַד מוּדָעוּת הָאֵבֶל," צָחַק רִיצִ'י. "אֱלוֹהִים שָׁלַח אוֹתְךָ."
אַדְמוֹנְדוֹ רִיצִ'י לִימֵּד אַנְגְּלִית וְאִיטַלְקִית בַּמַּחְלָקָה לְשָׂפוֹת בְּאוֹבָה, זֶה אַרְבַּע אוֹ חָמֵשׁ שָׁנִים. הוּא הָיָה אַחַד הָאֲנָשִׁים הַגְּבוֹהִים שֶׁהִיכַּרְתִּי, בִּירְיוֹן בַּחֲלִיפָה. אֶת מַרְאֵהוּ הָאֵימְתָנִי עִידְּנוּ שֵׂיעָר שָׁחוֹר חֵלֶק שֶׁצָּנַח לוֹ עַל מִצְחוֹ וְהוּא הָיָה מֵסִיט אוֹתוֹ הַצִּדָּה, שְׂפָתַיִים רַכּוֹת בְּמַפְתִּיעַ, מִשְׁקָפַיִים דַּקֵּי מִסְגֶּרֶת וְנִימוּסִים חַסְרֵי-דּוֹפִי שֶׁנָּבְעוּ, כִּמְדוּמֶּה, לָאו דַּוְוקָא מֵחִינּוּךְ טוֹב כְּמוֹ מֵחֲבִיבוֹת טִבְעִית.
לִי הוּא רַחַשׁ חִיבָּה מְיוּחֶדֶת שֶׁמְּקוֹרָהּ בְּהַכָּרַת תּוֹדָה: פַּעֲמַיִים סִייַּעְתִּי לוֹ לְפַרְסֵם שִׁירִים בְּ-Sur. הוּא לֹא הָיָה מְשׁוֹרֵר גָּדוֹל אֲבָל שִׁירָיו הָיוּ לֹא-רָעִים כְּלָל: קְצָרִים, תַּמְצִיתִיִּים וּשְׂכַלְתָּנִיִּים, וִיכוֹלֶת לְנַחֵשׁ כִּי סַגְפָנוּתָם מְגוֹנֶנֶת עַל גַּעַשׁ רִגְשִׁי. כְּשֶׁמָּסַר לִי אוֹתָם יוֹם אֶחָד בְּתוֹם בִּיקּוּר קָצָר בַּסִּפְרִיָּיה, שֶׁאֲנִי נִיחַשְׁתִּי אֶת מַטְּרָתוֹ, אָמַרְתִּי לוֹ שֶׁבְּכָל מִקְרֶה יִצְטָרְכוּ לְהִתְקַבֵּל עַל דַּעְתָּהּ שֶׁל אוּקְמְפּוֹ. הוּא הִבְהִיר לִי שֶׁאֵינוֹ מְבַקֵּשׁ לַעֲקוֹף אֶת הַדְּרִישׁוֹת הַגְּבוֹהוֹת שֶׁל Sur. אַדְּרַבָּא, אִם הַשִּׁירִים לֹא יִתְקַבְּלוּ סִימָן שֶׁאֵינָם רְאוּיִים לִרְאוֹת אוֹר וְהוּא יַכִּיר לָנוּ טוֹבָה עַל שֶׁהִצַּלְנוּ אוֹתָם וְאוֹתוֹ מִן הַחֶרְפָּה. אֲנִי זוֹכֵר שֶׁהוּפְתַּעְתִּי מִן הַמִּילָּה הַזּוֹ, שֶׁנִּשְׁמְעָה כֹּה חֲרִיפָה מִפִּיו. הַסִּיבָּה שֶׁהוּא מוֹסֵר לִי אוֹתָם כָּךְ, הוֹסִיף, הִיא שֶׁהוּא רוֹצֶה לְפַרְסֵם אוֹתָם תַּחַת שֵׁם בָּדוּי, סַנְטְיָאגוֹ טַיְימְפוֹ, וּמְבַקֵּשׁ שֶׁהַפְּרָט הַזֶּה יִישָּׁאֵר בֵּינֵינוּ.
"מַדּוּעַ בְּעֶצֶם?" שָׁאַלְתִּי. תָּהִיתִי אִם מַעֲמָדוֹ בָּאוּנִיבֶרְסִיטָה הָיָה נִפְגָּע אִילּוּ נוֹדַע שֶׁהוּא חוֹטֵא בִּכְתִיבַת שִׁירָה, וַחֲמוֹר מִכָּךְ, בְּפִרְסוּמָהּ.
"רַק בִּזְכוּת חָסוּתוֹ שֶׁל טַייְמְפּוֹ אֲנִי מֵעֵז לִכְתּוֹב בִּכְלָל," אַדְמוֹנְדוֹ רִיצִ'י חִייֵּךְ אֶת חִיּוּכוֹ הַשּׁוֹבֶה-לֵב, אֲבָל בְּעֵינָיו שֶׁנִּנְעֲצוּ בִּי הָיָה מַשֶּׁהוּ קָשֶׁה וְאוּלַי נוֹאָשׁ. "לוֹ אֲנִי צָרִיךְ לַחְתּוֹם עַל הַשִּׁרְבּוּטִים הָאֵלֶּה בִּשְׁמִי, לֹא הָיִיתִי כּוֹתֵב מִילָה."
הַשִּׁירִים מָצְאוּ חֵן בְּעֵינֵי וִיקְטוֹרְיָה. הִיא אָמְרָה שֶׁזּוֹ הַגִּרְסָה הַחִילּוֹנִית הָאִינְטֵלֶקְטוּאָלִית לְשִׁירִים שֶׁל מַאסְּטוֹ שֶׁאַף הֵם הִתְפַּרְסְמוּ בִּכְתַב הָעֵת. הִיא בִּיקְּשָׁה מִמֶּנּוּ בְּאֶמְצָעוּתִי (אֲנִי שָׁמַרְתִּי עַל סוֹדוֹ) לִשְׁלוֹחַ נוֹסָפִים וְהוּא עָשָׂה זֹאת עוֹד פַּעַם אַחַת וְלֹא יָסָף.
לֹא שָׁאַלְתִּי אוֹתוֹ עַכְשָׁיו עַל הַכְּתִיבָה. הֵיטֵב מִדַּי הִיכָּרְתִי אֶת הַמַּכְאוֹבִים, הַפַּחַד וּמַפַּח הַנֶּפֶשׁ הַמְּכַתְּרִים כָּל שׁוּרָה. הַדְּבָרִים שֶׁסִּיפֵּר לִי לְאַחַר מִכֵּן מָחוּ מִזִּכְרוֹנֵי אֶת הַחֵלֶק הָרִאשׁוֹן שֶׁל שִׂיחָתֵנוּ. אֲנִי מַנִּיחַ שֶׁדִּיבַּרְנוּ עַל מַכָּרִים מְשׁוּתָּפִים, שֶׁהֵעַרְנוּ כַּמָּה הֶעָרוֹת עַגְמוּמִיּוֹת-מְבוּדָּחוֹת עַל הַחֲדָשׁוֹת בַּמְּדִינָה וּבְאֵירוֹפָּה, שֶׁהֶחֱלַפְנוּ כַּמָּה אָנֶקְדּוֹטוֹת עַל מְקוֹמוֹת עֲבוֹדָתֵנוּ. בָּעִנְיָין זֶה הָאַחֲרוֹן אֲנִי הָיִיתִי בְּעֶמְדַּת נְחִיתוּת מֵאַחַר שֶׁהַסִּפְרִיָּיה עָמְדָה רוֹב הַזְּמַן בְּשֶׁמְּמוּנֶּה, אֲבָל רִיצִ'י הִקְפִּיד לֹא לָתֵת לִי תְּחוּשָׁה כָּזֹאת. חֲלָלוֹ שֶׁל דְּנַטֶּה הָלַךְ וְהִתְעַרְפֵּל מְעַשֵּׁן סִיגַרְיוֹת, כְּהֵד לָעֲנָנִים שֶׁהֵחֵלּוּ לְהִיקָּשֵׁר בַּחוּץ, אֶצְבְּעוֹתָיו הָאֲרוּכּוֹת שֶׁל רִיצִ'י תּוֹפְפוּ בְּשֶׁקֶט עַל קְצֵה הַשּׁוּלְחָן, וַאֲנִי קָלַטְתִּי מַשֶּׁהוּ פִּתְאוֹם.
"הַפְסָקַת לְעַשֵּׁן?"
הוּא עִיוּוֹה אֶת פָּנָיו בְּמוֹרַת-רוּחַ. "לִפְנֵי שָׁנָה וְתִשְׁעָה יָמִים."
"שָׁנָה!" אָמַרְתִּי לוֹ בְּעִידוּד. "אִם כָּךְ אַתָּה כְּבָר פָּטוּר מֵהָעוֹנֶשׁ."
"לְעוֹלָם לֹא אֶהְיֶה פָּטוּר," אָמַר רִיצִ'י בְּלִי לְחַיֵּיךְ.
"אַתָּה עוֹד מִתְגַּעְגֵּעַ לִפְעָמִים?"
"אֵין רֶגַע שֶׁאֲנִי לֹא מִתְגַּעְגֵּעַ," עָנָה.
",Past cure I am, now reason is past care" אָמַרְתִּי בְּלִבִּי.
מִכָּאן, מֵהֶעָשָׁן, מֵהָעוֹנֶשׁ וּמֵהַגַּעְגּוּעִים, הִגַּעְנוּ – אֵינִי זוֹכֵר בְּאֵיזֶה נָתִיב בְּדִיּוּק – אֶל סִיפּוּרוֹ.
רִיצִ'י שָׁהָה יָמִים אֲחָדִים בְּגֵ'נוֹבָה בְּכֶנֶס שֶׁנֶּעֱרַךְ מִטַּעַם הַמַּחְלָקָה לַתַּרְבּוּיוֹת וּלְשָׂפוֹת מוֹדֶרְנִיּוֹת בְּ-UniGe. יוֹם לִפְנֵי תּוֹם הַכֶּנֶס, אַחֲרֵי שֶׁנָּתַן אֶת הַרְצָאָתוֹ הַשְּׁנִיָּיה וְהָאַחֲרוֹנָה, יָצָא בִּשְׁעַת צָהֳרַיִים מֵהַפָקוּלְטָה לְמַדְּעֵי הָרוּחַ אֶל וָיָה בְּלִבִּי וְיָרַד לְעֵבֶר הָעִיר הָעַתִּיקָה. מֵאַחַר שֶׁהַהַרְצָאָה הֵעִיקָה עָלָיו – רַק בְּאוֹתוֹ הַבּוֹקֶר הִשְׁלִים אֶת כְּתִיבָתָהּ – הִרְגִּישׁ כָּעֵת חֲסַר מִשְׁקָל וְשׁוֹטֵט בְּלִי מַטָּרָה. הַנָּמֵל לֹא נִרְאֶה מֵאֲחוֹרֵי הַבָּתִּים הַצִּבְעוֹנִיִּים הַצְּפוּפִים, אֲבָל הָעֲנָנָה שֶׁל רֵיחַ הַיָּם הִסְתַּנְּנָה בֵּינֵיהֶם. נִדְמֶה לוֹ שֶׁהָעוֹלָם מְזַמְזֵם סְבִיבוֹ כִּמְבַשֵּׂר לוֹ מַשֶּׁהוּ. הוּא הֶעֱמִיק לַחְדּוֹר לַסִּמְטָאוֹת שֶׁהָלְכוּ וְנַעֲשׂוּ צָרוֹת, מְרוּבּוֹת כְּנֵסִיּוֹת קְטַנּוֹת שֶׁבֵּינֵיהֶן עָמְדוּ זוֹנוֹת כִּמְעַט עֵירוּמּוֹת לָאוֹר הַיּוֹם וְעִישְּׁנוּ בְּשִׁיעֲמוּם. חֶלְקָן קָרְאוּ לוֹ בְּנִימָה מַפְצִירָה-לַעֲגָנִית וְהוּא נִיסָּה לְהֵיחָלֵץ מִשָּׁם אֲבָל הַסִּמְטָאוֹת הִסְתַּבְּכוּ זוֹ בָּזוֹ, מְתַעְתְּעוֹת, וְהוּא פָּנָה וָשׁוּב פָּנָה וְשָׁב וּמָצָא אֶת עַצְמוֹ בֵּין הַנָּשִׁים הַהֵן. לְבַסּוֹף הִצְלִיחַ לָצֵאת אֶל וָיָה גְּרִיבֶּלְדִי. הוּא צָעַד בִּמְהִירוּת בְּלִי לְשָׁעוֹת לְאַרְמוֹנוֹת לְאוֹרֶךְ הָרְחוֹב, כְּאִילּוּ קְרִיאוֹתֵיהֶן עוֹד רוֹדְפוֹת אַחֲרָיו, וְהֵאֵט רַק כְּשֶׁהִגִּיעַ לָרְחָבָה הַקְּטַנָּה שֶׁל פְּיָאצֶה מֵרִידְיָאנָה. הָיָה שָׁם בֵּית קָפֶה שֶׁהוֹצִיא שׁוּלְחָנוֹת הַחוּצָה וּמַבָּטוֹ שֶׁל רִיצִ'י נִתְקַל בְּאִישָּׁה שֶׁיָּשְׁבָה אֶל אֶחָד מֵהֶם לְבַדָּהּ.
"אֲנִי לֹא זוֹכֵר אִם שְׁאָר הַשּׁוּלְחָנוֹת הָיוּ רֵיקִים, אוֹ שֶׁרָאִיתִי רַק אוֹתָהּ," אָמַר לִי. "מָה שֶׁלָּכַד אֶת תְּשׂוּמַת לִבִּי הָיָה שֶׁהִיא קָרְאָה סֵפֶר, בְּרִיכּוּז מוּחְלָט."
הִיא לָבְשָׁה שִׂמְלַת כְּתֵפִיּוֹת תְּכוּלָּה שֶׁחָשְׂפָה זְרוֹעוֹת בְּהִירוּת, וְאַף שֶׁלְּשׁוּלְחָן הָיְתָה שִׁמְשִׁיָּיה, חָבְשָׁה כּוֹבַע קַשׁ לָבָן שֶׁהִסְתִּיר מִמֶּנּוּ אֶת פָּנֶיהָ. גּוּפָהּ הָיָה דַּק וְרַגְלֶיהָ אֲרוּכּוֹת, הִיא נֶאֶלְצָה לְהַטּוֹת אוֹתָן הַצִּדָּה תַּחַת הַשּׁוּלְחָן. אֶפְשָׁר שֶׁחָשָׁה בְּמַבָּטוֹ, שֶׁכֵּן הֵרִימָה אֶת עֵינֶיהָ, אֲבָל לֹא רָאֲתָה אוֹתוֹ בֶּאֱמֶת: מַבָּטָהּ חָלַף עָלָיו, הִקִּיף אֶת הַכִּיכָּר וְחָזַר אֶל הַסֵּפֶר. רִיצִ'י רָאָה אֶת פָּנֶיהָ רַק לְהֶרֶף עַיִן. הוּא הִמְשִׁיךְ לָלֶכֶת וּכְשֶׁעָבַר מֵאֲחוֹרֶיהָ אָזַר אוֹמֶץ לְהִסְתּוֹבֵב: שְׂעָרָהּ הַחוֹם הָיָה גָּזוּר בְּקַו יָשָׁר מִתַּחַת לַכְּתֵפַיִים, וּבֵין שׁוּלֵי הַכּוֹבַע לַכָּתֵף הַשְּׂמָאלִית הִצְלִיחַ לִלְכּוֹד פִּיסָּה מֵהַסֵּפֶר. הוּא הָיָה בִּסְפָרַדִּית.
אַחֵר הַצָּהֳרַיִים יָשַׁב בְּעוֹד שְׁתֵּי הַרְצָאוֹת וְדִיּוּן אֶחָד בְּלִי לִקְלוֹט מִילָּה, וְשִׂיחֵק בְּפִיזּוּר נֶפֶשׁ בְּכַרְטִיסֵי הַבִּיקּוּר שֶׁנָּתְנוּ לוֹ קוֹלֵגוֹת אַחֲרֵי הַהַרְצָאָה שֶׁלּוֹ. הַדִּיּוּן הִתְאָרֵךְ הַרְבֵּה מֵעֵבֶר לַזְּמַן שֶׁהוּקְצַב וְרִיצִ'י הִרְגִּישׁ שֶׁעֵינָיו נֶעֱצָמוֹת. דַּוְוקָא בַּלַּיְלָה, עַל הַכָּרִים הָרַכִּים לְהַפְלִיא בַּחֲדַר הַמָּלוֹן, לֹא הִצְלִיחַ לְהֵירָדֵם. כָּל הַדְּבָרִים הָיוּ לַקּוֹלוֹת. אַף שֶׁיָּדַע שֶׁהַדֶּלֶת וְהַבְּרָזִים בַּמִּקְלַחַת סְגוּרִים, עֵינָהּ טִפְטוּף עִיקֵּשׁ אֶת מוֹחוֹ. מְאַוְורֵר הַתִּקְרָה הַחֲרִישִׁי נִיסֵּר אֶת הָאֲוִויר בְּמַאֲמָץ כָּאוּב בְּאוֹזְנָיו. מֵאֲחוֹרֵי עַפְעַפָּיו הַמְּהוּדָּקִים הֵצִיץ שׁוּב וָשׁוּב בַּסֵּפֶר מֵעֵבֶר לִכְתֵפָהּ הָעֲרוּמָה, גַּם אַחֲרֵי שֶׁנִּרְדַּם לְבַסּוֹף לִפְנוֹת בּוֹקֶר.
בַּבּוֹקֶר כִּמְעַט לֹא הוּפְתַּע לִרְאוֹת אוֹתָהּ יוֹשֶׁבֶת, שׁוּב לְבַדָּהּ, בַּחֲדַר הָאוֹכֶל הַקָּטָן שֶׁל הַמָּלוֹן, כְּמוֹ הֶמְשֵׁךְ לַחֲלוֹמוֹ. "יָדַעְתִּי שֶׁאִם אֶחֱשׁוֹב עַל זֶה אֲפִילּוּ לְרֶגַע, לֹא אָעֵז," אָמַר לִי. הוּא נִיגַּשׁ אֵלֶיהָ מִיָּד וְשָׁאַל אִם יוּכַל לְהִצְטָרֵף. הִיא הִבִּיטָה בּוֹ בְּתַדְהֵמָה וְהוּא קָלַט לְחֶרְדָתוֹ שֶׁפָּנָה אֵלֶיהָ בִּסְפָרַדִּית. אֲבָל אִם הַבְּחִינָה בִּמְבוּכָתוֹ וְאִם לֹא, אַחֲרֵי רֶגַע חִייְּכָה וְאָמְרָה בְּשַׁלְווֹה: "Por favor,", בְּמִבְטָא פּוֹרְטָנָיו.
"סְלִיחָה," אָמַר כְּשֶׁהִתְיַישֵּׁב, "לִפְעָמִים אֲנִי שׁוֹכֵחַ שֶׁאֲנִי בְּאִיטַלְיָה."
הִתְבָּרֵר שֶׁשְּׁמָהּ לִילִיָּאנָה וְשֶׁעָזְבָה אֶת אַרְגֶּנְטִינָה לִפְנֵי שָׁנִים וְהִיא מִתְגּוֹרֶרֶת בְּבוֹלוֹנְיָה. הִתְבָּרֵר גַּם שֶׁעֵינֶיהָ כֵּהוֹת וּסְמִיכוּת רִיסִים, עֲצָמוֹת לְחַיֶּיהָ חַדּוֹת, אַפָּהּ נִשְׁרִי וּפִיהָ נָדִיב. הִיא הֶאֱזִינָה בָּעִנְיָין כְּשֶׁסִּיפֵּר עַל הַכֶּנֶס, וּכְשֶׁהִסְתַּכְּלָה בּוֹ מִן הַצַּד רָאָה שֶׁיֵּשׁ לָהּ פְּזִילָה קַלָּה שֶׁבַּקַּלּוֹת, שֶׁשִּׁיוְּותָה לְפָנֶיהָ אֲרֶשֶׁת יַלְדוּתִית. הִיא לֹא סִיפְּרָה מָה הִיא עוֹשָׂה בִּגְ'נוּבָה, אֲבָל תִּלְבּוֹשְׁתָּהּ הַבּוֹקֶר, חוּלְצַת כַּפְתּוֹרִים בְּווֹרוֹד בָּהִיר, כִּמְעַט לָבָן, וַחֲצָאִית כְּחוּלָּה צָרָה, רִימְּזָה עַל עִיסּוּקִים שֶׁאֵינָם תַּיָּירוּת. יוֹפְיָהּ לֹא הִכְרִיז עַל עַצְמוֹ בְּבַת אַחַת, אֲבָל מֵרֶגַע שֶׁהִתְחַוֵּור, הָיָה לוֹ כִּמְעַט לְלֹא נְשׂוּא. עַל כָּל דָּבָר הָיָה סוֹלֵחַ לְבַעֲלַת הַפָּנִים הָאֵלֶּה. שַׁרְשֶׁרֶת כֶּסֶף שֶׁנָּחָה עַל עַצְמוֹת הַבְּרִיחַ שֶׁלָּהּ רִיתְּקָה אֲלֵיהֶן אֶת מַבָּטוֹ וְהוּא נִזְקָק לְמַאֲמָץ כַּבִּיר כְּדֵי לְנַתֵּק אוֹתוֹ מִשָּׁם. מֶלְצֶר עָבַר בֵּין הַשּׁוּלְחָנוֹת וְהִנִּיחַ לִפְנֵי כָּל אוֹרַח כַּרְטִיס מוּדְפָּס בְּאוֹתִיּוֹת מְסוּלְסָלוֹת: הַזְמָנָה לְקוֹקְטֵיְיל בְּגַן הַמָּלוֹן בְּשֵׁשׁ לִפְנוֹת עֶרֶב.
לִבּוֹ הִתְכַּוֵּוץ כְּשֶׁהִיא הֵצִיצָה בִּשְׁעוֹנָהּ, כְּאִילּוּ הֲפָרָה אֵיזֶה הֶסְכֵּם בֵּינֵיהֶם. הוּא שָׁכַח שֶׁהוּא עַצְמוֹ אָמוּר לְהַנְחוֹת הַבּוֹקֶר שׁוּלְחָן עָגוֹל בְּנוֹשֵׂא 'שָׂפָה, תַּרְבּוּת וְזֶהוּת – בֵּין הָאִישִׁי לָאוּנִיבֶרְסָלִי'. הוּא נֶחְפַּז לִשְׁאוֹל: "תָּבוֹאִי לְקוֹקְטֵיְיל?"
"אִם אַסְפִּיק," עָנְתָה בְּעוֹדָהּ הוֹדֶפֶת אֶת כִּיסְּאָהּ לְאָחוֹר. "אֲנִי לֹא נוֹהֶגֶת לְסָרֵב לַשַּׁמְפַּנְיָה בְּחִינָּם."
אֶת הַהַנְחָיָיה צָלַח בְּדֶרֶךְ נֵס. "לֹא חָשַׁבְתִּי שֶׁאֵי-פַּעַם אֶהְיֶה אֲסִיר תּוֹדָה עַל הַדַּבְּרָנוּת שֶׁל אַנְשֵׁי אָקָדֶמְיָה," אָמַר לִי. בַּנְּקוּדָּה שֶׁבָּהָה בָּהּ, בֵּין רָאשֵׁי הַקָּהָל לַתִּקְרָה, רָאָה אֶת אֶצְבְּעוֹתָיו חוֹלְפוֹת עַל עֲצָמוֹת לְחַיֶּיהָ, עַל אַפָּהּ הָאֲצִילִי, לְאוֹרֶךְ לִסְתָּהּ, עַל עַצְמוֹת הַבְּרִיחַ הַנִּפְלָאוֹת הַהֵן. מִקּוֹקְטֵיְיל הַסִּיּוּם שֶׁל הַכֶּנֶס הִשְׁתַּמֵּט אֲבָל יָדַע שֶׁאֵין לוֹ מָנוֹס מֵאֲרוּחַת הָעֶרֶב בְּבֵיתוֹ שֶׁל הֲדִיקֵּן, שֶׁהִזְמִין אוֹתוֹ אִישִׁית.
בַּחֲמִישָּׁה לְשֵׁשׁ יָצָא לְגַן הַמָּלוֹן וְהִתְיַישֵּׁב אֶל אֶחָד מִשּׁוּלְחֲנוֹת הַבַּרְזֶל הַלְּבָנִים בַּצַּד. הַגַּן הָלַךְ וְהִתְמַלֵּא בַּאֲנָשִׁים שֶׁלֹּא הָיוּ הִיא, וְהַתְּשׁוּקָה לְעַשֵּׁן עָשְׂתָה בּוֹ שֵׁמוֹת. הַדַּקּוֹת נָקְפוּ וְהָאוֹר הֵחֵל לְהִתְעַמְעֵם, וְרִיצִ'י חָשַׁשׁ שֶׁיְּרַסֵּק אֶת הַגָּבִיעַ הָרֵיק שֶׁסּוֹבֵב בֵּין יָדָיו. עַל הָאֶפְשָׁרוּת שֶׁלֹּא תָּבוֹא סֵירֵב לַחֲשׁוֹב. בָּרֶבַע לְשֶׁבַע רָאָה אוֹתָהּ, דַּקָּה וּגְבוֹהָה מִשֶּׁזָּכָר בְּשִׂמְלָה בְּצֶבַע יַיִן וּבַשֵּׂיעָר אָסוּף, יוֹרֶדֶת בִּשְׁלוֹשׁ הַמַּדְרֵגוֹת מֵהַלּוּבִי וְסוֹקֶרֶת אֶת הַגַּן. הַפְּזִילָה הַכִּמְעַט לֹא מוּרְגֶּשֶׁת, שֶׁאִישׁ זוּלָתוֹ לֹא רָאָה, הָיְתָה גְּמוּל נָדִיב עַל סַבְלָנוּתוֹ. הוּא נוֹפֵף לָהּ, כּוֹבֵשׁ אֶת הַדַּחַף לְזַנֵּק עַל רַגְלָיו, וְאַחֲרֵי שֶׁהִתְיַישְּׁבָה הָלַךְ לְהָבִיא לָהֶם שְׁתֵּי כּוֹסוֹת שַׁמְפַּנְיָה.
אֲנִי מְדַמֶּה לִי אוֹתוֹ דּוֹלֶה עֲבוּרָהּ רְגָעִים מְשַׁעְשְׁעִים מֵהַכֶּנֶס, עַד שֶׁיָּרְדוּ דִּמְדּוּמִים עַל הַגַּן וּשְׁתִיקָה עַל שְׁנֵיהֶם. הוּא נָשַׁם עָמוֹק וְשָׁאַל אוֹתָהּ עַד מָתַי תִּישָּׁאֵר בְּגֵ'נוֹבָה. הִיא הֵשִׁיבָה שֶׁהָרַכֶּבֶת שֶׁלָּהּ יוֹצֵאת לְמָחֳרָת בְּשֶׁבַע בַּבּוֹקֶר. לִבּוֹ שׁוּב הִתְכַּוֵּוץ.
הוּא חִישֵּׁב בְּקוֹל רָם: "בְּנִיכּוּי אֲרוּחַת הָעֶרֶב שֶׁאֲנִי חַיָּיב לָלֶכֶת אֵלֶיהָ, זֶה מַשְׁאִיר לָנוּ בְּעֵרֶךְ שֶׁבַע שָׁעוֹת."
"זֶה לֹא מְעַט," חִייְּכָה.
"לֹא מְעַט לָמָּה?"
"לְיַיצֵּר זִיכָּרוֹן מוּשְׁלָם שֶׁל מָה שֶׁלֹּא קָרָה וְלֹא יָכוֹל לְהִתְקַלְקֵל," אָמְרָה.
"תַּפְסִיקִי," אָמַר לָהּ בְּחַדּוּת.
הִיא נִפְנְתָה אֵלָיו בְּהַפְתָּעָה, וְאָז הַבָּעַת פָּנֶיהָ הִתְרַכְּכָה. הוֹשִׁיטָה לוֹ אֶת כַּף יָדָהּ עַל הַשּׁוּלְחָן וְהוּא מִיהֵר לֶאֱחוֹז בָּהּ, שַׁבְרִירִית וּלְבָנָה כָּל כָּךְ בֵּין יָדָיו שֶׁלּוֹ, וְהוּצַף הַקַּלָּה. הִיא הִתְבּוֹנְנָה בּוֹ בְּרִיכּוּז.
"אָז מָה נַעֲשֶׂה?" שְׁאֵלָה.
הוּא נִישֵּׁק אֶת אֶצְבְּעוֹתֶיהָ אַחַת-אַחַת, אֶת צִיפּוֹרְנֶיהָ, אֶת שְׁתֵּי הַטַּבָּעוֹת שֶׁעָנְדָה. אַחֵר כָּךְ עָנָה: "מָה שֶׁאַתְּ תִּבְחֲרִי. הֲרֵי אַתְּ מְבִינָה שֶׁאֲנִי כְּבָר הֶחְלַטְתִּי."
הִיא שָׁתְקָה רֶגַע לִפְנֵי שֶׁאָמְרָה בְּשֶׁקֶט: "אֲנִי פּוֹחֶדֶת לְהִתְחָרֵט," וְרִיצִ'י קָפָא. הִיא הוֹסִיפָה: "לִפְעָמִים אֲנִי עוֹד חוֹלֶמֶת עַל זוּג סַנְדָּלִים בַּצֶּבַע הַזֶּה," טִילְטְלָה אֶת כּוֹס הַשַּׁמְפַּנְיָה שֶׁלָּהּ, "שֶׁרָאִיתִי פַּעַם בְּרוֹמָא וְלֹא הֵעַזְתִּי לִקְנוֹת," וְשֶׁתַּתָּה אֶת הַמַּשְׁקֶה בִּנְשִׁימָה אַחַת.
הוּא נִרְכַּן אֵלֶיהָ. בַּגַּן הַמַּחֲשִׁיךְ, בֵּין הַמֶּלְצָרִיּוֹת שֶׁפִּינּוּ אֶת הַכֵּלִים הָאַחֲרוֹנִים, הִתְנַשְּׁקוּ. סוֹף-סוֹף לִיטֵּף אֶת לְחַיֶּיהָ וְאֶת צַוּוֹארָהּ. הוּא לֹא יָדַע כֵּיצַד יָקִים אֶת עַצְמוֹ מֵהַשּׁוּלְחָן הַזֶּה. הָאֲרוּחָה נִקְבְּעָה לְתֵשַׁע, וּבֵיתוֹ שֶׁל הֲדִיקֵּן הָיָה מְרוּחָק מֵהַמָּלוֹן. הוּא קִילֵּל בְּלִבּוֹ.
"עַד אַחַת-עֶשְׂרֵה אֶחֱזוֹר," אָמַר. "גַּם אִם אֶצְטָרֵךְ לַהֲרוֹג אֶת הַמְּאָרֵחַ."
הוּא אָמַר לָהּ שֶׁהוּא שׁוֹהֶה בַּחֶדֶר 211, שָׁאַל אוֹתָהּ הֵיכָן יִיפָּגְשׁוּ. "אֶצְלִי," עָנְתָה וְצָחֲקָה: "בְּדִיּוּק בַּחֶדֶר מֵעָלֶיךָ. אִם הָיָה לִי שֵׂיעָר אָרוֹךְ יוֹתֵר יְכוֹלֶת לְטַפֵּס עָלָיו אֶל הַחַלּוֹן שֶׁלִּי."
"אֲטַפֵּס עַל הַקִּיר אִם צָרִיךְ," אָמַר רִיצִ'י וְנָגַע קַלּוֹת בְּשַׁעֲרָהּ. שְׁנֵיהֶם קָמוּ וְנִפְנוּ זֶה אֶל זֶה. הוּא הִידֵּק אוֹתָהּ אֵלָיו וְהִיא לָחֲשָׁה לוֹ מַשֶּׁהוּ שֶׁלֹּא הִצְלִיחַ לִשְׁמוֹעַ, וַהֲלָכָה.
בָּרֶבַע לְאַחַת-עֶשְׂרֵה הִגִּיעַ לַמָּלוֹן בַּמּוֹנִית. יְצִיאָתוֹ מֵהָאֵירוּעַ רַב הַמִּשְׁתַּתְּפִים לֹא עָלְתָה יָפֶה. הָאֲרוּחָה הִתְנַהֲלָה בַּעֲצַלְתַּיִים וְעָמְדָה רַק בַּמָּנָה הַשְּׁנִיָּיה כְּשֶׁהוּא קָם וּבַקּוֹשִׁי טָרַח לְמַלְמֵל תֵּירוּץ, כָּל כָּךְ לָהוּט הָיָה לְהִסְתַּלֵּק. אֲבָל מֵרֶגַע שֶׁיָּצָא מִשָּׁם לֹא הִקְדִּישׁ לְכָךְ עוֹד שׁוּם מַחְשָׁבָה. הוּא עָלָה לְחַדְרוֹ וְהִתְקַלֵּחַ בִּמְהִירוּת, וְהֶחֱלִיט גַּם לְהִתְגַּלֵּחַ, אַף שֶׁהִתְגַּלֵּחַ כְּבָר אַחֵר הַצָּהֳרַיִים. אַחֵר כָּךְ חָשַׁב שֶׁעָשָׂה טָעוּת, פָּנָיו יִהְיוּ רְגִישׁוּת עַכְשָׁיו. לְרֶגַע חָשׁ בְּדִמְיוֹנוֹ אֶת יְרֵכֶיהָ מְלַטְּפוֹת אֶת לְחַיָּיו. הוּא עָלָה בַּמַּדְרֵגוֹת, רוּחוֹ קְצָרָה מִדַּי לְהַמְתִּין לַמַּעֲלִית. עָמַד כַּמָּה רְגָעִים מוּל חֶדֶר 311 לְהַסְדִּיר אֶת נְשִׁימָתוֹ, וְנָקַשׁ. לֹא קָרָה כְּלוּם. נַקַשׁ חָזָק יוֹתֵר. כְּלוּם. "מָה הִרְגַּשְׁתִּי אֲנִי לֹא זוֹכֵר," אָמַר רִיצִ'י, "כְּלוֹמַר זֶה לֹא מַשֶּׁהוּ שֶׁאֲנִי יָכוֹל לְתָאֵר בַּמִּילִּים. אָמַרְתִּי לְעַצְמִי שֶׁאוּלַי הִיא עוֹד לֹא מוּכָנָה, אוּלַי הִקְדַּמְתִּי קְצָת, שֶׁאֶחֱזוֹר בְּעוֹד כַּמָּה דַּקּוֹת וְהַכּוֹל יִסְתַּדֵּר."
הוּא עָשָׂה סִיבּוּב בַּקּוֹמָה, עָבַר עַל פְּנֵי חֲדַר הֲסָבָה עִם שְׁתֵּי כּוּרְסָאוֹת קְטִיפָה צְהוּבּוֹת, חָזַר אֶל 311 וְנָקַשׁ, שָׁלוֹשׁ נְקִישׁוֹת בְּרוּרוֹת וְרָמוֹת. הוּא שָׁמַע אֶת דָּמוֹ הוֹלֵם בְּאוֹזְנָיו, וְגַם – הַפַּעַם כֵּן – אֵיזוֹ תְּזוּזָה מִבִּפְנִים, צְעָדִים קְרֵבִים. לִבּוֹ הֶלֶם בִּפְרָאוּת. הַדֶּלֶת נִפְתְּחָה וְהוֹפִיעַ גֶּבֶר גּוּץ וְקֵירֵחַ, בַּחֲלוּק הַמַּגֶּבֶת הַלָּבָן שֶׁל הַמָּלוֹן, פָּנָיו הַיַּשְׁנוּנִיּוֹת נִרְגָּזוֹת. רִיצִ'י הִבִּיט בּוֹ הָמוּם וּמִילְמֵל "Mi scusi" רֶגַע לִפְנֵי שֶׁהַדֶּלֶת נִסְגְּרָה בְּפָנָיו.
הוּא נִשְׁאַר מוּל הַדֶּלֶת, רַגְלָיו כְּבֵדוֹת מְאוֹד וְהַמַּחֲשָׁבוֹת גּוֹעֲשׁוֹת בְּרֹאשׁוֹ. יָכוֹל לִהְיוֹת שֶׁבְּכַוּוֹנָה שָׁלְחָה אוֹתוֹ לַחֶדֶר הַלֹּא-נָכוֹן? הוּא נִזְכַּר בְּמָה שֶׁאָמְרָה עַל חֲרָטָה, בִּצְחוֹקָהּ כְּשֶׁאָמְרָה "אֶצְלִי". לֹא יִיתָּכֵן. כַּנִּרְאֶה שָׁמְעָה מִסְפָּר אַחֵר כְּשֶׁאָמַר 211. הוּא כָּשַׁל אֶל חֲדַר הַהֲסָבָה שֶׁרָאָה קוֹדֶם וְצָנַח עַל אַחַת הַכּוּרְסָאוֹת.
רִיצִ'י קָם עַל רַגְלָיו פִּתְאוֹם. לְיַד הַשּׁוּלְחָן שֶׁלָּנוּ עָמְדָה אִישָּׁה עֲגַלְגַּלָּה בְּתִסְפּוֹרֶת קְצָרָה וּבַחֲלִיפַת חֲצָאִית חוֹמָה. הוּא הִתְכּוֹפֵף לְנַשֵּׁק לָהּ עַל לְחַיָּה וְאָמַר לִי: "מָרְתָה, אִשְׁתִּי, נִדְמֶה לִי שֶׁלֹּא נִפְגַּשְׁתֶּם." בָּהִיתִי בָּהּ רֶגַע וּמִיָּד הִתְעַשַּׁתִּי וְקַמְתִּי לִלְחוֹץ אֶת יָדָהּ בְּשָׁעָה שֶׁרִיצִ'י מָשַׁךְ כִּיסֵּא עֲבוּרָהּ. אַחֲרֵי דַּקּוֹת אֲחָדוֹת שֶׁל שִׂיחַת נִימוּסִין הִתְנַצַּלְתִּי וְהָלַכְתִּי, עוּרִי מְעַקְצֵץ מִמְּבוּכָה וְהַסִּיפּוּר הַקָּטוּעַ מְפַרְפֵּר מוּל עֵינַי כְּמוֹ דָּג עַל הַחוֹל.
גַּם אִם נַנִּיחַ שֶׁבַּקּוֹמָה לֹא נָפְלָה טָעוּת, חָשַׁב רִיצִ'י, עֲדַיִין יֵשׁ פֹּה עֶשְׂרִים אוֹ שְׁלוֹשִׁים חֲדָרִים. אִי-אֶפְשָׁר לִדְפּוֹק עַל כָּל הַדְּלָתוֹת. מָה הוּא יוֹדֵעַ  עָלֶיהָ. שֵׁם פְּרָטִי, רַכֶּבֶת בְּשֶׁבַע בַּבּוֹקֶר, מַבָּט טוֹרֵד מְנוּחָה. הוּא יָשַׁב עַל הַכּוּרְסָה, מַרְפֵּקָיו עַל הַבִּרְכַּיִים, מִצְחוֹ בְּיָדָיו. בְּהַחְלָטָה פִּתְאוֹמִית קָם וְצָעַד לַמַּעֲלִית, וְיָרַד אֶל הַלּוֹבִּי. הוּא הִכִּיר שְׁנֵי פְּקִידֵי קַבָּלָה: גֶּבֶר כָּחוּשׁ מְשׂוּפָּם, בַּעַל גִּינּוּנֵי אֲדִיבוּת תּוֹקְפָנִיִּים, וְנַעֲרָה שְׁחַרְחוֹרֶת חַיְיכָנִית שֶׁהֵאִירָה לוֹ פָּנִים, כִּמְדוּמֶּה, מֵעֵבֶר לַאֲדִיבוּת הַמִּתְבַּקֶּשֶׁת. כְּשֶׁחָזַר הָעֶרֶב לַמָּלוֹן הִיא זוֹ שֶׁמָּסְרָה לוֹ אֶת הַמַּפְתֵּחַ, בְּחִיּוּךְ כְּמוֹ תָּמִיד. הוּא הִתְפַּלֵּל שֶׁעֲדַיִין תִּהְיֶה שָׁם.
הִיא הָיְתָה שָׁם וְגַל שֶׁל חִיבָּה וְהַכָּרַת תּוֹדָה גֵּאָה בּוֹ. הוּא הִשְׁתַּדֵּל לְדַבֵּר כִּלְאַחַר יָד: בַּת אַרְצוֹ, לִילְיָאנָה... שָׁם מִשְׁפַּחְתָּהּ פָּרַח מִזִּיכְרוֹנוֹ, עוֹזֶבֶת מוּקְדָּם בַּבּוֹקֶר, בִּיקְּשָׁה לִמְסוֹר לוֹ מִכְתָּב דָּחוּף לָקַחַת אִיתּוֹ לְבוּאֵנוֹס אַייְרֶס אֲבָל הוּא אִיחֵר לְהַגִּיעַ לַמָּלוֹן... פָּנֶיהָ הַשְּׁחוּמוֹת מָלְאוּ חֲרָדָה. "אִי-אֶפְשָׁר," אָמְרָה בְּלַחַשׁ כָּאוּב, "אָסוּר לִי," וְתוֹךְ כְּדֵי כָּךְ רָשְׁמָה מִסְפַּר עַל פֶּתֶק, בִּמְהִירוּת, כְּחוֹשֶׁשֶׁת שֶׁתִּתְחָרֵט, וְקִיפְּלָה אוֹתוֹ, וְהוּא לָקַח אוֹתוֹ וְאָמַר גַּם הוּא בְּלַחַשׁ, "תּוֹדָה, תּוֹדָה."
הוּא הִכִּיר שְׁנֵי פְּקִידֵי קַבָּלָה: גֶּבֶר כָּחוּשׁ מְשׂוּפָּם, בַּעַל גִּינּוּנֵי אֲדִיבוּת תּוֹקְפָנִיִּים, וְנַעֲרָה שְׁחַרְחוֹרֶת חַיְיכָנִית שֶׁהֵאִירָה לוֹ פָּנִים, כִּמְדוּמֶּה, מֵעֵבֶר לַאֲדִיבוּת הַמִּתְבַּקֶּשֶׁת. כְּשֶׁחָזַר הָעֶרֶב לַמָּלוֹן הִיא זוֹ שֶׁמָּסְרָה לוֹ אֶת הַמַּפְתֵּחַ, בְּחִיּוּךְ כְּמוֹ תָּמִיד. הוּא הִתְפַּלֵּל שֶׁעֲדַיִין תִּהְיֶה שָׁם.
הַפָּקִיד הוּא שֶׁהָיָה שָׁם, וְנָשָׂא אֵלָיו מַבָּט חֲמַצְמַץ שֶׁהָלַךְ וְהִתְמַלֵּא חַשְׁדָנוּת כְּכָל שֶׁרִיצִ'י דִּיבֵּר. הוּא נִמְנֶה עִם הַמְּעַטִּים הַחֲסִינִים בִּפְנֵי קְסָמָיו.
"Signore," אָמַר לוֹ בְּהַדָּרַת כָּבוֹד נֶעֱלֶבֶת, שֶׁרִיצִ'י זִיהָה בָּהּ גַּם הֲנָאָה מוּסְתֶּרֶת, "זֶה בְּנִיגּוּד גָּמוּר לִכְלָלֵי הַמָּלוֹן. הִיא תּוּכַל לְהַשְׁאִיר לָךְ פֹּה אֶת הַמִּכְתָּב בַּבּוֹקֶר אִם תִּרְצֶה."
רִיצִ'י נָסוֹג וְעָלָה לְאַט בַּמַּדְרֵגוֹת. "אֲטַפֵּס עַל הַקִּיר אִם צָרִיךְ." וְאוּלַי בְּכָל זֹאת נִיסָּה בַּקּוֹמָה הַלֹּא-נְכוֹנָה? אוּלַי שָׁמְעָה 311 בַּמָּקוֹם 211? הוּא עָלָה לַקּוֹמָה הָרְבִיעִית וְצָעַד אֶל חֶדֶר 411 וְנָקַשׁ עָלָיו, בְּלִי הִיסּוּס. עַכְשָׁיו הָיָה חָדוּר הֶחְלֵטִיּוֹת קָרָה וְזוֹעֶמֶת: הַחַיִּים כִּמְעַט הֶעֱנִיקוּ לוֹ אֶת הַלַּיְלָה הָאֶחָד הַזֶּה וְאָז גָּזְלוּ אוֹתוֹ מִמֶּנּוּ בְּתַעֲלוּל סָר-טַעַם, וְהוּא הָיָה נָחוּשׁ לִזְכּוֹת בּוֹ. לֹא הָיְתָה תְּשׁוּבָה. הוּא נַקַשׁ בְּיֶתֶר תּוֹקֶף, וְכַעֲבוֹר שְׁנִיּוֹת אֲחָדוֹת נִשְׁמָע מִתּוֹךְ הַחֶדֶר "What is it? Who is there?" בְּקוֹל אִישָּׁה דַּקִּיק, בְּמִבְטָא בְּרִיטִי. יָדוֹ נִשְׁמְטָה.
הוּא תָּעָה בַּקּוֹמָה הָרְבִיעִית עַד שֶׁהִגִּיעַ לַחֲדַר הַהֲסָבָה, שֶׁבַּקּוֹמָה זוֹ רוֹהַט בַּכּוּרְסָאוֹת בְּצֶבַע יְרַקְרַק, וְהִתְיַישֵּׁב עַל אַחַת מֵהֶן לְאַט. מָה אִם יַחֲזוֹר לְחַדְרוֹ וִיטַלְפֵן לְכָל חֶדֶר וְחֶדֶר בִּמְלוֹן מֵהַקּוֹמָה הַשְּׁלִישִׁית וּמַעֲלָה? אוֹ מֵהַשְּׁנִיָּיה? הוּא הִרְגִּישׁ שֶׁהוּא יוֹצֵא מִדַּעְתּוֹ. הִשְׁעִין אֶת רֹאשׁוֹ עַל הַמִּסְעָד וְעָצַם אֶת עֵינָיו וְאָמַר בְּלִבּוֹ, "עֶזְרֵי לִי, לִילִיאֵנָה". מָה הִיא לָחֲשָׁה לוֹ רֶגַע לִפְנֵי שֶׁנִּפְרְדוּ בַּגַּן? הוּא אִימֵּץ אֶת זִכְרוֹנוֹ, אֶת רוּחוֹ, אֶת כָּל תָּאֵי מוֹחוֹ. מַשֶּׁהוּ מָהִיר. מִסְפַּר? הוּא הִתְיַישֵּׁב בִּקְפִיצָה. שְׁלוֹשׁ-מֵאוֹת? שְׁלוֹשׁ-מֵאוֹת וְכַמָּה?
רַק בַּמַּעֲלִית הָעַז לִפְתּוֹחַ אֶת הַפֶּתֶק. 312. הוּא לָטַשׁ אֶת עֵינָיו בְּמִסְפָּר. הִיא כַּנִּרְאֶה שָׁמְעָה 212 כְּשֶׁאָמַר 211. עָלָה לַקּוֹמָה הַשְּׁלִישִׁית וּמוּל 312 נָשַׁם נְשִׁימָה עֲמוּקָּה וְנַקַשׁ. הַדֶּלֶת נִפְתְּחָה מִיָּד, כְּאִילּוּ לָחֲצָה הַנְּקִישָׁה הַשְּׁלִישִׁית עַל מַנְגָּנוֹן נִסְתָּר. לִילְיָאנָה לָבְשָׁה כּוּתּוֹנֶת סְטֵן קְצָרָה בְּצֶבַע שַׁמֶּנֶת וְעֵינֶיהָ נָצְצוּ אֵלָיו. עוֹד לִפְנֵי שֶׁנַּעֲלֶה אֶת הַדֶּלֶת הוּא כְּבָר צָנַח עַל בִּרְכָּיו וְנִישַּׁק אֶת יְרֵכֶיהָ.
הוּא הִכִּיר שְׁנֵי פְּקִידֵי קַבָּלָה: גֶּבֶר כָּחוּשׁ מְשׂוּפָּם, בַּעַל גִּינּוּנֵי אֲדִיבוּת תּוֹקְפָנִיִּים, וְנַעֲרָה שְׁחַרְחוֹרֶת חַיְיכָנִית שֶׁהֵאִירָה לוֹ פָּנִים, כִּמְדוּמֶּה, מֵעֵבֶר לַאֲדִיבוּת הַמִּתְבַּקֶּשֶׁת. כְּשֶׁחָזַר הָעֶרֶב לַמָּלוֹן הִיא זוֹ שֶׁמָּסְרָה לוֹ אֶת הַמַּפְתֵּחַ, בְּחִיּוּךְ כְּמוֹ תָּמִיד. הוּא הִתְפַּלֵּל שֶׁעֲדַיִין תִּהְיֶה שָׁם.
לֹא הָיָה שָׁם אִישׁ. הוּא צִילְצֵל בַּפַּעֲמוֹן שֶׁעַל הַדֶּלְפֵּק וּמִן הַמִּשְׂרָד מֵאָחוֹר יָצְאָה אִישָּׁה כְּבַת חֲמִישִּׁים, נְעִימַת סֵבֶר, מַרְכִּיבָה מִשְׁקָפַיִים רְבוּעֵי מִסְגֶּרֶת וּשְׂעָרָהּ אָסוּף בִּמְהוּדָּק. הוּא נִזְכַּר שֶׁרָאָה אוֹתָהּ קוֹדֶם, מְנַהֶלֶת הַקַּבָּלָה. "עֶרֶב טוֹב," אָמְרָה לוֹ בַּחֲבִיבוּת נִמְרֶצֶת וְתָלְתָה בּוֹ מַבָּט שׁוֹאֵל. הוּא שָׁתַק. "בַּמֶּה אוֹכֶל לַעֲזוֹר?" לְקוֹלָהּ הִתְגַּנֵּב רֶמֶז שֶׁל קוֹצֶר רוּחַ, בְּלִי שֶׁתְּאַבֵּד אֶת הַמִּקְצוֹעִיּוּת הָאֲדִיבָה. "אֲנִי צָרִיךְ...", אָמַר רִיצִ'י, "אִיבַּדְתִּי כַּנִּרְאֶה אֶת מִבְרֶשֶׁת הַשִּׁינַּיִים." הִיא פָּתְחָה מְגֵירָה מִתַּחַת לַדֶּלְפֵּק, הוֹצִיאָה מִמֶּנָּה מִבְרֶשֶׁת קְטַנָּה עֲטוּפָה בְּנַיְילוֹן וְהוֹשִׁיטָה לוֹ.
בְּשֵׁשׁ וָחֵצִי בַּבּוֹקֶר, אַחֲרֵי שָׁעוֹת עַל הַסַּפָּה שֶׁבְּלוּבִי, שָׁעוֹת שֶׁהוּא יָדַע שֶׁלֹּא יִהְיוּ לוֹ רֵעוּת מֵהֵן בְּחַיָּיו, רָאָה אוֹתָהּ לְבַסּוֹף יוֹצֵאת מֵהַמַּעֲלִית. הַשּׁוֹעֵר מִיהֵר אֵלֶיהָ וְלָקַח מִמֶּנָּה אֶת מִזְוֶודֶת הָעוֹר הַקְּטַנָּה, וְהָלַךְ לְפָנֶיהָ אֶל הַמּוֹנִית שֶׁכְּבָר הִמְתִּינָה בַּחוּץ. רִיצִ'י נֶעֱמַד. מַבָּטָהּ חָלַף עַל פָּנָיו כְּשֶׁצָּעֲדָה אֶל דֶּלְפֵּק הַקַּבָּלָה, הִשְׁאִירָה עָלָיו אֶת הַמַּפְתֵּחַ וְיָצְאָה מֵהַמָּלוֹן.
לִפְנוֹת בּוֹקֶר לִילְיָאנָה נִרְדְּמָה, רֹאשָׁהּ עַל כְּתֵפוֹ. הוּא סֵירֵב לִישׁוֹן. רָצָה לִנְעוֹץ אֶת הָרֶגַע הַזֶּה בְּמוֹחוֹ עַל כָּל פְּרָטָיו. שִׁיעֲרָה הַמְּדַגְדֵּג אֶת סַנְטֵרוֹ, צַלְעוֹתֶיהָ הַגּוֹאוֹת וְיוֹרְדוֹת תַּחַת יָדוֹ עִם הַנְּשִׁימָה, חֲמִימוּת גּוּפָהּ, הַמִּילִּים הַמְּתוּקוֹת, הַמְּנַחֲמוֹת עַל הַכְּאֵב הָעֲתִידִי, שֶׁנִּלְחֲשׁוּ בֵּינֵיהֶם לִפְנֵי שֶׁנִּרְדְּמָה, הָאוֹר הַמּוּקְדָּם הַמִּסְתַּנֵּן דֶּרֶךְ תְּרִיס הָעֵץ וּמְפַסְפֵס אֶת עוֹרָהּ, לְבֶן עַל לָבָן. וְאֶת כָּל הָרְגָעִים שֶׁקָּדְמוּ לוֹ, בְּטֶרֶם יִיטָּמְעוּ זֶה בָּזֶה וְיַהַפְכוּ לְכֶתֶם צֶבַע מְטוּשְׁטָשׁ פְּרָטִים, לְאָחוֹר, עַד הָרֶגַע הָרִאשׁוֹן, כְּשֶׁהַדֶּלֶת נִפְתְּחָה וְהוּא נִכְנַס וְצָנַח עַל בִּרְכָּיו וְיָדַע שֶׁלֹּא יִהְיוּ לוֹ שָׁעוֹת טוֹבוֹת מֵאֵלֶּה בְּחַיָּיו.
הוּא נִשְׁאַר עוֹמֵד לְיַד הַסַּפָּה וְהִשְׁקִיף עַל הֲמוֹנִית הַמִּתְרַחֶקֶת. כְּשֶׁנֶּעֶלְמָה מֵעֵינָיו עָלָה לְחַדְרוֹ, נִכְנַס לַמִּיטָּה בִּבְגָדָיו וְנִרְדַּם. מְאוּחָר יוֹתֵר הִצְלִיחַ לְקַבֵּל אֶת כְּתוּבָּתָהּ בְּבוֹלוֹנְיָה מִפְּקִידַת הַקַּבָּלָה הַצְּעִירָה. אַחַת לְחוֹדֶשׁ הוּא שׁוֹלֵחַ לָהּ שִׁירִים שֶׁל סֶבַּסְטְיָאן טַיְימְפּוֹ. הִיא מֵעוֹלָם לֹא עָנְתָה.




 אָמְנָם הַסִּיפּוּר מִתְרַחֵשׁ כְּכָל הַנִּרְאֶה לְפָחוֹת עֶשְׂרִים שָׁנָה אַחֲרֵי שֶׁבּוֹרְחֶס פּוּטַּר מִמִּשְׂרָתוֹ בַּסִּפְרִיָּיה עִם עֲלִיַּית פָּרוּן לַשִּׁלְטוֹן בְּ-1946 (בּוֹרְחֶס הָיָה אַנְטִי-פְּרוֹנִיסְט מוּצְהָר), אַךְ גַּם הָאָנַכְרוֹנִיזְם הַמְּתַעְתֵּעַ הַזֶּה (צִייֵּן סוֹסְנוֹבְסְקִי) אֵינוֹ בִּלְתִּי-אוֹפְיָינִי.  אָלוּזְיָה לַמִּשְׁפָּט הָאַחֲרוֹן שֶׁאוֹמֶרֶת אוּלְרִיקָה לִקְרַאת סִיּוּם הַסִּיפּוּר 'אוֹלְרִיקָה', וְהוּא אֶחָד הָרְמָזִים לְכָךְ שֶׁהַהִתְרַחֲשׁוּת בּוֹ הָיְתָה חֲלוֹם: "לֹא נִשְׁאֲרוּ עוֹד זְאֵבִים בְּאַנְגְּלִיָּה". נְמֵרִים הֵם עוֹד מוֹטִיב בּוֹרְחָסִי מוּבְהָק.  רֶמֶז לְאִמּוֹ שֶׁל בּוֹרְחֶס, לִיאוֹנוֹר אֲסוּדוֹ.  "אוֹבָה" (UB): אוּנִיבֶרְסִיטַת בֶּלְגֶּרְנוֹ שֶׁבְּבוּאֵנוֹס אַייְרֶס. מֵאַחַר שֶׁנּוֹסְדָה בְּ-1964, הֶעָרָה זוֹ מְמַקֶּמֶת אֶת הַסִּיפּוּר בְּסוֹף שְׁנוֹת הַשִּׁישִּׁים אִם לֹא בִּתְחִילַּת שְׁנוֹת הַשִּׁבְעִים, כָּאָמוּר לְמַעְלָה מֵעֶשְׂרִים שָׁנָה לְאַחַר שֶׁבּוֹרְחֶס פּוּטַּר מִמִּשְׂרָתוֹ בְּסִפְרִיַּית בּוֹאֲדוֹ, בְּעִקְבוֹת עֲלִיַּית פָּרוּן לַשִּׁלְטוֹן. Sur ("דָּרוֹם"): כְּתַב-עֵת לְסִפְרוּת, מִן הַחֲשׁוּבִים בְּאַרְגֶּנְטִינָה, שֶׁנּוֹסַד בְּ-1931 וְהִתְקַיֵּים עַד 1992. הָעוֹרֶכֶת הַמְּיַיסֶּדֶת הָיְתָה הַסּוֹפֶרֶת וִיקְטוֹרְיָה אוּקְמֵפוֹ, וּבוֹרְחֶס נִמְנָה עִם חַבְרֵי הַמַּעֲרֶכֶת. הַמְּשׁוֹרֵר Luis Sebastián Masetto (1938-1985).  שֶׁקְסְפִּיר, סוֹנָטָה 147.  הָאוּנִיבֶרְסִיטָה שֶׁל גֵ'נוֹבָה, שֶׁנּוֹסְדָה בְּ-1481.  שֶׁל בּוּאֵנוֹס אַייְרֶס.  

https://www.shortstoryproject.com/he/story/%d7%97%d7%93%d7%a8-211-%d7%97%d7%95%d7%a8%d7%97%d7%94-%d7%9c%d7%95%d7%90%d7%99%d7%a1-%d7%91%d7%95%d7%a8%d7%97%d7%a1/
#אהבהבלתי-מוּשֶּׂגֶת#אוּרְבָּנִי#זִכְרוֹנוֹת#כְּתִיבָה#רוֹמָן