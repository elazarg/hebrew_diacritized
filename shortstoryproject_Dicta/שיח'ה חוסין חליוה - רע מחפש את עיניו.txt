מִתּוֹךְ מֵאוֹת הַמִּכְתָּבִים שֶׁהִגִּיעוּ אֶל שׁוּלְחַן הַמַּעֲרֶכֶת בָּחַרְנוּ הַפַּעַם מִכְתָּב מֵאֵת קוֹרֵא שֶׁמַּעֲדִיף לַחְתּוֹם אֶת שְׁמוֹ בְּרָאשֵׁי הַתֵּיבוֹת ר"ע. הוּא בִּיקֵּשׁ שֶׁנְּפַרְסֵם אֶת דְּבָרָיו בְּמָדוֹר "מִכְתְּבֵי קוֹרְאִים". אֲנִי יָכוֹל לוֹמַר שֶׁאֵין זֶה מִכְתָּב רָגִיל, וְגַם לֹא מִסּוּג הַמִּכְתָּבִים שֶׁמַּגִּיעִים לְתֵיבַת הַדּוֹאַר שֶׁלָּנוּ בְּדֶרֶךְ כְּלָל. לֹא רַק בִּגְלַל הַפְּרָטִים הָאֵירוֹטִיִּים הַמְּעוּרְפָּלִים שֶׁבּוֹ, שֶׁאֵינֶנִּי מַמְעִיט מֵחֲשִׁיבוּתָם, אֶלָּא מִשּׁוּם שֶׁהוּא מַפְנֶה אֶת הַזַּרְקוֹר אֶל שְׁאֵלָה מוּסָרִית שֶׁתְּעוֹרֵר בְּוַודַּאי תְּגוּבוֹת וְרַעַשׁ גָּדוֹל. אֲנִי בָּטוּחַ שֶׁהַמִּכְתָּב הַזֶּה יָבִיךְ אֶתְכֶם כְּפִי שֶׁהֵבִיךְ אוֹתִי, הַמְּנוּסֶּה בָּעֲבוֹדָה הָעִיתּוֹנָאִית כְּבָר עֶשְׂרוֹת שָׁנִים.
אֶת תְּגוּבוֹתֵיכֶם לַמִּכְתָּב נְפַרְסֵם בַּגִּילָּיוֹן הַבָּא.
הָעוֹרֵךְ הָרָאשִׁי.

לְהַלָּן תּוֹכֶן הַמִּכְתָּב כְּפִי שֶׁהִגִּיעַ אֶל מִשְׂרַד הָעוֹרֵךְ הָרָאשִׁי לִפְנֵי שָׁבוּעַ, וְהָעִיתּוֹן מְפַרְסֵם בְּבִלְעָדִיּוּת:

"ר"ע מְחַפֵּשׂ אֶת עֵינָיו"
זֶהוּ מִכְתָּב וִידּוּי. מִכְתָּב וִידּוּי וְלֹא יוֹתֵר, אוֹ אִם אַתֶּם רוֹצִים, מֵעֵין הֲקָאָה מֵרָצוֹן, דְּחִיפַת אֶצְבַּע וְהוֹצָאַת מָה שֶׁמַּכְבִּיד עָלַיי כָּל כָּךְ. אֵינֶנִּי מְבַקֵּשׁ הֲבָנָה וְלֹא סַלְחָנוּת מֵאַף אֶחָד, אֵלֶּה דְּבָרִים שֶׁאַף פַּעַם לֹא עִנְיְינוּ אוֹתִי, וְשֶׁלֹּא מְעַנְיְינִים אוֹתִי גַּם הַיּוֹם. מָה שֶׁאֲנִי עוֹמֵד לְסַפֵּר לָכֶם פָּשׁוּט מַכְבִּיד עָלַיי. וְלָכֵן, וּמִפְּנֵי שֶׁאֵינֶנִּי סוֹמֵךְ עַל הַשְּׁטוּיוֹת שֶׁל הַפְּסִיכוֹלוֹגִים, וְגַם מִפְּנֵי שֶׁאֵינֶנִּי מוֹצֵא חָבֵר שֶׁיִּיתֵּן לִי לְהִתְוַודּוֹת לְפָנָיו וּלְגַלּוֹת לוֹ אֶת מָה שֶׁחוֹנֵק אוֹתִי בְּלִי לְהִיכָּנֵס לִי מִתַּחַת לְעוֹר וְלִקְבּוֹעַ סוֹפִית שֶׁאֲנִי מְשׁוּגָּע וְדָפוּק, אֲנִי בּוֹחֵר לִכְתּוֹב אוֹתוֹ כָּאן.
הַמִּכְתָּב הַזֶּה הוּא, אִם כֵּן, תַּחֲלִיף זְמַנִּי לַעֲמִידָתִי הַחוֹלָנִית מוּל הַמַּרְאֶה. הוּא מְבַקֵּשׁ לִבְחוֹן בִּקְפִידָה אֶת כָּל מָה שֶׁנִּשְׁאַר מִמֶּנִּי – אֶת פָּנַיי, שַׂעֲרוֹתַיי, גּוּפִי הָאַתְלֵטִי, שְׁרִירַיי הַמְּשׂוֹרָגִים. נִדְמֶה שֶׁכָּל אֵלּוּ נוֹתְרוּ בִּמְקוֹמָם כְּפִי שֶׁהָיוּ. הַכּוֹל מִלְּבַד הָעֵינַיִים; אוֹתָן אֵינֶנִּי רוֹאֶה בַּמַּרְאֶה. זֶה גּוֹרֵם לִי לִתְהוֹת: כֵּיצַד יָכוֹל אֲנִי לִרְאוֹת אֶת הִשְׁתַּקְּפוּתִי אִם אֵינֶנִּי רוֹאֶה אֶת עֵינַיי? אֵינֶנִּי רוֹאֶה אֶת עֵינַיי. בִּמְקוֹמָן אֲנִי רוֹאֶה רַק שְׁנֵי חֲלָלִים, שְׁתֵּי מְעָרוֹת שְׁחוֹרוֹת שְׁרוּיוֹת בָּאֲפֵלָה עֲמוּקָּה.
אִם לוֹמַר זֹאת בְּשִׂיא הַפַּשְׁטוּת – אֲנִי מְחַפֵּשׂ אֶת עֵינַיי.
אַף אֶחָד לֹא אָמַר לִי שֶׁאִיבַּדְתִּי אֶת עֵינַיי. אֲנִי כַּנִּרְאֶה הַיָּחִיד שֶׁמַּבְחִין בְּכָךְ.
אֲנִי לֹא מִתְנַצֵּל עַל אַף מִילָּה שֶׁאוֹמֵר כָּאן (מִלְּבַד הַשָּׂפָה הַדַּלָּה. אֲנִי לֹא סוֹפֵר וְגַם לֹא עִיתּוֹנַאי. מִצְטַעֵר) אוֹ עַל הִתְנַהֲגוּתִי כְּפִי שֶׁתְּתוֹאַר כָּאן. אוֹמֵר שׁוּב: מְדוּבָּר בְּדָבָר שֶׁהוּא עִנְיְינֵי הַפְּרָטִי בִּלְבַד.
מַדּוּעַ, אִם כָּךְ, אֲנִי כּוֹתֵב?
מִי יוֹדֵעַ, אוּלַי כִּי יֵשׁ בֵּינֵיכֶם מִישֶׁהוּ שֶׁמְּחַפֵּשׂ כָּמוֹנִי אֶת עֵינָיו?
מֵאֵיפֹה לְהַתְחִיל? מֵאָז שֶׁהִבְחַנְתִּי בָּאִישָּׁה הַהִיא, אִישָּׁה בִּשְׁנוֹת הַחֲמִישִּׁים לְחַיֶּיהָ, שֶׁהִסְתַּכְּלָה לְעֶבְרִי: פַּעַם מִמִּרְפֶּסֶת בֵּיתָהּ, וּפַעַם כְּשֶׁעָבְרָה מוּלִי בְּעוֹדִי גּוֹזֵם אֶת הָעֵצִים בַּגִּינָּה. הִיא הָיְיתָה מִסְתַּכֶּלֶת עָלַיי אֲרוּכּוֹת וְעוֹקֶבֶת אַחֲרַיי בְּמַבָּטֶיהָ עַד שֶׁנֶּעֶלְמָה מִמֶּנִּי, אוֹ עַד שֶׁנֶּעְלַמְתִּי אֲנִי מִמֶּנָּה.
הִיא לֹא הִשְׁאִירָה לִי מָקוֹם רַב לְסַפֵּק לְגַבֵּי כַּוּוֹנוֹתֶיהָ. לְאַחַר יוֹמַיִים נֶעֶמְדָה מוּלִי וְהִזְמִינָה אוֹתִי לְכוֹס קָפֶה בְּבֵיתָהּ כְּדֵי לְהַצִּיעַ לִי מַשֶּׁהוּ. שָׁלַלְתִּי אֶת הָרַעְיוֹן שֶׁהִיא רוֹצָה לְהַצִּיעַ לִי אֵיזוֹ עֲבוֹדָה בַּגַּן הַפְּרָטִי שֶׁלָּהּ. מַבָּטֶיהָ לֹא בָּדְקוּ אֶת הַכִּישּׁוּרִים שֶׁלִּי בְּגַנָּנוֹת, וְגַם לֹא סָקְרוּ אֶת שְׁרִירֵי יָדַיי. הִיא רַק בָּחֲנָה בַּאֲרִיכוּת אֶת עֵינַיי וְכִמְעַט לֹא הֵסִירָה מֵהֶן אֶת מַבָּטָהּ.
לְאַחַר כַּמָּה דַּקּוֹת שֶׁל שְׁתִיקָה מְבִיכָה הִיא הִפְתִּיעָה אוֹתִי: "בִּתִּי בַּת עֶשְׂרִים וְחָמֵשׁ. לִפְנֵי כַּמָּה שָׁנִים חָלְתָה בְּטָרֶשֶׁת עוֹרְקִים, וְהִיא שׁוֹכֶבֶת בַּחֶדֶר הַסָּמוּךְ, חֲצִי מֵתָה חֲצִי חַיָּה. אֲנִי כְּבָר הִתְרַגַּלְתִּי לַמַּצָּב הַזֶּה, שֶׁל חֵצִי-חֵצִי, שֶׁל בֵּין לְבֵין. שֶׁל בֵּין הַחַיִּים לַמָּוֶות. עַד לֹא מִזְּמַן הִיא תִּקְשְׁרָה אִיתִּי דֶּרֶךְ הָעֵינַיִים שֶׁלָּהּ. עֵינֶיהָ דִּיבְּרוּ אֵלַיי וְאָמְרוּ הַרְבֵּה. וַאֲנִי שָׁמַעְתִּי הֵיטֵב וְהֵבַנְתִּי. אֲבָל לִפְנֵי חוֹדֶשׁ הִיא הִשְׁתַּתְּקָה. אֲנִי מִתְכַּוֶּונֶת שֶׁעֵינֶיהָ נֶעֶצְרוּ בְּאֵיזֶה מָקוֹם. אַתָּה מֵבִין אוֹתִי? אַתָּה מֵבִין מָה זֶה אוֹמֵר שֶׁהָעֵינַיִים מִשְׁתַּתְּקוֹת? כְּבָר חוֹדֶשׁ שָׁלֵם הָעֵינַיִים שֶׁלָּהּ לֹא הִשְׁמִיעוּ וְלוּ מִילָּה אַחַת. בְּקָרוֹב הִיא תַּעֲבוֹר מִן הָעוֹלָם, אֲנִי יוֹדַעַת אֶת זֶה. הִיא תָּמוּת בְּלִי לוֹמַר מִילָּה וְזֶה מַכְאִיב לִי.
הַאִם תַּסְכִּים לְבַלּוֹת אִיתָּהּ לַיְלָה בְּמִיטָּתָהּ?"
הֵנַדְתִּי בְּרָאשֵׁי לְסַמֵּן שֶׁאֲנִי מַסְכִּים, אַף שֶׁהוּא הָיָה רֵיק מִכָּל כַּוּוֹנָה אוֹ מַחֲשָׁבָה. הַאִם בֶּאֱמֶת הֵבַנְתִּי מָה פֵּירוּשׁ הַדָּבָר שֶׁאֶהְיֶה מַתָּנָה שֶׁל אֵם לְבִתָּהּ הַהוֹלֶכֶת לָמוּת? לֹא. הָיִיתִי רֵיק מִכָּל תְּחוּשָׁה שֶׁאֶפְשָׁר לְתָאֲרָהּ בַּמִּילִּים. 
– מָחָר יוֹם הוּלַּדְתָּהּ הָעֶשְׂרִים וַחֲמִישָּׁה, וְיִיתָּכֵן שֶׁהוּא הָאַחֲרוֹן. מָה אַעֲנִיק לִצְעִירָה הַיְּשָׁנָה עַל פִּי קֶבֶר פָּתוּחַ זֶה שָׁנִים?
– בָּחוּר צָעִיר וּקְצָת הֲנָאָה?
– לֹא, לֹא הֲנָאָה. אֶלָּא חוֹם שֶׁאוּלַי יִשְׁבּוֹר אֶת הַקִּיפָּאוֹן הֲקַרְחוֹנֵי שֶׁבְּעֵינֶיהָ. זְכוּתָהּ לְהִתְנַסּוֹת בְּחוֹם אֲמִיתִּי. חוֹם שֶׁל מַמָּשׁ בְּתוֹךְ חַיִּים שֶׁבָּהֶם הָיְיתָה כְּלוּאָה בְּטוֹעֲנוֹת שְׁוָוא. אַתָּה מֵבִין אוֹתִי?
לֹא הֵבַנְתִּי. הֵנַדְתִּי בְּרָאשֵׁי פַּעַם נוֹסֶפֶת.
בַּחֶדֶר הַסָּמוּךְ קָרָאתִי אֶת עֵינֶיהָ. רָאִיתִי בָּהֶן אֶת הִשְׁתַּקְּפוּתִי בְּכָל הַבְּהִירוּת וְהָאוּמְלָלוּת. רָאִיתִי אֶת פָּנַיי, שַׁעֲרֵי, אֵפִי וְאֶת שְׁתֵּי הַמְּעָרוֹת הַשְּׁחוֹרוֹת. רָאִיתִי אֶת דְּמוּתִי בְּמַרְאֶה קְפוּאָה הַמְּחוּלֶּקֶת לִשְׁנַיִים. רָאִיתִי אֶת חַיֵּי חוֹלְפִים מוּלִי.
אֲנִי יוֹדֵעַ שֶׁהַשְּׁאֵלָה שֶׁמַּעֲסִיקָה אֶת כּוּלְּכֶם עַכְשָׁיו הִיא הַאִם שָׁכַבְתִּי אִתָּהּ? הַאִם נֶהֱנֵיתִי? הַאִם חַשְׁתִּי בַּהֲנָאָתָהּ? אֲנִי גַּם יוֹדֵעַ שֶׁכָּל אֶחָד מִכֶּם הָיָה רוֹצֶה שֶׁתִּהְיֶה שָׁם מַצְלֵמָה שֶׁתְּתַעֵד אֶת מָה שֶׁקָּרָה בַּחֶדֶר, מֵהַהַתְחָלָה וְעַד הַסּוֹף. אֲנִי יוֹדֵעַ שֶׁהֱיִיתֶם רוֹצִים לִשְׁלוֹט בְּמַצְלֵמָה הַזּוֹ, מֵרָחוֹק, וּלְהִתְמַקֵּד בְּאֵיבָרִים הָאִינְטִימִיִּים וּבִתְנוּעוֹתֵיהֶם הָאוֹטוֹמָטִיּוֹת.
אֲנִי אַגִּיד רַק שֶׁמֵּאָז אוֹתוֹ יוֹם יָדַעְתִּי שֶׁאֲנִי מְחַפֵּשׂ אֶת עֵינַיי.
וּשְׁאֵלָה אַחַת מְנַקֶּרֶת בִּי לְלֹא רַחֲמִים מֵאָז אוֹתוֹ יוֹם: הַאִם הִיא הָיְיתָה הַמֵּתָה-חַיָּה בַּחֶדֶר הַזֶּה, אוֹ אוּלַי שְׁנֵינוּ הָיִינוּ כָּאֵלֶּה?
שְׁנֵינוּ.
חַיִּים מֵתִים.




https://www.shortstoryproject.com/he/story/%d7%a8%d7%a2-%d7%9e%d7%97%d7%a4%d7%a9-%d7%90%d7%aa-%d7%a2%d7%99%d7%a0%d7%99%d7%95/
#אםובת#אַפֶּל#סוּרֵיאָלִיזְם