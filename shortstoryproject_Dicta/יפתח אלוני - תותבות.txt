הָאִישׁ הֲכִי יָקָר לְאִמִּי מִזֶּה אַרְבָּעִים וּשְׁתַּיִים שָׁנָה מֵת.
הַרְגָּשָׁה מְחוּרְבֶּנֶת. לַעֲמוֹד מוּל מֵת.
קוֹל יִלְלוֹת תִּינוֹק מִסְתַּנֵּן מֵהַחַלּוֹן הַפָּתוּחַ.
חֲצוֹת.  
דִּמְיַינְתִּי שֶׁאֲנִי נוֹבֵר בֵּין הַגְּרוּטָאוֹת שֶׁל הַבַּיִת, מוֹצֵא מִזְוָודָה, מְמַלֵּא אוֹתָהּ בְּחֶלְקֵי גּוּף שֶׁלּוֹ.
וְאָז נוֹסֵעַ.
"הוּא אָהַב אוֹתְךָ," אִמָּא אוֹמֶרֶת, "עַד הָעִנְיָין הַהוּא עִם בֵּית הַדִּין הַצְּבָאִי. זֶה הַדָּבָר הֲכִי גָּרוּעַ שֶׁעָשִׂיתָ."
"זֶה הָיָה צוֹמֶת מַשְׁמָעוּתִי, כֵּן."
הִיא מְנַעְנַעַת אֶת רֹאשָׁהּ, נִיעֶה לִפְנִים וּמְשִׁיכָה לְאָחוֹר.
"טוֹב שֶׁזִּיכּוּ אוֹתִי... זֶה מָה שֶׁחָשׁוּב, לֹא?"
הִיא עוֹמֶדֶת מֵהַצַּד הָאַחֵר שֶׁל הַמִּיטָּה, תּוֹפֶסֶת אֶת הַמַּבָּט שֶׁלִּי. אֲנִי חוֹשֵׁב: הִיא כְּבָר לֹא תִּצְטָרֵךְ לְנַקּוֹת אֶת הֶחָרָא שֶׁלּוֹ, זוֹ בֶּטַח גַּם הַרְגָּשָׁה טוֹבָה.
"הוּא סֵבֶל..." הִיא מִסְתַּכֶּלֶת אֶל תּוֹךְ פָּנָיו הַלְּבָנִים וַאֲנִי עוֹשֶׂה אֶת הַתְּנוּעָה הָאֲצִילִית בְּיַד יָמִין – עוֹצֵם בְּאֶצְבַּע וַאֲגוּדַּל אֶת הָעַפְעַפִּים שֶׁלּוֹ עַל עֵינָיו.
וְאָז הַשּׁוֹטֵר מַגִּיעַ. הוּא מוֹרֶה לִי וּלְאִמָּא לָצֵאת וּמְבַקֵּשׁ מֵהָרוֹפֵא שֶׁנִּשְׁלַח עִם הָאַמְבּוּלַנְס, שֶׁיִּכָּנֵס אִיתּוֹ לַחֲדַר הַשֵּׁינָה, "וְגַם הַפְּרַאמְדִּיק," הוּא אוֹמֵר.
נֶעֱמַדְנוּ מוּל הַטֵּלֵוִויזְיָה הַפּוֹעֶלֶת, עֲרוּץ הַקְּנִיּוֹת. הוּא אָהַב לַעֲקוֹב אַחַר חִידּוּשִׁים וְלִהְיוֹת בָּעִנְיָינִים.
אִמָּא מַפְנָה אֶת רֹאשָׁהּ לַכִּיוּוּנִים שׁוֹנִים, פָּנֶיהָ מִשְׁתַּנּוֹת, כְּאִילּוּ הִיא מְחַפֶּשֶׂת אֶת הַהַבָּעָה הַמַּתְאִימָה לְמַצָּב מִתּוֹךְ סְצֵנוֹת שֶׁרָאֲתָה בַּסְּרָטִים.
נָהַג הָאַמְבּוּלַנְס אוֹמֵר, "יֵשׁ לִי פְּרָטִים שֶׁל אֶחָד שֶׁיְּסַדֵּר לָכֶם אֶת כָּל הָעִנְיָינִים שֶׁל הוֹבָלַת גּוּפָהּ וְהַלְּוָויָה, אִישׁ טוֹב" וּמוֹשִׁיט לְעֶבְרִי כַּרְטִיס בִּיקּוּר: זְאֵב צִ'יק צֵ'ק 0544000000.
הַשּׁוֹטֵר יוֹצֵא מֵהַחֶדֶר וְנֶעֱמַד בֵּין אִמָּא לַטֵּלֵוִויזְיָה, "תִּרְאִי גְּבֶרֶת," הוּא מַשְׁפִּיל מַבָּט. אִמִּי בּוֹהָה מֵעֵבֶר לִכְתֵפוֹ בְּמַגִּישָׁה שְׁחוֹרַת הַשֵּׂיעָר שֶׁכְּמוֹ מְנַסָּה לִקְשׁוֹר אִיתָּהּ חֲבֵרוּת כְּשֶׁהִיא מַצִּיעָה לָהּ מִזְרָן קְפִיצִים מְשׁוּבָּח, כָּזֶה שֶׁמַּצְלִיחַ לַהֲפוֹךְ חֲלוֹמוֹת רָעִים לַטּוֹבִים.
"תִּצְטָרְכוּ לָבוֹא אִיתִּי לַתַּחֲנָה," אֲרֶשֶׁת פָּנָיו הַמְּאִירָה שֶׁל הַשּׁוֹטֵר נִהְיֵית רְצִינִית, "כָּכָה זֶה..." הוּא רוֹצֶה לְהוֹסִיף מַשֶּׁהוּ וּמְוַותֵּר.  
אִמָּא פּוֹתַחַת פֹּה אַךְ שׁוּם צְלִיל לֹא יוֹצֵא מִפִּיהָ. שְׁחוֹרַת הַשֵּׂיעָר מַכְרִיזָה שֶׁעִנְיַין הַחֲלוֹמוֹת הַטּוֹבִים עוֹלֶה שֵׁשֶׁת אֲלָפִים תְּשַׁע מֵאוֹת וְתִשְׁעִים וְתִשְׁעָה שְׁקָלִים בִּלְבַד, בַּשְּׁנֵים-עָשָׂר תַּשְׁלוּמִים שָׁוִוים.
"אֲנַחְנוּ רוֹצִים הִזְדַּמְּנוּת לְהַגִּיד לוֹ שָׁלוֹם כְּמוֹ שֶׁצָּרִיךְ," אֲנִי מִתְעָרֵב.
"לֹא אֶפְשָׁרִי," הַשּׁוֹטֵר פּוֹנֶה אֵלַי בִּתְנוּפָה, "הוּא מוּצָּג חִיּוּנִי לַחֲקִירָה."
אִמִּי בּוֹהָה בּוֹ בִּמְבוּכָה, כּוֹחוֹת הָאֶנֶרְצְיָה מַחֲזִיקִים אוֹתָהּ עוֹמֶדֶת. הִיא מִתְנַשֶּׁפֶת. אֲנִי חוֹשֵׁב עַל לוּחוֹת הַבַּקָּרָה הַפְּנִימִיִּים שֶׁלָּהּ, הַמְּתָחִים שֶׁמִּתְרוֹצְצִים רֶגַע לִפְנֵי הַצְּנִיחָה. הִיא נִרְעֶדֶת, פּוֹלֶטֶת צְוָוחָה וְנוֹפֶלֶת לְעֵבֶר הַשּׁוֹטֵר שֶׁיָּדָיו נִפְרָשׂוֹת בְּלִי לַחֲשׁוֹב. הוּא מְחַבֵּק אוֹתָהּ. כַּמּוּבָן, זֶה הָרֶגַע שֶׁבּוֹ כָּל אֶחָד פָּחוֹת אוֹ יוֹתֵר סוֹפֵג אֶת הַזְּמַן בַּצִּיפִּיָּה לְהִתְרַחֲשׁוּת הַבָּאָה.
אִם אָבִי הָיָה נוֹכֵחַ, הוּא הָיָה אוֹמֵר, "אָה, וַדַּאי, חֶבְרֶ'ה," וּמְזַמֵּר, "כְּשֶׁאַתָּה מְהַלֵּךְ בִּסְעָרָה... הָרָם רֹאשֵׁךְ לְמַעְלָה..." וַאֲנִי הָיִיתִי מַשְׁלִים, "וְאַל... תִּפְחַד... מִן הַחֲשֵׁכָה!"  
"הַכּוֹל בְּסֵדֶר, גְּבֶרֶת," הָרוֹפֵא רוֹצָה לִמְדּוֹד אֶת סִימָנֵי הַחַיִּים שֶׁל אִמִּי, אֲבָל הִיא מְסָרֶבֶת וְשָׂרָה כְּמוֹ שֶׁהָיְתָה נוֹהֶגֶת לָשִׁיר עִם אָבִי, "יֵשׁ שָׁמַיִם זְהוּבִּים... וְשִׁירוֹ הַכָּסוּף הַמָּתוֹק שֶׁל מִשְׂחַק הַגּוֹרָל... הֶמְשֵׁךְ לְהַלֵּךְ בָּרוּחַ..."
"זֶה הַשִּׁיר שֶׁלּוֹ," אֲנִי מַבְהִיר, וְשַׂר אִיתָּהּ, "...הֶמְשֵׁךְ לְהַלֵּךְ בָּרוּחַ, מִבַּעַד לַחֲלוּמוֹתֶיךָ הִיזָּרֵק וְהִתְפּוֹצֵץ..."
"תָּשִׁירוּ אִיתָּנוּ," אִמִּי מְעוֹדֶדֶת אֶת הַנּוֹכְחִים, "הֶמְשֵׁךְ לָלֶכֶת, הֶמְשֵׁךְ לָלֶכֶת, כְּשֶׁהַתִּקְוָוה בְּיָדְךָ..."
בְּתַחֲנַת הַמִּשְׁטָרָה הַשּׁוֹטֵר מוֹשִׁיב אוֹתָנוּ מוּל הַמְּכוּנֶּה לְמַשְׁקָאוֹת חַמִּים. פֶּתֶק צָהוֹב צָמוּד לְלוּחַ הַלְּחִיצִים. עַל הַפֶּתֶק מְצוּיָּיר חֵץ כָּחוֹל שְׁמוּרָה עַל אֶחָד הַלְּחִיצִים.
מִתַּחַת לַחַץ כָּתוּב: "זֶהוּ, כַּנִּרְאֶה, הַכַּפְתּוֹר שֶׁכְּדַאי בְּיוֹתֵר לִלְחוֹץ עָלָיו."
"אֲנַחְנוּ צְנוּעִים," אִמִּי אוֹמֶרֶת וּמַצִּיעָה שֶׁאֲנִי וְהִיא נַחֲלוֹק כּוֹס קָפֶה.
בַּחֲדַר הַחֲקִירוֹת הִיא מַעֲבִירָה אֶת כּוֹס הַקָּפֶה לְחוֹקֵר וַאֲנַחְנוּ חוֹלְקִים אוֹתָהּ בֵּין שְׁלוֹשְׁתֵּינוּ. אִמִּי מְסַפֶּרֶת לַחוֹקֵר אֶת הַסִּיפּוּר, מִתְקָרֶבֶת יוֹתֵר וְיוֹתֵר לִקְצוֹוֹת הָאֱמֶת.
"נֶהֱדָר לְהַכִּיר אֶתְכֶם," הַחוֹקֵר אוֹמֵר וּמִשְׁתַּעֵל. הַשִּׁיעוּל מְעוֹרֵר גַּל שֶׁל אֵנֶרְגִּיָּה קִינֵטִית. אִמִּי מְזִיזָה אֶת זְרוֹעָהּ עַד שֶׁכַּף יָדָהּ אוֹחֶזֶת בְּכַף יָדִי. אֲנִי מוּפְתָּע מֵהָרַכּוּת.
"אֲנִי חַיָּה כָּכָה כְּבָר יוֹתֵר מִשָּׁלוֹשׁ שָׁנִים... רוֹצָה לִבְכּוֹת. אֲבָל בִּרְגָעִים כָּאֵלּוּ... וְכָל זֶה קָרָה תּוֹךְ כְּדֵי  שֶׁשַּׁרְנוּ, הַשּׁוֹטֵר אָמַר לְךָ? הָיִינוּ בַּפִּזְמוֹן, 'לֹא תִּהֲלַךְ בָּדָד. לָעוּ...לָם לֹא תְּהַלֵּךְ... בָּדָד!"' הִיא מְגָרֶדֶת בַּקַּרְקֶפֶת, מִתְנַשֶּׁפֶת, מַפְנָה מַבָּט לְעֶבְרִי, "הַבֵּן שֶׁלִּי, הוּא גִּיבּוֹר, כָּתוּב אֶצְלְכֶם?"
הַחוֹקֵר מַבִּיט בִּי בְּמַבָּט שֶׁל נוֹעָזִים וּמַצִּיעַ בִּנְעִימוּת שֶׁאֲנִי וְהוּא נֵצֵא הַחוּצָה לְהָבִיא עוֹד קָפֶה. אִמִּי מִסְתַּכֶּלֶת לִי בָּעֵינַיִים: כָּל הַשָּׁנִים הָאֵלּוּ הָיִיתִי כָּל כָּךְ טוֹבָה אֵלֶיךָ וְעַכְשָׁיו אַתָּה הוֹלֵךְ לְהַסְגִּיר אוֹתִי?
הִסְתַּכַּלְתִּי בָּהּ גַּם: לִפְעָמִים אַתְּ מְבַקֶּשֶׁת יוֹתֵר מִדַּי.
עֵינֶיהָ אָמְרוּ, בְּסֵדֶר, תֵּלֵךְ, תַּעֲשֶׂה מָה שֶׁאַתָּה צָרִיךְ.
לְיַד הַמְּכוּנֶּה אֲנִי מוֹרִיד אֶת תּוֹתָב הַזְּרוֹעַ, מְגָרֵד אֶת הַגֶּדֶם הַמְּיוּזָּע וּמַנִּיחַ לוֹ לִנְשׁוֹם. הָעֵינַיִים שֶׁלִּי וְשֶׁל הַחוֹקֵר נִפְגָּשׁוֹת וְרֶגֶשׁ לֹא יְדִידוּתִי חוֹלֵף בֵּינֵינוּ.
הוּא מִסְתַּכֵּל בִּשְׁעוֹנוֹ, "יֵשׁ לְךָ שָׁלוֹשׁ דַּקּוֹת לִגְמוֹר עִם זֶה."
"הָיִיתָ צָרִיךְ לִרְאוֹת אֶת גֶּדֶם הַשּׁוּק שֶׁל אָבִי," אֲנִי אוֹמֵר, "סִיפּוּר שֶׁל שֵׁשׁ דַּקּוֹת שֶׁיַּשְׁאִיר לְךָ זְמַן לִשְׁמוֹעַ גַּם עַל כַּף הַיָּד שֶׁהָלְכָה לוֹ. מוֹקֵשׁ נַעַל... סִיפּוּר מְכַוֵּוץ. שֶׁלִּי לְפָחוֹת שְׁבַע עֶשְׂרֵה דַּקּוֹת..."
הַשּׁוֹטֵר שׁוּב הִסְתַּכֵּל בַּשָּׁעוֹן.
"אָז יֵשׁ לָנוּ?" אֲנִי שׁוֹאֵל.
הוּא מוֹשֵׁךְ בְּאַף, "אַתָּה מְיַיבֵּשׁ אַתְּ אִמָּא שֶׁלְּךָ."
"לֹא בּוֹעֵר לָהּ," אֲנִי אוֹמֵר, "הִיא תָּמִיד אוֹמֶרֶת, 'מָה בּוֹעֵר?' וְאַתָּה יוֹדֵעַ מָה, אִם חוֹשְׁבִים עַל זֶה, הִיא נְבִיאָה. הִיא גַּם נִיבְּאָה שֶׁתֵּלֵךְ לִי הַיָּד. רָאֲתָה בַּחֲלוֹם. בַּבּוֹקֶר הַהוּא הִיא כָּתְבָה לִי עַל זֶה סַמֵּס: 'תִּשְׁמוֹר עַל עַצְמְךָ, בֶּן.'"
הֲפוּגָה.
"זֶה כְּמוֹ הַבֵּיצָה וְהַתַּרְנְגוֹלֶת," אֲנִי מְגַחֵךְ, "אֶת הַסַּמֵּס רָאִיתִי כְּשֶׁהִתְעוֹרַרְתִּי מֵהַנִּיתּוּחַ. לְלֹא הַזְּרוֹעַ. יָדַעְתִּי שֶׁגַּם בְּלִי זְרוֹעַ אֶפְשָׁר לַעֲשׂוֹת כָּל מָה שֶׁאָבִי עָשָׂה, וְזֶה הָמוֹן. אָז חִייַּכְתִּי. אֵלֶיהָ, כִּי הוּא לֹא בָּא. מִיָּד נִזְכַּרְתִּי בֶּחָרָא שֶׁקָּרָה. אֲנִי אוֹמֵר 'קָרֶה'. דְּבָרִים קוֹרִים, זוֹרְמִים מִכָּל מִינֵי פִּינּוֹת בְּתוֹךְ הַגּוּלְגּוֹלֶת, גְּרוּמִים לְךָ לַעֲשׂוֹת מַשֶּׁהוּ שֶׁאַחַר כָּךְ אַתָּה מִצְטַעֵר עָלָיו.
"אִמָּא שֶׁלְּךָ, הִיא הָרְגָה אוֹתוֹ, נָכוֹן?"
"זֶה גּוֹבַהּ מְחִיר. אֲבָל הִרְגַּשְׁתִּי... הִרְגַּשְׁתִּי שֶׁאֲנִי צָרִיךְ. מוּכְרָח. נֶאֱלַץ. הַזֶּרֶם הַזֶּה, אַתָּה מֵבִין? עוּבְדָּה, מָשַׁכְתִּי אֶת הַפִּין הָאָדוֹם שֶׁל הַנִּיצְרָה וְסָחַטְתִּי אֶת הַהֶדֶק שֶׁאָסוּר הָיָה. שֶׁהוּא רַק אִם... וְאֵם... וְשֶׁבִּכְלָל: עָדִיף שֶׁתָּמוּת. שֶׁתִּיפּוֹל בַּשֶּׁבִי. עִינּוּיִים וְכוּ' וְכוּ' וְשֶׁלֹּא תִּסְחוֹט. אֲבָל סָחַטְתִּי. כְּאִילּוּ אֲנִי מְסַפֵּר בְּדִיחָה גְּרוּעָה בִּמְיוּחָד. כָּל כָּךְ גְּרוּעָה שֶׁהָאֲדָמָה פָּרְצָה בִּצְחוֹק. עַל זֶה נִשְׁפַּטְתִּי וּמֵאָז הוּא כִּמְעַט לֹא דִּיבֵּר אִיתִּי."
"זוֹ הַהִזְדַּמְּנוּת שֶׁלְּךָ... לְסַפֵּר. אֲנַחְנוּ נָבִין, בֶּאֱמֶת שֶׁנָּבִין. תֵּצֵא בְּסֵדֶר. גַּם הִיא..." הַחוֹקֵר מִסְתַּכֵּל עַל הַתּוֹתָב. "זֶה מְיוּתָּר, כָּל זֶה," הוּא אוֹמֵר, הַטּוֹן בְּקוֹלוֹ רַךְ.
"תָּבִיא קָפֶה לְאִמָּא," אֲנִי אוֹמֵר בְּאוֹתָהּ רַכּוֹת, "הִיא... קָפֶה עוֹשָׂה אוֹתָהּ מַלְכָּה. יֵשׁ לָהּ גּוּשׁ... אֲנִי לֹא מֵת עָלֶיהָ, אֲבָל גּוּשׁ לֹא מַגִּיעַ לָהּ. לְאַף אֶחָד כִּמְעַט."
זֶה נוֹגֵעַ לְלִבּוֹ.
"הִיא יְכוֹלָה לִהְיוֹת נֶהְדֶּרֶת," אֲנִי אוֹמֵר, "הוּא הִתְחַפֵף. אֲנִי לֹא תּוֹפֵס אֶת זֶה, יֵשׁ לְךָ גְּבֶרֶת נֶהְדֶּרֶת בַּחַיִּים שֶׁלָּךְ, הַגְּבֶרֶת פִּתְאוֹם חוֹלֶה, וְאָז אַתָּה מִתְחַפֵף?"
"הממ..." הַחוֹקֵר מְהַמְהֵם.
אֲנַחְנוּ נִכְנָסִים עִם הַקָּפֶה לְאִמָּא. אֲנִי מִתְיַישֵּׁב בַּצַּד שֶׁל הַחוֹקֵר, מוּלָהּ. הוּא עוֹמֵד. הִיא לוֹגֶמֶת וּמְחַיֶּיכֶת לְעֵבֶר שְׁנֵינוּ.
"אִמָּא," אֲנִי אוֹמֵר, "סִיפַּרְתִּי לוֹ."
"הַבֵּן שֶׁלִּי כָּל הַזְּמַן מַמְצִיא עֲלֵי דְּבָרִים מְשׁוּגָּעִים. זֶה כְּאִילּוּ הַתַּחְבִּיב שֶׁלּוֹ," הִיא מְדַבֶּרֶת אֶל הַחוֹקֵר, "הוּא סִיפֵּר לְבָרוּךְ מֵהַחֲנוּת לְצוֹרְכֵי מִשְׂרָד שֶׁאֲנִי מִתְעַלֶּפֶת מִכָּל דָּבָר קָטָן וְיוֹצֵא לִי קֶצֶף מֵהַפֶּה כְּשֶׁאֲנִי מִתְרַגֶּזֶת. לִשְׁמוּאֵל מֵהַמַּכּוֹלֶת הוּא סִיפֵּר שֶׁאַבָּא שֶׁלּוֹ סוֹטֵר לִי עִם תּוֹתֶבֶת כַּף הַיָּד כְּשֶׁהוּא מַחֲזִיק אוֹתָהּ בְּיַד הַבְּרִיאָה..."
כְּדֵי לְהַרְאוֹת שֶׁמַּצָּבָהּ טוֹב וְהִיא חֲזָקָה, אִמָּא נֶעֱמֶדֶת וְקוֹפֶצֶת בַּמָּקוֹם, פּוֹשֶׁטֶת וְסוֹגֶרֶת אֶת הַזְּרוֹעוֹת תּוֹךְ פִּישּׂוּק וּסְגִירָה שֶׁל הָרְגָלִים.
הַחוֹקֵר מִסְתַּכֵּל לְעֶבְרָהּ. לְעֶבְרִי. שׁוּב לְעֶבְרָהּ. "גְּבֶרֶת," הוּא אוֹמֵר, "תִּשְׁבִּי עַכְשָׁיו בְּבַקָּשָׁה!" וָשׁוּב מוֹצִיא אוֹתִי הַחוּצָה.
אֲנִי מְסַפֵּר לְחוֹקֵר שֶׁזֶּה הִתְחִיל בְּיוֹם שֶׁלֹּא הֶאֱמַנְתִּי לְאַבָּא כְּשֶׁהוּא אָמַר שֶׁלְּאִמָּא יֵשׁ גּוּשׁ וְשֶׁהִיא רוֹצֶה שֶׁהוּא יָמוּת יַחַד אִיתָּהּ.
הַחוֹקֵר נוֹתֵן לִי נְיָיר וְעֵט וּמְבַקֵּשׁ שֶׁאֶכְתּוֹב אֶת כָּל הַסִּיפּוּר, "אַתָּה סוֹפֵר, לֹא?"
הוּא אוֹמֵר, "תַּצִּיל אֶת אִמָּא שֶׁלְּךָ."
אֲנִי כּוֹתֵב:
בְּיוֹם שְׁלִישִׁי קָפַצְתִּי לְבִיקּוּר, וְאַבָּא בִּיקֵּשׁ שֶׁאָכִין לוֹ קָפֶה. הוּא דִּידָּה אַחֲרַיי לַמִּטְבָּח וְאָמַר לִי, "הִיא חוֹלֶה, יֵשׁ לָהּ גּוּשׁ. אֲנַחְנוּ צְרִיכִים לַעֲשׂוֹת מַשֶּׁהוּ בָּעִנְיָין הַזֶּה."
"לְאִמָּא אֵין גּוּשׁ," אָמַרְתִּי לוֹ כְּשֶׁהַמַּיִם רָתְחוּ, "מִי סִיפֵּר לָךְ שֶׁיֵּשׁ לָהּ גּוּשׁ?"
"שְׁמוּאֵל מֵהַמַּכּוֹלֶת. הוּא רָאָה אֶת הַבְּדִיקָה שֶׁלָּהּ. הִיא עָטְפָה בָּהּ אֶת הַלֶּחֶם, אַתָּה מַכִּיר אוֹתָהּ, הִיא שׂוֹנֵאת שַׂקִּיּוֹת נַיְילוֹן."
תָּפַסְתִּי לוֹ בַּפָּנִים בִּשְׁתֵּי יָדַיִים וְהַפָּנָתִי אֶת הָרֹאשׁ שֶׁלּוֹ כָּכָה שֶׁיִּסְתַּכֵּל  בְּעַד לַחַלּוֹן, אַל אִמָּא, שֶׁהִשְׁקְתָה אֶת הַשְּׁרָכִים וְשִׂיחֵי הַצַּלָּף שֶׁגָּדְלוּ עַל סַלְעֵי הַגִּינָּה.
"זֶה נִרְאֶה לְךָ כְּמוֹ אַחַת שֶׁהוֹלֶכֶת לָמוּת?" שָׁאַלְתִּי.
"לֹא," הוּא אָמַר.
זֶה לֹא נִרְאֶה. בִּכְלָל לֹא.
"אֱלוֹהִים," אָמַרְתִּי, "מִישֶׁהוּ מְסַפֵּר בַּבַּיִת הַזֶּה אֶת הָאֱמֶת?"
"כָּכָה זֶה טוֹב?" אֲנִי מַרְאֶה לְחוֹקֵר אֶת מָה שֶׁכָּתַבְתִּי.
הוּא עוֹבֵר עַל הַכָּתוּב, "תַּמְשִׁיךְ, זֶה יוֹפִי."
בְּאוֹתוֹ עֶרֶב אַבָּא הִתְעַקֵּשׁ לָשֶׁבֶת בַּסָּלוֹן בְּלִי הָרֶגֶל וּבְלִי כַּף הַיָּד. הוּא תָּמִיד עוֹשֶׂה אֶת זֶה בְּשִׁישָּׁה בְּאוֹקְטוֹבֶּר. לְאִמָּא זֶה עוֹשֶׂה מַצַּב חֵרוּם, כִּי בַּלַּיְלָה הוּא צוֹעֵק, "סְפִינָה עוֹיֶנֶת, נָחֲתָה עַל הַפְּלָנֵטָה. פּוֹלְשִׁים מְזוּיָּנִים בְּאֵזוֹר 8א'. כּוּלָּם לְעֶמְדוֹת הֲגַנָּה! כּוּלָּם לְעֶמְדוֹת הֲגַנָּה!" וְאָז הֲכִי קָשֶׁה לְהַעֲבִיר אוֹתוֹ לַמִּיטָּה. אֶלָּא שֶׁהַשָּׁנָה, בִּגְלַל הַגּוּשׁ, הִיא הִתְקַשְּׁרָה אֵלַיי וְאָמְרָה שֶׁאַבָּא הוֹלֵךְ לָמוּת. הִיא הָיְתָה צְרִיכָה מַשֶּׁהוּ שֶׁנִּשְׁמַע טוֹב. וְ"אַבָּא הוֹלֵךְ לָמוּת", זֶה נִצְחִי.
וּבְכֵן, אֲנִי בְּהֶחְלֵט אוֹמֵר הֵן לָאִידֵאָלִיזְם, הֵן לִכְבוֹד וּלְחִיפּוּשׁ הַמַּתְמִיד אַחַר הָאֱמֶת בְּכָל צוּרוֹתֶיהָ. אֲבָל הִגַּעְתִּי לַנְּקוּדָּה שֶׁבָּהּ מַתְחִילִים לַחֲשׁוֹד שֶׁאִם קַיֶּימֶת בִּכְלָל אֱמֶת מַמָּשִׁית כָּלְשֶׁהִי, הֲרֵי הִיא מַצְבִּיעָה עַל כָּךְ שֶׁהָאֵינְסוֹפִיּוּת הָרַב-מְמַדִּית הַכּוֹלֶלֶת שֶׁל הַיְּקוּם מְנוֹהֶלֶת לְוַודַּאי בִּידֵי חֶבֶר מוּפְרָעִים. אִמָּא וְאַבָּא לְעוֹלָם לֹא הִסְכִּימוּ עַל זֶה. זֹאת אוֹמֶרֶת, הוּא לֹא מַפְסִיק לְחַפֵּשׂ אַחַר הָאֱמֶת וְהִיא כָּל הַזְּמַן אוֹמֶרֶת לוֹ, "זֹאת הַדֶּרֶךְ שֶׁלְּךָ לָצֵאת מִכַּדּוּר הָאָרֶץ, אֵין תְּשׁוּבָה לַחַיִּים וְתַגִּיד תּוֹדָה שֶׁנִּשְׁאֶרֶת." בְּכָל אוֹפֶן, כְּשֶׁהִגַּעְתִּי, כְּבָר הִתְחִיל הַשִּׁבְעָה בְּאוֹקְטוֹבֶּר. הוּא שָׁאַל מִי אֲנִי. הִרְכַּבְנוּ לוֹ אֶת הַתּוֹתָבוֹת. הוּא אָמַר שֶׁהוּא מוּכָן, שֶׁהוּא רוֹאֶה מֵעֵין רַחֶפֶת קְטַנָּה שֶׁשּׁוֹפֶכֶת סְבִיבָהּ מַאֲגָר קָטָן שֶׁל אוֹר עָמוּם. הוּא קָרָא לְעֵבֶר הַטֵּלֵוִויזְיָה, "בָּחַרְתָּ לַיְלָה קַר לָבוֹא וּלְבַקֵּר בַּפְּלָנֵטָה הַמֵּתָה שֶׁלָּנוּ." נִיסִּיתִי לְבָרֵר אִיתּוֹ עַל מָה הוּא מְדַבֵּר וְהוּא אָמַר לְעֵבֶר הַטֵּלֵוִויזְיָה, "אֲנִי לֹא מְפַחֵד, אַתֶּם לֹא תַּעֲשׂוּ לִי כָּל רַע, אֲנִי מוּכָן." אוֹ אָז הוּא הִתְמוֹטֵט, וּכְשֶׁרָכַנְתִּי אֵלָיו הוּא אָמַר, "אֲבָל יְרִיתֶם בְּנוֹ! הַטִּילִים הָאֵלֶּה..."
הֵרַמְנוּ אוֹתוֹ וְהִשְׁכַּבְנוּ בַּמִּיטָּה. הָעֵינַיִים שֶׁלּוֹ הָיוּ פְּקוּחוֹת, זוֹהַר נֹגַהּ מֵעֵינָיו, צְלָלִים נָפְלוּ עַל הַקִּירוֹת. הוּא הִשְׁתַּעֵל וְאִמָּא הִזְמִינָה אַמְבּוּלַנְס. הוּא אָחַז בְּיָדִי וּמָשַׁךְ אוֹתִי אֵלָיו, "מַעֲרֶכֶת אוֹטוֹמָטִית," אָמַר וְהִבְלִיעַ אֲנָחָה. "הַמַּחְשְׁבִים שֶׁלָּנוּ פְּזוּרִים בְּקִרְבִּי הַפְּלָנֵטָה, מוֹנִים אֶת אַלְפֵי הַשָּׁנִים הַחֲשׁוּכוֹת. הֵם נוֹהֲגִים לְהִשְׁתַּגֵּעַ לִפְעָמִים וְלִירוֹת עַל מְנַת לְהָפִיג אֶת הַשִּׁעֲמוּם. אֲנִי יוֹרֵד לְחַדְרֵי הַמְּכוֹנוֹת לְסַדֵּר אֶת זֶה."
כָּכָה זֶה נִגְמַר פָּחוֹת אוֹ יוֹתֵר. הִתְיַישַּׁבְנוּ לְצִידּוֹ. אִמָּא הִסְתַּכְּלָה לְעֵבֶר הַחַלּוֹן וְאָמְרָה שֶׁהִיא רוֹאָה אֶת הָרַחְפוֹנִית דּוֹאֶה אֶל רָקִיעַ הַלַּיְלָה. אֲנִי לֹא רָאִיתִי כְּלוּם, רַק כְּשֶׁהִסְתַּכַּלְתִּי בְּאַבָּא תָּקַף אוֹתִי רֶגַע שֶׁל סָפֵק, יָכוֹלְתִּי לִרְאוֹת אֶת הַגָּוֶון הָאָפוֹר נָע עַל גּוּפוֹ. אֵינְסוֹפִיּוֹת הַזְּמַן הִדְאִיגָה אוֹתִי, חַשְׁתִּי בְּנוֹכְחוּתָהּ. מָה אַתְּ מְחַפֶּשֶׂת? שָׁאַלְתִּי, וְנִדְמֶה לִי שֶׁשָּׁמַעְתִּי, קְצָת סַקְרָנוּת, קְצָת הַרְפַּתְקָנוּת, אַךְ בְּעִיקָּר דּוֹמְנֵי שֶׁזֶּה הַתְּהִילָּה וְהַכֶּסֶף... הַמִּילִּים שֶׁל אַבָּא.
הַסִּיפּוּר שֶׁלִּי שִׁכְנֵעַ אוֹתָם.
אִישׁ לֹא הִגִּיעַ לַלְּוָויָה שֶׁל אַבָּא.
אִמָּא אָמְרָה "כָּכָה זֶה." 

 



https://www.shortstoryproject.com/he/story/%d7%aa%d7%95%d7%aa%d7%91%d7%95%d7%aa/
#יְחָסִים#מָוֶות#מִלְחָמָה#מִלִּנְכוּלֶיהָ#מִשְׁפָּחָה#סְפֵּקוּלָטִיבִי#שָׁנוּן