כְּשֶׁחָזְרָה סוּזָן מִשְּׁוֶויְצָרֶיהָ הִיא הִשְׁאִירָה שָׁם שְׁלוֹשָׁה רְבָעִים מִגּוּפָהּ, אֲבָל זוֹ לֹא הָיְיתָה אֲבֵדָתָהּ הַיְּחִידָה וְגַם לֹא הַחֲשׁוּבָה בְּיוֹתֵר, וַאֲנִי סָבוּר שֶׁהִיא לֹא תִּתְנַגֵּד אִם אוֹמֵר לָכֶם שֶׁגַּם אוֹבְדַן בַּעֲלָהּ מִיָּד אַחֲרֵי שׁוּבָה לֹא הָיָה הָאֲבֵדָה הַגְּדוֹלָה בְּיוֹתֵר שֶׁלָּהּ.
עָבַדְתִּי כְּמֶלְצַר בְּבֵית קָפֶה זוֹל בְּמִשְׁמֶרֶת בּוֹקֶר, וּכְשֶׁהָיִיתִי מְסַיֵּים אֶת הַמִּשְׁמֶרֶת נִהְיֵיתִי לָקוֹחַ שֶׁנֶּהֱנָה מֵהַשֵּׁירוּת, וְרַק אָז הָיִיתִי חוֹזֵר בְּשָׁעָה מְאוּחֶרֶת עַל אוֹפַנֵּי אֶל חַדְרֵי הַצָּנוּעַ. לַיְלָה אֶחָד עָבַרְתִּי אֶת הַכְּבִישׁ עַל יַד בַּחוּרָה רָזָה, וּכְשֶׁהִיא רָאֲתָה אוֹתִי הִיא פָּרְצָה מִיָּד בִּצְעָקוֹת כְּאִילּוּ הִיא רוֹאָה רוּחַ רְפָאִים.
הִתְבַּלְבַּלְתִּי וְנָפַלְתִּי מֵהָאוֹפַנַּיִים וְהֵם נָסְעוּ הָלְאָה אֶל אֶמְצַע הַכְּבִישׁ הַמָּהִיר וְאִילּוּ הַנַּעֲרָה פָּרְצָה בִּצְחוֹק הִיסְטֵרִי. וְנִרְגְּעָה פִּתְאוֹם וְאָמְרָה: "מִצְטַעֶרֶת, אֲנִי אֲפַצֶּה אוֹתְךָ. הִנֵּה מֵאָה דּוֹלָר, אֲבָל אַל תַּקָּנָה בָּהֶם אוֹפַנַּיִים."
"לָמָּה?"
"אַתָּה לֹא תִּרְצֶה לִשְׁמוֹעַ אֶת הַסִּיפּוּר."
"דַּוְוקָא כֵּן, אַרְצָה מְאוֹד, הֲרֵי אֲנִי חָתוּל שֶׁל סִיפּוּרִים."
"אַחֲרֵי שֶׁתִּשְׁמַע אוֹתוֹ תַּפְסִיק לִרְכּוֹב עַל אוֹפַנַּיִים."
"לֹא חָשׁוּב. חוּץ מִזֶּה, כָּכָה יִסְתַּלֵּק לוֹ עוֹד זוּג אוֹפַנַּיִים מֵהַדֶּרֶךְ שֶׁלְּךָ."
"הַדֶּרֶךְ שֶׁלִּי. הָהּהּהּהּהּ, אַתָּה תְּגַלֶּה שֶׁזֶּה לֹא כָּכָה."
קָנִיתִי לִי סֵפֶל קָפֶה חַם מֵהַמּוֹכֵר הָאַחֲרוֹן שֶׁהִסְתּוֹבֵב בִּרְחוֹב, וְסוּזָאן הִתְחִילָה לְסַפֵּר לִי אֶת סִיפּוּרָהּ:
"זֶה קָרָה לִפְנֵי חוֹדֶשׁ בָּעִיר הַשְּׁוֵוייצָרִית לוּצֵרְן. יָרַדְתִּי מֵהָאוֹטוֹבּוּס בְּשִׂמְחָה אַחֲרֵי שֶׁנָּסַעְתִּי נְסִיעָה אֲרוּכָּה, תְּקוּעָה בְּתוֹךְ הַמּוֹשָׁב הַצַּר שֶׁל הָאוֹטוֹבּוּס שֶׁאָכַל לִי אֶת כָּל הַיַּשְׁבָן."
קָטַעְתִּי אוֹתָהּ: "אֲבָל אַתְּ רָזָה מְאוֹד."
"תֵּן לִי לְסַיֵּים אֶת הַסִּיפּוּר. בַּקָּצֶה שֶׁל אֲגַם לוּצֵרְן יֵשׁ כַּמָּה בְּקָתוֹת וְרָצִיתִי לְהַגִּיעַ לְשָׁם כְּדֵי לִפְגּוֹשׁ צָרְפָתִי אֶחָד שֶׁשָּׁמַעְתִּי שֶׁיֵּשׁ לוֹ יְכוֹלֶת בִּלְתִּי-רְגִילָה לְהוֹרִיד לַאֲנָשִׁים אֶת הַמִּשְׁקָל."
קָטַעְתִּי אוֹתָהּ: "אֲבָל אַתְּ רָזָה מְאוֹד."
"לַעֲזָאזֵל, תֵּן לִי לְסַיֵּים אֶת הַסִּיפּוּר. לַכְּפָר הַזֶּה הָיָה אֶפְשָׁר לְהַגִּיעַ בְּסִירָה אוֹ עַל גֶּשֶׁר. אֲבָל בַּגֶּשֶׁר נַעֲשׂוּ כְּבָר שָׁנִים עֲבוֹדוֹת תַּחֲזוּקָה, וְסִירָה לֹא בָּאָה בְּחֶשְׁבּוֹן לְבַחוּרָה שְׁמֵנָה כָּמוֹנִי."
הִיא נָתְנָה בִּי מַבָּט שֶׁל אַזְהָרָה, שֶׁלֹּא אֶקְטַע אֶת דְּבָרֶיהָ, וְהִמְשִׁיכָה:
"הֶחְלַטְתִּי לְהַגִּיעַ לְשָׁם בִּרְכִיבָה עַל אוֹפַנַּיִים דֶּרֶךְ מִנְהָרָה צָרָה שֶׁבֶּעָבָר הִשְׁתַּמְּשׁוּ בָּהּ לְהוֹבָלַת יַיִן בַּעֲגָלוֹת, וְכֵיוָון שֶׁהָיָה מְאוּחָר מְאוֹד הֶחְלַטְתִּי לִשְׂכּוֹר אוֹפַנַּיִים. רָאִיתִי בָּחוּר בְּכוֹבַע פַּרְוָוה יָרוֹק אָרוֹךְ שֶׁרָכַב עַל אוֹפְנֵי הָרִים אֲדוּמִּים וּפָנִיתִי אֵלָיו יָשָׁר וּלְעִנְיָין וּבִיקַּשְׁתִּי שֶׁיַּשְׂכִּיר לִי אֶת הָאוֹפַנַּיִים.
הַבָּחוּר חִייֵּךְ וְאָמַר:    
"בְּסֵדֶר, אֲבָל אֲנִי אֶמְכּוֹר לָךְ אוֹתָם בְּמָאתַיִים דּוֹלָר! כִּי אַתְּ שְׁמֵנָה מְאוֹד וְאֶת עֲלוּלָה לִשְׁבּוֹר אוֹתָם, לָכֵן יוֹתֵר טוֹב שֶׁתִּקְנִי אוֹתָם מֵרֹאשׁ."
קָטַעְתִּי אוֹתָהּ וְאָמַרְתִּי: "אֲבָל אַתְּ רָזֶה כְּמוֹ רוּחַ-רְפָאִים!"
"לְכָל הַשֵּׁדִים וְהָרוּחוֹת, תֵּן לִי כְּבָר לְסַיֵּים אֶת הַסִּיפּוּר שֶׁלִּי. נָתַתִּי לִבְחוֹר מָאתַיִים דּוֹלָר וְהוּא לָקַח אוֹתָם בְּתוֹדָה, וְלִפְנֵי שֶׁהָלַךְ אָמַר: 'אַל תִּשְׁתַּמְּשִׁי בַּמִּנְהָרָה. אֲפִילּוּ אַל תַּחְשְׁבִי עַל זֶה. חַכִּי עַד הַבּוֹקֶר, אוֹ תַּקִּיפִי אֶת הָאֲגַם, זֶה יוֹתֵר טוֹב.' הִתְעַלַּמְתִּי מִדְּבָרָיו וְעָלִיתִי עַל הָאוֹפַנַּיִים וְנִכְנַסְתִּי לַמִּנְהָרָה. אוֹרְכָּהּ לֹא עוֹלֶה עַל חֲצִי קִילוֹמֶטֶר, וּבְתוֹךְ כַּמָּה רְגָעִים הָיִיתִי יוֹצֵאת מִמֶּנָּה. אֲבָל בְּדִיּוּק בַּיְּצִיאָה הִרְגַּשְׁתִּי בְּמַשֶּׁהוּ מוּזָר. הִתְאַמַּצְתִּי מְאוֹד וְגַלְגַּלֵּי הָאוֹפַנַּיִים הִסְתּוֹבְבוּ אֲבָל אֲנִי לֹא זַזְתִּי מֵהַמָּקוֹם. הָאַסְפַלְט שֶׁל הַכְּבִישׁ זָז אֲבָל בְּלִי לַעֲבוֹר מִנְּקוּדָּה לִנְקוּדָּה וְדַי מַהֵר גִּילִּיתִי שֶׁזֶּה כְּמוֹ לִרְכּוֹב עַל אוֹפַנַּיִים שֶׁמְּקוּבָּעִים עַל מַסּוֹעַ מִזְוָודוֹת."
"לָמָּה לֹא עֲצֶרֶת?"
"נִיסִּיתִי, אֲבָל בְּכָל פַּעַם שֶׁהִפְסַקְתִּי לְדַוֵּושׁ הָיוּ הָאוֹפַנַּיִים שׁוֹקְעִים בְּאַסְפַלְט וְלֹא הָיְיתָה לִי בְּרֵרָה אֶלָּא לְהַמְשִׁיךְ. הָעֲיֵיפוּת הָרְגָה אוֹתִי בִּזְמַן שֶׁהַכְּבִישׁ זָז כְּמוֹ מַסּוֹעַ, וּקְצָת לִפְנֵי שֶׁעָלָה הַשַּׁחַר חָשַׁבְתִּי שֶׁאֲנִי עוֹמֶדֶת לָמוּת. מֵהַחֲשֵׁכָה הוֹפִיעוּ אֲנָשִׁים שֶׁהִכַּרְתִּי וְנוֹפְפוּ לִי בַּיָּדַיִים וְאָמְרוּ: 'שָׁלוֹם סוּזָן.' אַחַר כָּךְ הֵם הִתְרַחֲקוּ, הָאַסְפַלְט הִרְחִיק אוֹתָם וְהוֹפִיעוּ אֲנָשִׁים אֲחֵרִים, וְכָךְ הָלְאָה..."
"וְאֵיךְ זֶה נִגְמַר?"
"זֶה נִמְשַׁךְ שָׁעוֹת, וּפִתְאוֹם הִתְחִילוּ הָאוֹפַנַּיִים לָזוּז, לֹא הֵבַנְתִּי לְמָה, אוּלַי נֶעֱצַר הַמַּנְגָּנוֹן הָעֲנָקִי שֶׁהֵזִיז אֶת הַכְּבִישׁ, וּכְשֶׁיָּצָאתִי מֵהַמִּנְהָרָה אִיבַּדְתִּי שְׁנֵי שְׁלִישִׁים מֵהַמִּשְׁקָל שֶׁלִּי וְנִרְאֵיתִי כְּמוֹ יַלְדָּה קְטַנָּה שֶׁלְּבוֹשָׁה בַּבְּגָדִים שֶׁל סָבְתָא שֶׁלָּהּ."
"אֵיזֶה מִין מַנְגָּנוֹן זֶה הָיָה?"
"אֲנִי לֹא יוֹדַעַת וּמִי אָמַר שֶׁהָיָה בִּכְלָל מַנְגָּנוֹן, אֲנִי רַק מְנַסֶּה לְדַמְיֵין לִי אֶת הָעִנְיָין וְאָז הָאוֹפַנַּיִים הָאֲרוּרִים רוֹדְפִים אַחֲרֵי כָּל לַיְלָה בַּחֲלוֹמוֹת שֶׁלִּי. בִּשְׁנָתִי אֲנִי רָצָה וּבוֹרַחַת מֵהֶם."
 נִתְקַפְתִּי צְמַרְמוֹרֶת כְּשֶׁנִּפְרַדְתִּי מִסּוּזָן. הִסְתּוֹבַבְתִּי וְהֵעַפְתִּי לְרֶגַע מַבָּט עַל הָאוֹפַנַּיִים הַהֲרוּסִים שֶׁלִּי, וּכְשֶׁהִבַּטְתִּי אֶל סוּזָן הִיא נָמוֹגָה כְּלֹא הָיְיתָה.
לֹא פָּגַשְׁתִּי שׁוּב אֶת הַבַּחוּרָה-רוּחַ-הָרְפָאִים וְלֹא הוֹסַפְתִּי עוֹד לִרְכּוֹב עַל אוֹפַנַּיִים, אֲבָל אֶת הַלֵּיצָנִים בַּכּוֹבָעִים הַיְּרוּקִּים לֹא אָהַבְתִּי אַף פַּעַם, אֲפִילּוּ לֹא לִפְנֵי שֶׁשָּׁמַעְתִּי אֶת הַסִּיפּוּר הַזֶּה.
 



https://www.shortstoryproject.com/he/story/%d7%9e%d7%a0%d7%94%d7%a8%d7%aa-%d7%9c%d7%95%d7%a6%d7%a8%d7%9f/
#מִיסְתּוֹרִין#מַסַּע#סוּרֵיאָלִיזְם#רֵיאָלִיזֶםְמָאגִי