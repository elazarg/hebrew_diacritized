אִישׁ גֵּ'נְג קוֹשֵׁשׁ עֵצִים בָּאָחוּ, וֶאֱיָל נִקְרָה עַל דַּרְכּוֹ; הִכָּה אוֹתוֹ וְהָרְגוּ, וְכֵיווֹן שֶׁפָּחַד שֶׁמִּישֶׁהוּ יִרְאֶה אוֹתוֹ, מִיהֵר לְהַחְבִּיא אֶת הָאַיִל בִּתְעָלָה יְבֵשָׁה וְכִיסָּה אוֹתוֹ בִּזְרָדִים.
לֹא הָיָה גְּבוּל לְשִׂמְחָתוֹ, אֲבָל עַד מְהֵרָה שָׁכַח אֵיפֹה הֶחְבִּיא אֶת הָאַיִל, וְאַחַר כָּךְ חָשַׁב שֶׁכָּל זֶה הָיָה חֲלוֹם. הִמְשִׁיךְ בְּדַרְכּוֹ וּפִיזֵּם לְעַצְמוֹ אֶת סִיפּוּר הַמַּעֲשֶׂה.
עוֹבֵר אוֹרַח שָׁמַע אוֹתוֹ, וּלְפִי הַמִּילִּים מָצָא אֶת הָאַיִל. חָזַר לְבֵיתוֹ וְסִיפֵּר לְאִישְׁתּוֹ: "מְקוֹשֵׁשׁ הָעֵצִים חָלַם שֶׁיֵּשׁ לוֹ אֱיָל וְלֹא יָדַע אֶת מְקוֹמוֹ, וְהִנֵּה אֲנִי מָצָאתִי אוֹתוֹ. אָכֵן, הָיָה זֶה חֲלוֹם אֱמֶת."
אָמְרָה הָאִישָּׁה: "הַאִם אַתָּה חָלַמְתָּ שֶׁרָאִיתָ מְקוֹשֵׁשׁ עֵצִים שֶׁמָּצָא אֱיָל? הַאִם בֶּאֱמֶת הָיָה מְקוֹשֵׁשׁ עֵצִים? מִכֵּיווֹן שֶׁאָמְנָם מָצָאתָ אֱיָל, הַאִם לֹא שֶׁלְּךָ הוּא חֲלוֹם הָאֱמֶת?"
אָמַר הַבַּעַל: "מִכֵּיווֹן שֶׁהָאֵיל בְּיָדִי, מָה טַעַם לִשְׁאוֹל אִם הַחֲלוֹם שֶׁלּוֹ הוּא אוֹ שֶׁלִּי?"
מְקוֹשֵׁשׁ הָעֵצִים שֶׁחָזַר לְבֵיתוֹ מֵיאֵן לְהִינָּחֵם עַל אוֹבְדַן הָאַיִל, וּבְאוֹתוֹ לַיְלָה חָלַם חֲלוֹם אֱמֶת עַל הַמָּקוֹם שֶׁבּוֹ הֶחְבִּיא אֶת הָאַיִל, וְגַם עַל הָאִישׁ שֶׁמָּצָא אוֹתוֹ. בְּבוֹקֶר הַמָּחֳרָת יָצָא בְּעִקְבוֹת חֲלוֹמוֹ, חָקַר וּמָצָא אֶת הָאִישׁ, וְהֵבִיא אוֹתוֹ לִפְנֵי שׁוֹפֵט.
אָמַר הַשּׁוֹפֵט: "אִם אָמְנָם הָיָה הָאַיִל בְּיָדְךָ מִלְּכַתְּחִילָּה, אֵין לִקְרוֹא לְזֶה חֲלוֹם; וְאִם אָכֵן חָלַמְתְּ שֶׁיֵּשׁ בְּיָדְךָ אֱיָל, אֵין לִקְרוֹא לְזֶה מַמָּשׁוּת. הוּא אָמְנָם לָקַח אֶת הָאַיִל שֶׁלְּךָ, אֲבָל הוּא חוֹלֵק עַל זֶה שֶׁהוּא שֶׁלְּךָ, וְאִישְׁתּוֹ גַּם הִיא אוֹמֶרֶת שֶׁבַּחֲלוֹמוֹ הוּא יָדַע שֶׁהָאֵיל שַׁיָּיךְ לְמִישֶׁהוּ אַחֵר, אֲבָל לֹא הָיָה אִישׁ שֶׁלָּקַח אֶת הָאַיִל. וּמֵאַחַר שֶׁיֵּשׁ לָנוּ אֱיָל, הָבָה נֶחֱלָק אוֹתוֹ בֵּין שְׁנֵיכֶם."
שָׁמַע אֶת זֶה שַׁלִּיט גֵ'נְג וְאָמַר: "אֲלָלִי! הַאִם הַשּׁוֹפֵט עוֹמֵד לַחֲלוֹם שֶׁהוּא מְחַלֵּק אֶת הָאַיִל?"
הוּא פָּנָה אֶל רֹאשׁ הַמֶּמְשָׁלָה וְזֶה אָמַר: "לְהַבְחִין בֵּין חֲלוֹם לְלֹא-חֲלוֹם זֶה מַשֶּׁהוּ שֶׁאֲנִי לֹא מְסוּגָּל לַעֲשׂוֹת. בְּרָצוֹן לְהַבְחִין בֵּין חֲלוֹם לְעֵירוּת, רַק הַקֵּיסָר הַצָּהוֹב אוֹ קוֹנְפוֹצְיוּס יָכְלוּ לַעֲזוֹר, וּמִכֵּיווֹן שֶׁהַיּוֹם אֵין לָנוּ לֹא הַקֵּיסָר הַצָּהוֹב וְלֹא קוֹנְפוֹצִיּוּס, מִי יַבְחִין? אֶפְשָׁר אֵפוֹא לִסְמוֹךְ עַל דִּבְרֵי הַשּׁוֹפֵט."






הֶעָרַת הַמְּתַרְגֵּם: הַסִּיפּוּר מוֹפִיעַ בֵּין כַּמָּה סִיפּוּרִים עַל חֲלוֹם וּמְצִיאוּת בְּסֵפֶר "לֵיהּ דְּזֶה", הַמְּיוּחָס לְחָכָם דָּאוּאִיסְטִי מֵהַמֵּאָה הַ-4 לִפְנֵי הַסְּפִירָה, אֲבָל רָאָה אוֹר כַּנִּרְאֶה בַּמֵּאָה הַ-3 לַסְּפִירָה. "הַחַיִּים הֵם חֲלוֹם" הוּא נוֹשֵׂא נִכְבָּד בַּמַּחֲשָׁבָה הַדֵּאוּאִיסְטִית וּבַסִּפְרוּת הַסִּינִית בִּכְלָל. 

https://www.shortstoryproject.com/he/story/%d7%97%d7%9c%d7%95%d7%9d-%d7%a2%d7%9c-%d7%90%d6%b7%d7%99%d6%b4%d7%9c/
#