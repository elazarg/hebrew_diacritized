בְּסוֹף הַשָּׁבוּעַ הַשְּׁלִישִׁי שֶׁל אַפְּרִיל הִבִּיטָה אָנָה אֶל לוּחַ הַשָּׁנָה וְלֹא הִרְגִּישָׁה כְּלוּם כְּלַפֵּי כֶּלֶב הַרְטֵרִיבֶּר שֶׁפָּתַח אֶת הַחוֹדֶשׁ בְּלַהַט כָּזֶה. הָיָה לוֹ, כָּרָגִיל, גּוֹדֶשׁ מְיוּתָּר שֶׁל שֵׂיעָר שֶׁהִתְנוֹפֵף בָּרוּחַ, וְהַחִיּוּךְ שֶׁלּוֹ נִרְאֶה מְאוּלָּץ. אָנָה הָפְכָה אֶת הַדַּף וְהִצְמִידָה אֶת מַאי בְּנַעַץ אֶל הַקִּיר. אוֹי! הַכֶּלֶב שֶׁל מַאי הָיָה יִפְיְיפָה! הוּא רִחְרֵחַ כַּמָּה פְּרָחִים, וְהָעֵינַיִים שֶׁלּוֹ הָיוּ לַחוּת מֵרוֹב שִׂמְחַת חַיִּים. אָנָה הָיְתָה נוֹתֶנֶת שְׂכַר דִּירָה שֶׁל חוֹדֶשׁ בִּשְׁבִיל לִהְיוֹת הַכֶּלֶב הַזֶּה, חֲסַר עֲבוֹדָה וְאָהוּב עַל כּוּלָּם.
בָּאֶמְצַע מֵאִי מֶזֶג הָאֲוִויר נִהְיֶה מוּשְׁלָם. אָנָה הִסְתּוֹבְבָה בִּדְרוֹם פִילָדֶלְפְיָה עִם הֶחָבֵר שֶׁלָּהּ לְשֶׁעָבַר וּשְׁמָהּ לֵב שֶׁאֲפִילּוּ חַסְרֵי הַבַּיִת נִרְאִים שְׂמֵחִים יוֹתֵר. אֶחָד מֵהֶם סִידֵּר לְעַצְמוֹ מִזְרָן מִתַּחַת לְאֵיזֶה גַּגּוֹן וְהִשְׁמִיעַ מוּזִיקָה מֵרַדְיוֹ-טֵיְיפּ גָּדוֹל. הַטֵּלֵפוֹן הַסֵּלוֹלָרִי שֶׁל אָנָה רֶטֶט בְּכִיסָהּ. מִסְפַּר מָרוּד אַיְילֵנְד. יָשָׁר עָלָה בְּדַעְתָּהּ מַעֲנָק לְבוֹגְרֵי תּוֹאַר רִאשׁוֹן שֶׁאוּלַי זָכְתָה בּוֹ. הִיא קִיבְּלָה אֶת הַשִּׂיחָה.
"הַיי, אָנָה, קוֹרְאִים לִי גֵ'נִין! אֲנִי סְטוּדֶנְטִית שָׁנָה ב' בְּבֵית הַסֵּפֶר לְעִיצּוּב שֶׁל רוֹד אַיְילֵנְד. מָה שְׁלוֹמֵךְ הַיּוֹם?"
"טוֹב, אֲבָל – "
"אֵיזֶה יוֹפִי. יֵשׁ לְךָ אוּלַי כַּמָּה דַּקּוֹת? אֲנִי רוֹצָה לְסַפֵּר לְךָ עַל כַּמָּה תּוֹסָפוֹת חֲדָשׁוֹת לְבֵית הַסֵּפֶר שֶׁאוּלַי אַתְּ עוֹד לֹא יוֹדַעַת עֲלֵיהֶן."
"הָאֱמֶת הִיא שֶׁאֵין לִי כָּל כָּךְ." אָנָה גִּלְגָּלָה עֵינַיִים אֶל הֶחָבֵר לְשֶׁעָבַר.
"אָה, חֲבָל."
"כֵּן. וְגַם אֵין לִי בִּכְלָל כֶּסֶף לָתֵת, מִצְטַעֶרֶת." אֲפִילּוּ בָּתֵּי סֵפֶר לְאָמָּנוּת כְּבָר נִשְׁמְעוּ כָּל כָּךְ מִמְסָדִיִּים בַּטֵּלֵפוֹן. אִם מִישֶׁהוּ בִּכְלָל תָּרַם לָהֶם כֶּסֶף הֵם בֶּטַח קָנוּ בּוֹ טוֹסְטֵר לַהֲכָנַת כְּרִיכִים קְטַנִּים.
"אָז אֲנִי יְכוֹלָה לְפָחוֹת לְוַודֵּא שֶׁיֵּשׁ לָנוּ אֶת הַכְּתוֹבֶת הַנְּכוֹנָה שֶׁלְּךָ?"
שְׁלוֹשָׁה בַּחוּרִים הִיסְפָּאנִים צוֹחֲקִים רְכוּבִים עַל אוֹפַנַּיִים חָלְפוּ עַל פָּנֶיהָ. אָנָה הָיְתָה בְּטוּחָה שֶׁהֵם צוֹחֲקִים עָלֶיהָ. הִיא בָּדְקָה אֶת רוֹכְסַן הַמִּכְנָסַיִים שֶׁלָּהּ וְנִיתְּקָה אֶת הַשִּׂיחָה. הֶחָבֵר שֶׁלָּהּ לְשֶׁעָבַר הִבִּיט בָּהּ בְּמַבָּט מְשׁוּעֲשָׁע.
הִיא רָצְתָה נוֹאָשׁוֹת לִשְׁכַּב אִיתּוֹ אֲבָל הוּא נִפְרָד מִמֶּנָּה לְיַד הַדֶּלֶת שֶׁלּוֹ. הוּא אָמַר שֶׁהוּא עָסוּק, וְשֶׁהָיָה לוֹ כֵּיף, וְשֶׁאוּלַי הֵם יִסְתּוֹבְבוּ יַחַד שׁוּב מָתַיְשֶׁהוּ. אָנָה פָּתְחָה אֶת הַטֵּלֵפוֹן שֶׁלָּהּ כְּאִילּוּ שֶׁמִּישֶׁהוּ צִלְצֵל, וְאָז הִסְתַּכְּלָה בְּרִיכּוּז בַּמָּסָךְ כְּאִילּוּ יֵשׁ עָלָיו הוֹדָעָה אֲרוּכָּה וְאִינְטִימִית. הֶחָבֵר לְשֶׁעָבַר סָגַר אֶת הַדֶּלֶת.
הַקֶּשֶׁר שֶׁלָּהֶם הָיָה מַאֲבַק כּוֹחוֹת מַתְמִיד. בַּהַתְחָלָה הַכּוֹחַ הָיָה אֵצֶל אָנָה. הִיא הֶעֱבִירָה לַחֲבָרוֹת שֶׁלָּהּ אֶת הָאֵימַיְילִים הַפְלַרְטְטָנִים שֶׁלּוֹ וּמָתְחָה בִּיקּוֹרֶת עַל הַסִּגְנוֹן הַמּוּגְזָם שֶׁלּוֹ. בְּסוֹפוֹ שֶׁל דָּבָר הוּא שָׁבַר אוֹתָהּ וְהִיא הִתְאַהֲבָה בּוֹ, אֲבָל עַד אָז הוּא כְּבָר הִתְחִיל לִשְׁכַּב עִם חֶבְרָה שֶׁלָּהּ. אַחֵר כָּךְ הִשִּׂיגָה אוֹתוֹ אָנָה בַּחֲזָרָה, אֲבָל אַחֲרֵי כַּמָּה חוֹדָשִׁים הוּא גָּמַר אִיתָּהּ, וְהִיא הִתְרַסְּקָה. הִיא בִּילְּתָה הַרְבֵּה זְמַן אֵצֶל הַפְּסִיכוֹלוֹגִית שֶׁל בֵּית הַסֵּפֶר, שֶׁהָיְתָה נוֹרָאִית אֲבָל בְּחִינָּם.
***
אָנָה הָיְתָה אָמָּנִית זְכוּכִית לֹא-מַצְלִיחָה. הִיא עָבְדָה בְּמִשְׂרָה חֶלְקִית בַּסְּטוּדְיוֹ לְנִיפּוּחַ זְכוּכִית וְיָצְרָה גּוֹלוֹת עֲנָקִיּוֹת, צִבְעוֹנִיּוֹת בְּטֵירוּף, שֶׁאַחַר כָּךְ נִמְכְּרוּ בְּכָל מִינֵי חֲנוּיוֹת לְנָשִׁים מְבוּגָּרוֹת. בְּיוּנִי הִיא הִצְלִיחָה לְהַכְנִיס אֶת אֶחָד מְפַסְּלֵי הַזְּכוּכִית שֶׁלָּהּ לְתַעֲרוּכָה, אֲבָל זֹאת לֹא הָיְתָה תַּעֲרוּכָה מֵהַסּוּג הָרָגִיל; זֹאת הָיְתָה תַּעֲרוּכָה בְּעוֹלָם וִירְטוּאָלִי, לִקְהִילָּה וִירְטוּאָלִית. הֵם בְּעֶצֶם לֹא הִצִּיגוּ אֶת הָעֲבוֹדָה הָאֲמִיתִּית שֶׁלָּהּ אֶלָּא רַק JPEG שֶׁל הָעֲבוֹדָה הַזֹּאת.
בִּשְׁבִיל לִרְאוֹת אֶת הָ-JPEG מוּצָּג בַּתַּעֲרוּכָה, הָיְתָה אָנָה צְרִיכָה לְהֵירָשֵׁם לַקְּהִילָּה הַדִּיגִיטָלִית. הִיא מִילְּאָה אֶת כָּל הַמֵּידָע שֶׁהֵם דָּרְשׁוּ, אֲבָל לֹא אִישְּׁרָה לָהֶם לִשְׁלוֹחַ לָהּ עִדְכּוּנִים כָּל שָׁבוּעַ. הִיא הִרְגִּישָׁה נַכְלוּלִית כְּשֶׁבִּיטְּלָה אֶת הַסִּימּוּן בָּרִיבּוּעַ שֶׁנּוֹעַד לְכָךְ. אַחֵר כָּךְ הִיא הָיְתָה צְרִיכָה לְעַצֵּב לְעַצְמָהּ דְּמוּת. זֶה הָיָה כֵּיף, אֲבָל אָנָה הֶעֱמִידָה פָּנִים שֶׁזֶּה סְתָם נִדְנוּד. הֶעֱמִידָה פָּנִים לְעַצְמָהּ, לֹא הָיָה שָׁם אַף אֶחָד אַחֵר. הִיא עָשְׂתָה לַדְּמוּת שֶׁלָּהּ קֶרֶן שֶׁל חַד-קֶרֶן וְשֵׂיעָר יָרוֹק מְשׁוּגָּע. וְאָז הִיא הִתְחָרְטָה, אֲבָל לֹא הָיָה כַּפְתּוֹר חֲזוֹר, אָז הִיא הִמְשִׁיכָה.
בָּעוֹלָם הַוִּוירְטוּאָלִי הִיא שִׁיגְּרָה אֶת עַצְמָהּ לַגָּלֶרְיָה. כָּל מִינֵי JPEG אֲחֵרִים הָיוּ תְּלוּיִים סְבִיבָהּ – צִיּוּרִים וְרִישּׁוּמִים, וְשׁוּם דָּבָר שָׁם לֹא הִרְשִׁים אֶת אָנָה. הִיא הֵצִיצָה בָּהֶם בַּחֲטָף, כְּמוֹ שֶׁהָיְתָה עוֹשָׂה בְּגָלֶרְיָה אֲמִיתִּית, וְאָז רָאֲתָה שֶׁיֵּשׁ שָׁם עוֹד דְּמוּת וִירְטוּאָלִית. סְלִיחָה, הִיא הִקְלִידָה, אֵיךְ הוֹלְכִים? הָאִישָּׁה אָמְרָה לָהּ לְהִשְׁתַּמֵּשׁ בְּמַקְּשֵׁי הַחִצִּים. אָנָה נִיסְּתָה לַעֲנוֹת לָהּ, אֲבָל הַדְּמוּת שֶׁלָּהּ הִתְרַחֲקָה מִשָּׁם בִּמְהִירוּת גְּדוֹלָה.
אָנָה חִיפְּשָׂה אֶת הָ-JPEG שֶׁלָּהּ, אֲבָל הַדְּמוּת שֶׁלָּהּ כָּל הַזְּמַן נִתְקְעָה בְּקִירוֹת. נְקוּדַּת הַמַּבָּט שֶׁל הַמַּחְשֵׁב הִתְחַלְּפָה כָּל פַּעַם, וְנִרְאֶה כְּאִילּוּ שֶׁהִיא בְּתוֹךְ הַקִּיר. הִיא פָּרְצָה הַחוּצָה וְנִיסְּתָה לַעֲלוֹת בַּמַּדְרֵגוֹת לַקּוֹמָה הַשְּׁנִיָּיה שֶׁל הַגָּלֶרְיָה, אֲבָל לֹא יָדְעָה אֵיךְ לְהִשְׁתַּמֵּשׁ בַּמַּדְרֵגוֹת. הִיא נִיסְּתָה לִלְחוֹץ עַל הַחֵץ שֶׁמַּצְבִּיעַ לְמַעְלָה, וְהַדְּמוּת שֶׁלָּהּ הִתְחִילָה לָעוּף. הִיא עָפָה דֶּרֶךְ הַגַּג אֶל הַשָּׁמַיִים. אָנָה לֹא לָחֲצָה עַל אַף כַּפְתּוֹר, אֲבָל הַדְּמוּת שֶׁלָּהּ הִמְשִׁיכָה לִנְסוֹק. הִתְרַחֲקָה עוֹד וְעוֹד מָה-JPEG. מַקְּשֵׁי הַחִיצִּים כְּבָר לֹא שָׁלְטוּ בָּהּ. רָחוֹק מִתַּחְתֶּיהָ, נִרְאֶה הָעוֹלָם הַוִּוירְטוּאָלִי יִפְיְיפָה וְקָטָן.
***
הָאֲנָשִׁים שֶׁהָיוּ חֲבֵרִים שֶׁלָּהּ בַּקּוֹלֵג' אִרְגְּנוּ אֲרוּחָה מְשׁוּתֶּפֶת, אֲבָל אָנָה לֹא הֵכִינָה שׁוּם דָּבָר. בִּמְקוֹם זֶה הִיא הֵבִיאָה צַלְּחוֹת נְיָיר וְהִנִּיחָה אוֹתָן בְּעִילּוּם שֵׁם עַל עֲרֵימָה שֶׁל צַלָּחוֹת אֲמִיתִּיּוֹת. אָנָה אִיתְּרָה בֵּין כּוּלָּם אֶת הֶחָבֵר שֶׁלָּהּ לְשֶׁעָבַר וְהִרְגִּישָׁה שֶׁכָּל הַנְּשִׁימוֹת שֶׁלָּהּ כְּלוּאוֹת בְּתוֹךְ קוּפְסָה קְטַנָּה בֶּחָזֶה. הִיא הָיְתָה צְרִיכָה לִזְכּוֹר לְהוֹצִיא כָּל אַחַת מֵהֵן הַחוּצָה וְלִנְשׁוֹם, וּכְשֶׁנָּשְׁמָה, עוֹד נְשִׁימָה נִכְלְאָה בַּקּוּפְסָה.
רוֹב הָאֲנָשִׁים בַּמְּסִיבָּה עָבְדוּ בְּחָלָל תַּעֲשִׂיָּיתִי מְשׁוּפָּץ שֶׁל אֵיזֶה כּוֹכַב אָמָּנוּת אֵגוֹאִיסְט. הַבָּנוֹת צִייְּרוֹ כָּל הַיּוֹם גִּרְסָאוֹת פוֹטוֹ-רֵיאָלִיסְטִיּוֹת לַתְּמוּנוֹת שֶׁהוּא עִיצֵּב בְּפוֹטוֹשׁוֹפּ. הֵן אָכְלוּ אֶת אֲרוּחוֹת הַצָּהֳרַיִים שֶׁלָּהֶן בְּקָפֵיטֶרְיָה עֲצוּמָה, שֶׁאָנָה כְּבָר שָׁמְעָה עָלֶיהָ כַּמָּה פְּעָמִים. הָיְתָה לָהּ בְּחִילָה מֵרוֹב מַאֲמָץ לִזְכּוֹר מִי זֶה מִי. אֵיזוֹ אִישִׁיּוֹת יֵשׁ לְכָל אֶחָד. הִיא הוֹצִיאָה נְשִׁימָה מֵהַקּוּפְסָה, וְעָמְדָה שָׁם בְּתוֹךְ הָעֲרָפֶל שֶׁלָּהּ.
הֶחָבֵר לְשֶׁעָבַר עָמַד וְדִיבֵּר עִם בַּחוּרָה יָפָה, וְאָנָה הוֹצִיאָה בֵּינְתַיִים אֶת הַטֵּלֵפוֹן שֶׁלָּהּ וּמָחֲקָה אֶת הַמִּסְפָּר שֶׁלּוֹ. הִנֵּה, הוּא מֵת, הִיא חָשְׁבָה. גָּמוּר, מֵחוֹק, הָלַךְ לִבְלִי שׁוּב. אָנָה הִתְמַקְּמָה לְיַד קְבוּצַת מִכְרוֹת שֶׁלָּהּ. הֵן נִרְאוּ יָפוֹת אַחֲרֵי שֶׁבָּחֲנָה אוֹתָן לְאוֹרֶךְ זְמַן. אִם רַק הָיְתָה יְכוֹלָה לְנַשֵּׁק אוֹתָן!
"קָשֶׁה עִם אַקְסִים," אָמְרָה אַחַת מֵהֶן, גְּבוֹהָה וּמְהַמֶּמֶת, שֶׁאָנָה לֹא הִצְלִיחָה לִזְכּוֹר אֶת שְׁמָהּ. "אַתְּ תָּמִיד רוֹצָה לִקְפּוֹץ לְתוֹךְ מְכוֹנַת זְמַן."
"כֵּן," אָמְרָה אָנָה. "רֶגַע, מָה?"
"אַתְּ רוֹצָה לַחֲזוֹר אֲחוֹרָה, לְהַרְגָּשָׁה שֶׁהִרְגַּשְׁתָּ כְּלַפָּיו וּכְלַפֵּי עַצְמְךָ. אַתְּ רוֹצָה לִהְיוֹת יוֹתֵר צְעִירָה, אֲפִילּוּ אִם זֶה רַק בְּכַמָּה חוֹדָשִׁים."
"כֵּן," אָמְרָה אָנָה.
חָסֵר לַמְּסִיבָּה הַזֹּאת אֵיזֶה מַרְכִּיב מְסִיבּוֹת קָסוּם. אָנָה פָּגְשָׁה בַּחוּרָה שֶׁלֹּא הִצְלִיחָה לִמְצוֹא אַף בָּחוּר חָמוּד. "הָאָבִיב הַנֵּץ, וְהַכּוֹס הַפּוֹרֵחַ שֶׁלִּי דּוֹרֵשׁ שֶׁמִּישֶׁהוּ יִקְטוֹף אוֹתוֹ," אָמְרָה הַבַּחוּרָה. "כְּאִילּוּ כָּל הַדְּבוֹרִים נֶעֶלְמוּ וַאֲנִי כְּבָר רוֹצֶה לְהַפְרִיחַ נִיצָּנִים אֲבָל שׁוּם דָּבָר לֹא מַאֲבָק אוֹתִי." אָנָה הִסְכִּימָה עִם הַבַּחוּרָה הַזֹּאת. מָה אִם אֵין יוֹתֵר מַעַרְכוֹת יְחָסִים טוֹבוֹת? מָה אִם אָמָּנוּת זְכוּכִית תַּעֲשֶׂה מַמָּשׁ פּוֹפּוּלָרִית רַק אַחֲרֵי שֶׁהִיא תָּמוּת?
"יוּ בַּלְיָינִים!" בָּחוּר שֶׁאָנָה אַף פַּעַם לֹא רָאֲתָה קוֹדֶם הִכְרִיז עַל בּוֹאוּ, וְהַמְּסִיבָּה הִמְשִׁיכָה. הוּא לָבַשׁ מִכְנְסֵי טְרֵנִינְג טָאִי-דְּאִי מְשׁוּגָּעוֹת וְחוּט טֵלֵפוֹן הָיָה קָשׁוּר סְבִיב הַמֵּצַח שֶׁלּוֹ. הֶחָבֵר שֶׁלָּהּ לְשֶׁעָבַר פְלִרְטֵט עַכְשָׁיו בְּחוֹפְשִׁיּוּת עִם הַבַּחוּרָה בַּעֲלַת הַכּוֹס הַפּוֹרֵחַ. אָנָה סָרְקָה אֶת הַטֵּלֵפוֹן שֶׁלָּהּ בְּחִיפּוּשׂ אַחַר הוֹדָעַת טֵקְסְט שֶׁתַּצִּיל אוֹתָהּ. הִיא סִימְּסָה בְּלִי לַחֲשׁוֹב לְחַבֵּר לָעֲבוֹדָה, וְאָז חָפְרָה בָּאַלִּימוּת וְשָׁלְפָה אֶת הַמְּעִיל שֶׁלָּהּ מִתּוֹךְ עֲרֵימַת מְעִילִים אֲחֵרִים. אָנָה לֹא יָדְעָה אִם הִיא אֲמוּרָה לָקַחַת אֶת צַלְּחוֹת הַנְּיָיר שֶׁנִּשְׁאֲרוּ חֲזָרָה הַבַּיְתָה. הִיא לֹא יָדְעָה מָה נֶחֱשָׁב מְנוּמָּס. הִיא עָמְדָה לְיָדָן וְהִיסְּסָה כְּשֶׁהֶחָבֵר לְשֶׁעָבַר נִיגַּשׁ אֵלֶיהָ.
כְּשֶׁאָנָה הִתְאַהֲבָה בּוֹ הָיְתָה לָהּ הַרְגָּשָׁה שֶׁהַפָּנִים שֶׁלּוֹ עוּצְּבוּ בִּמְיוּחָד כְּדֵי לָצוּד אֶת תְּשׂוּמַת לִבָּהּ. הַלְּחָיַיִם שֶׁלּוֹ הָיוּ טִיפָּה אֲדוּמּוֹת, כְּמוֹ שֶׁאֲנָה דִּמְיְינָה לְחַיִּים שֶׁל אַצִּיל רוּסִי. הָיְתָה לוֹ לֶסֶת חֲזָקָה וּמְזַלְזֶלֶת. הִיא חָשְׁבָה שֶׁהַגּוֹרָל מָשַׁךְ אוֹתָהּ אֵלָיו, וְאוֹתוֹ אֵלֶיהָ, וְדָחַף אוֹתָהּ לְנַהֵל יוֹמָן בָּרְשִׁימוֹת שֶׁל גּוּגֶל. עַכְשָׁיו הִיא כְּבָר הָיְתָה פָּחוֹת רוֹמַנְטִיקָנִית וְיָדְעָה שֶׁהִיא פָּשׁוּט מְכוּרָה לִפְנִים שֶׁלּוֹ. אַחֲרֵי שֶׁמִּשְׁנָנִים בְּעַל פֶּה אֶת הַפַּרְצוּף שֶׁל מִישֶׁהוּ, אֶפְשָׁר לְהִשְׁתַּעְבֵּד לַפַּרְצוּף הַזֶּה. חַיָּיבִים לִרְאוֹת אֶת הַפַּרְצוּף הַזֶּה כְּדֵי לְהַרְגִּישׁ בְּנוֹחַ. אֲבָל הַפַּרְצוּף הוֹלֵךְ לְדַרְכּוֹ, הַפַּרְצוּף יוֹצֵא עִם פַּרְצוּפִים אֲחֵרִים. הֵם הִבִּיטוּ זֶה בָּזֶה וְהַצִּיצִים שֶׁלָּהּ כָּאֲבוּ. הִיא רָצְתָה לְהַחֲטִיף לוֹ סְטִירָה, אֲבָל רָצְתָה שֶׁהַסְּטִירָה תַּפִּיל מִמֶּנּוּ אֶת הַבְּגָדִים.
"תָּרִימִי לִי טֵלֵפוֹן מָחָר," הוּא אָמַר כְּאִילּוּ כְּלוּם. "אוּלַי נִסְתּוֹבֵב קְצָת."
***
לְמָחֳרָת רָצְתָה אָנָה לְצַלְצֵל לְחַבֵּר שֶׁלָּהּ לְשֶׁעָבַר אֲבָל הַמִּסְפָּר שֶׁלּוֹ לֹא הָיָה שָׁם. הִיא שָׁלְחָה לוֹ אֵימַיְיל וְחִיכְּתָה. הִיא הִתְעַלְּמָה מִשִּׂיחָה מְחַבֵּר לַעֲבוֹדָה. הִיא הֶחְלִיטָה לְהִצְטָרֵף לֶהָמוֹן אֲתָרֵי הֶיכֵּרוּיוֹת בְּחִינָּם. כָּל הַבּוֹקֶר מִילְּאָה טְפָסִים. לְכָל אֲתָר הִיא בָּחֲרָה שָׁם מִשְׁתַּמֵּשׁ אַחֵר: glass_animal, ghost_world24, bright_fires. הַזֶּהוּת שֶׁלָּהּ הָיְתָה מַשֶּׁהוּ שַׁבְרִירִי, מִתְנַדְנֵד.
הֶחָבֵר  שֶׁלָּהּ לְשֶׁעָבַר שָׁלַח לָהּ סַמֵּס לָבוֹא אֵלָיו וְהִיא עָלְצָה מִשִּׂמְחָה. הִיא עָשְׂתָה מִקְלַחַת נִלְהֶבֶת שֶׁל מִישֶׁהִי שֶׁמְּצַפֶּה שֶׁיִּשְׁכְּבוּ אִיתָּהּ. אַחֲרֵי שֶׁהִתְעַסְּקָה עִם הַגַּ'ל וְהַסִּיכוֹת לַשֵּׂיעָר, הִיא הִשְׁתַּמְּשָׁה בַּמֵּיְיק-אַפּ לְהַסְתִּיר אֶת הַפִּצְעוֹנִים שֶׁלָּהּ. הִיא חִייְּכָה בִּרְאִי אֶל מוּל הַגִּרְסָה הַמְּשׁוּפֶּרֶת שֶׁל עַצְמָהּ. הִיא הִרְגִּישָׁה כְּמוֹ מְכַשֵּׁפָה, אֲבָל מֵהַסּוּג הֶחָבִיב וְהַשּׁוֹחֵר-טוֹב.
בַּבַּיִת שֶׁל הֶחָבֵר לְשֶׁעָבַר הֵם דִּיבְּרוּ וְאָכְלוּ פִּיצָה קָרָה. הֵם צָפוּ בַּשִּׁידּוּרִים חוֹזְרִים שֶׁל "מִשְׁפָּחָה בְּהַפְרָעָה" בַּמַּחְשֵׁב הַנַּיָּיד שֶׁלּוֹ. "אַתָּה כְּמוֹ שִׁידּוּר חוֹזֵר," הִיא אָמְרָה לוֹ. "אֲבָל כְּמוֹ שִׁידּוּר חוֹזֵר שֶׁאֲנִי מַמָּשׁ אוֹהֶבֶת. כָּזֶה שֶׁמַּמָּשׁ בָּא לִי לִרְאוֹת." הִיא רָצְתָה לְנַשֵּׁק אוֹתוֹ, אֲבָל אִם הוּא הָיָה רוֹצֶה לְנַשֵּׁק אוֹתָהּ הוּא כְּבָר הָיָה עוֹשֶׂה אֶת זֶה, לֹא? אוֹ שֶׁאוּלַי הוּא רָצָה שֶׁהִיא תַּעֲשֶׂה אֶת הַצַּעַד הָרִאשׁוֹן? הִיא בָּהֲתָה בַּפּוֹסְטֶר שֶׁל "מוֹעֲדוֹן קְרָב" שֶׁאַף פַּעַם לֹא הִבְחִינָה בּוֹ קוֹדֶם. "עָדִיף שֶׁאֲנִי אֵלֵךְ, נָכוֹן?" הִיא שָׁאֲלָה אוֹתוֹ.
"כֵּן."
"טוֹב. בְּסֵדֶר." אָנָה שֶׁרֵכָה אֶת הַנַּעֲלַיִים שֶׁלָּהּ בְּעַצְבָּנוּת. הִיא לָקְחָה אֶת הַמְּעִיל וְהִפִּילָה אֶת הַמַּפְתְּחוֹת שֶׁלָּהּ וְאָז הֵרִימָה אֶת הַמַּפְתְּחוֹת וְהָלְכָה לַדֶּלֶת. פָּשׁוּט צְאִי הַחוּצָה, אָמְרָה לְעַצְמָהּ; אַחֲרֵי שֶׁתִּהְיִי בַּחוּץ תַּרְגִּישִׁי יוֹתֵר טוֹב. הָאֲוִויר יַרְגִּיעַ אוֹתְךָ. הֶחָבֵר שֶׁלָּהּ לְשֶׁעָבַר הִסְתַּכֵּל עָלֶיהָ כְּשֶׁעָמְדָה בַּדֶּלֶת וְהִיא הִרְגִּישָׁה גַּל אִטִּי שֶׁל חֲרָדָה מִתְנַגֵּשׁ בְּגַל מָהִיר שֶׁל חֲרָדָה. "מָה?" הִיא אָמְרָה.
"כְּלוּם," הוּא אָמַר. צְאִי, הִיא חָשְׁבָה. פָּשׁוּט תֵּצְאִי. הַמּוֹחַ שֶׁל אָנָה כְּאֵב. הִיא נְשָׁמָה עָמוֹק. הִיא תָּמִיד תַּרְגִּישׁ כָּכָה! אִם תַּעֲזוֹב אֶת הַבַּיִת שֶׁלּוֹ עַכְשָׁיו הִיא תַּרְגִּישׁ אֲפִילּוּ יוֹתֵר גָּרוּעַ! הֶחָבֵר לְשֶׁעָבַר הִצִּיעַ לְחַבֵּק אוֹתָהּ. סֵקְס הָיָה מְסַדֵּר אֶת זֶה. סֵקְס יָכוֹל לְהַרְגִּיעַ אֲנָשִׁים וּלְשַׂמֵּחַ אוֹתָם. זֶה הַדָּבָר הֲכִי טוֹב לַעֲשׂוֹת. זֹאת דֶּרֶךְ יְצִירָתִית לְבַטֵּא אֶת עַצְמְךָ. אָנָה הִסְתּוֹבְבָה בַּחֲזָרָה. הֶחָבֵר שֶׁלָּהּ לְשֶׁעָבַר נֶאֱנַח וְהָאֲנָחָה שִׁילְּחָה בָּאֲנָה רֶצֶף בְּרָקִים שֶׁל שִׂנְאָה וּתְשׁוּקָה. הַטֵּלֵפוֹן שֶׁלָּהּ רֶטֶט וְהִיא עָנְתָה בְּלִי לְהִסְתַּכֵּל.
"מָה?"
"הַיי, אָנָה, קוֹרְאִים לִי גֵ'נִין, אֲנִי סְטוּדֶנְטִית שָׁנָה ב' בְּבֵית הַסֵּפֶר לְעִיצּוּב שֶׁל רוֹד אַיְילֵנְד, מָה שְׁלוֹמֵךְ הַיּוֹם?"
אָנָה הִסְתַּכְּלָה עַל הֶחָבֵר לְשֶׁעָבַר וְהֶעֱמִידָה פָּנִים שֶׁהִיא מְדַבֶּרֶת עִם מִישֶׁהוּ מְעַנְיֵין.
"אֲנִי בְּסֵדֶר, מָה קוֹרֶה?"
"הַכּוֹל טוֹב! יֵשׁ לְךָ אוּלַי כַּמָּה דַּקּוֹת לִשְׁמוֹעַ עַל כָּל מִינֵי תּוֹסָפוֹת חֲדָשׁוֹת לְבֵית הַסֵּפֶר שֶׁאוּלַי אַתְּ עוֹד לֹא יוֹדַעַת עֲלֵיהֶן?"
אָנָה נוֹפְפָה לְחַבֵּר שֶׁלָּהּ לְשֶׁעָבַר נִפְנוּף קָטָן. הִיא הִשְׁתַּדְּלָה לְהֵירָאוֹת נָשִׁית.
"בֶּטַח," הִיא אָמְרָה לַטֵּלֵפוֹן, וְיָצְאָה מֵהַדֶּלֶת.
"טוֹב, אָז הַסִּפְרִיָּיה הַחֲדָשָׁה כְּבָר כִּמְעַט גְּמוּרָה, וְיֵשׁ גַּם קָפֵטֶרְיָה חֲדָשָׁה בְּבִנְיַין הַמְּעוֹנוֹת הֶחָדָשׁ."
"וּוָאו, מַגְנִיב. הַבִּנְיָין בְּדָאוּן טָאוּן?" אֲוִויר הַלַּיְלָה טָפַח עַל פָּנֶיהָ שֶׁל אָנָה בְּקַבָּלַת פָּנִים נְעִימָה בְּיוֹתֵר.
"בְּדִיּוּק. וְהַסִּפְרִיָּיה הִיא רַק אַחַת מֵהַרְבֵּה תּוֹסָפוֹת חֲדָשׁוֹת. רַק ש... בֵּית הַסֵּפֶר זָקוּק לְעֶזְרָה נוֹסֶפֶת. אוּלַי תִּרְצִי לִתְרוֹם סְכוּם קָטָן? יִתְלוּ שֶׁלֶט עִם הַשֵּׁם שֶׁלְּךָ עַל הַקִּיר בַּסִּפְרִיָּיה."
אָנָה הִגִּיעָה הַבַּיְתָה אֲבָל רָאֲתָה שֶׁאֵין שָׁם אַף אֶחָד שֶׁיָּסִיחַ אֶת דַּעְתָּהּ.
"בְּאֵיזֶה מְגַמָּה אַתְּ לוֹמֶדֶת, גֵ'נִין?"
"אֲנִי בָּאִיּוּר, אֲבָל אֲנִי מַחֲלִיפָה לְהֶדְפֵּס."
"יוֹפִי. הֶדְפֵּס זֶה הַרְבֵּה יוֹתֵר טוֹב. וְגַם הַבָּנִים הַרְבֵּה יוֹתֵר מְתוּרְבָּתִים."
"לְגַמְרֵי."
אָנָה הֲלָכָה לַחֶדֶר שֶׁלָּהּ וְהִשְׂתָּרְעָה עַל הַמִּיטָּה כְּמוֹ בֶּן אָדָם אֲמִיתִּי. סְתָם מְפַטְפֶּטֶת עִם חֶבְרָה, חָשְׁבָה לְעַצְמָהּ. הִיא הִתְרַכְּזָה שׁוּב בְּגֵ'נִין. "יֵשׁ לְךָ תּוֹכְנִיּוֹת מְעַנְיְינוֹת לַסּוֹפָ"שׁ?"
"לֹא מַמָּשׁ. אֲבָל אֶתְמוֹל בַּלַּיְלָה הָיְתָה הוֹפָעָה שֶׁל סוֹנֵיק יות'."
"בְּלוּפוֹ?"
"לֹא, אֵין יוֹתֵר לוּפּוּ."
"אָה. אֲנִי מֵתָה עַל סוֹנֵיק יוֹת'. בַּתִּיכוֹן לֹא אָהַבְתִּי אוֹתָם כִּי חָשַׁבְתִּי שֶׁהֵם יוֹתֵר מִדַּי רוֹעֲשִׁים, אֲבָל עַכְשָׁיו אֲנִי מֵתָה עֲלֵיהֶם."
"אֲנִי תָּמִיד אָהַבְתִּי אוֹתָם," אָמְרָה גֵ'נִין.
אָנָה שִׂיחֲקָה בַּשֵּׂיעָר שֶׁלָּהּ וּשְׁמָהּ אוֹתוֹ עַל הַפָּנִים. הִיא הַמְּהַמֶּה מַנְגִּינָה שֶׁהִמְצִיאָה. "אַתְּ יוֹדַעַת, זֶה מַמָּשׁ טֵירוּף אַחֲרֵי שֶׁיּוֹצְאִים מִבֵּית סֵפֶר. כְּאִילּוּ, טֵירוּף בָּאוֹפֶן הֲכִי מְשַׁעֲמֵם שֶׁאֶפְשָׁר."
"כֵּן, טוֹב, אֲנִי לֹא הוֹלֶכֶת לְהִילָּחֵץ מִזֶּה עַכְשָׁיו," אָמְרָה גֵ'נִין.
"טוֹב." אָנָה נָשְׁפָה וְהִרְחִיקָה אֶת הַשֵּׂיעָר מֵהַפָּנִים שֶׁלָּהּ. הִיא נָעֲצָה מַבָּט בִּמְאַוְורֵר הַתִּקְרָה. "אוּלַי כְּדַאי לְךָ לַעֲבוֹר לִנְיוּ יוֹרְק. צָרִיךְ מַשֶּׁהוּ מְרַגֵּשׁ בִּשְׁבִיל לְאַזֵּן אֶת הַדִּיכָּאוֹן אַחֲרֵי שֶׁגּוֹמְרִים לִלְמוֹד."
נִשְׁמָע רַעַשׁ, כְּאִילּוּ שֶׁגֵּ'נִין אוֹכֶלֶת מַשֶּׁהוּ אוֹ מְדַבֶּרֶת עִם מִישֶׁהוּ אַחֵר. אָנָה הִמְשִׁיכָה בְּכָל זֹאת. "כֵּן, אֲנִי לֹא יוֹדַעַת. יֵשׁ הָמוֹן בַּחוּרִים בִּנְיוּ יוֹרְק, הָמוֹן אָמָּנוּת. בֶּטַח תּוּכְלִי לָגוּר עִם הַשּׁוּתָּפִים שֶׁלְּךָ מֵהַקּוֹלֵג' אִם הֵם מוֹצְאִים חֵן בְּעֵינֶיךָ. הַתּוֹאַר לֹא מַמָּשׁ יַעֲזוֹר לָךְ בְּמַשֶּׁהוּ, אֲבָל אוּלַי יֵשׁ לְךָ קְשָׁרִים."
"אֵין לִי קְשָׁרִים," אָמְרָה גֵ'נִין.
"אוּלַי תּוּכְלִי לְהֵיעָזֵר בִּקְשָׁרִים שֶׁל חֲבֵרִים שֶׁלְּךָ," אָנָה שִׁינְּתָה תְּנוּחָה בַּמִּיטָּה. "הַבָּרִים לֹא יִהְיוּ כֵּיפִיִּים כְּמוֹ הַמְּסִיבּוֹת בַּבָּתִּים בִּפְרוֹבִידֵנְס."
"אֲנִי רַק מְקַוֶּוה לַעֲשׂוֹת מַסְפִּיק כֶּסֶף בִּשְׁבִיל לִשְׂכּוֹר סְטוּדְיוֹ, אַחֶרֶת אֲנִי אֶצְטָרֵךְ לַעֲבוֹד בַּחֶדֶר שֶׁלִּי."
"כֵּן. כְּדַאי גַּם לַעֲשׂוֹת עוֹד מַשֶּׁהוּ, כְּמוֹ מוּזִיקָה, לְפַתֵּחַ חֲלָקִים אֲחֵרִים בַּמּוֹחַ. לִקְרוֹא סִפְרֵי הִיסְטוֹרְיָה, אוּלַי. הַרְבֵּה מֵהַלְּהָקוֹת שֶׁאָהַבְתָּ בַּתִּיכוֹן פִּתְאוֹם יִישָּׁמְעוּ לְךָ אַחֶרֶת. אוֹתוֹ דָּבָר  סְרָטִים. אֲבָל אוּלַי כְּבָר יַעֲבוֹר מַסְפִּיק זְמַן וְתוּכְלִי לִרְאוֹת אֶת רוּבָּם מֵחָדָשׁ."
"אֲנִי יְכוֹלָה אוּלַי לַעֲבוֹר לְלוֹנְדוֹן אוֹ לְאָנְשֶׁהוּ."
"טוֹב, אִם לֹא תַּעַבְרִי, אָז תִּרְאִי אִם נְיוּ יוֹרְק מַתְאִימָה לְךָ. אוֹ שֶׁתְּנַסִּי לְהָבִין לָמָּה הִיא לֹא מַתְאִימָה." שׁוּב נִשְׁמָע הָרַעַשׁ הַזֶּה, כְּאִילּוּ גֵ'נִין מְדַבֶּרֶת עִם מִישֶׁהוּ. אָנָה דִּמְיְינָה אֶת גֵ'נִין מִסְתּוֹבֶבֶת עִם הַבַּחוּרִים מִמְּגַמַּת הֶדְפֵּס, וְכוּלָּם מְצַלְּמִים אֶחָד אֶת הַשֵּׁנִי בְּעֵירוֹם פַאנְקִיסְטִי.
"בֶּטַח תִּתְפַּתִּי לַחֲזוֹר לְחַבֵּר שֶׁלְּךָ לְשֶׁעָבַר," הִיא אָמְרָה, "אֲבָל תִּשְׁתַּדְּלִי לֹא לְהִיכָּנַע לַפִּיתּוּי הַזֶּה. צָרִיךְ לִחְיוֹת אֶת הַחַיִּים לְפִי הַסֵּדֶר." הָיְתָה הַפְסָקָה אֲרוּכָּה בַּצַּד הַשֵּׁנִי.
"שָׁמַעְתִּי שֶׁזֶּה כְּאִילּוּ בִּלְתִּי-אֶפְשָׁרִי לִגְרוֹם לְמִישֶׁהוּ לְהִסְתַּכֵּל עַל הָעֲבוֹדוֹת שֶׁלָּךְ," אָמְרָה גֵ'נִין .
"תִּרְאִי אוֹתִי. לָקְחוּ פֶּסֶל שֶׁלִּי לַתַּעֲרוּכָה."
"בְּאֵיזֶה גָּלֶרְיָה?"
"גָּלֶרְיָה קְטַנָּה בְּפִילָדֶלְפְיָה. בֶּטַח לֹא שָׁמַעְתָּ עָלֶיהָ." אָנָה בָּהֲתָה בְּטַפֵּט שֶׁעַל הַקִּיר.
"יֵשׁ לָהֶם אֲתָר?"
"לֹא."
גֵ'נִין הִשְׁתַּתְּקָה. וְאָז הִיא אָמְרָה, "טוֹב, אָז אֲנִי אַמְשִׁיךְ עִם הַשִּׂיחוֹת הָאֲחֵרוֹת שֶׁלִּי עַכְשָׁיו."
"בַּיי, הָיָה מְעוּלֶּה לְדַבֵּר אִיתְּךָ," אָמְרָה אָנָה. "שֶׁיִּהְיֶה לָךְ בְּהַצְלָחָה בַּחַיִּים!" הִיא הִקְשִׁיבָה לִטְרִיקַת הַטֵּלֵפוֹן שֶׁל גֵ'נִין. גֵ'נִין הַמִּסְכֵּנָה. הִיא תְּסַיֵּים אֶת הַקּוֹלֵג' וְתֵצֵא לְעוֹלָם בְּלִי שֶׁמֶץ שֶׁל מוּשָּׂג. הִיא נוֹרָא תִּיבָּהֵל כְּשֶׁהִיא תְּחַפֵּשׂ עֲבוֹדָה, וּבַסּוֹף עוֹד תִּגְמוֹר בְּקִינְקוּס.
לִפְתִיחָה שֶׁל כּוֹכַב הָאָמָּנוּת הָאֵגוֹאִיסְטִי לָבְשָׁה אָנָה סְוֶוטְשֵׁירְט מַצְחִיק שֶׁהָיָה לָהּ, עִם סוּסִים שֶׁדּוֹהֲרִים דֶּרֶךְ בְּרָקִים. "חָזָק!" אָמְרָה בַּעֲלַת הַכּוֹס הַפּוֹרֵחַ לְאָנָה. "אֲנִי חֲזָקָה!" אָנָה עָנְתָה. הֵן עִישְּׁנוּ גְּרָאס בַּשֵּׁירוּתִים שֶׁל הַגָּלֶרְיָה וְאָנָה הִרְגִּישָׁה מוּפְתַּעַת וְצוֹדֶקֶת. "בְּעִיקָּרוֹן אֲנִי אֵלֶּה דִּיגִיטָלִית," אָמְרָה לְכוֹס הַפּוֹרֵחַ. "יֵשׁ עוֹתָקִים דִּיגִיטָלִיִּים שֶׁלִּי בָּאִינְטֶרְנֵט!" כּוֹס פּוֹרֵחַ צָחֲקָה בְּחוֹסֶר שְׁלִיטָה. הֶחָבֵר לְשֶׁעָבַר שֶׁל אָנָה נִיגַּשׁ וְאָנָה הִבְזִיקָה אֵלָיו חִיּוּךְ מְסַנְוֵור. "זֶה אַתָּה, אַהֲבַת חַיֵּי הַחֲמִישִׁית וְלֹא הָאַחֲרוֹנָה!" הִיא אָמְרָה. הַבַּחוּרוֹת שֶׁל הַצַּיָּיר הַפוֹטוֹ-רֵיאָלִיסְטִי צָחֲקוּ. הֶחָבֵר לְשֶׁעָבַר שֶׁל אָנָה לָקַח אוֹתָהּ לַפִּינָּה.
"אַתְּ מַסְטוּלָה לְגַמְרֵי!" הוּא אָמַר לָהּ.
"אַתָּה רַק אוֹמֵר אֶת זֶה כִּי אֲנִי אוֹמֶרֶת דְּבָרִים שֶׁלֹּא יְאוּמְּנוּ" הִיא אָמְרָה בְּהֶיסַּח הַדַּעַת. הוּא הוֹבִיל אוֹתָהּ אֶל צִיּוּר שֶׁל פְּרָחִים, מֵהַדַּקֵּי נְיָיר וַחֲתוּלִים.
"מָה דַּעְתְּךָ?" הוּא אָמַר.
אָנָה צָחֲקָה צְחוֹק פְלִרְטְטַנִי. לִצְחוֹק זֶה כְּמוֹ לְהַרְאוֹת לְכוּלָּם אֵיךְ הָאוֹרְגַּזְמָה שֶׁלְּךָ נִשְׁמַעַת, חָשְׁבָה אָנָה. הִיא חִיפְּשָׂה אֶת כּוֹס פּוֹרֵחַ, אֲבָל הַבָּנוֹת הָאֲחֵרוֹת הִשְׁתַּלְּטוּ עָלֶיהָ. אָנָה רָאֲתָה אֶת הָאָמָּן הָאֵגוֹאִיסְטִי; הוּא נִרְאָה חָתִיךְ וְעָשִׁיר. הִיא רָצְתָה שֶׁיִּתֵּן גַּם לָהּ עֲבוֹדָה, אֲבָל מוּצְלַחַת יוֹתֵר. מַשֶּׁהוּ כְּמוֹ לָשֶׁבֶת עַל כָּרִית וּלְהַמְצִיא בְּדִיחוֹת, לְמָשָׁל.
הֶחָבֵר שֶׁלָּהּ לְשֶׁעָבַר לָקַח אוֹתָהּ לִפְתִיחָה אַחֶרֶת, שֶׁהָיוּ בָּהּ מְבוּגָּרִים מְשַׁעְמְמִים. הָאָמָּנוּת הָיְתָה מִינִימָלִיסְטִית וְלֹא הָיָה אוֹכֶל. אָנָה הִסְתַּכְּלָה עַל הֶחָבֵר  שֶׁלָּהּ לְשֶׁעָבַר וְהֵם הָיוּ צְעִירִים יַחַד. "הַלְּוַואי שֶׁהָיִיתִי פּוֹגֶשֶׁת אוֹתְךָ דֶּרֶךְ אֲתַר הֶיכֵּרוּיוֹת,"  אָמְרָה אָנָה, "וְאָז הָיִיתִי יְכוֹלָה לְדָרֵג אוֹתְךָ לְעֵינֵי כָּל הָעוֹלָם." הֶחָבֵר לְשֶׁעָבַר צָחַק. כְּאִילּוּ הוֹצִיא אֶת הָאִישִׁיּוּת שֶׁלּוֹ מִתּוֹךְ צִנְצֶנֶת וְעַכְשָׁיו נִסְחָב אַחֲרֶיהָ שׁוֹבֶל מָתוֹק.
הָעֶרֶב הִסְתַּיֵּים בְּכָךְ שֶׁאֲנָה מָצְצָה לוֹ אֶת הֵזִין בְּעִנְיַין מְזוּיָּף. בַּחֲלָקִים הֲכִי מְשַׁעְמְמִים, הִרְגִּישָׁה כְּאִילּוּ הִיא מְבַצַּעַת מַטָּלָה בַּחַוּוֹה. הִיא צָחֲקָה לְעַצְמָהּ וְהֶחָבֵר לְשֶׁעָבַר נִתְקַף חוֹסֶר בִּיטָּחוֹן. אַחֲרֵי זֶה הֵם שָׁכְבוּ בַּמִּיטָּה הַצָּרָה שֶׁלָּהּ וְהוּא נִרְדַּם בִּמְהִירוּת. הִיא הִבִּיטָה בּוֹ, וְהוּא שֶׁעִמָּם אוֹתָהּ.
הִיא הֵרִימָה אֶת הַטֵּלֵפוֹן הַסֵּלוֹלָרִי מִמַּרְגְּלוֹת הַמִּיטָּה וְגָלְלָה אֶת כָּל רְשִׁימַת אַנְשֵׁי הַקֶּשֶׁר שֶׁלָּהּ. הִיא דִּמְיְינָה אֶת כָּל הַחֲבֵרִים שֶׁלָּהּ וְאֶת קְרוֹבֵי הַמִּשְׁפָּחָה וְהַבּוֹסִים וּבַעֲלֵי הַבַּיִת שֶׁלָּהּ עוֹמְדִים בְּשׂוֹרָה, לְפִי סֵדֶר הָאָלֶף-בֵּית. הִיא תִּצְעַד לְאוֹרֶךְ הַשּׁוּרָה וּתְבָרֵךְ אֶת כּוּלָּם לְשָׁלוֹם. הִיא תַּעֲצוֹר, מְבוּלְבֶּלֶת, מוּל אִישׁ זָר, וְאָז הוּא יַסְבִּיר שֶׁהוּא הָרוֹקֵחַ מִ-CVS. וְהוּא יַעֲמוֹד מַמָּשׁ לְיַד הַחֶבְרָה הֲכִי טוֹבָה שֶׁלָּהּ!
אֵיפְשֶׁהוּ בָּאֶמְצַע תִּהְיֶה אִישָּׁה שֶׁתֵּירָאֶה זָרָה. "מִי אַתְּ?" אָנָה תִּשְׁאַל.
"לַזָּלֵי פוֹטוֹן," תַּגִּיד הָאִישָּׁה בְּשֶׁקֶט, וְאָנָה סוֹף סוֹף תִּפְגּוֹשׁ אֶת הָאִישָּׁה עִם הַפוֹטוֹן מֵהָאִינְטֶרְנֵט.
"הַפוֹטוֹן כְּבָר לֹא אַקְטוּאָלִי," תַּגִּיד לְזָלִי.
"כְּבָר קָנִיתִי אֶחָד אַחֵר," אָנָה תַּגִּיד.
וְאָז הִיא תִּרְאֶה אֶת גֵּ'סִיקָה פְּסִיכוֹלוֹגִית. הִיא תַּחֲלוֹף עַל פְּנֵי גֵּ'סִיקָה פְּסִיכוֹלוֹגִית בְּרִיצָה!
גֶ'יְיסוֹן, הֶחָבֵר שֶׁלָּהּ לְשֶׁעָבַר מֵהַתִּיכוֹן, יִתְמַזְמֵז עִם בַּת דּוֹדָתָהּ גֵ'קִי, אֲבָל רַק כִּי הֵם עוֹמְדִים אֶחָד לְיַד הַשֵּׁנִי. אָנָה פּוֹסַעַת לְאוֹרֶךְ הַשּׁוּרָה, נִגְעֶלֶת, מְרוּתֶּקֶת. הִיא חוֹלֶפֶת עַל פְּנֵי זָרָה נוֹסֶפֶת. "אֲנִי אָנָה," אוֹמֶרֶת אָנָה. "מִי אַתְּ?"
"אֲנִי גָּרָה בַּדִּירָה הַיְּשָׁנָה שֶׁל סָבְתָא שֶׁלָּךְ," אוֹמֶרֶת הָאִישָּׁה. "כַּנִּרְאֶה עֲדַיִין לֹא מָחַקְתָּ אֶת הַמִּסְפָּר הַזֶּה."
אָנָה חוֹלֶפֶת בִּגְנֵיבָה עַל פְּנֵי בּוֹס לְשֶׁעָבַר שֶׁפִּיטֵּר אוֹתָהּ בְּלִי סִיבָּה. לְמַרְבֵּה הַזְּוָועָה הִיא רוֹאָה אֶת אִמָּא שֶׁלָּהּ מְדַבֶּרֶת בְּמֶרֶץ עִם חֶבְרָה שֶׁלָּהּ לְלִימּוּדִים, מוּלִי, שֶׁעוֹמֶדֶת שָׁם שִׁיכּוֹרָה לְגַמְרֵי. הִיא מְחַפֶּשֶׂת מִישֶׁהוּ שֶׁהִיא בֶּאֱמֶת תִּרְצֶה לְדַבֵּר אִיתּוֹ. דֵּי הַרְבֵּה אֲנָשִׁים עֲסוּקִים בַּטֵּלֵפוֹנִים שֶׁלָּהֶם. יֵשׁ שָׁם הֲמוֹן אֲנָשִׁים שֶׁהָיְתָה מִתְעַלֶּמֶת מֵהֶם אִם הָיְתָה פּוֹגֶשֶׁת אוֹתָם בָּרְחוֹב.
אֲחוֹתָהּ עוֹמֶדֶת לְיַד הַגֵּנִיקוֹלוֹגִית שֶׁלָּהּ. הֵן מַבִּיטוֹת זוֹ בָּזוֹ בַּאֲדִישׁוּת. אָנָה מוֹחֶקֶת חֶבְרָה לְשֶׁעָבַר מְשַׁעֲמֶמֶת, שֶׁרַק בִּגְלַל רִגְשׁוֹת אָשָׁם הִתְחַבְּרָה אִיתָּהּ בִּכְלָל, וּבָחוּר מְתוּסְבָּךְ וּפְלִרְטְטַנִי שֶׁפַּעַם אָמַר לָהּ שֶׁיֵּשׁ לָהּ "עֵינֵי חַיָּה". הִיא מוֹחֶקֶת כַּמָּה רוֹפְאִים שֶׁרִימּוּ אוֹתָהּ וְהִרְעוּ אֶת מַצַּב בְּרִיאוּתָהּ. אַחֲרֵיהֶם יֵשׁ הַרְבֵּה אֲנָשִׁים שֶׁנִּרְאִים מְעַנְיְינִים, שֶׁהָיָה לָהּ חִיבּוּר  אִיתָּם אֲבָל לֹא הִתְפַּתְּחָה מִזֶּה קִרְבָה. אָנָה מוֹחֶקֶת עוֹד וְעוֹד מֵהֶם. הִיא מַבִּיטָה בְּשׁוּרָה הַמִּתְכַּוֶּוצֶת וְהוֹלֶכֶת, עַד שֶׁהִיא נִשְׁאֶרֶת עִם רְשִׁימָה קְצָרָה וּטְהוֹרָה.




https://www.shortstoryproject.com/he/story/%d7%94-jpeg/
#הִתְבַּגְּרוּת#כתיבהנשׁית#נָשִׁים#תִּסְכּוּל#תֶּרְבּוֹתָאמֵרִיקָאִית