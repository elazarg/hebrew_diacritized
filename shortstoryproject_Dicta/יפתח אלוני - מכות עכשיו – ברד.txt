לְיוֹאֵל הוֹפְמָן


"...הַהֶבְדֵּל בֵּינֵינוּ, קָלִישׁ, הוּא רַק הָאוֹפֶן בּוֹ אֲנַחְנוּ מְחַלְּקִים אֶת הַסְּפָרִים. לְךָ נִדְמֶה שֶׁיֵּשׁ סִפְרֵי בְּדָיָה אוֹ סִפְרֵי הָגוּת, אֲבָל בְּעֵינַיי, הַבְּדָיָה כְּרוּכָה בֶּהָגוּת וְהֶהָגוּת כָּל כּוּלָּהּ בְּדָיָה."

(י"א וְיִיגַּל)

אֲנִי זוֹכֵר אֶת חוֹרֶף 1973, כְּשֶׁדּוּדִי קָלִישׁ הוּחְזַר מִמִּצְרַיִם וְאָמַר לִי: "הַבֵּיְגְּל עוֹגֶנֶת לְמַרְגְּלוֹת הַדְּיוּנָה הַגְּדוֹלָה, אֲנִי יוֹצֵא לְהַפְלִיג עָלֶיהָ, לְדַרְווִין וְלִי יֵשׁ עַל מָה לְדַבֵּר." אֲבָל דּוֹדָתִי, שֶׁשָּׁמְעָה מַשֶּׁהוּ מֵהַשִּׂיחָה, אָמְרָה לוֹ: "קָלִישׁ, עָדִיף שֶׁתַּמְתִּין לַקַּיִץ."
אֲנִי זוֹכֵר שֶׁהַקַּיִץ הִגִּיעַ, וְשֶׁהוּא הָיָה רוֹתֵחַ בִּמְיוּחָד. הַחוֹל אֶצְלֵנוּ נָמֵס וְדוֹדִי אָמַר: אֲנִי יוֹצֵא לְדִיּוּנָהּ הַגְּדוֹלָה לִרְאוֹת אִם הַבֵּיְגְּל עָגְנָה כְּבָר.
הָיִיתִי אָז בֶּן שֵׁשׁ אוֹ שֶׁבַע בְּעֵרֶךְ, יָדַעְתִּי שֶׁדּוֹדִי קָלִישׁ הוּא דּוֹקְטוֹר לְמַדְּעֵי הַטֶּבַע. שֶׁהוּא לָמַד גֵּנֵטִיקָה וְהָיָה מוּמְחֶה לְתוֹרַת הָאֵבוֹלוּצְיָה, אוֹ מַשֶּׁהוּ דּוֹמֶה, וְשֶׁהוּא כָּתַב עֲבוֹדָה נֶחֱשֶׁבֶת עַל טָעוּת כָּלְשֶׁהִי שֶׁמָּצָא בַּתּוֹרָה.
אֲנִי זוֹכֵר שֶׁכּוּלָּם חִיפְּשׂוּ אוֹתוֹ וְשֶׁהוּא שָׁב בְּאֶחָד הַלֵּילוֹת, פָּנָיו הַמּוֹאֳרָכִים הָיוּ שְׂרוּפִים כָּל כָּךְ שֶׁיָּכוֹלְתִּי לִרְאוֹת רַק אֶת עֵינָיו. לְאַחַר שֶׁכּוּלָּם הָלְכוּ לִישׁוֹן הוּא נִכְנָס לְחַדְרִי, הִתְיַישֵּׁב לְצַד מִיטָּתִי, הָעִיר אוֹתִי וְהִשְׁבִּיעַ שֶׁאֶשְׁמוֹר כָּל מָה שֶׁהוּא מְסַפֵּר לִי בְּסוֹד. הוּא אָמַר: "הַבֵּיְגְּל עָגְנָה שָׁם, הִפְלַגְנוּ, שָׂטְנוּ בַּיָּם הַחוֹלוֹת, דִּיבַּרְתִּי עִם דַּרְוִוין. פִּתְאוֹם הִתְחִיל לָרֶדֶת בָּרָד אִיּוּם וְקָפַצְתִּי."
לִפְנֵי שֶׁדּוֹדִי הִפְלִיג עִם דַּרְוִוין עַל הַבֵּיְגְּל, הוּא הִפְלִיג עַל אוֹנִיַּית חֵיל הַיָּם תַּרְשִׁישׁ. לַמְרוֹת שֶׁהָיְתָה מְצוּיֶּדֶת בְּמִכְשׁוּר מְשׁוּכְלָל בְּהַרְבֵּה מִשֶּׁל הַבֵּיְגְּל, הִיא (תַּרְשִׁישׁ) טִבְעָהּ בַּיָּם הַמִּצְרִי. זֶה קָרָה בְּלֵיל יוֹם כִּיפּוּר הַהוּא וְדוֹדִי הֶאֱמִין שֶׁזּוֹ הָיְתָה יָד אֱלוֹהִים אוֹ יַד הַשָּׂטָן (לַמְרוֹת שֶׁכּוּלָּם יוֹדְעִים שֶׁזּוֹ הָיְתָה יָד מִצְרִית). עוּבְדָּה, הוּא אוֹמֵר, הַלַּיְלָה הָיָה חַמִּים וּפִתְאוֹם נִיתַּךְ בָּרֶד, גּוּשִׁים גְּדוֹלִים, מַמָּשׁ כְּמוֹ הַבָּרָד הָאֱלוֹהִי, זֶה שֶׁאֵשׁ מִתְלַקַּחַת בְּתוֹכוֹ.
בְּכָל אוֹפֶן, בְּאוֹתוֹ לֵיל כִּיפּוּר הִתְבַּקְּעָה בֶּטֶן הַתַּרְשִׁישׁ, וְגַם עוֹר הַתּוֹף בְּאוֹזְנָיו שֶׁל דּוֹדִי הִתְבַּקֵּעַ. הוּא קָפַץ לְמַיִם וְשָׂחָה. כְּשֶׁהֵאִיר הַבּוֹקֶר מָצָא אֶת עַצְמוֹ בְּחוֹף נָטוּשׁ. שְׁנֵי בֵּדוּאִים עַל גְּמַלִּים קָרְבוּ לִקְרָאתוֹ, אֲבָל הַדְּמָמָה הָיְתָה עֲמוּקָּה כָּל כָּךְ עַד שֶׁחָשַׁב שֶׁהוּא הוֹזֶה. הוּא עָצַם עֵינַיִים, וּכְשֶׁפָּקַח אוֹתָן, רָכְנוּ הַבֵּדוּאִים מֵעָלָיו, מְמַשְּׁשִׁים אֶת הַדּוֹפֶק שֶׁלּוֹ, מַעֲבִירִים אֶת מִפְרַק יָדוֹ הַדּוֹמֵם זֶה לָזֶה. שָׁעָה אֲרוּכָּה הִתְבּוֹנְנוּ בּוֹ בִּשְׁתִיקָה, וְאָז הוֹצִיאוּ מִתַּרְמִילָם גּוּשׁ תְּמָרִים, הֶאֱכִילוּ וְהִשְׁקוּ אוֹתוֹ. דּוֹדִי זוֹכֵר שֶׁאָמַר לָהֶם: "אִם לֹא תַּאֲמִינוּ, כִּי לֹא תְּאַמְּנוּ." מִשְׁפָּט שֶׁהוּא נוֹהֵג לַחֲזוֹר עָלָיו פֹּה וָשָׁם. בְּכָל אוֹפֶן, מֵאָז שֶׁהוּחְזַר מִמִּצְרַיִם דּוֹדִי שׁוֹמֵעַ רַק צִלְצוּלִים, וְאוֹתִי. אֵצֶל כָּל הָאֲחֵרִים הוּא קוֹרֵא בִּשְׂפָתַיִים אֶת מָה שֶׁהֵם אוֹמְרִים.
לְדוּדִי הָיוּ שְׁתֵּי בְּעָיוֹת עִם תּוֹרַת הָאֵבוֹלוּצְיָה: רֵאשִׁית, הִיא מַנִּיחָה שֶׁכָּל הַמִּינִים נִמְצָאִים בַּתַּחֲרוּת, וְאִילּוּ הוּא מַנִּיחַ שֶׁהַחַיִּים מְבוּסָּסִים עַל סִימְבְּיוֹזָה וְאַמְפַּטְיָה — עוּבְדָּה שֶׁהַמִּצְרִים הַצִּילוּ אוֹתוֹ. שֵׁנִית, הָעוּבְדָּה שֶׁהוּא (דּוֹדִי) נוֹלַד פַּעֲמַיִים: לֵידַת בָּשָׂר וָדָם בַּפַּעַם הָרִאשׁוֹנָה, וְאַחַר כָּךְ, כְּמוֹ כּוּלָּם עַל הַתַּרְשִׁישׁ, נִמְחֶה מֵהָאָרֶץ, וְאִם הוּא חַי, הֲרֵי זֶה נֵס — מִכָּאן שֶׁיֵּשׁ גִּלְגּוּלֵי חַיִּים שֶׁאֵינָם מִתְיַישְּׁבִים עִם הַתּוֹרָה.
דּוֹדִי לֹא בָּטוּחַ שֶׁדַּרְווִין הִשְׁתַּכְנֵעַ לִפְנֵי שֶׁהוּא (דּוֹדִי) קָפַץ לַמַּיִם, וּבְמֶשֶׁךְ כָּל הַקַּיִץ הוּא יוֹצֵא לַדְּיוּנָה הַגְּדוֹלָה, לִרְאוֹת אִם הַבֵּיְגְּל חָזְרָה לַעֲגוֹן, עַל מְנַת שֶׁיּוּכַל לִתְפּוֹס אֶת דַּרְוִוין לְשִׂיחַת הַבְהָרָה. אֲבָל בִּסְתָיו, מִשֶּׁשּׁוֹכְכִים אֵדֵי הַחוֹם, דּוֹדִי אוֹמֵר: "הַיָּם כְּבָר גּוֹעֵשׁ מִדַּי, הֵם בֶּטַח יַחְזְרוּ בַּקַּיִץ הַבָּא." אוֹ אָז יֵשׁ לוֹ זְמַן, וְהוּא מְסַפֵּר לִי עַל קוֹרוֹת הַהַפְלָגָה: חֲצִיַּית חֶלְקוֹת הַמָּוֶות, הַמַּעֲבָר בְּמִצְרַיִם, גּוּשֵׁי הַיַּבָּשָׁה שֶׁנִּגְלוּ לְפֶתַע מִתּוֹךְ הָעֲרָפֶל וְהוּא הָיָה מְשׁוּכְנָע שֶׁהֵם אִיֵּי הֲגָלָפָּגוֹס: "הַכּוֹל קָרָה בְּאוֹפֶן מַפְתִּיעַ." הַצּוֹפֶה צָעַק: יַבָּשָׁה! יַבָּשָׁה! וּבֶאֱמֶת חַשְׁנוּ שֶׁהַטִּלְטוּלִים הָאִיּוּמִים נִרְגְּעוּ. הָאֲוִויר מֵעַל הַסִּיפּוּן הִתְמַלֵּא שְׁחָפִים. אֶחָד יָרַד וְנֶעֱמַד עַל כְּתֵפוֹ שֶׁל קַיָּם, מֶלַח שֶׁנִּרְאֶה כְּמוֹ הַגּוֹרִילָה שֶׁדַּרְווִין הֵבִיא אִיתּוֹ לְבֵיְגְּל. הוּא נִיצָּב שָׁם מוּל הַשֶּׁמֶשׁ, מַסְרֵק אֶת פַּרְוָות רֹאשׁוֹ בְּמַסְרֵק. הִבַּטְנוּ בּוֹ, בִּצְלָלִיתוֹ הַמּוּטֶּלֶת עַל הַסִּיפּוּן. נִזְכַּרְתִּי שֶׁדַּרְווִין כָּתַב בְּיוֹמָנוֹ: 'נִרְאֶה לִי שֶׁהַגּוֹרִילָה מִצְטַלֶּבֶת.' הַחוֹבֵל הָרִאשׁוֹן עָלָה בְּדִיּוּק לַסִּיפּוּן, מִלְמֵל תְּפִילָּה לְעֵבֶר הַשָּׁמַיִם וְאָמַר: 'זֶה נֵס!' הַשָּׁמַיִם נִרְאוּ שְׁחוֹרִים וַאֲטוּמִים וְהוּא פָּנָה אֵלַי: 'תֶּכֶף נַחֲטוֹף אוֹתָהּ בִּגְלַל הָרַעֲיוֹנוֹת שֶׁלְּךָ.'
"'הַכּוֹל זֶה נֵס,' אָמַרְתִּי לוֹ, 'גַּם הָאֵבוֹלוּצְיָה.'"
דּוֹדִי מְנַעְנֵעַ רֹאשׁ: "קִים בֶּאֱמֶת הִתְפַּלֵּל לְנֵס, שֶׁהַמִּצְרִים לֹא יְגַלּוּ אוֹתָנוּ. אֲבָל הַתְּפִילָּה לֹא עָבְדָה, עוּבְדָּה שֶׁהִתְחִיל לָרֶדֶת עָלֵינוּ בָּרָד, יַד אֱלוֹהִים אוֹ הַשָּׂטָן, גּוּשֵׁי קֶרַח שֶׁאֵשׁ מִתְלַקַּחַת בְּתוֹכָם. הַחוֹבֵל הָרִאשׁוֹן פָּשַׁט אֶת יָדָיו לְעֵבֶר הַשָּׁמַיִם, הִסְתַּכֵּל בִּי וּבֵקִים: 'זוֹכְרִים? לְאַחַר שֶׁמַּכֵּהוּ הַבָּרָד לוּקְּחוּ הָאֵשׁ וְשׂוֹרְפוּ, נֵס בְּתוֹךְ נֵס.' אֵלּוּ הָיוּ הַמִּילִּים הָאַחֲרוֹנוֹת שֶׁלּוֹ.
"זֶה הָיָה סִימָן בִּשְׁבִילִי. צָעַקְתִּי לְקִים: 'הַיָּד הַהִיא מְחַבֶּרֶת נֶגְדֵּנוּ כּוֹחוֹת, תִּקְפּוֹץ!'" דּוֹדִי מַחֲמִיץ פָּנִים, "הָיִיתִי בָּטוּחַ שֶׁיָּכוֹלְתִּי לְשַׁכְנֵעַ אוֹתוֹ לִקְפּוֹץ, אֲבָל הוּא נִשְׁאָר עַל הַסִּיפּוּן הַשּׁוֹקֵעַ."
רוּחַ סְתָיו הֵחֵלָּה לִנְשׁוֹב בַּחוּץ, חוֹל חֶדֶר בְּעַד הַחַלּוֹן, הִתְעוֹפֵף בַּחֶדֶר. דּוֹדִי קָם מִמִּיטָּתִי וְסָגַר אֶת הַחַלּוֹן.
אֲנִי זוֹכֵר שֶׁהָאֲוִויר הַיָּבֵשׁ עָשָׂה אוֹתִי צָמֵא. דּוֹדִי הָרִים אוֹתִי בִּזְרוֹעוֹתָיו וְהוֹשִׁיב אוֹתִי בַּמִּטְבָּח לְיַד שׁוּלְחַן הַפוֹרְמַיְיקָה תְּכֵלֶת, מֶזֶג לִי תֶּה קַר. מִישֶׁהוּ בַּסָּלוֹן הִגְבִּיר אֶת הַטֵּלֵוִויזְיָה וְאָמַר בְּקוֹל: "סוֹף כָּל סוֹף הָאֲנָשִׁים מְזִיזִים אֶת הַתַּחַת!"
אֲנִי זוֹכֵר אֶת הַקּוֹלוֹת הָרָמִים שֶׁל הֶהָמוֹן בּוֹקְעִים מֵהַטֵּלֵוִויזְיָה, חוֹצִים אֶת הַבַּיִת, מְהַדְהֲדִים בַּמִּטְבָּח הֶחָשׁוּךְ: "שָׁלוֹם עַכְשָׁיו! שָׁלוֹם עַכְשָׁיו!"
נִרְאֶה הָיָה לִי שֶׁדּוֹדִי מַטֵּה אוֹזֶן. לְפֶתַע הוּא אוֹמֵר: "שֶׁקּוֹדֶם יַחֲזִירוּ אֶת הַמֵּתִים, אָז יִהְיֶה שָׁלוֹם."
הִסְתַּכַּלְתִּי בּוֹ פְּעוּר פֶּה. הִבְחַנְתִּי בְּזַרְזִיף דָּם שֶׁנִּיגָּר מִשְּׁתֵּי אוֹזְנָיו. הוּא שָׁלַח אֶת יָדָיו וְלָחַץ בְּכוֹחַ עַל הָאוֹזְנַיִים.
חָשַׁבְתִּי: נִדְמֶה לוֹ שֶׁהוּא שׁוֹקֵעַ בִּמְצוּלוֹת הַיָּם הַמִּצְרִי מוּל רַאס אֶל רַארב, הַדַּף הַפִּיצּוּצִים מַכְאִיב לוֹ.
הוּא נִיגַּשׁ לַטֵּלֵוִויזְיָה, כִּיבָּה אוֹתָהּ וְאָמַר: "אֲנִי חַיָּיב לָצֵאת לַדְּיוּנָה לְחַפֵּשׂ אֶת הַדִּיסְקִית שֶׁלִּי, אִם לֹא תַּאֲמִינוּ, כִּי לֹא תֵּאַמְנוּ."




https://www.shortstoryproject.com/he/story/%d7%9e%d7%9b%d7%95%d7%aa-%d7%a2%d7%9b%d7%a9%d7%99%d7%95-%d7%91%d7%a8%d7%93/
#