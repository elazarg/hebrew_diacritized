בְּמִשְׂרָתוֹ רִאשׁוֹנָה נִשְׁלַח לְשַׁמֵּשׁ כִּמְנַהֵל סְנִיף הַדּוֹאַר בִּכְפַר אוֹלְאֵפוֹר. הָיָה זֶה כְּפָר צָנוּעַ בְּיוֹתֵר. בְּקִרְבַת מָקוֹם פָּעַל בֵּית חֲרוֹשֶׁת לְאִינְדִּיגוֹ, וְהַמְּנַהֵל הַבְּרִיטִי בַּמָּקוֹם הִצְלִיחַ, לְאַחַר מַאֲמַצִּים רַבִּים, לְהָקִים בֵּית דּוֹאַר חָדָשׁ.
מְנַהֵל הַדּוֹאַר הָיָה בָּחוּר מִכַּלְכּוּתָה, שֶׁהִרְגִּישׁ בִּכְפָר זֶה כְּדָג שֶׁהוֹצִיאוּהוּ מֵהַמַּיִם. מִשְׂרָדוֹ הָיָה בִּצְרִיף חָשׁוּךְ שֶׁגַּגּוֹ מְסוּכָּךְ, וּבְסָמוּךְ לוֹ הָיְיתָה בְּרֵיכָה מְכוּסָּה כּוּלָּהּ בַּעֲשָׂבִים, וּמִסְּבִיבָהּ גּ'וּנְגֵּל. לְסוֹכְנֵי הָאִינְדִּיגוֹ וּלְמוֹעֳסָקִים בְּבֵית הַחֲרוֹשֶׁת בְּקוֹשִׁי הָיָה זְמַן פָּנוּי, וּמִכָּל מָקוֹם, לֹא הָיוּ הֵם חֶבְרָה הוֹלֶמֶת לָאִישׁ מַשְׂכִּיל. אוֹ אוּלַי הָרֶקַע שֶׁלּוֹ כְּאִישׁ כַּלְכּוּתָה גָּרַם לוֹ לַקּוֹשִׁי בְּהִשְׁתַּלְּבוּת, וּבְמָקוֹם לֹא מוּכָּר הִתְנַהֵג הַבָּחוּר בִּיהִירוּת אוֹ בִּמְבוּכָה. לְפִיכָךְ, לֹא הָיָה מַגָּע שֶׁל מַמָּשׁ בֵּינוֹ וּבֵין תּוֹשָׁבֵי הָאֵזוֹר.
אֶפֶס, עֲבוֹדָה מוּעָטָה בִּלְבַד הָיְיתָה לוֹ שָׁם, וּזְמַן פָּנוּי בְּשֶׁפַע. לְעִתִּים, נִיסָּה אֶת כּוֹחוֹ בִּכְתִיבַת שִׁירִים; חִיפֵּשׂ אֶת הָאוֹשֶׁר שֶׁבְּבִילּוּי הַחַיִּים בְּהִתְבּוֹנְנוּת בְּעָלִים הָרוֹעֲדִים עַל בְּדֵי הָעֵצִים אוֹ בֶּעָבִים הַשִּׁטִּים בָּרָקִיעַ – וְנִיסָּה לְהַבִּיעַ בְּשִׁירָיו אֶת הָרְשָׁמִים שֶׁלּוֹ. עִם זֹאת, אֱלוֹהִים יוֹדֵעַ, שֶׁאִם שֵׁד מֵאַגָּדָה עַרְבִית הָיָה בָּא וּבִן לַיְלָה גּוּדַּע אֶת כָּל הָעֵצִים עַל עֲלֵיהֶם, סוֹלֵל כְּבִישׁ וְחוֹסֵם אֶת קַו הָרָקִיעַ בְּבִנְיָינִים גְּבוֹהִים, אוֹתוֹ בָּחוּר מֵת-לְמֶחֱצָה וּמֵחוֹנֵךְ לְעֵילָּא וּלְעֵילָּא הָיָה מִתְעוֹרֵר שׁוּב לַחַיִּים.
מַשְׂכּוּרְתּוֹ שֶׁל מְנַהֵל הַדּוֹאַר הָיְיתָה דַּלָּה, וּבַת כְּפָר יְתוֹמָה בַּת שְׁתֵּים-עֶשְׂרֵה אוֹ שְׁלוֹשׁ-עֶשְׂרֵה עָשְׂתָה לְמַעֲנוֹ אֶת עֲבוֹדוֹת הַבַּיִת בִּתְמוּרָה לְמַעֵט מָזוֹן. שְׁמָהּ הָיָה רָאטָאן, וְלֹא נִרְאֶה סָבִיר שֶׁתִּינָּשֵׁא לָאִישׁ בְּיוֹם מִן הַיָּמִים. בַּעֲרָבִים – כְּשֶׁעָשָׁן הִסְתַּלְסֵל מֵרִפְתוֹת הַכְּפָר, צִרְצָרִים נִיסְּרוּ בְּשִׂיחִים, לַהֲקַת זַמָּרִים בָּאוֹלִים מְשׁוּלְהָבִים שָׁרוּ בְּקוֹלוֹת צְרוּדִים בְּלִיוּוּי תּוּפִּים וְצִלְצָלִים, וַאֲפִילּוּ מְשׁוֹרֵר, לוֹ יָשַׁב בְּגַפּוֹ בִּגְזוּזְטְרָה אֲפֵלָה, הָיָה מִצְטַמְרֵר קְצָת לְמַרְאֵה הֶעָלִים הָרוֹטְטִים – נַהַג מְנַהֵל הַדּוֹאַר לְהִיכָּנֵס לְבֵיתוֹ, לְהַדְלִיק אֶת הַמְּנוֹרָה הָעֲמוּמָה בְּפִינַּת הַחֶדֶר, וְלִקְרוֹא לְרָאטָאן. רָאטָאן מִצִּדָּהּ נָהֲגָה לְחַכּוֹת לְיַד הַדֶּלֶת לִקְרִיאָתוֹ זוֹ, אַךְ לֹא הִתְיַיצְּבָה מִייָּד, אֶלָּא צְעָקָה לְעֶבְרוֹ:
"מָה הַדָּבָר, דֹּאדְּאַבָּאבּוּ, מָה אַתָּה רוֹצֶה?"
"מָה אַתְּ עוֹשָׂה?" הָיָה שׁוֹאֵל מְנַהֵל הַדּוֹאַר.
"אֲנִי חַיֶּיבֶת לָגֶשֶׁת לְהַבְעִיר אֶת הָאֵשׁ בַּמִּטְבָּח..."
"אַתְּ יְכוֹלָה לַעֲשׂוֹת אֶת עֲבוֹדוֹת הַמִּטְבָּח מְאוּחָר יוֹתֵר. הָכִינִי לִי אֶת הַהוֹקָה שֶׁלִּי."
עַד מְהֵרָה נִכְנְסָה רָאטָאן לַחֶדֶר, מְנַפַּחַת אֶת לְחַיֶּיהָ בְּנוֹשְׁפָהּ בְּקַעֲרִית הַהוֹקָה.
מְנַהֵל הַדּוֹאַר לָקְחָה מִמֶּנָּה, וְאָמַר בְּבוֹטוּת, "אָז מָה, רָאטָאן, אַתְּ זוֹכֶרֶת אֶת אִמֵּךְ?" רַבּוֹת סִיפְּרָה לוֹ: דְּבָרִים שֶׁזָּכְרָה וּדְבָרִים שֶׁלֹּא זָכְרָה. אָבִיהָ אָהַב אוֹתָהּ יוֹתֵר מֵאִמָּהּ, וְהִיא זָכְרָה אוֹתוֹ רַק בְּקוֹשִׁי. הוּא נָהַג לָשׁוּב הַבַּיְתָה בָּעֶרֶב אַחֲרֵי שֶׁעָבַד קָשֶׁה בְּמֶשֶׁךְ כָּל הַיּוֹם, וְכַמָּה עַרְבִים נֶחְרְתוּ הֵיטֵב בְּזִיכְרוֹנָהּ. בְּדַבְּרָהּ, הִתְקָרְבָה רָאטָאן אֶל מְנַהֵל הַדּוֹאַר, וּבְסַיְּימָהּ לְסַפֵּר יָשְׁבָה עַל הָרִצְפָּה לְרַגְלָיו. הִיא זָכְרָה אֶת אָחִיהָ הַקָּטָן; יוֹם אֶחָד לִפְנֵי זְמַן רַב מְאוֹד, בִּתְקוּפַת הָעוֹנָה הַגְּשׁוּמָה, עָמְדוּ שְׁנֵיהֶם עַל קְצֵה שְׁלוּלִית קְטַנָּה, וְשִׂיחֲקוּ בִּתְפִיסַת דָּגִים בְּעַנְפֵי עֵצִים שְׁבוּרִים – זִיכָּרוֹן זֶה נֶחְקַק בְּזִיכְרוֹנָהּ בְּצוּרָה בְּהִירָה יוֹתֵר מִדְּבָרִים חֲשׁוּבִים בְּהַרְבֵּה. לְעִתִּים, שִׂיחוֹת אֵלֶּה נִמְשְׁכוּ עַד שָׁעָה מְאוּחֶרֶת בַּלַּיְלָה, וּמְנַהֵל הַדּוֹאַר הָיָה מַרְגִּישׁ יִשְׁנוּנֵי מִכְּדֵי לְבַשֵּׁל לְעַצְמוֹ. אוֹ אָז הָיְיתָה רָאטָאוּ מַבְעִירָה אֶת הָאֵשׁ בַּמִּטְבָּח, מְחַמֶּמֶת תַּבְשִׁיל יְרָקוֹת בְּקָארִי שֶׁנִּשְׁאַר מֵאֲרוּחַת הַצָּהֳרַיִים וּמְבַשֵּׁל קְצָת צַ'אַפָּאטִי, וּשְׁנֵיהֶם אָכְלוּ מֵהַמַּאֲכָלִים הַלָּלוּ.
מֵעֵת לְעֵת, בְּיוֹשְׁבוֹ עַל כִּיסֵּא מִשְׂרְדֵי עָשׂוּי מֵעֵץ בְּפִינַּת צְרִיפוֹ הַגָּדוֹל, סִיפֵּר מְנַהֵל הַדּוֹאַר עַל בְּנֵי מִשְׁפַּחְתּוֹ – אָחִיו הַצָּעִיר, אִמּוֹ וַאֲחוֹתוֹ הַבְּכִירָה – שֶׁלִּבּוֹ יָצָא אֲלֵיהֶם בְּגַעְגּוּעִים, בִּהְיוֹתוֹ בּוֹדֵד וְגוּלָּה בַּמָּקוֹם זָר לוֹ. הוּא סִיפֵּר לְנַעֲרָה בּוּרָה זוֹ דְּבָרִים שֶׁלְּעִתִּים קְרוֹבוֹת הֶעֱסִיקוּ אֶת מַחֲשַׁבְתּוֹ; לְעוֹלָם לֹא הָיָה חוֹלֵם לְגָלוּתָם לְעוֹבְדֵי בֵּית הַחֲרוֹשֶׁת לְאִינְדִּיגוֹ, אֲבָל נִרְאֶה בְּעֵינָיו טִבְעִי בְּהֶחְלֵט לְהַשְׁמִיעָם בְּאוֹזְנֶיהָ. בְּסוֹפוֹ שֶׁל דָּבָר, הִתְיַיחֲסָה רָאטָאן לִבְנֵי מִשְׁפַּחְתּוֹ שֶׁל מְנַהֵל הַדּוֹאַר כְּאִילּוּ הֵם קְרוֹבֶיהָ שֶׁלָּהּ. זֹאת וְעוֹד, בְּדִמְיוֹנָהּ יָצְרָה בְּחִיבָּה רַבָּה תְּמוּנוֹת חַיּוֹת שֶׁלָּהֶם.
הָיָה זֶה אַחֵר צָהֳרַיִים נָאָה בָּעוֹנָה הַגְּשׁוּמָה. הָרוּחַ הַקַּלָּה הָיְיתָה חֲמִימָה; בָּאֲוִויר עָמַד רֵיחַ עֵשֶׂב רָטוֹב וְעָלִים לַחִים הַמִּתְיַיבְּשִׁים בַּשֶּׁמֶשׁ. נְשִׁימַת הַקַּרְקַע – חַמָּה וּתְשׁוּשָׁה – כְּמוֹ רִפְרְפָה עַל הָעוֹר. צִיפּוֹר עַקְשָׁנִית קָרְאָה בְּמָקוֹם כָּלְשֶׁהוּ שׁוּב וָשׁוּב בְּקוֹל חַדְגּוֹנִי, כְּמַשְׁמִיעָה עֲתִירוֹת חוֹזְרוֹת וְנִשְׁנוֹת מוּל חַיֵּי הַטֶּבַע בַּחֲצוֹת הַיּוֹם בַּדּוֹרֶבְאֵר. לִמְנַהֵל הַדּוֹאַר בְּקוֹשִׁי הָיְיתָה עֲבוֹדָה: בֶּאֱמֶת, הַדְּבָרִים הַיְּחִידִים שֶׁנִּדְרְשׁוּ לְטִיפּוּלוֹ הָיוּ רֶטֶט הֶעָלִים הַחֲלָקִים וְהַמַּבְרִיקִים, שְׁטוּפֵי הַגֶּשֶׁם, שִׁכְבוֹת הָעֲנָנִים הַקְּטוּעוֹת שֶׁנּוֹתְרוּ מֵעָבֵי הַגֶּשֶׁם וְהִלְבִּינוּ בַּשֶּׁמֶשׁ. הוּא שָׁקַע בַּהִתְבּוֹנְנוּת, וְנִיסָּה לְהַרְגִּישׁ אֵיךְ יְהֵא זֶה אִם יִשְׁהֶה עִמּוֹ פֹּה חָבֵר קָרוֹב, אָדָם שֶׁיּוּכַל לְשִׂיחַ לוֹ אֶת רִגְשׁוֹת לִבּוֹ הַכְּמוּסִים בְּיוֹתֵר. בְּהַדְרָגָה נִדְמֶה לוֹ שֶׁהַצִּיפּוֹר מַבִּיעָה בְּדִיּוּק אֶת אוֹתָהּ מַחֲשָׁבָה, פַּעַם אַחַר פַּעַם; וּבָצָל וּבִבְדִידוּת שֶׁל שְׁעוֹת אַחַר הַצָּהֳרַיִים מָצָא אֶת אוֹתָהּ מַשְׁמָעוּת גַּם בְּרִשְׁרוּשׁ הֶעָלִים. מְעַטִּים יַאֲמִינוּ אוֹ יְתָאֲרוּ לְעַצְמָם שֶׁמְּנַהֵל דּוֹאַר בִּכְפָר קָטָן, אָדָם שֶׁמַּשְׂכּוּרְתּוֹ עֲלוּבָה, יְחַוֶּוה רְגָשׁוֹת כֹּה עֲמוּקִּים בַּדְּמָמָה הָעֲמוּקָּה וְהַשַּׁלְווֹה שֶׁל שְׁעַת אַחֵר הַצָּהֳרַיִים.
בַּאֲנָחָה כְּבֵדָה קָרָא מְנַהֵל הַדּוֹאַר לְרָאטָאן. בְּאוֹתוֹ רֶגַע הָיְיתָה רָאטָאן שֶׁרוֹעָה מִתַּחַת לְעֵץ גּוּיָאבָה, שׁוֹלַחַת אֶת יָדֶיהָ לִקְטוֹף מֵעֲנָפָיו פֵּירוֹת בּוֹסֶר. לְשֵׁמַע קוֹל אֲדוֹנָהּ הַקּוֹרֵא בִּשְׁמָהּ, קָפְצָה מִייָּד עַל רַגְלֶיהָ וְרָצָה אֵלָיו.
"כֵּן, דֹּאדְּאַבָּאבּוּ, קָרָאתָ לִי?" שְׁאֵלָה קִצְרַת נְשִׁימָה.
"אֲנִי מִתְכַּוֵּון לְלַמֵּד אוֹתְךָ לִקְרוֹא, קְצָת בְּכָל יוֹם," אָמַר מְנַהֵל הַדּוֹאַר.
מֵאָז וָאֵילָךְ, לִימֵּד אוֹתָהּ קְרוֹא וּכְתוֹב מִדֵּי יוֹם בִּשְׁעוֹת הַצָּהֳרַיִים. הוּא הֵחֵל בִּתְנוּעוֹת, אַךְ עַד מְהֵרָה הִתְקַדֵּם לָעִיצּוּרִים וּלְמִילּוֹת הַחִיבּוּר.
הַמִּמְטָרִים הִמְשִׁיכוּ לָרֶדֶת בְּמַהֲלַךְ חוֹדֶשׁ סָרָאבָּאן. תְּעָלוֹת, עֲרוּצִים וּבוֹרוֹת הִתְמַלְּאוּ בְּמַיִם וְעָלוּ עַל גְּדוֹתֵיהֶם. קִרְקוּר הַצְּפַרְדְּעִים וְתִקְתּוּק הַגֶּשֶׁם נִמְשְׁכוּ יוֹמָם וָלַיְלָה. כִּמְעַט בִּלְתִּי אֶפְשָׁרִי הָיָה לְהַגִּיעַ בָּרֶגֶל מִמָּקוֹם לְמָקוֹם, וְאֶל הַשּׁוּק שָׁטוּ בַּסִּירָה. יוֹם אֶחָד יָרַד גֶּשֶׁם מַעֲלוֹת הַשַּׁחַר וָהָלְאָה לְלֹא כָּל הֲפוּגָה. תַּלְמִידָתוֹ שֶׁל מְנַהֵל הַדּוֹאַר חִיכְּתָה שָׁעָה אֲרוּכָּה לְיַד הַדֶּלֶת, וּמִשֶּׁבּוֹשְׁשָׁה לְהִישָּׁמַע הַקְּרִיאָה הָרְגִילָה, נִכְנְסָה חֶרֶשׁ לַחֶדֶר, וּצְרוֹר סִפְרִיָּה עִמָּהּ. הִיא רָאֲתָה אֶת מְנַהֵל הַדּוֹאַר שׁוֹכֵב בְּמִיטָּתוֹ. הִיא חָשְׁבָה שֶׁהוּא נֹחַ, וְהֵחֵלָּה לַחֲזוֹר עַל עִקְבוֹתֶיהָ פּוֹסַעַת עַל קְצוֹת אֶצְבְּעוֹתֶיהָ.
לְפֶתַע שָׁמְעָה אוֹתוֹ קוֹרֵא לָהּ. הִיא הִסְתּוֹבְבָה, וּבִמְהִירוּת חָזְרָה אֵלָיו, וְשָׁאֲלָה:
"לֹא יָשַׁנְתְּ, דֹּאדְאַבָּאבּוּ?"
"אֲנִי לֹא מַרְגִּישׁ טוֹב," אָמַר מְנַהֵל הַדּוֹאַר בִּכְאֵב. "הַבִּיטִי, שִׂימִי אֶת יָדְךָ עַל מִצְחִי."
הוּא חָשׁ צוֹרֶךְ בְּעִידוּד וּבְנִיחוּמִים, בְּשׁוֹכְבוֹ חוֹלֶה וְאוּמְלָל בְּמָקוֹם נִידָּח זֶה, כְּשֶׁהַגֶּשֶׁם נִיתַּךְ לְלֹא הֶרֶף. הוּא זָכַר מַגָּע יָדַיִים רַכּוֹת בְּמִצְחוֹ, צְמִידֵי צְדָפִים מִצְטַלְצְלִים עַל פִּרְקֵיהֶן. בְּכָל לִבּוֹ הִשְׁתּוֹקֵק שֶׁאִמּוֹ אוֹ אֲחוֹתוֹ יֵישְׁבוּ לְצִדּוֹ, יַרְגִּיעוּהוּ בְּחוֹלָיו וּבִבְדִידוּתוֹ בַּעֲדִינוּתָן הַנָּשִׁית. וְכִיסּוּפָיו לֹא נוֹתְרוּ לְלֹא מַעֲנֶה. כָּעֵת, הַנַּעֲרָה הַצְּעִירָה רָאטָאן לֹא הָיְיתָה כֹּה צְעִירָה. מֵאוֹתוֹ רֶגַע וָהָלְאָה לָקְחָה עַל עַצְמָהּ אֶת תַּפְקִיד הַאִם, הִזְעִיקָה אֶת הָרוֹפֵא, וְנָתְנָה לוֹ אֶת הַתְּרוּפוֹת בְּשָׁעוֹת הַמְּיוֹעָדוֹת, נִשְׁאֲרָה עֵרָה לְצִדּוֹ לְאוֹרֶךְ כָּל הַלַּיְלָה, בִּישְּׁלָה לְמַעֲנוֹ אֲרוּחוֹת מְיוּחָדוֹת לְהַחְלָמָה מְהִירָה, וְשָׁאֲלָה אוֹתוֹ מֵאוֹת פְּעָמִים, "אַתָּה מַרְגִּישׁ קְצָת יוֹתֵר טוֹב, דַּאֲדָאבָּאבוֹ?"
יָמִים לְאַחַר מִכֵּן קָם מְנַהֵל הַדּוֹאַר מִמִּשְׁכָּבוֹ, וְהוּא רָזֶה וְחַלָּשׁ. הוּא הֶחֱלִיט שֶׁדַּי לוֹ בִּשְׁהִיָּיה בַּמָּקוֹם שְׁכוּחַ אֵל זֶה. אֵיכְשֶׁהוּ יִמְצָא דֶּרֶךְ לַעֲזוֹב וְלָלֶכֶת לְדַרְכּוֹ. מִייָּד כָּתַב לְרֹאשׁ מִשְׂרַד הַדּוֹאַר בְּכַלְכּוּלָתָהּ, וּבִיקֵּשׁ מִמֶּנּוּ לְהַעֲבִירוֹ מִשָּׁם בִּגְלַל מֶזֶג הָאֲוִויר הַלֹּא בָּרִיא שֶׁשּׂוֹרֵר בַּמָּקוֹם.
מְשׁוּחְרֶרֶת מֵהַטִּיפּוּל בִּמְנַהֵל הַדּוֹאַר, חָזְרָה רָאטָאן לִמְקוֹמָהּ הָרָגִיל מִחוּץ לְדַלְתּוֹ. אֲבָל קְרִיאָתוֹ לֹא נִשְׁנְתָה כִּמְקוּדָּם. לִפְעָמִים, הֵצִיצָה פְּנִימָה וְרָאֲתָה אֶת מְנַהֵל הַדּוֹאַר יוֹשֵׁב בְּהֶיסַּח הַדַּעַת עַל שְׁרַפְרַף אוֹ שׁוֹכֵב עַל הַמִּיטָּה. בְּעוֹדָהּ יוֹשֶׁבֶת וּמַמְתִּינָה לִקְרִיאוֹתָיו, הוּא חִיכָּה בְּקוֹצֶר רוּחַ לִתְשׁוּבָה עַל בַּקָּשָׁתוֹ. הִיא יָשְׁבָה מֵאֲחוֹרֵי הַדֶּלֶת, וְשִׁינְּנָה אֶת שִׁיעוּרֶיהָ אֵינְסְפוֹר פְּעָמִים. הִיא הָיְיתָה אֲחוּזַּת פַּחַד מִכָּךְ שֶׁאִם בְּכָל זֹאת יִקְרָא לָהּ פְּנִימָה, יִתְבַּלְבְּלוּ בְּרֹאשָׁהּ הָעִיצּוּרִים וּמִילּוֹת הַחִיבּוּר. בְּסוֹפוֹ שֶׁל דָּבָר, עֶרֶב אֶחָד, אַחֲרֵי שָׁבוּעוֹת סְפוּרִים, נִשְׁמְעָה שׁוּב קְרִיאָתוֹ. בְּלֵב מִשְׁתּוֹקֵק נֶחְפְּזָה רָאטָאן לַחֶדֶר.
"קָרָאתָ לִי, דֹּאדְּאַבָּאבּוּ?" שָׁאֲלָה.
"אֲנִי עוֹזֵב מָחָר, רָאטָאן," אָמַר מְנַהֵל הַדּוֹאַר.
"לְאָן אַתָּה הוֹלֵךְ, דֹּאדְּאַבָּאבּוּ?"
"אֲנִי חוֹזֵר הַבַּיְתָה."
"מָתַי תַּחֲזוֹר?"
"לֹא אֶחֱזוֹר לְפֹה שׁוּב."
רָאטָאן לֹא הוֹסִיפָה לִשְׁאוֹל אוֹתוֹ דָּבָר. מְנַהֵל הַדּוֹאַר סִיפֵּר לָהּ מִיּוֹזַמְתּוֹ כִּי בִּיקֵּשׁ הַעֲבָרָה, אַךְ פְּנִיָּיתוֹ נִדְחֲתָה, וּמִשּׁוּם כָּךְ הוּא מִתְפַּטֵּר מֵהַדּוֹאַר וְשָׁב הַבַּיְתָה. בְּמֶשֶׁךְ כַּמָּה רְגָעִים אִישׁ מֵהֶם לֹא הוֹצִיא מִילָּה מֵהַפֶּה. מְנוֹרָה עֲמוּמָה הִבְהֲבָה; מִבַּעַד לְחוֹר בִּסְכַךְ הַגַּג טַפְטְפוּ קְצוּבוֹת טִיפּוֹת גֶּשֶׁם לְתוֹךְ כְּלִי שֶׁהוּנַּח מִתַּחַת. רָאטָאן נָסוֹגָה אַט-אַט לַמִּטְבָּח לְהָכִין קְצָת צַ'אַפָּאטִי. הִיא הֵכִינָה זֹאת לְלֹא הַחִיּוּנִיּוֹת הָרְגִילָה שֶׁלָּהּ. אֵין סָפֵק שֶׁמַּחֲשָׁבוֹת הִטְרִידוּ אֶת מוֹחֶה. כְּשֶׁמְּנַהֵל הַדּוֹאַר אָכַל אֶת אֲרוּחָתוֹ, שָׁאֲלָה לְפֶתַע, "דֹּאדְאַבָּאבּוּ, אַתָּה מוּכָן לָקַחַת אוֹתִי אִתְּךָ לְבֵיתְךָ?"
"אֵיךְ אוֹכֶל לַעֲשׂוֹת זֹאת?!" אָמַר מְנַהֵל הַדּוֹאַר בִּצְחוֹק. הוּא לֹא רָאָה כָּל צוֹרֶךְ לְהַסְבִּיר לְנַעֲרָה מַדּוּעַ הָרַעֲיוֹן כֹּה בִּלְתִּי אֶפְשָׁרִי וּמוּפְרָךְ.
בְּמֶשֶׁךְ כָּל הַלַּיְלָה, אִם חָלְמָה בִּשְׁנָתָהּ אוֹ אִם שִׁכְבָה עֵרָה, שָׁמְעָה רָאטָאן אֶת צְחוֹקוֹ שֶׁל מְנַהֵל הַדּוֹאַר מְהַדְהֵד בְּאוֹזְנֶיהָ. "אֵיךְ אוֹכֶל לַעֲשׂוֹת זֹאת!"
כְּשֶׁקָּם עִם שַׁחַר, רָאָה מְנַהֵל הַדּוֹאַר שְׁמֵימִי הָרַחֲצָה כְּבָר הוּכְנוּ עֲבוּרוֹ (הוּא הִתְרַחֵץ לְפִי מִנְהַג כַּלְכּוּתָה, בְּמַיִם שֶׁהוּבְאוּ בַּדְּלִי). רָאטָאן לֹא הִצְלִיחָה לְהָבִיא אֶת עַצְמָהּ לִשְׁאוֹל אוֹתוֹ בְּאֵיזוֹ שָׁעָה יֵיצֵא לְדַרְכּוֹ. אֶת דַּלֵּי הַמַּיִם נָשְׂאָה מֵהַנָּהָר בְּשָׁעָה מְאוּחֶרֶת בַּלַּיְלָה, לְמִקְרֶה שֶׁיִּצְטָרֵךְ לָהֶם בִּשְׁעַת בּוֹקֶר מוּקְדֶּמֶת. בָּרֶגַע שֶׁסִּייֵּם אֶת רַחֲצָתוֹ, קָרָא לָהּ מְנַהֵל הַדּוֹאַר. הִיא נִכְנְסָה לַחֶדֶר בַּעֲדִינוּת, וְהִבִּיטָה בּוֹ בִּדְמָמָה, מַמְתִּינָה לְהוֹרָאוֹתָיו.
"רָאטָאן," אָמַר, "אַגִּיד לְאִישׁ שֶׁיָּבוֹא בִּמְקוֹמִי שֶׁעָלָיו לִדְאוֹג לְךָ כָּמוֹנִי; אֵינְךָ צְרִיכָה לִהְיוֹת מוּדְאֶגֶת מֵעֲזִיבָתִי."
אֵין סָפֵק שֶׁהֶעֱרָה זוֹ הוּשְׁמְעָה מִתּוֹךְ רְגָשׁוֹת טוֹב לֵב וּנְדִיבוּת, אֲבָל מִי יָכוֹל לָרֶדֶת לְחִקְרָם שֶׁל רִגְשׁוֹת לֵב אִישָּׁה? רָאטָאן סָבְלָה בְּשֶׁקֶט נְזִיפוֹת רַבּוֹת מִצַּד אֲדוֹנָהּ, אֲבָל מִילִּים עֲדִינוֹת אֵלֶּה הָיוּ מֵעֵבֶר לִיכוֹלְתָּהּ. הָרֶגֶשׁ שֶׁבָּעַר בְּלִבָּהּ הִתְלַקֵּחַ, וְהִיא צְעָקָה, "לֹא, לֹא, אַתָּה לֹא צָרִיךְ לְהַגִּיד שׁוּם דָּבָר לְאַף אֶחָד – אֲנִי לֹא רוֹצֶה לְהִישָּׁאֵר פֹּה." מְנַהֵל הַדּוֹאַר נִבְהַל; מֵעוֹלָם לֹא רָאָה אֶת רָאטָאן מִתְנַהֶגֶת בְּצוּרָה כָּזֹאת.
מְנַהֵל דּוֹאַר חָדָשׁ הִגִּיעַ. אַחֲרֵי שֶׁהֶעֱבִיר לוֹ אֶת סַמְכוּיוֹת הַמִּשְׂרָה, הִתְכּוֹנֵן מְנַהֵל הַדּוֹאַר הַמִּתְפַּטֵּר לַעֲזוֹב. לִפְנֵי שֶׁהָלַךְ קָרָא לְרָאטָאן, וְאָמַר, "רָאטָאן, אַף פַּעַם לֹא עָלָה בִּידֵי לְשַׁלֵּם לְךָ דָּבָר. הַיּוֹם לִפְנֵי שֶׁאֲנִי יוֹצֵא לַדֶּרֶךְ, בִּרְצוֹנִי לָתֵת לָךְ דְּבַר מָה שֶׁיִּישָּׁאֵר עִמְּךָ כַּמָּה יָמִים." הוּא הוֹצִיא מִכִּיסוֹ אֶת כָּל מָעוֹת מַשְׂכּוּרְתּוֹ הָאַחֲרוֹנָה, הֶחֱסִיר מֵהֶם אֶת הַסְּכוּם הַדָּרוּשׁ לוֹ לִנְסִיעָה, וְהוֹשִׁיט לָהּ אֶת הַשְּׁאָר. אֶפֶס, רָאטָאן צָנְחָה לָרִצְפָּה, אָחֲזָה בְּכַפּוֹת רַגְלָיו, וְאָמְרָה, "אֲנִי מִתְחַנֶּנֶת אֵלֶיךָ, דָּאדָאבְּאַבּוּ, אֲנִי מִתְחַנֶּנֶת אֵלֶיךָ, אַל תִּיתֵּן לִי כֶּסֶף. בְּבַקָּשָׁה, אַף אֶחָד לֹא צָרִיךְ לְהַטְרִיד אֶת עַצְמוֹ בִּגְלָלִי." וְאָז שָׁטְפָה הַחוּצָה בִּמְרוּצָה.
מְנַהֵל הַדּוֹאַר הָעוֹזֵב נֶאֱנָח, הָרִים אֶת תִּיק הַמַּסָּע שֶׁלּוֹ, הִשְׁעִין מִטְרִיָּיה עַל כְּתֵפוֹ, וְעָשָׂה אֶת דַּרְכּוֹ אַט-אַט לְעֵבֶר הַסְּפִינָה, כְּשֶׁמֵּאֲחוֹרָיו נוֹשֵׂא קוֹלִי עַל רֹאשׁוֹ אֶת הַמִּזְווֹדָה הַמְּפוּסְפֶּסֶת בְּכָחוֹל וְלָבָן שֶׁל הַנּוֹסֵעַ.
כְּשֶׁיָּשַׁב מְנַהֵל הַדּוֹאַר בַּסְּפִינָה, וְהַמְּפָרֵשׁ נִמְתָּח, כְּשֶׁמִּי הַשִּׁיטְפוֹנוֹת הָרַבִּים שֶׁגָּאוּ בַּנָּהָר הֵחֵלּוּ לְהִתְרוֹמֵם כְּמוֹ הָיוּ דְּמָעוֹת הָאָרֶץ כּוּלָּהּ, חָשׁ מְנַהֵל הַדּוֹאַר יִיסּוּרִים עֲצוּמִים; מַרְאֵה פָּנֶיהָ מוּכּוֹת הַיָּגוֹן שֶׁל נַעֲרַת הַכְּפָר הַצְּעִירָה וְהַפְּשׁוּטָה כְּמוֹ הִבִּיעוּ צַעַר יְקוּמִי עָמוֹק וּבַל יְתוֹאַר. הוּא הִרְגִּישׁ תְּשׁוּקָה עַזָּה לַחֲזוֹר עַל עִקְבוֹתָיו. הַאִם לֹא יִקַּח עִמּוֹ אֶת הַיְּתוֹמָה הַזֹּאת שֶׁהָעוֹלָם נָטַשׁ בָּדָד? אַךְ אָז נִיפְּחָה הָרוּחַ אֶת הַמְּפָרְשִׁים, הַנָּהָר הַגּוֹאָה זֶרֶם בְּחוֹזְקָה, וְעַד מְהֵרָה נִשְׁאַר הַכְּפוֹר מֵאָחוֹר, וְרַק הָאֲדָמָה הַשְּׂרוּפָה שֶׁלִּגְדַת הַנָּהָר נִרְאֲתָה בָּאוֹפֶק. אָדִישׁ לִזְרִימַת הַנָּהָר, הִרְהֵר בְּצוּרָה פִילוֹסוֹפִית עַל כָּךְ שֶׁבַּחַיִּים מִתְרַחֲשׁוֹת פְּרִידוֹת רַבּוֹת, מִקְרֵי מָוֶות רַבִּים. לָכֵן, מָה הַטַּעַם לַחֲזוֹר לְאָחוֹר? מִי שַׁיָּיךְ לְמִי בְּעוֹלָם זֶה?
אֲבָל לְרָאטָאן לֹא הָיוּ הֲגִיגִים פִילוֹסוֹפִיִּים כָּאֵלֶּה לְהִתְנַחֵם בָּהֶם. הִיא נוֹתְרָה לְבַדָּהּ, מְשׁוֹטֶטֶת יְחִידָה סְבִיב מִשְׂרַד הַדּוֹאַר וּמְמָרֶרֶת בִּבְכִי. יִיתָּכֵן שֶׁתִּקְווֹה קְלוּשָׁה הִבְהֲבָה בְּמוֹחָהּ, שֶׁדַּאדָּאבָּאבּוּ אוּלַי יָשׁוּב; וְדַי הָיָה בְּכָךְ לִקְשׁוֹר אוֹתָהּ לִמְקוֹמָהּ וְלִמְנוֹעַ בַּעֲדָהּ מִלְּהַרְחִיק לָלֶכֶת מִשָּׁם. הוֹ, לֵב אֱנוֹשׁ אוּמְלָל! תָּמִיד יִטְעֶה שׁוּב וָשׁוּב, וְהַהִיגָּיוֹן וְהַשֵּׂכֶל יִתְקַשּׁוּ לַחְדּוֹר. אֲנַחְנוּ נִצְמָדִים בִּשְׁתֵּי יָדַיִים לְתִקְוַות שְׁווֹא, מְמָאֲנִים לְהַאֲמִין בְּהוֹכָחוֹת כְּבֵדוֹת מִשְׁקָל הַסּוֹתְרוֹת אֶת תִּקְווֹתֵנוּ זוֹ, וְתַחַת זֹאת מְאַמְּצִים אוֹתָהּ אֶל לִבְנוֹ בְּכָל כּוֹחֵנוּ. בְּסוֹף הִיא נִמְלֶטֶת, פּוֹצַעַת אֶת עוֹרְקֵינוּ, מְנַקֶּזֶת אֶת דָּם לִבְנוֹ; עַד אֲשֶׁר, בַּהִתְעַשְׁתַּנּוּ, וּכְשֶׁהַכָּרָתֵנוּ שֶׁבָּהּ אֵלֵינוּ, אֲנַחְנוּ מְמַהֲרִים לְהִיתָּפֵס שׁוּב לְאַשְׁלָיוֹת.
 


*הַתַּרְגּוּם הִתְפַּרְסֵם בְּקוֹבֶץ "נִשְׁמַת הָאַהֲבָה", הוֹצָאַת אַסְטְרוֹלוֹג, 2016.




https://www.shortstoryproject.com/he/story/%d7%9e%d7%a0%d7%94%d7%9c-%d7%94%d7%93%d7%95%d7%90%d7%a8/
#יְחָסִים#קְלָאסִיקָה