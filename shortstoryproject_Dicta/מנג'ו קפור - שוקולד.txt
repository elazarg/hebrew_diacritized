טָארָה הָיְתָה שְׁמֵנָה. בַּעֲלָהּ הִבְהִיר חַד-מַשְׁמָעִית שֶׁזּוֹ פְּגִיעָה קָשָׁה בְּתַדְמִיתוֹ וְשֶׁהוּא מִתְבַּיֵּישׁ לְהִסְתּוֹבֵב כָּךְ עִם אִישָּׁה שֶׁמִּתְנוֹדֶדֶת כְּמוֹ בַּרְוָוז בַּגּוּשִׁים רוֹטְטִים שֶׁל שׁוּמָּן.
"אֲנִי לֹא מִתְנוֹדֶדֶת כְּמוֹ בַּרְוָוז," הִיא אָמְרָה, בְּעֶלְבּוֹן.
"אַתְּ כֵּן," אָמַר אַבְּהָאִי, וּבָזֶה תַּם הַדִּיּוּן. בְּכָל הַנּוֹגֵעַ לְמִילִּים זֶה הָיָה הַדְּפוּס הַקָּבוּעַ בֵּינֵיהֶם: הוּא תָּמִיד אוֹמֵר אֶת הַמִּילָּה הָאַחֲרוֹנָה.
אַחֵר כָּךְ הִיא בָּכְתָה. הִיא נִיגְּבָה אֶת הַדְּמָעוֹת שֶׁהִתְגַּלְגְּלוּ עַל לְחַיֶּיהָ הָרַכּוֹת וְהַתְּפוּחוֹת מְעַט, בְּמִמְחָטָה שֶׁאָחֲזָה בְּכַף יָד חֶלְקָהּ וְשֶׁמִּנִּמְנֶה. הִיא כָּל כָּךְ רָצְתָה לִהְיוֹת רָזָה וַחֲטוּבָה, לִהְיוֹת רַעְיָה הוֹלֶמֶת לְבַעֲלָהּ, אֲבָל לֹא הָיָה לָהּ סִיכּוּי. חַיִּים בְּלִי אוֹכֶל, בְּיִיחוּד בְּלִי שׁוֹקוֹלָד, הָיוּ בִּשְׁבִילָהּ חַיִּים חַסְרֵי כֹּל עֵרֶךְ.
וְלֹא הָיָה סָבִיר בְּעֵינֶיהָ שֶׁבַּעֲלָהּ בֶּאֱמֶת רוֹצֶה שֶׁהִיא תֵּרֵד בְּמִשְׁקָל – הֲרֵי הוּא הָיָה הַסָּפֵק הָעִיקָּרִי שֶׁלָּהּ. הִיא חָשְׁבָה עַל הַשַּׁי הָאַחֲרוֹן שֶׁהֵבִיא לָהּ מֵאֵירוֹפָּה. עֶשְׂרִים חֲפִיסוֹת שׁוֹקוֹלָד שְׁוֵויצָרִי, נְתוּנוֹת בַּעֲטִיפוֹת פַּתְיָינִיּוֹת בְּצִבְעֵי יָרוֹק, כָּתוֹם, כָּחוֹל וְאָדוֹם, נוֹצְצוֹת בִּתְמוּנוֹת שֶׁל פֵּירוֹת, אֱגוֹזִים וְכוֹסוֹת יַיִן, גְּלִילִים שֶׁל מֵרְצִיפָן, וּמִמְרַח הַשְּׁקֵדִים הַגְּבִישִׁי מְכוּסֶּה בְּשׁוֹקוֹלָד רַךְ כָּל כָּךְ שֶׁהוּא הִתְפּוֹגֵג עַל קְצֵה לְשׁוֹנָהּ, וְגוּלַּת הַכּוֹתֶרֶת, שְׁתֵּי קוּפְסָאוֹת גְּדוֹלוֹת שֶׁל דּוּבְדְּבָנִים-בְּלִיקֵר נְתוּנִים בִּגְבִיעֵי שׁוֹקוֹלָד מָרִיר. גַּם כְּשֶׁלֹּא אֲכַלֶּה אוֹתָם הִיא הִרְגִּישָׁה בְּפִיהָ אֶת חֲרִיפוֹת הַלִּיקֵר, אֶת הַמְּתִיקוּת הַמְּרִירָה שֶׁל הַשּׁוֹקוֹלָד הַמְּמוֹסֵס, אֶת צְרִיבַת טַעְמָם שֶׁל הַדּוּבְדְּבָנִים הַמִּתְפַּצְּחִים מַעֲדַנּוֹת בְּפִיהָ.
הוּא פָּעַל תָּמִיד בְּשַׁקְדָנוּת וּבְמֶרֶץ לְסִיפּוּק טְעָמֶיהָ. כְּשֶׁהוֹשִׁיט לָהּ אֶת הַשּׁוֹקוֹלָד תָּמִיד סִיפֵּר כַּמָּה הָיָה עָסוּק בְּמַהֲלַךְ הַנְּסִיעָה וְכַמָּה הָיָה רוֹצֶה שֶׁתִּתְלַוֶּוה אֵלָיו. וְאָז הָיָה מְשַׁפְשֵׁף קַלּוֹת אֶת גָּלִיל הַשּׁוּמָּן שֶׁסְּבִיב בִּטְנָהּ כְּדֵי לְאַשֵּׁשׁ אֶת אַהֲבָתוֹ. לִפְעָמִים הָיָה הַשִּׁפְשׁוּף חָזָק מְעַט, אֲבָל אוֹתוֹת הַחִיבָּה הַגּוּפָנִית בֵּינֵיהֶם הָיוּ נְדִירִים וְהִיא נֶהֶנְתָה מֵהַמְּעַט שֶׁקִּיבְּלָה.
מָתַי בְּדִיּוּק נוֹדַע לְטָארָה לָרִאשׁוֹנָה עַל הָרוֹמָן שֶׁל בַּעֲלָהּ? מָתַי נוֹדַע לָהּ הַדָּבָר שֶׁבְּעֵינֵי קוֹרְאֵי הַמִּילִּים הָאֵלֶּה יֵירָאֶה וַדַּאי צָפוּי וְכִמְעַט בְּנָאלִי? הֲרֵי אִישׁ שֶׁמְּפַטֵּם אֶת רַעְיָיתוֹ בְּכַמּוּיוֹת כָּאֵלֶּה שֶׁל שׁוֹקוֹלָד מוּכְרָח שֶׁיִּהְיֶה לוֹ מֵנִיעַ נִסְתָּר.
הִיסְטוֹרְיָה קְצָרָה שֶׁל חַיֶּיהָ תַּצִּיב אֶת טִיפְּשׁוּתָהּ בַּפֶּרְסְפֶּקְטִיבָה הַנְּכוֹנָה.
בֵּית הַסֵּפֶר: בְּגִילִים 17-3. מִנְזָר, רַק בָּנוֹת. דָּגֵשׁ קַפְּדָנִי עַל הַלִּימּוּדִים וְלֹא עַל שׁוּם דָּבָר אַחֵר. שְׁעוֹת הַפְּנַאי שֶׁל טָארָה מִתְמַלְּאוֹת בְּשִׁיעוּרֵי רִיקּוּד וּמוּזִיקָה. אִמָּהּ אוֹמֶרֶת שֶׁהַדְּבָרִים הָאֵלֶּה חֲשׁוּבִים. מַעֲנִיקִים לִילָדוֹת מִידָּה נְחוּצָה שֶׁל חֵן.
אוּנִיבֶרְסִיטָה: בְּגִילִים 20-17. אוּנִיבֶרְסִיטָה לִנְעָרוֹת בִּלְבַד. הוֹרֶיהָ חוֹשְׁבִים שֶׁמּוּטָב לֹא לִשְׁלוֹחַ אֶת טָארָה לְשׁוּם מָקוֹם אַחֵר. הִיא בּוֹחֶרֶת לִלְמוֹד סִפְרוּת אַנְגְּלִית, מַסְלוּל שֶׁנֶּחֱשַׁב לְמַסְלוּל קַל. הִיא לֹא בֶּאֱמֶת יוֹדַעַת מָה הִיא רוֹצָה לַעֲשׂוֹת בְּחַיֶּיהָ, וְסִפְרוּת נִרְאֵית לָהּ בְּחִירָה טוֹבָה יַחֲסִית לְנוֹשֵׂא שֶׁאֵין בּוֹ כָּל תַּכְלִית מַעֲשִׂית. וְחוּץ מִזֶּה, הִיא תָּמִיד אַהֲבָה לִקְרוֹא.
מִתְבָּרֵר כִּי לִימּוּדֵי סִפְרוּת אַנְגְּלִית הֵם דַּוְוקָא מַסְלוּל לֹא קַל בִּכְלָל. הִיא מֵעוֹלָם לֹא חָשְׁבָה שֶׁקְּרִיאָה יְכוֹלָה לִהְיוֹת כְּרוּכָה בְּמַאֲמַצִּים כַּבִּירִים כָּל כָּךְ. מִתְבָּרֵר שֶׁסִּפְרוּת אֵינָהּ עוֹסֶקֶת בַּסִּיפּוּרִים. הַדָּגֵשׁ הוּא רַק עַל רַעֲיוֹנוֹת, עַל הִיסְטוֹרְיָה, עַל הַקֶּשֶׁר, עַל פַּרְשָׁנוּיוֹת מַרְקְסִיסְטִיּוֹת-פֵמִינִיסְטִיּוֹת, וְחִיפּוּשׂ אַחַר מַשְׁמָעוּת שֶׁטְּמוּנָה אִי-שָׁם מֵעֵבֶר לַמּוּבָן מֵאֵלָיו, בִּמְחוֹזוֹת רְחוֹקִים וַעֲלוּמִים.
טָארָה מְבַלָּה אֶת זְמַנָּהּ בָּאוּנִיבֶרְסִיטָה בְּבִילּוּי בַּקּוֹלְנוֹעַ עִם חֲבֵרוֹת וּבְהִתְחַמְּקוּת מִשִּׁיעוּרִים רַבִּים כְּכָל הָאֶפְשָׁר. הִיא מִתְלוֹנֶנֶת בְּאוֹזְנֵי אִמָּהּ עַל כָּךְ שֶׁהַמַּרְצִים מַעֲבִידִים אוֹתָהּ בְּפֶרֶךְ. אִמָּהּ מְנַחֶמֶת אוֹתָהּ. הִיא מוּכְרָחָה אֵיכְשֶׁהוּ לְסַיֵּים אֶת הַלִּימּוּדִים, וְאַחַר כָּךְ תִּתְחַתֵּן.
הַהֲכָנוֹת לַחֲתוּנָּה מִתְקַיְּימוֹת בְּדִיּוּק בַּחוּפְשָׁה שֶׁלִּפְנֵי בְּחִינוֹת הַגְּמָר.
"מָה לַעֲשׂוֹת, בֵּטִי?" אוֹמֶרֶת אִמָּהּ כִּשְׁטָארַהּ מוֹחָה עַל כָּךְ. "אֲנִי יוֹדַעַת שֶׁזֶּה עִיתּוּי בְּעָיָיתִי בִּשְׁבִילְךָ, אֲבָל אֵלֶּה הַתַּאֲרִיכִים שֶׁמְּבַשְּׂרִים מַזָּל טוֹב."
"אֲבָל אִמָּהּ, אֵיךְ אֲנִי אֶלְמַד?" מִתְלוֹנֶנֶת טָארָה.
"תִּרְאִי, הַבָּחוּר הוּא בָּחוּר טוֹב. וְהַמִּשְׁפָּחָה מְאוֹד לְהוּטָה. יֵשׁ דְּבָרִים שֶׁפָּשׁוּט אִי-אֶפְשָׁר לִדְחוֹת."
כְּשֶׁמִּתְפַּרְסְמִים הַצִּיּוֹנִים, הִיא כְּבָר אַחֲרֵי יֶרַח הַדְּבַשׁ. הִיא קִיבְּלָה סִיוּוּג לְרָמָה שָׁלוֹשׁ, וּלְמַעַן הָאֱמֶת הִיא דֵּי מוּפְתַּעַת מֵעֶצֶם הָעוּבְדָּה שֶׁבִּכְלָל הִשִּׂיגָה צִיּוֹן עוֹבֵר.
בַּעֲלָהּ חוֹשֵׁב שֶׁהִיא עֲצוּבָה.
"עִזְבִי, חֲמוּדָה," הוּא אוֹמֵר וְאוֹחֵז בָּהּ בִּזְרוֹעוֹתָיו הַגַּבְרִיּוּת וְהַחֲזָקוֹת, "יֵשׁ לְךָ אוֹתִי."
לִבָּהּ שֶׁל טָארָה הוֹלֵם בַּקֶּצֶב הוֹלֵךְ וְגוֹבֵר וְהִיא חָשָׁה שֶׁהִיא נִמְחֶצֶת בְּחִיבּוּק-הַבְּעָלִים הַזֶּה.
"כֵּן, אַתָּה צוֹדֵק," הִיא לוֹחֶשֶׁת. "יֵשׁ לִי אוֹתְךָ."
וְאָז הַמִּשְׁפָּחָה מְחַכָּה שֶׁיָּבוֹאוּ יְלָדִים. עִם הַזְּמַן מִתְבָּרֵר שֶׁאִם בִּכְלָל יָבוֹאוּ, זֶה יִהְיֶה רַק בִּזְכוּת הִתְעָרְבוּת אֱלוֹהִית אוֹ רְפוּאִית.
טָארָה הִתְחִילָה קוֹדֶם כּוֹל בַּחֲזִית הַהִתְעָרְבוּת הָרְפוּאִית.
"אוּלַי כְּדַאי שֶׁנֵּלֵךְ לָרוֹפֵא?" הִיא הִצִּיעָה לְבַעֲלָהּ.
"לְכִי אַתְּ אִם אַתְּ רוֹצָה," הֵשִׁיב אַבְּהַאי. "אִיתִּי אֵין שׁוּם בְּעָיָה."
אַחֲרֵי שֶׁהָרוֹפְאָה בְּדַקָּה אֶת טָארָה הִיא אָמְרָה שֶׁגַּם אִיתָּהּ אֵין שׁוּם בְּעָיָה, כָּךְ שֶׁאוּלַי יֵשׁ טַעַם לִבְדּוֹק אֶת בַּעֲלָהּ.
"אֲבָל הוּא חוֹשֵׁב שֶׁלֹּא," אָמְרָה טָארֶה בְּעֶצֶב.
"בֶּאֱמֶת, אֵיזֶה שְׁטוּיוֹת!" קָרְאָה הָרוֹפְאָה, שֶׁנִּמְאַס לָהּ עַד מָוֶות לִשְׁמוֹעַ גִּישׁוֹת כָּאֵלֶּה כָּאן אֶצְלָהּ בַּמִּרְפָּאָה. "תַּגִּידִי לוֹ שֶׁזֹּאת לֹא רַק הָאִישָּׁה שֶׁאַחְרָאִית עַל הֲבָאַת יְלָדִים לְעוֹלָם. הַזֶּרַע צָרִיךְ לִהְיוֹת בָּרִיא. מִי יוֹדֵעַ, אוּלַי הוּא עָקָר, אוּלַי סְפִירַת הַזֶּרַע שֶׁלּוֹ נְמוּכָה, אוּלַי הוּא שׁוֹתֶה יוֹתֵר מִדַּי אוֹ שֶׁיֵּשׁ לוֹ אֵיזוֹ דַּלֶּקֶת רְדוּמָה. זֶה יָכוֹל לִהְיוֹת כָּל מִינֵי דְּבָרִים."
טָארָה הִסְמִיקָה. אֵיךְ הִיא אֲמוּרָה לְהַעֲבִיר אֶת כָּל זֶה לְבַעֲלָהּ?
אַבְּהָאִי הִסְכִּים לְהִיבָּדֵק לְאַחַר דִּיּוּן מַר לְמַדַּי, שֶׁבְּמַהֲלָכוֹ הִסְבִּיר לְטָארָה שֶׁאֵין שׁוּם סָפֵק שֶׁהִיא טוֹעָה.
"לֹא כְּדַאי שֶׁגַּם אֲנִי אָבוֹא?" שֶׁאֵלֶּה טָארָה כְּשֶׁאַבְהָאִי יָצָא.
"לֹא," הוּא הֵשִׁיב קְצָרוֹת. "אֲנִי אֲסַדֵּר אֶת זֶה לְבַד."
כָּךְ שֶׁלְּטָארָה מֵעוֹלָם לֹא נוֹדַע מָה בְּדִיּוּק קָרָה אֵצֶל הָרוֹפְאָה. אַבְּהָאִי חָזַר הַבַּיְתָה כּוֹעֵס וְחוֹשֵׁק-שְׂפָתַיִים וְסֵירֵב לְהַגִּיד מִילָּה.
"אֲבָל מָה קָרָה? מָה הִיא אָמְרָה?" הִיא שָׁאֲלָה, כַּמָּה פְּעָמִים.
"הִיא טִיפְּשָׁה. הָהּ! אֵין שׁוּם טַעַם שֶׁגַּם אַתְּ תֵּלְכִי אֵלֶיהָ שׁוּב."
וְאַחֲרֵי זֶה לֹא הִתְאַפְשְׁרוּ עוֹד שׁוּם בְּדִיקוֹת רְפוּאִיּוֹת.
בַּחֲזִית הַהִתְעָרְבוּת הָאֱלוֹהִית, נֶאֱמַר לְטָארָה שֶׁעָלֶיהָ לִנְסוֹעַ לַמִּקְדָּשׁ וְיֶשְׁנוֹ דְּוַוי וּלְהִשְׁתַּטֵּחַ עַל יָדֶיהָ וְעַל בִּרְכֶּיהָ.
אַחֲרֵי שֶׁהִשְׁתַּטְּחָה בַּמִּקְדָּשׁ וְיֶשְׁנוֹ דְּוַוי עַל יָדֶיהָ וְעַל בִּרְכֶּיהָ הִיא הֶחְלִיטָה לְהַמְשִׁיךְ עִם הָעִנְיָין הַזֶּה שֶׁל הַיָּדַיִים וְהַבִּרְכַּיִים גַּם בַּמִּקְדָּשִׁים אֲחֵרִים. בַּתְּחִילָּה הִיא חָשְׁשָׁה שֶׁזֶּה יָבִיךְ אוֹתָהּ, אֲבָל זֶה לֹא הֵבִיךְ אוֹתָהּ. בַּמְּקוֹמוֹת הָאֵלֶּה זֹאת הָיְתָה שִׁגְרָה.
בַּעֲלָהּ חָשַׁב שֶׁכָּל זֶה הוּא רַעְיוֹן פָּשׁוּט נִפְלָא. וְכָךְ חָשְׁבָה גַּם חֲמוֹתָהּ.
"טָארָה הַמִּסְכֵּנָה!" הִיא שָׁמְעָה אוֹתָהּ אוֹמֶרֶת פַּעַם. "הִיא כָּל כָּךְ מִתְאַמֶּצֶת," וְאָז, בְּשֶׁקֶט, "אֲבָל הִיא חוֹלָה שָׁם בִּפְנִים."
מִשֶּׁהִתְבָּרֵר שֶׁגַּם אַחֲרֵי כָּל זֶה לֹא הִתְגַּלּוּ כָּל סִימָנֵי הִתְעַבְּרוּת, הֵחֵלָּה טָארָה לַעֲנוֹד אֲבָנִים מְסוּיָּמוֹת סְבִיב צַוּוֹארָהּ וְאֶצְבְּעוֹתֶיהָ וּבַעֲלָהּ הֵחֵל לְהַאֲכִיל אוֹתָהּ שׁוֹקוֹלָד.
הַשּׁוֹקוֹלָד הוּא שֶׁהֵסֵב אֶת תְּשׂוּמַת לִבָּהּ לְהֶעְדֵּר שֶׁל דְּבַר מָה מִצִּדּוֹ שֶׁל אַבְּהָאִי. הוּא כְּבָר לֹא הִתְאַמֵּץ כָּל כָּךְ לָתֵת לָהּ כָּל מָה שֶׁהִיא רוֹצָה.
אַחֲרֵי יוֹתֵר מִדַּי שׁוֹקוֹלָד מִנָּטָה הִיא רָמְזָה שֶׁתִּשְׂמַח לְגַוֵּון מְעַט אֶת הַטְּעָמִים. הוּא הִתְלוֹנֵן.
"אֵין לִי זְמַן," הוּא אָמַר. "אֲנִי יָכוֹל לְהָבִיא רַק אֶת אֵלֶּה שֶׁיֵּשׁ בִּשְׂדֵה הַתְּעוּפָה, וְשׁוֹקוֹלָד מִנָּטָה זֶה מָה שֶׁיֵּשׁ בִּשְׂדוֹת תְּעוּפָה."
"אֲבָל כָּל כָּךְ הַרְבֵּה?"
הִיא הָפְכָה בְּיָדֶיהָ אֶת הַקּוּפְסָאוֹת בְּצִבְעֵי יָרוֹק וְלָבָן. שׁוֹקוֹלָד מִנָּטָה אֲדוּאַרְדְיָאנִי, שׁוֹקוֹלָד מִנָּטָה "קְרֵם דֶּה מִנָּט", שׁוֹקוֹלָד מִנָּטָה מָרִיר, שׁוֹקוֹלָד מִנָּטָה בְּוָופֶל, שׁוֹקוֹלָד מִנָּטָה "אֶפָּטֵר אַייְט", שׁוֹקוֹלָד מִנָּטָה "אֶפָּטֵר דִּינָר", שׁוֹקוֹלָד מִנָּטָה בְּתוֹךְ שׁוֹקוֹלָד לָבָן.
הִתְחַשֵּׁק לָהּ לְהָקִיא מֵהַמַּחֲשָׁבָה עַל כָּל כָּךְ הַרְבֵּה שׁוֹקוֹלָד מִנָּטָה. אֲבָל תְּשׁוּקָתָהּ לְשׁוֹקוֹלָד הָיְתָה חֲזָקָה כָּל כָּךְ שֶׁהִיא אֲכַלֶּה בְּכָל זֹאת אֶת כּוּלָּם.
וְאָז הוּא עָשָׂה אֶת זֶה שׁוּב.
"שָׁכַחְתָּ?" הִיא שָׁאֲלָה.
"מָה?" הוּא נִרְאֶה שָׁקוּעַ בְּעִנְיָינָיו.
"אֶת מָה שֶׁאָמַרְתִּי בַּפַּעַם שֶׁעָבְרָה. עַל הַשּׁוֹקוֹלָד-מִנָּטָה."
"בַּפַּעַם שֶׁעָבְרָה? אָה, אָה, כֵּן, בֶּטַח. אֲבָל תָּבִינִי, בִּשְׂדוֹת תְּעוּפָה..."
הִיא הִסְתַּכְּלָה עַל כָּל הַשּׁוֹקוֹלָדִים הַמַּבְחִילִים הָאֵלֶּה בְּטַעַם מִנָּטָה.
"אֲבָל פַּעַם הָיִיתָ מֵבִיא..."
"טוֹב, אַתְּ יוֹדַעַת אֵיךְ זֶה בִּשְׂדוֹת תְּעוּפָה. הֵם לֹא כָּל כָּךְ יְצִירָתִיִּים."
זֶה דַּוְוקָא לֹא מָה שְׁטָארַהּ חָשְׁבָה כְּשֶׁנִּזְכְּרָה בַּעֲלוֹנֵי הַפִּרְסוֹמֶת שֶׁאַבְּהָאִי הֵבִיא אִיתּוֹ לְעִתִּים קְרוֹבוֹת, שֶׁפֵּיאֲרוּ חֶבְרוֹת תְּעוּפָה אוֹ שְׂדוֹת תְּעוּפָה. עַל פִּי הָעֲלוֹנִים הִיא חָשְׁבָה שֶׁאֶפְשָׁר לְהַשִּׂיג בָּהֶם כָּל דָּבָר תַּחַת הַשֶּׁמֶשׁ.
אַחֲרֵי שֶׁאַבְּהָאִי הָלַךְ לְדַרְכּוֹ נוֹתְרָה טָארָה לְבַדָּהּ, שְׁקוּעָה בְּמַחְשְׁבוֹתֶיהָ. מוּזָר שֶׁהוּא שָׁכַח אֶת הַבַּקָּשָׁה שֶׁלָּהּ – הַבַּקָּשָׁה הַסְּבִירָה שֶׁלָּהּ – בְּעִנְיַין הַשּׁוֹקוֹלָד בְּטַעַם מִנָּטָה. לְאַבְּהָאִי הָיָה זִיכָּרוֹן טוֹב. אֲבָל מִצַּד אַחֵר, הוּא תָּמִיד הָיָה טָרוּד בְּעִנְיָינָיו. וְכִמְעַט לֹא בָּא הַבַּיְתָה.
וּבֵין שְׁתֵּי הַמַּחֲשָׁבוֹת הָאֵלֶּה, שֶׁבָּאוּ בָּזוֹ אַחַר זוֹ בְּשַׁרְשֶׁרֶת, הֶלֶם הַחֲשָׁד וְכוֹפֵף אֶת חוּלְיוֹת הַשַּׁרְשֶׁרֶת לְכִיוּוּן אַחֵר.
בְּתוֹךְ לֹא יוֹתֵר מִכַּמָּה שְׁנִיּוֹת הִשְׁתַּכְנְעָה טָארָה שֶׁגִּילְּתָה אֶת הָרֶמֶז שֶׁיַּסְבִּיר אֶת רוֹב מַעֲשָׂיו שֶׁל אַבְּהַאי. הַאִם יִיתָּכֵן, הַאִם יִיתָּכֵן שֶׁקָּרָה מָה שֶׁקָּרְאָה עָלָיו בְּיָמֶיהָ כִּסְטוּדֶנְטִית, הַאִם יִיתָּכֵן שֶׁ"הָאִישָּׁה הָאַחֶרֶת" הוֹפִיעָה גַּם בְּחַיֶּיהָ שֶׁלָּהּ. הִיא גָּמְרָה אוֹמֵר לִבְלוֹשׁ אַחֲרָיו. הַתּוֹצָאוֹת הָיוּ צְפוּיוֹת.
אַחֲרֵי שֶׁחָוְותָה אֶת כָּל קֶשֶׁת הָרְגָשׁוֹת, מֵהֶלֶם לְבִלְבּוּל לְיֵיאוּשׁ לְכַעַס לְטִינָה, הִיא הִשְׁתַּעַשְׁעָה בְּרַעְיוֹן לִשְׁלוֹחַ יָד בְּנַפְשָׁהּ. כְּדֵי לַעֲזוֹר לְעַצְמָהּ לְהַחְלִיט הִיא נִיגְּשָׁה מוּכְנִית אֶל הַמְּקָרֵר כְּדֵי לְהוֹצִיא אֶת הַשּׁוֹקוֹלָדִים שֶׁלָּהּ. הִיא הָיְתָה זְקוּקָה לְנֶחָמָה. בְּהֶיסַּח דַּעַת הִיא נָגְסָה בְּאֶחָד מֵהֶם. הָיָה לוֹ טַעַם שֶׁל נְסוֹרֶת. הִיא נָגְסָה בּוֹ שׁוּב וְכִמְעַט נֶחְנְקָה. הַשּׁוֹקוֹלָד הָיָה הָעוֹנֶג הַיָּחִיד בְּחַיֶּיהָ. מָה קָרָה לוֹ?
הִיא הִרְגִּישָׁה צְרִיבָה עַזָּה בַּאֲחוֹרֵי גְּרוֹנָהּ, וְאֶת טַעְמָהּ הֶחָמוּץ וְהַנּוֹרָא שֶׁל מָרָה. הִיא מִיהֲרָה לְהַחֲזִיר אֶת הַשּׁוֹקוֹלָד לַמְּקָרֵר וְסָגְרָה אֶת הַדֶּלֶת. בְּחִילָה אָחֲזָה בָּהּ, וְהִיא בְּקוֹשִׁי הִסְפִּיקָה לְהַגִּיעַ לָאַמְבַּטְיָה.
הִיא מֵעוֹלָם לֹא אֲכַלֶּה שׁוּב שׁוֹקוֹלָד. בְּכָל פַּעַם שֶׁהִסְתַּכְּלָה בַּפִּיסּוֹת הַכֵּהוֹת שֶׁהִזְדַּהֲרוּ לְעֶבְרָהּ בַּנִּיצוֹצוֹת מַזְמִינִים הִיא רָאֲתָה אֶת עֵינָיו שֶׁל אַבְּהָאֵי שְׁקוּעוֹת בְּתוֹכֶן, מְפַתּוֹת אוֹתָהּ לִנְגּוֹס בָּהֶן וּלְהַשְׁמִין.
הִיא יָרְדָה בְּמִשְׁקָל. תְּחוּשַׁת הַבְּחִילָה שֶׁהַשּׁוֹקוֹלָד הֵסֵב לָהּ עָזְרָה לָהּ לְהַפְסִיק לֶאֱכוֹל. הִיא רָזְתָה. נֶעֶשְׂתָה רָזָה יוֹתֵר מִכְּפִי שֶׁהָיְתָה זֶה שָׁנִים. הִיא הֵסִירָה אֶת הַטַּבָּעוֹת מֵאֶצְבְּעוֹתֶיהָ. נִדְמֶה שֶׁלֹּא בֶּאֱמֶת הָיָה טַעַם לַעֲנוֹד אוֹתָן עַכְשָׁיו. הִיא נָטְשָׁה אֶת הַסָּארִים וְעָבְרָה לְשַׁלְוָואר קָמִיז. הִיא נִרְאֲתָה צְעִירָה יוֹתֵר. הִיא הִרְגִּישָׁה עֵרָנִית וְחַיָּה יוֹתֵר מִשֶּׁהָרְגִישָׁה כְּבָר שָׁנִים. הִיא הִתְחִילָה לַחֲשׁוֹב עַל תּוֹכְנִיּוֹת פְּעוּלָּה.
הִיא מוּכְרָחָה לִזְכּוֹת שׁוּב בְּאַהֲבָתוֹ, הִיא חָשְׁבָה. הִיא הֶחְלִיטָה לְהַתְחִיל לִלְמוֹד בִּישּׁוּל. הַדֶּרֶךְ לְלִבּוֹ שֶׁל גֶּבֶר עוֹבֶרֶת דֶּרֶךְ קֵיבָתוֹ. אַבְּהָאִי כִּמְעַט לֹא אָכַל בְּבֵית. אֲבָל עַכְשָׁיו... הִיא מוּכְרָחָה לְבַשֵּׁל. הִיא תִּהְיֶה מְקוֹר כָּל הַטְּעָמִים הַנִּפְלָאִים.
טָארָה נִרְשְׁמָה לְקוּרְס הַבִּישּׁוּל שֶׁל גְּבֶרֶת סֵינֵגָל, שֶׁהִבְטִיחָה לְתַלְמִידוֹתֶיהָ שְׁלִיטָה בְּאוֹמָּנוּת הַבִּישּׁוּל שֶׁל קוֹרְדּוֹן בְּלוּ, מַעֲדַנִּים אֵירוֹפִּיִּים, סִינִיִּים וְהוֹדִּיִּים, בְּפֶרֶק זְמַן שֶׁל שָׁנָה בְּסַךְ הַכּוֹל. טָארָה גִּילְּתָה שֶׁנֵּיחָנָהּ בְּיָד קַלָּה וּבְחוּשׁ אִלְתּוּר. גַּם מוֹרָתָהּ שִׁיבְּחָה אוֹתָהּ, וְזֶה בְּהֶחְלֵט עֵזֶר. בְּכָל חַיֶּיהָ אִישׁ מֵעוֹלָם לֹא שִׁיבֵּחַ אוֹתָהּ עַל יְכוֹלֶת הַלְּמִידָה שֶׁלָּהּ, וַדַּאי לֹא הַמַּרְצִים בָּאוּנִיבֶרְסִיטָה, וַאֲפִילּוּ מוֹרוֹתֶיהָ לְרִיקּוּד וּלְמוּזִיקָה חָשׁוּ שֶׁהִיא צְרִיכָה לְהַשְׁקִיעַ יוֹתֵר.
גְּבֶרֶת סֵינֵגָל טַעֲנָה שֶׁאֲרוּחָה הִיא הַרְבֵּה יוֹתֵר מִסְּתָם אוֹכֶל. אֲרוּחָה הִיא "חֲוָויָה אֶסְתֵּטִית". הַשּׁוּלְחָן, הַצְּבָעִים, הַכֵּלִים הָעֲרוּכִים, הַפְּרָחִים, הַכּוֹל מוּכְרָח לִהְיוֹת מוּשְׁלָם.
טָארָה צָלְלָה לְתוֹךְ הַחֲוָויָה כְּמוֹ דָּג הַשּׁוּחָה בְּמַיִם. הַבִּישּׁוּל מְסַפֵּק שֶׁפַע בִּלְתִּי נִדְלֶה שֶׁל יְצִירָתִיּוּת, כָּךְ גִּילְּתָה. אֶת אוֹתוֹ טוּב טַעַם שֶׁגִּילְּתָה בְּעִיצּוּב הַבַּיִת הִיא הִשְׁקִיעָה בְּאֵזוֹר שׁוּלְחַן הָאוֹכֶל, שֶׁעַל עִיצּוּבוֹ הֶעָשִׁיר וְהַמִּגְוָון טִרְחָה בְּלִי סוֹף. הִיא חָוְותָה אֶת הָאוֹשֶׁר הַטָּמוּן בִּיכוֹלְתָּהּ שֶׁל אִישָּׁה לְהַנִּיחַ לִפְנֵי בַּעֲלָהּ – גַּם אִם חֵטְא – מִטְּעָמִים שֶׁלֹּא יוּכַל לַעֲמוֹד בְּפִיתּוּיָם. הוּא נַעֲשָׂה חַמְדָן וְתוֹבְעָנִי לְמַדַּי, וּלְעִתִּים קְרוֹבוֹת הִזְמִין לְבֵיתָם קְבוּצוֹת קְטַנּוֹת שֶׁל אוֹרְחִים.
מְעַט-מְעַט הֵחֵל אַבְּהַאי לְהַעֲלוֹת בְּמִשְׁקָל. טָארָה נוֹכְחָה בְּמוֹ עֵינֶיהָ בַּפְּרִי מַאֲמַצֶּיהָ, וּתְחוּשַׁת הַכּוֹחַ שֶׁלָּהּ גָּאֲתָה. מַחֲשָׁבוֹת חֲדָשׁוֹת הֵחֵלּוּ לַחְדּוֹר לְרֹאשָׁהּ. הִיא הֶעֶלְתָה אֶת כַּמּוּת הַשַּׁמֶּנֶת בִּמְנוֹת הַקִּינּוּחַ וְהֵחֵלָּה לָשִׂים כַּמּוּיוֹת גְּדוֹלוֹת יוֹתֵר שֶׁל גְּבִינָה בַּמַּאֲכָלִים הָאִיטַלְקִיִּים. בְּגָדָיו שֶׁל אַבְּהַאי כְּבָר לֹא עָלוּ עָלָיו. הוּא הִתְחִיל לְדַבֵּר בִּרְצִינוּת עַל הַצּוֹרֶךְ לְהַתְחִיל בְּדִיאֵטָה.
בְּשָׁלָב זֶה בָּחֲנָה אוֹתוֹ טָארָה וְהִרְהֲרָה. בְּעֵינֵי רוּחָהּ הִיא רָאֲתָה בּוֹ אֶת מִי שֶׁהִיא עַצְמָהּ הָיְתָה פַּעַם. "אַתְּ מִתְנוֹדֶדֶת כְּמוֹ בַּרְוָוז," הוּא אָמַר בִּתְחִילַּת הַסִּיפּוּר, וְהִיא, כַּצָּפוּי מֵאִישָּׁה, הֵשִׁיבָה בִּכְאֵב, "אֲנִי לֹא." עַכְשָׁיו הִיא רָצְתָה שֶׁהוּא יִתְנוֹדֵד כְּמוֹ בַּרְוָוז, אַף שֶׁמַּעֲמָדָהּ אוּלַי לֹא בֶּאֱמֶת אֶפְשָׁר לָהּ לְנַגֵּחַ אוֹתוֹ עַל הָעוּבְדָּה הַזֹּאת כְּפִי שֶׁהוּא עַצְמוֹ נִיגַּח בִּזְמַנּוֹ אוֹתָהּ.
כְּשֶׁהָרוֹמָן שֶׁל אַבְּהָאִי הִסְתַּיֵּים, נָחֲתָה עָלָיו קַדְרוּת שֶׁהִכְהֲתָה וְהֶעֱמִיקָה אֶת הַגָּוֶון הַצָּהוֹב שֶׁהָיָה מִמֵּילָא לְפָנָיו נְטוּלֵי הַבָּרָק. הוּא בִּיקֵּשׁ לְעַצְמוֹ נֶחָמָה בַּאֲכִילָה נִרְחֶבֶת. הוּא הֶאֱזִין לְמוּזִיקָה, הוּא שָׁתָה, וְהוּא תָּבַע לְקַבֵּל מָנוֹת חַמּוֹת וַחֲרִיפוֹת מִמִּטְבָּחָהּ הַפּוֹרֶה שֶׁל טָארֶה.
כְּשֶׁהֵחֵל לְהִתְנוֹדֵד, הִיא, שֶׁאוּמְּנָה לַחֲשׁוֹב שֶׁבַּעֲלָהּ יָפֶה בְּכָל הֶיבֵּט וָאוֹפֶן, הֵחֵלָּה לַחֲשׁוֹב שֶׁהוּא מְכוֹעָר.
בְּהִתְחַשֵּׁב בִּנְסִיבּוֹת נִקְמָתָהּ, הִיא הָיְתָה זְקוּקָה לְרוֹמָן שֶׁיַּעֲנִיק לְכָל זֶה אֶת נְגִיעַת הַמִּכְחוֹל הָאַחֲרוֹנָה. הִיא בָּחֲרָה בֶּחָבֵר שֶׁלּוֹ, הַזָּכָר הִזְמִין בְּיוֹתֵר שֶׁמָּצְאָה. הֶחָבֵר פִּיזֵּר פֹּה וָשָׁם רְמָזִים, וְטָארָה הֶחֱלִיטָה לִקְטוֹף אוֹתָם. הִיא פִּינְּקָה אֶת עַצְמָהּ בִּזְרוֹעוֹתָיו בְּלִי לִנְקוֹט שׁוּם זְהִירוּת. הִיא וִיתְּרָה כְּבָר מִזְּמַן עַל הָאֶפְשָׁרוּת לַהֲרוֹת, וּכְשֶׁגִּילָתָהּ שֶׁהִיא הָרָה, יָצְאָה מִגְּדֵרָה מֵרוֹב אוֹשֶׁר. מְשִׂימָתָהּ הָרִאשׁוֹנָה הָיְתָה לְהִיפָּטֵר מֵהֶחָבֵר.
"אַבְּהָאִי חוֹשֵׁד," הִיא הוֹדִיעָה לוֹ.
הִיא בִּישְּׂרָה לְבַעֲלָהּ אֶת הַחֲדָשׁוֹת. "אֲנִי חוֹשֶׁבֶת שֶׁזֶּה בִּזְכוּת הַשִּׁיפּוּר בַּבְּרִיאוּת שֶׁלְּךָ," הִיא צִייְּנָה. "אַתָּה נִרְאֶה עַכְשָׁיו הַרְבֵּה יוֹתֵר טוֹב. פַּעַם הָיִיתָ רָזֶה מִדַּי. לָכֵן בּוֹרַכְתִּי בַּתִּינוֹק הַזֶּה."
מַבָּט סַפְקָנִי עָלָה עַל פָּנָיו שֶׁל אַבְּהַאי בְּעוֹדוֹ סוֹפֵג אֶת אֲוִוירַת הַנִּיצָּחוֹן הַשֶּׁקֶט שֶׁאָפְפָה אֶת גִּינּוּנֶיהָ שֶׁל אִשְׁתּוֹ. הוּא הִתְחִיל לִבְלוֹשׁ אַחֲרֶיהָ, אֲבָל הָרוֹמָן הָיָה קְצַר מוֹעֵד וְזָהִיר כָּל כָּךְ שֶׁהוּא לֹא מָצָא שׁוּם עֲקֵבוֹת שֶׁיָּעִידוּ עַל כָּךְ שֶׁאֵי פַּעַם הִתְקַיֵּים.
כְּשֶׁנּוֹלְדָה בִּתָּהּ שֶׁל טָארָה, הִיא  זִימְּרָה בְּאוֹזְנֶיהָ שִׁירֵי עֶרֶשׂ עַל לוֹחֲמוֹת אַמִּיצוֹת לֵב, וִוידְּאָה שֶׁהַחִינּוּךְ שֶׁתִּזְכֶּה לוֹ יְכַוֵּון אוֹתָהּ לְעֵבֶר קַרְיֵירָה שֶׁתַּעֲשֶׂה אוֹתָהּ לְאִישָּׁה עַצְמָאִית.



https://www.shortstoryproject.com/he/story/%d7%a9%d7%95%d7%a7%d7%95%d7%9c%d7%93/
#אִירוֹנְיָה#הוּמוֹרִיסְטִי#כְּתִיבְהַנְשִׁיתַ#פֵמִינִיזְם#תִּפְנִיתַעֲלִילָה