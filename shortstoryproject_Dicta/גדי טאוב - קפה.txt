אַבָּא שֶׁלִּי מֵת בְּשֵׁשׁ בָּעֶרֶב.
אַחֲרֵי שֶׁשָּׁמַעְנוּ אֶת הַבְּשׂוֹרָה מֵהָרוֹפֵא נָסַעְנוּ הַבַּיְתָה. אַרְיָאן נָהֲגָה, אֲנִי יָשַׁבְתִּי לְיָדָהּ. שְׁנֵינוּ שָׁתַקְנוּ. הַטַּעַם שֶׁל הַקָּפֶה מֵהַמְּכוֹנָה בְּבֵית הַחוֹלִים עֲדַיִין עָמַד לִי בַּפֶּה. הִסְתַּכַּלְתִּי עַל הַכְּבִישׁ בָּאוֹר שֶׁל הַפָּנָסִים שֶׁל הַמְּכוֹנִית וְעַל הָאוֹרוֹת שֶׁל הַמְּכוֹנִיּוֹת שֶׁעָבְרוּ מִמּוּל. הָיוּ מְעַט. זֶה הָיָה בְּיוֹם שִׁישִּׁי בָּעֶרֶב.
כְּשֶׁהִגַּעְנוּ הַיְּלָדִים כְּבָר יֶשְׁנוֹ. אַרְיָאן שִׁילְּמָה לְבַיָּיבִי סִיטַר וְלִיוְּותָה אוֹתָהּ הַחוּצָה. נִכְנַסְתִּי וְהִתְיַישַּׁבְתִּי בַּמִּטְבָּח. שָׁמַעְתִּי אוֹתָהּ נִפְרֶדֶת מִמֶּנָּה וְאֶת הַדֶּלֶת נִסְגֶּרֶת. הִיא כִּיבְּתָה אֶת הָאוֹרוֹת בַּסָּלוֹן, נִכְנְסָה לַמִּטְבָּח וְהֶעֱמִידָה מַיִם. אַחֵר כָּךְ הִיא שָׁאֲלָה אִם אֲנִי רוֹצֶה קָפֶה.
אָמַרְתִּי שֶׁכֵּן. הִקְשַׁבְתִּי לַשִּׁיקְשׁוּק שֶׁל הַכַּפִּית בַּסְּפָלִים כְּשֶׁהִיא מָזְגָה אֶת הַמַּיִם הַחַמִּים.
"זֶה יוֹתֵר טוֹב כָּכָה," הִיא אָמְרָה. "הוּא כְּבָר רַק סֵבֶל. בַּשְּׁבוּעַיִים הָאַחֲרוֹנִים הוּא רַק סֵבֶל. תַּאֲמִין לִי," הִיא אָמְרָה. "זֶה יוֹתֵר טוֹב כָּכָה. לְכוּלָּנוּ." אַחֵר כָּךְ הִיא אָמְרָה, "זֶה לֹא רַק בַּשָּׁבוּעוֹת הָאַחֲרוֹנִים. זֶה כְּבָר כַּמָּה חוֹדָשִׁים. הוּא אַף פַּעַם לֹא הָיָה יוֹשֵׁב כָּכָה בַּמִּרְפֶּסֶת."
"אֲנִי לֹא יוֹדֵעַ," אָמַרְתִּי. חָשַׁבְתִּי עַל זֶה רֶגַע.
הִיא שְׁמָהּ אֶת הַקָּפֶה עַל הַשּׁוּלְחָן, לְיָדִי, וְעָמְדָה רֶגַע נִשְׁעֶנֶת עִם הַיָּדַיִים עַל הַמִּשְׁעֶנֶת שֶׁל הַכִּיסֵּא. הִיא הֶעֱבִירָה יָד עַל הַפָּנִים. "אֲנִי הֲרוּגָה," הִיא אָמְרָה. "אֲנִי גַּם רְעֵבָה. אַתָּה רוֹצֶה לֶאֱכוֹל מַשֶּׁהוּ?"
אָמַרְתִּי שֶׁלֹּא. "אֲבָל תֹּאכְלִי מַשֶּׁהוּ אִם אַתְּ רוֹצָה," אָמַרְתִּי. "תַּעֲשִׂי לְךָ מַשֶּׁהוּ."
"כֵּן," הִיא אָמְרָה. "אֲנִי הֲרוּגָה." הִיא עָמְדָה רֶגַע עִם כַּפּוֹת הַיָּדַיִים מִסָּבִיב לַצַּוּוֹאר וְאַחַר כָּךְ הִדְלִיקָה סִיגַרְיָה וְהוֹצִיאָה דְּבָרִים מֵהַמְּקָרֵר. בִּזְמַן שֶׁהִיא הֵכִינָה לְעַצְמָהּ אוֹכֶל שָׁתִיתִי אֶת הַקָּפֶה שֶׁלִּי וְנִיסִּיתִי לַחֲשׁוֹב עַל מָה שֶׁקָּרָה וְעַל מָה שֶׁאֲנִי מַרְגִּישׁ. חָשַׁבְתִּי עַל הַיָּמִים הָאַחֲרוֹנִים.
"אֲנִי אֶתְקַשֵּׁר לְאִמָּא שֶׁלִּי," אַרְיָאן אָמְרָה. "כִּמְעַט שָׁכַחְתִּי. אֲנִי אֶתְקַשֵּׁר אֵלֶיהָ עַכְשָׁיו." הִיא לָקְחָה אֶת הַמַּאֲפֵרָה לַטֵּלֵפוֹן. הַדְּבָרִים שֶׁהִיא הוֹצִיאָה נִשְׁאֲרוּ עַל הַשַּׁיִשׁ.
הָיָה צָרִיךְ לַעֲשׂוֹת עוֹד הַרְבֵּה דְּבָרִים לִפְנֵי הַהַלְוָויָה וְלֹא הָיָה לִי מוּשָּׂג מָה וְאֵיךְ. מוּדַעַת אֲבָל, לְמָשָׁל. כְּשֶׁאִמָּא שֶׁלִּי מֵתָה אַבָּא שֶׁלִּי טִיפֵּל בְּכָל זֶה. זֹאת הַפַּעַם הָרִאשׁוֹנָה שֶׁאֲנִי צָרִיךְ לִדְאוֹג לְכָל הַדְּבָרִים הָאֵלֶּה בְּעַצְמִי. שָׁמַעְתִּי אֶת אַרְיָאן מְדַבֶּרֶת עִם אִמָּא שֶׁלָּהּ מֵהַמִּסְדְּרוֹן. הִדְלַקְתִּי סִיגַרְיָה וְזָרַקְתִּי אֶת הַגַּפְרוּר לְכִיּוֹר. חָשַׁבְתִּי עַל אַבָּא שֶׁלִּי.
בְּעֵרֶךְ שָׁנָה אַחֲרֵי שֶׁהִתְחַתְּנוּ הוּא הִתְחִיל לְנַדְנֵד לִי בְּקֶשֶׁר לַדִּירָה. הוּא לֹא אָהַב אֶת זֶה שֶׁגַּרְנוּ עִם הַהוֹרִים שֶׁל אַרְיָאן. בְּעִיקָּר אַחֲרֵי שֶׁהַיֶּלֶד נוֹלַד. הוּא תָּמִיד אָמַר לִי שֶׁזֶּה לֹא טוֹב בִּשְׁבִילוֹ וְזֶה לֹא טוֹב בִּשְׁבִילֵנוּ. אֲבָל בְּאוֹתוֹ זְמַן לֹא הָיְתָה לָנוּ בְּרֵירָה. לֹא הָיָה לָנוּ כֶּסֶף. הוּא אָמַר שֶׁהוּא מוּכָן לַעֲזוֹר, אֲבָל אֲנִי לֹא שָׁאַלְתִּי אוֹתוֹ בְּכַמָּה. לֹא הָיָה לוֹ הַרְבֵּה. אַתְּ זֶה יָדַעְתִּי. אֲפִילּוּ לֹא מַסְפִּיק בִּשְׁבִיל הַתְחָלָה.
זֶה לָקַח בְּעֵרֶךְ עוֹד שָׁנָה עַד שֶׁקִּיבַּלְתִּי הַלְוָואָה לְמַשְׁכַּנְתָּא וְקָנִיתִי אֶת הַדִּירָה הַזֹּאת. נִכְנַסְנוּ לָגוּר בָּהּ בַּקַּיִץ, עוֹד לִפְנֵי שֶׁהָעֲבוֹדוֹת בַּבִּנְיָין נִגְמְרוּ. בִּפְנִים עוֹד הִתְקַנְתִּי דְּבָרִים. מַרְאוֹת, אֲרוֹן קִיר, מַדָּפִים בָּאַמְבַּטְיָה, דְּבָרִים כָּאֵלֶּה. אַרְיָאן וְהַתִּינוֹק יֶשְׁנוֹ בַּחֶדֶר הַקָּטָן וַאֲנִי בַּסָּלוֹן שֶׁעֲדַיִין הָיָה רֵיק.
בַּיּוֹם שֶׁבּוֹ הִתְקִינוּ אֶת הָאֲרוֹנוֹת בַּמִּטְבָּח, וְהֵם עוֹד הָיוּ רֵיקִים, עוֹד לֹא הִסְפַּקְתִּי אֲפִילּוּ לְנַקּוֹת אֶת הַשְּׁאֵרִיּוֹת שֶׁל הַנְּסוֹרֶת מִבִּפְנִים, אַבָּא שֶׁלִּי בָּא לְבַקֵּר.
עָמַדְנוּ בַּמִּטְבָּח הֶחָדָשׁ. הוּא כָּל כָּךְ שָׂמֵחַ שֶׁהוּא חִייֵּךְ לְעַצְמוֹ כָּל פַּעַם שֶׁהִפְסַקְנוּ לְדַבֵּר. הוּא הוֹרִיד אָבָק מֵהַשַּׁיִשׁ וַאֲנִי הִסְתַּכַּלְתִּי עַל הַיָּד שֶׁלּוֹ. הַיָּד עִם הַטַּבַּעַת. כָּכָה זָכַרְתִּי אֶת הַיָּד שֶׁלּוֹ תָּמִיד. עוֹד מֵאָז שֶׁהָיִיתִי יֶלֶד קָטָן. יָד עִם טַבַּעַת נִישּׂוּאִין.

אַחֲרֵי כַּמָּה דַּקּוֹת אַרְיָאן חָזְרָה וְהִדְלִיקָה עוֹד סִיגַרְיָה. הִיא הִתְיַישְּׁבָה לְיַד הַשּׁוּלְחָן וּשְׁמָהּ אֶת הַמַּאֲפֵרָה בֵּינֵינוּ. הִיא הִסְתַּכְּלָה עַל הַתַּחְתִּית שֶׁל הַפָּמוּט שֶׁהִשְׁתַּמַּשְׁתִּי בָּהּ בְּתוֹר מַאֲפֵרָה. "זֶה בְּסֵדֶר," הִיא אָמְרָה. "זוֹ לֹא בְּעָיָה. אֶפְשָׁר לַעֲשׂוֹת הַכֹּל בְּטֵלֵפוֹן. אֲבָל זֶה לֹא דָּחוּף. מָחָר שַׁבָּת," הִיא אָמְרָה, "לֹא יוֹצְאִים עִיתּוֹנִים. אֲנַחְנוּ לֹא צְרִיכִים לַעֲשׂוֹת שׁוּם דָּבָר בֵּינְתַיִים."
הַקָּפֶה שֶׁלָּהּ הָיָה קַר וְהִיא קָמָה וְשָׁפְכָה אוֹתוֹ לְכִיּוֹר. רָאִיתִי לְפִי הַשֵּׂיעָר שֶׁלָּהּ שֶׁהִיא הִשְׁעִינָה אֶת הַמֵּצַח עַל הַיָּד כְּשֶׁהִיא דִּיבְּרָה בַּטֵּלֵפוֹן.
זֶה שֶׁהַכֹּל נִגְמַר, זֶה הָיָה גַּם הֲקָלָה, אֲנִי לֹא אוֹמֵר שֶׁלֹּא. לְפָחוֹת אֲנִי לֹא צָרִיךְ לַחֲזוֹר לְבֵית הַחוֹלִים. אֲנִי לֹא יוֹדֵעַ כַּמָּה שָׁעוֹת יָשַׁבְתִּי עַל הַסַּפְסָל וְהִסְתַּכַּלְתִּי עַל הַדְּלָתוֹת שֶׁל הַמַּחְלָקָה. כִּמְעַט עֲשָׂרָה יָמִים. כִּמְעַט כָּל הַזְּמַן. נָסַעְתִּי הַבַּיְתָה רַק לְהִתְקַלֵּחַ וְלִפְעָמִים לִישׁוֹן, אֲבָל רוֹב הַלֵּילוֹת נִשְׁאַרְתִּי שָׁם. לִפְעָמִים אַרְיָאן הַחֲלִיפָה אוֹתִי. לִפְעָמִים יָשַׁבְנוּ שָׁם בְּיַחַד.
אַרְיָאן הֶעֱמִידָה עוֹד מַיִם. "אַתָּה רוֹצֶה עוֹד קָפֶה?" הִיא אָמְרָה.
אָמַרְתִּי שֶׁלֹּא. אַחֵר כָּךְ הִיא הִתְחִילָה לְהַכְנִיס אֶת הַדְּבָרִים לַמְּקָרֵר. הִיא לֹא אֲכַלֶּה כְּלוּם.
שִׁיפְשַׁפְתִּי אֶת הַפָּנִים בַּיָּדַיִים. הִרְגַּשְׁתִּי עָיֵיף וּמְלוּכְלָךְ. הִרְגַּשְׁתִּי אֶת הָעֲיֵיפוּת בַּעֲצָמוֹת. אֲבָל לֹא הָיָה לִי חֵשֶׁק לִישׁוֹן. בִּזְמַן שֶׁאַרְיָאן הֵכִינָה לְעַצְמָהּ קָפֶה הִסְתַּכַּלְתִּי עַל הַשּׁוּלְחָן וְנִיסִּיתִי לַחֲשׁוֹב מָה אֲנִי מַרְגִּישׁ.
"אַתָּה רוֹצֶה לְהִתְקַלֵּחַ רִאשׁוֹן?" הִיא אָמְרָה. הִיא זָרְקָה אֶת הַכַּפִּית לְכִיּוּר. "אוֹ שֶׁאַתָּה רוֹצֶה עוֹד קָפֶה וְאָז אֲנִי אֶתְקַלֵּחַ." הִסְתַּכַּלְתִּי עַל הַקָּפֶה. הִיא הֶחֱזִיקָה אוֹתוֹ בָּאֲוִויר, בֵּינֵינוּ. הוּא עוֹד הִסְתּוֹבֵב בִּמְעַרְבּוֹלֶת קְטַנָּה, מֵהַבְּחִישָׁה. אֶחָד מֵאִיתָּנוּ הָיָה צָרִיךְ לִשְׁתּוֹת אוֹתוֹ וְהַשֵּׁנִי הָיָה צָרִיךְ לְהִתְקַלֵּחַ. כָּכָה זֶה עָמַד. עָצַמְתִּי אֶת הָעֵינַיִים. נִיסִּיתִי לְהֵירָגַע.
"אַתָּה רוֹצֶה אוֹתוֹ אוֹ לֹא?" אַרְיָאן אָמְרָה.
"אֲנִי לֹא רוֹצֶה קָפֶה," אָמַרְתִּי, "בְּסֵדֶר? שָׁאַלְתָּ אוֹתִי כְּבָר וְאָמַרְתִּי לְךָ שֶׁאֲנִי לֹא רוֹצָה. תַּפְסִיקִי לָתֵת לִי קָפֶה. לְכִי לְהִתְקַלֵּחַ."
הִיא מָשְׁכָה בַּכְּתֵפַיִים וּשְׁמָהּ אֶת הַקָּפֶה עַל הַשַּׁיִשׁ. אַחֵר כָּךְ הִיא אָמְרָה, "אָז אֲנִי הוֹלֶכֶת לְהִתְקַלֵּחַ. אֲנִי נִרְדֶּמֶת בַּעֲמִידָה. אֲנִי מַמָּשׁ הֲרוּגָה." הִיא שְׁמָהּ אֶת הַיָּדַיִים עַל הַכְּתֵפַיִים שֶׁלִּי. "אֲנִי נוֹפֶלֶת מֵהָרַגְלַיִים," הִיא אָמְרָה. "תִּתְקַלֵּחַ לִפְנֵי שֶׁאַתָּה בָּא לִישׁוֹן. בְּסֵדֶר? תִּתְקַלֵּחַ. תַּרְגִּישׁ יוֹתֵר טוֹב אַחֲרֵי מִקְלַחַת."
"בְּסֵדֶר," אָמַרְתִּי. הִסְתַּכַּלְתִּי עַל הַגַּב שֶׁלָּהּ כְּשֶׁהִיא יָצְאָה מֵהַמִּטְבָּח.

רַק כַּמָּה שָׁנִים לִפְנֵי שֶׁאִמָּא שֶׁלִּי מֵתָה שַׂמְתִּי לֵב פִּתְאוֹם שֶׁאַבָּא שֶׁלִּי זָקֵן. קוֹדֶם לֹא חָשַׁבְתִּי עַל זֶה. אֲבָל יוֹם אֶחָד, בַּפֶּסַח נִדְמֶה לִי, אוֹ אוּלַי בְּרֹאשׁ הַשָּׁנָה, פִּתְאוֹם הֵבַנְתִּי אֶת זֶה. זֶה הָיָה כַּמָּה חוֹדָשִׁים אַחֲרֵי שֶׁהִתְחַתַּנְתִּי. הֵבֵאתִי לָהֶם מַתָּנָה לְחַג טוֹסְטֵר אוֹבֵן. כְּבָר מִזְּמַן אָמַרְתִּי לְאִמָּא שֶׁלִּי שֶׁזֶּה מַשֶּׁהוּ שֶׁהִיא צְרִיכָה לִקְנוֹת, אֲבָל הִיא לֹא רָצְתָה. זֶה הִרְגִּיז אוֹתִי. הִיא לֹא אוֹהֶבֶת חִידּוּשִׁים, אִמָּא שֶׁלִּי. תָּמִיד הָיוּ לָנוּ וִיכּוּחִים עַל זֶה. אֲבָל יָדַעְתִּי כַּמָּה זֶה עוֹזֵר, אָז קָנִיתִי לָהֶם אֶחָד כָּזֶה בְּכָל זֹאת, מַתָּנָה לְחַג. זֶה הָיָה טוֹסְטֵר גָּדוֹל וּמְשׁוּכְלָל. הוֹצֵאנוּ אוֹתוֹ מֵהַקּוּפְסָה וְאַבָּא שֶׁלִּי וַאֲנִי נִיגַּשְׁנוּ לְהַפְעִיל אוֹתוֹ בַּמִּטְבָּח. אֲבָל הוּא לֹא פָּעַל. כְּלוּם. הוּא אֲפִילּוּ לֹא הִתְחִיל.
אַבָּא שֶׁלִּי הוֹצִיא אֶת חוֹבֶרֶת הַהוֹרָאוֹת וְעָבַרְנוּ שׁוּב עַל הַכֹּל. אַחַר כָּךְ הוּא פָּרַשׁ עִיתּוֹן עַל הָרִצְפָּה וְהִנִּיחַ עָלָיו אֶת הַטּוֹסְטֵר, הָפוּךְ. הָיָה לוֹ לֹא נָעִים שֶׁזֶּה לֹא עוֹבֵד. יָרַדְנוּ עַל אַרְבַּע וּפָתַחְנוּ אֶת הַבְּרָגִים וְאַחַר כָּךְ הוֹרַדְנוּ אֶת הַתַּחְתִּית. וְאָז הִסְתַּכַּלְתִּי עַל אַבָּא שֶׁלִּי. הוּא הוֹרִיד אֶת הַמִּשְׁקָפַיִים שֶׁלּוֹ וְהִנִּיחַ אוֹתָם בַּצַּד, עַל הָעִיתּוֹן. הוּא נִרְאֶה מְשׁוּנֶּה בִּלְעֲדֵיהֶם. כְּאִילּוּ הוּא הָיָה עָרוּם. הוּא הִסְתַּכֵּל לְתוֹךְ הַטּוֹסְטֵר אֲבָל רָאִיתִי שֶׁהוּא לֹא יוֹדֵעַ אֲפִילּוּ מָה לְחַפֵּשׂ.
זֶה הָיָה בְּאוֹתוֹ רֶגַע שֶׁפִּתְאוֹם קָפְצָה לִי הַמַּחֲשָׁבָה הַזֹּאת. חָשַׁבְתִּי שֶׁיֵּשׁ לוֹ מַזָּל מֵחוּרְבָּן כָּל הַחַיִּים. שֶׁכָּל הַחַיִּים דָּפְקוּ אוֹתוֹ וְהוּא אַף פַּעַם לֹא הֶחֱזִיר. חָשַׁבְתִּי פִּתְאוֹם שְׁמָהּ שֶׁלֹּא הָיִיתִי מֵבִיא לוֹ מַתָּנָה, זֶה לֹא הָיָה עוֹבֵד. זֶה הָיָה מְקוּלְקָל מֵהַתְחָלָה. אִם הָיִיתִי מֵבִיא לוֹ טֵלֵוִויזְיָה אוֹ סְטֶרֵיאוֹ אוֹ מַכְסֵחַת דֶּשֶׁא, אוֹ לֹא מְשַׁנֶּה מָה, זֶה לֹא הָיָה עוֹבֵד. אֲבָל הֲכִי גָּרוּעַ הָיָה שֶׁהוּא הִרְגִּישׁ שֶׁהוּא צָרִיךְ לְהִתְנַצֵּל. הִסְתַּכַּלְתִּי עָלָיו מִתְכּוֹפֵף שָׁם בְּלִי מִשְׁקָפַיִים וּמִתְנַצֵּל עַל זֶה שֶׁהֵבֵאתִי לוֹ מַשֶּׁהוּ שֶׁלֹּא עוֹבֵד. בְּאוֹתוֹ יוֹם פִּתְאוֹם רָאִיתִי שֶׁהוּא זָקֵן. בָּעֶרֶב כְּשֶׁהָלַכְתִּי לִישׁוֹן לֹא יָכוֹלְתִּי לְהוֹצִיא מֵהָרֹאשׁ אֶת הַתְּמוּנָה הַזֹּאת. אַבָּא שֶׁלִּי, בְּלִי מִשְׁקָפַיִים, מִתְכּוֹפֵף מֵעַל טוֹסְטֵר.

הִמְשַׁכְתִּי לָשֶׁבֶת בַּמִּטְבָּח וְהִקְשַׁבְתִּי לַמַּיִם בַּמִּקְלַחַת. שָׁמַעְתִּי אוֹתָם זוֹרְמִים וְאַחַר כָּךְ נִפְסָקִים. חָשַׁבְתִּי עַל הָרוֹפֵא הַצָּעִיר הַזֶּה שֶׁיָּצָא וְאָמַר לָנוּ שֶׁאַבָּא שֶׁלִּי מֵת. וְאָז הִרְגַּשְׁתִּי שֶׁאֲנִי רוֹצֶה לְהַכּוֹת אוֹתוֹ. אֲנִי לֹא יוֹדֵעַ. אוּלַי בִּגְלַל הַצּוּרָה שֶׁבָּהּ הוּא דִּיבֵּר. לֹא שַׂמְתִּי לֵב לָזֶה בִּזְמַן שֶׁהוּא דִּיבֵּר אִיתָּנוּ בְּבֵית הַחוֹלִים, אֲבָל עַכְשָׁיו נִזְכַּרְתִּי. מִייָּד כְּשֶׁהוּא הִתְחִיל לְדַבֵּר יָדַעְתִּי. לֹא הָיִיתִי צָרִיךְ לְהַקְשִׁיב לַהֶמְשֵׁךְ. הוּא דִּיבֵּר כְּאִילּוּ הוּא יוֹדֵעַ לַעֲשׂוֹת אֶת זֶה כְּמוֹ שֶׁצָּרִיךְ. לְהָקֵל עַל הַמִּשְׁפָּחָה. הוּא הָיָה מְרוּצֶּה מֵאֵיךְ שֶׁהוּא אוֹמֵר אֶת זֶה. מֵאֵיךְ שֶׁהוּא אוֹמֵר לִי שֶׁאַבָּא שֶׁלִּי מֵת. בְּאוֹתוֹ רֶגַע, כְּשֶׁנִּזְכַּרְתִּי בָּזֶה, הָיִיתִי יָכוֹל לַהֲרוֹג אוֹתוֹ. הָיִיתִי יָכוֹל לַעֲשׂוֹת אֶת זֶה בַּיָּדַיִים.







https://www.shortstoryproject.com/he/story/%d7%a7%d7%a4%d7%94/
#אַבּוּבָן#הִרְהוּרִים#זִכְרוֹנוֹת#יְחָסִים#מָוֶות#מִלִּנְכוּלֶיהָ#מִשְׁפָּחָה