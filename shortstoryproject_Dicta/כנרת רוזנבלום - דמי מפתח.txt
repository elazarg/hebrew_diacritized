מִייָּד כְּשֶׁפָּתְחָה אֶת הַדֶּלֶת, נָעָה הֵבִינָה שֶׁהַדִּירָה רֵיקָה; רֵיקָה בְּאוֹפֶן הֶחְלֵטִי יוֹתֵר מֵהַפְּעָמִים הַקּוֹדְמוֹת שֶׁבָּהֶן סַבָּא שֶׁלָּהּ אוּשְׁפַּז. הַטֵּלֵוִויזְיָה לֹא דָּלְקָה, גַּם הָרַדְיוֹ לֹא. הִיא עָבְרָה חֲדַר-חֶדֶר, מְבוֹאָה, סָלוֹן, חֲדַר שִׁינָּה, מִטְבָּחוֹן, אַמְבַּטְיָה, וְרַק אָז חָזְרָה לַמְּבוֹאָה וְחִייְּגָה לְאִמָּא שֶׁלָּהּ.
הַנְּפִילָה שֶׁלּוֹ לֹא הָיְיתָה דְּרָמָטִית הַפַּעַם, דָּבָר לֹא נִשְׁבַּר. וּבְכָל זֹאת, כְּשֶׁשָּׁרָה נִכְנְסָה הַבַּיְתָה הִיא מָצְאָה אוֹתוֹ לְמַרְגְּלוֹת הַמִּיטָּה, וְאֵמִיל לֹא יָדַע לוֹמַר כַּמָּה זְמַן הוּא כְּבָר שָׁם. הַבִּלְבּוּל וְחוֹסֶר הָאוֹנִים גָּרְמוּ לְאִמָּא שֶׁלָּהּ לִפְנוֹת אוֹתוֹ לְבֵית חוֹלִים, כְּדֵי שֶׁיִּבְדְּקוּ, וְאוּלַי כְּדֵי שֶׁעוֹד מִישֶׁהוּ בָּעוֹלָם יִישָּׂא אִיתָּהּ בַּנֵּטֶל. כִּי עַם נֹעָה סוּכַּם וְהוּבְהַר שֶׁהַמְּגוּרִים עִם סַבָּא שֶׁלָּהּ לֹא יִכְלְלוּ אֶת הַטִּיפּוּל בּוֹ. הִיא רַק צְרִיכָה לְאָרֵחַ לוֹ חֲבֵרָה בַּקְּצוֹוֹת שֶׁל הַיּוֹם, לִפְנֵי שֶׁהִיא יוֹצֵאת לַצָּבָא וְאַחֲרֵי שֶׁהִיא חוֹזֶרֶת לִישׁוֹן שָׁם בַּלַּיְלָה. הָיְיתָה תַּכְלִית לְכָל זֶה.
עַד שֶׁהָאַמְבּוּלַנְס הִגִּיעַ, לְשָׂרָה הָיְיתָה שְׁהוּת לְהָכִין תִּיק גָּדוֹל עִם בְּגָדִים, לֶאֱרוֹז אֶת כָּל הַתְּרוּפוֹת. שְׁעוֹן הַזָּהָב, חֲמִישִּׁים שָׁנָה עַל פֶּרֶק יָדוֹ וּמֵעוֹלָם לֹא הִתְקַלְקֵל, הוּנַּח עַל הַשִּׁידָּה לְצַד הַמִּיטָּה שֶׁלּוֹ. הַכּוֹס שֶׁל הַשִּׁינַּיִים כְּבָר לֹא הָיְיתָה שָׁם. גַּם נַעֲלֵי הַבַּיִת, מֵעוֹר רַךְ מְרוּפָּד בְּפַרְוָוה סִינְתֵּטִית, שֶׁעָמְדוּ תָּמִיד לְמַרְגְּלוֹת הַמִּיטָּה, נֶעֶדְרוּ.
נָעָה הִתְיַישְּׁבָה עַל הַמִּיטָּה בַּצַּד שֶׁל סַבָּא שֶׁלָּהּ, בַּמָּקוֹם שֶׁבּוֹ יָשַׁב הוּא רַק אֶתְמוֹל בַּלַּיְלָה, כְּמוֹ בְּכָל הַלֵּילוֹת וְהַצְּהָרַיִימִים קוֹדֶם לָכֵן, רֶגַע לִפְנֵי שֶׁחָלַץ אֶת נַעֲלֵי הַבַּיִת וְנִשְׁכָּב לְאִיטּוֹ. הַכָּרִיּוֹת מוּתְפָּחוֹת, שְׁתֵּי הַשְּׂמִיכוֹת מְיוּשָּׁרוֹת זוֹ בְּמַקְבִּיל לְזוֹ. הַצַּד שֶׁל סָבְתָא שֶׁלָּהּ, שֶׁנִּשְׁאַר כְּמוֹת שֶׁהוּא חוֹדָשִׁים רַבִּים אַחֲרֵי מוֹתָהּ, דָּמָה עַכְשָׁיו לְהַפְלִיא לְצַד שֶׁל סַבָּא שֶׁלָּהּ. סִימֶטְרִיָּה שֶׁל מִיטָּה רֵיקָה, מוּצַּעַת.
נָעָה רוֹפְפָה אֶת הַשְּׂרוֹכִים בַּנַּעֲלַיִים הַשְּׁחוֹרוֹת הַגְּבוֹהוֹת. לָאַחֲרוֹנָה הֵן נַעֲשׂוּ אוֹפְנָתִיּוֹת גַּם בְּקֶרֶב מִי שֶׁהַתַּפְקִיד הַצְּבָאִי שֶׁלּוֹ לֹא כְּלָל נִיוּוּטִים בְּגִבְעוֹת גּוֹרָל. הָאַפְסְנָאִים שָׂנְאוּ אֶת הָאוֹפְנָה הַחֲדָשָׁה, הַמִּתְחַזָּה, וּכְדֵי לְקַבֵּל זוּג טוֹב הָיָה צָרִיךְ לְהַפְעִיל קְשָׁרִים. זֶה לֹא בִּלְתִּי חוּקִּי, הִזְכִּירָה נָעָה לְעַצְמָהּ. כְּמוֹ שֶׁאָמְרָה לְאוֹתוֹ חַיָּיל שֶׁסָּנַט בָּהּ, שֶׁהִיא, קְצִינָה מִצְטַיֶּינֶת עִם קוּקוּ גָּבוֹהַּ מָתוּחַ וּמַכְפֵּלוֹת בְּמִכְנָסַיִים, זוֹ שֶׁתָּמִיד פּוֹתַחַת אֶת הַמִּשְׂרָד לִפְנֵי כּוּלָּם וּמִדֵּי עֶרֶב מְכַבֶּה אַחֲרוֹנָה אֶת הָאוֹר, זוֹ שֶׁגַּם הָרַמַטְכָּ"ל בִּכְבוֹדוֹ וּבְעַצְמוֹ לֹא יִגְרוֹם לָהּ לַחֲטוֹא בְּשִׁיבּוּץ לֹא רָאוּי, דַּוְוקָא הִיא בְּסוֹפוֹ שֶׁל דָּבָר הוֹלֶכֶת עִם מְעִיל טַיָּיסִים וְנַעֲלֵי לוֹחֲמִים. אֵיךְ אַתְּ עִם הַשֶּׁקֶר בְּנַפְשְׁךָ הַזֶּה, סֶגֶן נָעָה? הוּא שָׁאַל, מַחֲזִיר לָהּ נְאוּם קָטָן שֶׁפַּעַם נָשְׂאָה בִּפְנֵי חַיָּילֵי הֶעָנָף וּבוֹ הִזְהִירָה מִפְּנֵי הַפִּיתּוּי לַעֲשׂוֹת שִׁימּוּשׁ בִּלְתִּי רָאוּי בְּכוֹחַ הָאַדִּיר שֶׁנִּיתָּן לָהֶם, לְשַׁבֵּץ חַיָּילִים לְמִקְצוֹעוֹת צְבָאִיִּים, וְלֹא לִפְגּוֹעַ בְּצוֹרְכֵי הַצָּבָא, פַּעַם אַחַת, וּבְשִׁוְויוֹן הַהִזְדַּמְּנוּיוֹת, פַּעַם שְׁנִיָּיה. זֶה לֹא בִּלְתִּי חוּקִּי, הִזְכִּירָה לוֹ, וְלֹא פּוֹגֵעַ בְּאַף אֶחָד.
הִיא נִשְׁכְּבָה אֲחוֹרָה, רַגְלֶיהָ עֲדַיִין נְתוּנוֹת בַּנַּעֲלַיִים הַגְּבוֹהוֹת פְּרוּפוֹת הַשְּׂרוֹכִים, גּוּפָהּ חוֹצֶה אֶת הַצַּד שֶׁל סַבָּא שֶׁלָּהּ וְרֹאשָׁהּ כְּבָר מוּנָּח בְּאֶמְצַע הַשְּׂמִיכָה שֶׁל סָבְתָא שֶׁלָּהּ. יָדֶיהָ פְּשׁוּטוֹת לַצְּדָדִים. חֲמִישָּׁה חוֹדָשִׁים הִיא כְּבָר גָּרָה בַּבַּיִת הַזֶּה, וְהִיא לֹא זוֹכֶרֶת מָתַי בַּפַּעַם הָאַחֲרוֹנָה נִשְׁכְּבָה עַל הַמִּיטָּה הַזֹּאת; מָתַי הִתְקָרְבָה אֵלֶיהָ בְּאוֹפֶן שֶׁאֵינֶנּוּ טִיפּוּלִי. אֶת הַסְּדִינִים זָכְרָה בְּחִיבָּה מִיַּלְדוּתָהּ, לְבַנְבַּנִּים עִם פְּרָחִים סְגַלְגַּלִּים, שְׁקוּפִים כִּמְעַט, וּבְאוֹרַח פֶּלֶא הֵם הָיוּ עֲדַיִין נְקִיִּים. אֲבָל חֲדַר הַשֵּׁינָה שֶׁלָּהֶם, כְּמוֹ הַבַּיִת כּוּלּוֹ, הִזִּיעַ רֵיחַ שֶׁל תְּרוּפוֹת, בַּשָּׁמַיִם שֶׁהֶחֱמִיצוּ, מַרְק עוֹף וְצִיקוֹרֶיהָ.
אִם הָיָה רֶגַע שֶׁבּוֹ הַזִּיקְנָה לֹא עָמְדָה בֵּינָהּ וּבֵינָם כְּמוֹ חוֹמָה סְפוֹגִית, רְטוּבָּה וּמְפַעְפַּעַת, נָעָה לֹא הִצְלִיחָה לִזְכּוֹר אוֹתוֹ.
סַבָּא וְסַבְתָּא שֶׁלָּהּ נוֹלְדוּ זְקֵנִים. זְקֵנִים כְּמוֹ שֶׁזְּקֵנִים הָיוּ פַּעַם זְקֵנִים: חַלָּשִׁים, זָרִים, מְהַגְּרִים. הֵם בְּקוֹשִׁי דִּיבְּרוּ עִבְרִית, וְהִיא לֹא יָדְעָה כִּמְעַט אַף מִילָּה בְּהוּנְגָּרִית (יָדְעָה: פִירִינֵקוֹצִיקָה, דְּרָאגוּ קִישׁ אִילָטם, סַרְטַלֶּק נָגֹ'ון, וַהֲכִי שִׁימּוּשִׁי, גַּם בְּבֵית הוֹרֶיהָ: הַוָּג'וּד בֶּיְיקִיבָה – הַנִּיחִי לוֹ, בְּאִמָּא שֶׁלְּךָ. אִמָּא שֶׁלָּהּ, שֶׁבִּנְחִישׁוּת תִּיוְּוכָה אֶת הוֹרֶיהָ לְעוֹלָם כַּאֲנָשִׁים מְתוּקִים וּמַצְחִיקִים, תִּרְגְּמָה עֲבוּרָהּ חֵלֶק מֵהַכִּינּוּיִים שֶׁהֶעֱנִיקוּ לָאֲנָשִׁים שֶׁסְּבִיבָם: יִצְחָק שָׁמִיר, רֹאשׁ הַמֶּמְשָׁלָה, נִקְרָא בְּפִיהֶם פטנקה, כְּלוֹמַר אֶצְבְּעוֹנִי. וַרְדָּה, בַּעֲלַת הַדִּירָה, שֶׁהִתְגּוֹרְרָה בְּאוֹתָהּ קוֹמָה מֵעֶבְרוֹ הַשֵּׁנִי שֶׁל הַמִּסְדְּרוֹן, מֵעַל הֶחָצֵר הַפְּנִימִית, זָכְתָה לַכִּינּוּי נוֹדְג' שָׁגַשׁ, בַּעֲלַת הַתַּחַת הַגָּדוֹל. נוֹדְג' שָׁגַשׁ הָיְיתָה אִשָּׁה חֲבִיבָה וְעִירָנִית: דַּי הָיָה בִּתְכוּנָה קַלָּה בַּמִּסְדְּרוֹן כְּדֵי שֶׁתִּפְתַּח אֶת דַּלְתָּהּ וְתָצִיץ, לְבָרֵר מָה עָלוּל לְהִתְרַחֵשׁ בַּמַּעֲבָרִים בֵּין הַדִּירוֹת שֶׁלָּהּ.
סָבְתָא קָלָרִי הָיְיתָה עוֹזֶרֶת בַּיִת בְּבָתִּים שֶׁל עֲשִׁירִים. אִם כְּבָר לִהְיוֹת עוֹזֶרֶת בַּיִת, אָז לְפָחוֹת בְּבָתִּים שֶׁל עֲשִׁירִים. הִיא הִפְסִיקָה לַעֲבוֹד מִחוּץ לַבַּיִת עוֹד לִפְנֵי שֶׁנָּעָה נוֹלְדָה; פַּעַם נִיסְּתָה לִתְפּוֹס אֶת הָאוֹטוֹבּוּס וּכְשֶׁלָּהּ, נִפְצְעָה בַּבֶּרֶךְ וּמֵאָז צָלְעָה.
סַבָּא אֵמִיל הָיָה חַיָּיט. הָיָה לוֹ אָטֶלְיֶיה בִּרְחוֹב גְּאוּלָּה, שָׁם הָיָה תּוֹפֵר חֲלִיפוֹת לַטַּיָּיסִים וּלְחַבְרֵי כְּנֶסֶת, כָּךְ הִתְגָּאָה. הוּא הָיָה חַיָּיט מְעוּלֶּה וְקַפְּדָן; לְיָמִים תִּתְלֶה בּוֹ נָעָה אֶת כְּמִיהָתָהּ לִבְגָדִים בִּתְפִירָה עִילִּית. הוּא הָיָה גַּם עִיוֵּור צְבָעִים, תְּכוּנָה מְשַׁעֲשַׁעַת לְחַיָּיט, אֲבָל כְּשֶׁתָּפַר חֲלִיפָה מִצֶּמֶר אָפוֹר בְּחוּט וָרוֹד, מָה שֶׁקָּרָה פַּעַם, הוּא לֹא מָצָא בָּזֶה חֵן. גַּם לֹא הַלָּקוֹחַ הַמְּיוֹעָד שֶׁלָּהּ, שֶׁאוּלַי הָיָה טַיָּיס וְאוּלַי חֲבֵר כְּנֶסֶת; כָּךְ אוֹ כָּךְ, לֹא הָיָה לוֹ חוּשׁ הוּמוֹר מְפוּתָּח, וְהוּא לֹא נָטָה לְהַרְפַּתְקָנוּת.
כְּיַלְדָּה, הָיוּ לְנֹעָה מְעַט טוֹבוֹת הֲנָאָה כְּתוֹצָאָה מֵהֱיוֹתוֹ חַיָּיט. אַחֲרֵי הַכּוֹל, הוּא הָיָה חַיָּיט שֶׁל טַיָּיסִים וְחַבְרֵי כְּנֶסֶת. וְכָךְ, לִקְרַאת פּוּרִים, כְּשֶׁבִּיקֵּשׁ לִתְפּוֹר תַּחְפּוֹשׂוֹת לְנֶכְדוֹתָיו, זֶה תָּמִיד נִגְמַר בַּחֲלִיפוֹת: מַדִּים שֶׁל צַנְחָן, מַדִּים שֶׁל רַב-חוֹבֵל, וְהַשִּׂיא – חֲלִיפַת סָאטֶן לְבָנָה שֶׁל אַל ג'וֹלְסוֹן, שֶׁשָּׁקַד עָלֶיהָ בַּסֵּתֶר, וּכְשֶׁגָּמַר הִצִּיג בִּתְנוּפַת נִיצָּחוֹן, בְּצֵירוּף עֲנִיבַת מֶשִׁי אֲדוּמָּה. אֲבָל הַיְּלָדוֹת לֹא יָדְעוּ מִיהוּ, וְנִסְיוֹנוֹתָיו שֶׁל אֵמִיל לְתָאֵר אוֹתוֹ, בְּמִילִּים וּבִתְנוּעוֹת, קָרְסוּ בְּזֶה אַחַר זֶה: זַמָּר, שַׂחְקָן, אָמֵרִיקָאִי, יְהוּדִי, פָּנִים צְבוּעִים בְּשָׁחוֹר. 
קָלָרִי וְאֵמִיל גָּרוּ לְיַד הַיָּם, בַּדִּירָה בִּדְמֵי מַפְתֵּחַ בַּקּוֹמָה הַשְּׁנִיָּיה וְהָאַחֲרוֹנָה שֶׁל בִּנְיָין עַרְבִי מִתְפּוֹרֵר. שְׁנֵי דְּקָלִים דַּקִּים וּגְבוֹהִים קִידְּמוּ אֶת הַכְּנִיסָה לַבִּנְיָין, שׁוֹמְרֵי רֹאשׁ צְנוּמִים, שֶׁמְּנַסִּים לְהָגֵן עָלָיו מִפְּנֵי הָעֲזוּבָה שֶׁבַּחוּץ, הַזּוֹנוֹת וְהַנַּרְקוֹמָנִים, הַתַּיָּירִים הַשִּׁיכּוֹרִים וַחֲתוּלֵי הַזֶּבֶל.
חַלּוֹנוֹתָיו שֶׁל הַבִּנְיָין הָיוּ מַלְבְּנִיִּים וַאֲרוּכִּים, כְּנָפוֹתֵיהֶם נִפְתָּחוֹת לַצְּדָדִים בַּחֲרִיקָה. מֵעַל לְכָל חַלּוֹן הָיְיתָה קְבוּעָה קֶשֶׁת מְחוּדֶּדֶת, מְחוּלֶּקֶת לִשְׁלוֹשָׁה חֲלָקִים מְזוּגָּגִים בְּמִרְקָמִים וּבִצְבָעִים שׁוֹנִים, לְפִי הַשְּׁאֵרִיּוֹת בְּאַמְתַּחְתּוֹ שֶׁל הַזַּגָּג הַמִּזְדַּמֵּן.
הָרְצָפוֹת בַּבִּנְיָין הָיוּ מְצוּיָּרוֹת, מְסוּדָּרוֹת בִּשְׁטִיחִים מַלְבְּנִיִּים. הַמַּדְרֵגוֹת נוֹצְקוּ בְּבֵטוֹן, שֶׁהָיָה מִדּוֹגֵם, וּשְׂחוֹק וְשָׁבוּר, כְּמוֹ מַעֲקֵה הַבַּרְזֶל. הֵם הִקְשׁוּ עַל סָבָתָהּ. כָּל יְצִיאָה מֵהַבַּיִת לַמַּכּוֹלֶת שֶׁמֵּעֵבֶר לַפִּינָּה הָיְיתָה עִנְיָין אִיטִּי וְאָרוֹךְ. אוּלַי גַּם מְיַיסֵּר. הִיא לֹא הִתְלוֹנְנָה.
נָעָה הָיְיתָה הַנֶּכְדָּה הָרִאשׁוֹנָה שֶׁלָּהֶם, וּמָקוֹם מְיוּחָד הָיָה שָׁמוּר לָהּ אֶצְלָם. בְּהֶעְדֵּר מִילִּים, הַקֶּשֶׁר נִשְׁעָן עַל בִּיקּוּרֵי נִימוּסִים, נְשִׁיקוֹת וְאוֹכֵל. לֹא הָאוֹכֶל הַהוּנְגָּרִי: יְלָדִים לֹא אוֹהֲבִים גּוֹלָאשׁ אוֹ רָקוֹט קְרוֹמְפָּלִי, פֶּרֶג אוֹ אֱגוֹזִים קְצוּצִים. אֲבָל קָלָרִי לָמְדָה לְהָכִין שְׁנִיצֶל וּפִירֶה טְעִימִים מְאוֹד. לִפְנֵי שֶׁהָיוּ הַנְּכָדִים מַגִּיעִים לְבִיקּוּר, הָיוּ קַלָּרִי וְאֵמִיל עוֹלִים יַחַד אֶת רְחוֹב גְּאוּלָּה, וּבְאָלֶנְבִּי קוֹנִים סַהֲרוֹנִי מַרְמֵלָדוֹת עַל הַמִּשְׁקָל וְשׁוֹקוֹלָדִים קְטַנִּים עֲטוּפִים כָּל אֶחָד בְּנִפְרָד, שֶׁחִיכּוּ בְּשַׂקִּית נְיָיר לְסוֹף הָאֲרוּחָה.
נָעָה הִבִּיטָה בַּתִּקְרָה הַגְּבוֹהָה. בְּעוֹדָהּ שׁוֹקַעַת לְתוֹךְ שְׂמִיכוֹת הָפוּךְ הַמְּקוּפָּלוֹת לְאוֹרְכָּן, זָכְרָה כַּמָּה קְטַנָּה הִרְגִּישָׁה שָׁם כְּשֶׁהָיְיתָה יַלְדָּה וְאֵיךְ תִּכְנְנָה אָז לַהֲפוֹךְ אֶת הַדִּירָה עַל צֵידָה. הֲרֵי שֶׁטַח הַקִּירוֹת גָּדוֹל בְּהַרְבֵּה מִשֶּׁטַח הָרִצְפָּה.
לְשָׂרָה מֵעוֹלָם לֹא הָיָה חֶדֶר מִשֶּׁלָּהּ. הִיא יְשֵׁנָה בַּסָּלוֹן, כָּךְ סִיפְּרָה לְנֹעָה וּלְאֵלֶּה אֲחוֹתָהּ אַחֲרֵי שֶׁחִיפְּשׂוּ לַשָּׁוְוא אֶת חֲדַר יַלְדוּתָהּ שֶׁל אָמָּן. נָעָה לֹא מַצְלִיחָה לְהָבִין אֵיךְ אֶפְשָׁר לִחְיוֹת כָּכָה, לַמְרוֹת שֶׁכְּבָר חֲמִישָּׁה חוֹדָשִׁים שֶׁהִיא יְשֵׁנָה בַּסָּלוֹן, כָּכָה בְּדִיּוּק.
דַּוְוקָא הַמְּבוֹאָה לְדִירָה מְרוּוַּחַת, כְּמוֹ מַזְמִינָה אֶת הַבָּאִים לְבֵית מִידּוֹת. כְּשֶׁטַּיָּיסִים הִתְחִילוּ לִקְנוֹת חֲלִיפוֹת בְּ"בָּגִיר", נִסְגַּר הָאָטֶלְיֶיה בִּרְחוֹב גְּאוּלָּה, וּמְכוֹנַת הַתְּפִירָה עָבְרָה לָאָרוֹן עָמוֹק שֶׁהִפְרִיד בֵּין הַמְּבוֹאָה לַמִּטְבָּח. בְּדוֹפְנוֹת הָאָרוֹן אֵמִיל נָעַץ וָוִים, וַעֲלֵיהֶם תָּלָה אֶת כְּלֵי הָעֲבוֹדָה שֶׁלּוֹ. בְּמֶשֶׁךְ כַּמָּה שָׁעוֹת בְּיוֹם, יָשַׁב עַל כִּסֵּא בַּמְּבוֹאָה, רַגְלָיו מְדַוְּושׁוֹת בִּמְכוֹנַת הַתְּפִירָה וְהוּא מְתַקֵּן שְׂמָלוֹת וְתוֹפֵר חֲלִיפוֹת, לִפְנֵי הַפְסָקַת הַצָּהֳרַיִים וְאַחֲרֶיהָ. בַּצָּהֳרַיִים סָגַר אֶת הָאָרוֹן וְהָאָטֶלְיֶיה נִבְלַע בְּתוֹכוֹ.
הַמִּפְלָצוֹת שֶׁל הַבַּיִת הִתְחַבְּאוּ בַּחֲדַר הָאַמְבַּטְיָה. אֶת הַמַּיִם הָיָה צָרִיךְ לְהוֹרִיד בְּרַעַשׁ גָּדוֹל, בִּלְחִיצָה חֲזָקָה עַל יָדִית מַתֶּכֶת קָרָה שֶׁהִזְדַּקְּרָה מֵעַל הָאַסְלָה כְּמוֹ הָיְיתָה אֵיבָר פְּנִימִי חוֹרֵג שֶׁל הַצַּנֶּרֶת, וּמַיִם דָּלְפוּ מֵחִיבּוּרֶיהָ הָרוֹפְפִים. מֵעַל אַגַּן הָאַמְבַּטְיָה, שְׁכִיבִים חֲלוּדִים נָבְעוּ בּוֹ, הָיָה תָּלוּי דָּוִד הַחַשְׁמַל הָעֲנָקִי שֶׁאִייֵּם לִיפּוֹל עַל הַיַּלְדוּת כְּשֶׁנֶּאֶלְצוּ לְהִתְקַלֵּחַ שָׁם, בַּפְּעָמִים הַמְּעַטּוֹת שֶׁבָּהֶן טָעוּ הוֹרֵיהֶן לַחֲשׁוֹב שֶׁאֶפְשָׁר לְשַׁלֵּב אֶת הַהֲלִיכָה לַיָּם בְּשַׁבָּת עִם בִּיקּוּר מִשְׁפַּחְתִּי.
*
קָלָרִי וְאֵמִיל חָיוּ חַיֵּי לַקָּטִים. בַּבּוֹקֶר יָצְאוּ לַסִּיבּוּב הָאִיטִּי שֶׁלָּהֶם, צוֹעֲדִים שְׁלוּבֵי זְרוֹעוֹת, פָּחוֹת מִטְּעָמִים רוֹמַנְטִיִּים וְיוֹתֵר כְּדֵי לִתְמוֹךְ בָּהּ, וְקוֹנִים אֶת הַמִּצְרָכִים לַאֲרוּחַת אוֹתוֹ הַיּוֹם. כְּשֶׁחָזְרוּ, הִיא בִּישְּׁלָה, הוּא תֶּפֶר.
אַחֲרֵי שֶׁהֵכִינָה אֶת הָאוֹכֶל וְעָרְכָה אֶת הַשּׁוּלְחָן, הִתְיַישְּׁבוּ שְׁנֵיהֶם לֶאֱכוֹל. קָלָרִי יָשְׁבָה בִּדְמָמָה נִינּוֹחָה וְלָעֲסָה אֶת הָאוֹכֶל לְאַט וּבְעֵינַיִים עֲצוּמוֹת. כְּשֶׁנָּעָה וְאֵלֶּה הָיוּ קְטַנּוֹת, הֵן חָשְׁבוּ שֶׁהִיא הִמְצִיאָה פָּטֵנְט: לִישׁוֹן וְלֶאֱכוֹל בּוֹ זְמַנִּית. אֲבָל עַכְשָׁיו, כִּמְעַט שָׁנָה אַחֲרֵי מוֹתָהּ, כָּךְ בְּדִיּוּק רָצְתָה נָעָה לִזְכּוֹר אוֹתָהּ: לֹא צְבוּעַת שְׂפָתַיִים מְקוּמָּטוֹת, וְרִידֶיהָ הַכְּחוּלִּים בּוֹלְטִים בְּרַגְלַיִים גְּרוּמוֹת בְּנַעֲלַיִים אוֹרְתּוֹפֶּדְיוֹת מְחוֹרָרוֹת, אֶלָּא יוֹשֶׁבֶת לְיַד הַשּׁוּלְחָן, אוֹכֶלֶת מָה שֶׁהֵכִינוּ יָדֶיהָ הַסַּבְלָנִיּוֹת, פְּרוּסַת לֶחֶם פּוּמְפֶּרְנִיקֵל עָבֶה עִם גְּבִינָה לְבָנָה, מַרְק עוֹף אוֹ רָקוּט קְרוּמְפְּלִי, תַּפּוּחֵי אֲדָמָה עִם נַקְנִיקִים וְשַׁמֶּנֶת, נֶהֱנֵית מִכָּל לְעִיסָּה וְכָל בַּת טַעַם.
בֶּעָשׂוֹר אַחֵר, בְּיַבֶּשֶׁת רְחוֹקָה, יָמֶיהָ עָבְרוּ בְּבִישּׁוּל בִּכְפִיָּיה לְחַיָּילֵי הַצָּבָא הַכּוֹבֵשׁ. בַּעֲרָבִים עָשְׂתָה אֶת הַדֶּרֶךְ חֲזָרָה לְגֵטוֹ, מַחְבִּיאָה מִתַּחַת לִבְגָדֶיהָ סֵפֶל רָחָב וְלָבָן, בּוֹ הַבְּרִיחָה לִילָדֶיהָ מְעַט מֵהָאוֹכֶל שֶׁבִּישְּׁלָה בְּמֶשֶׁךְ הַיּוֹם.
מֵאָז, אוֹכֶל שֶׁהֵכִינָה לְעַצְמָהּ בְּעַצְמָהּ הָיָה הָעוֹנֶג הַמּוּחְלָט בַּחַיִּים וְהַמְּתִיקוּת שֶׁבָּהֶם.
אַחֲרֵי הָאֲרוּחָה פָּרְשׁוּ שְׁנֵיהֶם לִשְׁנַת הַצָּהֳרַיִים. בְּשַׁבָּתוֹת, אַחֲרֵי הַצָּהֳרַיִים, הָיְיתָה קָלָרִי מִתְאַפֶּרֶת, לוֹבֶשֶׁת שִׂמְלָה יָפָה, וּבַחוֹרֶף אֶת אֶחָד הַמְּעִילִים הַנֶּהֱדָרִים שֶׁבַּעֲלָהּ תֶּפֶר לָהּ, מְעִיל שֶׁל טַיָּיסוֹת וְחֶבְרוֹת כְּנֶסֶת, מְעִיל שֶׁל גְּרֵטָה גֵּאַרְבּוֹ וּמַארְלָן דְּיַטְרֵיךְ. לִפְעָמִים גַּם הוֹסִיפָה צַוּוֹארוֹן מִפַּרְוַות שׁוּעָל שֶׁהִתְחַבֵּר לִמְעִיל בִּקְרָסִים סְמוּיִים, וְיַחַד הֵם הָיוּ הוֹלְכִים לְטַיֵּיל עַל שְׂפַת הַיָּם, אַנְגֵּזָ'ה מֵהַסִּיבּוֹת הַנְּכוֹנוֹת.
הֵם הָיוּ מְתוּקִים, סִיכְּמָה נָעָה עִם עַצְמָהּ. זֶה לֹא הָיָה עוֹד מִיתוֹס מִשְׁפַּחְתִּי שֶׁאִמָּא שֶׁלָּהֶם טִיפְּחָה, כְּמוֹ הַשֶּׁפַע שֶׁהָיָה בְּאֵירוֹפָּה, אוֹ הָעֲבוֹדָה אֵצֶל שׁוֹעֵי הָאָרֶץ. הֵם הָיוּ מְתוּקִים בֶּאֱמֶת.
הֵם הָיוּ.
הַגּוּף שֶׁלָּהּ הִתְקַשֵּׁחַ פִּתְאוֹם, וְהִיא זִינְּקָה מֵהַמִּיטָּה הַזּוּגִית, וּבְנַעֲלַיִים הַכְּבֵדוֹת, חוֹרְצוֹת לְשׁוֹן עוֹר עֲיֵיפָה, דִּשְׁדְּשָׁה אֶל הַתִּיק הַצְּבָאִי שֶׁהוּנַּח בַּסָּלוֹן לְיַד הַסַּפָּה שֶׁהָיְיתָה לָהּ לַמִּיטָּה בָּחוֹדָשִׁים הָאַחֲרוֹנִים. הִיא הוֹצִיאָה מִשָּׁם קוּפְסַת סִיגַרְיוֹת פַּרְלָמֵנְט. בַּטִּירוֹנוּת גְּנֵבָה שֶׁאַכְטוּת, בְּקוּרְס הַקְּצִינוֹת הִתְחִילָה לִשְׁנוֹרֶר סִיגַרְיוֹת, וְעִם הַמַּעֲבָר לַקִּרְיָה הִתְחִילָה לְהִסְתּוֹבֵב עִם קוּפְסָה בַּתִּיק, קוֹנֶה לְעַצְמָהּ סִיבּוֹת לִקְטוֹעַ אֶת יוֹם הָעֲבוֹדָה לְכַמָּה דַּקּוֹת בְּכָל פַּעַם.
הִיא הִדְלִיקָה אַחַת, וְעָבְרָה אֶת כָּל הַחַלּוֹנוֹת וּפָתְחָה חַלּוֹן-חַלּוֹן, מַבְרִיחָה בְּסֵירָחוֹן הַסִּיגַרְיָה אֶת סֵירָחוֹן הַזִּיקְנָה, מַזְמִינָה אֶת אֲוִויר הַלַּיְלָה לְעַרְבֵּל אֶת שְׁנֵיהֶם. מֵאָז הַיּוֹם בְּמִשְׂרַד הַפְּנִים, אָז הֶעֱבִירָה אֶת כְּתוֹבֶת מְגוּרֶיהָ לַדִּירָה בִּרְחוֹב הַיַּרְקוֹן, הַצַּעַד הָרִאשׁוֹן וְהַחִיּוּנִי בִּקְנוּנְיָה, הִיא חָלְמָה לִהְיוֹת שָׁם לְבַד. מֵאֲחוֹרֵי קוּפְסָאוֹת הַפְּלַסְטִיק בַּמְּקָרֵר שָׁלְפָה בַּקְבּוּק בִּירָה נִסְתָּר, לָקְחָה קוּפְסָה רֵיקָה וּשְׁטוּפָה שֶׁל גְּבִינָה לְבָנָה – הֵם הִתְעַקְּשׁוּ לִשְׁמוֹר גַּם אוֹתָן, וְסוֹף סוֹף זֶה נַעֲשֶׂה שִׁימּוּשִׁי – מִילְּאָה בָּהּ מְעַט מַיִם, וְהִנֵּה מַאֲפֵרָה. הִשְׂתָּרְעָה עַל הַסַּפָּה, נְעָלֶיהָ מוּרָמוֹת עַל שׁוּלְחַן הַסָּלוֹן לְצַד בַּקְבּוּק הַבִּירָה, מְעַשֶּׁנֶת וּמְהַרְהֶרֶת. הִנֵּה, הִגִּיעַ הָרֶגַע שֶׁלּוֹ חִיכְּתָה. מְעַט מוּקְדָּם מִדַּי, וּבְכָל זֹאת הִגִּיעַ. 
סַבָּא שֶׁלָּהּ לֹא יַחֲזוֹר הַבַּיְתָה. לָכֵן, גַּם נָעָה כְּבָר לֹא תֵּיאָלֵץ לַחֲזוֹר הַבַּיְתָה לְעוֹלָם. לְמִי שֶׁשָּׁמַע עַל דִּירַת הָרַוּוֹקִים שֶׁחֶלְקוֹ שְׁנֵיהֶם בָּחוֹדָשִׁים הָאַחֲרוֹנִים, הַפְּרוֹזְדוֹר שֶׁלָּהּ אֶל חַיֵּי הַגְּדוֹלִים, וְהַפְּרוֹזְדוֹר שֶׁלּוֹ מֵהֶם וָהָלְאָה, אֶל הַשָּׁלָב הָאַחֲרוֹן בְּחַיָּיו, הָיָה נִדְמֶה שֶׁזֶּהוּ מַעֲשֶׂה הֵירוֹאִי שֶׁל חֶמְלָה: הַנֶּכְדָּה, שֶׁמִּמֵּילָא מְשָׁרֶתֶת בְּתֵל אָבִיב, עוֹבֶרֶת לָגוּר עִם סַבָּא שֶׁלָּהּ שֶׁזֶּה עַתָּה הִתְאַלְמֵן.
בָּחוֹדָשִׁים הָרִאשׁוֹנִים שֶׁאַחֲרֵי פְּטִירַת סָבָתָהּ סַבָּא שֶׁלָּהּ עוֹד הֶחֱזִיק מַעֲמָד יָפֶה: עָשָׂה סִיבּוּבִים בַּמַּסְלוּלִים הַיְּדוּעִים, אָסַף חֲצִי כִּיכַּר פּוּמְפֶּרְנִיקֵל בַּמַּכּוֹלֶת, כַּמָּה עַגְבָנִיּוֹת וּקְלֵמֶנְטִינוֹת אֵצֶל הַיַּרְקָן בְּהֶמְשֵׁךְ הָרְחוֹב, שְׁנֵי חָזוּת עוֹף עֲטוּפִים בִּנְיָיר אֵצֶל הַקֶּצֶב בָּרַב קוּק, קְצָת מַרְמֵלָדוֹת וְשׁוֹקוֹלָדִים בְּאָלֶנְבִּי וְחוֹזֵר חָלִילָה. אֲבָל גְּבָרִים מְבוּגָּרִים לֹא יוֹדְעִים אֵיךְ פִּתְאוֹם לְבַשֵּׁל לְעַצְמָם אוֹ לְנַקּוֹת, וְאֶת עוֹזְרוֹת הַבַּיִת שֶׁנִּשְׂכְּרוּ הוּא פִּיטֶר בָּזוֹ אַחַר זוֹ אַחֲרֵי שֶׁצָּרַח עֲלֵיהֶן וְעָלַב בָּהֶן. אַחַת מֵהֶן גְּנֵבָה, כָּךְ חֲשָׁד, סִיר יָשָׁן, וְהָאֲחֵרוֹת – אֶת הַכֶּסֶף הַקָּטָן מֵהַצִּנְצֶנֶת שֶׁלְּיַד הַטֵּלֵפוֹן, אוֹ חֵפֶץ אַחֵר שֶׁלֹּא נִמְצָא לוֹ בְּקַלּוּת.
בִּתּוֹ, אִמָּהּ, הֵכִינָה לוֹ אֶת הָאוֹכֶל שֶׁאָהַב, וּמִילְּאָה אֶת הַמְּקָרֵר בַּקּוּפְסָאוֹת, אֲבָל רָעַד בְּכַפּוֹת הַיָּדַיִים גָּרַם לוֹ לִשְׁפּוֹךְ אֶת הַמָּרָק שׁוּב וָשׁוּב. הוּא סֵירֵב לְהַצָּעוֹת לַמִּשְׁלוֹחִים וְהִמְשִׁיךְ בְּסִיבּוּבֵי הַלִּיקּוּט הַיּוֹמִיִּים, לִפְעָמִים גַּם עִם נָעָה, וְגַם אָז – אַף פַּעַם לֹא הִנִּיחַ לָהּ לִסְחוֹב. אֲבָל הַהֲלִיכָה שֶׁלּוֹ נֶעֶשְׂתָה בְּהַדְרָגָה נוּקְשָׁה וְחַשְׁשָׁנִית, וְאַף שֶׁרִגְעֵי הַבִּלְבּוּל נִדְמוּ אָז לֹא יוֹתֵר מֵהִבְהוּבִים אַקְרָאִיִּים, הַבַּת שֶׁלּוֹ הֵבִינָה לְבַסּוֹף שֶׁהוּא לֹא יוּכַל לְהִישָּׁאֵר לְאוֹרֶךְ זְמַן לְבַדּוֹ בְּבֵית.
חֶמְלָה אָכֵן נִדְרְשָׁה כָּאן; אֲבָל לְכָל הַצְּדָדִים הָיָה בָּרוּר שֶׁנִּכְרֶתֶת כָּאן עִסְקָה אֲפֵלָה, עַל גַּבָּהּ שֶׁל נוֹדְג' שָׁגַשׁ, בַּעֲלַת הַדִּירָה, עַל אַפָּהּ וְעַל חֲמָתָהּ.
אִי אֶפְשָׁר לְהוֹרִישׁ דִּירָה בִּדְמֵי מַפְתֵּחַ. לְאַחַר מוֹת הַדַּיָּירִים הִיא חוֹזֶרֶת לִבְעָלֶיהָ הַחוּקִּיִּים, בְּמִקְרֶה זֶה, הַגְּבֶרֶת תַּחַת גָּדוֹל מֵהֶמְשֵׁךְ הַמִּסְדְּרוֹן.
אֶלָּא אִם –
אֶלָּא אִם מִישֶׁהוּ מֵהַמִּשְׁפָּחָה עוֹבֵר לָגוּר בַּדִּירָה לְפָחוֹת שִׁישָּׁה חוֹדָשִׁים לִפְנֵי מוֹתָם שֶׁל דַּיָּירֵי הַמַּפְתֵּחַ, אוֹ לִפְנֵי שֶׁהֵם עוֹזְבִים אֶת הַדִּירָה לַתַּחֲנָה הַבָּאָה בְּחַיֵּיהֶם. אָז, זְכוּיוֹת הַדִּיּוּר בִּדְמֵי מַפְתֵּחַ, תַּשְׁלוּם סִמְלִי שֶׁל שְׂכַר דִּירָה חוֹדְשִׁי, עוֹבְרוֹת אֵלָיו.
נָעָה, שֶׁבְּדִיּוּק סִייְּמָה אָז קוּרְס קְצִינוֹת וְקִיבְּלָה אֶת הַתַּפְקִיד שֶׁרָצְתָה בַּקִּרְיָה, בַּעֲנַף תִּכְנוּן כּוֹחַ אָדָם, הִזְדַּעְזְעָה מֵהָרַעֲיוֹן בִּשְׁמִיעָה רִאשׁוֹנָה. אֲנַחְנוּ לֹא עוֹשִׂים דְּבָרִים כָּאֵלֶּה, נִזְעֲקָה. אִמָּא שֶׁלָּהּ הִגִּיעָה חַלָּשָׁה וּמְהוּסֶּסֶת לַשִּׂיחָה הַזֹּאת, בְּלִי כַּוּוֹנָה לְשַׁכְנֵעַ אוֹ אֲפִילּוּ לְבַקֵּשׁ, רַק לְהַצִּיעַ, וּמִבְּחִינָתָהּ אֶפְשָׁר הָיָה לִשְׁכּוֹחַ מֵהָעִנְיָין בּוֹ בְּרֶגַע. אֲבָל הַמִּשְׁפָּט, הַנֶּחְרָץ בְּצִדְקָתוֹ, נִשְׁאַר תָּלוּי בֵּינֵיהֶן, וּפִתְאוֹם, בַּסֵּתֶר לִיבָּה, נָעָה נִכְבְּשָׁה לָאֶפְשָׁרוּת הַנֶּגְדִּית הַנִּרְמֶזֶת מִתּוֹכוֹ.
אַבָּא שֶׁלָּהּ הֶחֱלִיף נוּרוֹת בַּכְּנִיסָה לְבִנְיָין, אִינְסְטָלָטוֹר הֶחֱלִיף אֶת קֶרֶשׁ הָאַסְלָה בְּחֹדֶשׁ וְאֶת יָדִית הַמַּתֶּכֶת הַמַּתִּיזָה – בְּנִיאָגָרָה מִפְּלַסְטִיק. סוּכַּם שֶׁעוֹזֶרֶת הַבַּיִת תַּמְשִׁיךְ לְהַגִּיעַ, וּמִכֵּיוָון שֶׁנָּעָה לֹא נִמְצֵאת כָּל הַיּוֹם, תִּימָּשֵׁךְ שִׁגְרַת הַבִּיקּוּרִים שֶׁל אִמָּהּ. נָעָה הֵבִינָה – אֲבָל שָׁנִים עָבְרוּ עַד שֶׁהֵבִינָה שֶׁהֵבִינָה – שֶׁאִמָּא שֶׁלָּהּ, שֶׁנִּפְרְדָה מֵאִמָּהּ שֶׁלָּהּ, בְּקָרוֹב תִּיפָּרֵד גַּם מֵאָבִיהָ, וְאֵין לָהּ שׁוּם רָצוֹן לְהִיפָּרֵד גַּם מֵהַבַּיִת שֶׁלָּהּ.
רַק מְעַט מִשְּׁעוֹת הֶעָרוֹת הֵם בִּילּוּ יַחַד לְבַדָּם. נָעָה עָבְדָה שָׁעוֹת אֲרוּכּוֹת בַּצָּבָא, וּבַלַּיְלָה, כְּשֶׁחָזְרָה, הָיְיתָה מִצְטָרֶפֶת לְאֵמִיל לִרְאוֹת טֵלֵוִויזְיָה בַּסָּלוֹן, שְׁנֵיהֶם נֶאֱנָחִים בִּמְקוֹמוֹת שׁוֹנִים שֶׁל הַשִּׁידּוּרִים. הִיא נִיסְּתָה שֶׁלֹּא לָצֵאת מִדַּעְתָּהּ מֵהַהִמְהוּם הַקָּבוּעַ שֶׁלּוֹ, הִמְהוּם נָמוּךְ, חֲרִישִׁי כִּמְעַט, אֲבָל בִּלְתִּי פּוֹסֵק; הִמְהוּם שֶׁל שִׁירִים אוֹ נְעִימוֹת שֶׁהָיוּ כָּל כָּךְ מוּכָּרִים לוֹ, כָּךְ הִנִּיחָה, שִׁבְעַת שֶׁהִתְנַגְּנוּ בְּרֹאשׁוֹ הוּא לִיוּוֹה אוֹתָם בְּקוֹל בֵּי"ת אוֹ גִּימֶ"ל, בִּלְתִּי נִיתָּן לְזִיהוּי.
זֶה לֹא שֶׁהוּא הָיָה זָקֵן כָּל כָּךְ, אֶלָּא שֶׁהִיא הָיְיתָה צְעִירָה כָּל כָּךְ, מַדְגִּישָׁה בְּחִיּוּנִיּוּתָהּ אֶת דְּעִיכָתוֹ, בִּגְמִישׁוּתָהּ אֶת הִסְתַּיְּידוּתוֹ, בִּשְׂמֵחַת הַחַיִּים שֶׁלָּהּ אֶת הָאֵבֶל שֶׁלּוֹ. הִיא יָדְעָה שֶׁלֹּא מְנוּמָּס, שֶׁאֲפִילּוּ מְכוֹעָר מִצִּידָּהּ, לְהֵירָתֵעַ מִתּוֹפָעוֹת הַלְּוַואי שֶׁל הַזִּיקְנָה – הָרֵיחוֹת, הָרְעִידוֹת, הַכְּתָמִים, הַהִמְהוּם, מְרִירוּת הַנֶּפֶשׁ. וּבְכָל זֹאת, הָיְיתָה הוֹלֶכֶת בַּבַּיִת בְּכַפְכַּפִּים, כְּמוֹ בִּמְגוּרֵי הַחַיָּילוֹת, וְאֶת כָּל הַחֲפֵצִים שֶׁלָּהּ הָיְיתָה מַחֲזִירָה תָּמִיד לְתִיק כְּלֵי הָרַחֲצָה אַחֲרֵי הַשִּׁימּוּשׁ.
נָעָה הָיְיתָה זָרָה בְּבֵיתוֹ, וּבְהַתְאָמָה אֵמִיל הִתְחִיל לְהַרְגִּישׁ זָר בְּבֵיתוֹ שֶׁלּוֹ, לָסֶגֶת מִפְּנֵי הָאֲזוֹרִים שֶׁנַּעֲשׂוּ שֶׁלָּהּ.
אֲבָל לִשְׁנֵיהֶם הָיְיתָה מַטָּרָה, וְהִיא הָיְיתָה מְקוּדֶּשֶׁת יוֹתֵר מַאי הַנּוֹחוּת הַזְּמַנִּית שֶׁלָּהֶם: לְרֶשֶׁת מַשֶּׁהוּ – וּלְהוֹרִישׁ, לֹא לְבַזְבֵּז אֶת הַדִּירָה הַזֹּאת; לֹא לָתֵת לָהּ לְהֵיעָלֵם יַחַד אִיתָּם. בְּהַסְכָּמָה מְשׁוּתֶּפֶת וּבִנְחִישׁוּת הִדְחִיקוּ, נָעָה וְאֵמִיל, אֶת שְׁעוֹן הַחוֹל בֶּן שֵׁשֶׁת הֶחוֹדָשִׁים שֶׁנֶּהֱפַךְ עַל רֹאשׁוֹ כְּשֶׁנִּכְנְסָה לָגוּר בַּדִּירָה. חֲצִי שָׁנָה צָרִיךְ הָיָה לְהַחֲזִיק אוֹתוֹ בָּרִיא, עַצְמָאִי וּבְדִירָה, אַחֶרֶת כָּל זֶה לַשָּׁוְוא.
נָעָה הִשְׁלִיכָה אֶת הַסִּיגַרְיָה לְקוּפְסַת הַפְּלַסְטִיק, קָמָה מֵהַסַּפָּה וְנִיגְּשָׁה לִבְדּוֹק בַּיּוֹמָן: עוֹד שְׁבוּעַיִים וָחֵצִי יִמְלְאוּ שִׁישָּׁה חוֹדָשִׁים בְּדִיּוּק לִכְנִיסָתָהּ לַדִּירָה. הִיא קָמָה לִסְגּוֹר אֶת כָּל הַתְּרִיסִים, וְקוֹדֶם כּוֹל אֶת אֵלֶּה שֶׁפּוֹנִים לֶחָצֵר הַפְּנִימִית שֶׁל הַבִּנְיָין, מִשָּׁם יֵשׁ לַנּוֹדְג' שָׁגַשׁ תַּצְפִּית יְשִׁירָה לַדִּירָה.
תֶּכֶף תִּתְקַשֵּׁר לְאִמָּא שֶׁלָּהּ, לִשְׁמוֹעַ מָה שְׁלוֹמוֹ, מָה שְׁלוֹמָהּ. אֲבָל לִפְנֵי כֵן הִיא נִיגֶּשֶׁת לַפָּטֵיפוֹן, שֶׁגְּאֻלָּה מֵעֲרֵימַת הַקּוּפְסָאוֹת שֶׁעַל רֹאשׁ הָאָרוֹן בָּרֶגַע שֶׁבּוֹ נִכְנְסָה לַדִּירָה, וּמְבִיאָה אֶת זְרוֹעַ הַמַּחַט לַ"Some Enchanted Evening" בַּתַּקְלִיט שֶׁל אֶל ג'וֹלְסוֹן, שֶׁמָּצְאָה בַּחֲנוּת תַּקְלִיטִים בְּחֵיפָה, וּמַתְחִילָה לְהָכִין רְשִׁימָה.
סְעִיף רִאשׁוֹן: לְהַשְׁמִיעַ אֶל ג'וֹלְסוֹן. סְעִיף שְׁנֵי: לְהָבִיא אֶת הַקְּנִיּוֹת הַקְּבוּעוֹת. כּוֹלֵל תְּרוּפוֹת. סְעִיף שְׁלִישִׁי: לְוַודֵּא שֶׁהַבִּיקּוּרִים שֶׁל אִמָּא שֶׁלָּהּ נִמְשָׁכִים כָּרָגִיל. סְעִיף רְבִיעִי: לְהַפְעִיל אֶת מְכוֹנַת הַתְּפִירָה. סְעִיף חֲמִישִׁי: לְהַזְמִין רוֹפֵא פְּרָטִי אוֹ שח"ל לְפָחוֹת פַּעַם אַחַת. רָצוּי לִקְרַאת הַסּוֹף. סְעִיף שִׁישִּׁי: עוֹזֶרֶת? אוּלַי לְבַטֵּל?
לְמַעְלָה הוֹסִיפָה: סְעִיף אֶפֶס: לְהִתְקַשֵּׁר לְעֵידוֹ עַל הַבּוֹקֶר. מְחַקֶּה וְכָתְבָה: לְהַשְׁאִיר לְעֵידוֹ הוֹדָעָה עַל הַבּוֹקֶר.
הִיא מְנַצֶּלֶת אֶת הָאֵמוּן שֶׁנִּצְבַּר לִזְכוּתָהּ, וּבִינָה לְבֵינָהּ גַּם אֶת הַחִיבָּה שֶׁעִידּוֹ, רֹאשׁ הַמָּדוֹר, רוֹחֵשׁ לָהּ, וַעֲדַיִין מַעֲדִיפָה לְהַשְׁאִיר הוֹדָעָה כְּשֶׁהִיא יוֹדַעַת שֶׁהוּא בְּדִיּוּן עַנְפֵי. תִּכְתְּבִי, הִיא אוֹמֶרֶת לְחַיֶּילֶת בֶּעָנָף בְּבוֹקֶר הַמָּחֳרָת. "נָעָה מוֹסֶרֶת," הִיא מַכְתִּיבָה, "שֶׁסַּבָּא שֶׁלָּהּ בְּמַצָּב לֹא טוֹב וְיֵשׁ לָהּ כַּמָּה עִנְיָינִים לְטַפֵּל בָּהֶם, יָכוֹל לִהְיוֹת שֶׁלֹּא תּוּכַל לָבוֹא בַּיָּמִים הַקְּרוֹבִים. נִהְיֶה בְּקֶשֶׁר."
זֶה לֹא לֹא-נָכוֹן, הִיא אוֹמֶרֶת לְעַצְמָהּ, בְּקוֹל רָם מִכְּפִי שֶׁהִתְכַּוְּונָה, וְיוֹצֵאת לַסִּיבּוּב שֶׁלָּהֶם בְּמַדֵּי הַצָּבָא הַמְּגוֹהָצִים. חֲצִי כִּיכַּר פּוּמְפֶּרְנִיקֵל, סָלָמִי פָּרוּס, מְלָפְפוֹנִים חֲמוּצִים בְּשַׂקִּית נַיְילוֹן, כַּמָּה קְלֵמֶנְטִינוֹת, עַגְבָנִיּוֹת, שְׁנֵי מְלָפְפוֹנִים. הִיא לֹא נוֹגַעַת בִּמְלָפְפוֹנִים, וְגַם סַבָּא שֶׁלָּהּ כְּבָר הַרְבֵּה זְמַן נִמְנַע מֵאוֹכֶל שֶׁצָּרִיךְ לְהִתְאַמֵּץ לִלְעוֹס, אֲבָל מִתּוֹךְ הָרֶגֶל הִמְשִׁיךְ לִקְנוֹת אֶת אוֹתָם מִצְרָכִים שֶׁקָּנוּ אָז יַחַד.  
נָעָה מַמְשִׁיכָה מִשָּׁם לַחֲנוּת הַמַּמְתַּקִּים הַיְּשָׁנָה וְקוֹנֶה שַׂקִּית שׁוֹקוֹלָדִים, אֵצֶל הָרוֹקַחַת בְּאָלֶנְבִּי הִיא קוֹנָה אֶת הַתְּרוּפוֹת לְפִי מִרְשָׁמִים שֶׁהָיוּ בַּשִּׁידָּה שֶׁל הַטֵּלֵפוֹן וְאִמָּא שֶׁלָּהּ שָׁכְחָה לָקַחַת כְּשֶׁאַרְזָה. לְאַהֲרוֹן בַּמַּכּוֹלֶת, לְנוֹרְמָה הָרוֹקַחַת, לְעִיסָאם בַּחֲנוּת הַיְּרָקוֹת; נָעָה עוֹנָה לַשְּׁאֵלוֹת שֶׁל כּוּלָּם אוֹדוֹת אֵמִיל, בְּכוֹבֶד רֹאשׁ וּבְהַקְפָּדָה: הוּא לֹא מַרְגִּישׁ כָּל כָּךְ טוֹב הַיּוֹם. שׁוּם דָּבָר רְצִינִי, קְצָת יוֹתֵר קָשֶׁה לוֹ עִם הַהֲלִיכָה, וְגַם הָרְעִידוֹת קְצָת מִתְגַּבְּרוֹת, מַנְמִיכָה אֶת הַקּוֹל כְּדֵי לְשַׁתֵּף אַךְ בְּלִי לִפְגּוֹעַ בִּכְבוֹדוֹ.
אֶת מִשְׁפְּטֵי הַפְּרֵידָה, "תִּמְסְרִי לוֹ שֶׁיַּרְגִּישׁ טוֹב, אֲנַחְנוּ מְחַכִּים לִרְאוֹת אוֹתוֹ", וְ"אִישׁ מָתוֹק", הִיא קוֹטֶפֶת מֵהֶם כְּמוֹ אוֹתוֹת הִצְטַיְּינוּת, וּמַזְכִּירָה לְעַצְמָהּ לְהַחֲמִיר בְּהַדְרָגָה אֶת הַדִּיוּוּחִים אוֹדוֹתָיו.
כְּשֶׁהִיא חוֹזֶרֶת הַבַּיְתָה הִיא צוֹעֶקֶת: הֵי סַבָּא, חָזַרְתִּי, שֶׁיְּהַדְהֵד בַּחֲדַר הַמַּדְרֵגוֹת, וְאָז נִכְנֶסֶת וּפוֹרֶקֶת, וּמְקַשְׁקֶשֶׁת אִיתּוֹ בְּקוֹל רָם, מוֹסֶרֶת אֶת הַדְּרִישׁוֹת בִּשְׁלוֹמוֹ שֶׁהִבְטִיחָה לִמְסוֹר וּבַלֵּב נִשְׁבַּעַת שֶׁתִּמְסוֹר אוֹתָן לְאִמָּא שֶׁלָּהּ, שֶׁתִּמְסוֹר לוֹ. אִשְׁפְּזוּ אוֹתוֹ לִבְדִיקוֹת, אִמָּא שֶׁלָּהּ מְעַדְכֶּנֶת, וְהִיא מַתְחִילָה לְחַפֵּשׂ לוֹ בֵּית אָבוֹת. הִיא סִיפְּרָה לְרוֹפְאִים עַל הַנְּפִילוֹת וְעַל הֶבְזֵקֵי הַבִּלְבּוּל, וְהֵם רָמְזוּ שֶׁהִיא צְרִיכָה לְחַפֵּשׂ בֵּית אָבוֹת עִם אֲגַף סִיעוּדִי טוֹב. זֶה יִיקַּח זְמַן, בָּתֵּי הָאָבוֹת הַסִּיעוּדִיִּים יְקָרִים נוֹרָא, וְצָרִיךְ אֶחָד טוֹב וְלֹא רָחוֹק. אֲבָל, הִיא אוֹמֶרֶת אַחֲרֵי הַפְסָקָה קַלָּה, הִיא לֹא חוֹשֶׁבֶת שֶׁהוּא יַחֲזוֹר הַבַּיְתָה יוֹתֵר, נוֹנִי.
נָעָה מְהַנְהֶנֶת, אֲבָל אִמָּא שֶׁלָּהּ לֹא רוֹאָה וְשׁוֹאֶלֶת: אַתְּ בְּסֵדֶר, נוֹנִי, לִישׁוֹן שָׁם לְבַד? בְּסֵדֶר גָּמוּר, אִימּוֹשׁ, הִיא אוֹמֶרֶת לָהּ. אֲנִי יַלְדָּה גְּדוֹלָה. הָאֱמֶת, שֶׁכְּבָר אֶתְמוֹל הֵבַנְתִּי שֶׁהוּא לֹא יַחֲזוֹר, כְּשֶׁלָּקַחְתָּ לוֹ בְּגָדִים אֲבָל הִשְׁאַרְתָּ כָּאן אֶת הַשָּׁעוֹן. אֲבָל, הִיא מוֹסִיפָה בִּזְהִירוּת, אֲנַחְנוּ לֹא בֶּאֱמֶת יוֹדְעוֹת-יוֹדְעוֹת שֶׁהוּא לֹא יַחֲזוֹר, נָכוֹן? וְאִמָּא שֶׁלָּהּ מְאַשֶּׁרֶת: לֹא, אֲנַחְנוּ לֹא בֶּאֱמֶת יוֹדְעוֹת-יוֹדְעוֹת. וְנוֹנִי לֹא יוֹדַעַת אִם אִמָּא שֶׁלָּהּ מֵרַכֶּכֶת עֲבוּרָהּ אֶת הַיְּדִיעָה אוֹ מְשַׁתֶּפֶת אִיתָּהּ פְּעוּלָּה. אָז תָּבוֹאִי לְכָאן לְבִיקּוּרִים כָּרָגִיל, נָעָה לוֹחֶשֶׁת, וְאַל תַּגִּידִי לְנוֹדְג' שָׁגַשׁ שֶׁהוּא יָצָא מֵהַבַּיִת.
נוֹנִי!
אַל תַּגִּידִי כְּלוּם, אִמָּא. בּוֹאִי מָחָר בַּצָּהֳרַיִים, נְדַבֵּר. וּתְבַטְּלִי אֶת הָעוֹזֶרֶת.
לֹא לִיפּוֹל בַּכְּבִיסָה, נָעָה מַזְכִּירָה לְעַצְמָהּ, וְתוֹלָה עַל הַחֲבָלִים שֶׁפּוֹנִים לֶחָצֵר הַמְּשׁוּתֶּפֶת אֶת הַבְּגָדִים הַתַּחְתּוֹנִים שֶׁל סַבָּא שֶׁלָּהּ, וּמוֹתַחַת עַל הַחֶבֶל אֶת חוּלְצוֹת הַכַּפְתּוֹרִים הַוּוֹתִיקוֹת שֶׁלּוֹ, מְקַוּוֹה שֶׁהַשֶּׁמֶשׁ תְּכַבֵּד אֶת שִׁירַת הַבַּרְבּוּר שֶׁלָּהֶן.
הִיא מְתַרְגֶּמֶת אֶת סֵדֶר הַיּוֹם הַקָּבוּעַ שֶׁל אֵמִיל לְפַסְקוֹל, לִכְנִיסוֹת וְלִיצִיאוֹת. הִיא מַגְבִּירָה בַּבּוֹקֶר אֶת הַטֵּלֵוִויזְיָה וְאֶת הָרַדְיוֹ, בִּשְׁעוֹת הַצָּהֳרַיִים מַשְׁקִיטָה וּמַאֲפִילָה אֶת הַבַּיִת, וּפוֹתַחַת אֶת אַחֵר הַצָּהֳרַיִים בַּתַּקְלִיט שֶׁל אֶל ג'וֹלְסוֹן. בַּיָּמִים הַבָּאִים, כְּשֶׁהִיא קוֹפֶצֶת לַצָּבָא לְכַמָּה שָׁעוֹת וּמַסְבִּירָה לְעֵידוֹ שֶׁצָּרִיךְ לְטַפֵּל בַּסַּבָּא שֶׁלָּהּ עַד שֶׁהוּא נִכְנָס לְבֵית אָבוֹת, עִנְיָין שֶׁל שָׁבוּעַ-שְׁבוּעַיִים, הִיא מַפְעִילָה אֶת הַפָּטֵיפוֹן וּמַדְלִיקָה גַּם אֶת הַטֵּלֵוִויזְיָה. כְּשֶׁזֶּה יַפְסִיק, זוֹ תַּמְשִׁיךְ לִפְעוֹל.  
כְּשֶׁנוֹדְג' שָׁגַשׁ דּוֹפֶקֶת בַּדֶּלֶת וּמִתְלוֹנֶנֶת עַל הָרַעַשׁ, נֹעָה מִתְנַצֶּלֶת וּמַבְטִיחָה שֶׁתַּנְמִיךְ, אֲבָל עוֹמֶדֶת בַּפֶּתַח, חוֹסֶמֶת אֶת שָׁגַשׁ מִלְּהִיכָּנֵס, רוֹמֶזֶת בְּלַחַשׁ, שֶׁהַשְּׁמִיעָה שֶׁלּוֹ כְּבָר קְצָת פָּחוֹת טוֹבָה וּבִגְלַל זֶה הִגְבִּירָה, אֲבָל תֶּכֶף נֹאכַל אֲרוּחַת עֶרֶב, וּבְמִילִּים אֵלֶּה הִיא הוֹדֶפֶת אוֹתָהּ בִּתְנוּעָה מְרוּמֶּזֶת שֶׁל הַדֶּלֶת.  
וְאַתְּ, אֵין לְךָ צָבָא? אֲנִי רוֹאֶה שֶׁפִּתְאוֹם אַתְּ פֹּה כָּל הַזְּמַן, מְבָרֶרֶת שָׁגַשׁ.
נָעָה מַסְבִּירָה לָהּ, לֹא שֶׁזֶּה עִנְיָינָהּ, שֶׁהִיא בִּיקְּשָׁה לַעֲבוֹד קְצָת מֵהַבַּיִת, בִּגְלַל שֶׁסַּבָּא לֹא מַרְגִּישׁ כָּל כָּךְ טוֹב. וְנוֹתְנִים בַּצָּבָא לַעֲבוֹד מֵהַבַּיִת? מַקְשָׁה שָׁגַשׁ. לִי נוֹתְנִים, סוֹגֶרֶת נָעָה אֶת הַשִּׂיחָה. טוֹב, תִּמְסְרִי לוֹ שֶׁיַּרְגִּישׁ טוֹב, פּוֹרֶשֶׁת שָׁגַשׁ. אֲנִי אֶשְׂמַח לִשְׁתּוֹת אִיתּוֹ כּוֹס תֶּה, מָתַיְשֶׁהוּ.
אִמָּא שֶׁלָּהּ בָּאָה פַּעֲמַיִים בְּשָׁבוּעַ. נָעָה מְנַצֶּלֶת אֶת הַתְּנוּעָה שֶׁמְּיַיצְּרִים הַבִּיקּוּרִים שֶׁלָּהּ כְּדֵי לִהְיוֹת כַּמָּה שָׁעוֹת בַּצָּבָא. עִידּוֹ מְחַפֶּה עָלֶיהָ. גַּם הוּא לֹא עוֹשֶׂה כָּאֵלֶּה דְּבָרִים, אֲבָל הוּא סוֹמֵךְ עָלֶיהָ, לַמְרוֹת שֶׁהִיא לֹא מְשַׁתֶּפֶת אוֹתוֹ כְּמוֹ שֶׁהָיָה רוֹצֶה.
כְּמוֹ הָאִיחוּלִים שֶׁל הַסּוֹחֲרִים וְשִׁיתּוּף הַפְּעוּלָּה שֶׁל אִמָּא שֶׁלָּהּ, גַּם הָאֵמוּן שֶׁל עִידּוֹ מְצַנֵּן אֶת הַמַּיִם לְמִידָּה הַמַּתְאִימָה שֶׁלֹּא יָדְעָה שֶׁלָּהּ הִיא זְקוּקָה. מֵעוֹלָם לֹא הִרְגִּישָׁה כָּכָה, נָעָה בַּגְּמִישׁוּת בֵּין טֵרִיטוֹרְיוֹת זָרוֹת, הוֹפֶכֶת אֶת הַקְּרוֹבִים לוֹ לַקְּרוֹבִים אֵלֶיהָ, מִתְנַחְמֶדֶת וּמְתַכְנֶנֶת, מְשַׁקֶּרֶת בְּגַאֲוָוה וּבְמֵצַח נְחוּשָׁה, וּבְכָל זֹאת חוֹזֶרֶת הַבַּיְתָה – הַבַּיְתָה – וּמַרְגִּישָׁה שֶׁמֵּעוּדָּה לֹא עָשְׂתָה דָּבָר חָשׁוּב כְּמוֹ הַשְּׁמִירָה עַל הַבַּיִת הַזֶּה. 
הוּא חָמוּד, אַבָּא שֶׁלְּךָ, נָעָה אוֹמֶרֶת לְשָׂרָה בְּאֶחָד מִבִּיקּוּרֶיהָ. אֲנִי יוֹדַעַת, מְחַיֶּיכֶת שָׂרָה. זֶה מָה שֶׁנִּיסִּיתִי לוֹמַר לָכֶם כָּל הַזְּמַן. וְנֹעָה מְדַוַּוחַת: הוּא חָסֵר כָּאן בַּשְּׁכוּנָה. אַתְּ יְכוֹלָה לִמְסוֹר לוֹ ד"ש מִנּוֹרְמָה וּמֵעִיסָאם. 
אַתְּ לֹא רוֹצָה לְבַקֵּר אוֹתוֹ? בּוֹדֶקֶת שָׂרָה. הוּא יִשְׂמַח.
נָעָה מְשַׁחְרֶרֶת אֲנָחָה מֵהַסּוּג שֶׁהָיָה שַׁיָּיךְ קוֹדֶם לְאִמָּא שֶׁלָּהּ: הָיִיתִי רוֹצֶה, אֲנִי רַק כָּל כָּךְ עֲסוּקָה כָּאן, עִם הַצָּבָא וְעִם הַדִּירָה, הִיא אוֹמֶרֶת וּמִשֶּׁתּוֹפַפְתָּ לְיַד הַמַּדָּף הַנָּמוּךְ בַּמְּקָרֵר, מְרוֹקֶנֶת אוֹתוֹ מִפַּגֵּי תּוֹקֶף וּמִקּוּפְסָאוֹת, וּמַעֲבִירָה לְאִמָּא שֶׁלָּהּ, שֶׁעוֹמֶדֶת לְיַד הַכִּיּוֹר, מְרוֹקֶנֶת אֶת תְּכוּלָתָן, רוֹחֶצֶת וּמְנַגֶּבֶת.  
מָה זֶה? שׁוֹאֶלֶת שָׂרָה.
מָה זֶה מָה? נָעָה מְרִימָה אֶת הָרֹאשׁ.
הַהִמְהוּם הַזֶּה, אוֹמֶרֶת שָׂרָה. נִדְבֶּקֶת?
*
שְׁבוּעַיִים וָחֵצִי הֵם פֶּרֶק זְמַן קָצָר דַּיּוֹ לְהַחֲזִיק שֶׁקֶר סָגוּר בְּדִירַת שְׁנֵי חֲדָרִים שֶׁחַלּוֹנוֹתֶיהָ מוּגָפִים רוֹב שְׁעוֹת הַיּוֹם. אוֹמְנָם כְּשֶׁנָּעָה עָבְרָה לְשֵׁם, מִישֶׁהוּ טָרַח לְהַבְרִיג הַחוּצָה אֶת נוּרוֹת חֲדַר הַמַּדְרֵגוֹת וּלְהַאֲפִיל אוֹתוֹ מֵחָדָשׁ, שֶׁיַּחֲזוֹר לְעַצְמוֹ הַקּוֹדֵר וְהַמְּסוּכָּן. אֲבָל נוֹדְג' שָׁגַשׁ הִפְסִיקָה לְהַזְמִין אֶת עַצְמָהּ לְכוֹס תֶּה, וּלְנֹעָה נִדְמֶה שֶׁאֵין בְּכַוּוֹנָתָהּ לְמוֹטֵט אֶת הַתּוֹכְנִית שֶׁלָּהּ. פַּעַם אַחַת, כְּשֶׁנִּפְגְּשׁוּ בַּמִּסְדְּרוֹן, אָמְרָה לָהּ: הַחוּלְצוֹת עַל הַחֶבֶל, שֶׁלֹּא תִּשְׁכְּחִי; כְּבָר הַרְבֵּה זְמַן שָׁם, שֶׁלֹּא יִדְהוּ בַּשֶּׁמֶשׁ. וְנָעָה תָּהֲתָה בְּאֵיזוֹ מִידָּה שֶׁל כֵּנוּת הָיְיתָה מְהוּלָה הַתִּזְכּוֹרֶת. אֲבָל הַבִּילּוּשׁ אֵצֶל נוֹדְג'  הוּא הָרֶגֶל יוֹתֵר מֵאֲשֶׁר הִתְגַּיְּיסוּת מְכֻוֶּונֶת, וְנָעָה שׁוֹאֶלֶת אֶת עַצְמָהּ הַאִם הָרַמָּאוּת אֶצְלָהּ עַצְמָהּ הִיא עִנְיָין זְמַנִּי. הִיא מַקְפִּידָה עַל שִׁגְרַת הַקְּנִיּוֹת, הַקּוֹלוֹת וְהָרְעָשִׁים, הוֹצָאַת הַזֶּבֶל וְהַדִּיוּוּחִים עַל הַבְּרִיאוּת הַמִּידַּרְדֶּרֶת, וְהַיָּמִים נוֹקְפִים וּמִצְטָרְפִים זֶה לָזֶה בְּאֵין מַפְרִיעַ. 
בְּיוֹם שִׁישִּׁי מִסְתַּיְּימִים שֵׁשֶׁת הֶחוֹדָשִׁים, וְהַתַּחֲזִית טוֹעֶנֶת שֶׁיִּהְיֶה שִׁמְשִׁי וְיָפֶה. בְּשַׁבָּת נָעָה תֵּלֵךְ לַיָּם עִם חֲבֵרוֹת וְתַצִּיעַ לָהֶן לָבוֹא אֵלֶיהָ לַצָּהֳרַיִים.
בַּחֲמִישִׁי הִיא חוֹזֶרֶת מֵהַצָּבָא מוּקְדָּם, שָׂרָה עִם אֶל ג'וֹלְסוֹן בְּקוֹלֵי קוֹלוֹת וּמַתְחִילָה לִפְנוֹת לְעַצְמָהּ מָקוֹם: הִיא דּוֹחֶסֶת תְּכוּלַת שְׁנֵי מַדָּפִים לְמַדַּף אֶחָד וּבַאֲרוֹן הַבְּגָדִים מִתְפַּנֶּה מַדָּף. בַּמִּטְבָּח, בְּחֶדְוַות הַשְׁלָכָה, הִיא מְרוּקֶּנֶת לְשַׂקִּית גְּדוֹלָה וּכְתוּמָּהּ שֶׁל זֶבֶל אֶת כָּל הַקּוּפְסָאוֹת הָרְחוּצוֹת וּמִכְסֵי הַפְּלַסְטִיק מֵהָאֲרוֹנוֹת הַנְּמוּכִים וּמְמַלְּאָה שַׂקִּית שְׁלֵמָה בַּצִּנְצָנוֹת שֶׁפַּעַם אִכְסְנוּ מִיץ שְׁזִיפִים מְשׁוּמָּרִים, קָפֶה נָמֵס, דְּבַשׁ. בְּפֶרֶץ נְדִיבוּת הִיא זוֹרֶקֶת גַּם כַּמָּה סִירִים וּמַחֲבַתּוֹת שֶׁזְּמַנָּם, בְּעֵינֶיהָ, עָבַר.
הִיא מְרוֹקֶנֶת אֶת אֲרוֹן הַתְּרוּפוֹת בָּאַמְבַּטְיָה, וְסוֹף סוֹף פּוֹרֶקֶת לְתוֹכוֹ אֶת תִּיק כְּלֵי הָרַחֲצָה שֶׁלָּהּ. אֶת הַשַּׂקִּית וּבָהּ הַתְּרוּפוֹת וְהַתַּכְשִׁירִים שֶׁלּוֹ הִיא דּוֹחֶסֶת בֵּין הַבְּגָדִים בַּחֵלֶק שֶׁלּוֹ שֶׁל הָאָרוֹן. הִיא יוֹרֶדֶת לְמַטָּה וּמַרְחִיקָה עַד הַסּוֹפֵר הַגָּדוֹל שֶׁבְּהֶמְשֵׁךְ הָרְחוֹב וְקוֹנֶה לְעַצְמָהּ דְּבָרִים שֶׁהִיא אוֹהֶבֶת. הַמְּקָרֵר נַעֲשֶׂה דּוֹמֶה לָזֶה שֶׁבְּבֵית הוֹרֶיהָ.
הִיא מְנַקָּה אֶת הַבַּיִת, מִמְסָד עַד טְפָחוֹת, כִּמְעַט שׁוֹכַחַת לְהַחֲלִיף אֶת פַּסֵּי הַקּוֹל בְּהֶתְאֵם לְשָׁעוֹת, אֲבָל נִזְכֶּרֶת וּמַחְלִיפָה פָּטֵיפוֹן בְּרַדְיוֹ, רַדְיוֹ בַּטֵּלֵוִויזְיָה. הִיא מִתְקַלַּחַת וְיוֹצֵאת מֵהַמִּקְלַחַת עֲטוּפָה בְּמַגֶּבֶת, מְטַפְטֶפֶת עַל הָרִצְפָּה בְּאֵין מַפְרִיעַ, נִשְׁכֶּבֶת רַק לְרֶגַע עַל הַמִּיטָּה הַזּוּגִית בַּחֲדַר הַשֵּׁינָה, כְּדֵי לֶאֱזוֹר כּוֹחוֹת, אֲבָל קוֹרֶסֶת בַּעֲיֵיפוּת מְתוּקָה.
הִיא מִתְעוֹרֶרֶת בְּעִיצּוּמוֹ שֶׁל הַבּוֹקֶר, עֵירוּמָּה, בְּצִידָּהּ הַשְּׂמָאלִי שֶׁל הַמִּיטָּה הַסְּתוּרָה, מְכוּסֶּה בִּשְׂמִיכַת הָפוּךְ שֶׁל סָבָתָהּ. הַבּוֹקֶר כְּבָר בְּעִיצּוּמוֹ, וְהִיא הֶחֱמִיצָה אֶת שִׁגְרַת הַהַשְׁמָעוֹת. אֲבָל אָז הִיא נִזְכֶּרֶת שֶׁהִסְתַּיְּימָה הַשִּׁגְרָה הַזֹּאת, וְאַחֶרֶת יְכוֹלָה לְהַתְחִיל.
הִיא מְתַקְשֶׁרֶת לְאִמָּא שֶׁלָּהּ, לְסַכֵּם וּלְתָאֵם, אֲבָל הִיא לֹא בְּבֵית. אַבָּא שֶׁלָּהּ שָׂמֵחַ לִשְׁמוֹעַ אוֹתָהּ, אֲבָל נִשְׁמַע טָרוּד. אִמָּא הָלְכָה לְטַפֵּל בְּאֵיזֶה עִנְיָין שֶׁקָּשׁוּר לַסַּבָּא שֶׁלְּךָ, נוֹנִי. לֹא הֵבַנְתִּי בְּדִיּוּק מָה קוֹרֶה, יָצְאָה לִפְנֵי שֶׁקַּמְתִּי. אָמְרָה לִי שֶׁהַכּוֹל בְּסֵדֶר, אַל תִּדְאֲגִי.
לֹא דּוֹאֶגֶת. לְהֶפֶךְ. נָעָה מוֹרִידָה אֶת הַמַּצָּעִים מֵהַמִּיטָּה, צוֹרֶרֶת גַּם אוֹתָם בְּשַׂקִּית גְּדוֹלָה וּכְתוּמָּהּ, וְיוֹשֶׁבֶת בַּמְּבוֹאָה לְהַאֲזִין לַמִּתְחוֹלֵל בַּחֲדַר הַמַּדְרֵגוֹת. כְּשֶׁהִיא שׁוֹמַעַת אֶת צְעָדֶיהָ הַכְּבֵדִים שֶׁל נוֹדְג' שָׁגַשׁ עִם הַקְּנִיּוֹת לְשַׁבָּת, הִיא יוֹצֵאת הַחוּצָה עִם שְׁנֵי הַשַּׂקִּים שֶׁלָּהּ, הַבָּעַת פָּנֶיהָ מוּדְאֶגֶת. לִשְׁאֵלָתָהּ שֶׁל שָׁגַשׁ הִיא עוֹנָה בְּפֵירוּט: סַבָּא נָפַל לִפְנוֹת בּוֹקֶר מֵהַמִּיטָּה. אוּלַי נִיסָּה לָקוּם לְשֵׁירוּתִים. שׁוּם דָּבָר לֹא נִשְׁבַּר, אֲבָל הַבֶּהָלָה, וְהַבִּלְבּוּל. הִזְמַנּוּ אַמְבּוּלַנְס, אֲבָל בִּיקַּשְׁנוּ שֶׁיָּבוֹאוּ בְּשֶׁקֶט, כְּדֵי לֹא לְהַבְהִיל אוֹתוֹ. וְאֶתְכֶם.
פָּנֶיהָ שֶׁל שָׁגַשׁ מִתְעַנְּנִים, וְהִיא מְאַחֶלֶת לְאֵמִיל בְּרִיאוּת. נָעָה מוֹדֶה לָהּ, מַבְטִיחָה לְעַדְכֵּן, וּמַמְשִׁיכָה לְעֵבֶר הַפַּחִים הַגְּדוֹלִים שֶׁלְּיַד הַכְּנִיסָה לַבִּנְיָין. הֵם מְלֵאִים, וְהִיא מְחַפֶּשֶׂת מָקוֹם לְהַנִּיחַ אֶת שַׂקִּיּוֹת הַנַּיְילוֹן הַכְּתוּמּוֹת הַגְּדוּשׁוֹת, לְבַל יִמְשְׁכוּ אֶת חַסְרֵי הַבַּיִת לְחַטֵּט בָּהֶן. הִיא לֹא הָיְיתָה רוֹצָה לִרְאוֹת אֶת הַמַּצָּעִים שֶׁלָּהֶם פְּרוּשִׂים עַל הַמִּדְרָכָה לִפְנֵי הַבַּיִת, פִּרְחֵיהֶם הַסְּגַלְגַּלִּים פְּזוּרִים עַל רְחוֹב הַיַּרְקוֹן.
לִפְנֵי הַבִּנְיָין נֶעֱצֶרֶת מוֹנִית, וּמִמֶּנָּה יוֹצְאִים אִמָּא שֶׁלָּהּ, וּלְאַט אַחֲרֶיהָ, הֲלִיכוֹן מִמַּתֶּכֶת וְסַבָּא שֶׁלָּהּ. נִיסִּיתִי לְהַשִּׂיג אוֹתְךָ, נוֹנֵיק, שָׂרָה אוֹמֶרֶת, הִתְקַשְּׁרוּ מִבֵּית הַחוֹלִים מוּקְדָּם, צִלְצַלְתִּי וְלֹא עָנִיתָ. נָעָה מַנִּיחָה לְרֶגַע אֶת שַׂקִּיּוֹת הַנַּיְילוֹן הַכְּתוּמּוֹת עַל הַמִּדְרָכָה, מְנַשֶּׁקֶת אֶת סָבָהּ עַל שְׁתֵּי הַלְּחָיַיִם. בְּמַבָּט חָטוּף בּוֹדֶקֶת שֶׁהַשַּׂקִּיּוֹת קְשׁוּרוֹת הֵיטֵב.
מָצָאתִי לוֹ מָקוֹם טוֹב, לֹא רָחוֹק מֵאִיתָּנוּ, מַסְבִּירָה שָׂרָה, אֲבָל צָרִיךְ לְחַכּוֹת שֶׁתִּתְפַּנֶּה מִיטָּה וּבְבֵית הַחוֹלִים לֹא הִסְכִּימוּ לְהַחֲזִיק אוֹתוֹ יוֹתֵר. בִּכְלָל, הֵם אוֹמְרִים שֶׁמַּצָּבוֹ טוֹב יוֹתֵר. תִּרְאִי, הִיא מַצְבִּיעָה עַל אֵמִיל הַהוֹלֵךְ הַבַּיְתָה, תְּנוּעָתוֹ אִיטִּית אֲבָל רְצִיפָה וּבְטוּחָה. חַכֵּה לִי, אַבָּא, שָׂרָה מְמַהֶרֶת לְעֶבְרוֹ עִם הַתִּיק הַגָּדוֹל, לְאָן אַתָּה רָץ.  
נָעָה מְרִימָה אֶת שְׁתֵּי שַׂקִּיּוֹת הַנַּיְילוֹן הַכְּתוּמּוֹת הַכְּבֵדוֹת, וְחוֹזֶרֶת הַבַּיְתָה. לְאוֹרֶךְ הַמִּסְדְּרוֹן הֶחָשׁוּךְ, הִיא מִשְׂתָּרֶכֶת אַחֲרֵי סַבָּא שֶׁלָּהּ, אַחֲרֵי אִמָּא שֶׁלָּהּ, מִשְׁתַּדֶּלֶת לְהַסּוֹת אֶת קִרְקוּשׁ הַצִּנְצָנוֹת.








https://www.shortstoryproject.com/he/story/%d7%93%d7%9e%d7%99-%d7%9e%d7%a4%d7%aa%d7%97/
#זִכְרוֹנוֹת#זִקְנָה#יִשְׂרְאֵלִי#מִשְׁפָּחָה