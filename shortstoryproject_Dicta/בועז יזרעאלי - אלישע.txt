בְּהַגִּיעוֹ לְגִיל שְׁלוֹשִׁים וְתֵשַׁע הֶחֱלִיט אֱלִישָׁע עוֹז הֶרְמָן שֶׁזּוֹל יוֹתֵר יִהְיֶה לוֹ לְגַדֵּל יֶלֶד מֵאֲשֶׁר לְהַמְשִׁיךְ לִצְרוֹךְ הֵרוֹאִין. בָּזֶה, כָּךְ הָיָה סָבוּר, כְּבָר עָסַק דֵּי הַצּוֹרֶךְ. כַּמָּה שָׁנִים טוֹבוֹת.
אֲחֵרִים יַמְשִׁיכוּ וְיִישְּׂאוּ אֶת הַלַּפִּיד. הוּא אֶת שֶׁלּוֹ עָשָׂה.
עַכְשָׁיו, אָמַר לְעַצְמוֹ, יַפְסִיק לִהְיוֹת נַרְקוֹמָן וְיָצָא לְדֶרֶךְ חֲדָשָׁה: יַתְחִיל לְגַדֵּל צֶאֱצָא, תִּינוֹק, שֶׁיִּגְדַּל וְיִהְיֶה לְפָעוֹט, אַחֵר כָּךְ לַיֶּלֶד וּלְנַעֵר, וְכֵן הָלְאָה. סָבוּר הָיָה שֶׁאֵין הַחְלָטָה הֶגְיוֹנִית מִזּוֹ. הֶגְיוֹנִית מִכַּמָּה בְּחִינוֹת. אוֹרַח חַיָּיו כְּהוֹרֶה יִהְיֶה קָבִיל יוֹתֵר מֵאֲשֶׁר כְּמָכוּר: כָּךְ רָמְזָה הַמְּצִיאוּת, רָמְזָה בְּגַסּוּת, מְיוּתָּר לְצַיֵּין. בַּעֲבָרוֹ הָרָחוֹק זָכָה בְּדֶרֶךְ כְּלָל לְחִיבָּתָם וְלֶאֱמוּנָם שֶׁל הַבְּרִיּוֹת, וְאֵלֶּה נֶעֶלְמוּ כְּלֹא הָיוּ בִּשְׁנוֹת הַהִתְמַכְּרוּת. כֵּן, מַמָּשׁ כָּךְ, נֶעֶלְמוּ בְּמִין טִבְעִיּוֹת בִּרְיוֹנִית וּזְחוּחָה, כְּאִילּוּ לֹא הָיוּ מֵעוֹלָם. כָּעֵת דָּרוּשׁ הָיָה לוֹ לַהֲשִׁיבָם אֵלָיו, אֶת הַחִיבָּה וְאֶת הָאֵמוּן הַהֵם. שֶׁכֵּן הַמַּצָּב הִגִּיעַ לִידֵי הַפְרָזָה: אֲנָשִׁים הִרְשׁוּ לְעַצְמָם לְהִסְתַּיֵּיג מִמֶּנּוּ, לֹא לָקַחַת אוֹתוֹ בִּרְצִינוּת, וְזֶה נִרְאֶה לָהֶם טִבְעִי לְגַמְרֵי. כָּל אֲמִינוּתוֹ אֲבֵדָה לוֹ. וְאִילּוּ לְאַחַר שֶׁיַּפְסִיק לִזְלוֹל מֵהָאַבְקָה שׁוּב יִרְאוּ אוֹתוֹ בְּאוֹר חִיּוּבִי, וְתִתְעוֹרֵר לָהּ מֵחָדָשׁ אֵיזוֹ חִיבָּה. הֲלוֹא רַק סָבִיר שֶׁכָּךְ יִהְיֶה, וּבַחֲלוֹף הַזְּמַן, כְּשֶׁיּוֹכִיחַ אֶת עַצְמוֹ כְּהוֹרֶה נָקִי וְעִקְבִי וְאַחְרַאי, אוּלַי תְּשׁוּקַּם גַּם אֲמִינוּתוֹ הָאֲבוּדָה. וְזֶה הִתְחִיל לִהְיוֹת חָשׁוּב לוֹ. אוּלַי אֵינוֹ רַב־מַעֲלוֹת אֱלִישָׁע וְלֹא חוֹנֵן בְּכִישּׁוּרִים מוּפְלָאִים וְיוֹצְאֵי דּוֹפֶן, אֲבָל הוּא מְפוּכָּח וּמְנוּמָּס דַּיּוֹ לְהַכִּיר בַּחֲשִׁיבוּתָם שֶׁל מַבְּטֵי הַזּוּלָת. כֵּן, כְּשֵׁם שֶׁהָיָה מְגוּנֶּה לְהַפְלִיא בְּעֵינֵי מַכָּרָיו כְּמָכוּר לְסַמִּים, כָּךְ יִהְיֶה בְּעֵינֵיהֶם רָאוּי לְשֶׁבַח כְּאֵב. זֹאת יָדַע לְנַבֵּא. יֵשׁ הַסְכָּמָה רְחָבָה עַל כָּךְ; כִּמְעַט כָּל בַּר דַּעַת יַעֲדִיף הוֹרֶה טָהוֹר דָּם עַל פְּנֵי נַרְקוֹמָן חָשׁוּךְ צֶאֱצָא — יַעֲדִיף אוֹתוֹ כְּשָׁכֵן, כְּחָבֵר, כְּבֶן דָּוִד, כְּשׁוּתָּף, אֲפִילּוּ כְּמוֹכֵר בַּחֲנוּת.
אָכֵן, הַחְלָטָה נִכְבָּדָה וּמְאַתְגֶּרֶת קִיבֵּל אֱלִישָׁע: הַהוֹרֶה הוּא הִיפּוּכוֹ שֶׁל הַנַּרְקוֹמָן. כָּכָה זֶה. מוּבָן שֶׁלֹּא יַזִּיק כְּלָל אִם יִהְיֶה הַהוֹרֶה הַזֶּה גַּם קָצִין קְרָבִי בַּעֲבָרוֹ, יַזַּם הַיְיטֵק בַּהֹוֶוה; בְּאִפְיוּנִים כָּאֵלֶּה יֵשׁ כְּדֵי לְהָאִיר אָדָם בְּאוֹר יְקָרוֹת, אֲבָל אֵין זֶה חִיּוּנִי. מִטְּעָמִים פְּרַקְטִיִּים בִּיקֵּשׁ אֱלִישָׁע לְהִסְתַּפֵּק בַּגַּרְעִין הַמְּכוֹנֵן לְבַדּוֹ — לִהְיוֹת הוֹרָה.
אֶפְשָׁר לְנַחֵשׁ כִּי אִישׁ מִמַּכָּרָיו, אוֹתָם כְּסִילִים חַסְרֵי אַחְרָיוּת, לֹא יָצָא נֶגֶד הַחְלָטָתוֹ וְיֹאמַר לוֹ: עֲזוֹב, לָמָּה לְךָ, זֶה שִׁינּוּי גָּדוֹל מִדַּי; עָדִיף שֶׁתִּשְׁמוֹר עַל הֶרְגֵּלֶיךָ. רַק סָבִיר שֶׁאִישׁ לֹא יֹאמַר זֹאת לֶאֱלִישָׁע. בָּרוּר שֶׁמְּהַפֵּךְ כָּזֶה יִתְקַבֵּל עַל מַכָּרָיו בְּאַהֲדָה וִיקָרְבוּ לְלִבָּם — וּכְבָר הוּבְהַר שֶׁעִנְיָין זֶה חָשׁוּב לוֹ כָּעֵת.
וְזוֹ סִיבָּה טוֹבָה כְּשֶׁלְּעַצְמָהּ. הֲרֵי חַיֶּיבֶת לִהְיוֹת סִיבָּה טוֹבָה לְצַעַד כָּזֶה, לֹא?

יֵשׁ גַּם סִיבָּה טוֹבָה נוֹסֶפֶת. וְיֵשׁ לַחֲשׁוֹד שֶׁמִּשְׁקָלָהּ אֵינוֹ נוֹפֵל מִזֶּה שֶׁל חִיבַּת מַכָּרָיו וֶאֱמוּנָם: הָרֶוַוח הַכַּסְפִּי הַצָּפוּי לוֹ. אֱלִישָׁע בָּדַק וְחִישֵּׁב וּמָצָא שֶׁהָעֲלוּת הַחוֹדְשִׁית שֶׁל גִּידּוּל תִּינוֹק, לְאַחַר הַהוֹצָאָה הַחַד־פַּעֲמִית עַל מִיטָּה, עֲגָלָה, לוּל וְעוֹד אִי־אֵלּוּ חֲפָצִים חִיּוּנִיִּים, לֹא תַּגִּיעַ לִשְׁלִישׁ מִמָּה שֶׁהוֹצִיא עַל הַסַּם. זֶה פָּשׁוּט יִהְיֶה יוֹתֵר זוֹל. הַחִישּׁוּב הִתְבַּסֵּס בֵּין הַשְּׁאָר עַל תַּחְקוֹר שֶׁעָרַךְ לַמּוֹכֶרֶת בְּסוּפֶּר־פַארְם עַל מְחִירֵי חִיתּוּלִים, מָזוֹן תִּינוֹקוֹת וְתַכְשִׁירִים שׁוֹנִים. זוֹ הָיְיתָה שִׂיחָה אֲרוּכָּה לְמַדַּי. הוּא לֹא הִתְעַצֵּל וְשָׁאַל וְיָרַד לַפְּרָטִים וְהִקְשִׁיב הֵיטֵב. אֲפִילּוּ הוּטְרַד כַּהֲלָכָה — וְיֵשׁ בְּכָךְ לְהָעִיד עַל רְצִינוּתוֹ שֶׁל הַבָּחוּר — כְּשֶׁהֵבִין שֶׁמְּחִירֵי הַחִיתּוּלִים וְהַמָּזוֹן תְּזָזִיתִיִּים מְאוֹד, מִשְׁתַּנִּים תָּדִיר וּלְלֹא הִיגָּיוֹן מַחֲנוֹת לַחֲנוּת וּמִיּוֹם לְיוֹם. לִפְעָמִים, סִיפְּרָה לוֹ הַמּוּכֶּרֶת, אֶצְלֵנוּ יוֹתֵר זוֹל מִבְּסוֹפְרִים הַגְּדוֹלִים. וְקוֹרֶה גַּם שֶׁאֶצְלֵנוּ יוֹתֵר יָקָר מֵאֶצְלָם. תָּמִיד תִּבְדּוֹק מָה כְּדַאי אֵיפֹה. וְתֶאֱסוֹף קוּפּוֹנִים. הִיא בֶּאֱמֶת הָיְיתָה נֶחְמָדָה. מְחִירוֹ שֶׁל הַחוֹמֶר, לְעוּמַּת זֹאת, שָׁמַר עַל יַצִּיבוּת אֲרוּכַּת טְוָוח. הָאוּמְדָּן שֶׁהִגִּיעַ אֵלָיו בְּנוֹגֵעַ לְחִיתּוּלִים וּמָזוֹן וּבִיגּוּד בְּסִיסִי אָמַר: בֵּין שְׁמוֹנֶה מֵאוֹת לְאֶלֶף וּמֵאָה שֶׁקֶל בְּחוֹדֶשׁ — זֹאת לְעוּמַּת כִּשְׁלוֹשֶׁת אֲלָפִים. הִנֵּה לְךָ רֶוַוח חוֹדְשֵׁי נָקִי עוֹד לִפְנֵי שֶׁנָּקַפְתָּ אֶצְבַּע. כְּבַעַל נְטִיָּיה קַמְצָנִית מוֹלֶדֶת הוּקְסַם אֱלִישָׁע מֵהַפַּעַר הַזֶּה. הֲרֵי בְּכָל פַּעַם שֶׁמָּסַר שְׁטָר אוֹ שְׁנַיִים בְּיָדוֹ שֶׁל סוֹחֵר סַמִּים נִצְבַּט לִבּוֹ צְבִיטָה חַדָּה שֶׁל אַבְדָן, וְלֹא מִפְּנֵי שֶׁהִצְלִיחַ לַחֲשׁוֹב עַל שִׁימּוּשׁ מוּצְלָח יוֹתֵר לְכַסְפּוֹ.

שְׁתֵּי סִיבּוֹת טוֹבוֹת, אִם כָּךְ.
הַאִם דְּרוּשָׁה סִיבָּה נוֹסֶפֶת?
לֹא בְּהֶכְרֵחַ.

בְּמֶשֶׁךְ הַשָּׁנִים הַלֹּא רְחוֹקוֹת הַהֵן, שְׁנוֹת הַשִּׁימּוּשׁ, יָדַע אֱלִישָׁע כִּי יֵשׁ לְרַחֵם עַל אוֹתָם אֲנָשִׁים שֶׁאֵינָם מְכוּרִים, גַּם אִם אֵלֶּה הֵם בְּהֶחְלֵט רוּבּוֹ הַגָּדוֹל שֶׁל הַצִּיבּוּר. וּבֶאֱמֶת, הָיָה בְּכוֹחוֹ לְהַרְעִיף רַחֲמִים עַל הָמוֹן נִבְעָר זֶה. כָּעֵת הֶחֱלִיט בְּדֵעָה צְלוּלָה לְהִצְטָרֵף אֵלָיו.
פְּרָט לִרְגָעִים מִזְדַּמְּנִים שֶׁל חוּלְשָׁה וּלְאוֹת, שֶׁבָּהֶם קִינֵּא בְּמִגְזָר זֶה עַל פִּיכְחוֹנוֹ הַקֵּהָה, הַיַּצִּיב וְהַבֶּהָמִי — רְגָעִים שֶׁבָּהֶם כִּמְעַט הוּכְרַע תַּחַת הַמַּעֲמָסָה הַסִּיזִיפִית שֶׁל חַיַּי הַמָּכוּר — בְּרוֹב יָמָיו יָדַע שֶׁאֵינוֹ מַפְסִיד דָּבָר, מִכֵּיוָון שֶׁחַיִּים נְקִיִּים מֵהַסַּם אֵינָם מְצִיאָה וְלֹא חֲצִי מְצִיאָה. וּמוּבָן שֶׁעָלָה בּוֹ הַחֲשָׁשׁ כִּי הַשִּׁינּוּי הַמְּתוּכְנָן יַהֲפוֹךְ אוֹתוֹ לְאֶזְרָח סָבִיל. שׁוּב לֹא יִהְיֶה בְּחַיָּיו כּוֹחַ מֵנִיעַ, נוֹשֵׂא מֶרְכָּזִי, נוֹשֵׂא עֶלְיוֹן, אֶפְשָׁר לוֹמַר. לֹא עוֹד יָקוּם בַּבּוֹקֶר כְּמִי שֶׁמַּטָּרָה בְּרוּרָה לְפָנָיו. יִהְיֶה לוֹ יֶלֶד לְגַדֵּל. עִם כָּל הַטְרָדוֹת הַנִּלְוָות שֶׁיַּזְמִינוּ אוֹתוֹ לִטְבּוֹעַ בָּהֶן. הוּא יָקוּם מִכּוֹחוֹ שֶׁל אוֹסֶף סִיבּוֹת קְטַנּוֹת וַעֲלוּבוֹת וּמִשַּׁתָּקוֹת. הַקֶּצֶב הַפְּנִימִי יוּאַט. חַיָּיו יִזְדַּחֲלוּ אֵיכְשֶׁהוּ מִכּוֹחָהּ שֶׁל שִׁגְרָה לְלֹא חוּט שִׁדְרָה מִשָּׁנָה לְשָׁנָה; יַחְדְּלוּ לִהְיוֹת חַיִּים רְאוּיִים.
הַחְלָטָה זוֹ, אִם כָּךְ, הָיָה בָּהּ יְסוֹד מָזוֹכִיסְטִי. אָמְנָם שִׁגְרַת יוֹמוֹ שֶׁל הַמָּכוּר לֹא תָּמִיד מִתְנַהֶלֶת עַל מֵי מְנוּחוֹת, וְלֹא טִיפּוּס מְפוּכָּח כֶּאֱלִישָׁע יִטְעַן שֶׁזֶּהוּ מַצָּב אִידִילִי. אֲבָל דַּי לְהַיְישִׁיר מַבָּט אַמִּיץ בְּחַיָּיו שֶׁל כָּל הוֹרָה כְּדֵי לְאַבְחֵן אֵיזוֹ טָעוּת עֲגוּמָה עוֹמֶדֶת בִּבְסִיסָם. לֹא טָעוּת טְרָגִית, רַק עֲגוּמָה וַחֲשׂוּכַת מַרְפֵּא. עֲגוּמָה מִכּוֹחָהּ שֶׁל הַתַּכְלִית שֶׁכָּבְשָׁה אֶת חַיָּיו וַחֲשׂוּכַת מַרְפֵּא בְּאֵין דֶּרֶךְ חֲזָרָה. מִנֶּגֶד, הִתְבּוֹנְנוּת בְּנַפְשָׁם שֶׁל מַכָּרָיו הַהוֹרִים גָּרְמָה לוֹ לְשַׁעַר שֶׁלַּמְרוֹת הַכּוֹל יֵשׁ בְּחַיֵּיהֶם, כְּפִי שֶׁהֵם עַצְמָם עֲשׂוּיִים לְהָעִיד, "נָרָטִיב מֶרְכָּזִי" מְסַפֵּק לְמַדַּי; שֶׁקַּיָּים שָׁם, נוֹסָף לַיְּגִיעָה הַיּוֹם־יוֹמִית הַשּׂוֹחֶקֶת עַד עָפָר, דָּבָר־מָה בַּעַל עֵרֶךְ — עֵרֶךְ אִישִׁי לַחֲלוּטִין, אוֹטִיסְטִי אֶפְשָׁר לוֹמַר, שֶׁהוּא, אֱלִישָׁע, כְּלָל אֵינוֹ מַכִּיר.

נָהוּג לַחֲשׁוֹב שֶׁדָּרוּשׁ כּוֹחַ רָצוֹן חָזָק כְּדֵי לְהִיגָּמֵל. אֲנָשִׁים שֶׁשּׁוֹמְעִים עַל אָדָם שֶׁהָיָה מָכוּר לְדַבֵּר־מָה וְחָדַל עֲשׂוּיִים לוֹמַר זֶה לָזֶה: כָּל הַכָּבוֹד, כַּנִּרְאֶה יֵשׁ לוֹ כּוֹחַ רָצוֹן. כְּשֶׁיִּשְׁמְעוּ עַל אָדָם שֶׁלֹּא הִצְלִיחַ לְהִיגָּמֵל מֵהֶרְגֵּלוֹ הָרַע יַגִּידוּ: מָה לַעֲשׂוֹת, פָּשׁוּט אֵין לוֹ דֵּי כּוֹחַ רָצוֹן, וְאוּלַי יָרִימוּ גַּבּוֹת בְּצַעַר. אֱלִישָׁע, מִתּוֹךְ זְהִירוּת, שֵׂיעָר שֶׁלִּכְלִי הַמְּפוֹאָר הַזֶּה — כּוֹחַ הָרָצוֹן — יֵשׁ גַּם חֶסְרוֹנוֹת בְּצַד הַיִּתְרוֹנוֹת. הוּא סוֹבֵל מֵהַעֲרָכַת יֶתֶר. הֵיעָדֵר כּוֹחַ רָצוֹן הוּא מַצָּבָם הַטִּבְעִי שֶׁל רוֹב בְּנֵי הָאָדָם. בִּרְכַּת הַכּוֹחַ הַזֶּה נִיתְּנָה כַּנִּרְאֶה בַּקִּימּוּץ לְמִיעוּט מוּבְחָר שֶׁאוּלַי יוֹדֵעַ אֵיךְ לְהִשְׁתַּמֵּשׁ בּוֹ. נִיסְיוֹן הַחַיִּים שֶׁל אֱלִישָׁע הִבְהִיר לוֹ שֶׁכּוֹחַ הָרָצוֹן אֵינוֹ דָּבָר שֶׁאֶפְשָׁר לִסְמוֹךְ עָלָיו בְּרִגְעֵי מִפְנֶה אוֹ מַשְׁבֵּר; הוּא יָפֶה לְמִי שֶׁרוֹצֶה לְטַפֵּס אֶל מֵרוֹמִי הַצּוּק אוֹ לָרוּץ מָרָתוֹן בְּגִיל חֲמִישִּׁים, אֲבָל לֹא לְעִנְיְינֵי הַיּוֹם־יוֹם, לְפִיתּוּלֵיהֶם וְלִיגִיעוֹתֵיהֶם.
אֱלִישָׁע לֹא נִזְקַק לְשׁוּם כּוֹחַ רָצוֹן, בְּאַף שָׁלָב בְּחַיָּיו, וּמִמֵּילָא נֶעֶדְרָה תְּכוּנָה זוֹ מִשְּׁלַל תְּכוּנוֹתָיו. דַּי הָיָה בְּהַחְלָטָה, הַחְלָטָה שֶׁנִּשְׁעֲנָה בְּעִיקָּר עַל מֵיאוּס מִצְטַבֵּר, עַל תְּחוּשַׁת הָרָקָב שֶׁל הַשִּׁעְבּוּד הָרַפָּטִיטִיבִי. הוּא הִתְחִיל לִהְיוֹת מְשׁוּעֲמָם.
גַּם אִם כּוֹחַ רָצוֹן לֹא הָיָה לוֹ, אִישִׁיּוּת הָיְיתָה. מְסוּיֶּמֶת וּבִלְעָדִית, מִן הַסְּתָם, שֶׁלּוֹ בִּלְבַד. אֱלִישָׁע רָאָה בָּהּ עוֹנֶשׁ. מֵרֶגַע שֶׁבָּגַר דַּיּוֹ כְּדֵי לַעֲמוֹד עַל קִיּוּמָהּ שֶׁל הַמַּתָּנָה הַזֹּאת וּלְהַגְדִּיר אֶת תָּוֶויהָ הִיא הָיְיתָה מְשׁוּלָה בְּעֵינָיו לְמִשְׁקָל עוֹדֶף, לְפֵאָה נָכְרִית מוּזָרָה וּכְבֵדָה שֶׁהוּנְּחָה עַל רֹאשׁוֹ. אוּלַי לֹא מָצָא צוֹרֶךְ מַמָּשִׁי בָּאִישִׁיּוּת. וְכִי אֵיזֶה שִׁימּוּשׁ יָכוֹל לִהְיוֹת לָהּ? הִיא אֵינָהּ דְּרוּשָׁה כְּדֵי לִנְהוֹג בִּמְכוֹנִית וְלֹא לַעֲרִיכַת קְנִיּוֹת בַּסּוּפֶּר. לֹא לִצְפִיָּיה בַּסְּרָטִים, וְגַם בִּקְרִיאַת הַחֲדָשׁוֹת בָּעִיתּוֹן אֵין לָהּ תַּפְקִיד. בָּרוּר שֶׁאֵינָהּ דְּרוּשָׁה לַצְּרָכִים הַפִיזִיִּים לְמִינֵיהֶם. גַּם בְּשִׂיחָה הִיא אֵינָהּ חִיּוּנִית. יִיתָּכֵן שֶׁבְּתַהֲלִיךְ הַהֶיכֵּרוּת בֵּין בְּנֵי זוּג, בְּמֶשֶׁךְ הַקָּצָר שֶׁל תְּחִילַּת הַ"קֶשֶׁר", אָכֵן דְּרוּשָׁה אִישִׁיּוּת כָּזוֹ אוֹ אַחֶרֶת, אַךְ כַּאֲשֶׁר מְבַלִּים עִם זוּגוֹת וָתִיקִים נִיתָּן לְהִתְרַשֵּׁם שֶׁאִישִׁיּוּתוֹ שֶׁל כָּל אֶחָד מֵהַצֶּמֶד לָרוֹב רַק מְחַבֶּלֶת בַּיְּחָסִים.
גַּם עֲבוֹדָתוֹ שֶׁל אֱלִישָׁע לֹא הִצְרִיכָה שִׁימּוּשׁ מַמָּשִׁי בָּאִישִׁיּוּת. אַדְרִיכָל. מְתַכְנֵן בָּתִּים. יִיתָּכֵן שֶׁדָּרוּשׁ כִּישָּׁרוֹן כָּלְשֶׁהוּ לְשֵׁם כָּךְ. לְכָל הַפָּחוֹת רְאִיָּיה הַנְדָּסִית אוֹ מֶרְחָבִית אוֹ מַשֶּׁהוּ. אֲבָל כְּשֶׁרָכַן עַל שׁוּלְחַן הַשִּׂרְטוּט אִישִׁיּוּתוֹ יָשְׁבָה בְּטֵלָה. וְכָךְ גַּם כְּשֶׁיָּשַׁב עִם לָקוֹחוֹת שֶׁנִּיסּוּ כְּמֵיטַב יְכוֹלְתָּם לְתָאֵר אֶת הַבַּיִת שֶׁהֵם רוֹאִים בַּחֲזוֹנָם וּלְהַבְהִיר אֵיזוֹ חָזוּת וְאֵיזֶה אוֹפִי צְרִיכִים לִהְיוֹת לוֹ. אֲנָשִׁים תְּמִימִים אֵלֶּה, שֶׁלֹּא פַּעַם חָשְׂפוּ בְּפָנָיו אֶת צְפוּנוֹת לִבָּם, לֹא יָדְעוּ שֶׁהֵם מוֹסְרִים אֶת תִּכְנוּן בֵּיתָם בִּידֵי אָדָם בַּעַל הָרֶגֶל נוֹרָא כָּל כָּךְ. מִמַּכָּרָיו, כָּאָמוּר, לֹא טָרַח לְהַסְתִּיר, מֵהַלָּקוֹחוֹת — כֵּן. הֲרֵי אֵין סָפֵק שֶׁאִילּוּ יָדְעוּ הָיוּ מְחַפְּשִׂים אַדְרִיכָל אַחֵר. יֵשׁ לְהַנִּיחַ שֶׁיִּימָּצְאוּ לֹא מְעַט אַדְרִיכָלִים שֶׁכְּלָל אֵינָם מְכוּרִים לְהֵרוֹאִין, לְכָל הַיּוֹתֵר מִתְעַנְיְינִים בְּיֵינוֹת וְיוֹצְאִים לְטִיּוּלֵי מִסְעָדוֹת בְּאֵירוֹפָּה. וְאֵיכְשֶׁהוּ טִבְעִי שֶׁמַּזְמִינֵי הַתִּכְנוּן יַעֲדִיפוּ אֶחָד מֵאֵלֶּה, גַּם אִם אֵין לָהֶם סִיבָּה שֶׁל מַמָּשׁ לְהַאֲמִין כִּי אַדְרִיכָל שֶׁאֵינוֹ מָכוּר לְהֵרוֹאִין יֵיטִיב לָדַעַת כֵּיצַד מְמַמְּשִׁים אֶת אוֹתוֹ חָזוֹן פְּרָטִי וְחַד־פַּעֲמִי שֶׁלָּהֶם. מִדֵּי פַּעַם בְּפַעַם, כְּשֶׁהָיָה בְּמַצַּב רוּחַ מְרוֹמָם, לֹא הִתְאַפֵּק אֱלִישָׁע וּפָלַט כִּבְדֶרֶךְ אַגַּב, בְּתוֹךְ שִׂיחָה עִם לָקוֹחַ, מִשְׁפָּט כְּמוֹ: בּוֹא נְקַצֵּר הַפַּעַם, כִּי אֲנִי צָרִיךְ לִקְפּוֹץ לְלוֹד לִקְנוֹת מָנָה לִפְנֵי שֶׁיָּבוֹא הַקְּרִיז, וַאֲנִי רוֹצֶה לְהַקְדִּים אֶת הַפְּקָק בְּאַיָּילוֹן. בְּלֵית בְּרֵרָה הִנִּיחוּ הַלָּקוֹחוֹת שֶׁהוּא מִתְבַּדֵּחַ.
וְאִילּוּ הַהֵרוֹאִין הָיָה מַתָּנָה שֶׁהֶעֱנִיק לְעַצְמוֹ.
אִישׁ לֹא כָּפָה עָלָיו, לֹא פִּיתָּה וְלֹא שִׁידֵּל אוֹתוֹ. חוֹבְבֵי הַקְּלִישָׁאוֹת וְהַסֵּדֶר הַטּוֹב אוּלַי יִסְבְּרוּ אַחֶרֶת, אֲבָל אֵין זוֹ בְּהֶכְרֵחַ חוּלְשַׁת אוֹפְיוֹ שֶׁל אָדָם שֶׁמְּבִיאָה אוֹתוֹ לֹא לַמִּפְגָּשׁ הָרִאשׁוֹן עִם הַסַּם וְלֹא לְהֶמְשֵׁךְ הַקֶּשֶׁר, אֶלָּא יַד הַמִּקְרֶה. גִּיבּוֹרֵנוּ מֵעוֹלָם לֹא עָמַד וְהֶחֱלִיט שֶׁיִּהְיֶה מָכוּר לְחוֹמֶר זֶה אוֹ אַחֵר; אֲפִילּוּ חוֹבֵב לְגִימָה מִזְדַּמֶּנֶת לֹא הָיָה. נְסִיבּוֹת שֶׁהֵן פָּסִיבִיּוֹת וּסְתָמִיּוֹת מִכְּדֵי לְתָאֲרָן הֵבִיאוּ אוֹתוֹ לְעִישּׁוּן רִאשׁוֹן, שֵׁנִי וּשְׁלִישִׁי. אֶת הַשְּׁאָר עָשָׂה בְּיַזַּמְתּוֹ. עָשָׂה מִשּׁוּם שֶׁהָיָה קַל לַעֲשׂוֹת. אֶפְשָׁר לוֹמַר שֶׁאִישִׁיּוּתוֹ נֶעֶנְתָה לַחוֹמֶר הַמְּסוּיָּם הַזֶּה. אֲפִילּוּ מָצְאָה אוֹתוֹ מוֹעִיל.
מוֹעִיל לְפָחוֹת מִבְּחִינָה זוֹ שֶׁאֱלִישָׁע נָטָה מִטִּבְעוֹ (הֲרֵי אֵין לְהַסִּיק מֵהַנֶּאֱמָר כָּאן שֶׁהָיָה נֶעְדַּר טֶבַע כָּלְשֶׁהוּ) אֶל הַחַיִּים הַפְּשׁוּטִים, וְחַיָּיו כְּמָכוּר אָכֵן הָיוּ חַיִּים פְּשׁוּטִים לְמַדַּי. וְדֶרֶךְ אַגַּב, אֵין סָפֵק שֶׁנְּטִיָּיה זוֹ כְּשֶׁלְּעַצְמָהּ מוּצְדֶּקֶת וּמַתְאִימָה לְצַוֵּוי הָאָפְנָה שֶׁל תְּקוּפָתֵנוּ; זֶה עָשׂוֹר אוֹ שְׁנַיִים שֶׁאֲנָשִׁים מְדַבְּרִים בְּשֶׁבַח הַחַיִּים הַפְּשׁוּטִים. הֵם כִּבְיָכוֹל מוּמְלָצִים. דּוֹמֶה שֶׁיֵּשׁ אֵיזוֹ אַהֲדָה כְּלַפֵּי אֲנָשִׁים שֶׁפָּרְשׁוּ מֵהַמֵּרוֹץ לְמַעַן חַיִּים שְׁלֵוִוים יוֹתֵר. כִּמְעַט כָּל אֶחָד כְּבָר יוֹדֵעַ זֹאת, אֲפִילּוּ מִי שֶׁחַיָּיו תּוֹסְסִים וְתוֹבְעָנִיִּים יוֹדֵעַ שֶׁאֵין כְּמוֹ הַחַיִּים הַפְּשׁוּטִים.
וְאֵלֶּה הָיוּ חַיָּיו הַפְּשׁוּטִים שֶׁל אֱלִישָׁע: עֲבוֹדָה, הֵרוֹאִין, קְצָת טֵלֵוִויזְיָה, וְזֶהוּ, הוֹלְכִים לִישׁוֹן. וּלְמָחֳרָת — אוֹתוֹ דָּבָר. לֹא בִּיקֵּשׁ יוֹתֵר מִדַּי, לֹא נִיקֵּר עֵינַיִים בְּשׁוּם צוּרָה. כָּךְ, לְמֵיטַב הַכָּרָתוֹ, נִשְׁמְרָה אִישִׁיּוּתוֹ שְׁקֵטָה, לֹא עָשְׂתָה צָרוֹת.
מוּבָן שֶׁחַיִּים אֵלֶּה הִצְלִיחוּ לְהִתְנַהֵל רוֹב הַזְּמַן בְּאוֹתָהּ פַּשְׁטוּת נוֹחָה לְמַדַּי בְּעִיקָּר בִּזְכוּת הֱיוֹתוֹ עַצְמָאִי. מִקְצוֹעַ זֶה דָּבָר חָשׁוּב. וְאִם מֵבִין הַתַּחְבִּיבִים הַמּוּצָּעִים לְךָ בָּחַרְתָּ בַּהֲרָצַת שׁוּרוֹת שֶׁל הֵרוֹאִין — מִקְצוֹעַ טוֹב הוּא דָּבָר חָשׁוּב בִּמְיוּחָד. בִּשְׁנוֹת הַשִּׁימּוּשׁ שֶׁלּוֹ זָכַר אֱלִישָׁע לֹא פַּעַם לְהַכִּיר טוֹבָה לְהוֹרָיו עַל שֶׁדָּחֲפוּ אוֹתוֹ לִלְמוֹד מִקְצוֹעַ שֶׁל מַמָּשׁ. רַק תִּבְחַר, אָמְרוּ לוֹ, אֲנַחְנוּ נְמַמֵּן. לִקְרַאת סוֹף שֵׁירוּתוֹ הַצְּבָאִי דּוּבַּר בַּבַּיִת עַל הַנְדָּסָה אוֹ רְאִייַּת חֶשְׁבּוֹן. גַּם בְּשִׁבְחֵי הַשַּׁמָּאוּת דּוֹבֵר. אֱלִישָׁע בָּחַר בְּאַדְרִיכָלוּת. הוֹרָיו הֵרִיעוּ. רַק כַּעֲבוֹר שָׁנִים, כְּשֶׁשָּׁקַע בְּשִׁימּוּשׁ וְהָיָה לִמְכּוֹר, לָמַד לְהַעֲרִיךְ עַד מְאוֹד אֶת הֱיוֹתוֹ אַדְרִיכָל מוּסְמָךְ, בַּעַל מִקְצוֹעַ חוֹפְשִׁי שֶׁעוֹבֵד בְּבֵיתוֹ. כִּי קָשֶׁה לִהְיוֹת מָכוּר לְאוֹרֶךְ זְמַן אִם אַתָּה שָׂכִיר וְיֵשׁ לְךָ בּוֹס עֵרָנִי וְשָׁעוֹת קְבוּעוֹת, רְצוּפוֹת וַאֲרוּכּוֹת, וּבְעִיקָּר הַכְנָסָה לֹא מַרְשִׁימָה.
אֲנִי בַּעַל מִקְצוֹעַ חוֹפְשִׁי, אָמַר אֱלִישָׁע כְּשֶׁהִצִּיג אֶת עַצְמוֹ לְזָרִים.

אַף שֶׁיָּכוֹל הָיָה לְסַנְגֵּר עָלָיו, הֶעֱדִיף אֱלִישָׁע שֶׁלֹּא לְדַבֵּר עַל הַהֵרוֹאִין. זֶה יוֹצֵר קָצָר בַּתִּקְשׁוֹרֶת, כָּךְ לָמַד מִנִּיסְיוֹנוֹ. בְּנֵי שִׂיחוֹ הִרְגִּישׁוּ מוּתְקָפִים. אָדָם שׁוֹמֵעַ אֶת הַמִּילָּה הֵרוֹאִין וּמִיָּד עוֹלֶה בְּאַפּוֹ רֵיחַ שֶׁל רִיקָּבוֹן וּמָוֶות, וְהוּא כָּבֶה  דְּחִיָּיה.
לְפִיכָךְ לֹא דִּיבֵּר עַל הֵרוֹאִין. וְדַוְוקָא הָיָה לוֹ מָה לוֹמַר עַל הֵרוֹאִין, וַדַּאי שֶׁהָיָה; אֶלָּא שֶׁלֹּא הָיָה לְמִי. עִם כַּמָּה מִמַּכָּרָיו הַוּוֹתִיקִים שָׁמַר אָמְנָם עַל קֶשֶׁר כָּלְשֶׁהוּ, אֲבָל אִישׁ מֵהֶם לֹא הִשְׁתּוֹקֵק לִשְׁמוֹעַ אֶת דִּבְרֵי הֲסָנֵגוֹרֶיהָ שֶׁלּוֹ. מִכֵּיוָון שֶׁלֹּא הָיָה לוֹ עִם מִי לְדַבֵּר עַל הַדָּבָר הַמֶּרְכָּזִי בְּחַיָּיו נָטָה אֱלִישָׁע לְהִסְתַּגֵּר. כָּךְ הִסְתַּגֵּר בְּמֶשֶׁךְ תְּקוּפָה לֹא קְצָרָה. זוֹ הָיְיתָה תְּקוּפָה יָפָה. רַק הוּא וְהַחוֹמֶר לְבַדָּם בְּדִירָתוֹ. עַרְבִים שְׁלֵמִים בִּילּוּ כָּךְ שְׁנֵיהֶם. לִפְעָמִים עָבַר שָׁבוּעַ בְּלִי שֶׁפָּצָה אֶת פִּיו. בְּאוֹתָם יָמִים הָיָה מְמוּקָּד כַּהֲלָכָה. שָׁם לֵב לִפְרָטִים. לְמָשָׁל לִפְרָטֶיהָ שֶׁל הַיָּד שֶׁיּוֹצֵאת מֵהַקִּיר. הַיָּד הַזֹּאת הָיְיתָה חֲשׁוּבָה, וְהוּא רָאָה אוֹתָהּ אַחַת לְיוֹמַיִים כְּשֶׁהָלַךְ לִקְנוֹת,
תָּמִיד בְּאוֹתוֹ מָקוֹם, בְּאוֹתוֹ קִיר בֵּטוֹן. הִיא יָצְאָה אֵלָיו מִצִּדּוֹ הַשֵּׁנִי שֶׁל הַקִּיר מִבַּעַד לְחוֹר בְּגוֹבַהּ הַמּוֹתְנַיִים. לָרוֹב רָאָה רַק אֶת כַּף הַיָּד וְעוֹד כַּעֲשָׂרָה סֶנְטִימֶטְרִים בְּמַעֲלֵה הָאַמָּה. זוֹ הָיְיתָה הַיָּד שֶׁלָּקְחָה אֶת כַּסְפּוֹ, חָזְרָה פְּנִימָה, וּמִיָּד שׁוּב יָצְאָה וְהִגִּישָׁה לוֹ שַׂקִּיק שֶׁנֶּאֱחַז בִּשְׁתֵּי אֶצְבָּעוֹת. הַתַּהֲלִיךְ נִמְשָׁךְ פָּחוֹת מֵעֶשֶׂר שְׁנִיּוֹת. אֶפְשָׁר לוֹמַר שֶׁהוּא נִקְשַׁר אֶל הַיָּד הַזֹּאת כְּכָל שֶׁאֶפְשָׁר לְהִיקָּשֵׁר אֶל יָד. לֹא הָיָה בָּהּ מַשֶּׁהוּ מְיוּחָד, כַּף צְהַבְהַבָּה עִם חֲרִיצִים יְרוּקִּים וְעִם כָּל הָאֶצְבָּעוֹת וְהַצִּיפּוֹרְנַיִים בִּקְצוֹתֵיהֶן, בְּלִי שׁוּם רֶמֶז לְאוֹפְיוֹ שֶׁל בְּעָלֶיהָ, רַק יָד עִנְיָינִית, יָד שֶׁעוֹשֶׂה חָרַשׁ אֶת מְלָאַכְתָּהּ בָּעוֹלָם שֶׁבּוֹ יָדַיִים כֹּה רַבּוֹת שְׁרוּיוֹת בִּמְבוּכָה וּבְחוֹסֶר תַּכְלִית. אָה! הַמְּתִיקוּת שֶׁבְּנוֹסְטַלְגִּייָּה! אֵיזֶה רֶגֶשׁ חַם וּמֵלַנְכּוֹלִי אָפַף אֶת אֱלִישָׁע כְּשֶׁחָשַׁב עַל הַיָּד הַמְּגִיחָה מִן הַקִּיר!
אֶלָּא שֶׁהַיָּד הַזֹּאת שַׁיֶּיכֶת לְעֵבֶר. וְאִילּוּ כְּשֶׁהִפְנָה אֶת מַבָּטוֹ אֶל הֶעָתִיד רָאָה אֶת עַצְמוֹ בְּדִמְיוֹנוֹ מַגִּיעַ לְבִיקּוּר אֵצֶל מַכָּרָיו, מִנְשָׂא תִּינוֹקוֹת תָּלוּי לוֹ עַל בִּטְנוֹ. אֵין סָפֵק שֶׁיִּזְדָּרְזוּ לְהַכְנִיסוֹ, שֶׁיַּאַרְחוּ אוֹתוֹ וְאֶת יַלְדּוֹ כְּמוֹ שֶׁצָּרִיךְ. זֶה לֹא יִהְיֶה פָּשׁוּט, אֲבָל הֵם יִהְיוּ נֶחְמָדִים אֵלָיו. הוּא יִהְיֶה אָב, וְזֶה יִמְצָא חֵן. וַהֲרֵי זֶה יִיעוּדוֹ שֶׁל כָּל הָעִנְיָין: לִמְצוֹא חֵן. וְהוּא הוֹלֵךְ לִמְצוֹא חֵן. וְעוֹד אֵיךְ.







https://www.shortstoryproject.com/he/story/%d7%90%d7%9c%d7%99%d7%a9%d7%a2/
#אֶקְזֶסְטֶנְצִיָּאלִיסְטִי#הוֹרוּת#הִרְהוּרִים#הִתְמַכְּרוּת#יִשְׂרְאֵלִי#שָׁנוּן