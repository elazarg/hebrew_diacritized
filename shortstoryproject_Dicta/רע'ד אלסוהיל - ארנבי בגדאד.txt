"אוּלַי לֹא אֲאַבֵּד אֶת מָאוֹר עֵינַי, אֲבָל אֶהְיֶה עִיוֵּור יוֹתֵר, כִּי אֵין מִי שֶׁמִּסְתַּכֵּל בִּי וְרוֹאָה אוֹתִי".
סָארָאמָאגוֹ
 
סָעִיד פּוֹתֵחַ אֶת הַדֶּלֶת שָׁתוּי. הָאַרְנָב קוֹפֵץ פְּנִימָה. מַתְחִילוֹת הַבְּעִיטוֹת וּשְׁנֵיהֶם צוֹעֲקִים.
"מָה אַתָּה עוֹשֶׂה פֹּה? זֶה הַמָּקוֹם שֶׁלִּי."
וְאָז הוּא מוּשְׁלָךְ בִּבְעִיטָה עַזָּה אֶל מִחוּץ לַמַּקְפִּיא הַמְּקוּלְקָל.
בָּאָרֶץ הַזֹּאת זֶרֶם הַחַשְׁמַל חָזָק וְהַמֶּתַח גָּבוֹהַּ כָּל כָּךְ שֶׁהַמְּפַסְּקִים אֵינָם נִשְׁמָעִים לְךָ כְּשֶׁאַתָּה מְנַסֶּה לְכַבּוֹת אֶת הָאוֹר. הַחַשְׁמַל  הֶכְרֵחִי כַּאֲוִויר לִנְשִׁימָה. יֵשׁ כָּאן שֶׁמֶשׁ חַשְׁמַלִּית שֶׁזּוֹרַחַת יוֹמָם וְלַיְלָה. אֵין כְּלַל אוֹרוֹת נְמוּכִים, וְלָכֵן, מַכְשִׁירֵי חַשְׁמַל רַבִּים מִתְקַלְקְלִים, כִּי אֵין דֶּרֶךְ לְתַחְזֵק אוֹתָם, שֶׁהֲרֵי תַּחֲזוּקָה מְחַיֶּיבֶת לְכַבּוֹת אֶת הַמַּכְשִׁיר כְּדֵי שֶׁהָעוֹבֵד לֹא יִתְחַשְׁמֵל.
בְּבָתֵּי הַמְּגוּרִים וּבְבָתֵּי הַחוֹלִים נִנְקְטוּ אֶמְצָעִים שׁוֹנִים לְעַמְעֵם אֶת הָאוֹרוֹת בִּשְׁעַת הַצּוֹרֶךְ. בְּבָתֵּי הַחוֹלִים מְכַסִּים אֶת הַנּוּרוֹת בַּקּוּפְסָאוֹת קַרְטוֹן מְשׁוּחוֹת בְּצֶבַע שָׁחוֹר וּמַצְמִידִים אֶת הַקּוּפְסָאוֹת לַקִּיר בְּמַסְמְרִים כְּדֵי לִיצוֹר תְּחוּשָׁה שֶׁל חוֹשֶׁךְ. בַּבָּתִּים, הַתּוֹשָׁבִים מְכַסִּים אֶת הַנּוּרוֹת הַקּוֹרְנוֹת בִּירִיעוֹת קַנְבָס עָבֶה, אוֹ בְּאָרִיג שָׁחוֹר גַּס,  מָה  שֶׁגָּרַם לַעֲלִיַּית מְחִירֵי הָאֲרִיגִים הַגַּסִּים הַשְּׁחוֹרִים.
סָעִיד שָׁם לֵב לְחוֹשֶׁךְ לְאַחַר שֶׁגּוֹרַשׁ מִבֵּיתוֹ. הוּא מִתְיַישֵּׁב עַל הָרִצְפָּה וּמַכֶּה עַל יְרֵכוֹ הַיְּמָנִית: אֲנִי  שֶׁנִּיקִּיתִי אֶת הַבַּיִת הַזֶּה כְּשֶׁהַחֲתוּלָה הָאֲרוּרָה הַהִיא יֶשְׁנָהּ בּוֹ. גֵּירַשְׁתִּי אוֹתָהּ וְחַבְרֵי סָמִיר עָזַר לִי. הוּא נָתַן לִי חוֹמְרֵי נִיקּוּי וְאָמַר לִי: "אַתָּה צָרִיךְ לְנַקּוֹת אֶת הַמָּקוֹם הַזֶּה." אֲנִי לֹא מֵבִין אֵיךְ קָאסֶם הַמְּנֻוּוֹל מִשְׁתַּלֵּט לִי עַל הַבַּיִת בְּגַסּוּת כָּזֹאת, בְּלִי נְקִיפוֹת מַצְפּוּן. אֲנִי אֶתְלוֹנֵן עָלָיו בַּמִּשְׁטָרָה. זְכוּתִי לַעֲשׂוֹת זֹאת, אֲנָשִׁים.
 קָאסֶם זֶה עַצְמוֹ הָיָה חָבֵר שֶׁלִּי עַד לִפְנֵי כַּמָּה יָמִים, אָז אֵיךְ הוּא מִתְכַּחֵשׁ לַחֲבֵרוּת הַזֹּאת? וְאֵיפֹה אֲנִי אֶמְצָא בַּלַּיְלָה הַזֶּה, בְּקוֹר הַכְּלָבִים הַזֶּה, מַכְשִׁיר אַחֵר? מֶה עָשִׂיתִי שֶׁזֶּה מַגִּיעַ לִי?
אַרְנָב הַמִּדְרָכָה פּוֹרֵץ בִּבְכִי תַּמְרוּרִים, מְנַסֶּה לְהַדֵּק אֶת הַ"דְּשֶׁדָּאשָׁה"[1] הַמְּרוּפֶּטֶת הַקְּרוּעָה אֶל גּוּפוֹ כְּדֵי לֶאֱטוֹם אֶת הַפְּרָצוֹת, מוֹחֶה אֶת דִּמְעוֹתָיו, וּפִתְאוֹם, כְּמִי שֶׁנִּזְכַּר בְּמַשֶּׁהוּ, מְמַשֵּׁשׁ אֶת הַקַּעֲקוּעַ שֶׁעַל זְרוֹעוֹ הַיְּמָנִית, וְדִמְעוֹתָיו מְחַיְּיכוֹת, טְעוּנוֹת חֲמִימוֹת נִסְתֶּרֶת.
הוּא עוֹבֵר לַמִּדְרָכָה שֶׁמִּמּוּל אֶל בֵּית הַקָּפֶה שֶׁבְּעָלָיו שָׁכַח לְכַבּוֹת בּוֹ אֶת הָרַדְיוֹ. הַקַּרְיָין אוֹמֵר: "הַפַּרְלָמֵנְט יְקַיֵּים מָחָר אֶת הַהַצְבָּעָה עַל הַהַחְלָטָה לְחַלֵּק מִגְרָשִׁים לִמְגוּרִים לִבְכִירֵי הַשִּׁלְטוֹן." סָעִיד מוֹשֵׁךְ כַּמָּה שַׂקִּיּוֹת שֶׁמּוּטָּלוֹת לְיָדוֹ וּמְגַלְגֵּל אוֹתָן בֵּין יָדָיו לְמַשֶּׁהוּ דּוֹמֶה לְכַדּוּר, שֶׁיְּשַׁמֵּשׁ לוֹ כָּרִית. הוּא מִשְׂתָּרֵעַ עַל הָאֲדָמָה, נֶאֱנַח וְנוֹשֵׁם נְשִׁימָה עֲמוּקָּה. הוּא נִרְדַּם וְקוֹל עַצְמוֹתָיו הַמִּתְפּוֹקְקוֹת מִתְעַרְבֵּב  בְּנַחֲרוֹתָיו. הוּא צוֹחֵק בִּשְׁנָתוֹ וּצְחוֹקוֹ מִתְגַּלְגֵּל וְרוֹעֵם , הֲיִיתָּכֵן שֶׁהוּא חוֹלֵם?
הַגֶּשֶׁר
הַמִּשְׁלָחוֹת מִתְכּוֹנְנוֹת לִזְרוֹעַ אֶת חֲלוֹמוֹתֵיהֶן בַּמַּסָּע הַבָּא. הַתְּמִימוּת שֶׁל סָמַר רָצָה אַחֲרֵי הָאַרְנָבִים הַיָּפִים, וְאֶחָד מֵהֶם נֶעֱלַם בִּמְאוּרָתוֹ. הַיַּלְדָּה בּוֹכָה, מְצַפֶּה שֶׁיֵּיצֵא, מַרְכִּינָה אֶת רֹאשָׁהּ אֶל  הַבּוֹר הַהוּא שֶׁבֵּין הָעֵצִים וּמְנַסָּה לְחַפֵּשׂ אוֹתוֹ, כִּי עַכְשָׁיו יֵשׁ לָהּ שְׁלוֹשָׁה אַרְנָבִים בִּמְקוֹם אַרְבָּעָה.
הַשְּׁחָפִים  מְרַחֲפִים מֵעַל הַחִידֶּקֶל. הַגֶּשֶׁר פּוֹתֵחַ אֶת שְׁעָרָיו לְאַלְפֵי אֲנָשִׁים – רָאשִׁים שֶׁעוֹד לֹא הִבְשִׁילוּ וְעוֹד לֹא בָּאָה הָעֵת לְקוֹצְרָם[2] , וְרָאשִׁים כְּבֵדִים מִדְּאָגוֹת וַאֲנָחוֹת. הוֹ אַלְלָה עֶזְרֵי,  סוֹמֵךְ הָעֲשׁוּקִים, תֵּן לָנוּ אֶת מְבוּקָּשֵׁנוּ, אֲנַחְנוּ הָעֲנִיִּים חַסְרֵי-הַכּוֹל! אִימָאן כּוֹרֶכֶת סְבִיב גּוּפָהּ אֶת גְּלִימָתָהּ הַיְּשָׁנָה הַמְּאוּבֶּקֶת וְדוֹחֶפֶת  לְפָנֶיהָ אֶת יְלָדֶיהָ, אֶחְלָאֵם וְעוֹמֶר וּמוּחַמַּד וְזַיְיד וְעָלַי: תַּחֲזִיקוּ בִּי, יְלָדִים. אֱלוֹהִים מְצַוֶּוה וְעָלֵינוּ לְצַיֵּית. בְּאָב אַל-חואאג' אֵינוֹ מֵשִׁיב אֶת פָּנָיו שֶׁל אִישׁ רֵיקָם[3]. הַיְּלָדִים נָעִים  עִם הַמִּשְׁלָחוֹת לְעֵבֶר הַכְּבִישׁ.

חֲבֵרוֹת

סָעִיד מִתְעוֹרֵר בַּבּוֹקֶר וְיוֹצֵא לְשׁוֹטֵט בִּרְחוֹב אֶל-מִתָּנְבִי. כּוּלָּם חֲבֵרָיו וְאֵין לוֹ  חָבֵר. סָמִיר, הָעוֹבֵד בְּאַחַת הַסִּפְרִיּוֹת, מְרַחֵם עָלָיו וּמַגִּישׁ לוֹ כּוֹס תֶּה וּפְרוּסַת לֶחֶם: "אֲנִי נִשְׁבָּע בְּחִידֶּקֶל וּבַפֹּרָת, שֶׁאֵינִי מַבְדִּיל בֵּינֵיהֶם. קָאסֶם גָּנַב מִמֶּנִּי כְּשֶׁיָּשַׁנְתִּי. הָיָה לִי קְצָת כֶּסֶף. הִתְעוֹרַרְתִּי וְלֹא מָצָאתִי בַּכִּיס כְּלוּם. קָאסֶם הַמְּנֻוּוֹל, שֶׁגָּזַל מִמֶּנִּי אֶת הַבַּיִת."
"הוֹ סָעִיד, חוּס עַל עַצְמְךָ. יוֹם שִׁישִּׁי הַיּוֹם. זֶה יוֹם הַפַּרְנָסָה שֶׁלְּךָ, הָאֵל יְפַצֶּה אוֹתְךָ. נְחַפֵּשׂ לְךָ מָקוֹם אַחֵר. שְׁמַע, אֶחָד הַחֲבֵרִים הִשְׁאִיר לָךְ אֶתְמוֹל דְּשֶׁדָּאשָׁה חֲדָשָׁה וּקְצָת אוֹכֶל. בּוֹא אִיתִּי לְהִתְרַחֵץ וְלִלְבּוֹשׁ אֶת הַדֶּשְׁדָּאשָׁה שֶׁלְּךָ."
"הַיּוֹם יוֹם עֲבוֹדָה, וְאִם אֶלְבַּשׁ דְּשֶׁדָּאשָׁה חֲדָשָׁה, תְּאַבֵּד הַפַּרְנָסָה. אֲנִי אוֹהֵב אוֹתְךָ, יְדִידִי, כִּי אַתָּה אִישׁ טוֹב וְאֵינְךָ גּוֹנֵב."
הוּא שׁוֹתֵק רֶגַע קַל וּמַמְשִׁיךְ:
"שָׁמַע, אֶתְמוֹל הָלַכְתִּי עִם חָבֵר שֶׁלִּי לָדוּג, וְהוּא, בְּכָל פַּעַם שֶׁהוּא מֵרִים אֶת הַחַכָּה הוּא מַעֲלֶה דָּג שָׁמֵן וְגָדוֹל אֲבָל מַחֲזִיר אוֹתוֹ לַנָּהָר. וַאֲנִי, בְּכָל פַּעַם שֶׁאֲנִי מַעֲלֶה אֶת הַחַכָּה, אֲנִי מְקַבֵּל אֵיזֶה עֵשֶׂב, אוֹ נַעַל קְרוּעָה מֵהַזּוּג שֶׁל קָאסֶם טַנְבּוּרֵי[4]. כְּשֶׁשָּׁאַלְתִּי אוֹתוֹ לָמָּה הוּא עוֹשֶׂה זֹאת, אָמַר לִי שֶׁיֵּשׁ לוֹ כְּלִי קָטָן לִצְלִיַּית דָּגִים וְהוּא מְחַפֵּשׂ דָּג שֶׁמַּתְאִים לְגוֹדֶל שֶׁל הַכְּלִי..."
סָמִיר צוֹחֵק.
"שְׁמַע, אֲנִי רוֹצֶה לְבַשֵּׂר לְךָ שֶׁקִּיבַּלְתִּי תִּשְׁעָה מִילְיוֹן דִּינָר וְשִׁיפַּצְתִּי אֶת הַבַּיִת אַחֲרֵי שֶׁקָּרַס. אֲבָל הַבְּכִירִים מַשְׁאִירִים אוֹתִי וְנוֹסְעִים לְמִצְרַיִם אוֹ לְסוּרְיָה, אֵינִי יוֹדֵעַ לְאָן. תָּמִיד הֵם נוֹסְעִים וְלֹא מְטַפְּלִים בָּעִנְיָין שֶׁלִּי, לַמְרוֹת שֶׁהַתִּיק הוּשְׁלַם, וַאֲנִי עוֹד חַיָּיב לָהֶם שְׁלוֹשָׁה מִילְיוֹן דִּינָר!"
"מָה הַהֲבָלִים הָאֵלֶּה, סָעִיד? אַתָּה מְדַבֵּר דְּבָרִים מוּזָרִים הַיּוֹם!"
"תִּמְרַח עֲלֵיהֶם רִיבָּה וְהֵם יִהְיוּ מְתוּקִים מְאוֹד. לָלֶכֶת לִקְנוֹת לְךָ? תֵּן לִי כֶּסֶף, כִּי לִי אֵין כְּלוּם."

תְּמוּנָה לְמַזְכֶּרֶת

סָעִיד מִתְכּוֹנֵן לַטֶּקֶס הַיּוֹמִי שֶׁלּוֹ. תְּחִילָּה הוּא פּוֹנֶה לְכִיוּוּן הַחִידֶּקֶל, מֵרִים אֶת יָדָיו, קוֹרֵא אֶת פְּסוּקֵי הַ"פָאתִיחָה", מוֹשִׁיט אֶת כַּף יָדוֹ הַיְּמָנִית כְּדֵי שֶׁתִּתְמַלֵּא מַיִם, מִקֶּרֶב אוֹתָם אֶל אַפּוֹ, מִנִּשְׁקָם וּמְנַסֶּה לְהַחֲזִירָם לִמְקוֹמָם. מְמַשֵּׁשׁ אֶת הַקַּעֲקוּעַ בְּמַעֲלֵה זְרוֹעוֹ, פּוֹנֶה הַצִּידָּה, וְהֵם עוֹבְרִים וְהוּא מִתְרַגֵּז וְלֹא מִתְאַפֵּק וְצוֹעֵק: "Why you inside?, בּוֹאוּ הִנֵּה וַאֲנִי אֶצְטַלֵּם אִיתְּכֶם לְמַזְכֶּרֶת." וְאָז הוּא קוֹפֵץ אֶל בֵּין בַּעֲלֵי הָעוֹר הַלָּבָן וְהָעֵינַיִים הַצִּבְעוֹנִיּוֹת, שֶׁיֵּשׁ בְּחֶבְרָתָם גַּם כְּהִי עוֹר. הֵם מְחַיְּיכִים אֵלָיו בִּזְהִירוּת, וְהוּא קוֹרֵא לְסַמִיר: "בּוֹא, בְּחַיֶּיךָ, צַלָּם אוֹתִי אִיתָּם בְּמַצְלֵמָה שֶׁלְּךָ!"
סָמִיר נַעֲנָה לְבַקָּשָׁתוֹ בְּחִיּוּךְ, אֲבָל סָעִיד אוֹמֵר בְּלִיבּוֹ שֶׁהוּא יִתְלֶה אֶת הַתְּמוּנָה בַּשֵּׁירוּתִים הַצִּיבּוּרִיִּים. לֹא לִפְנֵי שֶׁיֵּירֵק עָלֶיהָ כַּמָּה פְּעָמִים...
סוֹף סוֹף יוֹצֵא הָאַרְנָב שֶׁל סָמַר מִמְּאוּרָתוֹ וּמִשְׂחָק עִם חֲבֵרָיו. הָאַרְנָב מֵרְחוֹב אֶל-מִתָּנְבִי נֶעֱלַם, וְאִישׁ אֵינוֹ יוֹדֵעַ הֵיכָן הוּא בְּדִיּוּק, אוּלַי הוּא יוֹשֵׁב בְּאֵיזוֹ פִּינָּה וְשׁוֹתֶה יַיִן, מְבַכֶּה אֶת אַהֲבָתוֹ הַיְּשָׁנָה.

צַוּוֹאָה

אִימָאן, אַל תִּשְׁכְּחִי לְהִתְפַּלֵּל לְמַעֲנִי, אוּלַי יַנְחֶה אוֹתִי הָאֵל בְּדֶרֶךְ הַיָּשָׁר וְאֵחָדֵל לִשְׁתּוֹת, וְאוּלַי קְדוּרֵי בַּעַל הַחֲנוּת יַעֲלֶה אֶת שִׂכְרֵי הַיּוֹמִי בִּמְקוֹם לְאַיֵּים עָלַי בְּפִיטּוּרִים, וְאוּלַי יַמְצִיא לִי הָאֵל עֲבוֹדָה בְּמָקוֹם אַחֵר, טוֹבָה יוֹתֵר מֵאֲשֶׁר אֵצֶל קְדוּרֵי הַמְּנֻוּוֹל. אַתְּ יוֹדַעַת שֶׁאֲנִי מַסְגֵּר מְצוּיָּן, לוּלֵא הַשְּׁתִיָּיה. אֲנִי אוֹהֵב אֶת הַשְּׁתִיָּיה, אִימָאן, וְגַם אוֹתְךָ אֲנִי אוֹהֵב מְאוֹד. אֲנִי מַפְקִיד בְּיָדֶיךָ אֶת הַיְּלָדִים. הִתְפַּלְּלוּ שָׁם לְמַעֲנִי, בַּקְשִׁי  אֶת הַמִּשְׁאָלָה. הִיכָּנְסִי בְּ"בְּאָב אַל-חואאג'", וְקִשְׁרֵי לְמַעֲנִי  אֶת הַשָּׁרָךְ הַיָּרוֹק הַהוּא אֶל הַחַלּוֹן, אַל תִּשְׁכְּחִי, וּפִזְרִי שָׁם אֶת כָּל רְצוֹנוֹתֵינוּ. הַאֲמִינִי לִי שֶׁהָאִימָאם מוּסָא אֶל-כָּאֶטֶ'ם אוֹהֵב אוֹתִי מְאוֹד. אֲנִי מַרְגִּישׁ שֶׁהוּא יִהְיֶה לִי מֵלִיץ-יוֹשֶׁר  הַפַּעַם, הַאֲמִינִי לִי. הוּא יוֹדֵעַ שֶׁלֹּא גָּנַבְתִּי כְּלוּם, וַאֲנִי אוֹהֵב אוֹתוֹ מְאוֹד. לְכוּ לְשָׁלוֹם...

חַיָּה אִתָּהּ

פָּמַלְיָה שֶׁל אִישׁ בִּיטָּחוֹן מְפוּרְסָם עוֹבֶרֶת מֵאֲחוֹרֵי סָעִיד, וּכְשֶׁהָאִישׁ יוֹצֵא מִמְּכוֹנִיתוֹ מִצְטָרְפִים אֵלָיו מֵאָחוֹר קְצִינִים רַבִּים שֶׁצּוֹעֲדִים בִּרְחוֹב אֶל-מִתָּנְבִי לְכִיוּוּן הַנָּהָר.  כְּשֶׁהֵם מִתְקָרְבִים, הָאַרְנָב רָץ אַחֲרֵיהֶם בִּמְהִירוּת וּמְדַקְלֵם בְּקוֹל רָם:
            טִין טִין טְרָא טִין טִין טְרָא
            " חַיָּה אַתָּה, אֲנִי מָתַי אַחֲרֶיךָ
             וְהֶמְשֵׁךְ לְהִתְרַחֵק כִּרְצוֹנְךָ
             שְׁאֵרִית הָאַהֲבָה נוֹתְרָה  בְּנַפְשִׁי, וּנְעַלְתִּיהָ אַחֲרֶיךָ".
הוּא עוֹצֵם אֶת עֵינָיו וּמְאוֹתֵת בְּיָדָיו, נִבְלַע בְּשִׁירָתוֹ כָּלִיל. אֲחָדִים מֵהַקְּצִינִים מְנַסִּים לְהַרְחִיקוֹ וְלִמְנוֹעַ מִמֶּנּוּ לָלֶכֶת אַחֲרֵיהֶם, אֲבָל אֶחָד מֵהֶם אוֹמֵר לַחֲבֵרוֹ: עֲזוֹב אוֹתוֹ, סְתָם מִסְכֵּן. סָעִיד שׁוֹמֵעַ אוֹתָם: שְׁתוֹק, שְׁתוֹק אַתָּה, אַף מִילָּה! הַקָּצִין מִתְעַלֵּם מִמֶּנּוּ וְהוּא מַמְשִׁיךְ לָשִׁיר.

אַהֲבָה רִאשׁוֹנָה

לִפְנֵי כִּשְׁלוֹשִׁים שָׁנָה הִתְאַהַבְתִּי בְּנַעֲרָה, נַעֲרָה מִבְצָרָהּ, יָפָה כְּמוֹ הוֹדֵיתָ, שְׁמָהּ הָיָה סוֹהֵיר מוּחַמַּד. הָיִיתִי צוֹפֶה בָּהּ עוֹבֶדֶת בַּמִּסְפָּרָה שֶׁל נָשִׁים,  מְחַכָּה כָּל יוֹם שְׁעָתַיִים וָחֵצִי עַד שֶׁתֵּצֵא מִמְּקוֹם עֲבוֹדָתָהּ, רַק כְּדֵי לְהִתְבּוֹנֵן בָּהּ מֵרָחוֹק. וְאָז הִתְוַודֵּיתִי לְפָנֶיהָ עַל אַהֲבָתִי, וְהָיִיתִי בְּקֶשֶׁר אִיתָּהּ שָׁנָה וָחֵצִי, בְּלִי לָגַעַת בָּהּ. אֱלוֹהִים עֲדִי שֶׁלֹּא נָגַעְתִּי בָּהּ, הִיא הָלְכָה אִתִּי פַּעַם אַחַת לַפַּארְק אַל-זוֹרָאא וְהֵבֵאתִי לָהּ קוּבָּה אֲבָל הוֹרֶיהָ אִילְּצוּ אוֹתָהּ לְהִינָּשֵׂא לָבָן דּוֹדָה. בְּיָמֵינוּ, סִיפּוּרֵי הָאַהֲבָה מְכוֹעָרִים, מִשּׁוּם שֶׁהַגְּבָרִים נִהְיוּ פַּתְיָינִים. הֵם "חֲמוּרִים"...
כָּךְ אוֹמֵר לִי סָעִיד, שֶׁרֵיחַ הַמַּשְׁקֶה נוֹדֵף מִמֶּנּוּ. הוּא מִתְנוֹדֵד וְהוֹלֵךְ בְּקוֹשִׁי. הוּא שָׁתַק רֶגַע, וְהִמְשִׁיךְ מֵרָחוֹק: אֲבָל אִימָאן...
דְּמָעוֹת הִתְנוֹצְצוּ בְּעֵינָיו וְקוֹלוֹ נֶחֱנַק בִּגְרוֹנוֹ. הוּא הֵסֵב אֶת פָּנָיו וְנֶעֱלַם.

עוֹלֵי רֶגֶל

יוֹם שִׁישִּׁי הוּא יוֹם בּוֹאָם שֶׁל עוֹלֵי הָרֶגֶל לִרְחוֹב אֶל-מִתָּנְבִי – אֲנָשִׁים זוֹרְקִים אֲבָנִים קְטַנּוֹת בָּאוֹפָנִים שׁוֹנִים וּמְשׁוּנִּים. כָּל הָרְחוֹבוֹת נֶחְסְמוּ – זֶה גַּם הַזְּמַן שֶׁעוֹלֵי הָרֶגֶל חוֹצִים אֶת הַגֶּשֶׁר בְּדַרְכָּם אֶל קִבְרוֹ שֶׁל מוּסָא אֶל-כָּאֶטֶ'ם. אֲבָל הַדֶּרֶךְ אֶל הָאֵל בְּמַכָּה הֵחֵלָּה בְּבַגְדָּד, וּמִי שֶׁהָלַךְ בָּהּ הוּא "כְּתוֹנֶת עוּ'תְמָאן". כְּתוֹנֶת עוּתְ'מָאן[5] גַּם  הִיא זָרְקָה אֲבָנִים קְטַנּוֹת...
אֵיזֶה יוֹם שִׁישִּׁי וְאֵיזֶה רְחוֹב וְאֵיזֶה גֶּשֶׁר, מָה זֶה קָשׁוּר? עוּתְ'מָאן נֶהֱרַג לִפְנֵי אַלְפֵי שָׁנִים! לֹא וְלֹא, עוּתְ'מָאן נֶהֱרַג לִפְנֵי שָׁנִים, לֹא, עוּתְ'מָאן  יֶלֶד בְּכִיתָּה א' בְּבֵית סֵפֶר "חִידֶּקֶל"!
סָמִיר בּוֹכֶה עַל  גְּדוֹת הַחִידֶּקֶל: "... אַתָּה לֹא נֹעתָּ'ל הוֹ, עוּתְ'מָאן."[6] עוּתְ'מָאן עֲדַיִין כּוֹכָב עִירָאקִי שֶׁצֶף עַל הַנָּהָר.

מַיִם חַמִּים

הָאַרְנָבִים מַבְרִישִׁים אֶת פַּרְווֹתֵיהֶם לְאַחַר שֶׁהַיַּלְדָּה  נִיקְּתָה אוֹתָן בְּמֵיטַב חוֹמְרֵי הַנִּיקּוּי וְעָנְדָה לָהֶם סְרָטִים סַסְגּוֹנִיִּים שֶׁמִּשְׁתַּלְשְׁלוֹת מֵהֶם אַבְנֵי-חֵן צִבְעוֹנִיּוֹת וּבְכָל אַחַת מֵהֶן חָרוּז כָּחוֹל בְּמֶרְכָּזָהּ. וּכְשֶׁאֶחָד הָאַרְנָבִים מְכַרְסֵם גֶּזֶר גָּדוֹל, הִיא מוֹחֵאת כַּפַּיִים בַּעֲלִיצוּת.
"אִמִּי, אִמְרִי לִי בְּבַקָּשָׁה, מָה זֶה חוּקָּה וְהַפְגָּנוֹת? לָמָּה בְּכָל מָקוֹם אֲנָשִׁים יוֹצְאִים לָרְחוֹבוֹת וּמְנִיפִים שְׁלָטִים? רָאִיתִי אֶת זֶה בַּטֵּלֵוִויזְיָה אֶתְמוֹל."
"אֲנָשִׁים דּוֹרְשִׁים אֶת הַזְּכוּיוֹת שֶׁלָּהֶם, חֲבִיבָתִי, וְחַיִּים שֶׁל כָּבוֹד – שֶׁיִּהְיוּ לָהֶם אוֹכֶל וּתְרוּפוֹת וּבִיטָּחוֹן."
סָמַר הַקְּטַנָּה בּוֹהָה, וְשׁוֹקַעַת בְּמַחֲשָׁבוֹת עֲמוּקּוֹת וּרְצִינִיּוֹת. 
סָמִיר גּוֹרֵר אֶת סָעִיד לְהִתְרַחֵץ וְלִלְבּוֹשׁ אֶת הַדְּשֶׁדָּאשָׁה הַחֲדָשָׁה שֶׁלּוֹ, סָעִיד מִתְעַקֵּשׁ לֹא לִגְזוֹז אֶת שְׂעָרוֹ הָאָרוֹךְ. קַבָּאב, קַבְּאָב, הַיּוֹם אֲנִי לֹא אֶנְבּוֹר בְּאַשְׁפָּה, אֲנִי אוֹכֶל קַבְּאָב כְּמוֹ הָאֲנָשִׁים הַחֲשׁוּבִים מְאוֹד...
בְּעוֹדוֹ אוֹכֶל, נִשְׁפְּכוּ עָלָיו פִּתְאוֹם מַיִם חַמִּים מְאוֹד. הוּא צָרַח וְחָשׁ שֶׁחוֹם אֵימִים פּוֹשֵׁט בְּכָל גּוּפוֹ וּמַלְהִיט אֶת גַּפָּיו הַתַּחְתּוֹנוֹת. הָאַרְנָב בּוֹטֵשׁ בְּרַגְלָיו בָּאֲדָמָה, וְצוֹרֵחַ: בְּנֵי כֶּלֶב, אָחחח, אָחחח!
הַדִּשְׁדָּאשָׁה הַחֲדָשָׁה שֶׁלּוֹ נִקְרַעַת, הָאוֹכֶל מִתְפַּזֵּר, הָעוֹר הִתְקַלֵּף מִגּוּפוֹ, כְּמוֹ נָחָשׁ שֶׁמַּשִּׁיל אֶת עוֹרוֹ,  פַּרְווֹת הָאַרְנָב שְׂרוּפָה כּוּלָּהּ. דָּם  נוֹזֵל. דְּלִי רֵיק גָּדוֹל מוּשְׁלָךְ.
סָמַר הַקְּטַנָּה מוֹחֵאת כַּפַּיִים, הָאַרְנָבִים שֶׁלָּהּ עָבְרוּ סוֹף סוֹף אֶת הַדֶּרֶךְ שֶׁהִתְוְותָה לָהֶם וְכִינְּתָה "הַגֶּשֶׁר". הֵם חָצוּ אוֹתָהּ בְּקַלּוּת רַבָּה.

כֻּתּוֹנְתּוֹ שֶׁל עוּתְ'מָאן
 
הַמַּעֲרִיצִים נִדְחָקִים כְּדֵי לִקְפּוֹץ פְּנִימָה לְחִידֶּקֶל. שְׁמוּעָה מִתְפַּשֶּׁטֶת: יֵשׁ מְחַבֵּל בְּתוֹךְ הַקָּהָל הַמִּצְטוֹפֵף. בֶּהָלָה מִשְׂתָּרֶרֶת, וּמוֹדִיעִים עַל פְּרָצוֹת חֲדָשׁוֹת בְּתוֹךְ הַחִידֶּקֶל, שֶׁמַּטְבִּיעוֹת אֶת הַבַּקָּשׁוֹת בְּכוֹחַ לִפְנֵי שֶׁהֵן מַגִּיעוֹת אֶל הַדֶּרֶךְ הַיְּעוּדָה. בְּגָדִים צָפִים, הַחִידֶּקֶל לוֹבֵשׁ גְּלִימוֹת שְׁחוֹרוֹת, נַעֲלַיִים מִתְפַּזְּרוֹת, הָמוֹן רַב זוֹעֵק לְעֶזְרָה מִתּוֹךְ הַנָּהָר: עוּתְ'מָאן,  הוֹ עוּתְ'מָאן, בּוֹא אֵלֵינוּ, הוֹ עוּתְ'מָאן!
עוּתְ'מָאן קוֹפֵץ וַחֲבֵרָיו בְּעִקְבוֹתָיו, קְרִיאָה נֶאֱחֶזֶת  בִּקְרִיאָה וּגְלִימָה בִּגְלִימָה, וּמַשָּׂאוֹ שֶׁל עוּתְ'מָאן כְּבָר כָּבֵד , וְהַסְּלָעִים מוֹשְׁכִים אוֹתוֹ. הַאִם רָדַף אַחֲרֵי הַשָּׁחוֹר? הַאִם בִּיקֵּשׁ דַּף לָבָן לְחִידֶּקֶל?
אִימָאן וִילָדֶיהָ וַאֲלָפִים אֲחֵרִים יֶשְׁנוֹ בְּחָסוּת כָּרִישׁ הַמִּשְׁאָלוֹת, עַד שֶׁפְּנֵי הַחִידֶּקֶל יַלְבִּינוּ סוֹף סוֹף אֶת כֻּתּוֹנְתּוֹ שֶׁל עוּתְ'מָאן. סָמִיר מַכָּה עַל חָזֵהוּ וְצוֹעֵק: אוֹי לָנוּ, כְּבָר עָבְרוּ אֶלֶף שָׁנָה וְכֻתּוֹנְתּוֹ עוּתְ'מָאן עֲדַיִין צָפָה עַל הַחִידֶּקֶל!
 אִילּוּ יָדַעְתִּי מִי הוּא שֶׁשָּׂרַף אוֹתִי, הָיִיתִי שׂוֹרֵף לוֹ אֶת הַבַּיִת! מָה הֵם רוֹצִים מִמֶּנִּי?  אֲנִי בַּעַל "אַרְמוֹן שַׁעֲשׁוּעַ"[7]? אִילּוּ שָׁאֲלוּ אוֹתִי, הָיִיתִי נוֹתֵן לָהֶם אֶת הַדַּשְׁדָּאשָׁה בְּמַתָּנָה בִּמְקוֹם כָּל זֶה.
סָעִיד בּוֹכֶה וְכוֹאֵב, וְסַמִיר נוֹתֵן לוֹ מְשָׁחוֹת וּתְרוּפוֹת. הַמְּשׁוֹרֵר אַל-גָ'ווֹאָהֲרִי מִתְהַפֵּךְ עַל מִשְׁכָּבוֹ הָאַחֲרוֹן , יוֹצֵא הַחוּצָה וּמַצְבִּיעַ בְּאֶצְבַּע הַמּוֹרָה עַל הַחִידֶּקֶל: "הוֹ מַכַּת הַמָּוֶות, הוֹ סְעָרָה סוֹפָהּ, הוֹ פִּגְיוֹן הַבּוֹגְדָנוּת, הוֹ עֲלֵי הַזַּיִת..."[8]

הַפְגָּנָה
 
סָמַר הַקְּטַנָּה מוֹשֶׁכֶת בְּשׁוּלֵי שִׂמְלַת אִמָּהּ: בּוֹאִי, בּוֹאִי, אִמָּא, תִּרְאִי אֶת הָאַרְנָבִים, בְּחַיֶּיךָ!
הַאִם פּוֹסַעַת אֶל הַגַּן וְאוֹמֶרֶת לְבִתָּהּ: יַלְדָּתִי, יֵשׁ לְךָ הַרְבֵּה בַּקָּשׁוֹת בַּזְּמַן הָאַחֲרוֹן. פִּתְאוֹם הִיא רוֹאָה אֶת הָאַרְנָבִים מִתְרוֹצְצִים בַּגִּינָּה וְעַל גַּבָּם גִּילְיוֹנוֹת נְיָיר קְשׁוּרִים בִּסְרָטִים צִבְעוֹנִיִּים. הִיא פּוֹעֶרֶת אֶת פִּיהָ בְּתַדְהֵמָה, אֵינָהּ מַאֲמִינָה, מִתְקָרֶבֶת עוֹד אֶל הָאַרְנָבִים, וְקוֹרֵאת בִּכְתַב יָד מְסוּלְסָל:
"אֲנִי רוֹצֶה גֶּזֶר גָּדוֹל
"אֲנִי רוֹצֶה אַרְנָבָהּ לְשַׂחֵק אִיתָּהּ
"אֲנִי רוֹצֶה מִיטָּה לִישׁוֹן בָּהּ
"אֲנִי מְאוֹד אוֹהֵב אֶת סָמַר."
הַאִם פּוֹרֶצֶת בִּצְחוֹק: מָה זֶה, סָמַר? הַפְגָּנָה שֶׁל אַרְנָבִים?.. וְהִיא מוֹחֵאת כַּף אֶל כַּף וְאוֹמֶרֶת: אֱלוֹהִים אַדִּירִים! מוּכְרָחִים לְהִיפָּטֵר מֵהָאַרְנָבִים הָאֵלֶּה לִפְנֵי שֶׁאַתְּ מִשְׁתַּגַּעַת. אַתְּ חוֹשֶׁבֶת רַק עַל אַרְנָבִים!
וְהַקְּטַנָּה צוֹרַחַת.

הָאָבִיב בּוֹא יָבוֹא
 
אֲנִי שָׂנֵאתִי אֶת הָעוֹלָם,  וְאֵינִי רוֹצֶה שֶׁמִּישֶׁהוּ יִשְׂנָא אֶת הָעוֹלָם. הַחַיִּים יָפִים, וְיֵשׁ אָבִיב שֶׁיַּגִּיעַ לְעִירָאק לַמְרוֹת הַסְּתָיו. הוּא מַצְבִּיעַ בְּכַף יָדוֹ וְקוֹרֵא: אַבּוּ אַחְמַד, אַבּוּ אַחְמָד, תִּיזָּהֵר, יֵשׁ הַרְבֵּה אֲנָשִׁים בַּסִּירָה שֶׁלְּךָ, תִּיזָּהֵר, יֵשׁ אִיתְּךָ יְלָדִים!
הוּא מְמַשֵּׁשׁ אֶת זְרוֹעוֹ, מְחַיֵּיךְ בְּעַצְבוּת לַמֶּרְחַקִּים, מַפְשִׁיל אֶת שַׁרְווּלוֹ הַמְּרוּפָּט כְּדֵי שֶׁאֶרְאֶה אֶת הַקַּעֲקוּעַ – לֵב גָּדוֹל וְכָתוּב בּוֹ הַשֵּׁם אִימָאן זַיְיד עוֹמֶר אֶחְלָאֵם מַחְמָד עָלִי.
סָעִיד עוֹזֵב אוֹתִי, הוֹלֵךְ אֶל אֶמְצַע רְחוֹב אֶל-מִתָּנְבִי, וְצוֹעֵק: אֲנִי רוֹצֶה כָּרִית. הֶחְלַטְתִּי לִישׁוֹן הַיּוֹם עַל כָּרִית, וְלֹא עַל הַמִּדְרָכָה. אֲנִי רוֹצֶה כָּרִית. אֲנִי רוֹצֶה כָּרִית.
הוּא צוֹחֵק בְּקוֹל רָם, כַּאֲשֶׁר מִישֶׁהוּ מַגִּישׁ לוֹ כָּרִית, מַשְׁלִיךְ אוֹתָהּ עַל הַמִּדְרָכָה, נִשְׁכָּב, וּמַנִּיחַ אֶת רֹאשׁוֹ עָלֶיהָ, מַתְחִיל לִבְכּוֹת וְלִצְחוֹק וְאוֹמֵר: הַחַיִּים לֹא שָׁוִוים שֶׁיְּכַבְּדוּ אוֹתָם, רַק הָאַהֲבָה... וְעוֹצֵם אֶת עֵינָיו, עוֹצֵם אֶת עֵינָיו לְנַצֵּחַ.
הָאַרְנָבִים שֶׁל סָמַר מַמְשִׁיכִים לְהַפְגִּין בַּגִּינָּה, אַךְ הַפַּעַם הֵם נוֹשְׂאִים שְׁלָטִים "לֹא זָזִים מִכָּאן".



[1] סוּג שֶׁל גָּלַבִּיָּיה.
[2] הָרֶמֶז לְאֵל-חָגָ'אג' בֶּן יוֹסֵף, מוֹשֵׁל עִירָאק בְּשִׁלְהֵי הַמֵּאָה הַשְּׁבִיעִית, שֶׁנּוֹדַע בְּאַכְזָרִיּוּתוֹ. בִּתְחִילַּת שִׁלְטוֹנוֹ נָשָׂא נְאוּם וְאָמַר לִנְתִינָיו: "אֲנִי רוֹאֶה רָאשִׁים בְּשֵׁלִים, שֶׁבָּאָה  הָעֵת לְקוֹצְרָם". אָמְרָה זוֹ הָיְתָה לְפִתְגָּם נָפוֹץ.
[3] "שַׁעַר הַמִּשְׁאָלוֹת" – כִּינּוּיוֹ שֶׁל הָאִימָאם הַשִּׁיעִי הַשְּׁבִיעִי מוּסָא אלכאט'ם, נִינוֹ שֶׁל הֶחֱלִיף עָלִי, שֶׁמִּקְּצָת הַשִּׁיעִים מַאֲמִינִים שֶׁהוּא מַגְשִׁים אֶת מִשְׁאֲלוֹתֵיהֶם.  
[4] עָשִׁיר קַמְצָן שֶׁתִּיקֵּן אֶת נְעָלָיו שׁוּב וָשׁוּב, וְהָיָה לְמָשָׁל וְלִשְׁנִינָה.
[5] כֻּתּוֹנְתּוֹ הַמְּגוֹאֶלֶת בַּדָּם שֶׁל הֶחֱלִיף עוּתְ'מָאן, אֲשֶׁר נָתְנָה לְחָלִיף מוּעָאוּיָה תּוֹאֲנָה לְהַאֲשִׁים אֶת יְרִיבָיו בִּרְצִיחָתוֹ וְהֵבִיאָה בַּעֲקִיפִין לְהִתְפַּלְּגוּת הַמּוּסְלְמִים לַסּוּנִים וְשִׁיעִים.
[6] נַעְתָּ'ל הִיא מִילָּה בַּעֲלַת מִטְעָן הִיסְטוֹרִי-אִסְלָאמִי שְׁלִילִי. נֶאֱמַר עָלָיו שֶׁהוּא הָיָה אִישׁ מִצְרִי בַּעַל זָקֵן אָרוֹךְ שֶׁדָּמָה לְעוּתְ'מָאן בֶּן עַפָּאן, הַחַ'לִיפַה הַשְּׁלִישִׁי. אוֹיְבֵי עוּתְ'מָאן קוֹרְאִים לוֹ נעת'ל כְּשֵׁם גְּנַאי.
[7] אַרְמוֹן שֶׁהָיָה בְּבַעֲלוּתוֹ שֶׁל גְּבִיר יְהוּדִי, שָׁאוּל שַׁעֲשׁוּעַ שְׁמוֹ, וְהַשֵּׁם הָיָה לְמָשָׁל  לְעוֹשֶׁר מוּפְלָג.
[8] מִתּוֹךְ שִׁיר שֶׁל הַמְּשׁוֹרֵר הָעִירָאקִי מוּחַמַּד מַהְדִּי אַלַגְ'ווֹאהָרִי, הַנֶּחְשָׁב בְּעֵינֵי רַבִּים לִגְדּוֹל מְשׁוֹרְרֵי עֶרֶב בַּמֵּאָה הַ-20.



https://www.shortstoryproject.com/he/story/%d7%90%d7%a8%d7%a0%d7%91%d7%99-%d7%91%d7%92%d7%93%d7%90%d7%93/
#הַמִּלְחְמֵהבָעִירְקַ#זכויותאדם#עוֹנִי#שִׁגָּעוֹן