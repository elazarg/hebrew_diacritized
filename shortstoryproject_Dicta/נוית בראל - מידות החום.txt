לְעִתִּים רְחוֹקוֹת מִתְכַּוְּונִים בְּשֵׁם "קַיִץ" לְעוֹנָה בִּלְבַד. כְּגוֹן שֶׁאֲנָשִׁים אוֹמְרִים: "נִיפָּגֵשׁ בַּקַּיִץ" אוֹ "הַקַּיִץ הַזֶּה הוּא הַחַם בְּיוֹתֵר מֵאָז שֶׁהֵחֵלּוּ לִרְשׁוֹם בְּטַבְלָאוֹת אֶת מִידּוֹת הַחוֹם". הַשִּׁימּוּשִׁים הַשְּׁכִיחִים רַבִּים הֵם לְאֵין סְפוֹר. יֵשׁ שֶׁמִּתְכַּוְּונִים בּוֹ לְתִקְוָוה, וְיֵשׁ שֶׁמִּתְכַּוְּונִים לְהַפְתָּעָה, וְיֵשׁ מַשְׁמָעוּת שֶׁהַקַּיִץ מְבַטֵּל אֶת רְצוֹנוֹתֵינוּ וְאֶת גּוּפֵנוּ וּמְכַסָּה אוֹתָנוּ סָבַל וּמְאַיֵּים עָלֵינוּ תַּחַת שֶׁמֶשׁ רָעָה כָּךְ שֶׁכָּל מִינֵי הַצְּמָחִים שֶׁאֵינָם מְקַבְּלִים מִמַּטָּרָה מַצְהִיבִים, יְבֵשִׁים וּמְכוּסִּים קוֹצִים, וּבַעֲלֵי הַחַיִּים שֶׁאֵין לָהֶם בַּיִת אִיתָּנוּ נִמְרָחִים עַל מִדְרָכוֹת תַּחַת צָלִי הַגְּדֵרוֹת, וְנוֹצָר שִׁינּוּי בְּתַעֲרוֹבֶת שֶׁל בָּשָׂר וָדָם בְּאוֹפֶן שֶׁקּוֹדֶם כֹּל נוֹצֶרֶת זֵיעָה וְאַחַר כָּךְ קִיטּוּרִים שׁוֹנִים לְמִינֵיהֶם.
כְּשֵׁם שֶׁבַּגּוּף הָאָדָם יֶשְׁנָם אֵיבָרִים שַׁלִּיטִים וְאֵיבָרִים נִשְׁלָטִים, אֲשֶׁר זְקוּקִים הֵם לְצוֹרֶךְ הֶמְשֵׁךְ פְּעוּלָּתָם לְאֵיבֶר מַנְהִיג שֶׁיַּנְחֶה אוֹתָם וְיַפְעִיל אוֹתָם, כָּךְ בָּעוֹלָם כּוּלּוֹ יֶשְׁנָם חֲלָקִים שַׁלִּיטִים וַחֲלָקִים נִשְׁלָטִים. וּבַקַּיִץ הַזֶּה רוּבֵּנוּ נִשְׁלָטִים, אֵשׁ וַאֲוִויר וְחוֹמֶר כַּלָּה.
אַף אֶחָד לֹא יֵילֵךְ בִּרְחוֹבוֹתֶיהָ הַקֵּיצִיִּים שֶׁל הָעִיר תֵּל אָבִיב בִּסְוֵודֶר חוּץ מִגּ'וּקִי, הָעוֹבֵד הַתַּאיְלַנְדִּי בַּמַּחְסָן שֶׁל הַסּוֹפְרְפֵק, חֲנוּת הַמַּרְכּוֹל הַשְּׁכוּנָתִית הָעֲצוּמָה, קְטַנָּה רַק בְּעֵינֵי הַמְּנַהֵל שֶׁלָּהּ וְהַמְּנַהֵל הָאֲזוֹרִי שֶׁלָּהּ וּמִי שֶׁמַּכִּיר אֶת מַרְכּוֹלֵי הַגַּ'מְבּוֹ בְּצָמְתֵי הֶעָרִים, שֶׁשֶּׁטַח כָּל אֶחָד מֵהֶם שָׁוֶוה לְשֶׁטַח שְׁכוּנָה בָּעֲיָירָה רְחוֹקָה. אִישׁ מֵהָעוֹבְדִים בַּמַּרְכּוֹל אֵינוֹ גָּר בַּשְּׁכוּנָה שֶׁבָּהּ מוּצַּב הַמַּרְכּוֹל, וַאֲפִילּוּ לֹא בָּעִיר זוֹ, עִיר שֶׁל הוֹן וְשֶׁל יוֹרְשִׁים, שֶׁל מוּמְחֵי נַדְלָ"ן וְשֶׁל נְעָרִים צוֹהֲלִים בְּמִכְנָסַיִים קְצָרִים וְאוֹפַנַּיִים חַשְׁמַלִּיִּים שֶׁשָּׁטִים חֶרֶשׁ חֶרֶשׁ עַל גַּבֵּי מִדְרָכוֹת לוֹהֲטוֹת, דּוֹאֲגִים לְבַקֵּשׁ עַל גַּבֵּי מָסַכִּים קְטַנִּים אֶת מָה שֶׁאִישׁ לֹא יִתֵּן לָהֶם לְעוֹלָם, שִׁטִּים, מְרוּכָּזִים בְּעַצְמָם, מוּדָעִים תָּדִיר לְכָךְ שֶׁמִּישֶׁהוּ רוֹצֶה לְהָגֵן עֲלֵיהֶם.
אַף אֶחָד בְּיִשְׂרָאֵל אֵינוֹ חוֹשֵׁב עַל תַּאיְלַנְדִּים, אֶלָּא אִם כֵּן הוּא זָקוּק לַפּוֹעֲלִים תַּאיְלַנְדִּים. אֲבָל אִם מִישֶׁהוּ בְּיִשְׂרָאֵל יִצְטָרֵךְ לַחֲשׁוֹב עַל תַּאיְלַנְדִּים, הוּא יַחֲשׁוֹב שֶׁתַּאיְלַנְדִּים עוֹבְדִים רַק בְּחַקְלָאוּת, קוֹטְפִים תַּפּוּחִים מֵהָעֵצִים, מַעֲבִירִים קַוֵּוי מַיִם בַּשָּׂדוֹת כּוּתְנָה וְתִירָס. אֲבָל ג'וּקִי עוֹבֵד בַּמַּחְסָן לְצַד רֵיחַ עוֹבֶשׁ וּפוֹעֲלִים אֲחֵרִים: אָבִי הֶחָתִיךְ, שֶׁיָּשַׁב פַּעַם בַּכֶּלֶא עַל סַחַר בְּסַמִּים, וְסִימּוּן הַזָּקֵן, שֶׁהָיָה פַּעַם רַתָּךְ וְאֵין לוֹ קִצְבַּת זִקְנָה. יֶשְׁנָם אֲנָשִׁים שֶׁאוֹהֲבִים אֶת הַבִּלְתִּי רָגִיל כִּי הוּא מְסַקְרֵן אוֹתָם, אֲבָל יֶשְׁנוֹ בִּלְתִּי רָגִיל שֶׁלֹּא יְסַקְרֵן אִישׁ. אַף אֶחָד בַּשְּׁכוּנָה אֵינוֹ מַכִּיר אֶת ג'וּקִי וְגַם לֹא דִּיבֵּר עִם ג'וּקִי מֵעוֹלָם, אֲבָל מִי שֶׁיִּתְבּוֹנֵן בּוֹ מִן הַצַּד יַבְחִין שֶׁגּ'וֹקִי צָעִיר וּנְמוּךְ קוֹמָה, טוֹב מֶזֶג וְאֵינוֹ מִתְלוֹנֵן בְּעִבְרִית. מִי שִׁירִים אֶת רֹאשׁוֹ מֵהַמַּכְשִׁיר הַסֵּלוֹלָרִי וְיִתְבּוֹנֵן בֶּחָצֵר הָאֲחוֹרִית שֶׁל הַסּוֹפֶּרְפֵק בְּמֶשֶׁךְ עֶשֶׂר דַּקּוֹת, אוּלַי בִּזְמַן שֶׁהוּא מַמְתִּין בִּמְכוֹנִית לְמִישֶׁהוּ שֶׁהִסִּיעַ לִקְנִיּוֹת וְהוּא תֶּכֶף חוֹזֵר, יִקְלוֹט אֶת ג'וּקִי בְּנָקֵל. הוּא יוֹצֵא מֵהַמַּחְסָן וְנִכְנָס אֵלָיו בְּדִילּוּגִים קַלֵּי רֶגֶל, חָרִיג בַּנּוֹף הָאֱנוֹשִׁי, הַמְּחַסְּנֵי וְהַשְּׁכוּנָתִי, מְקַבֵּל אֶת פְּנֵיהֶם שֶׁל נֶהָגֵי הַמַּשָּׂאִיּוֹת הַגְּדוֹלוֹת, מַעֲמִיס אַרְגְּזֵי קַרְטוֹן זֶה עַל גַּבֵּי זֶה, מִשֶּׁטַח אֲרִיזוֹת רְטוּבוֹת לִדְחִיסָה, עָטוּף כּוּלּוֹ בִּבְגָדִים אֲרוּכִּים, סְוֵודֶר קָרוּעַ וּמִכְנָסַיִים עִם גּוּמִי בַּמּוֹתְנַיִים, עוֹטֶה כְּפָפוֹת וְכִיסּוּי רֹאשׁ וּפָנִים שֶׁיָּצַר לְעַצְמוֹ מֵחוֹלֶצֶת טְרַיְינִיג שְׁחוֹרָה. אַף אֶחָד בְּיִשְׂרָאֵל אֵינוֹ חוֹשֵׁב עַל צֶבַע עוֹרוֹ שֶׁלּוֹ, אֶלָּא אִם כֵּן צֶבַע עוֹרוֹ כֵּהֶה מִדַּיי. וְג'וּקִי מַעֲדִיף לָמוּת מֵחוֹם וּבִלְבַד שֶׁלֹּא יִשְׁתַּזֵּף וְיִתְכַּהֶה.
אוֹכֶל מַגִּיעַ בְּשַׂקִּיּוֹת נַיְילוֹן מֵהַסּוֹפֶרְפֵק הַבַּיְתָה, וְאֶת שַׂקִּיּוֹת הַנַּיְילוֹן סוֹחֲבוֹת זוּג יָדַיִים. לִפְנוֹת עֶרֶב זֶה אֵלּוּ הֵן הַיָּדַיִים שֶׁל עֵינָב, שֶׁהַמְּקָרֵר שֶׁלָּהּ לְעוֹלָם אֵינוֹ מָלֵא וְשֶׁבְּגָדֶיהָ תָּמִיד בְּהִירִים. אֲבַטִּיחַ חָצוּי, עָטוּף בְּנַיְילוֹן נִצְמָד. צִנְצֶנֶת פְּלַסְטִיק אַחַת שֶׁל טְחִינָה, מְצוּפֶּה בְּתָוִוית נַיְילוֹן מְאוּיֶּירֶת בְּסִגְנוֹן עַרְבִי, סְגוּרָה בְּמִכְסָה פְּלַסְטִיק, מְצוּיָּיד בְּנָצְרַת פְּלַסְטִיק שֶׁיֵּשׁ לְהָסִיר בְּהַפְעָלַת כּוֹחַ מָתוּן, וְתַחְתֶּיהָ נַיְילוֹן נִצְמָד שֶׁדָּבוּק לְשׁוּלֵי הַצִּנְצֶנֶת. חֲמִישִּׁים דּוּבְדְּבָנִים בְּקוּפְסַת פְּלַסְטִיק שְׁקוּפָה עִם שְׁנֵי תִּיקְתָּקִים מוּבָנִים לְתוֹךְ הַקּוּפְסָה, תּוֹצָר שֶׁל מְהַנְדְּסֵי מוּצָר גֶּרְמָנִיִּים שֶׁמָּכְרוּ אֶת הַפָּטֵנְט לְבַעֲלֵי מִפְעָל סִינִים, שֶׁמָּכְרוּ אֶת הַקּוּפְסָאוֹת, בֵּין הַיֶּתֶר, לְמִשַּׁוַּוק הַדּוּבְדְּבָנִים הַיִּשְׂרְאֵלִי, שֶׁעָבַר לְגַדֵּל דּוּבְדְּבָנִים לִפְנֵי עֶשְׂרִים וְשָׁלוֹשׁ שָׁנִים, אַחֲרֵי שֶׁסָּגַר אֶת הַלּוּל, וּמָכַר אֶת הַדּוּבְדְּבָנִים לְסוֹפֶּרְפֵק, וְהִדְבִּיק עַל גַּבֵּי הַקּוּפְסָה תָּוִוית אַחַת צְהוּבָּה "פְּרִי גַּן הָעֵדֶן, מִשְׁפַּחַת שָׂגִיא מִקִּיבּוּץ גְּבָעוֹת". שְׁנֵי קִרְטוֹנִי חָלָב אוֹרֶז עִם פְּקַק פְּלַסְטִיק. שַׂקִּית אַחַת שֶׁל צֶמֶר גֶּפֶן צִבְעוֹנִי, מְחוּלָּק לְכַדּוּרוֹנִים קְטַנִּים.
עֵינָב מְכִינָה אֶת הָאֲרִיזוֹת שֶׁל הַסּוֹפֵר לָאֲרִיזָה בַּצֵּידָנִית לְמָחָר, כִּי עֵינָב הֶחְלִיטָה לִנְסוֹעַ לַקִּיבּוּץ. יְלָדֶיהָ צְרִיכִים זִכְרוֹנוֹת יִשְׂרְאֵלִיִּים, וּלְכוּלָּם אֲמוּרָה לִהְיוֹת דּוֹדָה בַּקִּיבּוּץ, וְלָנוּ יֵשׁ סְתָיו וְאָסָף, זוּג חֲבֵרִים שֶׁלֹּא שִׁיבְּשׁוּ לְעַצְמָם אֶת הַגּוֹרָל הַטּוֹב, וּבְנוֹ כְּפִי שֶׁמַּתְאִים לָהֶם אֶת צָמוּד הַקַּרְקַע מְטוּפָּח וּמִצּוֹבֵעַ וּמְרוֹהָט וּמְקוּשָּׁט בְּחֵלֶק שֶׁל הַהַרְחָבָה, לְיַד מִקְבְּצֵי הַחוֹטְמִיּוֹת הַסְּגוּלִים. הִיא הָיְתָה פַּעַם סְבֶטְלָנָה, עוֹלָה מֵרוּסְיָה מֵעֲיָירַת הַפּוֹעֲלִים הַשְּׁכֵנָה, וְהוּא בֶּן מַמְשִׁיךְ, מִדּוֹרֵי דּוֹרוֹת שֶׁל רֶפֶת וּפַלְחָה וּמַחְסְנֵי תְּבוּאָה וּרְכִילוּת. שְׁלוֹשָׁה בָּנִים יֵשׁ לָהֶם, שֶׁדּוֹמִים זֶה לָזֶה וְרַבִּים זֶה עִם זֶה וּמַעֲסִיקִים אֶת דּוֹדֵיהֶם וְאֶת סַבָּתוֹתֵיהֶם וְאֶת חַבְרֵיהֶם וְשׁוֹבִים אֶת הַלֵּב. הַמִּשְׁפָּחוֹת תִּתְחַלֵּפְנָה. קִיבּוּצְנִיקִים בְּדִירַת הָעִירוֹנִים, קְרוֹבִים לְחוֹף הַיָּם וְלַחֲנוּיוֹת וּלְצִיוּוּי הָעִיר, וְהָעִירוֹנִים בְּבֵית הַקִּיבּוּצְנִיקִים. כִּי כָּךְ בָּעֶרֶב אוֹמֶרֶת אִמָּא לָבָן וְלַבַּת: הַקַּיִץ הַזֶּה, הַחוֹפֶשׁ הַזֶּה, הָעִיר הַזֹּאת, נִמְאֲסָה עָלֵינוּ. כָּל זֹאת לְשֵׁם חִינּוּךְ לְהַשָּׂגַת הַשִּׁיתּוּף וְהַהִסְתַּפְּקוּת בַּמּוּעָט וּבְלִימַת תַּאֲוַות הָעִיר וַעֲיֵיפוּת הָאֲרִיזוֹת שֶׁלָּהּ וְכִיסּוּיֵי הַגּוּף שֶׁל הַפּוֹעֲלִים הַתַּאיְלַנְדִּים שֶׁל הַסּוּפֶרְמַרְקֵטִים שֶׁלָּהּ, שֶׁאֵינֶנּוּ מַכִּירִים אֲבָל לִפְעָמִים רָצִינוּ לְהַכִּיר. כָּל הַכָּבוֹד לְמִשְׁפָּחָה שֶׁפּוֹרֶשֶׁת מֵהָעִיר וְנוֹסַעַת אֶל הַגְּבָעוֹת וְהַקּוֹצִים וְהֶהָרִים. הַיְּלָדִים סוֹבְבִים סְבִיב הַתִּיקִים כְּמוֹ עוֹבְדֵי מִזְבֵּחַ סְבִיב מִקְדָּשׁ תָּמִיד. הֵם חוֹזְרִים עַל הַמִּילָּה קִיבּוּץ כְּדֵי לְהַדְגִּישׁ אֶת הֲבָרוֹתֶיהָ הַמַּצְחִיקוֹת, וְעוֹשִׂים זֹאת בְּרוֹמְמוֹת הָרוּחַ וּבְקַלּוֹת עֵרֶךְ עַצְמָם. בַּבּוֹקֶר לְמָחֳרָת הֵם נִיצָּבִים מוּל מֶרְחָבִים בִּלְתִּי מְיוּשָּׁבִים אַחֲרֵי נְסִיעָה לֹא אֲרוּכָּה מִדַּי בִּכְבִישׁ אַגְרָה. כָּל הַדֶּרֶךְ מַבְהִירָה עֵינָב לַיֶּלֶד וּלְיַלְדָּה בָּהּ בָּעֵת כְּמוֹ עֵדָה, כְּמוֹ חוֹקֶרֶת וּכְמוֹ שׁוֹפֶטֶת. אֵיךְ יוֹדְעִים אִם זֶה יָשׁוּב שֶׁל עַרְבִים? יֵשׁ חָבִיּוֹת שְׁחוֹרוֹת עַל גַּגּוֹת הַבָּתִּים. וְאֵיךְ יוֹדְעִים אִם זוֹ עִיר יְהוּדִים? שִׁלְטֵי הַפִּרְסוֹמֶת שֶׁל הַקַּבְּלָנִים. בְּנֵי אָדָם אוֹכְלִים מֵהָעֵצִים אוֹ גַּם שׁוֹחֲטִים? בְּנֵי אָדָם עוֹשִׂים סְיָיגִים. תִּהְיֶה רֶפֶת? תִּהְיֶה בְּרֵיכָה. יֵשׁ חוֹבָה לְסַפֵּר סִיפּוּרִים הַמְּאַמְּתִים אֶת הַנְּבוּאָה, אֲבָל בְּהַגִּיעָם לַקִּיבּוּץ מְקַבְּלוֹת אֶת פְּנֵיהֶן שָׁלוֹשׁ חֶלְקוֹת אָבוֹקָדוֹ מוּשְׁקוֹת צִינּוֹרוֹת אֲרוּכִּים, רֵיחַ גְּלָלִים מֵרֶפֶת רְחוֹקָה וּשְׁמוּעוֹת עַל מִידָּה טוֹבָה שֶׁל עֲנָוָוה. פְּרָט לְכָךְ: שְׁכוּנָה מִן הַשְּׁכוּנוֹת שֶׁל הַגַּגּוֹת הָאֲדוּמִּים, סוּפֶּרְמַרְקֶט קִיבּוּצִי נְטוּל פּוֹעֲלִים רְעוּלֵי פָּנִים, חֲנָיוֹת לְרִכְבִּי הַקְּלָאבּ הַקְּטַנִּים וְלִמְנוֹעֵיהֶם הַשְּׁקֵטִים, מִבְנִים עַתִּיקִים מִן הָעַתִּיקוֹת, חֲדַר אוֹכֶל סָגוּר וּשְׁמָמָה. הַיְּלָדִים סְפוּנִים מוּל מָסָךְ, צוֹחֲקִים עַל רֵיחַ הַזֶּבֶל וְשׁוֹכְחִים מִן הַבְּרֵיכָה.
כָּל הַלַּיְלָה שׁוֹרְקוֹת הַמַּמְטֵרוֹת וְעֵינָב אֵינָהּ נִרְדֶּמֶת. חוֹם הָעֵמֶק וְחוֹם הַחֶדֶר וְחוֹם הַזִּיכָּרוֹן הַיִּשְׂרְאֵלִי וְהַמַּזְגָן שֶׁלֹּא נָעִים לְהַדְלִיק כָּל הַלַּיְלָה. הַיְּלָדִים יְשֵׁנִים שְׁלֵוִוים עַל שָׁטִיחַ וּמְחַבְּקִים אֶת הַמָּסַכִּים הַקְּטַנִּים. הַמַּמְטֵרוֹת נוּקְשׁוֹת כְּמוֹ אוֹרְלוֹגִין. סִיבּוּב אַחֵר סִיבּוּב, בְּלִי לְרַחֵם עַל הָעִירוֹנִים וְעַל הַיְּשָׁנִים, עַל הַמַּרְוִויחִים וְעַל הַמְּשַׁלְּמִים שְׂכִירוֹת, מִתְכַּנְּסוֹת לְזֶמֶר מַקְהֵלָה, לְשִׁירָה בַּצִּיבּוּר, שָׁעוֹת עַל גַּבֵּי שָׁעוֹת, שׁוֹצְפוֹת וְיוֹרְקוֹת וּמוֹרִיקוֹת אֶת הַדְּשָׁאִים. הִיא יוֹצֵאת הַחוּצָה אֶל הַשְּׁבִילִים. אֵין מָנוֹס מִן הַשְּׁבִיל הָאֶחָד שֶׁמּוֹבִיל לַמִּבְנֶה מְגוּרִים קִיבּוּצִי יָשֵׁן, שֶׁאוּלַי פַּעַם מְכוּנֶּה הָיָה חֶדֶר וְהַיּוֹם אֵין לָדַעַת אֵיךְ מְכוּנֶּה. אוֹר דָּלוּק וְהַדֶּלֶת פְּתוּחָה וְאוּלַי כָּל זֶה אֵינוֹ מְשׁוּנֶּה, אֲבָל עֵינָב נִכְנֶסֶת פְּנִימָה וְשָׁם אֲרוֹן וִוילוֹן קְטִיפָה, פֶּסֶל שֶׁל לוּחוֹת הַבְּרִית, אֲרוֹן סִידּוּרִים וְכָל מָה שֶׁבְּכָל מָקוֹם וּבְכָל זְמַן יִיקָּרֵא בֵּית כְּנֶסֶת.
קוֹלוֹת מְשִׁיכָה וּגְרִירָה נִסְתָּרִים מֵחֶדֶר אַחֵר וְנַעַר וְנַעֲרָה, כַּנִּרְאֶה שִׁיכּוֹרִים, שְׁכוּבִים עַל אֶחָד מִסַּפְסְלֵי הַתְּפִילָּה וִישֵׁנִים. הֵם מְרִימִים אֶת רֹאשָׁם כְּשֶׁהִיא מִתְקָרֶבֶת, זוֹקְפִים אוֹזֶן כְּמוֹ זוּג חֲתוּלֵי רְחוֹב, וְנִרְדָּמִים שׁוּב. נֵרוֹת הַנְּשָׁמָה הַחַשְׁמַלִּיִּים מְכַסִּים קִיר שָׁלֵם. שְׁמוֹת מִשְׁפָּחָה מוּכָּרִים וְזָרִים, כְּמוֹ פְּנֵי חָבֵר בַּחֲלוֹם. הִיא מְגַלָּה אֶת סֵפֶר הַתּוֹרָה בְּיָד אַחַת, וּבִשְׁנִיָּיהּ דּוֹחֶפֶת הַצִּדָּה אֶת קְטִיפַת הַוִּוילוֹן. הַסֵּפֶר מְכוּסֶּה גָּלִיל עֵץ וּמִקּוֹשְׁטְ רִימּוֹן שֶׁל עֵץ. קוֹל נְשִׁיפַת אַף מוֹשֵׁךְ אֶת תְּשׂוּמֶת לִבָּהּ לְאָחוֹר. אִישָּׁה צְעִירָה בִּבְגָדִים כֵּהִים וַאֲרוּכִּים מְחַיֶּיכֶת אֵלֶיהָ וְכוֹבֶשֶׁת צְחוֹק. אוֹרַחַת אֶצְלֵנוּ? וָואלָה בְּרוּכָה הַבָּאָה. הִיא מְנַגֶּנֶת מַנְגִּינָה פְּשׁוּטָה כְּשֶׁהִיא מְדַבֶּרֶת. בָּאתֶם מֵהַמֶּרְכָּז? הִיא מִתְקָרֶבֶת לַאֲרוֹן הַקּוֹדֶשׁ וּמְאַבֶּקֶת בַּדֶּרֶךְ אֶת כֵּן הַתְּפִילָּה. בָּהּ בָּעֵת, כָּל הַדֶּרֶךְ, הִיא מַמְטִירָה עוֹד וְעוֹד שְׁאֵלוֹת וּמְחַיֶּיכֶת. כַּמָּה בָּאתֶם? כַּמָּה מְכוֹנִיּוֹת? כַּמָּה מִשְׁפָּחוֹת? רַק אַתְּ וּשְׁנֵי יְלָדִים וְזֶהוּ? וִהְיִיתֶם בַּבְּרֵיכָה? יוֹתֵר טוֹב כָּכָה. תִּשְׁעַת הַיָּמִים, אַתְּ יוֹדַעַת מָה זֶה אוֹמֵר? יֵשׁ מִנְהֲגֵי אֲבֵלוּת. הִיא גּוֹרֶרֶת אֶת רַגְלֶיהָ כְּשֶׁהִיא צוֹעֶדֶת בִּמְשִׂימָה לֹא בְּרוּרָה, אֲבָל תְּנוּעוֹתֶיהָ כִּמְעַט מְרַחֲפוֹת מֵעַל הַמִּרְצָפוֹת הַמְּאוּבָּקוֹת. אֲנִי פֹּה בֵּינְתַיִים. סִייַּמְתִּי עֲבוֹדָה, וְעוֹד מְעַט אֲנִי אַתְחִיל עֲבוֹדָה. בָּאתִי לְאִמָּא שֶׁלִּי וְלַאֲחוֹתִי. מִזְּמַן עָזַבְתִּי אֶת הַקִּיבּוּץ אֲבָל אַתְּ יוֹדַעַת, זֶה כְּאִילּוּ הַבַּיִת. הִיא מְסַיֶּימֶת אֶת הַמַּנְגִּינָה שֶׁל הַמִּשְׁפָּט הַזֶּה בְּנִיגּוּן שֶׁל סָפֵק שְׁאֵלָה סָפֵק הַצְהָרָה. מְחַיֶּיכֶת שׁוּב, הִיא מְרִימָה סֵפֶר לִיקּוּטֵי מוהר"ן וּמַצְמִידָה אוֹתוֹ לְלִבָּהּ. בִּנְעוּרַיי, הִיא אוֹמֶרֶת בְּעִבְרִית מַפְתִּיעָה, בִּנְעוּרַיי לֹא הָיָה כָּאן בֵּית כְּנֶסֶת, אֲבָל עַכְשָׁיו, בָּרוּךְ הַשֵּׁם. זֶה בֵּית כְּנֶסֶת הַכּוֹכָבִים. מָה אַתְּ צוֹחֶקֶת? זֶה הַשֵּׁם שֶׁלּוֹ בֶּאֱמֶת. נָכוֹן יָפֶה? עֵינָב צוֹעֶדֶת לְאָחוֹר, כִּמְעַט מִתְחָרֶטֶת שֶׁנִּכְנְסָה, אֲבָל הָאִישָּׁה מְאִירָה לָהּ פָּנִים וְדַוְוקָא נְעִימָה וְנוֹחָה לָהּ בִּשְׁאֵלוֹתֶיהָ הַחַקְרָנִיּוֹת. עֵינָב מִתְיַישֶּׁבֶת עַל סַפְסָל שֶׁלְּיַד כֵּן הַתְּפִילָּה וְעוּנָּה וְעוֹנָה. הָאִישָּׁה נוֹטֶלֶת קַרְטוֹן וְאוֹסֶפֶת סִידּוּרֵי תְּפִילָּה פְּשׁוּטִים שֶׁמּוּדְפָּסִים עַל נְיָיר עִיתּוֹן וּכְרוּכִים בְּסִיכָּה. כָּל מְשִׁיכָה שֶׁל סִידּוּר נִשְׁמַעַת כְּמוֹ שִׁקְשׁוּק מִמַּטָּרָה, אֲבָל זֶהוּ קוֹל מְשַׁכֵּךְ וּמַמְתִּיק. אֶת כָּל הַתְּשׁוּבוֹת יֵשׁ לְעֵינָב, וְזוֹ, חוֹזֶרֶת בִּתְשׁוּבָה עִם יוֹתֵר מִדַּי שְׁאֵלוֹת, מַצְחִיקָה אוֹתָהּ. הִיא מִתְיַישֶּׁבֶת לְצִדָּהּ וּפוֹצַחַת בַּנְּאוּם שֶׁכָּל מִשְׁפָּט שֶׁלּוֹ מִסְתַּיֵּים בַּשְּׁאֵלָה. אֲנָשִׁים חוֹשְׁבִים שֶׁעֲטַלֵּפִים עִיוְּורִים, אֲבָל הֵם חָשִׁים חוֹם, אַתְּ יוֹדַעַת אֶת זֶה? יֵשׁ לָהֶם סוֹנָאר. אַתְּ מְבִינָה מָה אֲנִי אוֹמֶרֶת? זֶה חוּשׁ כָּזֶה שֶׁיֵּשׁ לָהֶם, חוּשׁ חָשׁ, זוֹכֶרֶת שִׁיעוּרֵי טֶבַע? וְכָכָה הַשֵּׁם יִתְבָּרַךְ נָתַן לָהֶם לִחְיוֹת גַּם בַּלַּיְלָה. רוֹאֶה אֵיזֶה כּוֹחַ לְשֵׁם יִתְבָּרֵךְ? עֵינָב רוֹאֶה וְנִדְבַּקְתָּ בְּחִיּוּכִים שֶׁל הַקִּיבּוּצְנִיקִית הַנַּחְמָנִית. הַהִיא מִתְיַישֶּׁבֶת קָרוֹב יוֹתֵר אֵלֶיהָ, וּמַמְשִׁיכָה. אַתְּ שׁוֹאֶלֶת אֶת עַצְמְךָ לְאָן הַזְּמַן הוֹלֵךְ? מָה זֹאת אָהֲבָה? אֲנִי שׁוֹאֶלֶת הַרְבֵּה פְּעָמִים. וּמָה יָפֶה? שֶׁהוּא עוֹנֶה. אִם אַתְּ כָּאן גַּם אַתְּ יוֹדַעַת אֶת זֶה שֶׁהוּא עוֹנֶה. עֵינָב נִשְׁתַּלְתָּ תַּחַת כְּנַף הַבֶּגֶד שֶׁל זֹאת וּדְבָרֶיהָ נִשְׁמָעִים רְחוֹקִים יוֹתֵר וְיוֹתֵר וַעֲמוּמִים יוֹתֵר וְיוֹתֵר, מֵרוֹב עֲיֵיפוּת. לְמָחֳרָת בַּבּוֹקֶר הִיא תְּסַפֵּר לַיְּלָדִים: בַּקִּיבּוּץ לְאַף אֶחָד אֵין שׁוּם דָּבָר, אֲבָל לְכוּלָּם יֵשׁ הַכֹּל.




https://www.shortstoryproject.com/he/story/%d7%9e%d7%99%d7%93%d7%95%d7%aa-%d7%94%d7%97%d7%95%d7%9d/
#יִשְׂרְאֵלִי#כְּתִיבְהַנְשִׁית#מַעֲמַד-פּוֹעֲלִים#פַּעַר-מַעֲמָדוֹת#צַרְכָנוּת