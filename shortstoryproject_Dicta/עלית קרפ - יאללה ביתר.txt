אַתְּ נֵילַס אוֹלְגָּרְסוֹן, וְשֶׁמָּא הָיָה שְׁמוֹ אַנְדֶּרְסוֹן, אוֹ כְּפִי שֶׁהוֹגִים זֹאת בִּשְׁוֵודִית, אַנְדֵּרָשׁוֹן, פָּגַשְׁתִּי בְּבוֹקֶר יוֹם הַכִּיפּוּרִים בְּפֶתַח גַּן הַחַיּוֹת שֶׁל סְטוֹקְהוֹלְם, סְקַנְסֵן. הַיָּמִים הָיוּ יְמֵי סְתָיו מְאוּחָרִים, וּלְמַעַן בְּנֵי הָאוֹר וּבְנֵי הַחוֹשֶׁךְ כְּפִי שֶׁאֲנַחְנוּ פֹּה, בַּמִּזְרָח, מְכַנִּים אֶת עַצְמֵנוּ, אוֹמֵר שֶׁמְּדוּבָּר בִּתְקוּפָה מְדַכֵּאת בְּיוֹתֵר בְּלוּחַ הַשָּׁנָה הַסְּקַנְדִּינָבִי, שֶׁגַּם כְּשֶׁהוּא לֹא מְדַכֵּא, הוּא בְּוַודַּאי מְבַלְבֵּל. צְרִיחָיו הַמְּחוּדָּדִים, הִזְקַפְתִּיִּים שֶׁל הַמּוּזֵיאוֹן הַנּוֹרְדִּי, שֶׁתָּמִיד נִרְאֶה לִי כְּמוֹ אַרְמוֹן נָטוּשׁ מַלְכוּת, חַדְרוֹ אֶת שְׁמֵי הָעוֹפֶרֶת שֶׁל סֶפְּטֶמְבֶּר, וְתַחֲנַת הַסִּירוֹת הַמַּפְלִיגוֹת מֵהַתֵּיאַטְרוֹן הַדְּרָמָטִי אֶל גַּרְנָה לוֹנֵד וּבַחֲזָרָה כְּבָר שֶׁבִּתָּהּ בְּעוֹנָה זוֹ. בָּרוּר שֶׁהַיָּם עוֹד לֹא קָפָא. זֶה קוֹרֶה רַק בְּיָנוּאָר אוֹ בְּפֶבְּרוּאָר, בְּעִקְבוֹת גַּלֵּי הַקּוֹר הַגְּדוֹלִים שֶׁמַּקְפִּיאִים אֶת הַיָּם בְּגַלִּים, וְלֹא בְּצוּרַת מַרְאֵה חֶלְקָהּ וּשְׁטוּחָה, כְּמוֹ שֶׁחֲשַׁבְתֶּם. אֲבָל אַף עַל פִּי שֶׁעֲדַיִין לֹא קַר, סֶפְּטֶמְבֶּר הוּא הַחוֹדֶשׁ הַקָּשֶׁה בְּיוֹתֵר בִּסְקַנְדִּינַבְיָה. הַשֶּׁלֶג וְהָאוֹר הַמּוּעָט שֶׁהוּא מֵבִיא אִיתּוֹ, יוֹרֵד בְּדֶרֶךְ כְּלָל בִּסְטוֹקְהוֹלְם רַק בְּסוֹף אוֹקְטוֹבֶּר וְהָיָה עֲדַיִין רָחוֹק. הַשְׁלָכַת, שֶׁמַּתְחִילָה כִּמְעַט מֵרֶגַע שֶׁהַיָּרוֹק הַמּוּעָז שֶׁל יוֹנִי מִתְפָּאֵר אֶת הַיְּקוּם, לְעוּמַּת זֹאת, כְּבָר כִּמְעַט שֶׁסִּייְּמָה אֶת שְׁלִיכוּתָהּ. מָה שֶׁהִצִּית אֶת כָּל יְעָרוֹת הַצָּפוֹן בְּאָדוֹם לוֹהֵב, נֶשֶׁר וְהִשְׁאִיר גִּדְמֵי עֵצִים שֶׁנִּרְאִים כִּמְעַט שְׂרוּפִים בְּאוֹר הַהוֹלֵךְ וְדוֹעֵךְ שֶׁל עוֹנָה זוֹ שֶׁל הַשָּׁנָה.
אֲבָל אֵיפֹה הָיִיתִי? אָה, כַּמּוּבָן, בֶּנִילְס. נִפְגַּשְׁנוּ בַּחֲגִיגוֹת אֶמְצַע הַקַּיִץ בַּחֲצַר הַכְּנֵסִיָּיה שֶׁל סְפּוֹנְגָּה, שֶׁקַּיֶּימֶת כְּבָר מֵאָז הַמֵּאָה הַשְּׁלוֹשׁ-עֶשְׂרֵה בַּפַּרְווֹר צְפוֹן מַעֲרָבִי שֶׁל הָעִיר. הַיּוֹם הָיָה שְׁטוּף שֶׁמֶשׁ וְזִימָהּ. לְמַעַן הָאֱמֶת, הַחוֹדֶשׁ, חוֹדֶשׁ יוֹנִי, הוּא שְׁטוּף שֶׁמֶשׁ וְזִימָהּ בִּסְקַנְדִּינַבְיָה. הָבָה נוֹדֶה בָּזֹאת: פּוּלְחֲנֵי הָאַשְׁרָה שֶׁכְּבָר בַּתָּנָ"ךְ מַקְדִּישִׁים לָהֶם הַנְּבִיאִים זְמַן מוּעָט מְאוֹד, מִפְּאַת שׁוּלָיוּתָם, הֵם שְׂרִידִים קְדוּמִים שֶׁל הַתַּרְבּוּת הַמְּקוֹמִית, שֶׁהִשְׁתַּלְּבוּ יָפֶה בַּפּוּלְחָנִים הַנּוֹצְרִיִּים. וְכָךְ, גַּם בְּחַג הַמּוֹלָד וְגַם בַּחֲגִיגוֹת אֶמְצַע הַקַּיִץ רוֹקְדִים הַשְּׁוֵודִים מִסָּבִיב לָעֵץ, וּבְאֶמְצַע הַקַּיִץ הֵם מְשַׁלְּבִים בְּכָךְ גַּם פְּעִילוּת מִינִית סוֹעֶרֶת, עַד כְּדֵי כָּךְ שֶׁבַּחוֹדֶשׁ מֶרֶץ עֲמוּסִים חַדְרֵי הַלֵּידָה בְּבָתֵּי הַחוֹלִים הַשּׁוֹנִים עַד אֶפֶס מָקוֹם.
גַּן הַחַיּוֹת שֶׁל סְטוֹקְהוֹלְם הוּא גַּן חַיּוֹת שֶׁצָּרִיךְ לְבַקֵּר בּוֹ כַּמָּה פְּעָמִים כְּדֵי לְהִתְוַודֵּעַ אֶל יוֹפְיוֹ. זָר לוֹ יָבוֹא בְּשַׁעֲרֵי הַגַּן יַעֲמוֹד מִשְׁתָּאֶה: הֲזֶהוּ גַּן הַחַיּוֹת שֶׁל הָעִיר הַגְּדוֹלָה בְּיוֹתֵר בִּסְקַנְדִּינַבְיָה? כֵּן. בַּתְּחִילָּה, דּוֹמֶה שֶׁנִּקְלַעְתָּ אֶל פִּינַּת חַי מוּרְחֶבֶת מְעַט, בְּאֶחָד מִקִּיבּוּצֵי הַסְּבִיבָה: בְּרֵיכַת בַּרְווֹזִים וּבָהּ עוֹפוֹת מַיִם לְמִינֵיהֶם, כַּמָּה מִבְנִים שֶׁהוּבְאוּ מֵהַמְּחוֹזוֹת הַשּׁוֹנִים שֶׁל שְׁוֶודְיָה כְּדֵי לְהַדְגִּים אֶת סִגְנוֹנוֹת הַבְּנִיָּיה הַשּׁוֹנִים, כַּמָּה פָּרוֹת וְעִזִּים, זְאֵב, בְּרֵיכָה וּבָהּ כַּמָּה אַרְיוֹת יָם, שֶׁבְּימוֹת הַחַמָּה מְצַנְּנִים אוֹתָהּ בְּאֶמְצָעוּת גּוּשֵׁי קֶרַח, כְּדֵי שֶׁלֹּא יִיחֵם לָהֶם מִדַּי, כַּמָּה גּוּרִי חֲתוּלִים נְתוּנִים בְּבֵיבַר זְכוּכִית הַמּוּצָּגִים לְיַלְדֵי הָעִיר שֶׁבְּפָחֵי הָאַשְׁפָּה שֶׁלָּהּ אֵין חֲתוּלִים, וַחֲתוּלֵי הָרְחוֹב הַמְּזוּלְזָלִים שֶׁלָּנוּ הוֹפְכִים בָּהּ לִשְׂכִייַּת חֶמְדָּה אֶקְזוֹטִית, וְכַמּוּבָן, אַיֶּילֶת צָפוֹן בִּלְתִּי חִינָּנִית בַּעֲלִיל וְאִיתָּהּ עוֹפֶר מְגוּשָּׁם, מְכוֹעָר לְמַרְאֵה. כָּל הַכְּבוּדָּה הַזֹּאת הָיְתָה מְפוּזֶּרֶת עַל שֶׁטַח רַב וְעָצוּם שֶׁיֵּשׁ לִצְעוֹד בּוֹ שָׁעָה אֲרוּכָּה וְלַעֲמוֹד בְּסַבְלָנוּת אֶל מוּל הַכְּלוּבִים, שֶׁלִּפְעָמִים, וּבִמְיוּחָד לְקִצְרֵי הָרוּחַ, הֵם נִרְאִים רֵיקִים. אֵין זֶה בִּילּוּי הוֹלֵם לְיוֹם נוֹרָא וְאָיוֹם בְּסֶפְּטֶמְבֶּר, אֲבָל אֲנִי פָּגַשְׁתִּי אֶת נֵילַס. הוּא הָיָה יָפֶה כְּנַעֲרָה, וְעַל כֵּן אֲהָבוּהוּ הַנְּעָרוֹת, וְהַנְּעָרִים, שֶׁהִתְבַּלְבְּלוּ מִנּוֹכְחוּתוֹ, הֶעֱדִיפוּ לְהִתְעַלֵּם מִמֶּנָּה. אֲבָל אֲנִי כְּבָר לֹא הָיִיתִי נַעֲרָה בְּעֵת שֶׁפְּגַשְׁתִּיו לָרִאשׁוֹנָה, וּבְאוֹתוֹ יוֹם כְּבָר הָיִיתִי נְתוּנָה בְּחוֹדְשֵׁי הֶרְיוֹנִי הָרִאשׁוֹנִים וְהָרֵיחַ הַנּוֹדֵף מִדּוּכְנֵי הַנַּקְנִיקִיּוֹת הַמּוּעָטִים שֶׁעֲדַיִין הָיוּ פְּזוּרִים בְּעוֹנָה זוֹ בָּרְחוֹב הָיוּ מַעֲלִים בִּי בְּחִילָה נוֹרָאָה, מַמָּשׁ כְּמוֹ תְּמוּנוֹת הַפִּרְסוֹמֶת לְסוּגִים הַשּׁוֹנִים שֶׁל הַגְּבִינָה שֶׁמְּצִיפוֹת אֶת מְחִילּוֹת הָרַכֶּבֶת הַתַּחְתִּית וְאֶת פִּינּוֹת הָרְחוֹב. לְאַחַר שֶׁשִּׁילַּמְנוּ אֶת דְּמֵי הַכְּנִיסָה הַסִּמְלִיִּים וְהֶחְלַטְנוּ לְוַותֵּר עַל בִּיקּוּר בַּבִּיתָן הַטְּרוֹפִּי, שֶׁעֲלוּת הַכְּנִיסָה אֵלָיו גְּבוֹהָה פִּי כַּמָּה, עָלֵינוּ בְּמַעֲלֵה הַגִּבְעָה, אַחַת הַגְּבָעוֹת הַבּוֹדְדוֹת בָּעִיר שֶׁכּוּלָּהּ שְׁטוּחָה מְאוֹד. שָׁתַקְנוּ זֶה מוּל זֶה, עוֹבְרִים אֶת הַמִּבְנִים הַשּׁוֹנִים, שֶׁלִּי תָּמִיד נִרְאוּ דּוֹמִים – צְבוּעִים בַּצֶּבַע הָאֲדַמְדַּם הַמּוּפָק בְּדִלְרַנָּה מֵהָאֲדָמָה שֶׁתְּכוּלַת הַבַּרְזֶל שֶׁלָּהּ גְּבוֹהָה, בַּעֲלֵי גַּג מְשׁוּפָּע, וְכַמָּה מַדְרֵגוֹת מוֹלִיכוֹת אֲלֵיהֶם – וְצוֹעֲדִים אֶל עֵבֶר בְּרֵיכַת אֲרָיוֹת הַיָּם. הַמַּיִם בַּבְּרֵיכָה שֶׁבִּימוֹת הַחוֹם הָיוּ שְׁקוּפִים, הָיוּ כֵּהִים עַכְשָׁיו, כִּמְעַט שְׁחוֹרִים, אֲבָל אֲרָיוֹת הַיָּם לֹא נִרְאוּ מוּטְרָדִים מֵהָעִנְיָין. הֵם הִבִּיטוּ בָּנוּ כְּשֶׁהִתְפַּשַּׁטְנוּ לְלֹא אוֹמֶר וְנִכְנַסְנוּ לַמַּיִם. "הִישָּׁאֲרִי צְמוּדָה אֵלַי," אָמַר נֵילַס. "כָּךְ יִטְעוּ לַחֲשׁוֹב בָּנוּ גּוּף אֶחָד גָּדוֹל וְלֹא יָעֵזּוּ לִתְקוֹף." בַּתְּחִילָּה נִצְמַדְנוּ זֶה לְזֶה בְּאוֹפֶן סִימֶטְרִי: רֹאשׁ אֶל רֹאשׁ וְרַגְלַיִים לָרַגְלַיִים, אֲבָל אַחֵר כָּךְ, מְשׁוּלְהָבִים מִפַּעֲלוּלֵיהֶם שֶׁל אֲרָיוֹת הַיָּם, הָפַכְנוּ רֹאשׁ לָרַגְלַיִים, הִצְטַלַּבְנוּ זֶה עִם זֶה, מְחוּבָּרִים רַק בְּאֶמְצְעֵי גּוּפוֹתֵינוּ, סוֹבְבִים עַל צִיר מְשׁוּתָּף. הִתְחַבַּרְנוּ: גִּילוֹ הַצָּעִיר לְצַד קוֹר הַמַּיִם, וּנְבִיחוֹתֵיהֶם שֶׁל אֲרָיוֹת הַיָּם שֶׁהָיוּ דּוֹמוֹת לִקְרִיאוֹת עִידוּד אוֹהֲדֵי בֵּיתָ"ר יְרוּשָׁלַיִם, וְיֵשׁ לְהוֹדוֹת שֶׁיֵּשׁ בָּהֶן מַשֶּׁהוּ מְשַׁלְהֵב, סִימְּכוּ עַל גּוּפוֹתֵינוּ בְּאוֹתָהּ עֵת שֶׁל קוֹר, בְּשָׁעָה שֶׁהַטֶּמְפֵּרָטוּרוֹת צוֹנְחוֹת עָמוֹק אֶל תּוֹךְ הַ-0. נִרְדַּמְנוּ לְאִטֵּנוּ כְּדַרְכָּם שֶׁל הַקּוֹפְאִים מָקוֹר, מְשַׁחְרְרִים אֲחִיזָתֵנוּ מִיָּדִיִּים וּמִפִּיּוֹת. נְשִׁיכָה עַזָּה בְּכַף רַגְלִי הֵעִירָה אוֹתִי. אֶחָד מֵאַרְיוֹת הַיָּם הִצִּיל אֶת חַיֵּינוּ: הוּא נָשַׁךְ חֵלֶק מִכַּף רַגְלַי. בְּסַךְ הַכּוֹל אִיבַּדְתִּי שָׁלוֹשׁ אֶצְבָּעוֹת. הַכְּאֵב הָיָה קֵהֶה. "בּוֹאִי," אָמַר, "צְאִי מֵהַמַּיִם." יָצָאתִי מֵהַמַּיִם, גּוֹרֶרֶת בְּקוֹשִׁי אֶת רַגְלַי, מִתְקַשֶּׁה בִּתְנוּעָה, כְּבֵדָה מֵהַקּוֹר. הוּא הָיָה קַל לַמְרוֹת הַקּוֹר, לַמְרוֹת שֶׁרָאִיתִי שֶׁגַּם חֵלֶק מֵאֵיבָרָיו נְשׁוּכִים וַחֲסֵרִים, הוּא הָיָה קַל עַד שֶׁהָיָה כִּמְעַט בִּלְתִּי נִרְאֶה, וַאֲנִי הָלַכְתִּי אַחֲרָיו, מְבוּסֶּסֶת בְּבוֹץ הַקּוֹפֵא. בְּגָדֵינוּ נִשְׁכְּחוּ אִי-שָׁם. אֲנַחְנוּ הָיִינוּ בְּדַרְכֵּנוּ לִבְרֵיכָה אַחֶרֶת: בְּרֵיכַת צִיפּוֹרֵי הַמַּיִם. הָאֲווֹזִים קִיבְּלוּ אֶת פָּנָיו כַּקֳּבָל בֶּן מִשְׁפָּחָה אָהוּב שֶׁזְּמַן רַב לֹא הִתְרָאוּ אִיתּוֹ. "הֲלוֹא זֶהוּ נֵילַס," אָמְרוּ אֵלּוּ לְאֵלּוּ בִּשְׂפָתָם שֶׁלְּרֶגַע בָּקְעָה אֶל תּוֹךְ לְשׁוֹן בְּנֵי הָאָדָם. "הֲלוֹא זֶהוּ נֵילַס שֶׁלָּנוּ. רוֹצֶה סִיבּוּב, קָטַנְצִ'יק?" אֲבָל נֵילַס הִבִּיט בָּהֶם מִשְׁתּוֹמֵם, כְּאִילּוּ לֹא רָאָה אוֹתָם מֵעוֹלָם וְגֵירֵשׁ אוֹתָם מֵעָלָיו כְּעֵדָה שֶׁל טַרְדָנִים. הָאוֹמְנָם לֹא הִכִּירָם? שָׁאַלְתִּי בְּלִבִּי. אֲבָל הִכַּרְתִּי שׁוּב הִתְעַרְפְּלָה, וְלֹא מָצָאתִי כּוֹחַ לַחֲקוֹר אוֹתוֹ.
כְּשֶׁשּׁוּב הִתְעוֹרַרְתִּי, נֵילַס יָשֵׁן. אוֹתָהּ שָׁעָה הָיִינוּ רְכוּבִים כְּבָר עַל אַיֶּילֶת הַצָּפוֹן שֶׁנִּדְמֶה הָיָה שֶׁנִּלְקְחָה מִתּוֹךְ חַלּוֹן הָרַאֲווֹה שֶׁל חֲנוּת הַכּוֹלְבּוֹ שֶׁל נוֹרְדִּיסְקָה קומפנייט, אוֹ כְּפִי שֶׁהִיא מְכוּנָּה בְּרָאשֵׁי תֵּיבוֹת בְּפִי כּוֹל NK. וְהַמַּסָּע אָמְנָם הִתְחִיל בְּחַלּוֹן הָרַאֲווֹה הַהוּא. מֶרְחָק כַּמָּה מֵאוֹת מֶטְרִים מֵהַתֵּיאַטְרוֹן הַטּוֹב בְּיוֹתֵר בָּעוֹלָם עוֹמְדִים הַשְּׁוֵודִים עֶרֶב עֶרֶב כְּבָר בִּתְחִילַּת הַסְּתָיו וּמַבִּיטִים בִּסְצֵנוֹת הַלֵּידָה בָּאוּרְווֹה, רֶגַע הַהִתְגַּלּוּת, אֲבָל הָאֲהוּבָה מִכּוּלָּן הִיא כַּמּוּבָן הַסְּצֵנָה שֶׁל הַגָּעָתוֹ שֶׁל סַנְטָה קְלָאוּס מַאי-שָׁם בַּצָּפוֹן הָרָחוֹק, רָכוּב עַל מֶרְכָּבָה הָרְתוּמָה לְשִׁישָּׁה אַיָּילִים, וּמִכֵּיווֹן שֶׁאֱלוֹהִים לֹא חָנָן אוֹתוֹ וְאֶת זוּגָתוֹ בַּפְּרִי בֶּטֶן כָּלְשֶׁהוּ, מוֹפִיעִים אִיתּוֹ רַק בְּנֵי לְווֹיָיתוֹ הָאֲלָפִים הַקְּטַנִּים שֶׁיֵּשׁ לְהַאֲכִילָם בְּכָל יוֹם מִיְּמוֹת הַשָּׁנָה וּבִמְיוּחָד לִקְרַאת חַג הַמּוֹלָד בְּדַיְיסָה, כְּדֵי שֶׁלֹּא יְחַבְּלוּ בַּיְּבוּלִים וְלֹא יַהַפְכוּ אֶת כְּדֵי הֶחָלָב וְלֹא יָבִיאוּ קוֹר עַז מִדַּי בְּעוֹנַת הַהַמְלָטוֹת. בִּירְגִּיטָה הָיְתָה אַחַת מֵהֶן: חוֹמָה, רַכָּה וְעוֹשָׂה אֶת תַּפְקִידָהּ בְּצַיְיתָנוּת וּבִצְנִיעוּת נוֹרְדִּית. שׁוּב וָשׁוּב הֵנִיעָה אֶת רַגְלֶיהָ הַגְּדוֹלוֹת לְמַהֲלַךְ חֲמֵשֶׁת הַצְּעָדִים שֶׁאוֹתָם נִדְרְשָׁה לָלֶכֶת מִתְּחִילַּת חַלּוֹן הָרַאֲווֹה וְעַד אֶמְצַע הַדֶּרֶךְ, מוּפְעֶלֶת בְּאֶמְצָעוּת מַנְגְּנוֹן מֵכָנִי פָּשׁוּט וּמוֹנוֹטוֹנִי. לָכֵן שִׂמְחָה כָּל כָּךְ כְּשֶׁבְּאָנוּ לָקַחַת אוֹתָהּ. רַגְלֵינוּ וּשְׁאָר אֵיבָרֵינוּ כְּבָר לֹא שִׁתְתוּ דָּם בְּאוֹתָהּ הָעֵת, וְלָכֵן כַּנִּרְאֶה מֵחֲמַת שְׁקִיפוּתוֹ שֶׁל נֵילַס, וְאוּלַי מִפְּנֵי שֶׁדְּמוּתוֹ נִרְאֲתָה מוּכֶּרֶת לִמְקוֹמִיִּים, אִישׁ לֹא הִבְחִין שֶׁעָלֵינוּ עַל גַּבָּהּ שֶׁל בִּירְגִּיטָה, דּוֹהֲרִים אֶל תּוֹךְ חַלּוֹן הָרַאֲווֹה וּמַבִּיטִים בַּקָּהָל כְּמוֹ מוּצָרִים שֶׁנִּשְׁכְּחוּ בְּתוֹךְ הַמְּקָרֵר אֶל הָרְעֵבִים הָעוֹמְדִים בַּחוּץ וּמִתְבּוֹנְנִים בְּנוֹ. אִישׁ לֹא הִבְחִין בְּנוֹ וְגַם לֹא בָּעוּבְדָּה שֶׁהִסְתַּלַּקְנוּ מִתּוֹךְ חַלּוֹן הָרַאֲווֹה כְּשֶׁאֲנַחְנוּ מְאִיצִים בְּבִירְגִּיטָה אֶל תּוֹךְ בֵּית הַכּוֹלְבּוֹ, מְקַוִּוים שֶׁלֹּא תִּיבָּהֵל מֵהֶהָמוֹן הַמִּסְתַּעֵר עַל הַסַּרְטָנִים הַמְּפַרְכְּסִים כְּשֶׁרַגְלֵיהֶם קְשׁוּרוֹת לְבַל יִצְבְּטוּ אֶת הַלָּקוֹחוֹת אוֹ זֶה אֶת זֶה, וּמֵהֶהָמוֹן הַמִּסְתַּעֵר עַל מַתָּנוֹת חַג הַמּוֹלָד וְשֶׁלֹּא תְּנַתֵּץ חָלִילָה אֶת אֶחָד מִכְּלֵי הַזְּכוּכִית הַמְּפוֹאָרִים שֶׁעַל נִיפּוּחָם וּצְבִיעָתָם עָמְלוּ אוֹמָּנֵי הַזְּכוּכִית שֶׁל סְמוֹלַאנְד. כִּמְעַט בִּשְׁעַת נְעִילָה הִגַּעְנוּ אֶל דֶּלֶת הַיְּצִיאָה. חָלַפְנוּ עַל פְּנֵי הַשּׁוֹמֵר וְהָיִינוּ כְּבָר בְּדַרְכֵּנוּ צָפוֹנָה, אֶל הַכְּנֵסִיָּיה שֶׁל סְפּוֹנְגָּה. הָרְחוֹבוֹת הוּאֲרוּ בַּזּוֹהַר מְלָאכוּתִי שֶׁל נוּרוֹת קְטַנּוֹת הַמְּצִיפוֹת אֶת הָעֵצִים הָעֵירוּמִּים בְּאוֹר מְנַחֵם וּמְחַמֵּם וְהַמִּדְרָכוֹת הָיוּ מְרוּפָּדוֹת בְּשֶׁלֶג עָבֶה וְרַךְ. חָפַצְנוּ אֶת הַשֶּׁלֶג הַזֶּה, הִתְפַּלַּשְׁנוּ בּוֹ, כְּאִילּוּ הָיָה חַם וְלֹא קַר, חָלַפְנוּ עַל פְּנֵי בֵּית הַחוֹלִים קְרוֹלִינְסְקָה הַמּוּנָּח אֶל פִּתְחוֹ שֶׁל בֵּית קְבָרוֹת גָּדוֹל כְּדֵי שֶׁהַנּוֹף הַנִּשְׁקָף מֵהַחַלּוֹנוֹת יוּכַל לְעוֹדֵד אֶת הַמְּאוּשְׁפָּזִים וּבְקָצֵהוּ פַּארְק הָאָגָה הַגָּדוֹל וְהַנִּרְחָב, שֶׁכַּמָּה וְכַמָּה מִגְּדוֹלֵי הָאוּמָּה קְבוּרִים בּוֹ. פָאנִי וְאָלֶכְּסַנְדֶּר הָיוּ שְׁנֵי בַּרְווֹזִים שֶׁנִּיסּוּ בְּכָל כּוֹחָם לִבְנוֹת שָׁם קֵן בְּאַפְּרִיל קָפוּא אֶחָד, בַּשָּׁנָה שֶׁבָּהּ הִגַּעְתִּי לִסְטוֹקְהוֹלְם, אַךְ לַשָּׁוְוא. חָלַפְנוּ עַל פְּנֵי הָאֲגַם, שֶׁמֵּימָיו לֹא קָפְאוּ עֲדַיִין, וָהָלְאָה מִשָּׁם, לְאוֹרֶךְ מְסִילַּת רַכֶּבֶת הַפַּרְווֹרִים וּשְׂמֹאלָה.
הָיָה חוֹשֶׁךְ וְעַקְרוֹת הַבַּיִת הַזְּרִיזוּת נִיקּוּ אֶת חַלּוֹנוֹת הַבָּתִּים, פּוֹתְחוֹת אוֹתָם לִרְווֹחָה, מְנַקּוֹת אֶת הַחֵלֶק הַחִיצוֹנִי, מְטַפְּסוֹת הַחוּצָה עַד סַכָּנַת נְפָשׁוֹת כִּמְעַט, עוֹבְרוֹת לְחַלֵּק הָאֶמְצָעִי וּלְתוֹךְ הַחֵלֶק הַפְּנִימִי, תּוֹלוֹת אֶת וִילוֹנוֹת הַיָּרוֹק-לָבָן-אָדוֹם, וְלֹא כְּהִזְדַּהוּת עִם הַיֵּשׁוּת הַפָּלֶשְׂתִּינָאִית, אֶלָּא סְתָם עִם יֵשׁוּעַ הַמָּשִׁיחַ וְעִם הַכּוֹכָב הַמְּחוּמָּשׁ הַמֵּצִיץ מִכָּל מָקוֹם, מֵהַוִּוילוֹנוֹת, מִכִּיסּוּיֵי הַמִּיטָּה, וְכַמּוּבָן גַּם מֵעֲצִיצִי "כּוֹכַב חַג הַמּוֹלָד" הָאֲדוּמִּים-יְרוּקִּים הַמַּגִּיעִים לְשִׂיא לִבְלוּבָם בְּעוֹנָה זוֹ.
הַכּוֹמֶר הַלּוּתֵרָנִי שֶׁהָיָה מְשַׁמֵּשׁ אֶת הַכְּנֵסִיָּיה הָיָה בִּכְלָל מִמִּשְׁפָּחָה קָתוֹלִית, וְכָל מִנְהָגָיו נָדְפוּ לַהַט קָתוֹלִי וְהָיוּ מְרוּחָקִים מְאוֹד מֵהַקְּרִירוּת הַלּוֹתְרָנִית הַוַּותְרָנִית שֶׁל הַכְּנֵסִיָּיה הַשְּׁוֵודִית. "הִכָּה לִבִּי, אֶל תְּלַת פָּנִים," אָמַר אֶל מוּל הַמִּזְבֵּחַ כְּשֶׁנִּכְנַסְנוּ אֶל הַכְּנֵסִיָּיה שֶׁלּוֹ, כְּשֶׁהוּא מַכֶּה בְּלִבּוֹ כְּדֶרֶךְ שֶׁהַיְּהוּדִים עוֹשִׂים בְּבֵית הַכְּנֶסֶת בְּיוֹם הַכִּיפּוּרִים בִּתְפִילַּת אָשַׁמְנוּ, בָּגַדְנוּ, גָּזַלְנוּ גֶּזֶל, דִּיבַּרְנוּ סָרָה, הֶעְוִוינוּ דִּין וְעוֹד כַּמָּה עֲווֹנוֹת, פְּשָׁעִים וַחֲטָאִים עַל פִּי סֵדֶר אָלֶפְבֵּיתִי קָבוּעַ וְעוֹלֶה. כְּשֶׁהִסְתּוֹבֵב אֵלֵינוּ סוֹף-סוֹף, אָמַר: "הִבִּיטוּ, נוֹכְחוּתוֹ שֶׁל אֱלוֹהִים הִיא הַדָּבָר הַיָּחִיד הַקָּבוּעַ בָּעוֹלָם הַזֶּה. חוֹק הָאֵבֶל מְדַבֵּר עַל כָּךְ שֶׁהַיְּקוּם מִתְפַּשֵּׁט בְּקֶצֶב מָהִיר יוֹתֵר בְּשׁוּלָיו מֵאֲשֶׁר בְּמֶרְכָּזוֹ. הַחוֹקְרִים חֲלוּקִים בְּדֵעוֹתֵיהֶם אִם יִתְפַּשֵּׁט הַיְּקוּם לְנַצֵּחַ, אוֹ שֶׁמָּא בְּשָׁלָב מְסוּיָּם יַתְחִיל לְהִתְכַּוֵּוץ עַד לַחֲזָרָתוֹ אֶל גַּרְגֵּר הָאֵנֶרְגִּיָּה הַמְּרוּכָּז שֶׁקָּדַם לַמַּפָּץ הַגָּדוֹל. מוּבָן שֶׁעַל פִּי הַתֵּיאוֹרְיָה הַזֹּאת, לְאַחַר זְמַן מְסוּיָּם יִתְחוֹלֵל הַמַּפָּץ הַגָּדוֹל פַּעַם נוֹסֶפֶת וָשׁוּב יַשְׁלִיךְ אֱלוֹהִים אֶת הַקּוּבִּיּוֹת בְּנוֹת אֵינְסוֹף הַצְּלָעוֹת שֶׁלּוֹ אֶל הַיְּקוּם. זֶה עוֹלָם לְלֹא הִסְתַּבְּרוּת וּלְלֹא פֵּשֶׁר. עוֹלָם שֶׁבּוֹ הַכּוֹל יָכוֹל לִקְרוֹת, הַכּוֹל כְּבָר קָרָה, וְהַכּוֹל עוֹד יִקְרֶה, וַאֲפִילּוּ אֱלוֹהִים בִּכְבוֹדוֹ וּבְעַצְמוֹ מְשַׁמֵּשׁ רַק צוֹפֶה נִרְגָּשׁ בַּמְּהוּמוֹת שֶׁהוּא מְחוֹלֵל. אֲנִי אִישִׁית מַאֲמִין בַּתֵּיאוֹרְיָה הַזֹּאת בְּכָל לִבִּי וְהִיא נוֹתֶנֶת לִי פֶּרְסְפֶּקְטִיבָה מְצוּיֶּנֶת עַל הַמִּתְרַחֵשׁ בְּעוֹלָמֵנוּ: אֲנִי יוֹדֵעַ שֶׁהַמַּהֲלָכִים הַפּוֹלִיטִיִּים, מֵרִיבוֹתַי עִם אִשְׁתִּי עַל חִינּוּךְ בְּנוֹתֵינוּ, וַאֲפִילּוּ דִּיּוּנִים מְלוּמָּדִים עַל אוֹדוֹת גּוֹרַל הַדִּינוֹזָאוּרִים, כּוּלָּם מִין שִׁידּוּר חוֹזֵר לְאֵירוּעִים צִיוִוילִיזַצְיוֹנִיִּים אֲחֵרִים, שֶׁאִם לֹא קָרוּ כְּפִי שֶׁהֵם מִתְחוֹלְלִים עַכְשָׁיו, הָיוּ לָהֶם פָּנִים אֲחֵרִים וְצוּרוֹת אֲחֵרוֹת שֶׁרַק אֱלוֹהִים לְבַדּוֹ יוֹדֵעַ אֶת צוּרָתָן וּלְעִתִּים רְחוֹקוֹת גַּם אֶת פִּשְׁרָן. וְחוּץ מִזֶּה, אֲבַקֵּשׁ לְהוֹצִיא אֶת הָאַיָּילָה הַחוּצָה. אֵין מְקוֹמָן שֶׁל חַיּוֹת בְּתוֹךְ הַכְּנֵסִיָּיה." אִשְׁתּוֹ הַיְּהוּדִיָּיה שֶׁל הַכּוֹמֶר הֵצִיצָה מֵאֲחוֹרֵי הַפַּרְגּוֹדִים, הַפְרֶסְקָאוֹת הָעַתִּיקוֹת נֶאֶנְקוּ בְּצַעַר עֵת חָלַפְנוּ עַל פְּנֵיהֶן בְּדַרְכֵּנוּ הַחוּצָה, תְּמוּנוֹת הַמֵּתִים מִתּוֹךְ מַצֵּבוֹת הַמְּהַגְּרִים הַמֵּתִים שֶׁבַּחֲצַר הַכְּנֵסִיָּיה נוֹפְפוּ לָנוּ לְשָׁלוֹם עֵת חָלַפְנוּ עַל פְּנֵיהֶן. הֲלוֹא זֶה כְּבָר יוֹם תְּחִיָּיתוֹ שֶׁל יֵשׁוּעַ הַנּוֹצְרִי לִפְנֵי עֲלִיָּיתוֹ לַשָּׁמַיִם. שְׂדֵרוֹת וּלְהַלָּה, רָקִיעַ הָאֵלִים תּוֹר, אוּדֶן וּפֵרִיֶּה זָהֲרוּ בְּאוֹר הַשַּׁחַר שֶׁל חוֹדֶשׁ מֶרֶץ.
כְּרֵסִי כְּבָר קָרְצָה לְעַקְעַקִּים הַזְּנַבְתָּנִים שֶׁלְּעוֹלָם אֵינָם נוֹטְשִׁים אֶת סְטוֹקְהוֹלְם וְשׂוֹרְדִים קוֹר שֶׁל שְׁלוֹשִׁים מַעֲלוֹת מִתַּחַת לְאֶפֶס. אֶחָד מֵהֶם הִתְקָרֵב, וְאַף עַל פִּי שֶׁיָּדַעְתִּי שֶׁכָּל זֶה רַק שִׁידּוּר חוֹזֵר לְמַשֶּׁהוּ שֶׁכְּבָר קָרָה, הֲגַנָּתִי עַל בִּטְנִי שֶׁתִּינוֹק בְּתוֹכָהּ מִפְּנֵי כָּל נִיסָּיוֹן לַהַתְקָפָה. הַשָּׁעוֹת הָלְכוּ וְתָכְפוּ וְהָלְכוּ וְקָרְבוּ וּנְקִירוֹת הָעַקְעַקִּים בְּבִטְנִי הָיוּ חֲזָקוֹת יוֹתֵר וְיוֹתֵר, וְנִדְמֶה הָיָה שֶׁגַּם בַּגַּב כְּבָר הִתְחִילוּ. הַמְּיַילֶּדֶת הַכּוּשִׁית שֶׁל בֵּית הַחוֹלִים שֶׁל הָרוֹבַע הַדְּרוֹמִי נִרְכְּנָה מֵעָלַי: "מִיָּד תָּבוֹא הָרוֹפְאָה הַמַּרְדִּימָה וְתִיתֵּן לָךְ מָנָה נוֹסֶפֶת שֶׁל מְשַׁכֵּךְ כְּאֵבִים," אָמְרָה בְּמִבְטָא שְׁוֵודִי מוּשְׁלָם. "שָׁלוֹם," אָמְרָה הָרוֹפְאָה, "שְׁמִי בִּירְגִּיטָה נִילְסֶן. נָעִים מְאוֹד. אַתְּ רוֹצָה מָנָה נוֹסֶפֶת שֶׁל אֶפִּידוּרָל? הַלַּחַץ פֶּה גָּדוֹל הַיּוֹם. מֵרְץ הוּא הַיָּפֶה בָּחוֹדָשִׁים." לֹא יָדַעְתִּי אִם הָעַקְעַקִּים חַדְרוֹ לַחֲדַר הַלֵּידָה הָאַפְלוּלִי וּמְחוּפֵּה הַוִּוילוֹנוֹת, אוֹ שֶׁמָּא מַסְמְרוֹת הַבַּרְזֶל שֶׁעֵינוֹ אֶת הַמָּשִׁיחַ הֵם הַנִּנְעָצִים בִּי, וְלִפְעָמִים חֶבְרָתִי לְמַכְאִיבִים וְלִפְעָמִים כָּאַבְתִּי בְּקוֹל גָּדוֹל. יִיסּוּרָיו שֶׁל יֵשׁוּעַ, כָּךְ לָמַדְנוּ, הָיוּ קְצָרִים מִיִּיסּוּרֵיהֶם שֶׁל אֲחֵרִים מִכֵּיווֹן שֶׁגּוּפוֹ הַשָּׁבִיר הִתְכַּלָּה בִּמְהִירוּת אֶל תּוֹךְ הַמָּוֶות. (תולעיםתקפואתגופושׁלקיפודמתבגינהכמעטברגעמותוגםלנוצפויגורלדומה)
אֲבָל בָּתֵּי נוֹלְדָה בְּבוֹקֶר 23 בְּמֶרֶץ, בְּמִשְׁקָל 4.060 קִילוֹגְרָם, תִּינוֹקֶת יָפָה וְדַעְתָּנִית מְאוֹד, וּכְשֶׁבָּאוּ שְׁתֵּי הַמְּיַילְּדוֹת וְהָרוֹפְאָה לַעֲמוֹד לְיַד מִיטָּתִי וּלְהַבִּיט בָּהּ, נִדְמְתָה לִי לְרֶגַע אַיֶּילֶת הַצָּפוֹן מְצִיצָה מַעֲבָר לְכִתְפֵיהֶן וַאֲנִיצֵי קַשׁ בְּפַרְווֹתָהּ.



https://www.shortstoryproject.com/he/story/%d7%99%d7%90%d7%9c%d7%9c%d7%94-%d7%91%d7%99%d7%aa%d7%a8/
#אַבְּסוּרְד#אֲוִוירָתִי#אַקְזַסְטַנְצִיָּאלִיסְטִי#חוֹרֶף#יִשְׂרְאֵלִי#כְּתִיבְהַנְשִׁית#מַסָּע