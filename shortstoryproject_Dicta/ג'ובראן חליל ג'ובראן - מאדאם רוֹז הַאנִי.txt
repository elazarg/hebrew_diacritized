אוּמְלָל הַגֶּבֶר אֲשֶׁר אוֹהֵב אִישָּׁה וְנִישָּׂא לָהּ וְיוֹצֵק לְרַגְלֶיהָ אֶת זֵיעַת עוֹרוֹ וָדָם גּוּפוֹ וְאֶת חַיֵּי לִבּוֹ, וְשָׁם בְּיָדֶיהָ אֶת פֵּירוֹת עָמְלוּ וְאֶת שְׂכַר חֲרִיצוּתוֹ; כִּי כַּאֲשֶׁר הוּא מִתְעוֹרֵר לְאִטּוֹ הוּא מְגַלֶּה שֶׁהַלֵּב אֲשֶׁר אוֹתוֹ נִיסָּה לִרְכּוֹשׁ נִיתָּן לְלֹא תַּשְׁלוּם וּבְכֵנוּת לְאִישׁ אַחֵר, עַל כָּל תַּעֲנוּגוֹת סוֹדוֹתָיו הַנִּסְתָּרִים וְאַהֲבָתוֹ הָעֲמוּקָּה. אוּמְלָלָה הִיא הָאִישָּׁה הַמִּתְעוֹרֶרֶת מִשִּׁוְויוֹן הַנֶּפֶשׁ וְחוֹסֶר הַמְּנוּחָה שֶׁל הַנְּעוּרִים וּמוֹצֵאת אֶת עַצְמָהּ בְּבֵיתוֹ שֶׁל גֶּבֶר הַמַּמְטִיר עָלֶיהָ אֶת זְהָבוֹ הַנּוֹצֵץ וּמַתָּנוֹת יְקָרוֹת עֵרֶךְ וּמַעֲנִיק לָהּ אֶת כָּל הַכָּבוֹד וְהַחֶסֶד שֶׁל אֵירוּחַ נָדִיב, אַךְ אֵינוֹ מְסוּגָּל לְסַפֵּק אֶת נַפְשָׁהּ בְּאוֹתוֹ יַיִן שְׁמֵימִי אֲשֶׁר אֱלוֹהִים יוֹצֵק מֵעֵינָיו שֶׁל גֶּבֶר אֶל לִבָּהּ שֶׁל אִישָּׁה.
אֶת רָשִׁיד בַּיי נמעאן הִכַּרְתִּי בְּיַלְדוּתִי. הוּא הָיָה לְבָנוֹנִי שֶׁנּוֹלַד וְהִתְחַנֵּךְ בְּבֵיירוּת. כֵּיווֹן שֶׁהָיָה בֶּן לְמִשְׁפָּחָה עַתִּיקָה וַעֲשִׁירָה שֶׁשִּׁימְּרָה אֶת הַמָּסוֹרֶת וְהֶהָדָר שֶׁל אֲבוֹתֶיהָ, רָשִׁיד אָהַב לְסַפֵּר עַל אֵירוּעִים שׁוֹנִים שֶׁעִיקָּרָם בְּיוּחֲסִין שֶׁל אֲבוֹת אֲבוֹתָיו. בְּחַיֵּי הַיּוֹם-יוֹם שֶׁלּוֹ הוּא הִמְשִׁיךְ לִנְהוֹג עַל פִּי אֱמוּנוֹתֵיהֶם וּמִנְהָגָם שֶׁרָוְוחוּ בְּאוֹתָם יָמִים בַּמִּזְרָח הַתִּיכוֹן.
רָשִׁיד בַּיי נִמְעָאָן הָיָה נָדִיב וְטוֹב לֵב, אַךְ כְּמוֹ רַבִּים מִן הַסּוּרִים  הוּא הִסְתַּכֵּל רַק עַל הַדְּבָרִים הַשִּׁטְחִיִּים וְלֹא עַל הַמְּצִיאוּת. אַף פַּעַם לֹא הִקְשִׁיב לְקוֹל לְבָבוֹ אֶלָּא הֶעֱסִיק אֶת עַצְמוֹ בְּצִיּוּת לְקוֹלוֹת סְבִיבָתוֹ. הוּא שִׁעְשֵׁעַ אֶת עַצְמוֹ בַּחֲפָצִים נוֹצְצִים שֶׁסִּנְוְורוּ אֶת עֵינָיו וְאֶת לִבּוֹ וְהִסְתִּירוּ אֶת סוֹדוֹת הַחַיִּים. נַפְשׁוֹ הוּסְטָה מֵהֲבָנָתָם שֶׁל חוּקֵּי הַטֶּבַע וּבִיקְּשָׁה סִיפּוּק מִיָּידִי וּזְמַנֵּי. הוּא הָיָה מִן הָאֲנָשִׁים הַמְּמַהֲרִים לְהִתְוַודּוֹת לִפְנֵי אֲחֵרִים עַל אַהֲבָתָם אוֹ רְתִיעָתָם, וְאַחַר כָּךְ מִתְחָרְטִים עַל גַּחֲמוֹתֵיהֶם כַּאֲשֶׁר כְּבָר מְאוּחָר מִדַּי לְהַחֲזִיר אֶת הַמַּצָּב לְקַדְמוּתוֹ. וּכְתוֹצָאָה מִכָּךְ מְנַת חֶלְקָם הִיא קָלוֹן וְלַעַג בַּמָּקוֹם סְלִיחָה אוֹ עִידוּד.
אֵלּוּ הָיוּ הַתְּכוּנוֹת שֶׁגָּרְמוּ לְרָשִׁיד בַּיי נִמְעַאן לָשֵׂאת אֶת רוֹז הָאֲנִי  לְאִישָּׁה זְמַן רַב לִפְנֵי שֶׁנַּפְשָׁהּ נִקְשְׁרָה בְּנַפְשׁוֹ בְּצִלָּהּ שֶׁל אַהֲבַת אֱמֶת אֲשֶׁר הוֹפֶכֶת אִיחוּד כָּזֶה לְגַן עֵדֶן.
*
לְאַחַר כַּמָּה שָׁנִים שֶׁל הֵיעָדְרוּת חָזַרְתִּי לָעִיר בֵּיירוּת. כַּאֲשֶׁר בָּאתִי לְבַקֵּר אֶת רָשִׁיד בַּיי נִמְעָאן רָאִיתִי שֶׁהָיָה חִיוֵּור וְרָזֶה. עַל פָּנָיו אֶפְשָׁר הָיָה לִרְאוֹת אֶת רְשָׁמֶיהָ שֶׁל אַכְזָבָה מָרָה; עֵינָיו מְלֵאוֹת הָעֶצֶב סִיפְּרוּ עַל לִבּוֹ הַשָּׁבוּר וְעַל נַפְשׁוֹ הַמֵּלַנְכּוֹלִית. הָיִיתִי סַקְרָן לְגַלּוֹת אֶת סִיבַּת מְצוּקָתוֹ וּמִסְכֵּנוּתוֹ, עַל כֵּן לֹא הִיסַּסְתִּי לִשְׁאוֹל לְסִיבָּתָהּ וְאָמַרְתִּי: "מָה קָרָה לְךָ, רָשִׁיד? הֵיכָן חִיּוּכְךָ הַקּוֹרֵן וּפָנֶיךָ הַשְּׂמָחוֹת שֶׁהָיוּ בְּנֵי לִוְויָיתְךָ מֵאָז יַלְדוּתְךָ? הַאִם הַמָּוֶות לָקַח מִמְּךָ חָבֵר יָקָר? אוֹ שֶׁמָּא הַלֵּילוֹת הַשְּׁחוֹרִים גָּזְלוּ מִמְּךָ אֶת הַזָּהָב שֶׁצָּבַרְתָּ בַּיָּמִים הַלְּבָנִים? בְּשֵׁם הַיְּדִידוּת אֱמוֹר לִי, מָה גָּרַם לְךָ לְעִיצָּבוֹן הַלֵּב הַזֶּה וּלְחוּלְשַׁת הַגּוּף?"
הוּא הִבִּיט בִּי בְּמַבָּט עָגוּם כְּאִילּוּ הֵעַרְתִּי בְּתוֹכוֹ מֵחָדָשׁ חֶזְיוֹנוֹת סְמוּיִים מִיָּמִים נִפְלָאִים, וּבְקוֹל מְיוּסָּר וּמְהַסֵּס הֵשִׁיב: "כַּאֲשֶׁר אָדָם מְאַבֵּד חָבֵר הוּא מְנַחֵם אֶת עַצְמוֹ בְּחֶבְרָתָם שֶׁל יְדִידָיו הָרַבִּים הָאֲחֵרִים, וְכַאֲשֶׁר אָדָם מְאַבֵּד אֶת זְהָבוֹ הוּא מְהַרְהֵר זְמַן-מָה וְזוֹרֵק אֶת בְּיֵשׁ מַזָּלוֹ מִמַּחְשְׁבוֹתָיו, בְּעִיקָּר אִם הוּא בָּרִיא וַעֲדַיִין מָלֵא שְׁאִיפוֹת. אַךְ כַּאֲשֶׁר אָדָם מְאַבֵּד אֶת מְנוּחַת לִבּוֹ, הֵיכָן יִמְצָא נֶחָמָה וְאֵיךְ יוּכַל לְהַחֲלִיפָהּ? אֵיךְ יוּכַל לְהִתְגַּבֵּר עַל כָּךְ? כַּאֲשֶׁר הַמָּוֶות מַכֶּה קָרוֹב אֵלֶיךָ אַתָּה סוֹבֵל. אַךְ לְאַחַר שֶׁעָבְרוּ יוֹם וָלַיְלָה תָּחוּשׁ אֶת מַגָּעָן הָרַךְ שֶׁל אֶצְבְּעוֹת הַחַיִּים; וְאָז יַעֲלֶה חִיּוּךְ עַל פָּנֶיךָ וְתִשְׂמַח.
"יַד הַגּוֹרָל בָּאָה לְפֶתַע נוֹשֵׂאת בְּחוֹבָה מוֹרָא; הִיא מִסְתַּכֶּלֶת בְּךָ בְּעֵינַיִים אֲיוּמּוֹת וְחוֹנֶקֶת אֶת צַוּוֹארֵךְ בְּאֶצְבָּעוֹת חַדּוֹת וְזוֹרֶקֶת אוֹתְךָ אֶל הַקַּרְקַע וְדוֹרֶכֶת עָלֶיךָ בְּרַגְלֵי בַּרְזֶל, וְאָז הִיא צוֹחֶקֶת וּמִסְתַּלֶּקֶת לָהּ, אֲבָל מְאוּחָר יוֹתֵר הִיא מִתְחָרֶטֶת עַל מַעֲשֶׂיהָ וּמְבַקֶּשֶׁת לְמַרְבֵּה הַמַּזָּל שֶׁתִּסְלַח לָהּ. הִיא שׁוֹלַחַת אֶת יָדֶיהָ הָעֲנוּגּוֹת וּמְרִימָה אוֹתְךָ אֶל עַל וְשָׂרָה בְּאוֹזְנֶיךָ אֶת שִׁיר הַתִּקְווֹה וּמְסִירָה דְּאָגָה מִלִּבְּךָ. הִיא מִלִּבָּהּ בְּתוֹכְךָ לַהַט חָדָשׁ שֶׁל בִּיטָּחוֹן וּשְׁאִיפָה. אִם מְנַת חֶלְקְךָ בַּחַיִּים הִיא צִיפּוֹר יְפֵהפִיָּיה שֶׁאַתָּה אוֹהֵב בְּכָל לִבְּךָ, אַתָּה מַאֲכִיל אוֹתָהּ בְּשִׂמְחָה מִזַּרְעֵי פָּנִים נַפְשְׁךָ, וְעוֹשֶׂה אֶת לְבָבֶךָ כְּלוּב לְמַעֲנָהּ וְאֶת נִשְׁמָתְךָ לִקְנֵה. אֲבָל אִם בְּעֵת שֶׁאַתָּה מַעֲרִיץ אוֹתָהּ בְּחִיבָּה וּמִסְתַּכֵּל עָלֶיהָ בְּעֵינַיִים אוֹהֲבוֹת הִיא פּוֹרַחַת מִיָּדֶיךָ וְעָפָה לִמְרוֹמִים וְיוֹרֶדֶת וְנִכְנֶסֶת לִכְלוּב אַחֵר וּלְעוֹלָם אֵינָהּ חוֹזֶרֶת אֵלֶיךָ, מָה תּוּכַל לַעֲשׂוֹת? מֵאֵין תִּמְצָא סַבְלָנוּת וְתַנְחוּמִים? אֵיךְ תּוּכַל לְהַחֲיוֹת אֶת תִּקְווֹתֶיךָ וְאֶת חֲלוֹמוֹתֶיךָ? אֵיזֶה כּוֹחַ יוּכַל לְהַרְגִּיעַ אֶת לִבְּךָ הַסּוֹעֵר?
וּלְאַחַר שֶׁאָמַר מִילִּים אֵלּוּ בְּקוֹל חָנוּק וְרוֹוּי סֵבֶל, נֶעֱמָד רָשִׁיד בַּיי נִמְעָאֵן כְּשֶׁהוּא רוֹעֵד כִּקְנֵה מִפְּנֵי רוּחַ נוֹשֶׁבֶת מִצָּפוֹן וּמִדָּרוֹם. הוּא שָׁלַח אֶת יָדָיו כְּאִילּוּ הָיָה בִּרְצוֹנוֹ לִתְפּוֹס מַשֶּׁהוּ בֵּין אֶצְבְּעוֹתָיו הַכְּפוּפוֹת וְלִמְחוֹץ אוֹתוֹ. פָּנָיו הַמְּקוּמָּטוֹת הָיוּ זוֹעֲמוֹת וְעֵינָיו הִתְרַחֲבוּ כְּאִילּוּ רָאָה לְפָנָיו שֵׁד שֶׁהוֹפִיעַ מִשּׁוּמָקוֹם כְּדֵי לַחֲטוֹף אוֹתוֹ; וְאָז הוּא הִסְתַּכֵּל אֶל תּוֹךְ עֵינַי וְכָל הוֹפָעָתוֹ הִשְׁתַּנְּתָה פִּתְאוֹם; כַּעֲסוֹ הָפַךְ לְסֵבֶל כָּבֵד וְלִמְצוּקָה וְהוּא זָעַק: "זוֹ הָאִישָּׁה אֲשֶׁר הִצַּלְתִּי מִמַּלְתְּעוֹת הַמָּוֶות שֶׁל הָעוֹנִי; פָּתַחְתִּי לְפָנֶיהָ אֶת אוֹצְרוֹתָי וְהָפַכְתִּי אוֹתָהּ לְמוּשָּׂא קִנְאָתָן שֶׁל כָּל הַנָּשִׁים בְּשֶׁל שִׂמְלוֹתֶיהָ הַיָּפוֹת וְתַכְשִׁיטֶיהָ הַיְּקָרִים וְהַכִּרְכָּרוֹת הַנֶּהֱדָרוֹת עִם הַסּוּסִים הָאֲצִילִים; הָאִישָּׁה שְׁלַבִּי אָהַב וַאֲשֶׁר לְרַגְלֶיהָ יָצַקְתִּי חִיבָּה; הָאִישָּׁה שֶׁהָיִיתִי לָהּ חָבֵר אֲמִיתִּי, רַע יָשָׁר וּבַעַל נֶאֱמָן. הָאִישָּׁה אֲשֶׁר בַּגָּדָה בִּי וְנָטְשָׁה אוֹתִי לְמַעַן מִישֶׁהוּ אַחֵר כְּדֵי לַחֲלוֹק אִיתּוֹ מַחְסוֹר וְלַבָּצוּעַ עִמּוֹ אֶת לָחֲמוּ הָרַע אֲשֶׁר לָשׁ בְּבוּשָׁה וּבָלַל אוֹתוֹ בַּחֶרְפָּה. הָאִישָּׁה אֲשֶׁר אָהַבְתִּי, הַצִּיפּוֹר הַיְּפֵהפִייָּה אֲשֶׁר הֶאֱכַלְתִּי, אֲשֶׁר הָפְכָה אֶת לִבִּי לַכְּלוּב וְאֶת נִשְׁמָתִי לְקַן, פָּרְחָה מִידַּי וְנִכְנְסָה לִכְלוּב אַחֵר; הַמַּלְאָךְ הַטָּהוֹר אֲשֶׁר שָׁכַן בְּגַן הָעֵדֶן שֶׁל חִיבָּתִי וְאָהַבְתִּי, מוֹפִיעָה עַתָּה לִפְנֵי כְּשָׂדֶה נוֹרָאָה שֶׁנָּפְלָה אֶל תּוֹךְ הַחוֹשֶׁךְ לִסְבּוֹל בְּשֶׁל חֶטְאָהּ וְלִגְרוֹם לִי לְהִתְיַיסֵּר עַל פְּנֵי הָאֲדָמָה בְּשֶׁל פָּשְׁעָה. הוּא הֶחְבִּיא אֶת פָּנָיו בְּתוֹךְ יָדָיו כְּאִילּוּ הָיָה בִּרְצוֹנוֹ לְהָגֵן עַל עַצְמוֹ מִפְּנֵי עַצְמוֹ, וְשָׁתַק לְרֶגַע. וְאָז נֶאֱנַח וְאָמַר: "זֶה כָּל מָה שֶׁאֲנִי יָכוֹל לְסַפֵּר לְךָ. אָנָּא, אַל תְּבַקֵּשׁ מִמֶּנִּי יוֹתֵר. אַל תַּהֲפוֹךְ אֶת אֲסוֹנִי לְקוֹל בְּכִי, אֶלָּא הַנַּח לוֹ לִהְיוֹת מַזָּל בְּיֵשׁ אִילֵּם; אוּלַי הוּא יִגְדַּל בִּשְׁתִיקָה וְיַמִּיַּת אוֹתִי וְאָז אוֹכֶל סוֹף סוֹף לִמְצוֹא מָנוֹחַ."
קַמְתִּי מִמְּקוֹמִי כְּשֶׁדְּמָעוֹת בְּעֵינֵי וְחֶמְלָה בִּלְבָבִי, וְנִפְרַדְתִּי מִמֶּנּוּ בִּשְׁתִיקָה. לֹא הָיָה בְּמִילּוֹתַי מָזוֹר לַלֵּב פָּצוּעַ, וּבְיֶדַע שֶׁלִּי לֹא הָיָה כְּדֵי לְהָאִיר כְּלַפִּיד אֶת הָאֲפֵלָה שֶׁעָטְפָה אוֹתוֹ.


יָמִים סְפוּרִים לְאַחַר מִכֵּן פָּגַשְׁתִּי לָרִאשׁוֹנָה אֶת מָאדָאם רוֹז הָאֲנִי בִּצְרִיפוֹן עָלוּב שֶׁמִּסְּבִיבוֹ פְּרָחִים וְעֵצִים. הִיא שָׁמְעָה עָלַי מֵרָשִׁיד בַּיי נִמְעַאן, הָאִישׁ שֶׁאֶת לִבּוֹ הִיא שָׁבְרָה וְרָמְסָה וְהִשְׁאִירָה אוֹתוֹ דָּרוּס מִתַּחַת לְפַרְסוֹת הַחַיִּים הַנּוֹרָאוֹת. כְּשֶׁהִבַּטְתִּי אֶל עֵינֶיהָ הַיָּפוֹת וְהַזּוֹהֲרוֹת וְהִקְשַׁבְתִּי לְקוֹלָהּ הָכֵן, אָמַרְתִּי לְעַצְמִי: "הַאִם זוֹ הִיא הָאִישָּׁה הַשְּׁפֵלָה? הַאִם יְכוֹלוֹת הַפְּנִים הַגָּלוּיוֹת הָאֵלֶּה לְהַסְתִּיר נֶפֶשׁ מְכוֹעֶרֶת וְלֵב פּוֹשֵׁעַ? הַאִם זוֹ הָאִישָּׁה הַבּוֹגְדָנִית? הַאִם זוֹ הָאִישָּׁה שֶׁעָלֶיהָ דִּיבַּרְתִּי רָעוֹת וְדִמְיַינְתִּי שֶׁהִיא כְּנָחָשׁ מַגְעִיל בִּדְמוּת צִיפּוֹר יְפֵהפִיָּיה?" וְאָז לָחַשְׁתִּי לְעַצְמִי: "הַאִם הַפָּנִים הַיָּפוֹת הָאֵלֶּה הֵן שֶׁאִמְלְלוּ אֶת רָשִׁיד בַּיי נמעאן? וְכִי לֹא שָׁמַעְנוּ שֶׁיּוֹפִי גָּלוּי הִנּוֹ סִיבָּה לְיִיסּוֹרִים נִסְתָּרִים וּלְסֵבֶל עָמוֹק? וְכִי לֹא הַלְּבָנָה הִיא הַנּוֹתֶנֶת הַשְׁרָאָה לִמְשׁוֹרְרִים, אוֹתָהּ לְבָנָה אֲשֶׁר מַכְעִיסָה אֶת דִּמְמַת הַיָּם עַד כְּדֵי שְׁאָגָה אֵימְתָנִית?
כַּאֲשֶׁר הִתְיַישַּׁבְנוּ, נִרְאֶה הָיָה שֶׁמָּאדָאם רוֹז הָאֲנִי שָׁמְעָה וְקָרְאָה אֶת מַחְשְׁבוֹתַי וְלֹא חֲפֵצָה לְהַאֲרִיךְ אֶת סְפֵקוּתִי. הִיא הִשְׁעִינָה אֶת רֹאשָׁהּ הַיָּפָה עַל יָדֶיהָ, וּבְקוֹל מָתוֹק מִקּוֹלוֹ שֶׁל נָבָל אָמְרָה: "אֵינֶנִּי מַכִּירָה אוֹתְךָ, אֲבָל שָׁמַעְתִּי אֶת הֵדֵי מַחְשְׁבוֹתֶיךָ וַחֲלוּמוֹתֶיךָ מֵאֲנָשִׁים, וְהֵם שִׁכְנְעוּ אוֹתִי שֶׁאַתָּה אָדָם רַחוּם וְכִי יֵשׁ בְּךָ הֲבָנָה לָאִישָּׁה מְדוּכָּאָהּ – אֲשֶׁר אֶת סוֹדוֹת לִבָּהּ כְּבָר גִּילִּיתָ וְאֶת אַהֲבוֹתֶיהָ יָדַעְתָּ. הִרְשָׁה לִי לַחֲשׂוֹף לְפָנֶיךָ אֶת כָּל מַטְמוֹנֵי לִבִּי כְּדֵי שֶׁתֵּדַע כִּי רוֹז הָאֲנִי מֵעוֹלָם לֹא הָיְיתָה אִישָּׁה לֹא נֶאֱמָנָה.
"הָיִיתִי בְּקוֹשִׁי בַּת שְׁמוֹנֶה-עֶשְׂרֵה כַּאֲשֶׁר הַגּוֹרָל הוֹלִיךְ אוֹתִי אֶל רָשִׁיד בַּיי נִמְעַאן, אֲשֶׁר הָיָה אָז בֶּן אַרְבָּעִים שָׁנָה. הוּא הִתְאַהֵב בִּי, כָּךְ אוֹמְרִים, וְנָשָׂא אוֹתִי לָאִישָּׁה וְשָׁם אוֹתִי בְּתוֹךְ בַּיִת מַקְסִים וְנָתַן לִי מַלְבּוּשִׁים וַאֲבָנִים יְקָרוֹת. הוּא הִצִּיג אוֹתִי כְּמוּצָּג נָדִיר בְּבָתֵּי יְדִידָיו וּמִשְׁפַּחְתּוֹ, וְחִייֵּךְ כִּמְנַצֵּחַ כַּאֲשֶׁר רָאָה אֶת בְּנֵי חוּגוֹ מִסְתַּכְּלִים עָלַי בִּפְלִיאָה וּבְהַעֲרָצָה. הוּא זָקַף אֶת רֹאשׁוֹ בְּגַאֲווֹה כַּאֲשֶׁר שָׁמַע אֶת הַגְּבָרוֹת מְדַבְּרוֹת עָלַי בְּחִיבָּה וּמְסַפְּרוֹת בְּשִׁבְחֵי. רַק לֹא שָׁמַע כְּלָל אֶת הַלַּחְשׁוּשִׁים: 'הַאִם זוֹ אִשְׁתּוֹ שֶׁל רָשִׁיד בַּיי נִמְעָאן אוֹ בִּתּוֹ הַמְּאוּמֶּצֶת?' אוֹ אֶת הַהֶעָרוֹת: 'אִילּוּ נִישָּׂא בַּגִּיל הַנָּכוֹן, הָיְיתָה בִּתּוֹ הַבְּכוֹרָה מְבוּגֶּרֶת מֵרוֹז הָאֲנִי.'
"כָּל זֶה קָרָה לִפְנֵי שֶׁחַיֵּי הִתְעוֹרְרוּ מֵעֶלְפוֹנָם הֶעָמוֹק שֶׁל הַנְּעוּרִים, וְלִפְנֵי שֶׁאֱלוֹהִים הִדְלִיק בְּלִבִּי אֶת לַפִּיד הָאַהֲבָה. לִפְנֵי שֶׁזַּרְעֵי חִיבָּתִי הֵחֵלּוּ לִצְמוֹחַ. כֵּן, כָּל זֹאת קָרָה כַּאֲשֶׁר הֶאֱמַנְתִּי כִּי הָאוֹשֶׁר הָאֲמִיתִּי בָּא מִשְּׂמָלוֹת נֶהֱדָרוֹת וְאַרְמוֹנוֹת מְפוֹאָרִים. כַּאֲשֶׁר הִתְעוֹרַרְתִּי מִתַּרְדֵּמַת הַיַּלְדוּת, חַשְׁתִּי אֶת לַהֲבוֹת הָאֵשׁ הַקְּדוֹשָׁה בּוֹעֲרוֹת בְּלִבִּי, וְרָעָב רוּחָנִי כְּרֵסָם בְּנַפְשִׁי וְגָרַם לִי סֵבֶל. כַּאֲשֶׁר פָּקַחְתִּי אֶת עֵינַי גִּילִּיתִי כִּי כַּנְפֵי מִתְנוֹעֲעוֹת יָמִינָה וּשְׂמֹאלָה, מְנַסּוֹת לְהַמְרִיא אֶל מֶרְחֲבֵי רְקִיעַ הָאַהֲבָה, אֲבָל חַשְׁתִּי אֵיךְ הֵן רוֹטְטוֹת וְנִשְׁמָטוֹת תַּחַת מַשְּׁבֵי הָרוּחַ שֶׁל אֲזִיקֵּי הַחוֹק אֲשֶׁר כָּבְלוּ אֶת גּוּפִי אֶל אִישׁ עוֹד לִפְנֵי שֶׁיָּדַעְתִּי מָה מַשְׁמָעוּתוֹ הָאֲמִיתִּית שֶׁל אוֹתוֹ חוֹק. אֶת כָּל הַדְּבָרִים הָאֵלֶּה הִרְגַּשְׁתִּי, וְיָדַעְתִּי כִּי אוּשְּׁרָה שֶׁל אִישָּׁה לֹא בָּא בְּאֶמְצָעוּת תְּהִילָּתוֹ שֶׁל הָאִישׁ וּכְבוֹדוֹ, אַף לֹא בְּאֶמְצָעוּת נְדִיבוּתוֹ וְחִיבָּתוֹ, אֶלָּא בְּאֶמְצָעוּת אַהֲבָה שֶׁמְּאַחֶדֶת אֶת שְׁנֵי הַלְּבָבוֹת, וְחִיבָּה שֶׁהוֹפֶכֶת אוֹתָם לְאֵבֶר אֶחָד מִגּוּף הַחַיִּים וּמִילָּה אַחַת עַל שְׂפָתָיו שֶׁל אֱלוֹהִים. כַּאֲשֶׁר הִתְגַּלְּתָה לִפְנֵי הָאֱמֶת, מָצָאתִי אֶת עַצְמִי כְּבוּלָה בִּידֵי חוֹק בְּאַרְמוֹנוֹ שֶׁל רָשִׁיד בַּיי נמעאן, כְּמוֹ גַּנָּב שֶׁגָּנַב אֶת לָחֲמוּ וּמִתְחַבֵּא בַּחוֹשֶׁךְ בְּפִינּוֹת הַלַּיְלָה הַחֲשׁוּכוֹת וְהַיְּדִידוּתִיּוֹת. יָדַעְתִּי כִּי כָּל שָׁעָה שֶׁבִּילִּיתִי אִיתּוֹ הָיְיתָה שֶׁקֶר נוֹרָא שֶׁנִּכְתַּב עַל מִצְחִי בְּאוֹתִיּוֹת שֶׁל אֵשׁ קַבֵּל שָׁמַיִם וְאֶרֶץ. לֹא יָכוֹלְתִּי לָתֵת לוֹ אֶת אַהֲבָתִי וְחִיבָּתִי כִּתְמוּרָה לִנְדִיבוּתוֹ וְכֵנוּתוֹ. נִיסִּיתִי לַשָּׁוְוא לֶאֱהוֹב אוֹתוֹ, אֲבָל הָאַהֲבָה הִיא כּוֹחַ שֶׁיּוֹצֵר אֶת לְבָבֵנוּ, וְאִילּוּ לְבָבֵנוּ אֵינוֹ יָכוֹל לִיצוֹר אֶת אוֹתוֹ כּוֹחַ. הִתְפַּלַּלְתִּי וְהִתְפַּלַּלְתִּי בַּחֲשַׁאי בַּלֵּילוֹת, שֶׁאֱלוֹהִים יִבָּרֵא בְּעוֹמֶק לְבָבִי אֶת הַקֶּשֶׁר הָרוּחָנִי שֶׁיְּקָרֵב אוֹתִי אֶל הָאִישׁ אֲשֶׁר נִבְחַר לִהְיוֹת בֶּן לְוִויָּיתִי לְכָל יְמֵי חַיֵּי.
"תְּפֵילוֹתַי לֹא נִתְקַבְּלוּ, כִּי הָאַהֲבָה נוֹחֶתֶת עַל נִשְׁמוֹתֵינוּ בִּרְצוֹנוֹ שֶׁל הָאֵל וְלֹא עַל פִּי דְּרִישָׁה אוֹ תְּחִינָּה שֶׁל הָאָדָם. וְכָךְ נִשְׁאַרְתִּי בְּמֶשֶׁךְ שְׁנָתַיִים בְּבֵיתוֹ שֶׁל אוֹתוֹ אִישׁ, כְּשֶׁאֲנִי מְקַנְּאָה בְּצִיפּוֹרִי הַשָּׂדֶה עַל הַחוֹפֶשׁ שֶׁלָּהֶם, וְכָל יְדִידִי מְקַנְּאִים בִּי עַל שַׁלְשְׁלוֹת הַזָּהָב הַמַּכְאִיבוֹת שֶׁלִּי. הָיִיתִי כְּמוֹ אִישָּׁה שֶׁקּוֹרְעִים מִמֶּנָּה אֶת בְּנָהּ יְחִידָה; כְּמוֹ לֵב מְקוֹנֵן שֶׁשּׂוֹרֵד לְלֹא מַגָּע שֶׁל קִרְבָה; כְּקוֹרְבָּן תָּמִים שֶׁל חוּמְרַת הַחוֹק הָאֱנוֹשִׁי; הָיִיתִי קְרוֹבָה לְמָוֶות מֵרָעָב וּמִצָּמָא רוּחָנִי.
"בְּיוֹם קוֹדֵר אֶחָד, כְּשֶׁהִסְתַּכַּלְתִּי מֵעֵבֶר לַשָּׁמַיִם הַכְּבֵדִים, רָאִיתִי אוֹר עָנוֹג זוֹרֵם מֵעֵינָיו שֶׁל אִישׁ שֶׁהִילֵּךְ אָבוּד בִּשְׁבִילִי הַחַיִּים. עָצַמְתִּי אֶת עֵינַי מִפְּנֵי אוֹתוֹ אוֹר וְאָמַרְתִּי לְעַצְמִי: 'הוֹ, נָשַׁמְתִּי, חֶשְׁכַת הַקֶּבֶר הִיא גּוֹרָלְךָ, אַל תְּחַמְּדִי אֶת הָאוֹר.' וְאָז שָׁמַעְתִּי נְעִימָה יָפָה מִן הַשָּׁמַיִם, שֶׁהֶחְיְיתָה בְּטָהֳרָתָהּ אֶת לִבִּי הַפָּצוּעַ. אֲבָל אָטַמְתִּי אֶת אוֹזְנֵי וְאָמַרְתִּי: 'הוֹ, נָשַׁמְתִּי, זַעֲקַת הַשְּׁאוֹל הִיא גּוֹרָלְךָ, אַל תְּחַמְּדִי אֶת הַשִּׁירִים הַשְּׁמֵימִיִּים.' עָצַמְתִּי שׁוּב אֶת עֵינַי כְּדֵי שֶׁלֹּא אוֹכֶל לִרְאוֹת, אָטַמְתִּי אֶת אוֹזְנֵי כְּדֵי שֶׁלֹּא אוֹכֶל לִשְׁמוֹעַ, אֲבָל עֵינֵי הָעֲצוּמוֹת עֲדַיִין רָאוּ אֶת הָאוֹר הֶעָנוֹג, וְאוֹזְנֵי עֲדַיִין שָׁמְעוּ אֶת הַנְּעִימָה הָאֱלוֹהִית. לָרִאשׁוֹנָה חָרַדְתִּי, וְחַשְׁתִּי כְּמוֹ קַבְּצָן שֶׁמָּצָא אֶבֶן יְקָרָה לְיַד אַרְמוֹן הָאָמִיר אַךְ אֵינוֹ יָכוֹל לַהֲרִימָהּ מְפַחֵד, גַּם לֹא לְהִתְעַלֵּם מִמֶּנָּה בְּשֶׁל עוֹנְיוֹ. בָּכִיתִי בְּכִי שֶׁל נֶפֶשׁ צְמֵאָה אֲשֶׁר רוֹאָה פֶּלֶג מַיִם מוּקָּף בְּחַיּוּת פֶּרֶא, וְנוֹפֶלֶת אַרְצָה בְּעוֹדָהּ מְחַכָּה וּמִתְבּוֹנֶנֶת בַּחֲרָדָה."
הִיא הֵסִיטָה אֶת עֵינֶיהָ מִמֶּנִּי כְּאִילּוּ זִיכְרוֹנוֹת הֶעָבָר שֶׁהֶעֶלְתָה גָּרְמוּ לָהּ לְהִתְבַּיֵּישׁ מִפְּנֵי, אֲבָל הִמְשִׁיכָה: "אוֹתָם אֲנָשִׁים הַחוֹזְרִים אֶל הַנֶּצַח לִפְנֵי שֶׁטַּעְמוֹ אֶת מְתִיקוּתָם שֶׁל הַחַיִּים הָאֲמִיתִּיִּים אֵינָם יְכוֹלִים לְהָבִין אֶת מַשְׁמָעוּת סָבְלָה שֶׁל אִישָּׁה. בִּמְיוּחָד אִם הִיא מַקְדִּישָׁה אֶת נַפְשָׁהּ לְאִישׁ שֶׁהִיא אוֹהֶבֶת בִּרְצוֹן הָאֵל, וְאֶת גּוּפָהּ לְאִישׁ אַחֵר שֶׁהִיא חוֹבֶקֶת בְּשֶׁל צַו מַעֲשֵׂה יְדֵי אָדָם. זוֹ טְרָגֶדְיָה הַכְּתוּבָה בְּדָמָהּ וּבְדִמְעוֹתֶיהָ שֶׁל אִישָּׁה, אֲשֶׁר הַגֶּבֶר קוֹרֵא בְּלַעַג כִּי אֵינוֹ יָכוֹל לְהָבִין; וְאִם הוּא אָכֵן מֵבִין, צְחוֹקוֹ הוֹפֵךְ לְבוּז וּלְהַשְׁפָּלָה אֲשֶׁר צוֹרְבִים כְּאֵשׁ אֶת לִבָּהּ. זוֹ דְּרָמָה שֶׁמִּתְרַחֶשֶׁת בְּלֵילוֹת שְׁחוֹרִים עַל בָּמַת נִשְׁמָתָהּ שֶׁל הָאִישָּׁה אֲשֶׁר גּוּפָהּ קָשׁוּר לַגֶּבֶר שֶׁנַּעֲשָׂה בַּעֲלָהּ לִפְנֵי שֶׁקָּלְטָה אֶת הַמַּשְׁמָעוּת הָאֱלוֹהִית שֶׁל הַנִּישּׂוּאִים. הִיא מְגַלָּה כִּי נִשְׁמָתָהּ מְרַחֶפֶת סְבִיב הָאִישׁ שֶׁהִיא מַעֲרִיצָה בְּכָל נִימֵי אַהֲבָתָהּ הָאֲמִיתִּית הַטְּהוֹרָה וְהַיָּפָה. זֶהוּ עִינּוּי נוֹרָא שֶׁרֵאשִׁיתוֹ בְּחוּלְשָׁה שֶׁבָּאִישֶּׁה וּבְכוֹחוֹ שֶׁל הַגֶּבֶר. וְהוּא לֹא יִסְתַּיֵּים אֶלָּא אִם יִבְטְלוּ אֶת יְמֵי הָעַבְדוּת וְאֶת עֶלְיוֹנוּתוֹ שֶׁל הֶחָזָק עַל הַחַלָּשׁ. זֶהוּ קְרָב אִיּוּם בֵּין הַחוֹק הַמּוּשְׁחָת שֶׁל הָאֲנָשִׁים לְחִיבָּתוֹ הַקְּדוֹשָׁה וּלְמַטְּרָתוֹ הָעִילָּאִית שֶׁל הַלֵּב, אֲבָל אֲנִי אָסַפְתִּי אֶת שְׁאֵרִית כּוֹחוֹתַי וְהִתַּרְתִּי אֶת כַּבְלֵי הַבַּרְזֶל שֶׁל הַפַּחַד, וְשִׁחְרַרְתִּי אֶת כַּנְפֵי מֵרְצוּעוֹת הַבַּד שֶׁל הַחוּלְשָׁה וְהַמְרָאָתִי אֶל הַשָּׁמַיִם הָרְחָבִים שֶׁל הָאַהֲבָה וְשֶׁל הַחֵירוּת.
"הַיּוֹם כְּבָר הִתְאַחַדְתִּי עִם אֲהוּבִי; שְׁנֵינוּ הִגַּחְנוּ כְּלַפִּיד אֶחָד מִיָּדוֹ שֶׁל הָאֱלוֹהִים לִפְנֵי בְּרִיאַת הָעוֹלָם. אֵין כּוֹחַ תַּחַת הַשֶּׁמֶשׁ אֲשֶׁר יוּכַל לָקַחַת מִמֶּנִּי אֶת אוֹשְׁרִי, כִּי הוּא נוֹבֵעַ מִשְּׁתֵּי נְפָשׁוֹת חֲבוּקוֹת, מוּצָפוֹת הֲבָנָה, זוֹהֲרוֹת מֵאַהֲבָה וּמוּגַנּוֹת מִשָּׁמַיִם."
הִיא הִבִּיטָה בִּי כְּאִילּוּ בִּיקְּשָׁה לַחְדּוֹר אֶת תּוֹךְ לִבִּי בְּעֵינֶיהָ כְּדֵי לְגַלּוֹת אֶת רִישּׁוּמָם שֶׁל מִילּוֹתֶיהָ עָלַי וְלִשְׁמוֹעַ אֶת הֵד קוֹלָהּ מִתּוֹכִי; אֲבָל אֲנִי נוֹתַרְתִּי שֶׁקֶט, וְהִיא הִמְשִׁיכָה. קוֹלָהּ הָיָה מָלֵא בִּמְרִירוּת בַּזִּיכָּרוֹן וּבִמְתִיקוּת הַכֵּנוּת וְהַחוֹפֶשׁ כַּאֲשֶׁר אָמְרָה: "אֲנָשִׁים יֹאמְרוּ לְךָ שֶׁרוּז הָאֲנִי הִיא כּוֹפֶרֶת וְאִישָּׁה לֹא נֶאֱמָנָה אֲשֶׁר הֲלָכָה אַחֵר תַּאֲווֹתֶיהָ בְּעוֹזְבָהּ אֶת הָאִישׁ שֶׁהֶעֱלָה אוֹתָהּ לְרָמָתוֹ וְהָפַךְ אוֹתָהּ לְהַדֵּר בֵּיתוֹ. הֵם יֹאמְרוּ לָךְ שֶׁהִיא נוֹאֶפֶת וְזוֹנָה שֶׁהָרְסָה בְּיָדֶיהָ הַמְּלוּכְלָכוֹת אֶת עֲטֶרֶת הַנִּישּׂוּאִים הַקְּדוֹשָׁה וְהֶחֱלִיפָה אוֹתָהּ בְּזִיוּוּג מוּכְתָּם שָׁזוּר בַּקּוֹצִים מִן הַגֵּיהִינּוֹם. שֶׁהִיא הֵסִירָה אֶת מַלְבּוּשׁ הַטּוֹהַר וְלָבְשָׁה שִׂמְלַת חֵטְא וְחֶרְפָּה. וְיֹאמְרוּ גַּם יוֹתֵר מִכָּךְ, כִּי רוּחוֹת אֲבוֹתֵיהֶם עֲדַיִין חַיִּים בְּגוּפֵיהֶם. הֵם מְשׁוּלִים לַמְּעָרוֹת הַנְּטוּשׁוֹת בֶּהָרִים אֲשֶׁר מְהַדְהֲדוֹת קוֹלוֹת שֶׁאֶת מַשְׁמָעוּתָם אֵינָן מְבִינוֹת. וְלֹא רַק שֶׁאֵינָם מְבִינִים אֶת הַחוֹק הָאֱלוֹהִי, אֶלָּא אֵינָם מְבִינִים גַּם אֶת כַּוּוֹנָתָהּ הָאֲמִיתִּית שֶׁל הַדָּת וְאֵינָם מַבְחִינִים בֵּין חוֹטֵא לְזַכָּאֵי. הֵם מִסְתַּכְּלִים רַק עַל פְּנֵי הַשֶּׁטַח שֶׁל הַדְּבָרִים בְּלִי שֶׁיָּדְעוּ אֶת סוֹדוֹתֵיהֶם. הֵם שׁוֹפְטִים מִתּוֹךְ בַּעֲרוּת וּפוֹסְקִים בְּעִיוּוֹרוֹן כַּאֲשֶׁר הֵם מַשְׁוִוים בֵּין פּוֹשֵׁעַ לְתַמִּים, בֵּין טוֹב לְרַע. אוֹי לָהֶם, הַמַּעֲמִידִים לְדִין וְשׁוֹפְטִים אֶת הָאָדָם....
"בְּעֵינֵי הָאֵל הָיִיתִי בּוֹגְדָנִית וְנוֹאֶפֶת רַק בְּעֵת הֱיוֹתִי בְּבֵיתוֹ שֶׁל רָשִׁיד בַּיי נמעאן, כִּי הוּא עָשָׂה אוֹתִי לְאִשְׁתּוֹ עַל פִּי הַמִּנְהָגִים וְהַמָּסוֹרוֹת וּבְעוֹצְמַת הַחִיפָּזוֹן, לִפְנֵי שֶׁהַשָּׁמַיִם עָשׂוּ אוֹתוֹ לְשֶׁלִּי בְּהֶתְאֵם לַחוֹק הָרוּחָנִי שֶׁל הָאַהֲבָה וְהַחִיבָּה. הָיִיתִי חוֹטֵאת בְּעֵינֵי הָאֱלוֹהִים וּבְעֵינֵי כַּאֲשֶׁר אָכַלְתִּי מִלַּחְמוֹ וְהִגַּשְׁתִּי לוֹ אֶת גּוּפִי בִּתְמוּרָה עַל נְדִיבוּתוֹ. עַכְשָׁיו אֲנִי טְהוֹרָה וּנְקִיֶּיהָ, מִפְּנֵי שֶׁחוֹק הָאַהֲבָה שִׁחְרֵר אוֹתִי וְעָשָׂה אוֹתִי מְכוּבֶּדֶת וְנֶאֱמָנָה. חָדַלְתִּי לִמְכּוֹר אֶת גּוּפִי תְּמוּרַת מִקְלָט וְאֶת יְמֵי תְּמוּרַת בְּגָדִים. כֵּן, הָיִיתִי נוֹאֶפֶת וּפוֹשַׁעַת כַּאֲשֶׁר אֲנָשִׁים רָאוּ בִּי אִישָּׁה כְּבוֹדָהּ וְנֶאֱמָנָה; הַיּוֹם אֲנִי טְהוֹרָה וַאֲצִילָה בְּרוּחִי, אַךְ בְּעֵינֵיהֶם אֲנִי מְזוֹהֶמֶת, כִּי הֵם שׁוֹפְטִים אֶת הַנֶּפֶשׁ עַל פִּי הַגּוּף וְאֶת הָרוּחָנִיּוּת עַל פִּי קְנֵה-מִידָּה חוֹמְרִי."
וְאָז הִיא הִבִּיטָה דֶּרֶךְ הַחַלּוֹן וְהִצְבִּיעָה בְּיָדָהּ הַיְּמָנִית אֶל עֵבֶר הָעִיר, כְּאִילּוּ רָאֲתָה שָׁם אֶת רוּחַ הַשְּׁחִיתוּת וְאֶת צֵל הַבּוּשָׁה בֵּין הַבָּתִּים הַמְּפוֹאָרִים. וְאָמְרָה בֵּטוֹן שֶׁל רַחֲמִים: "הַבֵּט אֶל הָאֲחוּזּוֹת הַמַּלְכוּתִיּוֹת וְאֶל הָאַרְמוֹנוֹת הַנִּשְׂגָּבִים שֶׁבָּהֶם מִתְגּוֹרְרִים הַצְּבוּעִים; בְּמִבְנִים הָאֵלֶּה, בֵּין קִירוֹתֵיהֶם הַמְּקוּשָּׁטִים לְהַפְלִיא, שׁוֹכֶנֶת הַבְּגִידָה לְצַד הָרִיקָּבוֹן; תַּחַת הַתִּקְרוֹת הַמְּצוּיָּרוֹת בְּזָהָב חַי הַשֶּׁקֶר לְצַד הַיּוּמְרָנוּת. שִׂים לֵב אֶל הַבָּתִּים הַנֶּהֱדָרִים הַמְּיַיצְּגִים אוֹשֶׁר, תְּהִילָּה וּשְׁלִיטָה. אֵין הֵם אֶלָּא מְאוֹרוֹת שֶׁל אוּמְלָלוּת וְיִיסּוּרִים, קְבָרִים מְטוּיָּחִים שֶׁבָּהֶם מִסְתַּתֶּרֶת בְּגִידַת הָאִישָּׁה הַחַלָּשָׁה מִתַּחַת לָעֵינַיִים מְאוּפָּרוֹת וּלְשֶׁפְּתָיִים אֲדוּמּוֹת; שֶׁבְּפִינּוֹתֵיהֶם שׂוֹרֶרֶת הָאָנוֹכִיּוּת וָשָׁם מִבַּעַד לְזָהָב וּלְכֶסֶף הַחַיָּיתִיּוּת שֶׁבָּאָדָם הִיא שְׁלִיטַת-עַל. 
"אִילּוּ הִדִּיפוּ אוֹתָם בִּנְיָינִים אָטוֹמִים אֶת רֵיחַ הַשִּׂנְאָה, הַמִּרְמָה וְהַשְּׁחִיתוּת, הֵם הָיוּ נִסְדָּקִים וּמִתְמוֹטְטִים. הָאִיכָּר הֶעָנִי מִסְתַּכֵּל עַל הַבִּנְיָינִים הָאֵלֶּה בְּעֵינַיִים דּוֹמְעוֹת, אַךְ כַּאֲשֶׁר הוּא יְגַלֶּה שֶׁלִּבּוֹתֵיהֶם שֶׁל הַשּׁוֹכְנִים בָּהֶם רֵיקִים מֵאַהֲבָה טְהוֹרָה כְּמוֹ זוֹ שֶׁבְּלֵב אִשְׁתּוֹ וְכָזוֹ שֶׁמְּמַלְּאָה אֶת בֵּיתוֹ, הוּא יְחַיֵּיךְ וְיִשּׁוּב אֶל שְׂדוֹתָיו שֶׁבַע רָצוֹן."
אַחֵר כָּךְ הִיא לָקְחָה אֶת יָדִי בְּיָדָהּ וְהוֹלִיכָה אוֹתִי אֶל הַחַלּוֹן וְאָמְרָה: "בּוֹא וְאַרְאֶה לְךָ אֶת סוֹדוֹתֵיהֶם הַחֲשׂוּפִים שֶׁל אוֹתָם אֲנָשִׁים אֲשֶׁר סֵירַבְתִּי לָלֶכֶת בְּדַרְכָּם. רָאָה אֶת הָאַרְמוֹן בַּעַל הָעַמּוּדִים הָעֲנָקִיִּים. גָּר בּוֹ אִישׁ עָשִׁיר אֲשֶׁר יָרַשׁ אֶת זְהָבוֹ מֵאָבִיו. לְאַחַר שֶׁנִּיהֵל חַיִּים שֶׁל זוּהֲמָה וְרִיקָּבוֹן, הוּא הִתְחַתֵּן עִם אִישָּׁה שֶׁלֹּא יָדַע עָלֶיהָ דָּבָר מִלְּבַד הָעוּבְדָּה שֶׁאָבִיהָ הוּא אֶחָד מִנִּכְבְּדֵי הַסּוּלְטָאן. מִיָּד לְאַחַר יֶרַח הַדְּבַשׁ הוּא מָאַס בָּהּ הֵחֵל לְהִתְחַבֵּר עִם נָשִׁים שֶׁמּוּכָּרוֹת אֶת גּוּפָן בְּעַד כֶּסֶף. אִשְׁתּוֹ נִשְׁאֲרָה לְבַדָּהּ בְּאַרְמוֹן כְּמוֹ בַּקְבּוּק רֵיק שֶׁנִּזְרַק מִיְּדֵי שִׁיכּוֹר. תְּחִילָּה הִיא בָּכְתָה וְסָבְלָה, אַךְ מְאוּחָר יוֹתֵר הֵבִינָה שֶׁדִּמְעוֹתֶיהָ יְקָרוֹת יוֹתֵר מִבַּעֲלָהּ הַנֶּאֱלָח. עַתָּה הִיא מַעֲסִיקָה אֶת עַצְמָהּ בְּאַהֲבָה וּבִמְסִירוּת לָאִישׁ צָעִיר שֶׁעָלָיו הִיא מַמְטִירָה שָׁעוֹת שֶׁל שִׂמְחָה וְיוֹצֶקֶת אֶל לִבּוֹ אֶת אַהֲבָתָהּ הֲכָנָה וְאֶת חִיבָּתָהּ.
"בּוֹא וְאֶקַּח אוֹתְךָ עַתָּה אֶל הַבַּיִת הַנֶּהְדָּר שֶׁסְּבִיבוֹ גִּינּוֹת יְפֵהפִיּוֹת. זֶהוּ בֵּיתוֹ שֶׁל אִישׁ אֲשֶׁר מוֹצָאוֹ מִמִּשְׁפַּחַת אֲצִילִים שֶׁשָּׁלְטָה בַּמְּדִינָה דּוֹרוֹת רַבִּים, אֲבָל רָמַת חַיֶּיהָ, עוֹשְׁרָהּ, וְיוּקְרָתָהּ הִידַּרְדְּרוּ בְּשֶׁל הִתְמַכְּרוּת בָּנֶיהָ לְבִזְבּוּזִים מְטוֹרָפִים וְלַעֲצֵלוֹת. לִפְנֵי שָׁנִים מִסְפַּר נָשָׂא הָאִישׁ הַזֶּה אִישָּׁה מְכוֹעֶרֶת אַךְ עֲשִׁירָה. לְאַחַר שֶׁקִּיבֵּל אֶת רְכוּשָׁהּ הוּא הִתְעַלֵּם מִמֶּנָּה לַחֲלוּטִין, וְהִקְדִּישׁ אֶת עַצְמוֹ לְאִישָּׁה צְעִירָה וּמוֹשֶׁכֶת. עַכְשָׁיו אִשְׁתּוֹ מְבַלָּה אֶת זְמַנָּהּ בְּסִלְסוּל שַׂעֲרוֹתֶיהָ, בִּצְבִיעַת שְׂפָתֶיהָ וּבְבִישּׂוּם גּוּפָהּ. הִיא לוֹבֶשֶׁת רַק אֶת הַיְּקָרוֹת שֶׁבִּשְׂמָלוֹת וּמְצַפֶּה שֶׁגֶּבֶר צָעִיר יְחַיֵּיךְ וְיָבוֹא לְבַקָּרָה. אוּלָם כָּל זֹאת לַשָּׁוְוא, כִּי אֵינָהּ יְכוֹלָה לִזְכּוֹת בְּחִיּוּךְ אֶלָּא מִפָּנֶיהָ הַמְּכוֹעָרוֹת בַּמַּרְאָה.
"שִׂים לֵב לָאֲחוּזָּה הַגְּדוֹלָה שֶׁמִּסְּבִיבָהּ פִּסְלֵי שֶׁיֵּשׁ. זֶהוּ בֵּיתָהּ שֶׁל אִישָּׁה יָפָה בַּעֲלַת אוֹפִי מוּזָר. לְאַחַר שֶׁמֵּת בַּעֲלָהּ הָרִאשׁוֹן הִיא יָרְשָׁה אֶת כָּל כַּסְפּוֹ וְאֶת אֲחוּזָּתוֹ, וְאָז בָּחֲרָה לָהּ גֶּבֶר חָלוּשׁ דַּעַת וּבַעַל גּוּף רוֹפֵס, וְהָיְתָה לְאִשְׁתּוֹ כְּדֵי לְהָגֵן עַל עַצְמָהּ מִלָּשׁוֹן הָרַע וּלְהִשְׁתַּמֵּשׁ בּוֹ כְּמָגֵן לִסְטִיּוֹתֶיהָ. עַתָּה הִיא סוֹבֶבֶת בֵּין מַעֲרִיצֶיהָ כִּדְבוּרָה הַיּוֹנֶקֶת מִן הַמְּתוּקִים וְהַטְּעִימִים שֶׁבַּפְּרָחִים.
"הַבַּיִת הַיָּפֶה הַסָּמוּךְ לוֹ נִבְנָה עַל יְדֵי הָאַדְרִיכָל הַמְּפוּרְסָם בְּיוֹתֵר בְּאֵזוֹר. הוּא שַׁיָּיךְ לְאִישׁ רוֹדֵף בֶּצַע וּבַעַל יוּקְרָה, הַמַּקְדִּישׁ אֶת כָּל זְמַנּוֹ לִצְבִירַת זָהָב וּלְהַשְׁפָּלַת הָעֲנִיִּים. יֵשׁ לוֹ אִישָּׁה שִׁיּוּפֶיהָ שְׁמֵימִי בַּגּוּף וּבָרוּחַ, אֲבָל הִיא, כְּמוֹ הָאֲחֵרוֹת, הָיְיתָה קוֹרְבָּן לְנִישּׂוּאִים מוּקְדָּמִים. אָבִיהָ פֶּשַׁע כַּאֲשֶׁר הַשִּׂיא אוֹתָהּ לִפְנֵי שֶׁהִגִּיעָה לְגִיל הַהֲבָנָה, וְשָׁם עַל צַוּוֹארָהּ אֶת הָעוֹל הַכָּבֵד שֶׁל נִישּׂוּאִים מוּשְׁחָתִים. עַכְשָׁיו הִיא רָזָה וְחִיוֶּורֶת וְאֵינָהּ יְכוֹלָה לִמְצוֹא מוֹצָא לְחִיבָּתָהּ הַכְּלוּאָה. הִיא שׁוֹקַעַת לְאִטָּהּ וּמְיַיחֶלֶת לְמָוֶות שֶׁיְּשַׁחְרֵר אוֹתָהּ מַעְבָּדוֹת וְיַצִּיל אוֹתָהּ מֵאִישׁ שֶׁמְּבַלֶּה אֶת כָּל יָמָיו בְּאִיסּוּף זָהָב וּבִקְלָלוֹת עַל שֶׁהוּא נָשׂוּי לְאִישָּׁה עֲקָרָה שֶׁאֵינָהּ יְכוֹלָה לְהָבִיא לוֹ יֶלֶד אֲשֶׁר יִישָּׂא אֶת שְׁמוֹ וְיֵירֵשׁ אֶת הוֹנוֹ.
"בַּבַּיִת הַהוּא שֶׁבְּתוֹךְ הַבּוּסְתָּן מִתְגּוֹרֵר מְשׁוֹרֵר אָדֵיאָלִיסְט; הוּא נִישָּׂא לְאִישָּׁה בּוּרָה הַלּוֹעֶגֶת לִיצִירוֹתָיו כִּי אֵינָהּ מְבִינָה אוֹתָן, וּמְהַתֶּלֶת בְּהִתְנַהֲגוּתוֹ כִּי אֵינָהּ יְכוֹלָה לְהִסְתַּגֵּל לְאוֹרַח חַיָּיו הַנִּשְׂגָּב. אוֹתוֹ מְשׁוֹרֵר מָצָא מָזוֹר לְיֵיאוּשׁוֹ בְּאַהֲבָתוֹ לְאִישָּׁה נְשׂוּאָה אֲשֶׁר מַעֲרִיכָה אֶת חוֹכְמָתוֹ וְנוֹתֶנֶת לוֹ הַשְׁרָאָה בְּהַדְלִיקָהּ אֶת לְבָבוֹ בְּלַפִּיד הָאַהֲבָה, וַאֲשֶׁר בָּחֲנָה וּבְיוֹפֶיהָ מַרְאֶה לוֹ אֶת הַיָּפִים וְהַנִּצְחִיִּים שֶׁבַּבִּיטּוּיִים."
לְכַמָּה רְגָעִים שָׂרַר שֶׁקֶט, וּמָאדָאם רוֹז הָאֲנִי הִתְיַישְּׁבָה עַל הַסַּפָּה לְיַד הַחַלּוֹן, כְּאִילּוּ עֲיֵיפָה נַפְשָׁהּ מִלָּתוּר בְּאוֹתָם מְעוֹנוֹת. וְאָז הִמְשִׁיכָה לְאִטָּהּ: "אֵלֶּה הֵם הַמְּקוֹמוֹת שֶׁסֵּירַבְתִּי לָגוּר בָּהֶם; אֵלֶּה הֵם הַקְּבָרִים שֶׁגַּם רוּחִי הָיְיתָה קְבוּרָה בָּהֶם. הָאֲנָשִׁים שֶׁמֵּהֶם הִשְׁתַּחְרַרְתִּי, הֵם אֵלֶּה הַנִּמְשָׁכִים לַגּוּף אֲבָל דּוֹחִים אֶת הָרוּחַ; אֵלֶּה אֲשֶׁר אֵינָם יוֹדְעִים דָּבָר עַל אַהֲבָה וְיוֹפִי. הַדָּבָר הַיְּחִידִי שֶׁמְּגַשֵּׁר בֵּינָם וּבֵין הָאֱלוֹהִים הוּא חֶמְלָתוֹ שֶׁל אֱלוֹהִים עַל מִי שֶׁאֵינָם יוֹדְעִים אֶת הַחוֹק הָאֱלוֹהִי. אֵינִי יְכוֹלָה לִשְׁפּוֹט אוֹתָם, כִּי הָיִיתִי אַחַת מֵהֶם, אֲבָל אֲנִי מִזְדַּהֶה אִיתָּם בְּכָל לִבִּי. אֵינִי שׂוֹנֵאת אוֹתָם, אַךְ מְתַעֶבֶת אֲנִי אֶת כְּנִיעָתָם לַחוּלְשָׁה וּלְהוֹנָאָה. אֶת כָּל הַדְּבָרִים הָאֵלֶּה אָמַרְתִּי לָךְ כְּדֵי לְהַרְאוֹת לָךְ אֶת הַמְּצִיאוּת שֶׁל הָאֲנָשִׁים אֲשֶׁר מֵהֶם נִמְלַטְתִּי נֶגֶד רְצוֹנָם. נִיסִּיתִי לְהַסְבִּיר לְךָ אֶת חַיֵּי הָאֲנָשִׁים אֲשֶׁר מְדַבְּרִים בִּי רָעוֹת כִּי אִיבַּדְתִּי אֶת יְדִידוּתָם וּלְבַסּוֹף הִשַּׂגְתִּי אַתְּ שֶׁלִּי. פָּרַצְתִּי מִן הַצִּינוֹק הָאָפֵל שֶׁלָּהֶם וְכִיוַּונְתִּי אֶת עֵינֵי אֶל הָאוֹר, אֶל הַמָּקוֹם שֶׁבּוֹ שַׁלִּיטִים הֲכָנוֹת, הָאֱמֶת וְהַצֶּדֶק. הֵם הִגְלוּ אוֹתִי כָּעֵת מֵחֶבְרָתָם וַאֲנִי שְׂמֵחָה, כִּי הָאֱנוֹשׁוּת אֵינָהּ מְגַלָּה אֶלָּא אֶת אֵלֶּה שֶׁרוּחָם הָאֲצִילָה מִתְמָרֶדֶת נֶגֶד עָרִיצוּת וְדִיכּוּי. זֶה אֲשֶׁר אֵינוֹ מִבָּכֶר גָּלוּת עַל עַבְדוּת אֵינוֹ חוֹפְשִׁי בְּשׁוּם מַד שֶׁל חֵירוּת, אֱמֶת וְחוֹבָה.
"אֶתְמוֹל הָיִיתִי כְּמוֹ מַגָּשׁ שֶׁעָלָיו מִינִי מַאֲכָלִים עַרְבִים לַחֵךְ, וְרָשִׁיד בַּיי נִמְעַאן מֵעוֹלָם לֹא נִיגַּשׁ אֵלַי אֶלָּא כַּאֲשֶׁר חָשׁ צוֹרֶךְ בְּאוֹתוֹ מַאֲכָל, וְאִילּוּ נַפְשׁוֹתֵינוּ נוֹתְרוּ מְרוּחָקוֹת מֵאִיתָּנוּ כִּשְׁנֵי מְשָׁרְתִים צְנוּעִים וּמְכוּבָּדִים. נִיסִּיתִי לְהַשְׁלִים עִם מָה שֶׁאֲנָשִׁים מְכַנִּים בִּישׁ מַזָּל, אֲבָל נָשַׁמְתִּי סֵירְבָה לְבַזְבֵּז אֶת כָּל חַיֶּיהָ כְּשֶׁהִיא כּוֹרַעַת אִיתִּי לִפְנֵי אוֹתוֹ אֱלִיל אִיּוּם שֶׁהוּקַם בִּזְמַנִּים חֲשׁוּכִים וּמְכוּנָּה חוֹק. נִשְׁאַרְתִּי כְּבוּלָה בְּכַבְלֵי עַד אֲשֶׁר שָׁמַעְתִּי אֶת הָאַהֲבָה קוֹרֵאת לִי וְרָאִיתִי אֶת נִשְׁמָתִי מוּכָנָה לְהַפְלִיג. אָז שָׁבַרְתִּי אוֹתָם וְיָצָאתִי מִבֵּיתוֹ שֶׁל רָשִׁיד בַּיי נִמְעָאָן כְּמוֹ צִיפּוֹר הַמִּשְׁתַּחְרֶרֶת מִכְּלוּב בַּרְזֶל, וְהִשְׁאַרְתִּי מֵאֲחוֹרֵי אֶת כָּל הָאֲבָנִים הַיְּקָרוֹת, הַמַּלְבּוּשִׁים וְהַמְּשָׁרְתִים. בָּאתִי לִחְיוֹת עִם אֲהוּבִי כִּי יָדַעְתִּי שֶׁמַּעֲשֵׂי כֵּנִים וְכִי הַשָּׁמַיִם אֵינָם חֲפָצִים בִּבְכָיֵי וּבְסִבְלוּתִי. לֵילוֹת רַבִּים הִתְפַּלַּלְתִּי שֶׁיָּבוֹא הַשַּׁחַר, וּכְשֶׁבָּא הַשַּׁחַר הִתְפַּלַּלְתִּי שֶׁהַיּוֹם יִיגָּמֵר. אֱלוֹהִים אֵינוֹ חֵפֶץ שֶׁאָחִיהָ חַיִּים אוּמְלָלִים, כִּי הוּא טָמַן בְּעוֹמְקֵי לִבִּי אֶת הַתַּאֲווֹה לָאוֹשֶׁר. תְּהִילָּתוֹ שֶׁל הָאֱלוֹהִים הִיא בְּאוֹשְׁרוֹ שֶׁל לְבָבִי.
"זֶהוּ סִיפּוּרֵי וְזוֹ מֶחָאָתִי בִּפְנֵי שָׁמַיִם וְאֶרֶץ; אַתְּ זֹאת אֲנִי שָׂרָה וְחוֹזֶרֶת וְשָׂרָה בְּעֵת שֶׁאֲנָשִׁים אוֹטְמִים אֶת אוֹזְנֵיהֶם מְפַחֵד לִשְׁמוֹעַ, פֶּן נַפְשׁוֹתֵיהֶם יִמְרְדוּ וִיפוֹרְרוּ אֶת יְסוֹדוֹת הַחֶבְרָה הַמִּתְמוֹטֶטֶת שֶׁלָּהֶם.
"זֶה הַשְּׁבִיל הַקָּשֶׁה שֶׁפִּילַּסְתִּי עַד שֶׁהִגַּעְתִּי לְפִסְגַּת הַר אוֹשְׁרִי. אִם יָבוֹא הַמָּוֶות לְקַחְתַּנִי עַכְשָׁיו, אֶהְיֶה מוּכָנָה וּמְזוּמָּנָהּ לְהַצִּיג אֶת עַצְמִי לִפְנֵי הַכֵּס הַשְּׁמֵימִי הָעֶלְיוֹן לְלֹא פַּחַד אוֹ בּוּשָׁה. אֲנִי מוּכָנָה לְיוֹם הַדִּין וְלִבִּי צַח כְּשֶׁלֶג. נִשְׁמַעְתִּי לְצַו הָאֱלוֹהִים בְּכָל דָּבָר וְהָלַכְתִּי אַחֵר קוֹלוֹ שֶׁל לִבִּי כְּשֶׁבְּאוֹזְנֵי שִׁירַת הַמַּלְאָכִים מִשָּׁמַיִם. זוֹ הַדְּרָמָה שֶׁלִּי אֲשֶׁר אַנְשֵׁי בֵּיירוּת מְכַנִּים 'קְלָלָה עַל שִׂפְתֵי הַחַיִּים' וּ'מַחֲלַת הַגּוּף' וּ'מַחֲלָה בְּגוּף הַחֶבְרֶה'. אַךְ יוֹם אֶחָד הָאַהֲבָה תָּאִיר אֶת לְבָבָם כְּמוֹ קַרְנֵי הַשֶּׁמֶשׁ אֲשֶׁר מַפְרִיחִים פְּרָחִים מִן הָאֲדָמָה הַטֻּמְאָה. יוֹם אֶחָד נַוּוֹדִים יַעַצְרוּ לְיַד קִבְרֵי וִיבָרֲכוּ אֶת הָאֲדָמָה אֲשֶׁר מְכַסָּה אֶת גּוּפִי וְיֹאמְרוּ: 'כָּאן טְמוּנָה רוֹז הָאֲנִי אֲשֶׁר שִׁחְרְרָה אֶת עַצְמָהּ מַעְבְּדוֹת הַחוּקִּים הָאֱנוֹשִׁיִּים הָרְקוּבִים וְנִשְׁמְעָה לַצַּו הָאֱלוֹהִי שֶׁל אַהֲבָה טְהוֹרָה. הִיא הִפְנְתָה אֶת פָּנֶיהָ אֶל הַשֶּׁמֶשׁ עַל מְנַת שֶׁלֹּא תִּרְאֶה אֶת צֵל גּוּפָהּ בֵּין הַגּוּלְגּוֹלוֹת וְהַקּוֹצִים."
הַדֶּלֶת נִפְתְּחָה וְגֶבֶר נִכְנַס. עֵינָיו נָצְצוּ כִּבְקַרְנֵי קֶסֶם וְעַל שְׂפָתָיו הוֹפִיעַ חִיּוּךְ טוֹב לֵב. מָאדָאם רוֹז הָאֲנִי הִתְרוֹמְמָה, לָקְחָה בְּיָדָהּ אֶת זְרוֹעוֹ שֶׁל הָאִישׁ הַצָּעִיר וְהִצִּיגָה אוֹתוֹ לִפְנֵי וְאַחַר כָּךְ אָמְרָה לוֹ אֶת שְׁמִי בְּמִילִּים מַחְמִיאוֹת. הֵבַנְתִּי כִּי זֶה הָאִישׁ שֶׁלְּמַעֲנוֹ הִיא הִתְכַּחֲשָׁה לְכָל הָעוֹלָם וְהֵפֵרָה אֶת כָּל הַחוּקִּים וְהַמִּנְהָגִים הַמְּקוּבָּלִים.
לְאַחַר שֶׁהִתְיַישַּׁבְנוּ הִשְׂתָּרְרָה שְׁתִיקָה. כָּל אֶחָד מֵאִיתָּנוּ הָיָה שָׁקוּעַ עָמוֹק בְּמַחְשְׁבוֹתָיו. רֶגַע רָאוּי לְשֶׁקֶט וְלַהוֹקָרָה חָלַף כַּאֲשֶׁר הִתְבּוֹנַנְתִּי בַּזּוּג שֶׁיָּשַׁב זֶה לְצַד זֶה. רָאִיתִי מַשֶּׁהוּ שֶׁלֹּא רָאִיתִי אַף פַּעַם בֶּעָבָר, וְהֵבַנְתִּי מִיָּד אֶת מַשְׁמָעוּת סִיפּוּרָהּ שֶׁל מָאדָאם רוֹז הָאֲנִי. הֵבַנְתִּי אֶת סוֹד מֶחָאָתָהּ נֶגֶד הַחֶבְרָה הַמּוֹקִיעָה אֶת אֵלֶּה שֶׁהִתְמָרְדוּ נֶגֶד הַחוּקִּים וְהַמִּנְהָגִים הַמַּגְבִּילִים לִפְנֵי שֶׁהִיא בּוֹדֶקֶת אֶת סִיבַּת הַמֶּרֶד. רָאִיתִי לִפְנֵי רוּחַ שְׁמֵימִית אַחַת מוּרְכֶּבֶת מִשְּׁנֵי אֲנָשִׁים יָפִים וּמְאוּחָדִים, שֶׁבֵּינֵיהֶם עָמַד אֱלוֹהֵי הָאַהֲבָה כְּשֶׁכְּנָפָיו פְּרוּשׂוֹת עֲלֵיהֶם לְגוֹנֵן מִפְּנֵי לָשׁוֹן הָרַע. גִּילִּיתִי הֲבָנָה מוּשְׁלֶמֶת קוֹרֶנֶת מִשְּׁתֵּי הַפְּנִים הַמְּחַיְּיכוֹת, מוּאֶרֶת בְּאוֹר הֲכָנוֹת וַעֲטוּפָה בְּטוֹהַר. לָרִאשׁוֹנָה בְּחַיֵּי מָצָאתִי אֶת פַנְטוֹם הָאוֹשֶׁר עוֹמֵד בֵּין אִישׁ וְאִישָּׁה הַמְּקוּלָּלִים בְּשֵׁם הַדָּת וּמְנוּדִּים עַל יְדֵי הַחוֹק. נֶעֱמַדְתִּי וְנִפְרַדְתִּי מֵהֶם וְעָזַבְתִּי אֶת הַצְּרִיפוֹן הֶעָלוּב שֶׁהֵחִיבָה הֵקִימָה כִּמְזַבֵּחַ לְאַהֲבָה וְלַהֲבָנָה. חָלַפְתִּי עַל פְּנֵי הַבִּנְיָינִים שֶׁמָּאדָאם רוֹז הָאֲנִי צִייְּנָה בִּפְנֵי. כְּשֶׁהִגַּעְתִּי לְסוֹף הַשְּׁכוּנָה הַזּוֹ נִזְכַּרְתִּי בְּרָשִׁיד בַּיי נִמְעַאן וְהִרְהַרְתִּי בְּיִיסּוּרָיו הָאוּמְלָלִים, וְאָמַרְתִּי לְעַצְמִי: "הוּא מְדוּכָּא. הַאִם יַקְשִׁיבוּ לוֹ מִמַּעַל אִם יִתְלוֹנֵן עַל מָאדָאם הָאנִי? הַאִם עָשְׂתָה עָוֶול כְּשֶׁנָּטְשָׁה אוֹתוֹ וַהֲלָכָה אֶל חוֹפֶשׁ לְבָבָהּ? הַאִם פֶּשַׁע הוּא כַּאֲשֶׁר כָּפָה עָלֶיהָ אַהֲבָה? מִי מִשְּׁנֵיהֶם הוּא הַמְּדַכֵּא וּמִי הַמְּדוּכָּא? מִי הַפּוֹשֵׁעַ וּמִי הַזַּכַּאי?"
לְאַחַר כַּמָּה רְגָעִים שֶׁל מַחֲשָׁבוֹת הִמְשַׁכְתִּי לְדַבֵּר אֶל עַצְמִי: "פְּעָמִים רַבּוֹת מְפַתֶּה הַהוֹנָאָה אִישָּׁה לַעֲזוֹב אֶת בַּעֲלָהּ וְלָלֶכֶת אַחֵר הָעוֹשֶׁר, כִּי אַהֲבָתָהּ לִנְכָסִים וּמַלְבּוּשִׁים מְסַנְוֶורֶת אוֹתָהּ וּמוֹלִיכָה אוֹתָהּ אֶל הַקָּלוֹן. הַאִם הוֹנְתָה מָאדָאם הָאנִי כַּאֲשֶׁר עָזְבָה אֶת אַרְמוֹנוֹ שֶׁל בַּעֲלָהּ הֶעָשִׁיר לְמַעַן בִּקְתַּת הֶעָנִי? פְּעָמִים רַבּוֹת מְמִיתָה נִבְעָרוֹת מִדַּעַת אֶת כְּבוֹדָהּ שֶׁל הָאִישָּׁה וּמִחְיָה אֶת תַּאֲווֹתָהּ; הִיא מִתְעַיֶּיפֶת וְעוֹזֶבֶת אֶת בַּעֲלָהּ בְּדַחַף תְּשׁוּקוֹתֶיהָ וְהוֹלֶכֶת אַחֵר הָאִישׁ שֶׁבִּשְׁבִילוֹ הִיא מַשְׁפִּילָה אֶת עַצְמָהּ. הַאִם הָיְיתָה מָאדָאם הָאֲנִי אִישָּׁה בּוּרָה שֶׁהָלְכָה אַחֵר יְצָרֶיהָ הַגְּשָׁמִים כְּשֶׁהִצְהִירָה בְּפוּמְבִּי עַל עַצְמָאוּתָהּ וְהִצְטָרְפָה אֶל אֲהוּבָהּ הַצָּעִיר? הַלֹּא יָכְלָה לְסַפֵּק עַצְמָהּ בַּסֵּתֶר בְּעֵת שֶׁהִתְגּוֹרְרָה בְּבֵית בַּעֲלָהּ, כִּי גְּבָרִים רַבִּים הָיוּ מוּכָנִים לְהִשְׁתַּעְבֵּד לְיוֹפֶיהָ וְלִהְיוֹת לְקוֹרְבְּנוֹת אַהֲבָתָהּ. מָאדָאם הָאֲנִי הָיְיתָה אִישָּׁה אוּמְלָלָה. הִיא חִיפְּשָׂה רַק אוּשַּׁר, וּכְשֶׁמִּצֹּאָה  אִימְּצָה אוֹתוֹ. זוֹ הָאֱמֶת לַאֲמִיתָּהּ אֲשֶׁר הַחֶבְרָה בָּזֶה לָהּ. " וְאָז לָחַשְׁתִּי לֶחָלָל הָאֲוִויר וְשָׁאַלְתִּי אֶת עַצְמִי: "הַאִם מוּתָּר לָאִישָּׁה לִרְכּוֹשׁ אֶת אוּשְּׁרָה תְּמוּרַת אוּמְלָלוּת בַּעֲלָהּ?" וְנַפְשִׁי הַשִּׁיבָה: "הַאִם צוֹדֵק הַגֶּבֶר הַמְּשַׁעְבֵּד אֶת אַהֲבַת אִשְׁתּוֹ בָּהּ בְּשָׁעָה שֶׁהוּא יוֹדֵעַ כִּי לְעוֹלָם לֹא יִזְכֶּה בָּהּ?"
*
הִמְשַׁכְתִּי לָלֶכֶת, וְקוֹלָהּ שֶׁל מָאדָאם הָאֲנִי עֲדַיִין הִדְהֵד בְּאוֹזְנֵי כַּאֲשֶׁר הִגַּעְתִּי לִקְצֵה הָעִיר. הַשֶּׁמֶשׁ הָלְכָה וְנֶעֶלְמָה, וְהַשֶּׁקֶט שָׂרַר בַּשָּׂדוֹת מִסָּבִיב בְּעֵת שֶׁהַצִּיפּוֹרִים הֵחֵלּוּ לְזַמֵּר אֶת תְּפִילּוֹת הָעַרְבִית שֶׁלָּהֶם. עָמַדְתִּי שָׁם מְהַרְהֵר וְאָז נֶאֱנַחְתִּי וְאָמַרְתִּי: "לִפְנֵי כֵּס הַחֵירוּת עוֹלְצִים הָעֵצִים בָּרוּחַ הָעַלִּיזָה וְנֶהֱנִים מִקַּרְנֵי הַשֶּׁמֶשׁ וְהַיָּרֵחַ. בְּאוֹזְנֵי הַחוֹפֶשׁ הַצִּיפּוֹרִים הָאֵלֶּה מִתְלַחֲשׁוֹת, וּסְבִיב הַחֵירוּת הֵן מְרַפְרְפוֹת לִצְלִילֵי הַנְּחָלִים. בִּשְׁמִי הַחוֹפֶשׁ הַפְּרָחִים מְרִיחִים אֶת בּוֹשְׂמָם, וְלִפְנֵי עֵינֵי הַחֵירוּת הֵם מְחַיְּיכִים לָבוֹא הַיּוֹם.
"כָּל דָּבָר עַל הָאָרֶץ חַי עַל פִּי חוֹק הַטֶּבַע, וּמֵחוֹק זֶה נוֹבַעַת הַתְּהִילָּה וְשִׂמְחַת הַשִּׁחְרוּר; וְאִילּוּ מִן הָאָדָם נִשְׁלַל גּוֹרָל דּוֹמֶה כִּי הוּא הִצִּיב בִּפְנֵי הַנֶּפֶשׁ שֶׁנָּתַן לוֹ הָאֱלוֹהִים חוֹק מוּגְבָּל וְאַרְצִי מִשֶּׁלּוֹ. גְּזַר עַל עַצְמוֹ חוּקִּים נוּקְשִׁים. הָאָדָם הֵקִים בֵּית סוֹהַר צַר וּמַכְאִיב שֶׁבּוֹ סָגַר אֶת אַהֲבוֹתָיו וּתְשׁוּקוֹתָיו. הוּא חֵפֶר קֶבֶר עָמוֹק שֶׁבּוֹ קָבַר אֶת לִבּוֹ וְאֶת כְּמִיהַת הַלֵּב. וְאִם יֵשׁ מִי שֶׁבְּצַו נַפְשׁוֹ מַצְהִיר עַל הִסְתַּלְּקוּתוֹ מִן הַחֶבְרָה וּמֵפֵר אֶת הַחוֹק, עֲמִיתִיו יֹאמְרוּ כִּי הוּא מַרְדָן הַחַיָּיב גֵּירוּשׁ אוֹ יְצוּר מְגוּנֶּה הָרָאוּי לְהוֹצָאָה לַהוֹרֵג. הַאִם יִישָּׁאֵר הָאָדָם עָבַד לְמַאֲסָרוֹ הָעַצְמִי עַד סוֹף הַיָּמִים? הַאִם יִתְעַקֵּשׁ הָאָדָם לְהַבִּיט בָּאֲדָמָה מַטָּה וּלְאָחוּר? אוֹ שֶׁמָּא יָסֵב עֵינָיו אֶל הַשֶּׁמֶשׁ כְּדֵי שֶׁלֹּא לִרְאוֹת אֶת צֵל גּוּפוֹ בֵּין הַגּוּלְגּוֹלוֹת וְהַקּוֹצִים?"


בְּ-1908, שְׁנַת הוֹפָעָתוֹ שֶׁל סֵפֶר זֶה בִּלְבָנוֹן וּבְאַרְצוֹת הַבְּרִית, סוּרְיָה הָעוֹתְ'מָאנִית כָּלְלָה גַּם אֶת לְבָנוֹן, יַרְדֵּן וּפָלַסְטִין. בַּנּוּסָּח בְּעַרְבִית, וּוֶרְדֶה אֶל-הָאֲנִי. 

https://www.shortstoryproject.com/he/story/%d7%9e%d7%90%d7%93%d7%90%d7%9d-%d7%a8%d7%95%d6%b9%d7%96-%d7%94%d6%b7%d7%90%d7%a0%d6%b4%d7%99/
#אהבהבלתי-מוּשֶּׂגֶת#אֵהַבְהַטְרֵגִית#אִירוֹנְיָה#הִיסְטוֹרְיָה#הַמִּזְרָח#קְלָאסִיקָה