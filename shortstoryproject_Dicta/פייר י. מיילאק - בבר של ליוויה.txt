הַפַּעַם הִיא בּוֹנָה עִיר. עִיר רִאשׁוֹנָה לְאַחַר אַחַד-עָשָׂר אִיִּים בְּרֶצֶף, שֶׁמְּקוּבָּצִים עַכְשָׁיו בַּתִּיקִיָּיה הָאֲדוּמָּה הָרַכָּה. כְּשֶׁאַבָּא שֶׁלָּהּ יוֹצֵא לִשְׁתּוֹת קָפֶה בַּעֲרָבִים וְהִיא נִשְׁאֶרֶת לְבַד, הִיא מוֹצִיאָה אֶת הַתִּיקִיָּיה מֵהַמְּגֵירָה שֶׁלְּיַד הַמִּיטָּה שֶׁלָּהּ, שׁוֹלֶפֶת אֶת אַחַת הַמַּפּוֹת וְנוֹחֶתֶת בְּמָקוֹם כָּלְשֶׁהוּ בְּתוֹכָהּ. הִנֵּה הִיא בַּחֲנוּת שׁוֹקוֹלָדִים שֶׁכּוּלָּהּ נִיחוֹחַ וְאַבְקַת קָקָאוֹ. הִנֵּה הִיא בַּסָּלוֹן בַּיִת וּבוֹ טֵלֵוִויזְיָה עֲנָקִית וְהִיא מְמַהֶרֶת אֶל דֶּלֶת הַכְּנִיסָה לִפְנֵי שֶׁיִּתְפְּסוּ אוֹתָהּ וְיַחְשְׁבוּ שֶׁהִיא פּוֹרֶצֶת. לִפְעָמִים הִיא מוֹצֵאת אֶת עַצְמָהּ בְּאֶמְצַע הַכְּבִישׁ, בֵּין הַמְּכוֹנִיּוֹת וְהָאוֹפַנּוֹעִים.
בַּמַּפָּה תִּמְצְאוּ כָּל דָּבָר שֶׁתּוּכְלוּ לְהַעֲלוֹת עַל הַדַּעַת. לִילָדִים, בֵּית סֵפֶר מוּקָּף גַּן עֲצֵי תַּפּוּחַ. לִצְעִירִים, אוּנִיבֶרְסִיטָה קְטַנָּה שֶׁמְּיַיצֶּרֶת בְּקֶצֶב מוֹרִים, רוֹפְאִים, מְהַנְדְּסִים וְאַדְרִיכָלִים. לַחוֹלִים, בֵּית חוֹלִים. לְאֵלֶּה שֶׁרוֹצִים לַעֲבוֹד, מִפְעָלִים מוּקָּפִים שָׂדוֹת הַמַּנִּיחִים מָקוֹם לְהִתְרַחֵב כְּשֶׁתִּתְקַבֵּל עוֹד עֲבוֹדָה. לְחוֹבְבֵי הַסְּפּוֹרְט מִגְרַשׁ כַּדּוּרֶגֶל,  וּמִגְרָשִׁים קְטַנִּים סְבִיבוֹ לְכַדּוּרְעָף, לְכַדּוּרְסַל וְלַטֵּנִיס. גַּם כְּנֵסִיָּיה וַחֲנוּיוֹת. מַאֲפִיָּיה. נַגָּרִיָּיה. חֲנוּיוֹת מַכּוֹלֶת. כְּבִישִׁים וּגְשָׁרִים. נְמָלִים שֶׁסְּפִינוֹת בָּאוֹת לַעֲגוֹן בָּהֶם. בָּתֵּי מֶכֶס, מִשְׂרְדֵי דּוֹאַר. תַּחֲנַת מִשְׁטָרָה. חַוַּות וּבַעֲלֵי חַיִּים. נְמַל תְּעוּפָה, תַּחֲנַת אוֹטוֹבּוּס. וְיוֹתֵר מִכָּל, הֲמוֹנֵי בָּתִּים. בָּתִּים קְטַנִּים לַאֲנָשִׁים שֶׁגָּרִים לְבַד. דִּירוֹת לְמִי שֶׁלֹּא רוֹצִים אוֹ לֹא יְכוֹלִים לְשַׁלֵּם יוֹתֵר מִדַּי. וּבָתִּים גְּדוֹלִים לַאֲמִידִים, וּבָהֶם מִשְׁפָּחוֹת גְּדוֹלוֹת שֶׁהָאַבָּא וְהָאִמָּא הִתְבָּרְכוּ בָּהֶן בַּחַיִּים פּוֹרִיִּים וּמְתַגְמְלִים.
בְּכָל פַּעַם שֶׁהִיא מְסַיֶּימֶת עִיר אוֹ אִי הִיא מְנִיפָה אוֹתָם בָּאֲוִויר, וּכְכָל שֶׁהַנְּיָיר כָּבֵד יוֹתֵר מֵהַדְּיוֹ הַכְּחוּלָּה שֶׁל הַטּוּשׁ, כָּךְ הִיא מְסוּפֶּקֶת יוֹתֵר מֵהַמִּבְנֶה הַיַּצִּיב. וְלִפְעָמִים, אִם גּוֹדֶל הָעִיר דּוֹרֵשׁ זֹאת, הִיא הוֹפֶכֶת אֶת הַנְּיָיר וּבוֹנָה עִיר נוֹסֶפֶת הַיְישֵׁר מִתַּחְתֶּיהָ. עִיר תַּת-קַרְקָעִית, מְלֵאָה תְּעָלוֹת נִיקּוּז, צִינּוֹרוֹת מַיִם, כַּבְלֵי חַשְׁמַל וְטֵלֵפוֹן וּמִנְּהָרָה אוֹ שְׁתַּיִים לָרַכֶּבֶת הַתַּחְתִּית. אַחֵר כָּךְ הִיא מַצִּיבָה אֶת הַנְּיָיר מוּל הַנּוּרָה שֶׁבָּאָהִיל הַוּוֹרוֹד, וְהָאוֹר הָעַז חוֹשֵׂף אֶת הָעִיר שֶׁמִּתַּחַת. אֶפְשָׁר אֲפִילּוּ לְהַבְחִין בְּעַכְבָּרִים הַחוֹלְפִים בַּחֲטָף בְּמִנְהֲרוֹת. אוֹ בִּמְכוֹנִיּוֹת הָעוֹבְרוֹת בִּרְחוֹבוֹת הוֹמִים וּבַאֲרוּבּוֹת שֶׁפּוֹלְטוֹת עָשָׁן אָפוֹר. לְאַחַר מִכֵּן הִיא מַעֲנִיקָה לָעִיר שָׁם, מַכְנִיסָה אוֹתָהּ לַתִּיקִיָּיה הָאֲדוּמָּה הָרַכָּה וּמַתְחִילָה לַחֲשׁוֹב עַל הַבָּאָה בְּתוֹר. מִפֹּה אַחֵר מִפֹּה, הִיא תַּמְשִׁיךְ לְשַׁכְלֵל אֶת הֶעָרִים וְהָאִיִּים שֶׁלָּהּ, לְהַעֲשִׁיר אֶת חַיֵּי תּוֹשָׁבֵיהֶם. אִם בְּנִיסְיוֹנוֹת הָרִאשׁוֹנִים הָיְתָה מְמַקֶּמֶת, לְמָשָׁל, דִּיסְקוֹטֵק מוּל כְּנֵסִיָּיה (כִּי רַק שָׁם נִשְׁאַר מָקוֹם), כַּיּוֹם תַּצְמִיד אֶת הַדִּיסְקוֹטֵק לְמִגְרַשׁ הַכַּדּוּרֶגֶל וְתִיצּוֹר מֵהָאֵזוֹר מֶרְכַּז בִּילּוּי הַרְחֵק מִבָּתֵּי הַמְּגוּרִים. וְכָךְ, אִם מִישֶׁהוּ יִבְעַט כַּדּוּר אֶל מִחוּץ לַמִּגְרָשׁ, הוּא לֹא יִשְׁבּוֹר חַלּוֹן בַּבַּיִת שֶׁכֵּן אֶלָּא יִפְגַּע רַק בְּקִיר הַדִּיסְקוֹטֵק, שֶׁהַחַלּוֹנוֹת הַשְּׁבִירִים בּוֹ סְפוּרִים. אוֹ לְמָשָׁל, אִם פַּעַם הָיְתָה מְמַקֶּמֶת בֵּית קְבָרוֹת לְיַד הַבָּתִּים, כַּיּוֹם הִיא תַּרְחִיק אֶת בָּתֵּי הַקְּבָרוֹת לְמָקוֹם שֶׁבּוֹ לֹא יִרְאוּ אוֹתָם. בְּאוֹפֶן כָּזֶה, אִם יַלְדָּה שֶׁאִיבְּדָה אֶת אִמָּהּ תַּבִּיט בְּמִקְרֶה מֵהַחַלּוֹן בְּלַיְלָה נְטוּל שֵׁינָה, הִיא לֹא תִּרְאֶה אֶת הַשֵּׁם שֶׁל אִמָּא שֶׁלָּהּ  חָקוּק בְּאֶבֶן.
יְצִירַת עִיר אוֹ אִי רֵאשִׁיתָהּ בְּדֶרֶךְ כְּלָל בַּמַּעְגָּל הַחִיצוֹנִי. הַהֶיקֵּף, הֶעָגוֹל פָּחוֹת אוֹ יוֹתֵר, שֶׁהִיא מַתְחִילָה לְמַלֵּא. אֲבָל הַלַּיְלָה הִיא מַתְחִילָה בְּבַר קָטָן שֶׁאֲנָשִׁים רַבִּים נֶאֱסָפִים בּוֹ בְּכָל עֶרֶב, וּנְשִׁימָתָם מַעְלָה עַד מְהֵרָה אֵד בַּחַלּוֹנוֹת. הַרְבֵּה אֲנָשִׁים, בְּעִיקָּר סְטוּדֶנְטִים, שֶׁבְּכָל עֶרֶב מַזְמִינִים אֶת אַחַד הַמַּשְׁקָאוֹת הַמְּיוּחָדִים שֶׁמְּכִינָה לָהֶם לִיוְויָה, בַּחוּרָה כֵּהַת-עוֹר מִפּוֹרְטוֹ אַלְגָּרָה, שֶׁנּוֹלְדָה בִּבְרָזִיל וְאֵיכְשֶׁהוּ הִגִּיעָה לְכָאן. הַמְּיוּחָד בַּמַּשְׁקָאוֹת הָאֵלֶּה שֶׁהֵם בִּלְתִּי צְפוּיִים כְּמוֹ נוֹרָה שֶׁנִּכְבִּיתָ בְּאֶמְצַע הַלַּיְלָה. מַזְמִינִים רַק אֶת מִסְפַּר הַמַּשְׁקָאוֹת הָרָצוּי: מַשְׁקֶה אֶחָד, נַנִּיחַ, לְמִי שֶׁלְּבַד. אוֹ אַרְבָּעָה, לְמִי שֶׁבָּא בְּחֶבְרַת שְׁלוֹשָׁה אֲחֵרִים. אֲבָל תְּכוּלַת הַמַּשְׁקָה נְתוּנָה לַחֲלוּטִין לְהַחְלָטָתָהּ שֶׁל לִיוְויָה. זֶה כָּל הַכֵּיף. הִיא מְכִינָה אֶת הַתִּרְכּוֹבֶת בְּעַצְמָהּ, כְּכָל הָעוֹלָה עַל רוּחָהּ בְּאוֹתוֹ רֶגַע. הַדָּבָר הַיָּחִיד שֶׁנָּתוּן לַבְּחִירָה הוּא אִם רוֹצִים שֶׁהִיא תַּדְלִיק אֶת הַמַּשְׁקֶה אוֹ לֹא. אִם אַתֶּם מְפַחֲדִים מֵאֵשׁ, אָז בֶּטַח תַּגִּידוּ לָהּ שֶׁלֹּא תַּדְלִיק אוֹתוֹ כְּלָל. אַחֶרֶת יָכוֹל לִהְיוֹת שֶׁתְּקַבְּלוּ כּוֹס שֶׁתֵּירָאֶה כְּמוֹ הָרֹאשׁ הַבּוֹעֵר שֶׁל אֶחָד מִשְּׁלִיחֵי יֵשׁוּ בְּחַג הַפֶּנְטְקוּסְט, וְלִפְנֵי שֶׁתַּשְׁתּוּ יִהְיֶה עֲלֵיכֶם לְחַכּוֹת שֶׁהָאֵשׁ תִּדְעַךְ וּתְכַבֶּה. אֶלָּא אִם כֵּן אַתֶּם מִסּוּג הַטִּיפּוּס הַהַרְפַּתְקָנִי, כַּמּוּבָן, וְתִשְׁתּוּ אֶת הַמַּשְׁקֶה שֶׁעֲדַיִין בּוֹעֵר, אוֹ אֲפִילּוּ תְּבַקְּשׁוּ מִלִּיוְויָה שֶׁתַּדְלִיק לָכֶם אוֹתוֹ בְּתוֹךְ הַפֶּה. אֲבָל אִם אַתֶּם עַד כְּדֵי כָּךְ אַמִּיצִים, וּמַרְכִּינִים אֶת הָרֹאשׁ רֶגַע לִפְנֵי שֶׁהַלֶּהָבָה דּוֹעֶכֶת, אַתֶּם עֲלוּלִים לִסְפּוֹג כְּוִויָּיה בַּחֵךְ – אוֹ כְּפִי שְׁלֵיוֶויהָ קוֹרֵאת לוֹ, il cielo dela boca. וְכוּלָּם גּוֹמְעִים אֶת הַמַּשְׁקָאוֹת הָאֵלֶּה בַּלְּגִימָה, הֵם לֹא עוֹלִים הַרְבֵּה כִּי הֵם קְטַנִּים וְזֶה לֹא מְקוֹם בִּילּוּי שֶׁל עֲשִׁירִים. כּוּלָּם מִלְּבַד גֶּבֶר קֵירֵחַ עִם זָקֵן שֶׁל כַּמָּה יָמִים, שֶׁנִּשְׁעָן עַל הַפִּינָּה שֶׁל בַּר הָעֵץ וְצוֹפֶה בְּלִיוְויָה בִּפְלִיאָה, אֵיךְ הִיא מַמְצִיאָה צְבָעִים חֲדָשִׁים, טְעָמִים חֲדָשִׁים, תָּמִיד אֵיזֶה מִפְגָּן רַאֲוָוה חָדָשׁ. וְאֵיךְ הִיא מַצְלִיחָה לִזְכּוֹר אֶת כּוּלָּם? אֵיךְ הִיא לֹא מִתְבַּלְבֶּלֶת בֵּינֵיהֶם? אֵיךְ הִיא לְעוֹלָם לֹא שׁוֹפֶכֶת אֲפִילּוּ טִיפָּה, וְשׁוּם בַּקְבּוּק לֹא נִשְׁמַט לָהּ מֵהַיָּדַיִים? אֵיךְ הַצְּבָעִים תָּמִיד תּוֹאֲמִים זֶה לָזֶה? וְאֵיךְ הִיא מַצְלִיחָה לִגְרוֹם לְכָל מַשְׁקֶה וּמַשְׁקֶה לִהְיוֹת טָעִים כָּל כָּךְ?
וּבִזְמַן שֶׁהִיא מַשְׁלִימָה עוֹד יְצִירַת מוֹפֵת קְטַנָּה, הָאִישׁ הַקֵּירֵחַ שֶׁיּוֹשֵׁב אֶל הַבַּר פּוֹתֵחַ בִּמְחִיאוֹת כַּפַּיִים, וּמַהֵר מְאוֹד הֵן מִתְפַּשְּׁטוֹת עַד הַשֵּׁירוּתִים שֶׁבִּפְנִים בַּפִּינָּה, וּכְשֶׁמְּחִיאוֹת הַכַּפַּיִים מַגִּיעוֹת לַשִּׂיא הוּא מַסְתִּיר אֶת בַּיְישָׁנוּתוֹ בְּכִיסֵי מִכְנְסֵי הַגִּ'ינְס שֶׁלּוֹ – שֶׁהָיוּ פַּעַם כְּחוּלִּים – וְצוֹעֵק בְּקוֹל צָרוּד: "בְּרָאבוֹ, לִיוְויָה!" לִיוְויָה כְּבָר רְגִילָה אֵלָיו. הִיא יוֹדַעַת שֶׁלֹּא תִּיגַּשׁ אֵלָיו וְתִשְׁאַל אִם גַּם הוּא רוֹצֶה מַשְׁקֶה. הוּא מַזְמִין אֶת הַשְּׁתִיָּיה שֶׁלּוֹ מֵהַבָּחוּר הַצָּעִיר שֶׁאוֹסֵף, שׁוֹטֵף וּמַפִּיל אֶת הַכּוֹסוֹת. קָפֶה שָׁחוֹר.
מוּל הַבַּר שֶׁל לִיוְויָה הִיא בּוֹנָה עַכְשָׁיו מִזְרָקָה קְטַנָּה לְקַשֵּׁט אֶת הַפִּינָּה הַפְּנוּיָה שֶׁבִּרְחוֹב. בְּמֶרְכַּז הַמִּזְרָקָה הִיא מַצִּיבָה פֶּסֶל שֶׁל יַלְדָּה עִם עֵינַיִים גְּדוֹלוֹת, לְבוּשָׁה מְעִיל פַּרְוָוה עִם כִּיסִים קְטַנִּים שֶׁהִיא מַסְתִּירָה בָּהֶם אֶת כַּפּוֹת יָדֶיהָ. מִיְּמֵי הַמִּזְרָקָה פּוֹרְצִים מֵחֲמֵשֶׁת הַכַּפְתּוֹרִים שֶׁל הַמְּעִיל שֶׁלָּהּ וְנִיתָּזִים לְמַטָּה אֶל אַגָּן עֲנָקִי. בְּכָל פַּעַם שֶׁדֶּלֶת הַבַּר שֶׁל לִיוְויָה נִפְתַּחַת, הַיַּלְדָּה עִם הָעֵינַיִים הַגְּדוֹלוֹת שׁוֹמַעַת אֶת הַמְּהוּמָה מִבִּפְנִים וְנֶהֱנֵית מֵהַחוֹם שֶׁחוֹמֵק הַחוּצָה.
מִמְּקוֹמָהּ עַל הָאַגָּן הִיא רוֹאָה אוֹתָם גּוֹמְעִים בְּקוֹל אֶת הַמַּשְׁקָאוֹת הַקְּטַנִּים שֶׁלָּהֶם. לִפְעָמִים הֵם שׁוֹתִים מַשְׁקֶה בִּלְגִימָה אַחַת וּמִיָּד אַחֲרָיו כַּף שֶׁל מַשְׁקֶה אַחֵר. כְּמוֹ סִירוֹפּ אוֹ תְּרוּפָה. לְעִתִּים קְרוֹבוֹת הִיא רוֹאָה מִישֶׁהוּ מְעַוֶּוה אֶת הַפָּנִים, עַד שֶׁהַכּוֹל נִגְמַר וְהַשְּׂפָתַיִים שׁוֹמְטוֹת אֶת הַבָּעַת הַגּוֹעַל וְנִפְגָּשׁוֹת שׁוּב בְּחִיּוּךְ. וְאָז צְחוֹק בָּרִיא, וְכוּלָּם מַתְחִילִים לִמְחוֹא כַּפַּיִים. וְהָאִישׁ הַקֵּירֵחַ קוֹרֵא: "בְּרָאבוֹ, לִיוְויָה!"
הִיא אוֹהֶבֶת כָּל כָּךְ אֶת הָאִישׁ הַקֵּירֵחַ. אֲבָל כְּשֶׁהוּא מַבְחִין שֶׁהַשָּׁעָה מְאוּחֶרֶת, וּמְמַהֵר לַחֲבוֹשׁ אֶת כּוֹבַע הַבֵּרֵט הַמְּשׁוּבָּץ וְלַעֲטוֹף אֶת צַוּוֹארוֹ בְּצָעִיף וְלָצֵאת, הִיא מִבְּחִינָה בְּעַצְבוּת שֶׁל שָׁבוּעַ שָׁלֵם בְּעֵינָיו. הִיא מַמְשִׁיכָה לְצַפּוֹת בּוֹ בְּעוֹדוֹ צוֹעֵד עַד קְצֵה הָרְחוֹב. הוּא חוֹצֶה כִּיכָּר זְעִירָה שֶׁמְּגַדֵּל גָּדוֹל בְּמֶרְכָּזָהּ – אֶפְשָׁר לִרְאוֹת מִמֶּנּוּ אֶת גַּגּוֹת הָעִיר כּוּלָּהּ – וְנִכְנַס לִרְחוֹב צַר, וּמַמְשִׁיךְ לָלֶכֶת עַד שֶׁהוּא מַגִּיעַ לְגוּשׁ גָּדוֹל שֶׁל בִּנְיָינִים, מְלֵאִים בְּדִירוֹת קְטַנּוֹת. הוּא עוֹלֶה לְמַעְלָה וּפוֹתֵחַ אֶת הַדֶּלֶת. אַחֲרֵי שֶׁהוּא פּוֹשֵׁט אֶת הַמְּעִיל וְאֶת הַצָּעִיף וּמַנִּיחַ אוֹתָם עַל הַכִּיסֵּא שֶׁלְּיַד הַטֵּלֵפוֹן בַּמִּסְדְּרוֹן, הוּא פּוֹתֵחַ אֶת דֶּלֶת הַחֶדֶר שֶׁל הַבַּת שֶׁלּוֹ לִרְאוֹת אִם הִיא יְשֵׁנָה.
וְכָרָגִיל, הוּא מוֹצֵא אוֹתָהּ יֶשְׁנָהּ בְּאוֹר דּוֹלֵק. הוּא מְחַלֵּץ מִידָּה בִּזְהִירוּת אֶת דַּף הַנְּיָיר, שֶׁבּוֹ מַחֲצִית עִיר בְּנוּיָה וּמַחֲצִיתָהּ הָאַחֶרֶת מְתוּכְנֶנֶת, הוּא נוֹשֵׁק לְמִצְחָהּ, וּמְכַבֶּה אֶת הָאוֹר שֶׁמִּתַּחַת לָאָהִיל הַוּוֹרוֹד.




https://www.shortstoryproject.com/he/story/%d7%91%d7%91%d7%a8-%d7%a9%d7%9c-%d7%9c%d7%99%d7%95%d7%95%d7%99%d7%94/
#אֲבוּבתֹ#אֲוִוירָתִי#חֲלוֹמוֹת#יַלְדוּת