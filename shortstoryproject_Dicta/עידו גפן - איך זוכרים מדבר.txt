1.
וָשָׁם, בַּחֲדַר הַהַמְתָּנָה הַלָּבָן, הִיא פִּתְאוֹם מִתְחַלְחֶלֶת כְּשֶׁהִיא מְבִינָה שֶׁעַמִּיחַי צֶדֶק. צֶדֶק כָּל הַזְּמַן. שֶׁשְּׁנֵי אֲנָשִׁים בֶּאֱמֶת יְכוֹלִים לִהְיוֹת בְּדִיּוּק בְּאוֹתָהּ נְקוּדָּה מַמָּשׁ, עַד שֶׁשּׁוּם חֶלְקִיק לֹא יַפְרִיד בֵּינֵיהֶם. שֶׁהַיּוֹם אֶפְשָׁר לְהִיכָּנֵס לְתוֹךְ הַקִּישְׁקֶע שֶׁל אָדָם אַחֵר, לְהַחֲזִיק חָזָק וְלֹא לְהַרְפּוֹת.
"תָּמִיד נִשְׁאַר אֵיזֶה רֶוַוח שֶׁאִיתּוֹ צָרִיךְ לִחְיוֹת," הָיְתָה מוֹחָה כְּשֶׁעַמִּיחַי הָיָה מַעֲלֶה אֶת הָרַעְיוֹן, וְחוֹשֶׁבֶת לְעַצְמָהּ שֶׁטּוֹב מְאוֹד שֶׁמִּישֶׁהוּ דָּאַג לָשִׂים שָׁם רֶוַוח. אֲבָל עַמִּיחַי הָיָה מִתְעַקֵּשׁ. מְחַבֵּק וְלוֹחֵץ וּמְעַקֵּם, עַד שֶׁהִיא הָיְתָה נוֹתֶנֶת לוֹ לַעֲשׂוֹת אֶת הַנִּיסְיוֹנוֹת הַמּוּזָרִים שֶׁלּוֹ. וְהוּא בֶּאֱמֶת נִיסָּה. בַּחֲדַר הַשֵּׁינָה וּבְשֵׁירוּתִים וּבִמְכוֹנִית. הָיָה נִצְמָד אֵלֶיהָ בְּכָל מָקוֹם שֶׁרַק הָיָה יָכוֹל. לִפְנֵי שֶׁעָזְבָה, אָמְרָה לוֹ שֶׁאֱדוֹם לָהּ הָעוֹר מִכָּל הַנִּיסְיוֹנוֹת שֶׁלּוֹ. אֲבָל הוּא הִתְעַקֵּשׁ לְהַמְשִׁיךְ, עַד הָרֶגַע הָאַחֲרוֹן.
בַּחוּרָה צְעִירָה בַּחֲלוּק רוֹפְאִים נִכְנֶסֶת, מִקְּרִיאָה אֶת שְׁמָם שֶׁל הַיּוֹשְׁבִים בַּחֶדֶר. רוּתִי מַבִּיטָה בָּהּ, חוֹשֶׁבֶת שֶׁהַגַּבּוֹת שֶׁלָּהּ מְסוּדָּרוֹת יָפֶה. אַחֵר כָּךְ מִתְבּוֹנֶנֶת בְּזוּגוֹת שֶׁיּוֹשְׁבִים סְבִיבָם, מְבִינָה שֶׁהֵם הֲכִי מְבוּגָּרִים בַּחֶדֶר. מְנַסֶּה לְנַחֵשׁ בְּכַמָּה. עֶשְׂרִים שָׁנָה בֶּטַח. אוּלַי שְׁלוֹשִׁים?
"אִילָן וְרוּתִי זָמִיר?"
"הוּא זָמִיר, אֲנִי מִינֵּר," הִיא מְמַהֶרֶת לְתַקֵּן. "כְּלוֹמַר, מִמָּחָר נִהְיֶה שְׁנֵינוּ זָמִיר." הִיא מַבִּיטָה עַל אִילָן, חוֹשֶׁשֶׁת שֶׁנֶּעֱלַב, אֲבָל לֹא נִרְאֶה שֶׁהוּא מִתְרַגֵּשׁ מֵהָעִנְיָין.
"זֶה בְּסֵדֶר, הַיּוֹם גַּם אַחֲרֵי הַחֲתוּנָּה אֶפְשָׁר לְהִישָּׁאֵר זָמִיר־מִינֵּר," אוֹמֶרֶת הַבַּחוּרָה, וְאִילָן עוֹנָה בְּחִיּוּךְ, "אַתְּ שְׁנֵינוּ כְּבָר לֹא תְּתַקְּנוּ, אֲנַחְנוּ אוֹלְד־פָּשָׁן."
כַּמָּה אֲנָשִׁים בַּחֶדֶר צוֹחֲקִים.
"בְּרוּכִים הַבָּאִים ל'Lucid Memo'," אוֹמֶרֶת הַבַּחוּרָה, מַזְכִּירָה שֶׁהַזּוּגוֹת לִפְנֵי חֲתוּנָּה זַכָּאִים לִסְפָּא מְפַנֵּק בְּסוֹף הַטִּיפּוּל. אַחֵר כָּךְ מַסְבִּירָה עַל הַתַּהֲלִיךְ. מְחַדֶּדֶת נוֹהֳלֵי בְּטִיחוּת. מַגִּישָׁה טְפָסִים וּמְצַיֶּינֶת שֶׁבְּסוֹף הַטִּיפּוּל יִיתָּכֵן שֶׁחֵלֶק יָחוּשׁוּ סְחַרְחוֹרֶת קַלָּה, "בִּמְיוּחָד מְטוּפָּלִים בְּגִילָאִים מִתְקַדְּמִים." רוּתִי תּוֹהָה אִם הַמִּשְׁפָּט נֶאֱמַר בִּמְיוּחָד לִכְבוֹדָם. הַבַּחוּרָה יוֹצֵאת לְרֶגַע, אוֹמֶרֶת שֶׁתֶּכֶף יִקְרְאוּ לָהֶם זוּג־זוּג. שְׁנֵי גְּבָרִים מִשְּׂמֹאלָם מַחֲזִיקִים יָדַיִים וּמִתְלַחְשְׁשִׁים. אֶחָד מֵהֶם פּוֹנֶה אֵלֶיהָ.
"אֲנִי חַיָּיב לִשְׁאוֹל, אַתְּ קְשׁוּרָה לְמֵינַר, הַיַּזָּם?"
"אַתָּה לֹא חַיָּיב, אַתָּה רוֹצֶה," הִיא עוֹנָה, וְאִילָן מְמַהֵר לְהוֹסִיף, "זֶה בַּעֲלָהּ לְשֶׁעָבַר. בָּחוּר נֶחְמָד מְאוֹד."
"לְפָחוֹת עָשָׂה לָכֶם הַנָּחָה?" שׁוֹאֵל הַבָּחוּר, וּמִישֶׁהוּ אַחֵר צוֹחֵק, "אֵיזוֹ הַנָּחָה, שֶׁלֹּא יַשְׁתִּיל לָכֶם זִיכָּרוֹן מְקוּלְקָל."
"הוּא בָּחוּר הָגוּן," אוֹמֵר אִילָן, וְהִיא לוֹקַחַת לוֹ אֶת הַיָּד וְלוֹחֶצֶת חָזָק, תָּמִיד עוֹשָׂה אֶת זֶה כְּשֶׁאֲנָשִׁים מְדַבְּרִים עַל עַמִּיחַי.

2.
הַבַּחוּרָה מַכְנִיסָה אוֹתָם לַחֲדַר טִיפּוּלִים. בְּאֶמְצַע הַחֶדֶר נִיצָּבוֹת שְׁתֵּי מְכוֹנוֹת עֲגוּלּוֹת וְרַחֲבוֹת. הִיא מַסְבִּירָה שֶׁהֵן נִרְאוֹת וּפוֹעֲלוֹת כִּמְעַט כְּמוֹ מַכְשִׁירֵי אֵם־אָר־אַיי. נוֹתֶנֶת לָהֶם חֲלוּקִים בְּצֶבַע יָרוֹק שֶׁל בֵּית חוֹלִים, מְבַקֶּשֶׁת מֵהֶם לְהַחֲלִיף בַּחֲדַר הַהַלְבָּשָׁה שֶׁבְּפִינַּת הַחֶדֶר. אִילָן נִכְנַס רִאשׁוֹן, הִיא אַחֲרָיו. הֶחָלוּק קָטָן עָלֶיהָ, אֲבָל הִיא לֹא אוֹמֶרֶת כְּלוּם.
"מִתְרַגְּשִׁים?" שׁוֹאֶלֶת הַבַּחוּרָה. אִילָן עוֹנָה שֶׁכֵּן. רוּתִי מְהַנְהֶנֶת.
"אָז כַּמָּה זִיכְרוֹנוֹת תְּשַׁתְּפוּ בֵּינֵיכֶם הַיּוֹם?"
"שְׁנַיִים."
"לֹא הִסְבִּירוּ לָכֶם בְּהַרְשָׁמָה שֶׁחַיָּיבִים לְפָחוֹת חֲמִישָּׁה?"
"אֲנִי לֹא עוֹשֶׂה יוֹתֵר מִשְׁנִיִּים," קוֹבַעַת רוּתִי, וְאִילָן מוֹסִיף, "סִיכַּמְנוּ אִיתְּכֶם בַּטֵּלֵפוֹן עַל שְׁנַיִים."
"אֲנִי מִתְנַצֶּלֶת, אֵין לָנוּ אֲפִילּוּ הַצָּעַת מְחִיר לִשְׁנֵי זִיכְרוֹנוֹת."
"אָז נְשַׁלֵּם עַל חֲמִישָּׁה וְנַעֲשָׂה שְׁנַיִים," עוֹנָה אִילָן, וְרוּתִי מְחַיֶּיכֶת. אוֹהֶבֶת אֶת הַנֶּחֱרָצוֹת שֶׁלּוֹ, אוֹהֶבֶת שֶׁהוּא לֹא מְשַׂחֵק מְשַׂחֲקִים בִּדְבָרִים כָּאֵלֶּה. הוֹלֵךְ אִיתָּהּ.
הַבַּחוּרָה מְרִימָה טֵלֵפוֹן. בּוֹדֶקֶת. "אֲנִי מִתְנַצֶּלֶת, לֹא עִידְכְּנוּ אוֹתִי שֶׁסְּגַרְתֶּם מַשֶּׁהוּ אַחֵר," הִיא אוֹמֶרֶת. "שְׁנַיִים אֵיט אִיז." הִיא מַזְכִּירָה שֶׁחָשׁוּב שֶׁלַּזִּיכָּרוֹן שֶׁמְּשַׁתְּפִים יִהְיוּ מָקוֹם וּזְמַן מוּגְדָּרִים, אַחֶרֶת הַמְּכוּנֶּה תִּתְקַשֶּׁה לְהַעְתִּיק, מַסְבִּירָה שֶׁהֵם עֲדַיִין פָּחוֹת טוֹבִים עִם זִיכְרוֹנוֹת אַבְּסְטְרַקְטִיִּים. "הַתַּהֲלִיךְ כּוּלּוֹ יִיקַּח חֲצִי שָׁעָה, אִם מִישֶׁהוּ צָרִיךְ פִּיפִּי, זֶה הַזְּמַן."
"עָשִׂינוּ בְּבֵית," אוֹמֵר אִילָן, וְהַבַּחוּרָה מְחַיֶּיכֶת. מַגִּישָׁה לְכָל אֶחָד מֵהֶם כּוֹס זְכוּכִית עִם נוֹזֵל שָׁקוּף. מַסְבִּירָה שֶׁזֶּה חוֹמֶר שֶׁיַּעֲזוֹר לַמּוֹחַ לִקְלוֹט אֶת הַזִּיכְרוֹנוֹת הַחֲדָשִׁים. מַבְהִירָה שֶׁהוּא גּוֹרֵם לְטִשְׁטוּשׁ. אִילָן שׁוֹתֶה לְאַט, רוּתִי שׁוֹתֶה הַכּוֹל בִּלְגִימָה. זֶה מָתוֹק לָהּ נוֹרָא.
"אָז נַתְחִיל."
אִילָן מְנַשֵּׁק לְרוּתִי אֶת הַלֶּחִי וּמִתְקַדֵּם לְעֵבֶר הַמַּכְשִׁיר שֶׁלּוֹ, הִיא נִיגֶּשֶׁת לַמַּכְשִׁיר שֶׁלָּהּ. נִשְׁכֶּבֶת עַל הַמִּזְרָן. הָרִיפּוּד קַר. מַתְאִים לְעַמִּיחַי לֹא לַחֲשׁוֹב עַל זֶה.
הִיא מַבִּיטָה עַל אִילָן, שֶׁמַּבִּיט אֵלֶיהָ חָזְרָה, מַפְרִיחַ נְשִׁיקָה בָּאֲוִויר. זֶה מֵבִיךְ אוֹתָהּ אָז הִיא מַבִּיטָה עַל הַתִּקְרָה, שׁוֹמַעַת זִמְזוּם. הַמְּכוּנֶּה מַתְחִילָה לִפְעוֹל, הַמִּזְרָן נִמְשַׁךְ פְּנִימָה. תַּעֲלֶה לְבָנָה הוֹלֶכֶת וּמַקִּיפָה אֶת גּוּפָהּ, עַד שֶׁמְּכַסָּה אוֹתָהּ לַחֲלוּטִין.
"לַעֲצוֹם עֵינַיִים," מְבַקֵּשׁ קוֹל נָעִים בַּכְּרִיזָה. "לִנְשׁוֹם עָמוֹק."
הִיא מִשְׁתַּדֶּלֶת. חוֹשֶׁבֶת עַל הַבֵּן שֶׁלָּהּ וְשֶׁל עַמִּיחַי. אֵיךְ אָמַר לָהּ שֶׁבְּיוֹם שֶׁהוּא נִכְנַס לַמְּכוֹנָה הַזֹּאת, הֵבִין שֶׁהִיא טוֹעָה. שֶׁאֲנָשִׁים לֹא נוֹעֲדוּ לְהִסְתּוֹבֵב לְבַד בָּעוֹלָם. סִיפֵּר לָהּ עַל הַפַּעַם הָרִאשׁוֹנָה שֶׁהוּא וְאִשְׁתּוֹ נָעֳמִי הֶחֱלִיפוּ זִיכְרוֹנוֹת. אָמַר, "בְּמָקוֹם שֶׁמִּילִּים נִכְשָׁלוֹת, הַטֶּכְנוֹלוֹגְיָה לוֹקַחַת פִּיקּוּד." הִיא הִסְתַּכְּלָה עַל הַיֶּלֶד הַמְּאוֹהָב שֶׁלָּהּ וְשִׂמְחָה בִּשְׁבִילוֹ. הִשְׁתַּדְּלָה שֶׁלֹּא לַחֲשׁוֹב עַל הַמֶּרְחָק הַמְּצַעֵר וְהַהֶכְרֵחִי שֶׁעוֹשֶׂה יֶלֶד מֵאִמּוֹ.
"הַמְּכוּנֶּה הַזֹּאת לֹא נִרְאֵית לִי," הִתְוַודְּתָה בְּפָנָיו. אָמְרָה שֶׁהִיא מַרְגִּישָׁה שֶׁכָּל הַזִּיכְרוֹנוֹת וְהַתְּמוּנוֹת וְהַהוֹדָעוֹת שֶׁאֲנָשִׁים מְשַׁתְּפִים בֵּינֵיהֶם כָּל הַיּוֹם קְצָת קְרוֹבִים לָהּ מִדַּי. אָמְרָה וְרָאֲתָה אֵיךְ הָעֵינַיִים שֶׁלּוֹ הִתְגַּלְגְּלוּ. חָשְׁבָה לְעַצְמָהּ שֶׁבֶּטַח אָמַר לְנָעֳמִי שֶׁאִמָּא שֶׁלּוֹ כְּבָר "לֹא בלופ" כְּמוֹ שֶׁהוּא אוֹמֵר עַל אֲחֵרִים. כְּבָר כַּמָּה שָׁנִים, מֵאָז שֶׁהִגִּיעָה תְּעוּדַת הַגִּמְלַאי שֶׁלָּהּ בַּדּוֹאַר, שֶׁהוּא מַבִּיט עָלֶיהָ אַחֶרֶת. בּוֹחֵן אוֹתָהּ כָּל פַּעַם שֶׁהִיא שׁוֹכַחַת אֵיפֹה שְׁמָהּ אֶת הַמַּפְתְּחוֹת אוֹ מִתְקַשֶּׁה לְהִיזָּכֵר בְּשֵׁם שֶׁל מִישֶׁהוּ שֶׁלָּמַד אִיתָּהּ בַּתִּיכוֹן.
"רוּתִי, אֲנִי רוֹאָה לְפִי הַדּוֹפֶק שֶׁאַתְּ קְצָת לְחוּצָה," קוֹרֵא הַקּוֹל. "אַל תִּדְאֲגִי, הַכּוֹל בִּשְׁלִיטָה."
"אֲנִי יוֹדַעַת."
"יוֹפִי. תַּמְשִׁיכִי לְהִתְרַכֵּז בִּנְשִׁימָה. עַכְשָׁיו אֲנִי אֲבַקֵּשׁ מִשְּׁנֵיכֶם לַחֲשׁוֹב עַל הַזִּיכָּרוֹן הָרִאשׁוֹן שֶׁבִּיקַּשְׁתֶּם לְשַׁתֵּף."
הִיא מְנַסָּה לְהִיזָּכֵר. אֲפִילּוּ לְעַצְמָהּ עוֹד לֹא גִּילְּתָה שֶׁלֹּא הִתְכַּוְּונָה לְשַׁתֵּף אַף זִיכָּרוֹן. שֶׁהִסְכִּימָה לַעֲשׂוֹת אֶת כָּל הַשְּׁטוּת הַזֹּאת רַק כִּי הַבֵּן שֶׁלָּהּ כָּל כָּךְ הִתְעַקֵּשׁ. לְרֶגַע שָׁקְלָה לְוַותֵּר. לְהַעֲלוֹת מִתּוֹכָהּ אֵיזֶה זִיכָּרוֹן פָּעוּט וְלֹא מַשְׁמָעוּתִי. הַפְסָקַת צָהֳרַיִים בַּמִּשְׂרָד אוֹ מַשֶּׁהוּ. הֲרֵי לָמָּה שֶׁלֹּא תְּשַׁתֵּף אֶת אִילָן? יָדְעָה כַּמָּה טוֹב זֶה יַעֲשֶׂה לוֹ. יַעֲשֶׂה לִשְׁנֵיהֶם. הִרְגִּישָׁה שֶׁהִיא מִתְנַגֶּדֶת לְכִיוּוּן הַתְּנוּעָה שֶׁל הָעוֹלָם, וְלֹא הֵבִינָה לָמָּה.
"נָסוּ לְהִיזָּכֵר מָה נִמְצָא סְבִיבְכֶם בְּאוֹתוֹ רֶגַע, מָה אַתֶּם רוֹאִים, מָה אַתֶּם מְרִיחִים."
הִיא מַרְגִּישָׁה אֶת הַשְּׁרִירִים כּוּלָּם מוֹרְדִים בָּהּ. מִתְקַשִּׁים כּוּלָּם.
"נָסוּ לְהַרְגִּישׁ אֶת הַטֶּמְפֵּרָטוּרָה בַּמָּקוֹם שֶׁבּוֹ אַתֶּם נִמְצָאִים."
הַגּוּף מֵטִיל וֵטוֹ, רַק שָׁחוֹר תָּקוּעַ לָהּ בְּרֹאשׁ. תֶּכֶף יַעֲלוּ עָלֶיהָ. יִשְׁאֲלוּ לָמָּה הִיא לֹא נִזְכֶּרֶת, מָה הַבְּעָיָה.
"מִיָּד נַמְשִׁיךְ בַּתַּהֲלִיךְ," אוֹמֵר הַקּוֹל, וְהִיא יוֹדַעַת שֶׁנִּתְפְּסָה.
הַמְּכוּנֶּה הוֹפֶכֶת שְׁקֵטָה.
"אֲנַחְנוּ מִתְנַצְּלִים, הָיְתָה תַּקָּלָה קַלָּה. בִּרְשׁוּתְכֶם, נַעֲשָׂה אֶת הַשָּׁלָב הַזֶּה שׁוּב. קְחוּ נְשִׁימָה וְתַחְשְׁבוּ עַל..."
"רֶגַע," הִיא אוֹמֶרֶת. "אֲנִי צְרִיכָה לַשֵּׁירוּתִים."
"תּוּכְלִי לְהִתְאַפֵּק קְצָת?" מֵשִׁיב הַקּוֹל, "זֶה לֹא יִיקַּח עוֹד הַרְבֵּה."
"לֹא, אֲנִי חַיֶּיבֶת, חַיֶּיבֶת עַכְשָׁיו."
"זֶה קְצָת בְּעָיָיתִי לְהַפְסִיק אֶת הַטִּיפּוּל בָּאֶמְצַע. תּוּכְלִי לְחַכּוֹת עוֹד..."
"לֹא לֹא, זֶה תֶּכֶף בּוֹרֵחַ לִי מֵהַמִּכְנָסַיִים. הָלוֹ? אַתֶּם שׁוֹמְעִים? אֲנִי עוֹד שְׁנִיָּיה עוֹשֶׂה פֹּה פִּיפִּי עַל הַכּוֹל."
יֵשׁ רֶגַע שֶׁל שֶׁקֶט, וְאָז הַמִּזְרָן נָסוֹג לְאָחוֹר, לְאַט. הַבַּחוּרָה הַצְּעִירָה עוֹמֶדֶת מִיְּמִינָהּ. "בּוֹאִי, נַעֲשֶׂה אֶת זֶה מַהֵר, בְּסֵדֶר?" אוֹמֶרֶת בְּחִיּוּךְ הַמְּעַצְבֵּן הַזֶּה שֶׁלָּהּ. "אֲנִי אֲלַוֶּוה אוֹתְךָ לְשֵׁם."
"אֲנִי לֹא צְרִיכָה לִיוּוּי."
"עָדִיף," הִיא אוֹמֶרֶת, "יִהְיֶה לְךָ קְצָת קָשֶׁה לָלֶכֶת עִם הַחוֹמֶר הַמְּטַשְׁטֵשׁ שֶׁנָּתְנוּ לְךָ."
"הַכּוֹל בְּסֵדֶר, רוּתִי שֶׁלִּי?"
"כֵּן אִילָן, כֵּן. רַק הוֹלֶכֶת רֶגַע לַשֵּׁירוּתִים."
"אֵין בְּעָיָה, מְחַכָּה לְךָ פֹּה. אוֹהֵב אוֹתְךָ."
"אֲנִי כְּבָר חוֹזֶרֶת."
הַבַּחוּרָה עוֹזֶרֶת לָהּ לָרֶדֶת מִמִּיטַּת הַטִּיפּוּלִים. רוּתִי נִיגֶּשֶׁת לַעֲרֵמַת הַבְּגָדִים בְּפִינַּת הַחֶדֶר, לוֹקַחַת מִכִּיס הַמִּכְנָסַיִים אֶת הַמַּכְשִׁיר הַסֵּלוֹלָרִי שֶׁלָּהּ. הַבַּחוּרָה אוֹמֶרֶת שֶׁלֹּא צָרִיךְ לָקַחַת כְּלוּם, אֲבָל רוּתִי לֹא מַקְשִׁיבָה. הִיא מַרְגִּישָׁה קְצָת חוּלְשָׁה, נֶאֱחֶזֶת בְּבַחוּרָה כְּשֶׁהֵן הוֹלְכוֹת לְאוֹרֶךְ הַמִּסְדְּרוֹן.
"רוֹצֶה שֶׁאֶכָּנֵס אִיתְּךָ?"
"לֹא לֹא, אֲנִי בְּסֵדֶר."
"טוֹב, אֲנִי מְחַכֶּה לְךָ כָּאן. רַק שִׂימִי לֵב שֶׁאַתְּ יוֹצֵאת מֵאוֹתָהּ דֶּלֶת."
"אֵין בְּעָיָה," רוּתִי חוֹשֶׁבֶת עַל הַבֵּן שֶׁלָּהּ. לִפְעָמִים גַּם הוּא מִסְתַּכֵּל עָלֶיהָ כָּכָה, כְּמוֹ הַבַּחוּרָה הַזֹּאת, כְּשֶׁהוּא לֹא בָּטוּחַ אִם הֵבִינָה עַד הַסּוֹף.
הִיא נִכְנֶסֶת לַשֵּׁירוּתִים. יֵשׁ שְׁנֵי תָּאִים, שְׁנֵיהֶם פְּנוּיִים. הִיא בּוֹחֶרֶת בִּשְׂמֹאלִי. נוֹעֶלֶת אֶת הַדֶּלֶת, חוֹתֶכֶת רִיבּוּעִים שֶׁל נְיַיר טוּאָלֵט וּמְפַזֶּרֶת בְּקַפְּדָנוּת עַל הַמּוֹשָׁב. מִתְיַישֶּׁבֶת. רוֹצֶה לְהַנִּיחַ רֶגַע אֶת הַסְּמַארְטְפוֹן אֲבָל לֹא מוֹצֵאת אֵיפֹה. יֵשׁ לָהּ הוֹדָעָה. מְנַסָּה לְהִיכָּנֵס אֵלֶיהָ אֲבָל לֹא מַצְלִיחָה. שׂוֹנֵאת אֶת הַמַּכְשִׁיר הַזֶּה. רָצְתָה לְהִישָּׁאֵר עִם הַפֶּלֶאפוֹן הַטִּיפֵּשׁ וְהַנּוֹחַ שֶׁלָּהּ, אֲבָל הַבֵּן שֶׁלָּהּ סִינְדֵּל אוֹתָהּ עִם אַיְיפוֹן חָדָשׁ. קָנָה לָהּ בְּמַתָּנָה וְחוֹדְשַׁיִים אַחֲרֵי גִּילָּה שֶׁהִסְתּוֹבְבָה עִם הַסּוֹלְלָה רֵיקָה וְעִם הַפֶּלֶאפוֹן הַטִּיפֵּשׁ מוּחְבָּא בַּכִּיס. שְׁלוֹשָׁה יָמִים לֹא דִּיבֵּר אִיתָּהּ, עַד שֶׁהִפְקִידָה בְּיָדָיו אֶת הַמַּכְשִׁיר הַיָּשָׁן וְנוֹתְרָה לְהֵיאָבֵק לְבַדָּהּ בְּמָסַךְ הַמַּגָּע.
הִיא נִכְנֶסֶת בְּטָעוּת לִרְשִׁימַת אַנְשֵׁי הֶקְשֵׁר. מְנַסָּה לָצֵאת, אֲבָל בַּמָּקוֹם מְגוֹלֶלֶת מַטָּה, לְאוֹרֶךְ רְשִׁימַת הַשֵּׁמוֹת. בַּשֵּׁם שֶׁל עַמִּיחַי הִיא נֶעֱצֶרֶת. בּוֹהָה בָּאוֹתִיּוֹת. אַחֵר כָּךְ מְנַסֶּה לַחֲזוֹר לְמָסַךְ הַבַּיִת, אֲבָל מִתְקַשֶּׁרֶת אֵלָיו בְּטָעוּת. מְנַסֶּה לְנַתֵּק. לֹא מַצְלִיחָה. הַמָּסָךְ הוֹפֵךְ לְשָׁחוֹר, הַמַּכְשִׁיר מַמְשִׁיךְ לְחַיֵּיג.
"לַעֲזָאזֵל," מְסַנֶּנֶת, שׁוֹמַעַת אֶת הַקּוֹל שֶׁל עַמִּיחַי מֵגִיחַ מֵהַמַּעֲנֶה הַקּוֹלִי.
"אַהְלָן, מוּזְמָנִים לְהַשְׁאִיר הוֹדָעָה."
בְּמַעֲמָדוֹ? הוֹדָעָה כָּזֹאת פְּשׁוּטָה? יָפֶה. הִיא שׁוֹתֶקֶת. מְקַוֶּוה שֶׁהַקַּו יִתְנַתֵּק מֵעַצְמוֹ. מַכִּירָה אוֹתוֹ, אַחֲרֵי עֶשֶׂר שְׁנִיּוֹת שֶׁלֹּא יִשְׁמַע כְּלוּם הוּא יְנַתֵּק, בָּטוּחַ יִנָּתֵק. וְאִם לֹא? עוֹד יַחֲשׁוֹב שֶׁהִיא מְנַסָּה לְהַטְרִיד אוֹתוֹ. לֹא יָבִין לָמָּה הִיא מְתַקְשֶׁרֶת אֵלָיו יוֹם לִפְנֵי הַחֲתוּנָּה שֶׁלָּהּ. מוּטָב לְהַגִּיד מַשֶּׁהוּ, שֶׁלֹּא יִהְיוּ אִי־הֲבָנוֹת.
"הַיי, זֹאת אֲנִי. אַתָּה לֹא תַּאֲמִין אֵיפֹה אֲנִי," מְהַסֶּסֶת אִם לְהַמְשִׁיךְ. "בַּבִּנְיָין שֶׁלָּךְ. שֶׁל הַחֶבְרָה. מְשַׁתֶּפֶת זִיכְרוֹנוֹת עִם אִילָן. הָיִיתָ מַאֲמִין? הַבֵּן שֶׁלָּנוּ, הַמַּמְזֵר הַזֶּה. הִצְלִיחַ לְשַׁכְנֵעַ אוֹתִי."
הִיא שׁוֹמַעַת אֶת הַדֶּלֶת מִבַּחוּץ נִפְתַּחַת. "הַכּוֹל בְּסֵדֶר?" שׁוֹאֶלֶת הַבַּחוּרָה.
"כֵּן," הִיא עוֹנָה וּמְנִיחָה יָד עַל הַמָּסָךְ, "יִיקַּח לִי עוֹד זְמַן."
"טוֹב, תִּשְׁתַּדְּלִי לְהִזְדָּרֵז. תִּקְרְאִי לִי אִם אַתְּ מִסְתַּבֶּכֶת."
"תּוֹדָה, תּוֹדָה," אוֹמֶרֶת וְחוֹשֶׁבֶת מָה כְּבָר יֵשׁ לְהִסְתַּבֵּךְ. שׁוֹמַעַת אֶת הַדֶּלֶת נִסְגֶּרֶת. הִיא מַבִּיטָה שׁוּב בַּמָּסָךְ שֶׁעֲדַיִין מְסָרֵב לְהָגִיב. "זֶהוּ, בְּקִיצּוּר, חָשַׁבְתִּי אוּלַי אַתָּה גַּם כָּאן. אֲבָל אֲנַחְנוּ כְּבָר תֶּכֶף מְסַיְּימִים, אָז לֹא מְשַׁנֶּה. נִתְרָאֶה מָחָר בַּחֲתוּנָּה. יַאלְלָה, בַּיי."
הִיא מְנַסָּה לְנַתֵּק, לֹא יוֹדַעַת אִם הִצְלִיחָה. מִתְרוֹמֶמֶת, זוֹרֶקֶת אֶת הַנְּיָיר לָאַסְלָה וּמוֹרִידָה אֶת הַמַּיִם. נִיגֶּשֶׁת לְכִיּוּר, מַרְגִּישָׁה חוּלְשָׁה בָּרַגְלַיִים. טוֹב שֶׁהַבַּחוּרָה מְחַכָּה בַּחוּץ. מִסְתַּכֶּלֶת עַל הַמַּרְאֶה, חוֹשֶׁבֶת לְעַצְמָהּ שֶׁאִילָן בֶּטַח דּוֹאֵג. שְׁמָהּ אֶת הַיָּדַיִים מִתַּחַת לִמְכוֹנַת הַיִּיבּוּשׁ וּמִתְנַחֶמֶת בָּאֲוִויר הַחַם. אַחֵר כָּךְ פּוֹתַחַת אֶת הַדֶּלֶת וְאָז זֶה מֵגִיחַ מִתּוֹכָהּ.
מַיִם קָרִים נִשְׁבָּרִים תַּחַת כְּתֵפֶיהָ. נִיתָּכִים. הַכּוֹל מִתְכַּוֵּוץ בָּהּ, וְהִיא מְנַסָּה לְהִתְגּוֹנֵן וְלֹא יוֹדַעַת אֵיךְ. מֵאֵיפֹה זֶה בָּא? גַּם הַגּוּף מַרְגִּישׁ שׁוֹנֶה בְּאַחַת, נוּקְשֶׁה. נִסְפָּג בְּקָפוּא. הִיא מִתְבּוֹנֶנֶת בְּיָדֶיהָ, וְלֹא מְבִינָה. הִיא יְבֵשָׁה לַחֲלוּטִין. שׁוּם מַיִם לֹא מַרְטִיבִים אוֹתָהּ. וּכְמוֹ שֶׁבָּאָה, כָּכָה נֶעֱלֶמֶת הַתְּחוּשָׁה.
הִיא מִשְׁתַּהָה, וְאָז מִתְמַתַּחַת, מְבַקֶּשֶׁת לַחֲזוֹר לְעַצְמָהּ. רַק הַבִּלְבּוּל נוֹתַר בָּהּ. "מָה זֶה הַחוֹמֶר הַזֶּה, תַּגִּידִי לִי?" הִיא אוֹמֶרֶת לְבַחוּרָה, אֲבָל הַבַּחוּרָה לֹא שָׁם. גַּם הִיא לֹא שָׁם. זֶה לֹא הַמִּסְדְּרוֹן שֶׁמִּמֶּנּוּ בָּאָה. מַרְצְפוֹת שְׁחוֹרוֹת, אוֹר יוֹם מְטוּשְׁטָשׁ שֶׁזּוֹלֵג מֵהַחַלּוֹנוֹת הַכֵּהִים. הִיא מְנַסָּה לִפְתּוֹחַ אֶת הַדֶּלֶת שֶׁל הַשֵּׁירוּתִים וְלֹא מַצְלִיחָה. לְצַד הַדֶּלֶת יֵשׁ קוּפְסַת מַקָּשִׁים קְטַנָּה וּכְסוּפָה. הִיא לֹא יוֹדַעַת אֶת הַקּוֹד. רוֹצֶה לְהִתְקַשֵּׁר לְמִישֶׁהוּ וְלֹא יוֹדַעַת לְמִי. מְנַסָּה לְאִילָן, הוּא לֹא עוֹנֶה.
"הָלוֹ, נִתְקַעְתִּי כָּאן," הִיא צוֹעֶקֶת. "הָלוֹ?"
אֵין תְּגוּבָה. הִיא מַתְחִילָה לִנְדּוֹד בְּאִיטִּיּוּת לְאוֹרֶךְ הַמִּסְדְּרוֹן, סוֹמֶכֶת עַל עַצְמָהּ פָּחוֹת וּפָחוֹת עִם כָּל צַעַד.
"יֵשׁ פֹּה מִישֶׁהוּ?"
אִישׁ לֹא עוֹנָה. הִיא אוֹחֶזֶת אֶת הַקִּיר בְּיָדָהּ הַשְּׂמָאלִית, הוֹלֶכֶת וְתוֹעֶה בַּמִּסְדְּרוֹנוֹת, נִכְנֶסֶת וְיוֹצֵאת מִדַּלְתוֹת, אֵין לָהּ מוּשָּׂג אֵיפֹה הִיא. אֵין לָהּ מוּשָּׂג לְאָן לָשׁוּב.
וָשׁוּב, בְּאַחַת, מַיִם נִיגָּרִים עָלֶיהָ וְלֹא מוֹתִירִים עֵדוּת. הַפַּעַם זוֹרְמִים בַּעֲדִינוּת. וְהֵם פּוֹשְׁרִים, כְּבָר לֹא קְפוּאִים. הַתְּחוּשָׁה נְעִימָה, כִּמְעַט מְלַטֶּפֶת. וְאֶל הַמַּגָּע מִצְטָרֶפֶת תְּמוּנָה מְעוּמְעֶמֶת. הִיא רוֹאָה אֶת הַבֵּן שֶׁלָּהּ, עוֹמֵד מוּלָהּ מִתַּחַת לְמַפַּל מַיִם גָּדוֹל, הוּא עוֹמֵד שָׁם בְּלִי חוּלְצָה, צוֹחֵק וּמְכַוֵּוץ בְּתַחְתּוֹנִים אֲפוֹרִים. שָׁנִים לֹא רָאֲתָה אוֹתוֹ כָּכָה, חָשׂוּף כּוּלּוֹ.
הִיא מְבִינָה.
זֶה לֹא זִיכָּרוֹן שֶׁלָּהּ. זֶה זִיכָּרוֹן שֶׁל אִילָן, הַזִּיכָּרוֹן שֶׁבִּיקֵּשׁ לַחֲלוֹק אִיתָּהּ. מִטִּיּוּל שֶׁהוּא וְהַבֵּן שֶׁלָּהּ עָשׂוּ לִפְנֵי חוֹדְשַׁיִים. רַק שְׁנֵיהֶם, בְּמִדְבַּר יְהוּדָה. הִיא מְנַסָּה לְהָרִיץ אֶת הַתְּמוּנָה קָדִימָה וַאֲחוֹרָה בְּרֹאשָׁהּ, אֲבָל לֹא מַצְלִיחָה. רַק מַרְגִּישָׁה אֶת הַגּוּף שֶׁל אִילָן מֵגִיחַ מִתּוֹכָהּ, כָּפוּף וְנוּקְשֶׁה. נִזְכְּרָה בִּדְבָרִים שֶׁאָמַר לָהּ הַבֵּן שֶׁלָּהּ, עַל הַיּוֹם בּוֹ נִכְנַס לַגּוּף שֶׁל נָעֳמִי. אֵיךְ הִרְגִּישׁ אוֹתָהּ כְּמוֹ שֶׁלֹּא הִרְגִּישׁ בַּחַיִּים. "כְּאִילּוּ הָיִינוּ שְׁנֵינוּ מַמָּשׁ בְּאוֹתָהּ נְקוּדָּה."
וְגַם הִיא מַרְגִּישָׁה. אֶת הָאֲבָנִים שֶׁדּוֹקְרוֹת אֶת הָרַגְלַיִים שֶׁל אִילָן, אֶת הַכְּאֵבִים הָעֲמוּמִים בַּגַּב הַתַּחְתּוֹן עֲלֵיהֶם הוּא מִתְלוֹנֵן כְּבָר שָׁנָה.
הַפֶּלֶאפוֹן מְצַלְצֵל. קוֹטֵעַ אוֹתָהּ מֵהַגּוּף. הַמָּסָךְ שׁוּב שָׁחוֹר. הִיא נֶאֱבֶקֶת בַּמַּכְשִׁיר, לוֹחֶצֶת שׁוּב וָשׁוּב עַד שֶׁהַצִּלְצוּל נִפְסַק.
"הָלוֹ. הָלוֹ? שׁוֹמְעִים? נִתְקַעְתִּי פֹּה. אַתֶּם שׁוֹמְעִים?"
"רוּתִי?"
הִיא מִתְכַּוֶּוצֶת.
"זֶה עַמִּיחַי. אֵיפֹה נִתְקַעַת?"
הִיא לוֹקַחַת נְשִׁימָה. "אָה לֹא, אֲנִי פָּשׁוּט, אֲנִי פֹּה בְּשִׂיחָה עִם מִישֶׁהוּ, מָה, מָה שְׁלוֹמְךָ?"
"טוֹב. שָׁמַעְתִּי אֶת הַהוֹדָעָה. אַתֶּם עוֹד אֶצְלֵנוּ?"
"הָאֱמֶת שֶׁכֵּן," אוֹמֶרֶת וּמַצְמִידָה אֶת רֹאשָׁהּ לַקִּיר. הוּא קַר, מַזְכִּיר לָהּ מֵחָדָשׁ אֶת מַגַּע הַמַּיִם.
"יוֹפִי, שָׂמֵחַ לִשְׁמוֹעַ. מִתְיַיחֲסִים אֲלֵיכֶם יָפֶה?"
"מַמָּשׁ. נֶחְמָדִים פֹּה כּוּלָּם."
"נֶהֱדָר. רוֹצִים לִקְפּוֹץ אֵלַי לַמִּשְׂרָד, לְקָפֶה?"
הִיא עוֹצְמַת עֵינַיִים. הַבֵּן עוֹמֵד מוּלָהּ, סָפוּג בַּמַּפָּל. גּוּפוֹ הוֹלֵךְ וּמִתְבַּהֵר, רוֹאֶה אֵיךְ כָּל חֵלֶק בּוֹ הוֹפֵךְ מְדוּיָּק יוֹתֵר וְיוֹתֵר.
"הָאֱמֶת שֶׁאֲנַחְנוּ עוֹד בְּאֶמְצַע פֹּה."
"הֵבַנְתִּי. אָז אִם תִּרְצוּ לִקְפּוֹץ אַחֲרֵי אַתֶּם מוּזְמָנִים. הַמִּשְׂרָד שֶׁלִּי בְּקוֹמָה אַרְבַּע־עֶשְׂרֵה."
הִיא מַרְגִּישָׁה אֶת הַיְּרוֹקֶת הַשַּׁמְנוּנִית סְפוּגָה תַּחַת רַגְלֶיהָ.
"טוֹב, רוּתִי?"
"בֶּטַח בֶּטַח. אֲנִי אֶרְאֶה אֵיךְ מִתְקַדֵּם פֹּה, אֲנִי לֹא יְכוֹלָה לְהַבְטִיחַ."
"בְּלִי לַחַץ, מַקְסִימוּם נִתְרָאֶה מָחָר," הוּא אוֹמֵר, וְהִיא מְנַסָּה לְדַמְיֵין אֶת הַפָּנִים שֶׁל עַמִּיחַי. נִזְכֶּרֶת בַּחוּלְצָה הַלְּבָנָה וְהַמְּקוּמֶּטֶת שֶׁלָּבַשׁ בַּחֲתוּנָּה שֶׁלָּהֶם. הַקַּו מִתְנַתֵּק. הִיא מַשְׁמִיטָה אֶת הַמַּכְשִׁיר הַסֵּלוֹלָרִי מַטָּה, בּוֹהֶה בַּמְּרַצְּפוֹת, רוֹאֶה אֶת הַמַּיִם מִתְעַרְבְּבִים תַּחְתֶּיהָ. מַגִּיעִים עַד לַבִּרְכַּיִים. הִיא עוֹצְמַת עֵינַיִים, מַרְגִּישָׁה אֶת הַזִּיכָּרוֹן מַתְחִיל לָנוּעַ בְּתוֹכָהּ כְּמוֹ סֶרֶט. מַרְגִּישָׁה אֶת הַמַּיִם מַתְחִילִים לִזְרוֹם סְבִיבָה, בְּמַגָּע עַרְפִילֵּי. רוּחַ אִיטִּית נוֹשֶׁבֶת עַל עוֹרְפָּהּ. בְּזָוִוית הָעַיִן הִיא מִבְּחִינָה בִּילָדִים מְשַׂחֲקִים, אֲבָל הֵם נוֹתָרִים מְטוּשְׁטָשִׁים. הִיא לֹא מַצְלִיחָה לְהִתְמַקֵּד בָּהֶם. הִיא שְׁקוּעָה כּוּלָּהּ בִּבְנָהּ. בְּגוּפוֹ הַצּוֹחֵק. צְחוֹק מָלֵא וּבָרִיא. הוּא צוֹעֵק מַשֶּׁהוּ. צוֹעֵק בְּחִיּוּךְ גָּדוֹל. אֲבָל הִיא לֹא שׁוֹמַעַת. לֹא מַצְלִיחָה לִקְרוֹא אֶת שְׂפָתָיו, זֶרֶם הַמַּיִם מַסְתִּיר אוֹתָן. מַרְגִּישָׁה אֶת הַגּוּף שֶׁל אִילָן עוֹנָה, אוֹמֵר לוֹ מַשֶּׁהוּ, אֲבָל הִיא לֹא מְבִינָה מָה.
אִילָן וַדַּאי חָשַׁב עָלֶיהָ בְּאוֹתוֹ רֶגַע, הִיא בְּטוּחָה. הֲרֵי יָדַע כַּמָּה כְּמֵהָה לִרְגָעִים כָּאֵלֶּה עִם הַבֵּן שֶׁלָּהּ. כַּמָּה בִּיקְּשָׁה שֶׁיִּהְיֶה לָהּ יוֹתֵר מִמֶּנּוּ. הֵבִינָה אֶת הַכַּוּוֹנוֹת הַטּוֹבוֹת שֶׁל אִילָן, וּכְכָל שֶׁחָשְׁבָה עֲלֵיהֶן יוֹתֵר, כָּעֲסָה עָלָיו יוֹתֵר. שֶׁכָּכָה הֶרְאָה לָהּ בְּעֵינַיִים מָה חֲסַר. הִיא נִשְׁאֶרֶת שָׁם עוֹד כַּמָּה דַּקּוֹת, מְנַסֶּה לְהַעֲמִיק בַּזִּיכָּרוֹן. גַּם רֵיחַ הַמִּדְבָּר עוֹלֶה בָּהּ, מַזְכִּיר לָהּ אֶת הַשְּׁנָתַיִים שֶׁעָבְדָה בְּמִצְפֵּה רָמוֹן. הַכּוֹל הוֹלֵךְ וְנִהְיֶה צָלוּל יוֹתֵר. אֲבָל שׁוּם צְלִיל לֹא מִתְעוֹרֵר בָּהּ. הַבֵּן שֶׁלָּהּ עוֹמֵד מוּלָהּ, מַמְשִׁיךְ לִצְעוֹק מִילִּים שֶׁהִיא לֹא מַצְלִיחָה לִשְׁמוֹעַ.
הִיא מַבִּיטָה לַתִּקְרָה. לֹא מְבִינָה מָה הִיא עוֹשָׂה שָׁם. בִּכְלָל לֹא רָצְתָה אֶת כָּל הַטִּיפּוּל הַזֶּה. הִיא אוֹחֶזֶת אֶת הָרֹאשׁ בֵּין יָדֶיהָ, מְבַקֶּשֶׁת לְהוֹצִיא אֶת הַזִּיכָּרוֹן הַזָּר שֶׁנִּשְׁתַּל בְּרֹאשָׁהּ. לֹא מַצְלִיחָה. הִיא מַבִּיטָה יָמִינָה וּשְׂמֹאלָה, מְוַודֵּאת שֶׁאֵין אִישׁ בַּמִּסְדְּרוֹן, וּמְשַׁחְרֶרֶת זְעָקָה עֲדִינָה. רוֹצֶה לִצְרוֹחַ, אֲבָל לֹא רוֹצֶה שֶׁמִּישֶׁהוּ יִשְׁמַע. אַחֵר כָּךְ מַתְחִילָה לְהִתְקַדֵּם לְאוֹרֶךְ הַמִּסְדְּרוֹן. מַגִּיעָה עֲיֵיפָה לַמַּעֲלִית וְלוֹחֶצֶת עַל הַכַּפְתּוֹר, מַרְגִּישָׁה שֶׁהַסְּחַרְחוֹרֶת נֶחֱלֶשֶׁת מְעַט. הַדְּלָתוֹת נִפְתָּחוֹת וְהִיא נִכְנֶסֶת פְּנִימָה. לְרֶגַע מַבִּיטָה עַל הַכַּפְתּוֹרִים, וְאָז לוֹחֶצֶת עַל קוֹמָה אַרְבַּע־עֶשְׂרֵה וְקוֹמָה רִאשׁוֹנָה בְּמַקְבִּיל, מַחֲלִיטָה לְהַגִּיעַ לְאָן שֶׁתַּגִּיעַ.

3.
אֶת הַדֶּרֶךְ לְמַעְלָה עַד לַמִּשְׂרָד שֶׁל עַמִּיחַי הִיא עוֹשָׂה לְבַד. כְּשֶׁהַדְּלָתוֹת נִפְתָּחוֹת בַּשֵּׁנִית, הִיא רוֹאָה מוּלָהּ פַּרְקֵט עֵץ יָפֶה וְקִירוֹת שֶׁיֵּשׁ. הֵם לֹא שָׂמוּ לֵב אֵלֶיהָ בָּרֶגַע הָרִאשׁוֹן, אֲבָל אַחֲרֵי כַּמָּה צְעָדִים לְכִיוּוּן שׁוּלְחַן הַמַּזְכִּירוּת, כַּמָּה מֵהָעוֹבְדִים כְּבָר בָּהוּ בָּהּ.
"הַכּוֹל בְּסֵדֶר, גְּבִרְתִּי?" שׁוֹאֵל הַמַּזְכִּיר בַּדֶּלְפֵּק. "אַתְּ נִרְאֵית מְעַט חִיוֶּורֶת."
"הַכּוֹל מְצוּיָּן," הִיא אוֹמֶרֶת, מַקְפִּידָה לְחַיֵּיךְ, מְקַוֶּוה שֶׁהַחִיּוּךְ יַסְתִּיר אֶת הֶחָלוּק הַיָּרוֹק וְהַגּוּף הַמּוּתָּשׁ. "בָּאתִי לְעַמִּיחַי. אֵיפֹה הוּא יוֹשֵׁב?" שׁוֹאֶלֶת וְחוֹשֶׁבֶת עַל אִילָן. עַל צַעַר שֶׁיְּמַלֵּא אוֹתוֹ אִם יָדַע שֶׁנִּפְגְּשׁוּ. כְּשֶׁיָּדַע שֶׁנִּפְגְּשׁוּ. הַבָּחוּר מַבִּיט בַּמַּחְשֵׁב.
"אֲנִי מִתְנַצֵּל, אֲנִי לֹא רוֹאֶה פְּגִישׁוֹת בַּלּוּ"ז."
"הָיִיתִי אִשְׁתּוֹ פַּעַם," הִיא אוֹמֶרֶת.
הַבָּחוּר מְהַסֵּס, מְסַמֵּן לְמִישֶׁהִי שֶׁיּוֹשֶׁבֶת לְיָדוֹ, לוֹחֵשׁ לָהּ מַשֶּׁהוּ בָּאוֹזֶן. הִיא קָמָה וְנִיגַּשְׁתְּ בִּזְרִיזוּת לְאַחַת הַדְּלָתוֹת, דּוֹפֶקֶת וְנִכְנֶסֶת.
"זֶה הַחֶדֶר שֶׁל עַמִּיחַי?"
"רַק רֶגַע, גְּבִרְתִּי, רַק רֶגַע."
הַבַּחוּרָה יוֹצֵאת וְלוֹחֶשֶׁת מַשֶּׁהוּ לִבְחוֹר.
"הוּא בְּשִׂיחָה חֲשׁוּבָה," מוֹדִיעִים לָהּ, "יִיקַּח חֲצִי שָׁעָה לְפָחוֹת."
"אֲנִי רַק רוֹצֶה לְהַגִּיד שָׁלוֹם, אֶפְשָׁר?"
"אֲנִי מִתְנַצֵּל, אִי אֶפְשָׁר לְהַפְרִיעַ לוֹ."
"אֲנִי מְבִינָה," אוֹמֶרֶת רוּתִי וּמְשַׁחְרֶרֶת אֲנָחָה. "לֹא נוֹרָא, בְּהִזְדַּמְּנוּת אַחֶרֶת."
"אֲנִי בָּטוּחַ. תִּרְצִי שֶׁנִּלְוָוה אוֹתְךָ חֲזָרָה לְטִיפּוּל, גְּבֶרֶת זָמִיר?" הוּא מְחַיֵּיךְ, וְהִיא יוֹדַעַת שֶׁעָלוּ עָלֶיהָ. הֵם יוֹדְעִים.
"כֵּן," הִיא אוֹמֶרֶת בֵּטוֹן כָּנוּעַ. "רַק אוּלַי תַּגִּיד לִי אֵיפֹה פֹּה הַשֵּׁירוּתִים?"
"בֶּטַח. כָּאן מִשְּׂמֹאל."
רוּתִי מְהַנְהֶנֶת בְּהַכָּרַת תּוֹדָה וּפוֹנָה שְׂמֹאלָה וְאָז מְשַׁנֶּה כִּיוּוּן אֶל דֶּלֶת הַמִּשְׂרָד שֶׁל עַמִּיחַי, פּוֹתַחַת אוֹתָהּ. הַבָּחוּר בַּדֶּלְפֵּק צוֹעֵק מַשֶּׁהוּ, אֲבָל הִיא מִתְעַקֶּשֶׁת לֹא לְהַקְשִׁיב. מִתְקַדֶּמֶת בִּצְעָדִים גְּדוֹלִים, מִתְיַישֶּׁבֶת עַל כּוּרְסָה לְבָנָה וְרַכָּה, מִתְבּוֹנֶנֶת בָּרִצְפָּה.
"תִּסְגְּרוּ פֹּה, הַכּוֹל בְּסֵדֶר," הִיא שׁוֹמַעַת אֶת הַקּוֹל הַהֶחְלֵטִי שֶׁל עַמִּיחַי, וְאֶת הַדֶּלֶת שֶׁנִּסְגֶּרֶת מִיָּד אַחֲרֵי. הִיא מְרִימָה אֵלָיו מַבָּט.

4.
הוּא נִרְאֶה כִּמְעַט זָקֵן, וּבְכָל זֹאת בְּקוֹשִׁי הִשְׁתַּנָּה. רוֹב הַשְׁעָרוֹת הִלְבִּינוּ, אֲבָל הָעוֹר עוֹד מָתוּחַ וְחֵלֶק. אַף פַּעַם לֹא רָאֲתָה אוֹתוֹ עִם חֲלִיפָה, אַךְ הַיְּשִׁיבָה עֲדַיִין יַצִּיבָה וּבְטוּחָה, בְּדִיּוּק כְּפִי שֶׁזָּכְרָה. הוּא מַבִּיט בָּהּ וְאוֹמֵר בַּטֵּלֵפוֹן, "אֲנִי חַיָּיב לְסַדֵּר כָּאן אֵיזֶה עִנְיָין, כְּבָר חוֹזֵר אֵלַיִיךְ." מְנַתֵּק וּבוֹהֶה בָּהּ.
"הַרְבֵּה זְמַן," הוּא אוֹמֵר.
"כֵּן."
הוּא שׁוֹאֵל לִשְׁלוֹמָהּ. הִיא אוֹמֶרֶת שֶׁטּוֹב.
"תֶּה אוֹ קָפֶה?"
הִיא אוֹמֶרֶת שֶׁהִיא לֹא צְרִיכָה כְּלוּם.
"אֵיךְ הָיָה הַטִּיפּוּל?"
"מָה אֲנִי אַגִּיד לָךְ, כָּל הַטֶּכְנוֹלוֹגְיָה הַזֹּאת שֶׁלְּךָ מַמָּשׁ מַרְשִׁימָה," הִיא אוֹמֶרֶת וְנֶעֱצֶרֶת, נוֹשֶׁכֶת אֶת שְׂפָתָהּ הַתַּחְתּוֹנָה.
"הַכּוֹל בְּסֵדֶר, רוּתִי?"
"אֵין לִי כּוֹחַ, עַמִּיחַי," הִיא נֶאֱנַחַת. "אֵין לִי כּוֹחַ."
"לָמָּה אֵין לְךָ כּוֹחַ?" הוּא שׁוֹאֵל וְנִשְׁעָן קָדִימָה, שׁוֹלֵחַ יָד לְמֶרְכַּז הַשּׁוּלְחָן. הִיא נִזְכֶּרֶת בַּיְּכוֹלֶת הַמְּשׁוּנָּה הַזֹּאת שֶׁלּוֹ, לְהַבִּיעַ אֶמְפַּתְיָה וְלִשְׁמוֹר עַל מֶרְחָק בְּאוֹתוֹ זְמַן.
"אֲנִי לֹא יוֹדַעַת מָה אֲנִי עוֹשֶׂה כָּאן," הִיא אוֹמֶרֶת וּמִסְתַּכֶּלֶת עַל אֲרוֹן הַסְּפָרִים בַּמִּשְׂרָד. מְסוּדָּר וּמוּקְפָּד. חוֹשֶׁבֶת עַל הַבַּיִת שֶׁגָּרוּ בּוֹ בְּחֵיפָה, כְּשֶׁרַק הִתְחִילוּ. אֵיךְ יֶשְׁנוֹ עַל הָרִצְפָּה כִּמְעַט חוֹדֶשׁ כִּי הַמּוֹבִיל נֶעֱלַם עִם כָּל הַדְּבָרִים.
"רוּתִי, אֲנִי לֹא מַמָּשׁ מֵבִין."
הִיא חוֹשֶׁבֶת עַל הַבַּיִת שֶׁעָבְרוּ אֵלָיו אַחֲרֵי, בְּרָמַת גַּן. וְעַל הַטִּיּוּל לְיַרְדֵּן. חוֹשֶׁבֶת עַל הַבֵּן שֶׁל שְׁנֵיהֶם, שֶׁעֲדַיִין תָּקוּעַ לָהּ בְּרֹאשׁ, מִתַּחַת לְמַפָּל. כָּל הַזִּיכְרוֹנוֹת עוֹלִים בָּהּ, וְהִיא מְנַסָּה לַעֲצוֹר בַּעֲדָם וְלֹא מַצְלִיחָה.
"תּוֹצִיא אֶת זֶה מִמֶּנִּי," הִיא אוֹמֶרֶת לוֹ.
"אֶת מָה..."
"הַזִּיכָּרוֹן שֶׁדְּחַפְתֶּם לִי. תִּמְחַק אוֹתוֹ."
"אֵיזֶה זִיכָּרוֹן, רוּתִי? מֵהַטִּיפּוּל עַכְשָׁיו?"
הִיא מְהַנְהֶנֶת.
"מָה יֵשׁ בּוֹ?"
"מָה זֶה חָשׁוּב. לֹא רוֹצֶה כְּלוּם בְּרֹאשׁ שֶׁלִּי. לֹא רוֹצֶה שֶׁאַף אֶחָד יִסְתּוֹבֵב לִי שָׁם."
הִיא רוֹאָה שֶׁהוּא לֹא יוֹדֵעַ אֵיךְ לֶאֱכוֹל אוֹתָהּ. בָּטוּחַ שֶׁהִשְׁתַּגְּעָה. הִיא יוֹדַעַת, הִיא מַכִּירָה אוֹתוֹ. "זֶה לֹא כָּל כָּךְ פָּשׁוּט, רוּתִי. אִי אֶפְשָׁר פָּשׁוּט לִמְחוֹק, אֲנַחְנוּ עוֹד לֹא עֲרוּכִים..."
"אֲבָל אֲנִי לֹא רוֹצֶה אֶת זֶה," הִיא צוֹעֶקֶת, "דַּי, לֹא רוֹצָה."
הוּא מְגָרֵד אֶת רֹאשׁוֹ, מוֹצִיא דַּף מֵהַמְּגֵירָה וּמַתְחִיל לִרְשׁוֹם מַשֶּׁהוּ עַל פֶּתֶק. גַּם אֶת הַטֶּכְנִיקָה הַזֹּאת הִיא מַכִּירָה אֶצְלוֹ. לְהֵירָאוֹת עָסוּק עַד שֶׁמַּשֶּׁהוּ יִסְתַּדֵּר. הִיא לֹא תִּיתֵּן לוֹ.
"אֲנִי אֶתְבַּע אוֹתְךָ," הִיא אוֹמֶרֶת וְנֶאֱחֶזֶת בַּכּוּרְסָה.
"מָה?" הוּא מֵרִים אֵלֶיהָ מַבָּט. לֹא מֵבִין.
"שָׁמַעְתָּ, אֲנִי אֶתְבַּע אוֹתְךָ. אֶקַּח עוֹרֵךְ דִּין הֲכִי טוֹב וְאֶתְבַּע. כָּל הַמְּדִינָה תִּשְׁמַע."
עַמִּיחַי נִשְׁעָן לְאָחוֹר, מַבִּיט עָלֶיהָ בְּמַבָּט רְצִינִי. מַעֲבִיר יָד עַל הַסַּנְטֵר. מַשֶּׁהוּ מִשְׁתַּנֶּה בּוֹ. עַתָּה הוּא נִרְאֶה לָהּ אַחֵר. לֹא עַמִּיחַי שֶׁהִכִּירָה לָרִאשׁוֹנָה בַּשּׁוּק הַטּוּרְקִי, אֶלָּא אוֹתוֹ מַנְכַּ"ל רְצִינִי וְסַמְכוּתִי שֶׁכּוּלָּם מְדַבְּרִים עָלָיו.
"בִּשְׁבִיל מָה בָּאתָ, רוּתִי?"
"אֲנִי לֹא יוֹדַעַת," הִיא מִתְוַודָּה, מַשְׁפִּילָה מַבָּט. "אֲנִי בֶּאֱמֶת לֹא יוֹדַעַת."
"כֶּסֶף? זֶה הָעִנְיָין?"
"הִשְׁתַּגַּעְתָּ?" הִיא אוֹמֶרֶת וּמְלַטֶּפֶת אֶת עַצְמָהּ.
"כַּמָּה אַתְּ רוֹצָה?" הוּא שׁוֹאֵל.
"לֹא רוֹצֶה מִמְּךָ כְּלוּם," הִיא מְשִׁיבָה בְּתוֹקֶף, מִבְּחִינָה שֶׁהַיָּד עִם הָעֵט קְצָת רוֹעֶדֶת לוֹ. הוּא גַּם שָׁם לֵב, וּמַסְתִּיר אוֹתָהּ מִתַּחַת לַשּׁוּלְחָן. הוּא מִסְתַּכֵּל אֶל הַמַּחְשֵׁב, אַחֲרֵי זֶה חוֹזֵר לְהִסְתַּכֵּל עָלֶיהָ.
"זֶה הַכּוֹל רַעְיוֹן שֶׁלְּךָ."
"מָה?"
"כָּל הַחֶבְרָה הַזֹּאת."
עַכְשָׁיו זֶה הוּא שֶׁנִּרְאָה לָהּ מְשׁוּנֶּה.
"תַּגִּיד, אֵיזֶה ג'וּק נִכְנַס לְךָ לְרֹאשׁ? לִי אַף פַּעַם לֹא הָיָה כּוֹחַ לְכָל הַנִּיסְיוֹנוֹת הָאֵלֶּה," יוֹדַעַת שֶׁהוּא מֵבִין הֵיטֵב לָמָּה הִיא מִתְכַּוֶּונֶת.
"נוּ, וּבִגְלַל זֶה אָמַרְתָּ."
"אָמַרְתִּי מָה, עַמִּיחַי? עַל מָה אַתָּה מְדַבֵּר?"
הִיא רוֹאָה בּוֹ זֶרֶם שֶׁל הִיסּוּס, הוּא תּוֹהֶה אִם לְהַגִּיד. כְּבָר לֹא סוֹמֵךְ עָלֶיהָ. "שֶׁאֲנִי צָרִיךְ לִמְצוֹא שִׁיטָה אַחֶרֶת, כִּי דֶּרֶךְ הַגּוּף זֶה לֹא יַצְלִיחַ."
הִיא לֹא מְבִינָה עַל מָה הוּא מְדַבֵּר. מְנַסָּה וְלֹא מַצְלִיחָה. אֲבָל רוֹאֶה בַּגּוּף שֶׁלּוֹ, הַחִיוֵּור פִּתְאוֹם, שֶׁהוּא לֹא מְשַׁקֵּר. "אֲנִי לֹא זוֹכֶרֶת שֶׁאָמַרְתִּי דָּבָר כָּזֶה," הִיא עוֹנָה בְּשֶׁקֶט.
"זִיכָּרוֹן זֶה דָּבָר מְשׁוּנֶּה," הוּא מֵשִׁיב, וְאָז מַתְחִיל לְדַבֵּר אִיתָּהּ עַל הַתַּהֲלִיךְ הַטֶּכְנִי הַמְּפוֹרָט. מַסְבִּיר אֵיךְ הַזִּיכָּרוֹן נִצְרָב בַּמּוֹחַ, אֵיךְ הַמְּכוּנֶּה שֶׁלּוֹ פּוֹעֶלֶת.
"מָה אַתָּה מְקַשְׁקֵשׁ? אֵיךְ זוֹכְרִים מְדַבֵּר?" הִיא מִתְפָּרֶצֶת לוֹ בָּאֶמְצַע, וְהוּא עוֹנֶה מַשֶּׁהוּ עַל הַנּוֹיְרוֹנִים בַּמּוֹחַ. מַמְשִׁיךְ וּמַבְהִיר שֶׁאִי אֶפְשָׁר לִמְחוֹק זִיכָּרוֹן כָּכָה סְתָם. מַסְבִּיר כָּל מִינֵי דְּבָרִים שֶׁלֹּא מְעַנְיְינִים אוֹתָהּ. הִיא מִסְתַּכֶּלֶת עָלָיו, אֲבָל נִמְצֵאת כּוּלָּהּ מִתַּחַת לְמַפָּל.
דְּפִיקָה בַּדֶּלֶת.
"כַּנְּסוּ," הוּא אוֹמֵר, וְהִיא כְּבָר יוֹדַעַת.

5.
כָּל הַדֶּרֶךְ חֲזָרָה הַבַּיְתָה הִיא מַחֲזִיקָה לְאִילָן אֶת הַיָּד. מַחֲזִיקָה חָזָק. מְחַכֶּה שֶׁיַּגִּיד מַשֶּׁהוּ.
"אֲנִי לֹא יוֹדַעַת מָה חִיפַּשְׂתִּי שָׁם."
"אֲנִי יוֹדֵעַ," הוּא עוֹנֶה, בֵּטוֹן עָדִין וְרַךְ שֶׁהוּא לֹא מַצְלִיחַ לְהַסְתִּיר.
הֵם יוֹצְאִים מֵהַכְּבִישׁ הַמָּהִיר וְנִכְנָסִים לָעִיר.
"שֶׁתֵּדַע לָךְ שֶׁזִּיכָּרוֹן אֶחָד כֵּן עָבַר אֵלַי," הִיא אוֹמֶרֶת וּמִסְתַּכֶּלֶת עַל הַחַלּוֹן.
"אֲנִי יוֹדֵעַ."
"הַבְּעָיָה ש..."
"לֹא הָיָה קוֹל."
"אֵיךְ אַתָּה יוֹדֵעַ?"
"הֵם אָמְרוּ לִי. הִסְבִּירוּ שֶׁהֵם לֹא צָרְבוּ טוֹב אֶת הַזִּיכָּרוֹן."
הִיא מַבִּיטָה אֵלָיו דֶּרֶךְ הַמַּרְאָה הַקִּדְמִית, מְקַוֶּוה שֶׁיִּסְתַּכֵּל עָלֶיהָ, אֲבָל הָעֵינַיִים שֶׁלּוֹ מְרוּכָּזוֹת בַּכְּבִישׁ.
"זֶה הָיָה מֵהַטִּיּוּל שֶׁלָּכֶם לִפְנֵי חוֹדְשַׁיִים?"
"כֵּן. בַּמִּדְבָּר."
"הָיָה לָכֶם קַר," הִיא צוֹחֶקֶת.
"כֵּן," הוּא אוֹמֵר וְנֶאֱבָק לְהַסְתִּיר גִּיחוּךְ. הִיא מִבְּחִינָה, עוֹטֶפֶת אֶת הַיָּד שֶׁלּוֹ גַּם בְּיָדָהּ הַשְּׁנִיָּיה.
"בַּזִּיכָּרוֹן שֶׁאֲנִי שִׁיתַּפְתִּי אִיתְּךָ, הָיָה קוֹל?"
"לֹא שִׁיתַּפְתָּ אַף זִיכָּרוֹן."
"מָה?"
"אַתְּ לֹא שִׁיתַּפְתָּ אוֹתִי."
הִיא מְכֻוֶּוצֶת אֶת רַגְלֶיהָ. מַצְמִידָה אוֹתָן אַחַת לַשְּׁנִיָּיה.
"זֶה מָה שֶׁהֵם אָמְרוּ?"
"לֹא. אֲנִי מַכִּיר אוֹתְךָ."
הִיא לוֹקַחַת נְשִׁימָה, מַדְלִיקָה אֶת הָרַדְיוֹ, מְקַוּוֹה לִשְׁמוֹעַ שִׁיר יָפֶה אֲבָל לֹא מוֹצֵאת.
"עַל מָה דִּיבַּרְתֶּם?"
"מִי?"
"אַתָּה וְהוּא. מָה הוּא אָמַר לְךָ שָׁם, בַּמַּפָּל?"
אִילָן זוֹרֵק לְעֶבְרָהּ מַבָּט חָטוּף, וְאָז חוֹזֵר לְהַבִּיט בַּכְּבִישׁ. הֵם מַמְשִׁיכִים לִנְסוֹעַ בִּשְׁתִיקָה. עֶשֶׂר דַּקּוֹת, אוּלַי רֶבַע שָׁעָה.
"הוּא צָעַק שֶׁחֲבָל שֶׁאַתְּ לֹא פֹּה. שֶׁהָיִיתָ מַצְלִיחָה לְהַחֲזִיק שָׁעָה מִתַּחַת לַמַּיִם," הוּא אוֹמֵר לְבַסּוֹף בְּחִיּוּךְ, "וַאֲנִי אָמַרְתִּי לוֹ שֶׁהוּא צוֹדֵק."
רוּתִי מַרְפָּה מִיָּדוֹ.
"לֹא מֵבִין, חָשַׁבְתִּי שֶׁתִּשְׂמְחִי."
הִיא לוֹקַחַת נְשִׁימָה עֲמוּקָּה עַד שֶׁהִיא לֹא יְכוֹלָה לִנְשׁוֹם יוֹתֵר.
"תַּעֲצוֹר בַּצַּד," הִיא דּוֹרֶשֶׁת.
"מָה?"
"תַּעֲצוֹר בַּצַּד. עַכְשָׁיו."
"אֵין פֹּה אֵיפֹה, רוּתִי. תֶּכֶף נִהְיֶה בְּבֵית, נְדַבֵּר עַל הַכּוֹל."
"אֶפְשָׁר בַּצַּד הַשֵּׁנִי," הִיא קוֹבַעַת וּמַצְבִּיעָה עִם הַגּוּף כּוּלּוֹ.
"אִי אֶפְשָׁר, זֶה קַו הַפְרָדָה רָצוּף."
רוּתִי נִשְׁעֶנֶת קָדִימָה, מְוַודֵּאת שֶׁהַכְּבִישׁ פָּנוּי וְאָז דּוֹחֶפֶת אֶת הַהֶגֶה שְׂמֹאלָה, חָזָק.
"רוּתִי, דֵּי!" הוּא צוֹעֵק, נֶאֱבָק בָּהּ. הָאוֹטוֹ מוּסָט הַצִּידָּה, כִּמְעַט נִכְנַס בְּרֶכֶב חוֹנֶה לִפְנֵיהֶם. אִילָן מַצְלִיחַ לִבְלוֹם בָּרֶגַע הָאַחֲרוֹן. הַפָּגוֹשׁ הַקִּדְמִי מִתְחַכֵּךְ בַּפָּגוֹשׁ הָאֲחוֹרִי שֶׁל הָרֶכֶב לִפְנֵיהֶם. הָאַזְעָקָה מַתְחִילָה לִפְעוֹל.
"הִתְחַרְפַנְתָּ לְגַמְרֵי," הוּא אוֹמֵר וּמַכְנִיס לְרֵוֵורְס. רוֹצָה לָזוּז מֵאֶמְצַע הַכְּבִישׁ, אֲבָל הִיא לֹא נוֹתֶנֶת לוֹ. רוּתִי מְרִימָה יָדַיִים וְנִדְחֶפֶת לְתוֹכוֹ. נִצְמֶדֶת אֵלָיו, הֲכִי קָרוֹב שֶׁרַק אֶפְשָׁר. בָּרֶגַע הָרִאשׁוֹן הוּא עוֹד מְנַסֶּה לִנְהוֹג, עַד שֶׁהוּא מֵבִין שֶׁאֵין לוֹ סִיכּוּי. רֶכֶב מֵאֲחוֹרֵיהֶם צוֹפָר שׁוּב וָשׁוּב, אֲבָל הֵם לֹא זָזִים. הִיא מִתְקָרֶבֶת עוֹד, וְהוּא נִשְׁבַּר. מַתְחִיל לַעֲטוֹף אוֹתָהּ. "קָשֶׁה לִי לִנְשׁוֹם," הוּא אוֹמֵר.
"לֹא נוֹרָא," הִיא מְשִׁיבָה. "אַתָּה מִתְמוֹדֵד יָפֶה."
הוּא מַצְמִיד אוֹתָהּ אֵלָיו בְּיָדַיִים גְּדוֹלוֹת וְחוֹמְלוֹת, וְהִיא מַמְשִׁיכָה לְהִידָּחֵף לְתוֹכוֹ, בְּעַקְשָׁנוּת. נִצְמֶדֶת הֲכִי חָזָק שֶׁהִיא יְכוֹלָה וְלֹא מַרְפָּה.







https://www.shortstoryproject.com/he/story/%d7%90%d7%99%d7%9a-%d7%96%d7%95%d7%9b%d7%a8%d7%99%d7%9d-%d7%9e%d7%93%d7%91%d7%a8/
#אַבְּסוּרְד#בְּדִידוּת#זִכְרוֹנוֹת#יִשְׂרְאֵלִי