לֹא חָלְפוּ שֵׁשׁ שָׁנִים מִיּוֹם נִישּׂוּאַיי, וּכְבָר הִתְחַלְתִּי לְהִתְעַיֵּיף וּלְהִתְנַשֵּׁם, בִּמְיוּחָד כְּשֶׁעָלִיתִי בַּמַּדְרֵגוֹת. חָשַׁבְתִּי שֶׁזֹּאת עֲיֵיפוּת חוֹלֶפֶת אֲבָל לֹא, הִיא אַף הַחֲרִיפָה. אַחֲרֵי בְּדִיקוֹת רַבּוֹת אָמְרוּ לִי שֶׁשְּׁרִיר הַלֵּב שֶׁלִּי חַלָּשׁ. "אֵין בְּרֵירָה: נָחוּץ לְךָ לֵב חָדָשׁ, כִּי אִם לֹא!.."
חָלָה אֶצְלִי נְסִיגָה חֲמוּרָה בְּמִילּוּי חוֹבוֹתַיי הַחֲשׁוּבוֹת, וּבְעִיקָּר הַחֲשׁוּבָה שֶׁבָּהֶן –  חוֹבָתִי הַהִלְכָתִית כְּלַפֵּי אִשְׁתִּי. הִגִּיעוּ הַדְּבָרִים לִידֵי כָּךְ שֶׁאִם יְלָדַיי הָאוֹהֶבֶת אָמְרָה לִי בְּנִימָה מְאַיֶּימֶת: "תַּשְׁתִּיל לֵב חָדָשׁ, כִּי אִם לֹא!.."
יוֹתֵר מִשְּׁנָתַיִים חִיכִּיתִי לְנִיתּוּחַ, וּמַצְּבֵי הָלַךְ וְהִידַּרְדֵּר. בְּדֶרֶךְ כָּלְשֶׁהִי נוֹדַע לִי שֶׁכְּדֵי שֶׁיְּזָרְזוּ בִּשְׁבִילִי אֶת הַשָּׂגַת הַלֵּב הֶחָדָשׁ עָלַיי לְשַׁלֵּם שׁוֹחַד לַמְּמוּנִּים בְּבֵית הַחוֹלִים, כִּי אִם לֹא!..
הֶחְלַטְתִּי עֶקְרוֹנִית שֶׁלֹּא לְשַׁלֵּם שׁוֹחַד, גַּם אִם אֶתְפַּגֵּר, וְעָמַדְתִּי עַל זְכוּתִי לְקַבֵּל בְּיוֹשֶׁר אֶת חֵלֶק הַחִילּוּף שֶׁגּוּפֵי זָקוּק לוֹ. הָעִנְיָין הִסְתַּבֵּךְ וְכִמְעַט לֹא הָיָה לִי סִיכּוּי עוֹד שֶׁאֲקַבֵּל אֶת מְבוּקָּשִׁי.
וְאָז גִּילָּה אָבִי שֶׁיֵּשׁ לוֹ קְרוֹב מִשְׁפָּחָה שֶׁמֵּאָז הַנַּכְּבָּה הָרִאשׁוֹנָה סַעֲרוֹת הַחַיִּים הִשְׁתַּעְשְׁעוּ בּוֹ, עַד שֶׁהִשְׁלִיכוּהוּ לְבַסּוֹף לְדֵנֵמַרְק.
אָבִי מָכַר אֶת חֶלְקַת הָאֲדָמָה הָאַחֲרוֹנָה שֶׁהָיְיתָה לָנוּ, אָסַף תְּרוּמוֹת מֵאֲנָשִׁים טוֹבִים, וְכָךְ נָסַעְתִּי אֶל קְרוֹבוֹ בְּדֵנֵמַרְק וּמִשְּׁאֵלָתִי הִתְגַּשְּׁמָה מַהֵר מִשֶּׁצִּיפִּיתִי: מִישֶׁהוּ הִתְנַגֵּשׁ עִם מְכוֹנִיתוֹ בִּמְפַלֶּסֶת שֶׁלֶג, הַמּוֹחַ הַקָּטָן שֶׁלּוֹ הִפְסִיק אֶת שִׁידּוּרָיו וְאָז הוֹצִיאוּ אֶת לִיבּוֹ הַבָּרִיא וְהִשְׁתִּילוּ אוֹתוֹ בַּמָּקוֹם לִיבִּי הַחוֹלֶה.
חֶבְרָתוֹ שֶׁל פֵלִיקְס, בַּעַל הַלֵּב, בִּיקְּרָה אוֹתִי בְּבֵית הַחוֹלִים וְאָמְרָה לִי שֶׁמֵּעַכְשָׁיו יֵשׁ לָהּ חֵלֶק בְּגוּפִי. הִיא הִתְנַפְּלָה עָלַיי בְּחִיבּוּקִים וּנְשִׁיקוֹת וַאֲנִי גָּמַלְתִּי לָהּ בְּהִתְלַהֲבוּת בְּאוֹתוֹ הַמַּטְבֵּעַ. 
מֵאָז שֶׁהוּשְׁתַּל בְּחָזִי לִיבּוֹ שֶׁל פֵלִיקְס שׁוּב לֹא יָכוֹלְתִּי לִכְבּוֹשׁ אֶת רִגְשׁוֹתַיי הַגּוֹאִים וְהֵם פָּרְצוּ לְכָל עֵבֶר. שַׂמְתִּי לֵב שֶׁאֲנִי נוֹפֵל בְּקַלּוּת בְּרֶשֶׁת הָאַהֲבָה וְהַפִּיתּוּי וְנִזְכַּרְתִּי בְּלִיבִּי הַקּוֹדֵם, הַפָּגוּם, וְאָמַרְתִּי בִּמְרִירוּת: "קִלְלַת אֱלוֹהִים עָלֶיךָ, לֵב פָּגוּם וְיָבֵשׁ, הָיִיתָ חַיִץ בֵּינִי וּבֵין הָאוֹשֶׁר".
 אֶת חַסְדּוֹ שֶׁל הַדָּנִי הַהוּא לֹא אֶשְׁכַּח עַד יוֹמִי הָאַחֲרוֹן. חֶבְרָתוֹ הִמְשִׁיכָה לְהִתְכַּתֵּב אִיתִּי בָּאִינְטֶרְנֵט. הִיא שָׁאֲלָה אוֹתִי מָה שָׁלוֹם הַלֵּב שֶׁל פֵלִיקְס, הֶחָבֵר שֶׁלָּהּ, וְכָתְבָה: "אֲנִי מְקַוֶּוה שֶׁאַתָּה לֹא מְעַיֵּיף אוֹתוֹ, יא עַבְּדוּל". בִּימֵי הוּלַּדְתּוֹ וּבִימֵי הַשָּׁנָה לַמַּגָּע הַגּוּפָנִי הָרִאשׁוֹן בֵּינֵיהֶם הִיא הִמְשִׁיכָה לִשְׁלוֹחַ לִי כַּרְטִיסֵי בְּרָכָה. "בְּאוֹתוֹ לַיְלָה," הִיא כָּתְבָה, "שָׁכַבְנוּ עַל עֲרֵימַת שֶׁלֶג וְהָיִינוּ מְאוּשָּׁרִים, יַקִּירֵי". וּמָה שֶׁמּוּזָר הוּא שֶׁכַּאֲשֶׁר קָרָאתִי אֶת הַמִּכְתָּבִים שֶׁלָּהּ, הֵחִישׁ בְּחָזִי הַלֵּב (שֶׁלּוֹ) אֶת פְּעִימוֹתָיו וְעוֹד רֶגַע הָיָה מְזַנֵּק וְקוֹפֵץ הַחוּצָה, כְּאִילּוּ הוּא אִי רִיבּוֹנִי בְּתוֹךְ גּוּפִי.
הִתְחַלְתִּי לֶאֱהוֹב שִׁימּוּרֵי בָּשָׂר וְדָגִים וּמוּצְרֵי חָלָב וּגְבִינוֹת דֵּנִיּוֹת, שֶׁבִּימֵי הַלֵּב הַיָּשָׁן לֹא הָיִיתִי מַעֲלֶה כְּלָל בְּדַעְתִּי לָגַעַת בָּהֶם, וְנַעֲשֵׂיתִי מָכוּר לָהֶם. אֲבָל הַמַּהְפֵּכָה הָאֲמִיתִּית הִתְחוֹלְלָה בְּמִשְׂחֲקֵי כַּדּוּרֶגֶל: לִפְנִים הָיִיתִי אוֹהֵד מוּשְׁבָּע שֶׁל קְבוּצוֹת מֵהָעוֹלָם הַשְּׁלִישִׁי, כְּמוֹ קָמֵרוּן וְאִירָאן וּמִצְרַיִם, וְעַכְשָׁיו נַעֲשֵׂיתִי אוֹהֵד שָׂרוּף שֶׁל נִבְחֶרֶת דֵּנֵמַרְק, דָּבָר שֶׁהִרְגִּיז אֶת חֲבֵרַיי וּבְנֵי מִשְׁפַּחְתִּי, שֶׁרָאוּ בָּזֶה נְסִיגָה עֶקְרוֹנִית וְעָמְדָה עוֹיֶנֶת כְּלַפֵּי תְּנוּעוֹת הַשִּׁחְרוּר, וְצִיּוּת לָאִיחוּד הָאֵירוֹפִּי שֶׁעֶמְדָּתוֹ בַּסּוּגְיָה הַלְּאוּמִּית שֶׁלָּנוּ מְעוּרְפֶּלֶת.
בְּכָל פַּעַם שֶׁרָאִיתִי עַל מַדָּף בַּחֲנוּת בַּקְבּוּק וָודְקָה וְעָלָיו תְּמוּנָה שֶׁל שְׁנֵי אַיָּילִים שֶׁנִּרְאוּ לִי מוּכָּרִים יָרַד רִיר מִפִּי, וְלוּלֵי רִיחֵם עֲלֵי הָאֵל הָיִיתִי מִתְמַכֵּר לְוָודְקָה. בְּנֵי כַּפְרִי שֶׁרְגִילִים לִרְאוֹת שְׁחוֹרוֹת צָפוּ לִי מָוֶות מָהִיר, וְאָמְרוּ בִּתְמִימוּת: הַלֵּב הַסְּקַנְדִּינָבִי הַזֶּה לֹא יַתְאִים לְעוֹלָם לַגּוּף שֶׁל עַבְּדַאלְלָה אַל-יַעֲרַבִּי. גִּילִּיתִי שֶׁיָּדִיד שֶׁלִּי, מְשׁוֹרֵר, הִתְחִיל לְחַבֵּר שִׁיר קִינָה לִכְבוֹדִי, כְּדֵי שֶׁמּוֹתֵי לֹא יָבוֹא לוֹ בְּהַפְתָּעָה, וּכְדֵי שֶׁלֹּא יִישָּׁמַע שִׁירוֹ עִילֵּג כַּאֲשֶׁר יִקְרָא אוֹתוֹ בְּאַזְכָּרָה שֶׁהוּא עַצְמוֹ יִיזּוּם רַק כְּדֵי לִקְרוֹא בָּהּ אֶת הַשִּׁיר. אֲבָל אֲנִי אַכְזָבָתִי אֶת הַמְּשׁוֹרֵר וְאֶת בְּנֵי כְּפָרֵי הַנִּכְבָּדִים. יֶתֶר עַל כֵּן, אֲנִי הוּא שֶׁקִּייַּמְתִּי מִצְוָוה שֶׁשָּׂכְרָה בְּצִידָּהּ וְלִיוִּויתִי אוֹתָם לִמְנוּחַת עוֹלָמִים בְּזֶה אַחַר זֶה. לֹא אַחַת הָיִיתִי שׁוֹמֵעַ בִּלְוָויוֹת בְּמוֹ אוֹזְנַיי: "חָשַׁבְנוּ שֶׁזֶּה יִקְרֶה לְעַבְּדַאלְלָה – לֹא לִפְלוֹנִי".
כְּדֵי לְהַקְנִיט אֶת אֵלּוּ שֶׁצָּפוּ לִי מִיתָה מְהִירָה פָּנִיתִי לְחֶבְרַת בִּיטּוּחַ רְצִינִית וּבִיטַּחְתִּי לֹא רַק אֶת הַלֵּב שֶׁלִּי אֶלָּא אֶת כָּל אֶבְרֵי גּוּפִי. הִתְבָּרֵר לִי שֶׁחֶבְרוֹת הַבִּיטּוּחַ מַעֲרִיכוֹת לְבָבוֹת סְקַנְדִּינָבִיִּים וּמוּכָנוּת לְבַטֵּחַ אוֹתָם לִתְקוּפָה שֶׁל חָמֵשׁ שָׁנִים, שֶׁלְּאַחַר בְּדִיקָה מַאֲרִיכִים אוֹתָהּ, וְהֵן מְסָרְבוֹת לְבַטֵּחַ לְבָבוֹת מִטַּיְיוָואן אוֹ מֵאַפְרִיקָה, אַף עַל פִּי שֶׁמֶּחְקָרִים הוֹכִיחוּ אֶת אֵיכוּתוֹ שֶׁל הַלֵּב הָאַפְרִיקָנִי, לַמְרוֹת מְחִירוֹ הַזּוֹל. אֲפִילּוּ דָּלַף מֵידָע שֶׁבִּוְועִידַת הָאִיחוּד הָאַפְרִיקָנִי נֶעֱרַךְ מַשָּׂא וּמַתָּן חֲשָׁאִי עִם הַחֶבְרָה הַגֶּרְמָנִית סִימַנְס, הַחוֹתֶרֶת לְקַבֵּל בִּלְעָדִיּוּת עַל לְבָבוֹת אַפְרִיקָנִיִּים כְּדֵי לְהַשְׁתִּיל אוֹתָם בַּחֲזוֹתֵיהֶם שֶׁל אֵירוֹפֵּאִים וְאָמֵרִיקָאִים.  
הִתְחַלְתִּי לְהִתְרַגֵּשׁ מֵהַמּוּזִיקָה שֶׁל הַדָּנִים, שֶׁקּוֹדֶם לָכֵן לֹא יָכוֹלְתִּי לָשֵׂאת אוֹתָהּ,  וְתָמַכְתִּי בָּהֶם בְּהִתְלַהֲבוּת בְּאֵירוֹוִיזְיוֹן. יוֹם אֶחָד, לְלֹא תֵּיאוּם מוּקְדָּם, מָצָאתִי אֶת עַצְמִי נִכְנַס לְשַׁגְרִירוּת דֵּנֵמַרְק וְשׁוֹאֵג בְּהִתְלַהֲבוּת שֶׁלֹּא מִדַּעַת: "בָּרוּחַ, בַּדָּם, נִפְדֶּה אוֹתְךָ יָא אַנְדֶּרְסוֹן". הִתְבָּרֵר שֶׁאוֹתוֹ אַנְדֶּרְסוֹן הָיָה מוּעֲמָד לְרָאשׁוּת הַפַּרְלָמֵנְט בִּזְמַנּוֹ, וְרַק בְּהִתְעָרְבוּתוֹ שֶׁל מְאַבְטֵחַ הַשַּׁגְרִירוּת, שֶׁחָשַׁב שֶׁאֲנִי עוֹמֵד לְבַצֵּעַ פְּעוּלַּת טֵרוֹר, נִרְפֵּאתִי מֵהַהֶתְקֵף הַזֶּה. וְאָז הוּעֲלַבְתִּי וְהוּשְׁפַּלְתִּי וְנִפְתַּח נֶגְדִּי תִּיק וְרַק הַלֵּב (שֶׁל פֵלִיקְס) הוֹצִיא אוֹתִי לַחוֹפְשִׁי. הַשַּׁגְרִיר הַדָּנִי בְּתֵל אָבִיב הִתְעָרֵב, וְחִיבֵּק אוֹתִי בְּחוֹם וּכְשֶׁהֵבִין מָה הֵנִיעַ אוֹתִי, חִיבֵּק אוֹתִי בְּחוֹם וְנָשַׁק לִי בְּדִיּוּק מִתַּחַת לְפִטְמָתִי הַשְּׂמָאלִית.
אֲבָל בְּדַרְכֵי חֲזָרָה הָיְיתָה לִי תְּאוּנַת דְּרָכִים נוֹרָאָה, שֶׁהִתְעוֹרַרְתִּי מִמֶּנָּה רַק אַחֲרֵי שְׁבוּעַיִים. הַתְּאוּנָה רִיסְּקָה אוֹתִי לְגַמְרֵי וְרוֹב אֲבָרַיי נִפְגְּעוּ – אֲפִילּוּ הָאֲשָׁכִים וְהָאֵיבָר הַיָּקָר שֶׁלִּי. חֶבְרַת הַבִּיטּוּחַ הִתְעָרְבָה מִיָּד וּלְלֹא כָּל סַחֶבֶת, וְשָׁלְחָה אוֹתִי לְטִיפּוּל בְּכַמָּה אֲרָצוֹת. הִתְחַלְתִּי בְּאָמֵרִיקָה וְיָצָאתִי מִשָּׁם עַל זוּג רַגְלַיִים שֶׁל שַׂחְקַן כַּדּוּרְסַל שֶׁהִגְבִּיהוּ אוֹתִי בְּתִשְׁעָה סֶנְטִימֶטְרִים. אַחֵר כָּךְ נֶעֱצַרְתִּי בְּאַנְגְּלִיָּה וְקִיבַּלְתִּי שָׁם זוּג  זְרוֹעוֹת בְּמַצָּב טוֹב, שֶׁחֶסְרוֹנָן הַיָּחִיד הָיָה קַעֲקוּעַ שֶׁל נַעֲרָה עֵירוּמָּה עַל הַזְּרוֹעַ הַשְּׂמָאלִית. קִיבַּלְתִּי גַּם שְׁתֵּי כְּלָיוֹת מִמּוֹצָא הוֹדִּי, וְאֶת הָאֲשָׁכִים וְאֶת הָאֵיבָר הַיָּקָר קִיבַּלְתִּי מַגְבֵּר הוֹלַנְדִּי שֶׁוִּויתֵּר עֲלֵיהֶם סוֹפִית אַחֲרֵי שֶׁהֶחֱלִיט לַעֲבוֹר לַמַּחֲנֶה שֶׁל הַמִּין הַשֵּׁנִי. אֶת הַלָּשׁוֹן עָקְרוּ מִפִּיהָ שֶׁל זוֹנָה צָרְפָתִיָּיה, וְנָתְנוּ לִי עֵינַיִים זְהוּבּוֹת נֶהֱדָרוֹת  שֶׁל רַקְדָן סַמְבָּה בְּרָזִילָאִי. כָּךְ חָזַרְתִּי לִהְיוֹת מָה שֶׁהָיִיתִי, וְאוּלַי אַף מְשׁוּבָּח יוֹתֵר.
אֲבָל צָצָה בְּעָיָה שֶׁלֹּא צָפִיתִי: כַּאֲשֶׁר קָרְאוּ לִי בִּשְׁמִי, עַבְּדַאלְלָה, הִתְמַהַּמְתִּי וְלֹא עָנִיתִי מִיָּד: הָיִיתִי שׁוֹמֵעַ אֶת הַשֵּׁם עַבְּדַאלְלָה וּמַבִּיט סְבִיבִי, כִּי חָשַׁבְתִּי שֶׁזֶּה מִישֶׁהוּ אַחֵר! "לָמָּה אַתָּה לֹא עוֹנֶה!" הָיוּ שׁוֹאֲלִים אוֹתִי שׁוּב וָשׁוּב, "אַתָּה לֹא שׁוֹמֵעַ שֶׁאֲנַחְנוּ קוֹרְאִים לְךָ?" חֲבֵרַיי וִיקִירַיי  הֶחֱלִיטוּ בְּעֵצָה אַחַת שֶׁכְּדֵי שֶׁאָבִין שֶׁמִּתְכַּוְּונִים אֵלַי צָרִיךְ לִקְרוֹא לִי עַבְּדַאלְלָה-פֵלִיקְס – אֵין פִּתְרוֹן אַחֵר. וּבֶאֱמֶת, כְּשֶׁהָיִיתָ שׁוֹמֵעַ אֶת הַשֵּׁם הַזֶּה מִיָּד נִיתָּר לִבִּי וְנִדְרַכְתִּי. בְּתוֹךְ חוֹדָשִׁים אֲחָדִים הִתְרַגְּלוּ הָאֲנָשִׁים לִשְׁמֵי וּלְאִישִׁיּוּתִי הַחֲדָשִׁים, וַאֲפִילּוּ הוֹרַיי, שֶׁבַּתְּחִילָּה הִתְנַגְּדוּ בַּחֲרִיפוּת, הִשְׁלִימוּ  עִם הַמְּצִיאוּת וְנֶאֶלְצוּ לִקְרוֹא לִי בַּשֵּׁם הֶחָדָשׁ – עַבְּדַאלְלָה-פֵלִיקְס.
כְּשֶׁהָגָה אָבִי אֶת הַשֵּׁם הַזֶּה בַּפַּעַם הָרִאשׁוֹנָה וְעֵינַיי הַבְּרָזִילָאִיּוֹת פָּגְשׁוּ אֶת עֵינָיו הַלַּחוֹת, הָיוּ בְּקוֹלוֹ חַלְחָלָה וְעֶצֶב. הוּא רָעַד כְּמִי שֶׁמַּחֲזִיק בְּיָדוֹ גֶּחָלִים לוֹחֲשׁוֹת כְּשֶׁשָּׁמַע אֶת הַמִּבְטָא הַצָּרְפָתִי שֶׁלִּי וְחָשַׁשְׁתִּי שֶׁהוּא עוֹמֵד לְהָקִיא. הֵבַנְתִּי שֶׁהוּא תָּפַס שֶׁאֵינֶנִּי עוֹד אוֹתוֹ עַבְּדַאלְלָה בְּנוֹ, יוֹצֵא חֲלָצָיו, בָּשָׂר מִבְּשָׂרוֹ. מִדֵּי פַּעַם שַׂמְתִּי לֵב שֶׁהוּא מְמַלְמֵל כְּהוֹזֶה "עֶבֶד פֵלִיקְס פֵלִיקְס... פֵלִיקְס עַבְּדַאלְלָה פֵלִיקְס פֵלִיקְס".





https://www.shortstoryproject.com/he/story/%d7%92%d7%9c%d7%95%d7%91%d7%9c%d7%99%d7%96%d7%a6%d7%99%d7%94/
#אַבְּסוּרְד#אִירוֹנְיָה#אֶקְזֶסְטַנְצִיָּאלִיסְטִי#יִשְׂרְאֵלִי-פָלַסְטִינִי