בְּכִיכַּר עָמְדָה תָּמִיד מֶרְכָּבָה לְהַשְׂכָּרָה, מְגוּחֶכֶת וְיֶשְׁנָהּ, שֶׁאִישׁ מֵעוֹלָם לֹא שָׂכָר. הָרֶכֶב הַמְּנוּמְנָם הִתְנַעֵר בְּכָל פַּעַם שֶׁצִּילְצַל הַפַּעֲמוֹן הַמּוֹדִיעַ אֶת הַשָּׁעָה, וְאַחַר כָּךְ חָזַר וְהִרְכִּין אֶת סַנְטֵרוֹ אֶל חָזֵהוּ. בַּפִּינָּה, לְיַד הַבִּנְיָין הַצָּהוֹב הַדָּהוּי שֶׁל הָעִירִיָּיה, הָיְתָה מִזְרָקָה, שֶׁקִּילּוּחַ מַיִם דַּקִּיק נָזַל בָּהּ מִתּוֹךְ פַּרְצוּף מוּזָר מִשֶּׁיֵּשׁ. שְׂעָרוֹת עָבוֹת וּגְלִילִיּוֹת הִתְפַּתְּלוּ כִּנְחָשִׁים סְבִיב הַפַּרְצוּף הַזֶּה, וְלָעֵינַיִים הַבּוֹלְטוֹת נְטוּלוֹת הָאִישׁוֹנִים הָיָה מַבָּט מֵת.
כִּמְעַט שְׁלוֹשׁ מֵאוֹת הִיתַּמֵּר בַּצַּד הַנֶּגְדִּי, מִמּוּל לְבֵית הָעִירִיָּיה, בֵּית מִידּוֹת. זֶה הָיָה בֵּית אֲצִילִים הָרוּס, שֶׁפַּעַם הָיָה מְהוּדָּר, וְעַכְשָׁיו הִתְפּוֹרֵר עָלוּב. חֲזִיתוֹ הָעֲמוּסָה בְּקִישּׁוּטִים, שֶׁעִם הַזְּמַן הֶאֱפִירָה, הֶרְאֲתָה סִימָנֵי הֶרֶס. פִּסְלֵי הַיְּלָדִים הַדּוֹאִים, שֶׁשָּׁמְרוּ עַל הַמִּפְתָּן, הָיוּ מְאוּכָּלִים וּמְטוּנָּפִים, זֵרֵי הַשַּׁיִשׁ אִיבְּדוּ אֶת הַפְּרָחִים וְאֶת הָעַלְווֹה, וְעַל הַשַּׁעַר הַסָּגוּר נִרְאוּ כִּתְמֵי עוֹבֶשׁ. לַמְרוֹת זֹאת הָיָה הַבַּיִת מְאוּכְלָס; אַךְ הַבְּעָלִים, יוֹרְשִׁים בַּעֲלֵי שֵׁם מְפוּרְסָם שֶׁיָּרַד מִגְּדוּלָּתוֹ, הֶרְאוּ עַצְמָם אַךְ לְעִתִּים נְדִירוֹת. רַק מִפַּעַם לְפַעַם קִיבְּלוּ בִּיקּוּר שֶׁל הַכּוֹמֶר אוֹ שֶׁל הָרוֹפֵא, וּבְמִרְווֹחִים שֶׁל שָׁנִים נָחֲתוּ גַּם קְרוֹבֵי מִשְׁפָּחָה מַעֲרִים רְחוֹקוֹת, שֶׁעַד מְהֵרָה הָיוּ עוֹזְבִים.
בִּפְנִים הַבִּנְיָין הָיוּ אוּלַמּוֹת רֵיקִים עוֹקְבִים, שֶׁבְּיָמִים שֶׁל רוּחוֹת סְעָרָה חַדְרוֹ לְתוֹכָם מִסְתַּחְרְרִים, מִבַּעַד לַזְּגוּגִיּוֹת הַשְּׁבוּרוֹת, הָאָבָק וְהַגֶּשֶׁם. עַל הַקִּירוֹת הָיוּ תְּלוּיִים שׁוּלַיִים קְרוּעִים שֶׁל טַפֵּטִים, שְׁאֵרִיּוֹת שֶׁל שְׁטִיחֵי קִיר בְּלוּיִים; וְעַל הַתִּקְרוֹת, בֵּין עֲנָנִים תַּפּוּחִים וּפְרוּמִים, שָׁטוּ בַּרְבּוּרִים וּמַלְאָכִים עֵירוּמִּים, וְנָשִׁים זוֹהֲרוֹת הִשְׁקִיפוּ מִתּוֹךְ זָרִים שֶׁל פְּרָחִים וְשֶׁל פֵּירוֹת. בַּאֲחָדִים מִן הַחֲדָרִים הָיוּ צִיּוּרֵי קִיר שֶׁל הַרְפַּתְקָאוֹת וְשֶׁל עֲלִילוֹת, וְשָׁכְנוּ שָׁם עַמִּים מַלְכוּתִיִּים, שֶׁרָכְבוּ עַל גְּמַלִּים וְשִׂיחֲקוּ בַּגַּנִּים סְבוּכִים, בֵּין קוֹפִים וּבָזִים.
הַבַּיִת צָפָה מִשְּׁנֵי צְדָדָיו עַל רְחוֹבוֹת צָרִים לֹא מְיוּשָּׁבִים, וּמִצִּדּוֹ הַשְּׁלִישִׁי עַל גַּן סָגוּר, מִין בֵּית סוֹהַר בַּעַל חוֹמָה גְּבוֹהָה, שֶׁהִתְנַוְּונוּ בּוֹ שְׁתִילֵי דַּפְנָה וְתַפּוּז מְעַטִּים. בְּשֶׁל הֵיעָדֵר גַּנָּן, כָּבְשׁוּ אֶת הַמֶּרְחָב הַקָּטָן הַזֶּה סִרְפְּדֵי פֶּרֶא, וְעַל הַקִּירוֹת נָבְטוּ עֲשָׂבִים שֶׁפִּרְחֵיהֶם כְּחַלְחַלִּים וּמְדוּלְדָּלִים.
מִשְׁפַּחַת הַמַּרְקִיזִים, בַּעֲלַת הַבַּיִת, הוֹתִירָה כִּמְעַט אֶת כָּל הַחֲדָרִים לֹא מְאוּכְלָסִים, וְהִצְטוֹפְפָה בַּקּוֹמָה הַשְּׁנִיָּיה, בְּדִירָה קְטַנָּה מְרוֹהֶטֶת בְּרָהִיטִים עַתִּיקֵי יוֹמִין, שֶׁבְּדִמְמַת הַלַּיְלָה נִשְׁמְעָה מִתּוֹכָם קִינָתָן הַחֲלוּשָׁה שֶׁל תּוֹלְעֵי הָעֵץ. הַמַּרְקִיזָה וְהַמַּרְקִיז הָיוּ בַּעֲלֵי הוֹפָעָה חַסְרַת יִיחוּד וַעֲלוּבָה, וּבִתְוַוי פְּנֵיהֶם גִּילּוּ אוֹתוֹ דִּמְיוֹן עָגוּם זֶה לְזֶה, אֲשֶׁר צָץ לִפְעָמִים, מִתּוֹךְ חִיקּוּי, אַחֲרֵי שָׁנִים שֶׁל חַיִּים מְשׁוּתָּפִים. רָזִים וְכַמּוֹשִׁים, שִׂפְתֵיהֶם חִיוְּורוֹת וּלְחַיֵּיהֶם נְפוּלוֹת, הָיוּ מִתְנוֹעֲעִים בִּתְנוּעוֹת דּוֹמוֹת לְאֵלּוּ שֶׁל מַרְיוֹנֵטוֹת. אוּלַי זֶרֶם בְּעוֹרְקֵיהֶם, בִּמְקוֹם דָּם, חוֹמֶר עָצֵל וּצְהַבְהַב, וְכוֹחַ יָחִיד הָיָה מוֹשֵׁךְ בְּחוּטֵיהֶם, הַסַּמְכוּת אֵצֶל הָאַחַת וְהַפַּחַד אֵצֶל הָאַחֵר. לְמַעֲשֶׂה, בֶּעָבָר הָיָה הַמַּרְקִיז אַצִּיל כַּפְרִי עַלִּיז וְקַל דַּעַת, שֶׁהִתְעַסֵּק אַךְ וְרַק בְּבִזְבּוּז עַד תּוֹם, בְּדֶרֶךְ זוֹ אוֹ אַחֶרֶת, שֶׁל שְׁאֵרִיּוֹת הוֹנוֹ. אַךְ הַמַּרְקִיזָה חִינְּכָה אוֹתוֹ. בֶּן אֱנוֹשׁ אִידֵיאָלִי, לְפִי תְּפִישָׂתָהּ, חַיָּיב לְהִישָּׁמֵר מִצְּחוֹק וּמִדִּיבּוּר בְּקוֹל רָם, וּמֵעַל לְכָל לְהַסְתִּיר בְּקַפְּדָנוּת מֵאֲחֵרִים אֶת חוּלְשׁוֹתָיו הַסּוֹדִיּוֹת. לְפִי תַּכְתִּיבֶיהָ, פֶּשַׁע לְעַקֵּם אֶת הַשְּׂפָתַיִים, לְהִתְנַדְנֵד בָּאִי שֶׁקֶט, לְקַנֵּחַ אֶת הָאַף בְּמֵרְץ; וְהַמַּרְקִיז, שֶׁפָּחַד לִסְטוֹת לַתְּנוּעוֹת וְלִרְעָשִׁים אֲסוּרִים, נִמְנָע זֶה זְמַן מִכָּל תְּנוּעָה אוֹ רַעַשׁ, וְהִצְטַמְצֵם לְמִין מוּמֶיהָ שֶׁעֵינֶיהָ כְּנוּעוֹת וְרֹאשָׁהּ מוּשְׁפָּל. אַף עַל פִּי כֵן לֹא נִמְנְעוּ מִמֶּנּוּ הַגְּעָרוֹת וְהַנְּזִיפוֹת. מְחוּנֶּכֶת עַד מְאוֹד וְעוֹקְצָנִית, הָיְתָה מוֹכִיחָה אוֹתוֹ לְעִתִּים קְרוֹבוֹת בִּגְעָרוֹת יְשִׁירוֹת, אוֹ בִּרְמָזִים לַאֲנָשִׁים מְסוּיָּמִים, אַלְמוֹנִים, הָרְאוּיִים לְחֶרְפָּה בִּלְבַד. אֵלֶּה, אָמְרָה, מֵאַחַר שֶׁאֵינָם יוֹדְעִים אֶת הָרְצוֹנוֹת שֶׁלָּהֶם עַצְמָם, וְהֵם חַסְרֵי יְכוֹלֶת לְחַנֵּךְ אֶת בְּנֵיהֶם שֶׁלָּהֶם, הָיוּ גּוֹרְרִים אֶת הַבַּיִת לַחוּרְבָּן, אִלְמָלֵא סִיפְּקָה לָהֶם הַהַשְׁגָּחָה אִשָּׁה. וְהָאִישׁ סָבַל אֶת הָעִינּוּיִים הָאֵלֶּה מִבְּלִי לְהָנִיד עַפְעַף, עַד לְשָׁעָה שֶׁהָיָה יוֹצֵא לְטִיּוּל וּבְכִיסוֹ הַמַּטְבְּעוֹת הַמּוּעָטוֹת שֶׁהֶעֱנִיקָה לוֹ הַמְּנַהֶלֶת הַמַּחְמִירָה. בִּבְדִידוּתָם שֶׁל הַמִּשְׁעוֹלִים הַכַּפְרִיִּים אוּלַי הִתְמַכֵּר לִתְנוּעוֹת מוּפְרָזוֹת, לְפִיזּוּם שֶׁל אֵיזֶה זַמָּר, וּלְקִינּוּחֵי אַף רוֹעֲמִים; אַךְ אֵין סָפֵק שֶׁכְּשֶׁהָיָה חוֹזֵר, הָיָה לוֹ אוֹר מוּזָר בָּעֵינַיִים, וְגִילּוּי לֹא רְצוֹנִי זֶה שֶׁל עוֹלָמוֹ הַפְּנִימִי הַמְּעַנֵּג וְהַלֹּא מְחוּנָּךְ הָיָה מְעוֹרֵר חֲשָׁדוֹת אֵצֶל הַמַּרְקִיזָה. לְאוֹרֶךְ כָּל הָעֶרֶב הָיְתָה רוֹדֶפֶת אוֹתוֹ בִּשְׁאֵלוֹת מַשְׁפִּילוֹת וּמְשׁוּכְלָלוֹת יוֹתֵר וְיוֹתֵר בְּמַטָּרָה לְחַלֵּץ מִמֶּנּוּ גִּילּוּיִים מַסְגִּירִים. וְהַמְּסַכֵּן, בְּכִחְכּוּחִים, בְּגִמְגּוּמִים וּבְהַסְמָקוֹת, הִסְגִּיר אֶת עַצְמוֹ עוֹד וְעוֹד, וּלְפִיכָךְ הֵחֵלָּה הַמַּרְקִיזָה לְפַקֵּחַ עַל בַּעֲלָהּ בְּקַפְּדָנוּת וּבִקְשִׁיחוּת, וּלְעִתִּים קְרוֹבוֹת הֶחְלִיטָה לְהִצְטָרֵף לְטִיּוּלוֹ. הוּא הָיָה מְוַותֵּר וְנִכְנַע; אַךְ הַלֶּהָבָה בְּעֵינָיו הָפְכָה אוֹבְּסֵסִיבִית וְיַצִּיבָה, וּכְבָר לֹא מִתּוֹךְ שִׂמְחָה.
מֵהוֹרִים כָּאֵלֶּה נוֹלְדוּ שְׁלוֹשֶׁת הַיְּלָדִים; וּבִשְׁבִילָם, בַּשָּׁנִים הָרִאשׁוֹנוֹת, הָיָה הָעוֹלָם עָשׂוּי בִּדְמוּתָם וּבְצַלְמָם. הַדְּמוּיוֹת הָאֲחֵרוֹת בַּכְּפָר לֹא הָיוּ אֶלָּא חֶזְיוֹנוֹת מְעוּרְפָּלִים, זָבֵי חוֹטֶם מְאוּסִים וּמְרוּשָּׁעִים, נָשִׁים בִּגְרָבַיִים שְׁחוֹרִים וְגַסִּים וּבַעֲלוֹת שֵׂיעָר אָרוֹךְ וְשַׁמְנוּנִי, וּזְקֵנִים דָּתִיִּים וַעֲגוּמִים. כָּל הַחֶזְיוֹנוֹת הַלָּלוּ, הַלְּבוּשִׁים בְּרִישּׁוּל, שׁוֹטְטוּ עַל פְּנֵי הַגְּשָׁרִים הַקְּצָרִים, בַּסִּמְטָאוֹת וּבַכִּיכָּר. שְׁלוֹשֶׁת הַיְּלָדִים שָׂנְאוּ אֶת הַכְּפָר; כְּשֶׁהָיוּ יוֹצְאִים בְּטוּר, עַם הַמְּשָׁרֵת הַיָּחִיד, הָיוּ הוֹלְכִים צְמוּדִים לַקִּירוֹת וּמַבְּטֵיהֶם עוֹיְנִים וּמְלֵאֵי בּוּז. כִּנְקָמָה הָיוּ יַלְדֵי הַמָּקוֹם מְלַגְלְגִים עֲלֵיהֶם וְעוֹרְרוּ בָּהֶם פַּחַד אַפֶּל.
הַמְּשָׁרֵת הָיָה אִישׁ גָּבוֹהַּ וַהֲמוֹנֵי, עַם פִּרְקֵי יָדַיִים שְׂעִירִים, נְחִירִיִּים רְחָבִים מוֹאֳדָמִים וְעֵינַיִים קְטַנּוֹת הֲפַכְפַּכּוּת. הוּא פִּיצָה אֶת עַצְמוֹ עַל הַיַּחַס הַמְּשַׁעְבֵּד שֶׁל הַמַּרְקִיזָה בְּאַדְנוּת כְּלַפֵּי הַיְּלָדִים; כְּשֶׁהָיָה הוֹלֵךְ אִיתָּם, מְנַדְנֵד קַלּוֹת אֶת יְרֵכָיו וּמַבִּיט עֲלֵיהֶם מִלְּמַעְלָה, אוֹ כְּשֶׁהָיָה קוֹרֵא לָהֶם בְּקוֹל זוֹעֵף, הֵם הָיוּ רוֹעֲדִים מִשִּׂנְאָה. אַךְ גַּם בָּרְחוֹב הָיוּ מְלַוּוֹת אוֹתָם הָאַזְהָרוֹת הַתַּמְצִיתִיּוֹת שֶׁל הַאִם; הֵם הָיוּ מִתְקַדְּמִים מְסוּדָּרִים, שְׁקֵטִים וַחֲמוּרֵי סֵבֶר.
כִּמְעַט תָּמִיד נֶעֱצַר הַטִּיּוּל בִּכְנֵסִיָּיה, שֶׁנִּכְנְסוּ אֵלֶיהָ בֵּין שְׁנֵי עַמּוּדִים, מוּחְזָקִים עַל יְדֵי זוּג אֲרָיוֹת מוּצָקִים, בַּעֲלֵי אֲרֶשֶׁת שַׁלְווֹה. לְמַעְלָה אִיפְשֵׁר חַלּוֹן שׁוֹשַׁנָּה גָּדוֹל כְּנִיסָה שֶׁל אוֹר חִיוֵּור, רַעֲנָן, אֶל הָאוּלָם הַמֶּרְכָּזִי, שַׁלְהֲבוֹת הַנֵּרוֹת הִתְנוֹעֲעוּ בּוֹ אָנֶה וָאָנָה. בְּאַפְּסִיס נִרְאֶה גּוּף גָּדוֹל שֶׁל יֵשׁוּ, שֶׁפְּצָעָיו נוֹטְפִים דָּם סָגוֹל, וּסְבִיבוֹ דְּמוּיוֹת שֶׁעָשׂוּ תְּנוּעוֹת וְהִתְמוֹטְטוּ בְּמֶחְווֹת מְגוּשָּׁמוֹת.
שְׁלוֹשֶׁת הַיְּלָדִים הָיוּ מְהַרְהֲרִים הִרְהוּרֵי תְּשׁוּבָה בִּכְרִיעָה עַל בִּרְכֵּיהֶם וּבְהַצְמָדַת כַּפּוֹת יְדֵיהֶם.
לַאנְטוֹנַיְיטָה, הַבְּכוֹרָה, אַף שֶׁכְּבָר מָלְאוּ לָהּ שְׁבַע עֶשְׂרֵה, הָיוּ גּוּף וּמַלְבּוּשִׁים שֶׁל יַלְדָּה. הִיא הָיְתָה רָזָה וְחַסְרַת חֵן, וּמֵאַחַר שֶׁהָרַחְצָה הַתְּכוּפָה לֹא הָיְתָה מִמִּנְהֲגֵי הָאַרְמוֹן, תָּמִיד הִדִּיפוּ שַׂעֲרוֹתֶיהָ הַחֲלָקוֹת רֵיחַ קָלוּשׁ שֶׁל עַכְבָּר. הֵן הָיוּ מְחוּלָּקוֹת בְּאֶמְצַע בִּפְסוֹקֶת, וְעַל הָעוֹרֶף, בֵּין הַשְׁעָרוֹת הַיּוֹתֵר קְצָרוֹת וְדַקּוֹת, הִתְגַּלְּתָה הַפְּסוֹקֶת הַזֹּאת בְּחַדּוּת וְהִשְׁרְתָה תְּחוּשָׁה שֶׁל חָסוּת וְשֶׁל כְּאֵב. אַפָּהּ שֶׁל הַנַּעֲרָה הַזֹּאת הָיָה אָרוֹךְ, מְגוּבָּנָן וְרָגִישׁ, וּשְׂפָתֶיהָ הָעֲדִינוֹת פִּירְפְּרוּ כְּשֶׁדִּיבְּרָה. עֵינֶיהָ הִתְנוֹעֲעוּ בִּתְשׁוּקָה עַצְבָּנִית בְּפָנֶיהָ הַחִיוְּורוֹת וְהַצְּנוּמוֹת, חוּץ מֵאֲשֶׁר בְּנוֹכְחוּת הַמַּרְקִיזָה, שֶׁאָז נִשְׁמְרוּ הָעֵינַיִים אֲטוּמוֹת וּמוּשְׁפָּלוֹת.
צַמּוֹתֶיהָ יָרְדוּ עַל כְּתֵפֶיהָ, וְהַסִּינָּר הַשָּׁחוֹר שֶׁלָּהּ הָיָה קָצָר כָּל כָּךְ, עַד כִּי לוֹ הָיְתָה מִתְכּוֹפֶפֶת בַּחִיּוּנִיּוּת יְתֵרָה, הָיָה אֶפְשָׁר לְהַבְחִין בְּתַחְתּוֹנֵי הַפִּשְׁתָּן שֶׁלָּהּ, צָרִים, אֲרוּכִּים כִּמְעַט עַד לְבִרְכֶּיהָ, וּמְקוּשָּׁטִים בְּסֶרֶט אָדוֹם; הַסִּינָר נִפְתַּח מֵאָחוֹר מֵעַל תַּחְתּוֹנִית תַּחֲרָה; גַּרְבֶּיהָ הַשְּׁחוֹרִים הוּחְזְקוּ בְּגוּמִי פָּשׁוּט, מְפוּתָּל וּבָלוּי.
פֶּיְיטְרוֹ, הַשֵּׁנִי, בִּשְׁנָתוֹ הַשֵּׁשׁ עֶשְׂרֵה, הָיָה בַּעַל אוֹפִי נוֹחַ. הָיָה מֵזִיז בְּאִיטִּיּוּת אֶת גּוּפוֹ הַקָּטָן וְהַשְּׁמַנְמַן, וְאֶת עֵינָיו הַמְּאִירוֹת בִּמְתִינוּת מִתַּחַת לְגַבּוֹתָיו הַצְּפוּפוֹת. הָיָה לוֹ חִיּוּךְ טוֹב וּבֵיתִי, וּתְלוּתוֹ בִּשְׁנַיִים הָאֲחֵרִים הָיְתָה מִתְגַּלָּה מִמַּבָּט רִאשׁוֹן.
ג'וֹבָּאנִי, הַבֵּן הַצָּעִיר, הָיָה הַמְּכוֹעָר בַּמִּשְׁפָּחָה. גּוּפוֹ הַדַּל, כְּאִילּוּ נוֹלַד זָקֵן, כְּבָר נִרְאֶה כְּמוֹשׁ מִכְּדֵי לִגְדּוֹל; אַךְ עֵינָיו הַנּוֹצְצוֹת וְהַהֲפַכְפַּכּוֹת דָּמוֹ לְאֵלֶּה שֶׁל אֲחוֹתוֹ. אַחֲרֵי תְּקוּפוֹת קְצָרוֹת שֶׁל חִיּוּנִיּוּת עַצְבָּנִית הָיָה צוֹנֵחַ לִתְשִׁישׁוּיוֹת פִּתְאוֹמִיּוֹת, שֶׁהָיוּ מְלַוּוֹת בְּחוֹם. הָרוֹפֵא אָמַר עָלָיו: אֵינֶנִּי מַאֲמִין שֶׁיַּעֲבוֹר אֶת גִּיל הַהִתְבַּגְּרוּת.
כְּשֶׁהָיָה נִתְקַף בְּחוֹם, הַבִּלְתִּי מוּסְבָּר וְהַמּוּזָר, הָיוּ חוֹלְפוֹת בּוֹ צְמַרְמוֹרוֹת דּוֹמוֹת לְמַכּוֹת חַשְׁמַל. הוּא יָדַע שֶׁזֶּה הַסִּימָן, וְחִיכָּה, בִּשְׂפָתַיִים מְתוּחוֹת וּבְעֵינַיִים מוּרְחָבוֹת לְהִתְקַדְּמוּת הַמַּחֲלָה. יָמִים אֲרוּכִּים הִקִּיפוּ הַסִּיּוּטִים אֶת מִיטָּתוֹ בְּזִמְזוּם מִתְמַשֵּׁךְ, וּלְאוֹת חַסְרַת צוּרָה הַכְּבִידָה עָלָיו, בְּתוֹךְ אֲוִוירָה אֲפוּפַת עָשָׁן. אַחֵר כָּךְ הָיְתָה מַגִּיעָה הַהַחְלָמָה, וְחַלָּשׁ מִכְּדֵי לָזוּז, הִצְטַנֵּף בְּתוֹךְ כּוּרְסָה וְהִקִּישׁ בְּאֶצְבְּעוֹתָיו, בַּקֶּצֶב, עַל הַמִּשְׁעָנוֹת. אָז הָיָה חוֹשֵׁב. אוֹ הָיָה קוֹרֵא.
הַמַּרְקִיזָה, הָעֲסוּקָה בְּתַפְקִידֵי הַנִּיהוּל שֶׁלָּהּ, לֹא פִּיקְּחָה יֶתֶר עַל הַמִּידָּה עַל חִינּוּכָם וְעַל הַשְׂכָּלָתָם שֶׁל הַיְּלָדִים. הִיא הִסְתַּפְּקָה בְּכָךְ שֶׁיִּשְׁתְּקוּ וְלֹא יָזוּזוּ. כָּךְ שֶׁלְּג'וֹבָּאנִי הָיָה נוֹהֵג שֶׁל קְרִיאַת סְפָרִים מוּזָרִים, שֶׁגֵּירַד מִפֹּה וּמִשָּׁם, שֶׁהָיוּ נָעוֹת בָּהֶם דְּמוּיוֹת בִּבְגָדִים שֶׁלֹּא נִרְאוּ מֵעוֹלָם: כּוֹבַע רְחַב שׁוּלַיִים, מוֹתְנִיָּיה מִקְּטִיפָה, חֲרָבוֹת וּפֵאוֹת, וְאֵצֶל הַנָּשִׁים, בְּגָדִים פַנְטַסְטִיִּים, עֲטוּרִים בַּאֲבָנִים יְקָרוֹת וּבָרְשָׁתוֹת שְׁזוּרוֹת בְּזָהָב.
הַיְּצוּרִים הַלָּלוּ דִּיבְּרוּ בְּלָשׁוֹן נִמְלֶצֶת שֶׁיָּדְעָה לָגַעַת בִּגְבָהִים וּבַתְּהוֹמוֹת, מְתוּקָה בְּאַהֲבָתָהּ, אַכְזָרִית בַּחֲרוֹנָהּ; וְחוֹוּ הַרְפַּתְקָאוֹת וַחֲלוֹמוֹת שֶׁהַיֶּלֶד הָיָה שׁוֹזֵר סְבִיבָם בַּאֲרִיכוּת דִּמְיוֹנוֹת. הוּא שִׁיתֵּף אֶת אָחִיו בְּתַגְלִיתוֹ, וְכָל הַשְּׁלוֹשָׁה הֶאֱמִינוּ שֶׁהֵם מְזַהִים אֶת הַנְּפָשׁוֹת מִן הַסְּפָרִים בַּדְּמוּיוֹת הַמְּאַכְלְסוֹת אֶת קִירוֹתָיו וְאֶת תִּקְרוֹתָיו שֶׁל הָאַרְמוֹן, שֶׁחָיוּ בְּתוֹכָם זֶה זְמַן, אַךְ הָיוּ חֲבוּיוֹת בַּמַּעֲמַקִּים הַתַּת קַרְקָעִיִּים שֶׁל יַלְדוּתָם, וְעַכְשָׁיו חָזְרוּ וְיָצְאוּ לָאוֹר. עַד מְהֵרָה נִקְבַּע בֵּין הָאַחִים הֶסְכֵּם נִסְתָּר. כְּשֶׁאִישׁ לֹא הָיָה יָכוֹל לִשְׁמוֹעַ אוֹתָם, הֵם הָיוּ מְדַבְּרִים עַל הַיְּצוּרִים שֶׁלָּהֶם, הָיוּ מְפָרְקִים אוֹתָם וּמְשַׁחְזְרִים אוֹתָם, וְהָיוּ דָּנִים בָּהֶם עַד שֶׁגָּרְמוּ לָהֶם לִחְיוֹת וְלִנְשׁוֹם בְּתוֹכָם. שְׂנָאוֹת וַאֲהָבוֹת עֲמוּקּוֹת קָשְׁרוּ אוֹתָם לְזֶה אוֹ לְאַחַר, וּלְעִתִּים קְרוֹבוֹת אֵירַע שֶׁהַשְּׁלוֹשָׁה נִשְׁאֲרוּ עָרִים בַּלֵּילוֹת כְּדֵי לְנַהֵל בֵּינֵיהֶם דִּיאָלוֹגִים בַּמִּלִּים הָאֵלּוּ. אַנְטוֹנַיְיטָה יֶשְׁנָהּ לְבַדָּהּ בְּחַדְרוֹן מְחוּבָּר לַחֶדֶר שֶׁל שְׁנֵי הָאַחִים; חֲדַר הַהוֹרִים הָיָה מוּפְרָד מֵחֲדָרֵיהֶם בְּאוּלָם רָחָב, טְרַקְלִין אוֹ חֲדַר אוֹכֶל. לָכֵן לֹא שָׁמַע אוֹתָם אִישׁ כַּאֲשֶׁר הָיוּ מְנַהֲלִים, כָּל אֶחָד מִמִּיטָּתוֹ, דִּיאָלוֹגִים וּמְגַלְּמִים אֶת הַדְּמוּיוֹת הָאֲהוּבוֹת.
הָיוּ אֵלֶּה דִּיבּוּרִים מְעַנְּגִים וַחֲדָשִׁים.
"לִבְלָאָן, הָאַבִּיר לִבְלָאָן", הָיָה לוֹחֵשׁ מִן הַמִּיטָּה הַיְּמָנִית הַקּוֹל הַצָּרוּד בְּמִקְצָת שֶׁל ג'וֹבָּאנִי, "הַאִם הַשְׁחָזַת אֶת הַחֲרָבוֹת הַנּוֹצְצוֹת לִקְרַאת הַדּוּ קְרָב? שַׁחַר הַדָּמִים יִזְרַח עוֹד מְעַט, וְאַתָּה הֵן יָדַעְתָּ, אַבִּיר, שֶׁלּוֹרְד אַרְתּוּרוֹ הָאַכְזָר אֵינוֹ יוֹדֵעַ רַחֲמֵי אֱנוֹשׁ וְאֵינוֹ יָרֵא אֶת הַמָּוֶות".
"אֲבוֹי, אָחִי שֶׁלִּי", הָיָה נֶאֱנָח קוֹלָהּ הַמְּקוֹנֵן שֶׁל אַנְטוֹנַיְיטָה, "הִנֵּה כְּבָר מוּכָנוּת הָרְטִיּוֹת הַצְּחוֹרוֹת וְהַמַּשְׂחוֹת הָרֵיחָנִיּוֹת. בִּרְצוֹן הַשָּׁמַיִים יְשַׁמְּשׁוּ אֵלֶּה כְּדֵי לִמְשׁוֹחַ בָּהֶן אֶת גְּוִויַּית אוֹיְבֵךְ".
"שַׁחַר הַדָּמִים, שַׁחַר הַדָּמִים", הָיָה מְמַלְמֵל פֶּיְיטְרוֹ, שֶׁהָיָה פָּחוֹת עָשִׁיר בַּדִּמְיוֹן וְתָמִיד מְנוּמְנָם בְּמִקְצָת. אַךְ ג'וֹבָּאנִי הָיָה קוֹטֵעַ אוֹתוֹ מִיָּד וּמַצִּיעַ לוֹ אֶת הַמִּילִּים:
"אַתָּה", הָיָה אוֹמֵר, "צָרִיךְ לַעֲנוֹת שֶׁתִּתְיַיצֵּב לְלֹא חַת אֶל נוֹכֵחַ פְּנֵי הַסַּכָּנָה, וְשֶׁלֹּא הָרוֹזֵן אַרְתּוּרוֹ יִהְיֶה הָאִישׁ שֶׁיָּכוֹל לִגְרוֹם לְךָ לָסֶגֶת, כִּי אִישׁ כָּזֶה טֶרֶם נוֹלַד".
וְכָךְ גִּילּוּ שְׁלוֹשֶׁת הַיְּלָדִים אֶת הַתֵּיאַטְרוֹן.
הַגִּיבּוֹרִים שֶׁלָּהֶם יָצְאוּ כָּל כּוּלָּם מִתּוֹךְ עַרְפִילֵּי הַהַמְצָאָה, בְּצִלְצוּלֵי נֶשֶׁק וּבְאַשְׁווֹת בְּגָדִים. הֵם רָכְשׁוּ לָהֶם גּוּף בָּשָׂר וָדָם וְקוֹל, וְהַיְּלָדִים הִתְחִילוּ לִחְיוֹת חַיִּים כְּפוּלִים. מִיָּד כְּשֶׁהָיְתָה הַמַּרְקִיזָה פּוֹרֶשֶׁת לְחַדְרָהּ, וְהַמְּשָׁרֵת הָיָה פּוֹרֵשׁ לַמִּטְבָּח, וְהַמַּרְקִיז הָיָה יוֹצֵא לְטִיּוּל שֶׁלּוֹ, הִשְׁתַּנָּה כָּל אֶחָד מִן הַשְּׁלוֹשָׁה בְּהֶתְאֵם לְתַפְקִידוֹ. בְּלֵב הוֹלֵם סָגְרָה אַנְטוֹנַיְיטָה אֶת שְׁתֵּי כַּנְפוֹת הַדֶּלֶת וְהָפְכָה לַנְּסִיכָה אִיזָבֵּלָה; אֶת רוֹבֶּרְטוֹ, הַמְּאוֹהָב בְּאִיזָבֵּלָה גִּילֵּם ג'וֹבָּאנִי. רַק לְפַיְיטְרוֹ לֹא הָיָה תַּפְקִיד מוּגְדָּר, פַּעַם גִּילֵּם אֶת הַיָּרִיב, פַּעַם אֶת הַמְּשָׁרֵת, וְלִפְעָמִים הָיָה רַב חוֹבֵל שֶׁל סְפִינָה. כָּל כָּךְ מָלֵא חַיִּים הָיָה כּוֹחוֹ שֶׁל הַבִּדְיוֹן, שֶׁכָּל אֶחָד מֵהֶם שָׁכַח אֶת זֶהוּתוֹ הָאֲמִיתִּית; לְעִתִּים קְרוֹבוֹת, כְּשֶׁיָּשְׁבוּ וְהִשְׁתַּעַמְמוּ בְּפִיקּוּחָהּ שֶׁל הָרוֹזֶנֶת, הָיָה הַסּוֹד הַמּוּפְלָא הַזֶּה, הַדָּחוּס מִדַּי, נִיתַּז מִתּוֹכָם בְּמַבָּטִים מִתְגַּנְּבִים וְנוֹצְצִים: "יוֹתֵר מְאוּחָר", הָיְתָה מַשְׁמָעוּתָם, "נִשְׁחַק אֶת הַמִּשְׂחָק". בָּעֶרֶב, בַּחוֹשֶׁךְ, אִיכְלְסוּ יְצוּרֵי הַמִּשְׂחָק אֶת בְּדִידוּתָם מִתַּחַת לַסְּדִינִים, וְהָעֲלִילוֹת שֶׁיִּתְרַחֲשׁוּ מָחָר הָיוּ לוֹבְשׁוֹת צוּרָה; הֵם הָיוּ מְחַיְּיכִים אֲלֵיהֶן בֵּינָם לְבֵין עַצְמָם, אוֹ אִם הָיְתָה זוֹ סְצֵנָה אַלִּימָה אוֹ טְרָגִית, הָיוּ קוֹפְצִים אֶגְרוֹף.
בָּאָבִיב הָיָה גַּם הַגַּן־כְּלֹא זוֹכֶה לְחַיִּים בִּדְיוֹנִיִּים. בְּפִינָּה שְׁטוּפַת שֶׁמֶשׁ הִרְטִיט שָׁעָה אֲרוּכָּה הֶחָתוּל הַמְּפוּסְפָּס בְּאָדוֹם וְעָצַם אֶת עֵינָיו הַיְּרַקְרַקּוֹת. רֵיחוֹת מוּזָרִים, פִּתְאוֹמִיִּים וּמְלֵאֵי חַיִּים, נִדְמוּ כְּמִתְפָּרְצִים פֹּה וָשָׁם, מִתּוֹךְ שִׂיחַ אוֹ מִתּוֹךְ רֶגֶב אֲדָמָה. פְּרָחִים חוֹלִים בְּשֶׁל הָאַפְלוּלִית הוֹפִיעוּ וְצָנְחוּ בִּדְמָמָה, וְעָלַי הַכּוֹתֶרֶת הַכְּמוֹשִׁים הִצְטַבְּרוּ בֵּין הָאֲבָנִים; הָרֵיחוֹת מָשְׁכוּ פַּרְפָּרִים עֲצֵלִים, שֶׁהִנִּיחוּ לְאַבְקַת הַפְּרָחִים לִנְשׁוֹר.
בַּעֲרָבִים יָרְדוּ לְעִתִּים קְרוֹבוֹת גְּשָׁמִים פּוֹשְׁרִים וַעֲמוּמִים, שֶׁבְּקוֹשִׁי לִיחְלְחוּ אֶת הָאֲדָמָה. בְּעִקְבוֹתֵיהֶם בָּאָה רוּחַ נְמוּכָה, גַּם הִיא כִּבְדַת רֵיחוֹת, שֶׁנָּדְדוּ לְאוֹרֶךְ הַלַּיְלָה. הַמַּרְקִיז וְהַמַּרְקִיזָה נִרְדְּמוּ שְׁנֵיהֶם לְאַחַר הָאֲרוּחָה עַל כִּיסְּאוֹתֵיהֶם; שִׂיחוֹת אַנְשֵׁי הַכְּפָר בִּשְׁעַת הַשְּׁקִיעָה נִדְמוּ לִקְשִׁירַת קֶשֶׁר.
הַמִּשְׂחָק הַסּוֹדִי הָפַךְ לְמִין קְנוּנְיָה שֶׁמִּתְרַקֶּמֶת עַל כּוֹכַב לֶכֶת אַגָּדָתִי וְרָחוֹק, מוּכָּר רַק לִשְׁלוֹשֶׁת הָאַחִים. הֵם הָיוּ לְכוּדִים בְּכִישּׁוּף, וּבַלֵּילוֹת לֹא יֶשְׁנוֹ, כְּדֵי לָשׁוּב וְלַחֲשׁוֹב עָלָיו. לַיְלָה אֶחָד הָיְתָה עֵרוּתָם אֲרוּכָּה יוֹתֵר; אִיזָבֵּלָה וְרוֹבֶּרְטוֹ, הַנֶּאֱהָבִים הַנִּרְדָּפִים, הָיוּ אֲמוּרִים לְתָאֵם בֵּינֵיהֶם בְּרִיחָה, וְהַיְּלָדִים צָעֲקוּ בְּהִתְלַהֲבוּת בְּמִיטּוֹתֵיהֶם כְּשֶׁשִּׁקְלוֹ וּפָתְרוּ אֶת הַמַּצָּב הֶחָמוּר. לְבַסּוֹף נִרְדְּמוּ שְׁנֵי הַבָּנִים, וּפְנֵיהֶן שֶׁל הַדְּמוּיוֹת הַמּוּמּוֹצְאוֹת עוֹד שׁוֹטְטוּ זְמַן מָה תַּחַת עַפְעַפֵּיהֶם, בֵּין בַּעֲרוּת לַחֲשֵׁכָה, עַד אֲשֶׁר כָּבוּ.
אַךְ אַנְטוֹנַיְיטָה לֹא הִצְלִיחָה לְהֵירָדֵם. מִדֵּי פַּעַם דִּימְּתָה לִשְׁמוֹעַ קוֹל נְהִי צָרוּד וְאָרוֹךְ בְּתוֹךְ הַלַּיְלָה, וְהִיא הִיטְּתָה אוֹזֶן בִּדְרִיכוּת. לִפְעָמִים קָטְעוּ בְּאַחַת רְעָשִׁים מוּזָרִים בַּתִּקְרָה אֶת הַמַּחֲזֶה שֶׁהִמְשִׁיכָה לִחְיוֹת תּוֹךְ כְּדֵי הַמְצָאָתוֹ, כְּשֶׁרֹאשָׁהּ מִתַּחַת לַסָּדִין. לְבַסּוֹף יָרְדָה מִן הַמִּיטָּה; נִכְנְסָה בִּזְהִירוּת לְחַדְרָם שֶׁל הָאַחִים וְקָרְאָה לָהֶם בְּקוֹל נָמוּךְ.
ג'וֹבָּאנִי, שֶׁשְּׁנָתוֹ הָיְתָה קַלָּה, קָפַץ וְהִתְיַישֵּׁב עַל הַמִּיטָּה. מֵעַל לִכְתוֹנֶת הַלַּיְלָה, שֶׁהִגִּיעָה לָהּ בְּקוֹשִׁי עַד לַבִּרְכַּיִים, לָבְשָׁה הָאָחוֹת מְעִילוֹן שָׁחוֹר בְּלוֹי, מִצֶּמֶר. שַׂעֲרוֹתֶיהָ הַחֲלָקוֹת, שֶׁלֹּא הָיוּ סְמִיכוּת בְּיוֹתֵר וְלֹא אֲרוּכּוֹת, הָיוּ פְּזוּרוֹת, עֵינֶיהָ נָצְצוּ בֵּין צְלָלִים שְׁחוֹרִים אֲלַכְסוֹנִיִּים בְּאוֹרוֹ שֶׁל הַנֵּר שֶׁאָחֲזָה חָזָק בִּשְׁתֵּי כַּפּוֹתֶיהָ.
"תָּעִיר אֶת פַיְיטְרוֹ", אָמְרָה בְּעוֹדָהּ מִתְכּוֹפֶפֶת מֵעַל מִיטַּת אָחִיהָ בְּחִיפָּזוֹן חֲסַר סַבְלָנוּת וְקַדַּחְתָּנִי. בְּאוֹתוֹ רֶגַע, בַּמִּיטָּה הַקְּרוֹבָה, הִתְנַעֵר פַיְיטְרוֹ וּפַקַּח אֶת עֵינָיו הַמְּנוּמָּנוֹת. "זֶה בִּשְׁבִיל הַמִּשְׂחָק", הִסְבִּירָה. בַּעֲצַלְתַּיִים, אֲפִילּוּ בְּחוֹסֶר רָצוֹן, הִתְרוֹמֵם פִּיטְּרוּ עַל מַרְפֵּקוֹ; שְׁנֵי הָאַחִים הִבִּיטוּ בַּאֲחוֹתָם, הַגָּדוֹל בַּאֲרֶשֶׁת מְפוּזֶּרֶת וֶאֱוִוילִית, וְהָאַחֵר, כְּבָר מְסוּקְרָן, שִׁירְבֵּב אֶת פָּנָיו עִם הַתָּוִוים הַזְּקֵנִים וְהַיַּלְדוּתִיִּים לְעֵבֶר הַלֶּהָבָה. "קָרָה", הִתְחִילָה אַנְטוֹנַיְיטָה בְּלַהַט נֶחְפַּז, כְּמִי שֶׁמְּדַבֵּר עַל אֵירוּעַ פִּתְאוֹמִי וַחֲמוֹר, "שֶׁבְּמַהֲלַךְ מַסַּע הַצַּיִד רוֹבֶּרְטוֹ כָּתַב פֶּתֶק וְהִסְתִּיר אוֹתוֹ בֶּחָלָל שֶׁל גֶּזַע עֵץ. כֶּלֶב הַצַּיִד שֶׁל אִיזָבֵּלָה נִתְקַל בְּנֵס בַּגֶּזַע הַזֶּה, וְהוּא חוֹזֵר עִם הַפֶּתֶק בַּפֶּה. 'הַעֲמִידִי פָּנִים שֶׁתְּעִיַּת בַּדֶּרֶךְ', כָּתוּב שָׁם, 'וְהִתְיַיצְּבִי עִם רֶדֶת הַחֲשֵׁכָה בְּיַעַר שֶׁמַּקִּיף אֶת טִירַת שֶׁאֵלֶאן. מִשָּׁם נִבְרַח'. כָּכָה, בִּזְמַן שֶׁכּוּלָּם רוֹדְפִים אַחֲרֵי הַשּׁוּעָל, אֲנִי בּוֹרַחַת וּפוֹגֶשֶׁת אֶת רוֹבֶּרְטוֹ. וְהָרוּחַ נוֹשֶׁבֶת, וְהוּא מַעֲלֶה אוֹתִי עַל הַסּוּס שֶׁלּוֹ, וַאֲנַחְנוּ בּוֹרְחִים בַּלַּיְלָה. אֲבָל הָאַבִּירִים מְגַלִּים שֶׁאֲנַחְנוּ חֲסֵרִים, וְרוֹדְפִים אַחֲרֵינוּ, וְתוֹקְעִים בַּחֲצוֹצְרוֹת".
"נַעֲשָׂה שֶׁהֵם מוֹצְאִים אוֹתָם?" שָׁאַל ג'וֹבָּאנִי בָּעֵינַיִים מִיטַּלְטְלוֹת וְסַקְרָנִיּוֹת בְּאוֹר הָאֲדַמְדַּם.
הָאָחוֹת לֹא יָכְלָה לְהֵירָגַע, הִיא הֵנִיעָה אֶת יָדֶיהָ, כָּךְ שֶׁשַּׁלְהֶבֶת הַנֵּר הִתְנַדְנְדָה בְּעִרְבּוּבְיָה שֶׁל הַבְּזָקִים דַּקִּים וּצְלָלִים עֲנָקִיִּים.
"עוֹד לֹא יוֹדְעִים", עָנְתָה, "בִּגְלַל שֶׁאֲנַחְנוּ", הוֹסִיפָה בִּצְחוֹק מִסְתּוֹרִי וְעוֹלֵץ, "הוֹלְכִים עַכְשָׁיו לְאוּלַם הַצַּיִד, וְשָׁם נִשְׁחַק אֶת הַמִּשְׂחָק".
"לָאוּלָם הַצַּיִד! אִי אֶפְשָׁר!" אָמַר פַיְיטְרוֹ, וְהֵנִיעַ אֶת רֹאשׁוֹ. "אַתְּ צוֹחֶקֶת! בְּאֶמְצַע הַלַּיְלָה! יִשְׁמְעוּ אוֹתָנוּ וִיגַלּוּ אוֹתָנוּ. וְאָז הַכֹּל יִיגָּמֵר".
אֲבָל הַשְּׁנַיִים הָאֲחֵרִים הִתְקוֹמְמוּ נֶגְדּוֹ בְּכַעַס.
"אַתָּה לֹא מִתְבַּיֵּישׁ?" אָמְרוּ, "מָה יֵשׁ לְפַחֵד!"
פַיְיטְרוֹ נִשְׁכַּב שׁוּב עַל הַמִּיטָּה, בְּנִיסָּיוֹן נָחוּשׁ לִמְרוֹד.
"אֲנִי לֹא בָּא, לֹא", אָמַר. אָז עָבְרָה אַנְטוֹנַיְיטָה לְטוֹן מִתְחַנֵּן:
"אַל תַּהֲרוֹס אֶת הַכֹּל", בִּיקְּשָׁה, "אַתָּה צָרִיךְ לַעֲשׂוֹת אֶת הַצַּיָּידִים וְאֶת הַחֲצוֹצְרוֹת". בְּאוֹפֶן כָּזֶה הִכְנִיעָה סוֹפִית אֶת הִתְנַגְּדוּתוֹ שֶׁל פֶּיְיטְרוֹ, וְהוּא הֶחֱלִיט לָקוּם. הוּא לָבַשׁ, כְּמוֹ אָחִיו, חוּלְצַת פְלָנֵל מְרוּפֶּטֶת, וְהִשְׁתַּחֵל לְתוֹךְ מִכְנָסַיִים קְצָרִים. אַנְטוֹנַיְיטָה פָּתְחָה בִּזְהִירוּת אֶת הַדֶּלֶת הַפּוֹנָה לַמַּדְרֵגוֹת:
"תִּיקְּחוּ אִיתְּכֶם גַּם אֶת הַנֵּרוֹת שֶׁלָּכֶם", הוֹדִיעָה בְּקוֹל נָמוּךְ מְאוֹד, "כִּי שָׁם אֵין מְנוֹרוֹת".
וְהַשְּׁלוֹשָׁה הִתְקַדְּמוּ, בְּטוּר, לְאוֹרֶךְ הַמַּדְרֵגוֹת הַצָּרוֹת לְמַדַּי, מִשֶּׁיֵּשׁ מְטוּנָּף וְאָטוּם. "אוּלָם הַצַּיִד" הָיָה בַּקּוֹמָה הָרִאשׁוֹנָה מִיָּד אַחֲרֵי הַמַּדְרֵגוֹת. הוּא הָיָה אֶחָד מֵהַחֲדָרִים הַיּוֹתֵר נִרְחָבִים שֶׁל הָאַרְמוֹן, וְאֶת הָעֲזוּבָה שֶׁגָּרְמָה לַחֲדָרִים הָאֲחֵרִים לְהֵירָאוֹת עֲלוּבִים, הֶחְיְיתָה כָּאן תַּפְאוּרַת הָעֲנָק שֶׁל הַצִּיּוּרִים עַל הַקִּירוֹת וְעַל הַתִּקְרָה. הֵם יִיצְּגוּ סְצֵנוֹת צַיִד עַל רֶקַע שֶׁל נוֹף סַלְעִי שֶׁצּוֹמְחִים בּוֹ עֵצִים זְקוּרִים וְכֵהִים. הָמוֹן רַב שֶׁל כַּלְבֵי צַיִד, בְּזַרְבּוּבִית שְׁלוּחָה קָדִימָה וְרַגְלַיִים אֲחוֹרִיּוֹת מְתוּחוֹת, רָצוּ בְּכָל מָקוֹם בְּהִסְתַּעֲרוּת מְהִירָה, וְהַסּוּסִים זִינְּקוּ לְגוֹבַהּ, אוֹ הִתְקַדְּמוּ בַּחֲגִיגִיּוּת, מְכוּסִּים בַּמִּרְבָּדִים שֶׁלָּהֶם, שֶׁצִּבְעֵיהֶם אָדוֹם וְזָהָב. הַצַּיָּידִים, בִּבְגָדִים מוּזָרִים מַמָּשִׁי וּמִקְּטִיפָה, עִם קַשְׂקַשִּׂים כְּמוֹ עוֹר שֶׁל דָּגִים, בְּכוֹבָעִים גְּבוֹהִים עִם נוֹצוֹת אֲרוּכּוֹת, אוֹ בְּכוֹבְעֵי שָׁלוֹשׁ פִּינּוֹת יְרוּקִּים, הִתְהַלְּכוּ אוֹ צָעֲדוּ אַגַּב נְשִׁיפָה בַּחֲצוֹצְרוֹת. מִן הַחֲצוֹצְרוֹת הִשְׁתַּלְשְׁלוּ מִתְנַדְנְדִים סְרָטִים אֲרוּכִּים, אֲרִיגִים צְהוּבִּים וַאֲדוּמִּים הִתְבַּדְּרוּ בַּשָּׁמַיִים שֶׁכְּבָר נֶעֶכְרוּ, וּמִן הַסְּלָעִים בִּיצְבְּצוּ צְמָחִים מְחוּדְּדֵי עָלִים, וּפְרָחִים פְּתוּחִים וְנוּקְשִׁים, דּוֹמִים לָאֲבָנִים. כָּל זֶה נִבְלַע בָּאַפְלוּלִית. הַנֵּרוֹת, בְּאוֹרוֹתֵיהֶם הַחֲלוּשִׁים בְּשֶׁל מְמַדָּיו שֶׁל הַחֶדֶר, חָשְׂפוּ פֹּה וָשָׁם אֶת הַצְּבָעִים הַחַיִּים שֶׁל הָאוּכָּפִים, אוֹ אֶת הַגַּבּוֹת הַלְּבָנִים שֶׁל הַסּוּסִים. צִלְלֵיהֶם שֶׁל הַיְּלָדִים הִתְנוֹדְדוּ עֲנָקִיִּים עַל הַקִּירוֹת בִּתְנוּעוֹת מוּגְדָּלוֹת וּבִצְעָדִים שֶׁל רוּחוֹת רְפָאִים.
הֵם סָגְרוּ אֶת הַדֶּלֶת. הַדְּרָמָה הֵחֵלָּה.
דִּמְמַת הַלַּיְלָה הָיְתָה עֲצוּמָה; הָרוּחַ עָצְרָה אֶת נְשִׁימָתָהּ כְּדֵי כָּךְ שֶׁעֲצֵי הַיַּעַר לֹא הִשְׁמִיעוּ רַחַשׁ. אַנְטוֹנַיְיטָה עָמְדָה לְיַד עֵץ מְצוּיָּר, שֶׁלְּפֶתַע הֵחֵלָּה לִזְרוֹם בּוֹ הַלִּימְפָה. צִיפּוֹרִים רְדוּמוֹת אַךְ חַיּוֹת נָחוּ בֵּין הֶעָלִים. וְעַל גּוּפָהּ צָמְחָה, בְּדֶרֶךְ נֵס, שִׂמְלָה אֲרוּכָּה, שֶׁגְּזָרַתָּה רַבַּת פְּאֵר וְצִמְחִית, וְתָלוּי עָלֶיהָ אַרְנָק זָהָב. שַׂעֲרוֹתֶיהָ נֶחְלְקוּ לִשְׁתֵּי צַמּוֹת בְּלוֹנְדִּינִיּוֹת. וְאִישׁוֹנֶיהָ הִתְרַחֲבוּ מֵהִתְפַּעֲלוּת וּמְפַחֵד.
"חִזְקִי, חֶמְדָּתִי, אֲנִי כָּאן, כָּאן, סָמוּךְ אֵלַיִיךְ", לָחַשׁ הָאָח, שֶׁהָפַךְ לְאַבִּיר בֶּן חַיִל. פַּרְצוּפוֹ הָרַךְ וְהַשֵּׁדוֹנִי בָּלֵט מִתּוֹךְ הַחֲשֵׁכָה. "רוֹבֶּרְטוֹ!" אָמְרָה הִיא בִּצְעָקָה חֲלוּשָׁה, "רוֹבֶּרְטוֹ! חַבְקָנִי אֲהוּבִי!"
חִינָּנִיּוֹת פִּתְאוֹמִית פָּרְחָה בָּהּ. שִׁינֶּיהָ וְעֵינֶיהָ בֶּרְקוֹ בְּרוֹב חִינָּנִיּוֹת, בְּצַוּוֹארָהּ הַכָּפוּף וְעַל שְׂפָתֶיהָ קִינְּנָה הַחִינָּנִיּוֹת. הִיא רָכְנָה וְהִשְׁעִינָה עַל הָרִצְפָּה אֶת בִּרְכֶּיהָ הָעֵירוּמּוֹת. "מָה אַתְּ עוֹשָׂה, כַּלָּתִי?" אָמַר הוּא, "קוֹמִי".
הִיא הִתְרוֹמְמָה. "בָּאתָ", לָחֲשָׁה כִּמְעַט נֶאֱנֶקֶת, "וּכְבָר אֵין לַיְלָה, וּכְבָר אֵינֶנִּי מְפַחֶדֶת. סוֹף סוֹף אֲנִי קְרוֹבָה אֵלֶיךָ! כְּאִילּוּ הָיִיתִי בְּתוֹךְ מִבְצָר. כְּאִילּוּ הָיִיתִי בְּתוֹךְ קֵן. לוּ יָדַעְתָּ אֵיזוֹ עַצְבוּת, וְכַמָּה בָּכִיתִי בַּלֵּילוֹת הַבְּדִידוּת הָאֵלֶּה! וְאַתָּה, לִבִּי שֶׁלִּי, מֶה עָשִׂיתָ אִתָּהּ בַּלֵּילוֹת הָאֵלֶּה?"
"הָיִיתִי", אָמַר, "עַל סוּסִי, וְחָשַׁבְתִּי כֵּיצַד אֶחְטוֹף אוֹתְךָ. אַךְ אַל תִּיזָּכְרִי, חֶדְוַות חַיֵּי, בִּימֵי הַבְּדִידוּת. כָּעֵת הַכֹּל עָבַר. שׁוּם כּוֹחַ לֹא יוּכַל לְהַפְרִיד בֵּינֵינוּ. אָנוּ מְאוּחָדִים לְנַצֵּחַ".
"לְנַצֵּחַ!" חֲזָרָה, אוֹבֶדֶת. חִייְּכָה בְּעַפְעַפַּיִים מוּשְׁפָּלִים, וְנֶאֶנְחָה וּרְעָדָה. לְפֶתַע נֶאֶחְזָה חַלְחָלָה, וְהִיא נִצְמְדָה אֵלָיו: "הָאֵין אַתָּה מְדַמֶּה", אָמְרָה, "לִשְׁמוֹעַ כְּעֵין צְלִיל חֲצוֹצְרָה מִמֶּרְחַקִּים?"
רוֹבֶּרְטוֹ הִיטָּה אוֹזֶן. "אֲנִי צָרִיךְ לִתְקוֹעַ בַּחֲצוֹצְרוֹת?" שָׁאַל פַיְיטְרוֹ וְהִתְקָרֵב. זֹאת הָיְתָה הַמּוּמְחִיּוּת שֶׁלּוֹ. הוּא יָדַע לְחַקּוֹת צְלִילִים שֶׁל כְּלֵי נְשִׁיפָה וְקוֹלוֹת שֶׁל חַיּוֹת, וּכְשֶׁעֲשֵׂה זֹאת, הִתְנַפְּחוּ לְחַיָּיו בְּאוֹפֶן מוּזָר וּמִפְלַצְתִּי.
"כֵּן", לָחֲשׁוּ שְׁנֵי הָאַחִים.
צְלִיל חֲצוֹצְרָה, צָרוּד וְנָמוּךְ, שְׁאַט אַט הָפַךְ קָרוֹב יוֹתֵר וְחַד, נִשְׁמַע בָּרֶקַע. בַּיַּעַר הִתְעוֹרְרָה הָרוּחַ; מַשַּׁב סָחַף אֶת צַמְּרוֹת הָעֵצִים כְּמוֹ בַּדִּים שֶׁל דְּגָלִים. הַסּוּסִים זִינְּקוּ, הָאַבִּירִים הִתְנוֹעֲעוּ עַל גַּבּוֹתֵיהֶם בִּגְמִישׁוּת, הַבָּזִים הִסְתַּחְרְרוּ בָּאֲוִויר הַשּׁוֹרְקָנִי. כַּלְבֵי הַצַּיִד הִסְתַּעֲרוּ לְתוֹךְ הַחֲשֵׁכָה, וְהָאַבִּירִים נָשְׁפוּ בִּקְרָנוֹת וְצָעֲקוּ:
"עָצוּר! עָצוּר!" וְרָצוּ קָדִימָה בֵּין הַלַּפִּידִים, שֶׁסִּימְּנוּ פַּסִּים וּמַעְגָּלִים שֶׁל עָשָׁן.
אִיזָבֵּלָה פָּלְטָה צָעֲקָה, וְהִפְנְתָה אֶת רֹאשָׁהּ לְאָחוֹר, נֶאֱחֶזֶת בְּרוֹבֶּרְטוֹ: "מִלֶּכְתִּי", קָרָא זֶה, "אִישׁ לֹא יַעֲקוֹר אוֹתְךָ מִזְּרוֹעוֹת אֵלֶּה! אֲנִי נִשְׁבָּע. וּבִנְשִׁיקָה זוֹ אֲנִי חוֹתֵם אֶת שְׁבוּעָתִי. עַכְשָׁיו קָרְבוּ, קָרְבוּ, אִם יֵשׁ בָּכֶם אוֹמֶץ!"
שְׁנֵי הַיְּלָדִים נִשְׁקוֹ זֶה לְזֶה עַל שִׂפְתוֹתֵיהֶם, ג'וֹבָּאנִי גַּבָּה. נִצְמַד אֶל אֲחוֹתוֹ בַּעֲצָמוֹת לְחַיִּים סְמוּקוֹת וּבַרְקוּת פּוֹעֲמוֹת. וְזוֹ, בְּשֵׂיעָר פָּרוּעַ וּבְפֶה בּוֹעֵר, פָּצְחָה בְּרִיקּוּד אֲחוּז טֵירוּף. "בּוֹאוּ, אַבִּירִים וְסוּסִים!" צָעֲקוּ בְּתוֹךְ כָּךְ. וּפַיְיטְרוֹ קִיפֵּץ לְכָאן וּלְכָאן, הִתְנַדְנֵד עַל גּוּפוֹ הַשְּׁמַנְמַן וְנִיפֵּחַ אֶת לְחַיָּיו, וְדָמָה לַדַּחְלִיל מְגוּדָּל.
בְּאוֹתוֹ רֶגַע נִקְטְעוּ הַטְּרָגֶדְיָה וְהַצְהָלָה. הָעֵצִים וְהָאַבִּירִים הִקְשִׁיחוּ וְהָפְכוּ דּוּ מְמַדִּיִּים, וְשֶׁקֶט מְאוּבָּק פָּלַשׁ אֶל תּוֹךְ הַחֶדֶר. בְּאוֹר הַנֵּרוֹת לֹא נִרְאוּ אֶלָּא שְׁלוֹשָׁה יְלָדִים מְכוֹעָרִים.
הַדֶּלֶת נִפְתְּחָה. הַמַּרְקִיזָה, בְּהַשְׁרָאַת פֶּתַע, הֶחֱלִיטָה עַל בִּיקּוּר לִילִי בַּחֲדַר הַיְּלָדִים, וְחִיפּוּשֶׂיהָ הֵבִיאוּ אוֹתָהּ לְבַסּוֹף לְאוּלַם הַצַּיִד. "מָה הַקּוֹמֶדְיָה הַזֹּאת?" קָרְאָה בְּקוֹל חַד וְנִדְהַם. וְנִכְנְסָה, עִם פָּמוֹט גָּבוֹהַּ בְּיָדָהּ, וּבְעִקְבוֹתֶיהָ הַמַּרְקִיז.
צִלְלֵיהֶם הַגְּרוֹטֶסְקִיִּים הִזְדַּחֲלוּ לְאוֹרֶךְ הַקִּיר מִמּוּל. הַסַּנְטֵר וְהָאַף הַמְּחוּדָּד שֶׁל הַמַּרְקִיזָה, אֶצְבְּעוֹתֶיהָ הַנּוּקְשׁוּת, וְצָמְתָה הַמִּתְנַדְנֶדֶת הַמְּהוּדֶּקֶת לַמָּרוֹם גּוּלְגּוֹלְתָּהּ, הִתְנוֹעֲעוּ חֲלוּשׁוֹת בְּאוֹר שֶׁהָיָה עַכְשָׁיו בָּהִיר יוֹתֵר, וְהַדְּמוּת הַקְּטַנָּה וְהַכְּנוּעָה שֶׁל הַמַּרְקִיז נִשְׁאֲרָה מֵאָחוֹר, לְלֹא נִיעַ. הוּא לָבַשׁ חֲלוּק בַּיִת מְרוּפָּט, מְפוּסְפָּס בְּצָהוֹב וּבְאָדוֹם, שֶׁגָּרַם לוֹ לִהְיוֹת דּוֹמֶה לְחִיפּוּשִׁית פַּרְעֹה, וּמְעַט הַשְׁעָרוֹת הָאֲפוֹרוֹת, שֶׁאוֹתָן נָהַג לִמְרוֹחַ תָּמִיד בַּמִּשְׂחֶה שֶׁהָיְתָה לוֹ, הִזְדַּקְּרוּ עַל רֹאשׁוֹ וְהֶעֱנִיקוּ לוֹ אֲרֶשֶׁת שֶׁל פַּחַד. הוּא עָמַד שָׁם זָהִיר, כְּמוֹ חוֹשֵׁשׁ לִמְעוֹד, וְהָאָהִיל בְּכַף יָדוֹ הַפְּרוּשָׂה עַל שַׁלְהֶבֶת הַנֵּר.
הַמַּרְקִיזָה הִפְנְתָה אֶל יְלָדֶיהָ מַבָּט נוֹקֵב שֶׁהִקְפִּיא אוֹתָם; אַחֵר כָּךְ פָּנְתָה אֶל בִּתָּהּ בְּגַבּוֹת מוּרָמוֹת וּבְחִיּוּךְ אִירוֹנִי וּבַז.
"תַּבִּיטוּ עָלֶיהָ!" קָרְאָה, "מַמָּשׁ חֲמוּדָה! אֵוָה, חֲבִיבָתִי, חֲבִיבָתִי!" וּלְפֶתַע נֶעֶשְׂתָה זוֹעֶמֶת וְתוֹקְפָנִית וְהִמְשִׁיכָה בֵּטוֹן גָּבוֹהַּ יוֹתֵר: "אַתְּ צְרִיכָה לְהִתְבַּיֵּישׁ לְךָ, אַנְטוֹנְיָה! אַתְּ חַיֶּיבֶת לְהַסְבִּיר לִי..."
הַיְּלָדִים שָׁתְקוּ; אַךְ בְּעוֹד שְׁנֵי הָאַחִים עוֹמְדִים נְבוֹכִים בְּעֵינַיִים מוּשְׁפָּלוֹת, הִצְטַנְּפָה אַנְטוֹנַיְיטָה לְיַד הָעֵץ שֶׁלָּהּ, הַקָּטוּל עַכְשָׁיו, וְנָעֲצָה בְּאֵם עֵינַיִים אֲבוּדוֹת וּפְקוּחוֹת, כְּמוֹ שֶׁלּוֹ צָעִיר שֶׁהִפְתִּיעַ אוֹתוֹ נֵץ. אַחֵר כָּךְ הִתְפַּשֵּׁט עַל פָּנֶיהָ הַחִיוְּורִים חִיוְּורִים, שֶׁשִּׂפְתֵיהֶן הִלְבִּינוּ, אוֹדֶם פָּרוּעַ וְעַז, שֶׁכִּיסָּה אֶת עוֹרָהּ בִּכְתָמִים כֵּהִים. שְׂפָתֶיהָ רָעֲדוּ, רֶגַע הִיטַּלְטְלָה תּוֹעָה, נִכְנַעַת לְבוּשָׁה מְיַיסֶּרֶת וְלֹא נִיתֶּנֶת לְרִיסּוּן. הִיא נָסוֹגָה עוֹד וְעוֹד אֶל פִּינְּתָה, כְּמוֹ מְפַחֶדֶת שֶׁמִּישֶׁהוּ יִרְצֶה לָגַעַת בָּהּ וּלְחַטֵּט בָּהּ.
אֶת שְׁנֵי הָאַחִים הִבְהִילָה הַסְּצֵנָה שֶׁבָּאָה בַּהֶמְשֵׁךְ. אֲחוֹתָם נָפְלָה בְּבַת אַחַת עַל בִּרְכֶּיהָ, וְהֵם חָשְׁבוּ שֶׁהִיא מִתְכַּוֶּונֶת לְבַקֵּשׁ סְלִיחָה: אַךְ בִּמְקוֹם זֹאת הִיא כִּיסְּתָה בְּכַפּוֹת יָדֶיהָ אֶת פָּנֶיהָ הַלּוֹהֲטוֹת וְהִתְחִילָה לְהִזְדַּעְזֵעַ בְּאוֹפֶן מוּזָר בִּצְחוֹק צוֹרֵם וְקַדַּחְתָּנִי, שֶׁעַד מְהֵרָה הָפַךְ לִבְכִי זוֹעֵם. הִיא גִּילְּתָה אֶת פָּנֶיהָ אֲחוּזּוֹת הָעֲוִוית, הִשְׂתָּרְעָה עַל הָרִצְפָּה בָּרַגְלַיִים מִתְקַשְּׁחוֹת, וְתָלְשָׁה בִּתְנוּעוֹת יַלְדוּתִיּוֹת מְמוּשָּׁכוֹת אֶת שַׂעֲרוֹתֶיהָ הַחֲלָקוֹת.
"אַנְטוֹנַיְיטָה, מָה קָרָה?" קָרָא הַמַּרְקִיז הַנִּבְהָל. "אַתָּה, שְׁתוֹק!" צִיוְּותָה הַמַּרְקִיזָה, וְכֵיווֹן שֶׁבִּתָּהּ חָשְׂפָה תּוֹךְ כְּדֵי הַטַּלְטֵלוֹת אֶת רְגִילָה הַדַּקּוֹת וְהַלְּבָנוֹת, הִיא סוֹבְבָה אֶת רֹאשָׁהּ בִּסְלִידָה.
"קוֹמִי, אַנְטוֹנַיְיטָה", פָּקְדָה. אַךְ קוֹלָהּ הִרְגִּיז אֶת הַיַּלְדָּה, שֶׁנִּרְאֲתָה אֲחוּזַּת אָמוֹק; הַקַּנָּאוּת לַסּוֹד שֶׁלָּהּ הִיא שֶׁנִּיעַנְעָה אוֹתָהּ. הָאַחִים הִתְרַחֲקוּ אִילְּמִים, וְהִיא נִשְׁאֲרָה לְבַדָּהּ בַּמֶּרְכָּז, נִיעֲרָה אֶת רֹאשָׁהּ כְּאִילּוּ בִּיקְּשָׁה לְנַתְּקוֹ מִן הַצַּוּוֹאר, וְגָנְחָה בִּתְנוּעוֹת פְּרוּעוֹת וּמוּפְקָרוֹת. "תַּעֲזוֹר לִי לְהָקִים אוֹתָהּ", אָמְרָה לְבַסּוֹף הַמַּרְקִיזָה, אַךְ מִשֶּׁרָק נָגְעוּ בָּהּ הַהוֹרִים, בָּלְמָה אַנְטוֹנַיְיטָה כָּל תְּנוּעָה, מוּתֶּשֶׁת. נִתְמֶכֶת בְּבָתֵּי הַשֶּׁחִי הִתְקַדְּמָה וְעָלְתָה לְלֹא הַכָּרָה בְּגֶרֶם הַמַּדְרֵגוֹת עָמוּם הָאוֹרוֹת; עֵינֶיהָ הָיוּ יְבֵשׁוֹת וּבוֹהוֹת, עַל שְׂפָתֶיהָ נֹחַ קֶצֶף הַזַּעַם, וְצַעֲקוֹתֶיהָ שָׁכְכוּ לְקִינָה חֲנוּקָה וּמְקוּטַּעַת, אַךְ מְלֵאַת שִׂנְאָה. הִיא הִמְשִׁיכָה לְקוֹנֵן כָּךְ גַּם בְּמִיטָּתָהּ שֶׁבָּהּ הִשְׁכִּיבוּ אוֹתָהּ; וְהִשְׁאִירוּ אוֹתָהּ לְבַדָּהּ.
בַּחֶדֶר הַסָּמוּךְ לֹא יָכְלוּ הָאַחִים לְהִימָּנַע מִלְּהַטּוֹת אוֹזֶן לְאוֹתָהּ קִינָה, שֶׁאַף הִסִּיחָה אֶת מַחְשְׁבוֹתֵיהֶם מִן הַסּוֹד הַמְּחוֹלֵל. אַחֵר כָּךְ הִכְרִיעָה אֶת פַיְיטְרוֹ שֵׁינָה נְטוּלַת חֲלוֹמוֹת, וְג'וֹבָּאנִי נִשְׁאַר עֵר לְבַדּוֹ בָּאֲפֵלָה הַזֹּאת. בְּחוֹסֶר מְנוּחָה הִתְהַפֵּךְ מִצַּד אֶל צַד, עַד שֶׁהִגִּיעַ לְהַחְלָטָה, עָזַב אֶת מִיטָּתוֹ, וְנִכְנַס בְּרַגְלַיִים יְחֵפוֹת לְחַדְרָהּ שֶׁל אֲחוֹתוֹ. זֶה הָיָה חֶדֶר צַר וּמֵאוֹרֶךְ, שֶׁהָיָה אֶפְשָׁר לִנְשׁוֹם בּוֹ אֲוִויר שֶׁל יַלְדוּת, אַךְ יַלְדוּת שֶׁדּוּכְּאָה בִּפְנִימִיָּיה. הַתִּקְרָה הָיְתָה מְעוּטֶּרֶת בִּדְמוּת קְטַנָּה דְּהוּיָה: אִשָּׁה דַּקָּה וּגְמִישָׁה, לְבוּשָׁה בִּצְעִיפִים כְּתוּמִּים, שֶׁרָקְדָה וְהוֹשִׁיטָה אֶת זְרוֹעוֹתֶיהָ לְעֵבֶר אֲגַרְטָל צָבוּעַ. הַקִּירוֹת הָיוּ מוּכְתָּמִים וַעֲלוּבִים, זוּג נַעֲלֵי בַּיִת אֲדוּמּוֹת הָיָה מוּנָּח לְיַד מִיטַּת הָעֵץ, וְעַל הַקִּיר אָחַז מַלְאַךְ פָּרוּשׁ כְּנָפַיִים בָּאַגָּן שֶׁל מַיִם קְדוֹשִׁים. מְנוֹרַת הַלַּיְלָה הָיְתָה דְּלוּקָה, וְהֵפִיצָה עַל הַמִּיטָּה הִילָּה כְּחַלְחַלָּה קְלוּשָׁה.
"אַנְטוֹנַיְיטָה!" קָרָא ג'וֹבָּאנִי, "זֶה אֲנִי..."
אֲחוֹתוֹ נִרְאֲתָה כְּאִילּוּ לֹא הִבְחִינָה בִּקְרִיאָתוֹ, אַף שֶׁעֵינֶיהָ הָיוּ פְּקוּחוֹת וּמְלֵאוֹת דְּמָעוֹת; הִיא שִׁכְבָה שְׁקוּעָה בִּתְלוּנָתָהּ הַיַּלְדוּתִית, בִּשְׂפָתַיִים מְכוּוָּצוֹת וְרוֹעֲדוֹת, וְלֹא זָזָה; אַט אַט הָלְכוּ עֵינֶיהָ וְנֶעֶצְמוּ, וְרִיסֶיהָ הַלַּחִים נִרְאוּ אֲרוּכִּים וְקוֹרְנִים. לְפֶתַע כְּמוֹ הִתְנַעֲרָה וְקָרְאָה:
"רוֹבֶּרְטוֹ!" וְהַשֵּׁם הַזֶּה, וְהַמְּתִיקוּת הַחֲרִיפָה שֶׁל קוֹלָהּ הַמָּלֵא צַעַר, הִבְהִילוּ אֶת הָאָח.
"אַנְטוֹנַיְיטָה!" חָזַר וְקָרָא, "זֶה אֲנִי, אָחִיךָ ג'וֹבָּאנִי!"
"רוֹבֶּרְטוֹ!" חָזְרָה הִיא בְּקוֹל נָמוּךְ יוֹתֵר. עַכְשָׁיו, מִשֶּׁנִּרְגְּעָה, נִרְאֲתָה מְכוּנֶּסֶת בְּתוֹךְ עַצְמָהּ וְקַשּׁוּבָה, כְּמִי שֶׁמִּתְחַקָּה בִּזְהִירוּת אַחֵר עִקְבוֹתָיו שֶׁל חֲלוֹם. בִּדְמָמָה חָשׁ גַּם הָאָח בְּנוֹכְחוּתוֹ שֶׁל רוֹבֶּרְטוֹ בַּחֶדֶר; גָּבוֹהַּ, קְצָת רַבְרְבָן, בְּמוֹתְנִית הַקְּטִיפָה הַשְּׁחוֹרָה, עִם שֶׁלֶט הָאַבִּירִים הַמְּעוּטָּר בֶּעָרַבֶּסְקוֹת, וְעִם אַבְזְמֵי הַכֶּסֶף, נִיצָּב רוֹבֶּרְטוֹ בֵּין שְׁנֵיהֶם.
עַכְשָׁיו כְּבָר נִרְאֲתָה אַנְטוֹנַיְיטָה שַׁלְווֹה וּרְדוּמָה; הוּא יָצָא אֶל הַמִּסְדְּרוֹן. כָּאן עָטְפָה אוֹתוֹ דִּמְמַת הַבַּיִת, דְּמָמָה סוֹגֶרֶת, וּבוֹ בַּזְּמַן חַסְרַת גְּבוּלוֹת, כְּמוֹ זוֹ שֶׁל קְבָרִים. הַמַּחֲנָק וְהַבְּחִילָה לָחֲצוּ בִּגְרוֹנוֹ, וְהוּא הִתְקָרֵב אֶל הַחַלּוֹן הַגָּדוֹל שֶׁל גֶּרֶם הַמַּדְרֵגוֹת וּפָתַח אוֹתוֹ. בְּתוֹךְ הַלַּיְלָה שָׁמַע חֲבָטוֹת קַלּוֹת, כְּמוֹ שֶׁל גּוּפִים רַכִּים שֶׁנּוֹפְלִים עַל הַחוֹל שֶׁל הַגַּן; הַשֶּׁטַח שֶׁמֵּעֵבֶר לַגַּן נִרְאֶה לוֹ חַי וּמוּחָשׁ, וְהַצּוֹרֶךְ לִבְרוֹחַ, שֶׁהִרְגִּישׁ כְּבָר בִּפְעָמִים אֲחֵרוֹת, אִם כִּי בְּאוֹפֶן הָזוּי וּמְטוּשְׁטָשׁ, אָחַז בּוֹ כָּעֵת פִּתְאוֹמִי וּבִלְתִּי נִשְׁלָט.
מִבְּלִי לַחֲשׁוֹב, כִּמְעַט מֵחוֹסֶר חַיִּים, חָזַר אֶל חַדְרוֹ, וְלָבַשׁ אֶת בְּגָדָיו בַּחוֹשֶׁךְ. עִם נְעָלָיו בְּיָדוֹ יָרַד בַּמַּדְרֵגוֹת, וַחֲרִיקַת הַשַּׁעַר הַנִּסְגָּר מֵאֲחוֹרָיו הִפְחִידָה אוֹתוֹ וְיַחַד עִם זֶה עִינְּגָה אוֹתוֹ כְּמוֹ שִׁיר.
"שָׁלוֹם לְךָ, אַנְטוֹנַיְיטָה", אָמַר בְּשֶׁקֶט. הוּא חָשַׁב שֶׁלְּעוֹלָם לֹא יָשׁוּב לִרְאוֹת אֶת אַנְטוֹנַיְיטָה, וְלֹא אֶת הַבַּיִת וְאֶת הַכִּיכָּר; עָלָיו רַק לִצְעוֹד יָשָׁר קָדִימָה כְּדֵי שֶׁכָּל זֶה לֹא יִתְקַיֵּים עוֹד.
בַּכִּיכָּר הָרֵיקָה נִשְׁמַע הַטִּפְטוּף הַצָּרוּד שֶׁל הַמִּזְרָקָה, וְהוּא פָּנָה לַצַּד הָאַחֵר וְהֵסִיט אֶת מַבָּטוֹ מִפְּנֵי הַשַּׁיִשׁ הָאֵלֶּה, הַקָּרוֹת וְהַמְּרוּשָּׁעוֹת, הוּא עָבַר אֶת הָרְחוֹבוֹת הַמּוּכָּרִים, עַד שֶׁהֵחֵלּוּ הַשְּׁבִילִים הַכַּפְרִיִּים, וְאַחַר כָּךְ הַשָּׂדוֹת הַפְּתוּחִים. הַחִיטָּה שֶׁכְּבָר הָיְתָה גְּבוֹהָה וִירוּקָּה צָמְחָה מִיָּמִין וּמִשְּׂמֹאל, בָּרֶקַע נִרְאוּ הֶהָרִים כְּגוּשׁ עֲנָנִים לֹא בָּרוּר, וְהַלַּיְלָה הַמִּתְקַדֵּם, כְּמוֹ מוּתָּשׁ, הִתְנַשֵּׁם לַח וַחֲסַר תְּנוּעָה מִתַּחַת לְאוֹרוֹת הַדּוֹקְרִים שֶׁל הַכּוֹכָבִים. "אַגִּיעַ אֶל שַׁרְשֶׁרֶת הֶהָרִים הַזֹּאת", חָשַׁב, "וְאַחַר כָּךְ אֶל הַיָּם". הוּא אַף פַּעַם לֹא רָאָה אֶת הַיָּם, וְהָרַעַשׁ הַמְּתַעְתֵּעַ וְהֶחָלוּל שֶׁל קוֹנְכִיָּיה, שֶׁלְּעִתִּים קְרוֹבוֹת בְּיַלְדוּתוֹ הָיָה מִקֶּרֶב אֶל אוֹזְנוֹ בְּשַׁעֲשׁוּעַ, חָזַר אֵלָיו, אֲבָל עַכְשָׁיו מָלֵא חַיִּים וּמִשֶּׁתָּבֵר סָבִיב, כָּךְ שֶׁבִּמְקוֹם שָׂדוֹת דִּימָּה כִּי מִשְּׁנֵי צְדָדָיו נִמְצָאִים מִשְׁטָחִים שֶׁל מַיִם שְׁקֵטִים בְּסִחְרוּר מִתְמַשֵּׁךְ. לְאַחַר זְמַן מָה חָשַׁב שֶׁכְּבָר צָעַד הַרְבֵּה, בְּעוֹד שֶׁהִרְחִיק אַךְ מְעַט מִן הַפַּרְווֹר שֶׁלּוֹ. מוּתָּשׁ, הֶחְלִיט לָנוּחַ לְרַגְלֵי עֵץ שֶׁגִּזְעוֹ חֵלֶק וְצַמַּרְתּוֹ רְחָבָה וּמְחוּלֶּקֶת לִשְׁתֵּי הִסְתַּעֲפוּיוֹת אֲרוּכּוֹת דּוֹמוֹת לִשְׁתֵּי זְרוֹעוֹת שֶׁל צְלָב.
כְּשֶׁאַךְ הִנִּיחַ אֶת רֹאשׁוֹ עַל קְלִיפַּת הַגֶּזַע, חָשׁ צְמַרְמוֹרֶת: "הַמַּחֲלָה", חָשַׁב מְפוּחָד וּבָהּ בָּעֵת רָגוּעַ. אָכֵן נִכְנְסָה לְתוֹכוֹ הַקַּדַּחַת וְחָפְרָה בְּשׁוֹרָשֶׁיהָ הַלּוֹהֲטִים וְהַדְּלוּחִים בְּגוּפוֹ שֶׁכְּבָר הָיָה חָלוּשׁ מִכְּדֵי לָקוּם. מִיָּד הָפְכָה רְאִיָּיתוֹ חַדָּה, כָּךְ שֶׁעַכְשָׁיו הִבְחִין בַּהֲמוֹן חַיּוֹת הַלַּיְלָה שֶׁיָּצְרוּ סְבִיבוֹ מַעְגָּל, וְרָאָה אֶת הָעִפְעוּף וְאֶת הַדְּעִיכָה שֶׁל עֵינֵיהֶן הַדּוֹמוֹת לְלֶהָבוֹת עֲמוּמוֹת.
הֵן קָרְצוּ לוֹ, הוּא הִכִּיר אֶת כּוּלָּן, וְאוּלַי הָיָה יָכוֹל לִקְרוֹא לָהֶן אַחַת אַחַת וְלִשְׁאוֹל אוֹתָן אֶת הַשְּׁאֵלוֹת הָאֵינְסוֹפִיּוֹת שֶׁהִצְטַבְּרוּ בְּתוֹכוֹ מֵאָז יַלְדוּתוֹ.
אֲבָל בְּחִיפָּזוֹן מוּזָר כְּבָר הִתְגַּלְגֵּל הַלַּיְלָה בְּיוֹם. עָלָה שַׁחַר בָּהִיר, שֶׁהַנּוֹף הִשְׁתַּנָּה לְאוֹרוֹ לָעִיר גְּדוֹלָה מֵחֵימָר, מְאוּבֶּקֶת וַעֲזוּבָה, מְכוּסָּה בִּבְקָתוֹת דּוֹמוֹת לְרִגְבֵי אֲדָמָה וּבְעַמּוּדִים גּוּצִיִּים. בָּעִיר הַזֹּאת, מִצַּד הַשֶּׁמֶשׁ, הוֹפִיעָה אִיזָבֵּלָה, גְּדוֹלָה עַל פְּנֵי הַשָּׁמַיִים כְּמוֹ עֲנָנָה, בְּבֶגֶד דּוֹמֶה לִגְבִיעַ שֶׁל פֶּרַח אָדוֹם. הִיא הָלְכָה לְעֶבְרוֹ, אַף שֶׁרַגְלֶיהָ נוֹתְרוּ חַסְרוֹת תְּנוּעָה. כְּתֵפֶיהָ הָעֵירוּמּוֹת הָיוּ כְּפוּיוֹת מֵעֲיֵיפוּת, וְאִילּוּ פִּיהָ הַסָּגוּר נִרְאֶה כִּמְחַיֵּיךְ, וְעֵינֶיהָ הַזְּגוּגִיתִיּוֹת וְהַיַּצִּיבוֹת בָּהוּ בּוֹ כְּדֵי לְהַרְדִּימוֹ.
וְהוּא, מִתְרַצֶּה, נִרְדָּם: וּכְשֶׁעָלָה יוֹם, הָיָה זֶה דַּוְוקָא הַמְּשָׁרֵת הַשָּׂנוּא שֶׁמָּצָא אוֹתוֹ וְהֵבִיא אוֹתוֹ הַבַּיְתָה בֵּין זְרוֹעוֹתָיו הַגַּסּוֹת. כְּמוֹ בִּפְעָמִים רַבּוֹת אֲחֵרוֹת, שָׁכַב ג'וֹבָּאנִי בַּמִּיטָּה יְמָמוֹת רַבּוֹת שֶׁלֹּא הָיוּ מוּדָעוֹת לְכָךְ שֶׁנָּחָיו, אֲחוֹתוֹ אַנְטוֹנַיְיטָה שָׁמְרָה אֶת מִיטָּתוֹ. הִיא יָשְׁבָה שָׁם עֲצֵלָה וְשַׁלְווֹה, לִפְעָמִים תָּפְרָה, אַךְ לְעִתִּים קְרוֹבוֹת הִתְבַּטְּלָה. הִיא הִבִּיטָה בְּאָחִיהָ שֶׁדִּימְדֵּם בְּעוֹלְמוֹתָיו הָאֲדוּמִּים וְהַבּוֹעֲרִים, וּמִפַּעַם לְפַעַם הִגִּישָׁה לוֹ מַיִם. יָשְׁבָה שָׁם בְּסִינָּרָהּ וּבְתִסְרוֹקְתָּהּ הַחֶלְקָה, דּוֹמָה לִמְשָׁרֶתֶת בַּמִּנְזָר. וּשְׂפָתֶיהָ נִרְאוּ חֲרוּכוֹת.

1937







https://www.shortstoryproject.com/he/story/%d7%94%d7%9e%d7%a9%d7%97%d7%a7-%d7%94%d7%a1%d7%95%d7%93%d7%99/
#אַחִים#אַפֶּל#יַלְדוּת#מִשְׁפָּחָה#נִיכּוּר