מוֹת סָבִי אַבּוּ כַּאמֶל, יְרַחֵם עָלָיו הָאֵל, מְסַמֵּל עֲבוּרִי סִיּוּם תְּקוּפָה. מֵאָז וּמִתָּמִיד הֶאֱמַנְתִּי שֶׁדְּמוּתוֹ קוֹשֶׁרֶת אוֹתִי אֶל הֶעָבָר הַקָּדוּם שֶׁמִּמֶּנּוּ שָׁאַבְתִּי הַשְׁרָאָה לִתְמוּנוֹת הַחַיִּים הָאֲהוּבוֹת עָלַיי, תְּמוּנוֹת חַדּוֹת, רְווּיוֹת נִיחוֹחַ נְבוּאִי וּמְאִירוֹת נִיצָּן שֶׁשִּׂגְשֵׂג לְאַחַר הַמַּבּוּל.
לָקַחְתִּי אֶת הַמַּצְלֵמָה וְהָלַכְתִּי לְגִינַּת בֵּיתוֹ שֶׁל סָבִי הַמָּנוֹחַ כְּדֵי לְצַלֵּם לְמַזְכֶּרֶת אֶת עֵץ הַתְּאֵנָה הַמְּבוֹרָךְ שֶׁלּוֹ, שֶׁתַּחְתָּיו נָהַג לְהַעֲלוֹת בָּאוֹב אֶת רוּחוֹת הַשָּׂהִידִים וּלְהַצִּית אֶת אֵשׁ הַזִּיכְרוֹנוֹת.
צִילַּמְתִּי אֶת הָעֵץ בַּהֲנָאָה וּבְגַאֲוָוה וְהָיִיתִי מְשׁוּכְנָע שֶׁתְּמוּנָתוֹ תַּנְצִיחַ לָעַד אֶת זִכְרוֹ שֶׁל סָבִי הַיָּקָר. לְאַחַר מִכֵּן נִכְנַסְתִּי לַחֲדַר הַפִּיתּוּחַ כְּדֵי לְפַתֵּחַ וּלְהַדְפִּיס אוֹתָהּ.
שָׁם, בְּמַעְבָּדָה, בִּרְגָעִים אוּלְטְרָה-סֶגוֹלִיִּים מְרַגְּשִׁים, יָצְאוּ עֵינַיי מֵחוֹרֵיהֶן מֵרוֹב תַּדְהֵמָה. סָבִי אַבּוּ כַּאמֶל נִרְאֶה בְּתַשְׁלִיל הַתְּמוּנָה יוֹשֵׁב תַּחַת עֵץ הַתְּאֵנָה שֶׁצִּילַּמְתִּי כַּמָּה רְגָעִים לִפְנֵי כֵן.
מָה עוֹשֶׂה שָׁם סָבִי? הֲלוֹא הוּא מֵת לִפְנֵי חוֹדְשַׁיִים.
הַמָּנוֹחַ יָשַׁב כְּפִי שֶׁנָּהַג לָשֶׁבֶת תָּמִיד, מַעֲלֶה בָּאוֹב אֶת רוּחוֹ שֶׁל אַבִּיר הַשִּׁיבָה, רוֹכֵב עָלֶיהָ כְּרוּחַ אַגָּדִית, מְעַשֵּׁן בְּנַחַת וּבִשְׁקִיקָה אֶת הַסִּיגַרְיָה "הָעַרְבִית" שֶׁלּוֹ וְנוֹשֵׁף אֶת הֶעָשָׁן הַרְוִוי נִיחוֹחַ נְבוּאִי.
יָצָאתִי מֵחֲדַר הַפִּיתּוּחַ כְּדֵי לְהֵירָגַע מֵהַהִתְרַגְּשׁוּת הָעַזָּה שֶׁאָחֲזָה בִּי וּלְהָשִׁיב אֶת נַפְשִׁי בְּגִינַּת סָבִי, אוּלַי יַעֲלֶה בִּידֵי לִפְתּוֹר אֶת הַתַּעֲלוּמָה שֶׁל שְׁנֵי הָעוֹלָמוֹת הַמְּנוּגָּדִים הַלָּלוּ. שָׁם, בַּגִּינָּה, תַּחַת עֵץ הַתְּאֵנָה, רָאִיתִי אֶת סָבִי, יְרַחֵם עָלָיו הָאֵל, וְהוּא יוֹשֵׁב כְּפִי שֶׁנָּהַג לָשֶׁבֶת תָּמִיד, מַעֲלֶה בָּאוֹב אֶת רוּחוֹ שֶׁל אַבִּיר הַשִּׁיבָה, רוֹכֵב עָלֶיהָ כְּאַגָּדָה הַחוּצָה אֶת נַחְשׁוֹלֵי אוֹתוֹ עוֹלָם נִסְתָּר, מְעַשֵּׁן בְּנַחַת וּבִשְׁקִיקָה אֶת אוֹתָהּ סִיגַרְיָה מֵהַסּוּג "הָעַרְבִי" וּפוֹלֵט אֶת הֶעָשָׁן הַרְוִוי נִיחוֹחַ נְבוּאִי שֶׁיָּמָיו כִּימֵי אֲדוֹנֵנוּ נוֹחַ עָלָיו הַשָּׁלוֹם.
לֹא הָיָה לִי הֶסְבֵּר לְמָה שֶׁרָאִיתִי וּבָרַחְתִּי מִשָּׁם הָמוּם. שׁוֹטַטְתִּי לְלֹא מַטָּרָה וְצָעַקְתִּי כְּמִי שֶׁנִּטְרְפָה עָלָיו דַּעְתּוֹ. הַיְּלָדִים מִיהֲרוּ לָצֵאת לְסִמְטָה וְהַזְּקֵנִים הִשְׁקִיפוּ מִמִּרְפְּסוֹת הַבָּתִּים, תּוֹהִים לְפַשֵּׁר צַעֲקוֹתַיי.
הוֹבַלְתִּי אוֹתָם לְעֵץ הַתְּאֵנָה שֶׁל סָבִי, אוֹחֵז אֶת הַתְּמוּנָה בְּיָדִי וּמְסַפֵּר לָהֶם אֶת סוֹדָהּ וְאֶת סוֹד הָרוּחַ הַמּוֹפִיעָה בָּהּ.
שָׁם, בַּגִּינָּה, אִישׁ מֵהָעוֹמְדִים סְבִיב הָעֵץ לֹא רָאָה אֶלָּא עֵץ תְּאֵנָה גָּדוֹל וְעֵירוֹם.
"אַתָּה הוֹזֶה," אָמְרוּ לִי, "זֹאת תְּמוּנָה יְשֵׁנָה שֶׁצִּילַּמְתָּ כְּשֶׁאַבּוּ כַּאמֶל עֲדַיִין הָיָה בַּחַיִּים."
אֵירוּעַ זֶה הוֹתִיר עָלַיי אֶת רִישּׁוּמוֹ לְמֶשֶׁךְ חוֹדָשִׁים רַבִּים, וְאַחֲרָיו הֶחְלַטְתִּי לַעֲזוֹב אֶת מִקְצוֹעַ הַצִּילּוּם וְרָאִיתִי חוֹבָה לְעַצְמִי לִהְיוֹת מְשׁוֹרֵר.
לְאַחַר שֶׁכָּתַבְתִּי אֶת הַשִּׁיר "הַצַּלָּם", שֶׁהוּא שִׁירֵי הָרִאשׁוֹן, קָרָאתִי אוֹתוֹ בֵּינִי לְבֵין עַצְמִי, וְלֹא הִתְפַּלֵּאתִי כַּאֲשֶׁר גִּילִּיתִי לְאַחַר רְגָעִים סְפוּרִים שֶׁאֵינוֹ אֶלָּא סִיפּוּר קָצָר מְאוֹד.




https://www.shortstoryproject.com/he/story/%d7%94%d6%b7%d7%a6%d6%bc%d6%b7%d7%9c%d6%bc%d6%b8%d7%9d/
#אַרְס-פּוֹאֵטִיקָה#הִרְהוּרִים#זִכְרוֹנוֹת#כְּתִיבָה#פּוֹאֵטִי