"אִמָּא, הַכִּנֶּרֶת," הִצְבִּיעַ שֶׁאוּלַי יָמִינָה כְּשֶׁנִּיתֵּק עוֹד שִׂיחָה. "אַבָּא אָהַב אֶת הַכִּנֶּרֶת, לֹא?"
"בֶּטַח, נָסַעְנוּ הָמוֹן הִנֵּה," אָמְרָה רִבְקָה, וְחָשְׁבָה שֶׁזֶּה לֹא שֶׁקֶר כִּי הָמוֹן זֶה עִנְיָין יַחֲסֵי כָּל כָּךְ, וַעֲבוּר מִי שֶׁהָיָה לוֹ אַבָּא רַק חָמֵשׁ שָׁנִים, גַּם נְסִיעָה אַחַת לַכִּנֶּרֶת הִיא שֶׁפַע, וְאוּלַי הִסְפִּיקוּ אֲפִילּוּ פַּעֲמַיִים לִנְסוֹעַ לִפְנֵי שֶׁנִּגְמְרוּ הָאַבָּא וְהַטִּיּוּלִים.
"הוֹ, כִּנֶּרֶת שֶׁלִּי..." שַׂר לָהּ שֶׁאוּלַי, אוּלַי קִיוּוֹה שֶׁתַּגִּיד שֶׁהוּא נִשְׁמַע בְּדִיּוּק כְּמוֹ אָבִיו לְפָנָיו, אֲבָל זֶה כֵּן הָיָה שֶׁקֶר אָז הִיא לֹא אָמְרָה. "אֵיזֶה כֵּיף לָךְ שֶׁאַתְּ נוֹסַעַת," תּוֹפֵף עַל הַהֶגֶה. "יֵשׁ לְךָ הַכֹּל? תְּרוּפוֹת, סֵפֶר, מִטְעָן לַטֵּלֵפוֹן?"
"זֶה הַרְבֵּה זְמַן, שֶׁאוּלַי," הִיא אָמְרָה. "עֲשָׂרָה יָמִים. זֶה יוֹתֵר מִדַּי. וְעוֹד בְּלִי גֶנְיָה הַפַּעַם."
"אֲנִי דִּיבַּרְתִּי אִיתָּם, אִמָּא. הֵם לֹא מַסְכִּימִים לַקִּיצּוּרִים, כְּבָר הִסְבַּרְתִּי לְךָ, זֶה אוֹ הַכֹּל אוֹ כְּלוּם. אֵלֶּה הַתַּנָּאִים. אֲנָשִׁים עוֹמְדִים בְּתוֹר לַחוּפְשׁוֹת הָאֵלֶּה."
"מִי עוֹמֵד בְּתוֹר, נִיצּוֹלֵי שׁוֹאָה?"
"זֶה יַעֲבוֹר לָךְ צִ'יק צָ'ק, אַתְּ תִּרְאִי."
הֵם הִגִּיעוּ לִטְבֶרְיָה, וּלְאַחַר כַּמָּה פִּיתּוּלִים מָצְאוּ גַּם אֶת הַמָּלוֹן. שֶׁאוּלַי רָטַן וְנֶאֱנַח, אֲבָל בְּסוֹף הִצְלִיחַ לְהִיכָּנֵס לַחֲנָיָה צְפוּפָה. הוּא הִתְבּוֹנֵן בָּהּ לְרֶגַע כְּמוֹ מַמְתִּין לְתַשְׁבּוֹחוֹת, וּמִשֶּׁאֵלָה לֹא הִגִּיעוּ יָצָא מֵהָרֶכֶב וְנִדְחַק, עִם הַבֶּטֶן הַקְּטַנָּה שֶׁלּוֹ, בְּמִרְוַוח הַצַּר שֶׁבֵּין פָּגוֹשִׁי הַמְּכוֹנִיּוֹת, וּפָתַח לָהּ אֶת הַדֶּלֶת.
"זֶה בָּטוּחַ הַמָּקוֹם הַנָּכוֹן?" שָׁאֲלָה רִבְקָה, אֲבָל שֶׁאוּלַי כְּבָר שָׁלַף אֶת הַמִּזְווֹדָה מִתָּא הַמִּטְעָן וּמָסַר אוֹתָהּ לָאָדָם בִּבְגָדִים כְּחוּלִּים, וְהוּא נָשָׂא אוֹתָהּ בְּקַלִּילוּת בְּמַעֲלֵה הַמַּדְרֵגוֹת וְנֶעֱלָם בֵּין הַדְּלָתוֹת הַמִּסְתּוֹבְבוֹת.
"רַק רֶגַע, מָה שְׁמוֹ? מִנַּיִן הוּא יוֹדֵעַ לְאָן לָקַחַת אֶת הַמִּזְווֹדָה שֶׁלִּי?"
"הֵם יוֹדְעִים שֶׁאַתְּ בָּאָה, אִמָּא, אַל תִּדְאֲגִי," הִנִּיחַ אֶת יָדוֹ הַכְּבֵדָה עַל גַּבָּהּ. הֵם עָמְדוּ כָּכָה רֶגַע וְהִבִּיטוּ בַּמִּבְנֶה הָרָחָב הַצּוֹפֶה לַכִּנֶּרֶת. "מוּכָנָה?"
הַדְּלָתוֹת הַמִּסְתַּחְרְרוֹת סָחֲפוּ אוֹתָם פְּנִימָה. "יוֹם חֲמִישִׁי. כּוּלָּם מַגִּיעִים בְּיוֹם חֲמִישִׁי," אָמַר מִישֶׁהוּ מֵעַל לְרֹאשָׁהּ. יְלָדִים קְטַנִּים הִתְרוֹצְצוּ סָבִיב, עוֹקְבִים בִּדְבֵקוּת אַחֵר הַמַּסְלוּלִים הַמְּצוּיָּרִים עַל הַשָּׁטִיחַ, כְּמוֹ רַכָּבוֹת.
"אֲנִי אֵלֵךְ לַדֶּלְפֵּק," הוֹדִיעַ שֶׁאוּלַי בְּתוֹךְ הַהֲמוּלָּה. "הֲכִי טוֹב שֶׁתִּשְׁבִּי וּתְחַכִּי לִי פֹּה."
"שֶׁאוּלַי-" הִיא קָרְאָה, אֲבָל הַקּוֹל יָצָא מִתּוֹכָהּ קָלוּשׁ, אֵיכְשֶׁהוּ אָבַד כַּנִּרְאֶה בֵּין גִּבְעָתַיִים לִטְבֶרְיָה. לָכֵן הִתְיַישְּׁבָה כְּפִי שֶׁהוֹרָה לָהּ וְהָרְעָשִׁים הִתְחִילוּ לְהִסְתַּדֵּר בָּאוֹזְנַיִים: צַעֲקוֹת הַיְּלָדִים, מְעַט בְּכִי דָּבִיק, לִפְעָמִים צְווֹחוֹת, הַחֲרִיקָה הַקְּבוּעָה שֶׁל צִירֵי הַדְּלָתוֹת הַמִּסְתּוֹבְבוֹת, פִּטְפּוּטִים בְּעִבְרִית, רוּסִית וְעַרְבִית, וּלְפֶתַע שְׁמָהּ לֵב גַּם לְמוּזִיקָה שֶׁהִתְנַגְּנָה בָּרֶקַע כָּל אֵלֶּה, סְפוֹגִית וַחֲלוּשָׁה. מַמָּשׁ כְּמוֹ הַשַּׁלְפּוּחִית שֶׁלָּהּ, שֶׁאוֹתְתָה לָהּ שֶׁיֵּשׁ צוֹרֶךְ לִמְצוֹא אֶת חֲדַר הַשֵּׁירוּתִים הַקָּרוֹב. נָכוֹן שֶׁבִּיקֵּשׁ שֶׁתִּישָּׁאֵר בִּמְקוֹמָהּ, אֲבָל הִיא כְּבָר לֹא יַלְדָּה קְטַנָּה וְגַם הוּא כְּבָר לֹא יֶלֶד. הִיא קָמָה מִמְּקוֹמָהּ, וְנִיסְּתָה. בֵּין זְרוֹעוֹת הַבְּרִיּוֹת הַמְּיוּזָּעוֹת, הַמִּתְנוֹפְפוֹת אָנֶה וָאָנָה, הִתְחִילָה רִבְקָה גְּרוֹס לְפַלֵּס אֶת דַּרְכָּהּ בַּגּ'וּנְגֵּל הָאֱנוֹשִׁי לְכִיוּוּן הַשֵּׁירוּתִים.
אִישׁ הָאַבְטָחָה רָאָה אֶת זֶה בִּזְמַן אֱמֶת בַּחֲדַר הַבַּקָּרָה, וְהוּא יַחֲזוֹר וְיִצְפֶּה בָּרֶגַע הַזֶּה, שֶׁנִּקְלַט בְּמַצְלֵמוֹת הָאַבְטָחָה, שׁוּב וָשׁוּב בַּיָּמִים הַבָּאִים, יַרְאֶה לְאִשְׁתּוֹ וְיַעֲבִיר אוֹתוֹ בְּוַואטְסְאַפּ שֶׁל הַחֶבְרֶ'ה מֵהַצָּבָא. מִצַּד אֶחָד שֶׁל הַתְּמוּנָה: הַזְּקֵנָה. קְטַנְטוֹנֶת כָּזֹאת, עִם סְוֵודֶר בְּאֶמְצַע הַקַּיִץ. מֵהַצַּד הַשֵּׁנִי: אִישׁ צֶוֶות בְּתַחְפּוֹשֶׂת מִיקִי מָאוּס עֲנָקִית, פּוֹרֵץ בִּזְרִיזוּת עַל קַבַּיִים גְּבוֹהִים לְתוֹךְ אוּלָם הַכְּנִיסָה בְּדַרְכּוֹ אֶל כָּל הַיְּלָדִים שֶׁהִגִּיעוּ לַמָּלוֹן לְסוֹף הַשָּׁבוּעַ. אִישׁ הָאַבְטָחָה הַמְּנוּסֶּה, שֶׁמִּיָּד הֵבִין שֶׁצְּפוּיָה כָּאן הִתְנַגְּשׁוּת, דָּפַק בְּאֶצְבָּעוֹ עַל הַמָּסָךְ וְצָעַק: 'הֵי, תִּקְלְטוּ!' אוֹ אוּלַי רַק 'הִי', אֲבָל זֶה הָיָה מְאוּחָר מִדַּי. עַד שֶׁהִתְקַבְּצוּ סְבִיבוֹ שְׁנֵי חֲבֵרָיו לַחֲדַר הַבַּקָּרָה, כְּבָר רָכַן מִיקִי מָאוּס הָעֲנָק מֵעַל לַזְּקֵנָה, שֶׁהִתְרַסְּקָה עַל הָרִצְפָּה.
"אַתְּ בְּסֵדֶר עַכְשָׁיו, גְּבֶרֶת גְּרוֹס?"
"אִמָּא, אַתְּ בְּסֵדֶר?"
רִבְקָה קִירְבָה אֶת אֶצְבַּע יָדָהּ הַפְּנוּיָה לִשְׂפָתֶיהָ וּבִיקְּשָׁה שֶׁקֶט. הִיא חִיכְּתָה שְׁמָד לַחַץ הַדָּם יִפְעַל אֶת פְּעוּלָּתוֹ. מִשֶּׁסִּייֵּם לְהִתְנַפֵּחַ, לַחֲבוֹק אֶת הַזְּרוֹעַ וּלְשַׁחְרֵר, שָׁלְחָה אַתְּ שֶׁאוּלַי לְהוֹצִיא לָהּ מֵהַמִּזְווֹדָה אֶת נַרְתִּיק הַכַּדּוּרִים, וְנָטְלָה שְׁנַיִים, עִם מְעַט מַיִם.
"זֶה חֶדֶר יָפֶה," אָמַר שֶׁאוּלַי לִצְעִירָה שֶׁלְּצִדּוֹ. נִיכָּר שֶׁהִיא מוֹצֵאת חֵן בְּעֵינָיו. "נָכוֹן, אִמָּא? אֶפְשָׁר לִרְאוֹת מִפֹּה אֶת הַבְּרֵיכָה. בָּאִים לְפֹה הַרְבֵּה נִיצּוֹלֵי שׁוֹאָה?"
"אֲנִי דֵּי חֲדָשָׁה כָּאן, הָאֱמֶת," אָמְרָה הַצְּעִירָה. "וְזֹאת פַּעַם רִאשׁוֹנָה שֶׁנּוֹתְנִים לִי לִהְיוֹת אַחְרָאִית-נִיצּוֹלִים. אֲנִי לוֹקַחַת אֶת זֶה מַמָּשׁ בִּרְצִינוּת. זֶה כָּבוֹד גָּדוֹל, שֶׁתֵּדַע לְךָ. כָּבוֹד גָּדוֹל, גְּבֶרֶת גְּרוֹס!" הִיא אָמְרָה בְּקוֹל רָם יוֹתֵר. "זֶה בְּסֵדֶר שֶׁאֲנִי אֶקְרָא לָהּ גְּבֶרֶת גְּרוֹס? אֲפִילּוּ קָנִיתִי אֶת אָנָה פְרַנְק. קָרָאתָ אֶת זֶה? יוּ, זֶה מָה זֶה חָזָק. הִיא כּוֹתֶבֶת מִכְתָּבִים לַחֶבְרָה הַדִּמְיוֹנִית שֶׁלָּהּ, קֵיטִי. עוֹד לֹא קָרָאתִי הַכֹּל, אֲבָל, כְּאִילּוּ, אֲנִי יוֹדַעַת אֵיךְ זֶה נִגְמַר," הִיא מָשְׁכָה בִּכְתֵפֶיהָ. "אַתָּה יָכוֹל לִהְיוֹת רָגוּעַ, אִמָּא שֶׁלְּךָ בְּיָדַיִים טוֹבוֹת. אֲנַחְנוּ נִדְאַג לָהּ."
שֶׁאוּלַי חִייֵּךְ. "שָׁמַעְתָּ, אִמָּא? לָרִיסָה פֹּה בִּשְׁבִיל לַעֲזוֹר לְךָ בְּכָל מָה שֶׁאַתְּ צְרִיכָה."
"אֲנִי לֹא צְרִיכָה. תּוֹדָה רַבָּה," הִיא קָמָה, וְלַמְרוֹת שֶׁעוֹד הִרְגִּישָׁה חַלָּשָׁה, צָעֲדָה עַד לַדֶּלֶת וּפָתְחָה אוֹתָהּ, בְּתִקְווֹה לְסַלֵּק אֶת הַצְּעִירָה הַפַּטְפְּטָנִית וּלְהִתְלוֹנֵן עָלֶיהָ בִּפְנֵי שֶׁאוּלַי. "אֲנִי אֶשְׁכַּב קְצָת לָנוּחַ."
"שָׁמַעְתָּ אַתְּ אִמָּא שֶׁלְּךָ," אָמְרָה לָרִיסָה, וְדָחֲפָה אוֹתוֹ קַלּוֹת לְכִיוּוּן הַמִּסְדְּרוֹן.
"לָלֶכֶת?" הוּא שָׁאַל. לָרִיסָה חִייְּכָה וְשֶׁאוּלַי נֶשֶׁק לְאִמָּא שֶׁלּוֹ עַל הָרֹאשׁ בְּהַכְנָעָה.
"אֵיזֶה בֶּן יֵשׁ לְךָ," אָמְרָה לָרִיסָה וְשֶׁאוּלַי הִתְנַפֵּחַ קְצָת. "אֲנִי צְרִיכָה לָלֶכֶת לְקַבֵּל אֶת הַנִּיצּוֹלִים הָאֲחֵרִים. יֵשׁ לִי עוֹד שְׁנַיִים, אֲבָל אַל תִּדְאַג. אֲנִי אֶחֱזוֹר לֶאֱסוֹף אוֹתָהּ לַאֲרוּחַת עֶרֶב, וְאַחֲרֵי הָאוֹכֶל יֵשׁ הוֹפָעָה! נַעֲשֶׂה לְאִמָּא שֶׁלְּךָ פֹּה גּוּד טַיְים, חֲבָל לְךָ עַל הַזְּמַן."
"בַּיי, אִמָּא, תִּתְקַשְּׁרִי אֵלַי."
"בַּיי, שֶׁאוּלַי."
רִבְקָה סוֹבְבָה אֶת הַמַּנְעוּל עַד הַסּוֹף וְנִשְׁכְּבָה בִּבְגָדֶיהָ וּבִנְעָלֶיהָ עַל הַמִּיטָּה הַמּוּצַּעַת. הִיא נְשָׁמָה פְּנִימָה וְהַחוּצָה, וְאָז שׁוּב פְּנִימָה וְהַחוּצָה, עַד שֶׁהִפְסִיק לְהִתְרוֹצֵץ מוּל עֵינֶיהָ אוֹתוֹ עַכְבַּר קַלְגַּסֵּי עֲנָק שֶׁתָּקַף אוֹתָהּ, וְהַצְּעִירָה לָרִיסָה, שֶׁגַּבּוֹת הַחוּט הַשְּׁחוֹרוֹת שֶׁלָּהּ דָּמוֹ בְּאוֹפֶן תָּמוּהַּ לִזְנָבוֹ שֶׁל עַכְבָּר, נִבְלְעָה גַּם הִיא בְּתוֹךְ שֵׁינָה עֲמוּקָּה.
עַד שְׁעַת אֲרוּחַת הָעֶרֶב הִסְפִּיקָה לִפְרוֹק אֶת חֲפָצֶיהָ, לְהִתְקַלֵּחַ וּלְהָכִין לְעַצְמָהּ כּוֹס תֶּה. הִיא אֲכַלֶּה כַּמָּה פְּרִיכִיּוֹת שֶׁשָּׂרְדוּ יָפֶה אֶת הַמַּסָּע, וְחִיכְּתָה, מוּכָנָה, עִם הַתִּיק הַקָּטָן תָּלוּי עַל כְּתֵפָהּ, שֶׁתַּגִּיעַ לָרִיסָה וְתִיקַּח אוֹתָהּ לַחֲדַר הָאוֹכֶל. כַּמָּה דַּקּוֹת אַחֲרֵי הַשָּׁעָה הַיְּעוּדָה, מַמָּשׁ כְּשֶׁתָּהֲתָה אִם כְּדַאי לִפְתּוֹחַ עוֹד שַׂקִּית פְּרִיכִיּוֹת, נִשְׁמְעָה הַדְּפִיקָה בַּדֶּלֶת וְעִמָּהּ קְרִיאוֹת קוֹלָנִיּוֹת: "גְּבֶרֶת גְּרוֹס? גְּבֶרֶת גְּרוֹס, הִגִּיעַ הַזְּמַן לַאֲרוּחַת עֶרֶב!"
רִבְקָה הֲלָכָה אַחֲרֵי הַצְּעִירָה לְמַעֲלִיּוֹת. זוֹ הָיְתָה שְׁעַת הָעוֹמֶס וְהֵן נֶאֶלְצוּ לְהִידָּחֵק וְלַעֲמוֹד צְמוּדוֹת זוֹ לְזוֹ עַד שֶׁהַדְּלָתוֹת נִפְתְּחוּ, וְאָז נִשְׁפְּכוּ עִם כּוּלָּם לְתוֹךְ הַמִּסְדְּרוֹנוֹת הָרוֹעֲשִׁים. כְּשֶׁהִתְקָרְבוּ לַחֲדַר הָאוֹכֶל גָּבְרָה הַצְּפִיפוּת וְנִיחוֹחוֹת שׁוֹנִים הֵחֵלּוּ לְהִתְגַּנֵּב לְאַפָּהּ.
רִבְקָה וְלָרִיסָה נִכְנְסוּ אֶל הָאוּלָם אֲבָל בִּמְקוֹם לְהִצְטָרֵף לֶהָמוֹן, שֶׁיָּצַר נְחִילֵי אָדָם מִזְדַּמְזְמִים סְבִיב עֶמְדוֹת הַבּוּפֹה הָאֲרוּכּוֹת, חָצוּ אֶת הַחֶדֶר מִבְּלִי לְהִתְעַכֵּב. הָרָעָב דָּקַר לְרִבְקָה בַּבֶּטֶן אֲבָל הִיא הֲלָכָה בִּכְנִיעוּת אַחֲרֵי לָרִיסָה עַד שֶׁהִגִּיעוּ לְחֶדֶר גָּדוֹל יוֹתֵר, שֶׁהָאֲנָשִׁים יָשְׁבוּ לֶאֱכוֹל בּוֹ סְבִיב עֶשְׂרוֹת שׁוּלְחָנוֹת וְכִסְאוֹת פְּשׁוּטִים בְּצֶבַע עֵץ בָּהִיר.
"שֶׁל מִי כָּל זֶה?" שָׁאֲלָה כְּשֶׁעָבְרוּ לְיַד מַרְאֶה מְסַחְרֵר: שְׁלוֹשָׁה שׁוּלְחָנוֹת נְטוּשִׁים, וַעֲלֵיהֶם עֶשְׂרוֹת צַלָּחוֹת עֲמוּסוֹת, כּוֹרְעוֹת תַּחַת הֲרָרִי מָזוֹן מִסּוּגִים שׁוֹנִים, מַאֲכָלִים, תִּילֵּי תִּילִּים, וּבֵינֵיהֶם מַפִּיּוֹת מְשׁוּמָּשׁוֹת, מַזְלְגוֹת נְעוּצִים וְשֶׁמּוּטִּים וְכוֹסוֹת מְלֵאוֹת לְמֶחֱצָה בְּנוֹזְלִים בִּשְׁלַל צְבָעִים.
"אֲנָשִׁים פֹּה מִתְנַהֲגִים כְּאִילּוּ מָחָר הָאוֹכֶל יוֹצֵא מֵהָאוֹפְנָה!" חִייְּכָה לָרִיסָה. "כָּכָה הַמְּנַהֶלֶת שֶׁלָּנוּ אוֹמֶרֶת. תֶּיכֶף יָבוֹאוּ לְנַקּוֹת, אַל תִּדְאֲגִי. הַשּׁוּלְחָן שֶׁלָּנוּ זֶה 18, תִּזְכְּרִי? הִנֵּה, שָׁם, בַּפִּינָּה. אֵיפֹה שֶׁמְּנַחֵם, עִם הַחוּלְצָה הַיְּרוּקָּה. רוֹאֶה אוֹתוֹ? הוּא גַּם נִיצּוּל! מִלִּיטָא, נִדְמֶה לִי. אַתְּ מִפּוֹלִין, לֹא? שְׁנֵיכֶם לֹא הַסְכָּמָתָם לָשִׂים צָמִיד שֶׁל הַמָּלוֹן. הִסְבַּרְתִּי לִמְנַהֶלֶת שֶׁזֶּה נוֹשֵׂא רָגִישׁ. שָׁלוֹם מְנַחֵם!" צְעָקָה לָרִיסָה. "אֵיזֶה חָתִיךְ אַתָּה הָעֶרֶב! צְ'רִי הֲלָכָה לְהָבִיא לְךָ אוֹכֶל? תַּכִּיר, זֹאת גְּבֶרֶת גְּרוֹס. גַּם הִיא לֹא הִסְכִּימָה לָשִׂים צָמִיד!"
רִבְקָה הִבִּיטָה בִּמְנַחֵם וְאָמְרָה שָׁלוֹם, אֲבָל הוּא לֹא עָנָה. הַמַּבָּט שֶׁלּוֹ הָיָה מְעוּרְפָּל, וְנָתוּן רַק לֶחָזֶה שֶׁל לָרִיסָה, שֶׁחִייְּכָה אֵלָיו וְסִינְּנָה בְּשֶׁקֶט: "דְּמִנַּצֵּיהּ. הַפִילִיפִּינִית שֶׁלּוֹ בֶּטַח מַעֲמִיסָה בְּבוּפָה."
בְּדִיּוּק כְּשֶׁחָזְרָה רִבְקָה עִם הָאוֹכֶל שֶׁלָּהּ, חָזְרָה גַּם צְ'רִי לַשּׁוּלְחָן. צְ'רִי לֹא הִתְעַנְיְינָה בְּשִׂיחָה, רַק חָתְכָה לִמְנַחֵם אֶת הָאוֹכֶל לַחֲתִיכוֹת וְקָרְאָה לוֹ אַבָּאלֶ'ה. "טָעִים לָךְ, אַבָּאלֶ'ה?" "לִלְעוֹס, אַבָּאלֶ'ה." רִבְקָה אֲכַלֶּה מְעַט סָלָט, אוֹרֶז וּשְׁעוּעִית יְרוּקָּה, וְאָז נִיצְּלָה רֶגַע שֶׁבּוֹ אִישׁ לֹא רוֹאֶה, וְאָסְפָה אֶת הַלַּחְמָנִיּוֹת הָעֲגוּלּוֹת שֶׁעַל הַשּׁוּלְחָן בְּתוֹךְ מַפִּית וְהַכְּנִיסָה לַתִּיק. הִיא קָמָה וְיָצְאָה, קִיוְּותָה לַחֲמוֹק לְלָרִיסָה, אֲבָל בְּדִיּוּק כְּשֶׁלָּחֲצָה עַל כַּפְתּוֹר הַמַּעֲלִיּוֹת הִרְגִּישָׁה יָד לוֹפֶתֶת אֶת כְּתֵפָהּ. "מְנַסֶּה לִבְרוֹחַ לִי, אָה?" לָרִיסָה צָחֲקָה, וְהוֹבִילָה אוֹתָהּ לַכִּיוּוּן הֶהָפוּךְ. "מַכִּירָה אֶת דָּוִד חַיִּים? אֲנִי מֵתָה עָלָיו."
דָּוִד חַיִּים, כָּךְ הִתְבָּרֵר דֵּי מַהֵר, לֹא הָיָה רַק דּוֹדָה שֶׁל לָרִיסָה, אֶלָּא דּוֹדָם שֶׁל יַלְדֵי הַמָּלוֹן וְהָאִמָּהוֹת שֶׁלָּהֶם, וְהֵן נִצְמְדוּ לַבָּמָה שֶׁעָמַד עָלֶיהָ, רוֹחֵץ בִּתְאוּרָה צְהוּבָּה. הוּא נִרְאֶה פָּחוֹת אוֹ יוֹתֵר בְּגִילוֹ שֶׁל שֶׁאוּלַי, וַאֲפִילּוּ מְעַט דּוֹמֶה לוֹ. מִין יִשְׂרְאֵלִי נֶחְמָד כָּזֶה, מֵאֵלֶּה שֶׁמַּצִּיעִים לְךָ לָשֶׁבֶת כְּשֶׁהַתּוֹר בַּבַּנְק מִתְאָרֵךְ. הָיְתָה לוֹ חֲלִיפָה קְטַנָּה מִמִּידּוֹתָיו עִם פִּפְיוֹן אָדוֹם גָּבוֹהַּ, וְהוּא הִתְהַלֵּךְ מִצַּד לְצַד עַל הַבָּמָה וְעָשָׂה קוֹלוֹת שֶׁל חַיּוֹת.
"אֵיךְ קוֹרְאִים לְךָ?" הוּא פָּנָה לְיַלְדָּה קְטַנָּה שֶׁעָמְדָה לְצִדּוֹ עַל הַבָּמָה.
"קוֹרָל," הִיא עָנְתָה.
"קוֹרָל, אַתְּ נְשׂוּאָה?" שָׁאַל דָּוִד חַיִּים, וְכוּלָּם צָחֲקוּ.
הָאִמָּהוֹת הֵרִימוּ גָּבוֹהַּ אֶת הַתִּינוֹקוֹת, וּכְשֶׁהִתְחִיל לָשִׁיר שִׁיר עַל אַרְנָב בְּשֵׁם נַחוּם, הַהִתְלַהֲבוּת גָּבְרָה. כַּמָּה מֵהֶן פָּרְצוּ קָדִימָה, מְפַלְּסוֹת דַּרְכָּן בַּקָּהָל וּמְנִיפוֹת בָּאֲוִויר כִּסְאוֹת פְּלַסְטִיק. רֶגֶל שֶׁל כִּיסֵּא שִׁפְשְׁפָה אֶת גַּבָּהּ שֶׁל רִבְקָה וְהִיא מָעֲדָה וְנֶאֶלְצָה לְהִישָּׁעֵן עַל לָרִיסָה כְּדֵי לְהִתְיַיצֵּב.
"אַתְּ בְּסֵדֶר, גְּבֶרֶת גְּרוֹס?" תָּפְסָה לָרִיסָה אֶת שְׁתֵּי זְרוֹעוֹתֶיהָ בְּבֶהָלָה. רִבְקָה מִיהֲרָה לְהִזְדַּקֵּף, מָתְחָה אֲרֶשֶׁת פָּנִים רְגוּעָה וְהַנֶּהֱנֶה נִמְרָצוֹת. "אֲחוֹתִי, תִּזָּהֲרִי!" שְׁאָגָה לָרִיסָה, אֲבָל הָאִמָּהוֹת כְּבָר נֶעֶמְדוּ עַל כִּיסְאוֹת הַפְּלַסְטִיק, נִדְנְדוּ אֶת הַיַּשְׁבָן הֵנָּה וָהֵנָּה וְשָׁרוּ עִם הַדּוֹד חַיִּים בִּמְלוֹא גָּרוֹן. עֵינֶיהָ שֶׁל לָרִיסָה הִתְחִילוּ לְהִזְדַּגֵּג וְגַם הִיא סִימְּנָה בִּשְׂפָתֶיהָ: "נַחוּם – אַרְנָב שֶׁל אַהֲבָה". רִבְקָה הִסְתַּכְּלָה סְבִיב, כּוּלָּם 'אַחִי' ו-'אֲחוֹתִי', הִיא חָשְׁבָה. חַיִּים הוּא 'דָּוִד' וּמְנַחֵם הוּא 'אַבָּאלֶ'ה'. כְּמוֹ אָז, אַחֲרֵי הַמִּלְחָמָה, כְּשֶׁהַיְּלָדִים קָרְאוּ לִסְטָלִין אַבָּא.
זֶה הָיָה הָרֶגַע לַחֲמוֹק, וּכְדֵי לַעֲשׂוֹת אֶת זֶה, יָדְעָה, תִּצְטָרֵךְ לְהִתְעַרְבֵּב בָּהֶם. כְּשֶׁלָּרִיסָה הִבִּיטָה בָּהּ שׁוּב, רִבְקָה חִייְּכָה וְהֵזִיזָה אֶת רֹאשָׁהּ יָמִינָה וּשְׂמֹאלָה עִם הַמַּנְגִּינָה הַיַּלְדוּתִית. זֶה עָבַד. הַמֶּחֱווֹה מִילְּאָה אֶת לָרִיסָה שִׂמְחָה גְּדוֹלָה, וְהִיא נִפְנְתָה לַבָּמָה בְּיֶתֶר מְסִירוּת, מִזִּמְרַת וְרוֹקֶדֶת לִצְלִילֵי שִׁירוֹ שֶׁל כּוֹכַב הַיְּלָדִים הַמְּבוּגָּר. אַחַת, שְׁתַּיִים, שָׁלוֹשׁ, סִפְרָהּ רִבְקָה, וְאָז נִשְׁעֲנָה לְאָחוֹר וְנָתְנָה לַקָּהָל הַמִּתְעַנֵּג לִבְלוֹעַ אוֹתָהּ. הֵם דָּחֲפוּ הֵנָּה וָהֵנָּה וְהִיא הִסְתַּחְרְרָה בֵּינֵיהֶם בְּחִיּוּךְ מָתוּחַ, עַד שֶׁלְּבַסּוֹף נִפְלְטָה מִתּוֹךְ הֶהָמוֹן. בִּצְעָדִים קְטַנִּים יָצְאָה לִמְצוֹא אֶת דַּרְכָּהּ לְאוּלַם הַכְּנִיסָה, שָׁם נִיסָּה לְהִתְנַקֵּשׁ בְּחַיֶּיהָ הָעַכְבָּר הָעֲנָקִי לִפְנֵי כַּמָּה שָׁעוֹת.
הַמָּקוֹם הָיָה רֵיק, מְסִילּוֹת הָרַכָּבוֹת הַמְּצוּיָּירוֹת עַל הַשְּׁטִיחִים הָיוּ פְּנוּיוֹת, רַק מֵאֲחוֹרֵי הַדֶּלְפֵּק יָשְׁבוּ שְׁנֵי פְּקִידֵי קַבָּלָה וְדִיבְּרוּ בַּטֵּלֵפוֹן.
"גִּיבֶרֶת," שָׁמְעָה קוֹל קוֹרֵא אַחֲרֶיהָ. "סִלְחִי לִי, גִּיבֶרֶת," הוּא הִמְשִׁיךְ, וְגַם הִיא הִמְשִׁיכָה, נִמְרָצוֹת, לְעֵבֶר הַדֶּלֶת. כְּשֶׁלֹּא עָנְתָה דִּילֵּג לְעֶבְרָהּ וְהִתְחִיל לִשְׁאוֹל שְׁאֵלוֹת. לָמָּה אֵין לָהּ צָמִיד, הוּא בִּיקֵּשׁ לְבָרֵר, וְאֶת מִי הִיא מְחַפֶּשֶׂת וּלְאָן יֵשׁ לָהּ לָלֶכֶת בְּשָׁעָה כָּזֹאת.
"אֲנִי הִתְבַּלְבַּלְתִּי בַּכִּיוּוּן, סְלִיחָה," אָמְרָה לוֹ, "אֵיפֹה פֹּה הַמַּעֲלִיּוֹת?"
הַפָּקִיד דָּרַשׁ שֶׁתַּגִּיד לוֹ אֶת שְׁמָהּ, בִּיקֵּשׁ שֶׁתִּתְלַוֶּוה אֵלָיו לַדֶּלְפֵּק, הִקְלִיד בַּמַּחְשֵׁב וְאָז נִרְאֶה שֶׁרָוַוח לוֹ. "אַתְּ רוֹצֶה שֶׁאֲנִי אֶקְרָא לְלָרִיסָה?" שָׁאַל.
"לֹא צָרִיךְ, הִיא נֶהֱנֵית מֵהַמּוֹפָע," אָמְרָה, "וַאֲנִי קְצָת עֲיֵיפָה."
הַפָּקִיד לִיוּוֹה אוֹתָהּ לַמַּעֲלִיּוֹת, הִצְעִיד אוֹתָהּ פְּנִימָה וְלַחַץ עַל מִסְפַּר הַקּוֹמָה שֶׁלָּהּ, וְהוּא נִדְלַק תַּחַת אֶצְבָּעוֹ בְּצָהוֹב. "שֶׁיִּהְיֶה לָךְ לַיְלָה טוֹב," אָמַר וְהִבִּיט בָּהּ עַד שֶׁנֶּעֱלַם מֵאֲחוֹרֵי דְּלָתוֹת הַנִּסְגָּרוֹת. מִיָּד לָחֲצָה, בְּאֶצְבַּע רוֹעֶדֶת, עַל כַּפְתּוֹר נוֹסָף: קוֹמַת הַבְּרֵיכָה.
רֵיחַ הַכְלוֹר נִכְנַס דֶּרֶךְ חֲרִיצֵי דַּלְתוֹת הַמַּעֲלִית וְשֶׁטֶף אֶת פָּנֶיהָ כְּשֶׁהַדְּלָתוֹת נִפְתְּחוּ לִרְווֹחָה וְחָשְׂפוּ פִּיגּוּמִים רַבִּים וְסִרְטֵי אַזְהָרָה אֲדוּמִּים-לְבָנִים שֶׁכְּמוֹ עָטְפוּ בַּאֲרִיזַת מַתָּנָה דָּבָר שֶׁעָתִיד לִהְיוֹת כַּנִּרְאֶה מִתְקָן מַרְשִׁים: מַגְלֵשָׁה שֶׁתִּתְפַּתֵּל יוֹם אֶחָד סְבִיב כָּל חֶלְקוֹ הָאֲחוֹרִי שֶׁל הַמָּלוֹן. אִישׁ לֹא הָיָה בַּבְּרֵיכָה, הַמַּיִם זָהֲרוּ בְּאוֹר מְלָאכוּתִי בָּהִיר, חֲלָקִים וּשְׁקֵטִים. רִבְקָה נָתְנָה לָחוּשׁ הַמְּיוּחָד שֶׁלָּהּ לִפְעוֹל: הִיא עַצְמָהּ עֵינַיִים, וְאָז פָּקְחָה אוֹתָן שׁוּב, צָעֲדָה יָמִינָה, שׁוּב יָמִינָה, הֲלָכָה יָשָׁר, מְעַט לַשְּׂמֹאל, וּמָצְאָה. לְיַד גֶּדֶר חֲצַר הַמָּלוֹן עָמַד פַּח אַשְׁפָּה מִתְפַּקֵּעַ מֵעֲטִיפוֹת צִבְעוֹנִיּוֹת שֶׁל קַרְטִיבִים. רִבְקָה עָמְדָה לְיַד הַפַּח וְלִיחְשְׁשָׁה: "פָּסָסָסָט פָּסָסָסָט. פָּסָסָסָט פָּסָסָסָט." בְּתוֹךְ מִסְפַּר שְׁנִיּוֹת הֵם הוֹפִיעוּ. שְׁלוֹשָׁה חֲתוּלִים טְבֶרְיָינִים שְׁמָנִים. הִיא צָפְתָה בָּהֶם נִכְנָסִים, נִדְחָקִים דֶּרֶךְ הַמְּעוּיָּינִים בְּגֶדֶר הַבַּרְזֶל וּמִתְקָרְבִים אֵלֶיהָ. רִבְקָה פָּתְחָה אֶת הַתִּיק וְהוֹצִיאָה בַּחֲגִיגִיּוּת אֶת הַלַּחְמָנִיּוֹת. הַחֲתוּלִים הִבִּיטוּ בָּהּ כְּמוֹ בַּקּוֹסֶמֶת. הִיא פּוֹרְרָה אֶת הַלַּחְמָנִיּוֹת לַחֲתִיכוֹת קְטַנּוֹת וּפִיזְּרָה עַל הָרִצְפָּה הִדְבִּיקָה. "בְּתֵיאָבוֹן."
בְּדַרְכָּהּ חֲזָרָה לַחֶדֶר עָצְרָה שׁוּב הַמַּעֲלִית בְּקוֹמַת הַמִּסְעָדָה, וְרִבְקָה הֶחֱלִיטָה לָצֵאת. הַמּוּזִיקָה עוֹד הִצְטַלְצְלָה מִכֵּיווֹן אוּלָם הַהוֹפָעוֹת, וַחֲדַר הָאוֹכֶל, שֶׁהָיָה קוֹדֶם הוֹמֶה אָדָם, הָיָה נָקִי, שָׁקֵט וְחָשׁוּךְ. מִרְווֹח כְּמוֹ אוּלָם נְשָׁפִים. רִבְקָה עָבְרָה לְיַד שׁוּלְחָנוֹת הַקֵּיְיטֵרִינְג וְהֵרִימָה בַּעֲדִינוּת אֶת הַמְּכַסִּים הַגְּדוֹלִים שֶׁל מַגְּשֵׁי הָאוֹכֶל, אֶחָד אַחֲרֵי הַשֵּׁנִי. נִיחוֹחַ אֵקוֹנוֹמִיקָה עָלָה בְּאַפָּהּ וְתַחְתִּיּוֹת נִירוֹסְטָה מַבְרִיקוֹת נִגְלוּ לְפָנֶיהָ בַּחֲשֵׁכָה. מַהֵר, תֶּיכֶף כְּבָר יִמְצָא אוֹתָהּ מִישֶׁהוּ וְיִגְרוֹר אוֹתָהּ בַּחֲזָרָה לְחַדְרָהּ, אוֹ גָּרוּעַ מִכָּךְ, לִמְסִיבָּה. הִיא הִמְשִׁיכָה לְהָרִים אֶת הַמְּכַסִּים לְפִי הַסֵּדֶר, עַד שֶׁהִגִּיעָה לְעֶגְלַת הַלְּחָמִים, אוֹתָהּ עוֹד לֹא הִסְפִּיקוּ לִפְנוֹת. אוֹ שֶׁאוּלַי, הֵבִינָה, הִיא כְּבָר עוֹמֶדֶת מוּכָנָה לַאֲרוּחַת הַבּוֹקֶר, עִם הַחֶמְאָה, הָרִיבּוֹת, הַשּׁוֹקוֹלָד לִמְרִיחָה. אֲנִי לֹא אֶהְיֶה פֹּה מָחָר, חָשְׁבָה בְּעוֹד הִיא מְמַלֵּאת אֶת הַתִּיק בַּאֲרִיזוֹת הַקְּטַנּוֹת. כְּשֶׁהָיָה הַתִּיק גָּדוּשׁ, הִגִּיעַ תּוֹרוֹ שֶׁל הַלֶּחֶם. בְּתוֹךְ סַלֵּי קַשׁ נָחוּ לְחָמִים מִסּוּגִים שׁוֹנִים. אֶת הַסְּוֵודֶר רִיפְּדָה הֵיטֵב מִבִּפְנִים. בִּמְיוּמָּנוּת יָצְרָה לָהּ תַּחְתָּיו שִׁירְיוּן הָדוּק שֶׁל בַּגִּטַּיִם. לַגַּרְבַּיִים הִשְׁחִילָה פְּרוּסוֹת גְּבִינָה.
בְּלֵב מְפַרְפֵּר עָשְׂתָה אֶת דַּרְכָּהּ בַּחֲזָרָה לַחֶדֶר. אֲנִי כְּבָר לֹא בְּנוּיָה לַדְּבָרִים הָאֵלֶּה, חָשְׁבָה כְּשֶׁרָאֲתָה אֶת עַצְמָהּ בְּמַרְאַת הַמַּעֲלִית, חֲתִיכַת בַּגֵּט מְגָרֶדֶת מְצִיצָה לָהּ מִצַּוְּוארוֹן הַסְּוֵודֶר, שִׁיעֲרָה הַדָּלִיל פָּרוּעַ וְעֵינֶיהָ מִתְרוֹצְצוֹת, מֵימִיּוֹת. הִיא נַעֲלֶה אֶת דֶּלֶת חֲדֵרָה פַּעֲמַיִים וְרוּקְּנָה אֶת הַשָּׁלָל: שְׁמוֹנָה בַּגִּטַּיִם, תְּרֵיסַר פְּרוּסוֹת גְּבִינָה, עֶשְׂרִים וְאַחַת קוּפְסָאוֹת קְטַנְטַנּוֹת שֶׁל חֶמְאָה, שֵׁשׁ רִיבּוֹת זְעִירוֹת וְעוֹד תֵּשַׁע אֲרִיזוֹת אִישִׁיּוֹת שֶׁל שׁוֹקוֹלָד לִמְרִיחָה. נוֹתְרוּ גַּם הַפְּרִיכִיּוֹת, (מַזָּל שֶׁהִתְאַפְּקָה וְלֹא אֲכַלֶּה חֲבִילָה נוֹסֶפֶת), שַׂקִּיקֵי הַתֶּה, הַסּוּכָּר, סוּכָּרִיּוֹת הַמְּצִיצָה וְשָׁלוֹשׁ כּוֹסוֹת הַמָּרָק בַּכּוֹס שֶׁהֵבִיאָה מִגִּבְעָתַיִים בַּמִּזְווֹדָה. לֹא רַע.
רִבְקָה הִתְיַישְּׁבָה אֶל שׁוּלְחַן הַכְּתִיבָה, שָׁם חִיכָּה לָהּ, בְּמֶרְכָּזוֹ, נְיָיר מִכְתָּבִים מְהוּדָּר שֶׁעָלָיו הוּטְבַּע בִּדְפוּס כָּחוֹל שָׁם הַמָּלוֹן וּלְיָדוֹ אִיּוּר שֶׁל גַּלֵּי הַכִּנֶּרֶת. הִיא הֵרִימָה אֶת עֵט הַפְּלַסְטִיק הַכָּחוֹל וְחַלְּצָה אֶת הַפְּקָק בִּנְשִׁיכָה.
"קֵיטִי הַיְּקָרָה," כָּתְבָה.
"שָׁתִינוּ יוֹדְעוֹת שֶׁלֹּא קָרָאתִי לְךָ קֵיטִי. שָׁתִינוּ יוֹדְעוֹת שֶׁלֹּא קָרָאתִי לְךָ כְּלָל כְּבָר שָׁנִים רַבּוֹת, וְגַם כְּשֶׁהָיִיתָ חֶבְרָתִי הַסּוֹדִית וְהַקְּרוֹבָה בְּיוֹתֵר, בַּיָּמִים הַטְּרוּפִים, הַקָּרִים הַהֵם, לֹא כָּתַבְתִּי לְךָ אֲפִילּוּ אוֹת. מִבְּחִינָה זוֹ אָנָה פְרַנְק הָיְתָה חֲכָמָה וּמוּצְלַחַת מִמֶּנִּי, מִבְּחִינוֹת אֲחֵרוֹת עָלִיתִי אֲנִי עָלֶיהָ. אֲנִי כּוֹתֶבֶת לְךָ אֶת הַדְּבָרִים הָאֵלֶּה מִבֵּית מָלוֹן בָּעִיר טְבֶרְיָה שֶׁלְּחוֹף הַכִּנֶּרֶת. וַדַּאי תִּשְׁתּוֹמְמִי לְגַלּוֹת שֶׁהַגֶּרְמָנִים עוֹד יֵשׁ לָהֶם אֲחִיזָה בִּי, לֹא רַק בַּחֲלוֹמוֹת הַלַּיְלָה אֶלָּא גַּם בַּיָּמִים. הֵם אֵלֶּה שֶׁשָּׂמוּ אוֹתִי פֹּה, בְּחַדְרוֹן קָטָן בַּקּוֹמָה הַחֲמִישִׁית. מִחוּץ לְדֶלֶת הָעוֹלָם מִשְׁתּוֹלֵל, אֲבָל הַחֶדֶר הַזֶּה שָׁקֵט וְטוֹב, לְפָחוֹת בֵּינְתַיִים, עַד שֶׁיַּתְחִילוּ לְהִתְדַּפֵּק. יֵשׁ לִי דֵּי מָזוֹן, שֵׁירוּתִים, מַיִם זוֹרְמִים וַאֲפִילּוּ שְׁנֵי סְפָרִים וְטֵלֵוִויזְיָה צִבְעוֹנִית. הָאֶצְבָּעוֹת פָּחוֹת רוֹעֲדוֹת, רוֹאָה אֶת כְּתַב הַיָּד? זֶה סִימָן שֶׁלַּחַץ הַדָּם מִתְיַיצֵּב. 
אֲנִי מִצְטַעֶרֶת. אֵינֶנִּי זוֹכֶרֶת מָה הָיָה שִׁמְךָ, וַהֲרֵי אֲנִי זוֹ שֶׁנָּתַתִּי לְךָ אוֹתוֹ. הָיִיתָ אֲדוּמַּת שֵׂיעָר, עִם תַּלְתַּלִּים רַכִּים, גּוּמּוֹת בְּלֶחָיַיִם סְמוּקוֹת וְיָדַיִים וְרוּדּוֹת, נְקִיּוּת. תָּמִיד לָבַשְׁתָּ אֶת תִּלְבּוֹשֶׁת בֵּית הַסֵּפֶר. הִמְשַׁכְתָּ לִלְבּוֹשׁ אוֹתָהּ גַּם כְּשֶׁנִּסְגָּרוֹ הַשְּׁעָרִים. בְּעוֹד אֲנִי הִצְטַמַּקְתִּי לִי וְהִתְבַּלֵּיתִי בְּבִגְדֵי הַיְּשָׁנִים, דְּהוּיָה וּבוֹרַחַת, אַתְּ נִשְׁאֶרֶת בְּדִיּוּק אוֹתוֹ הַדָּבָר. אוּלַי אִיבַּדְתִּי אוֹתְךָ בַּיָּם? אַתְּ וַדַּאי הִתְעוֹפַפְתָּ לָךְ בִּסְעָרָה בֵּין מְדִינוֹת וּשְׁחָפִים. פֹּה בָּאָרֶץ הַזֹּאת כְּבָר לֹא הָיִינוּ יַחַד וְגַם אֲנִי זָכִיתִי בְּשֵׁם חָדָשׁ וְיוֹתֵר לֹא הָיִיתִי רֵגִינָה. אִם כָּךְ, זֶה בְּסֵדֶר. תִּהְיִי אַתְּ קֵיטִי, וַאֲנִי אֶהְיֶה רִבְקָה. נָעִים מְאוֹד.
הַרְבֵּה דְּבָרִים קָרוּ מֵאָז שֶׁהָיִיתָ לְצִדִּי. אֶת חֶלְקָם אֲנִי מְבַקֶּשֶׁת לִשְׁכּוֹחַ. הַאִם אַתְּ, מַמָּשׁ כָּמוֹנִי, כְּבָר אֵינְךָ יַלְדָּה קְטַנָּה? הַאִם אֶפְשָׁר לְדַבֵּר אִיתְּךָ עַל כָּל הַדְּבָרִים מִבְּלִי לָחוּס? גַּם אִם נִשְׁאֶרֶת קְטַנְטוֹנֶת עִם שִׁינֵּי חָלָב, הֲרֵי מֵעוֹלָם לֹא הָיָה  אִישׁ שֶׁיְּכַסֶּה בְּיָדַיִים רַכּוֹת עַל עִינְיָינוֹ, שֶׁיֶּאֱטוֹם אֶת הָאוֹזְנַיִים לְאֵימָה. אִם כֵּן, לֹא אָחוּס, כִּי אֵין עַל מִי. אֵין עַל מָה. אַתְּ הָיִיתָ לְצִדִּי כְּשֶׁאֲבַדּוֹ כּוּלָּם יַחַד. מִגְדַּל צַלָּחוֹת צָפוּף שֶׁהִתְנַפֵּץ בְּטַלְטֵלָה. לֹא נוֹתַר אֶלָּא לִסְגּוֹר אֶת דֶּלֶת הָאָרוֹן וּלְהַמְשִׁיךְ. אַחֵר כָּךְ נִשְׁמְטָה מִיְּדֵי צַלַּחַת נוֹסֶפֶת, אֲבָל לֹא עַל זֶה יָשַׁבְתִּי לִכְתּוֹב לְךָ. גַּם לֹא עַל הָאַהֲבָה הַגְּדוֹלָה, לֹא עַל שְׁנֵי יְלָדִים מִשְׁלֵי, לֹא עַל חֲמִישָּׁה נְכָדִים, לָהֶם תָּמִיד דֵּי מָזוֹן וְכַר רַךְ לְהַנִּיחַ עָלָיו אֶת הָרֹאשׁ.
הַחַלּוֹן שֶׁלִּי מַשְׁקִיף עַל בְּרֵיכַת הַמָּלוֹן. הִיא רֵיקָה כָּעֵת, אֲבָל בַּבּוֹקֶר יִהְיוּ שָׁם שׁוּב אֲנָשִׁים רַבִּים, שְׂעִירִים מְאוֹד, וְהֵם יִצְעֲקוּ וְיָשִׁירוּ, יִזְעֲמוּ וְיִתְחַבְּקוּ, יִזְרְקוּ מַגָּבוֹת עַל הָאָרֶץ, יִבְלְעוּ קַרְטִיבִים צִבְעוֹנִיִּים וְיַחְטְטוּ בַּטֵּלֵפוֹנִים הַחֲכָמִים שֶׁלָּהֶם בְּאֶצְבָּעוֹת רְטוּבוֹת. מָה זֶה טֵלֵפוֹן חָכָם, אַתְּ וַדַּאי שׁוֹאֶלֶת, וַאֲנִי עָיַיפְתִּי מִלְּהַסְבִּיר. כָּל הַיּוֹם אֲנִי מַסְבִּירָה. מְלֶאכֶת הַתַּרְגּוּם לֹא נִגְמֶרֶת אַף פַּעַם, שֶׁתֵּדְעִי לָךְ, קֵיטִי. הַשָּׂפָה לֹא נָחָה. לֹא עַל הַלָּשׁוֹן וְלֹא עַל עוֹר הַתּוֹף, הִיא מִתְהַפֶּכֶת וּבוֹעֶטֶת. בַּשָּׁנִים הָרִאשׁוֹנוֹת חִיכִּיתִי שֶׁיַּעֲבוֹר לָהּ, שֶׁתִּתְיָיאֵשׁ, כְּפִי שֶׁקּוֹרֶה לִילָדִים בְּגִיל שְׁנָתַיִים וּבְגִיל הַהִתְבַּגְּרוּת, אֲבָל הִיא בְּשֶׁלָּהּ.
הַשָּׁעָה כְּבָר מְאוּחֶרֶת מְאוֹד, קֵיטִי. בְּעוֹד שְׁעָתַיִים אוֹ שָׁלוֹשׁ וַדַּאי תַּעֲלֶה הַשֶּׁמֶשׁ, וְאָז תָּבוֹא לָרִיסָה לִדְפּוֹק בָּדַלְתִּי וְלִצְעוֹק לִי: 'גְּבֶרֶת גְּרוֹס? גְּבֶרֶת גְּרוֹס???' אֲנִי רוֹאֶה אֶת הַבִּלְבּוּל אוֹחֵז בְּפַרְצוּפְךָ הַמָּתוֹק: 'גְּבֶרֶת גְּרוֹס?!' שֵׁמוֹת קַל לְהַחֲלִיף, קֵיטִי אֲהוּבָה. הֵם כְּמוֹ מַיִם בָּאַמְבַּטְיָה. אֲבָל הֵם לֹא יִקְּחוּ אוֹתְךָ רָחוֹק.
לֹא אוֹכֶל לִפְתּוֹחַ אֶת הַדֶּלֶת לְלָרִיסָה. קֵיטִי, אֲנִי לֹא אֶהְיֶה כְּמוֹ אוֹתָהּ יַלְדָּה הוֹלַנְדִּית. אוֹתִי לֹא יִתְפְּסוּ. אוֹתִי לֹא יְצַיְּירוּ בַּקּוֹמִיקְס וְלֹא יַמְחִיזוּ מַחֲזֶמֶר בִּבְרוֹדְוֶוי שֶׁבּוֹ אָנוּ מְזַמְּרוֹת אַחַת לַשְּׁנִיָּיה בַּכּוּתְנוֹת.
הַשָּׁעָה מְאוּחֶרֶת וּמוּקְדֶּמֶת, תָּלוּי אִם אֶת יַנְשׁוּף אוֹ פָּרָה. אֲנִי עֲיֵיפָה אֲבָל נִמְרֶצֶת. לֹא רוֹצָה לִישׁוֹן וְלֹא יָכוֹלְתִּי לִישׁוֹן גַּם אִילּוּ רָצִיתִי. אַתְּ יוֹדַעַת שֶׁבַּכִּינֶּרֶת הַשֶּׁמֶשׁ עוֹלָה בַּיָּם? פִּתְאוֹם, בַּזְּמַן שֶׁאֲנִי כּוֹתֶבֶת לְךָ, הִרְגַּשְׁתִּי שֶׁהִיא שׂוֹרֶפֶת לִי מֵעֶצֶם הַזָּנָב לְמַעְלָה, לְאוֹרֶךְ עַמּוּד הַשִּׁדְרָה, וְאָז הֵבַנְתִּי שֶׁהַשָּׁעָה קִרְבָה. אֲנִי לֹא יְכוֹלָה לְהַסְבִּיר, וּלְךָ גַּם לֹא צָרִיךְ. הַשְּׂרֵיפָה הַזֹּאת הֵקִימָה אוֹתִי מֵהַכִּיסֵּא.
שָׁלוֹם לְךָ, קֵיטִי. הִגִּיעַ הַזְּמַן לְהִיפָּרֵד."
אֶת אַפָּהּ הוֹצִיאָה רִאשׁוֹן מֵהַחֶדֶר. הַמִּסְדְּרוֹנוֹת הָיוּ רֵיקִים וְהַשְּׁטִיחִים רַכִּים וַאֲרוּכִּים. אֶת צְעָדֶיהָ לֹא שָׁמְעָה, רַק אֶת רַחַשׁ הָאֲוִויר בְּאַף, יוֹצֵא וְנִכְנַס, בְּעוֹד שִׁינֶּיהָ חֲשׁוּקוֹת. צְלִילֵי הַמַּעֲלִית הִקְפִּיצוּ אוֹתָהּ בִּמְקוֹמָהּ. הִיא נִכְנְסָה וְלָחֲצָה עַל כַּפְתּוֹר קוֹמַת הַבְּרֵיכָה.
הַבְּרֵיכָה הָיְתָה רֵיקָה, וְהַלַּיְלָה עוֹד שָׁחוֹר. הִיא הִבִּיטָה מַעְלָה וְרָאֲתָה אֶת הַמַּגְלֵשָׁה הָעֲנָקִית. הַמִּתְקָן הַמַּרְשִׁים שֶׁעוֹמֵד לְקַשֵּׁט אֶת הַמָּלוֹן בְּצִינּוֹרוֹת עֲקַלְקַלִּים וּלְחַלֵּץ מֵהַיְּלָדִים צְווֹחוֹת שֶׁל עוֹנֶג. הַמִּגְדָּל שֶׁמִּמֶּנּוּ נִכְנָסִים לְתוֹךְ הַמַּגְלֵשָׁה כְּבָר עָמַד בִּמְקוֹמוֹ, מַדְרֵגוֹת רַבּוֹת מוֹבִילוֹת אֵלָיו, אֲבָל בֵּינְתַיִים חוּבַּר צִינּוֹר הַמַּגְלֵשָׁה לַכִּיוּוּן הֶהָפוּךְ, כָּךְ שֶׁבִּמְקוֹם שֶׁתִּתְפַּתֵּל לָהּ וְתִשְׁפּוֹךְ אֶת הָאֲנָשִׁים לְתוֹךְ מֵי הַבְּרֵיכָה, הַמַּגְלֵשָׁה הִתְפַּתְּלָה לַכִּיוּוּן הַשֵּׁנִי. רִבְקָה הִידְּקָה אֶת רְצוּעוֹת תִּיק הַגַּב, וְהִנֵּה מָצְאָה אֶת עַצְמָהּ קוֹרַעַת אֶת סִרְטֵי הָאַזְהָרָה וּמְטַפֶּסֶת עַל הַמַּדְרֵגוֹת הָרַבּוֹת, בְּדַרְכָּהּ אֶל סוּלַּם הַמְּתַקֵּן הַגָּבוֹהַּ.
מִשֶּׁהִגִּיעָה אֵלָיו, טִיפְּסָה בַּשָּׁלָב הָרִאשׁוֹן, וְאָז בִּשְׁנֵי. הַמַּעֲקֶה הָיָה קַר. אוֹר הַבְּרֵיכָה הַמְּנַצְנֵץ הִשְׁתַּקֵּף בַּמַּעֲקֶה הַכָּסוּף. רֶגֶל-רֶגֶל יַד-יָד, בְּלִי לַחֲשׁוֹב, רַק לֹא לַחֲשׁוֹב. הֵם לֹא יִתְפְּסוּ אוֹתָנוּ, נָכוֹן, קֵיטִי? לְהַמְשִׁיךְ בַּסֵּדֶר הַטּוֹב, בְּלִי לְהִתְבַּלְבֵּל. רֶגֶל-רֶגֶל יַד-יָד. לְבַסּוֹף הִתְיַישְּׁרָה תַּחְתֶּיהָ הָרִצְפָּה וְהִיא הִגִּיעָה לְיַעֲדָהּ. הָרַגְלַיִים שֶׁלָּהּ הָיוּ קַלּוֹת כָּל כָּךְ שֶׁחָשְׁשָׁה לְפֶתַע שֶׁאוּלַי אָבַד לָהּ כּוֹחַ הַכְּבִידָה וְהַתִּיק שֶׁעַל גַּבָּהּ הוּא הַדָּבָר הַיָּחִיד הַמּוֹנֵעַ מִמֶּנָּה לְהִתְעוֹפֵף. רִבְקָה הִתְיַישְּׁבָה וְהַיְּשִׁירָה מַבָּט לְמַטָּה, אֶל הָאֲדָמָה הַקָּשָׁה, הָרְחוֹקָה, וּמִיָּד טִילְטֵל כָּל הָאוֹי-וַאֲבוֹי אֶת נְשִׁימָתָהּ הַמְּאוּמֶּצֶת. הִיא הִרְגִּישָׁה אֶת קַצְווֹת גּוּפָהּ. הָעֲצַבִּים הִתְעוֹרְרוּ וְחִיפְּשׂוּ אֶת הַשֶּׁמֶשׁ בִּפְרָאוּת, כְּמוֹ שְׂדֵה חַמָּנִיּוֹת.
זֶה רַעְיוֹן אָיוֹם וְנוֹרָא. אֶפְשָׁר בְּהֶחְלֵט לַעֲצוֹר. לָשֶׁבֶת עַד הַבּוֹקֶר, עַד בּוֹא הַמְּנַקֶּה, הַמַּצִּיל, הַצֶּוֶות, וְאָז לִקְרוֹא בְּיָדַיִים מוּרָמוֹת: אֲנִי פֹּה לְמַעְלָה, נִיצּוֹלַת הַשּׁוֹאָה. תְּפַסְתֶּם אוֹתִי. אַחֲרֵי כָּל הַשָּׁנִים הָאֵלֶּה.
לֹא.
הִיא נְשָׁמָה נְשִׁימָה עֲמוּקָּה, סִידְּרָה רַגְלַיִים, אַחַת לַצַּד הַשְּׁנִיָּיה, וְעַל הַחַיִּים וְעַל הַמָּוֶות. רִבְקָה דָּחֲפָה אֶת עַצְמָהּ בַּעֲדִינוּת קָדִימָה, בְּעֶזְרַת הַיָּדַיִים, אֶל מֵעֵבֶר לְסַף.
הַסִּחְרוּר בְּמוֹרַד פִּיר הַמַּגְלֵשָׁה הָאָפֵל הֵחֵל מִיָּד, מָהִיר וּפָרוּעַ. הִיא הִתְפַּתְּלָה בְּתוֹךְ הַצִּינּוֹר בִּתְנוּעָה חֲלַקְלַקָּה וּמְהִירָה כָּל כָּךְ, וּבְכָל פַּעַם שֶׁצִּיפְּתָה שֶׁמֵּעֵבֶר לַסִּיבּוּב הַבָּא תִּמְצָא אֶת עַצְמָהּ בְּאוֹר, הִגִּיעַ עוֹד פִּיתּוּל, וְעוֹד אֶחָד, עַד שֶׁהִפְסִיקָה לְמַנּוֹת אוֹתָם וּלְמַשֵּׁשׁ אֶת מִיכַל הַפִיבֶּרְגְּלָס הַלּוּלְיָינִי מִבִּפְנִים וּפָשׁוּט אָחֲזָה כְּצַנְחָנִית בִּרְצוּעוֹת הַתִּיק שֶׁלִּכְתֵפֶיהָ. כְּשֶׁנִּפְלְטָה לְבַסּוֹף מֵהַצִּינּוֹר, פָּגַשׁ גּוּפָהּ אֶת הַקַּרְקַע: אֲדָמָה דְּלִילָה בַּדֶּשֶׁא. זֶה הָיָה מַפְתִּיעַ, אֲבָל לֹא מְאוֹד כּוֹאֵב. הִיא יָשְׁבָה כָּךְ רֶגַע, מְסוּחְרֶרֶת, מִצִּדָּהּ הַשֵּׁנִי שֶׁל גֶּדֶר הַמָּלוֹן, חוֹפָשֶׁיהָ.
הַדֶּרֶךְ אֶל הַחוֹף הָיְתָה קְצָרָה. שְׁלָטִים יָפִים הִצְבִּיעוּ עָלָיו, וּכְשֶׁרָאֲתָה אוֹתָם הֵבִינָה שֶׁעָלֶיהָ לְהִזְדָּרֵז כִּי הַחֲשֵׁכָה מִתְפַּזֶּרֶת, וּבְתוֹךְ דַּקּוֹת סְפוּרוֹת וַדַּאי תָּצִיץ הַשֶּׁמֶשׁ מֵעַל מֵי הַכִּנֶּרֶת. הַמַּיִם הִרְעִישׁוּ וְרוּחַ נְעִימָה לִיטְּפָה אֶת הַסַּנְטֵר וְהַמֵּצַח. הָרַגְלַיִים מָצְאוּ אֲחִיזָה בַּקַּרְקַע הַמְּשׁוּבֶּצֶת אֲבָנִים וְשִׁבְרֵי צְדָפִים. כְּשֶׁקָּרְבָה מַסְפִּיק, עָצְרָה וְהִנִּיחָה אֶת הַתִּיק הַקָּטָן. הִיא פָּתְחָה אוֹתוֹ וְהוֹצִיאָה מִתּוֹכוֹ חֲתִיכַת בְּגֵט.
הַשֶּׁמֶשׁ הֵצִיצָה. נְקוּדָּה כְּתוּמָּה שֶׁפָּרְצָה בִּמְהִירוּת, עוֹלָה מִן הֶהָרִים. הָאוֹר שֶׁהַפִּיצָה הָיָה קַר וְתָכוֹל.
רִבְקָה פּוֹרְרָה בְּאֶצְבְּעוֹתֶיהָ אֶת הַלֶּחֶם וְלָחֲשָׁה: "פָּסָסָסָט פָּסָסָסָט. פָּסָסָסָט פָּסָסָסָט." הִיא זָרְקָה אֶת הַפֵּירוּרִים לְכִיוּוּן הַמַּיִם, וְהָרוּחַ נָשְׂאָה אוֹתָם הָלְאָה. הַדָּגִים שָׁמְעוּ וּבָאוּ. הֵם הִתְקָרְבוּ וְיָצְרוּ מְעַרְבּוֹלוֹת קְטַנּוֹת, חוֹבְטִים סְבִיבָם בִּפְרָאוּת. רִבְקָה פּוֹרְרָה עוֹד וְעוֹד, וְהִשְׁלִיכָה, בִּמְיוּמָּנוּת הוֹלֶכֶת וְגוֹבֶרֶת, מַחְלֶקֶת שָׁוֶוה בְּשָׁוֶוה, מְעַט לְכָאן, מְעַט לְשֵׁם וְאָז בָּאֶמְצַע, לְכָל הַדָּגִים הָרְעֵבִים כּוּלָּם.
 



https://www.shortstoryproject.com/he/story/%d7%94%d7%9b%d7%95%d7%9c-%d7%9b%d7%9c%d7%95%d7%9c-%d7%a7%d7%99%d7%98%d7%99/
#הוּמוֹרִיסְטִי#זְקֵנָה#שׁוֹאָה