דֶּיְוִויד נָעַץ מַבָּט בַּתְּמוּנָה שֶׁל מֵימֵי, שֶׁצּוּלְּמָה בְּבַר מִצְוָוה שֶׁלּוֹ, עֶשְׂרִים וְחָמֵשׁ שָׁנָה קוֹדֶם לָכֵן. הִיא הָיְיתָה אַחְיָינִיתוֹ, אַחְיָינִית מִדַּרְגָּה שְׁנִיָּיה, וְהִיא וּמִשְׁפַּחְתָּהּ בָּאוּ לְמִילְוָוקִי מִבְּרוּקְלִין לִכְבוֹד הָאֵירוּעַ. הוּא זָכַר שֶׁהָיָה מְאוֹהָב בָּהּ בַּטֶּקֶס. הָיוּ לָהּ שֵׂיעָר מֶשִׁי שָׁחוֹר וְעֵינַיִים חוֹמוֹת גְּדוֹלוֹת עִם רִיצּוּדֵי זָהָב. הִיא הָיְיתָה רָזָה וּגְבוֹהָה, בַּעֲלַת פָּנִים מוֹאֳרָכוֹת כְּמוֹ דְּיוֹקָן יקַר עֵרֶךְ, וְשֶׁיַּעֲרָהּ הָיָה תָּקוּעַ מֵאֲחוֹרֵי אוֹזְנֶיהָ הַקְּטַנּוֹת, הַמְּעוּצָּבוֹת לְהַפְלִיא, שֶׁכְּמוֹ גּוּלְּפוּ בְּסַבּוֹן. בְּצַוּוֹארָהּ הָיָה פִּיתּוּל אָרוֹךְ וְלָבָן, וְהִיא יָשְׁבָה בְּשֶׁקֶט בְּשׁוּרָה הַשְּׁנִיָּיה שֶׁל בֵּית הַכְּנֶסֶת בְּעוֹד הוּא קָרָא מֵהַתּוֹרָה וְהוֹבִיל אֶת הַקְּהִילָּה בִּתְפִילָּה.  בְּסוֹף נְאוּם הַבַּר מִצְוָה שֶׁלּוֹ הוּא הוֹדָה לְהוֹרָיו עַל שֶׁתָּמְכוּ בּוֹ כָּל כָּךְ וְאַחַר כָּךְ הוֹדָה לִקְרוֹבֵי הַמִּשְׁפָּחָה וְלִידִידִים עַל בּוֹאָם. הוּא הִסְתַּכֵּל לֶעָבָר מִיָּמַי וְאָמַר, "וְתוֹדָה לְךָ." זֶה הָיָה רֶגַע מְשׁוּנֶּה וּסְפּוֹנְטָנִי בְּחַיָּיו, שֶׁהָיוּ עַד אָז שְׁלֵוִוים וְהֶגְיוֹנִיִּים וְהִצְטַיְּינוּ בְּגִישָׁה מַעֲשִׂית. וְאוּלָם הִיא פָּשׁוּט הִמְשִׁיכָה לִנְעוֹץ בּוֹ אֶת עֵינֶיהָ כְּשֶׁעָמַד עַל הַבִּימָה. הוּא כְּבָר הָיָה אָבוּד אָז. זוֹ הָיְיתָה הַהִתְנַסּוּת הָרִאשׁוֹנָה שֶׁלּוֹ בִּתְשׁוּקָה כּוֹאֶבֶת, לַהַט שֶׁאִייֵּם לְכַלּוֹת אֶת בְּשָׂרוֹ. הָעוּבְדָּה שֶׁהָיָה בְּרֵאשִׁית גִּיל הַהִתְבַּגְּרוּת וּמִימִי, בַּת חֲמֵשׁ עֶשְׂרֵה, הָיְיתָה כְּבָר בְּמָקוֹם אַחֵר לְגַמְרֵי, גַּם הִיא לֹא תָּרְמָה לָעִנְיָין.
הִיא הִתְעַכְּבָה בְּאֵזוֹר קַבָּלַת הַפָּנִים בִּזְמַן שֶׁהוּא רָקַד עִם נְעָרוֹת רָזוֹת וְלֹא מְפוּתָּחוֹת שֶׁלָּמְדוּ אִיתּוֹ בְּכִיתָּה ז', וְהַמִּסְתּוֹרִיּוּת וְהָרִיחוּק שֶׁל מִיָּמַי הֶעֱנִיקוּ לָהּ סוּג שֶׁל הִילָּה מַלְכוּתִית שֶׁרַק הִגְבִּירָה אֶת טֵירוּפוֹ. הִיא סֵירְבָה לִרְקוֹד אִיתּוֹ וְאָמְרָה, "אֲנִי לֹא בַּת זוּג טוֹבָה. אֲנִי אוֹהֶבֶת לְהוֹבִיל. "
"יִהְיֶה בְּסֵדֶר. "
"תּוֹדָה, אֲבָל לֹא. "
בְּאֶחָד הָרְגָעִים רָאָה אוֹתָהּ עוֹמֶדֶת לְבַד לְיַד הַמַּתָּנוֹת וְנִיגַּשׁ אֵלֶיהָ. "תִּבְחֲרִי אַחַת," הוּא אָמַר.
"מָה? "
"אַתְּ יְכוֹלָה לְקַבֵּל אַחַת. "
הִיא חִייְּכָה אֵלָיו, שִׁינַּיִים לִבְנוֹת יְשָׁרוֹת, בְּלִי גֶּשֶׁר. "אַתָּה טִיפְּשׁוֹן."
"אֲנִי רְצִינִי." הוּא רָצָה נוֹאָשׁוֹת לָתֵת לָהּ מַשֶּׁהוּ.
"אֲנִי לֹא יְכוֹלָה לָקַחַת אֶת הַמַּתָּנוֹת שֶׁלְּךָ."
"רַק אַחַת."
"אַתָּה בֶּאֱמֶת רְצִינִי."
וְאָז אָבִיהָ, הַדּוֹד אֵירֵב, בָּא וּבֵירֵךְ אֶת דֶּיְוִויד עַל הַקְּרִיאָה הַנֶּהֱדֶרֶת שֶׁל הַהַפְטָרָה, וּבָזֶה הִסְתַּיְּימוּ חִילּוּפֵי הַדְּבָרִים. הוּא הָיָה מוּכָן לְוַותֵּר עַל כָּל מָה שֶׁהִרְוִויחַ זֶה עַתָּה, מִגְדָּל שֶׁל מַתָּנוֹת  וְגַעֲלָד לְרֶגֶל הֲפִיכָתוֹ לְגֶבֶר. מַמְלַכְתִּי תְּמוּרַת יָדְךָ. אֲנִי אֶתְחַתֵּן אִיתְּךָ יוֹם אֶחָד, חָשַׁב.
הוּא רָאָה אוֹתָהּ כַּמָּה פְּעָמִים אַחֵר כָּךְ, בַּחֲתוּנָּה וְאָז בְּיוֹם הַנִּישּׂוּאִים שֶׁל הוֹרֶיהָ, הִיא חָבְשָׁה כּוֹבַע צֶמֶר כְּמוֹ שֶׁל נַהַג מוֹנִית, וְלָבְשָׁה מִכְנְסֵי קוֹרְדֶּרוֹי רְחָבִים – מַרְאֶה שֶׁלֹּא הָלַם אֶת הָאֵירוּעַ. וּבְכָל זֹאת, הוּא לֹא יָכוֹל הָיָה לְהַכְחִישׁ כִּי כָּל אֵימַת שֶׁרָאָה אוֹתָהּ נִיעוּרוֹ אוֹתָם רְגָשׁוֹת, אִם כִּי נִיכָּר שֶׁלֹּא אֵצֶל מִיְּמֵי. עֵינֶיהָ דְּמוּיוֹת הַשָּׁקֵד, שֶׁהָיוּ בִּלְתִּי חֲדִירוֹת כְּמַחְשְׁבוֹתֶיהָ, נִשְׁאֲרוּ מְרוּחָקוֹת וּמִסַּקְרָנוּת. עַד מְהֵרָה הוּא אִיבֵּד קֶשֶׁר אִיתָּהּ.
עַכְשָׁיו הוּא נָסַע לַמָּלוֹן הַיָּיָאט בְּדֶנְוֶור. מִיָּמַי בָּאָה מִנְּיוּ יוֹרְק לְכַנֵּס שֶׁל עוֹבְדִים סוֹצְיָאלִיִּים. דֶּיְוִויד עַצְמוֹ הָיָה פְּסִיכוֹלוֹג עִם קְלִינִיקָה בְּדֶנְוֶור, אָז יִהְיֶה לָהֶם מַשֶּׁהוּ בִּמְשׁוּתָּף אַחֲרֵי כָּל הַשָּׁנִים הָאֵלֶּה. כָּל זֶה הָיָה טוֹב. הוּא הֵבִיא אִיתּוֹ תְּמוּנָה שֶׁלָּהּ מֵהַבַּר מִצְוָוה שֶׁלּוֹ. כַּמּוּבָן, זֶה הָיָה לִפְנֵי עֶשְׂרִים וְחָמֵשׁ שָׁנָה, וְהִיא הָיְיתָה עַכְשָׁיו הוּא. מֵייְלְס. מִיָּמַי נֶעֶלְמָה לִפְנֵי שְׁנָתַיִים.

מֵייְלְס אָמַר לוֹ שֶׁהוּא יִלְבַּשׁ חוּלְצָה כְּחוּלָּה עִם שַׁרְווּלִים קְצָרִים וַעֲנִיבָה צְהוּבָּה. דֶּיְוִויד הִבְחִין בּוֹ מִיָּד, עוֹמֵד לְיַד הַמִּזְרָקָה. הוּא לֹא הָיָה חוֹשֵׁב לְרֶגַע שֶׁמֵּייְלְס שׁוֹנֶה מִכָּל גֶּבֶר אַחֵר, לְבוּשׁ כְּאִישׁ מִקְצוֹעַ, מְחַכֶּה לַאֲרוּחַת צָהֳרַיִים עִם חָבֵר לַעֲבוֹדָה. הָיָה לוֹ שֵׂיעָר שָׁחוֹר קָצָר וְהוּא הָיָה נָמוּךְ יוֹתֵר מִכְּפִי שֶׁדֶּיְוִויד זָכַר אוֹתוֹ בְּתוֹר מִיְּמֵי – בַּחוּרָה גְּבוֹהָה, אֲבָל גֶּבֶר נָמוּךְ. מֵעַל הַכֹּל הוּא נִרְאֶה מְסוּדָּר. מְטוּפָּח, צִיפּוֹרְנַיִים מוּשְׁלָמוֹת, וּלְחִיצַת יָד אַמִּיצָה בִּמְקוֹם חִיבּוּק.
"אִמָּא שֶׁלִּי הֵגִיבָה הַרְבֵּה יוֹתֵר טוֹב מֵאַבָּא שֶׁלִּי," אָמַר מֵייְלְס כַּאֲשֶׁר יָשְׁבוּ לֶאֱכוֹל צָהֳרַיִים. הוּא הִזְמִין סְטֵיְיק לְעוּמַּת סָלָט הַקֵּיסָר שֶׁל דֶּיְוִויד, וְאָכַל בַּבִּיסִים גְּדוֹלִים. "אֵירֵב מַמָּשׁ לֹא מְסוּגָּל לְהִסְתַּכֵּל לִי בָּעֵינַיִים, אֲבָל אִימָּא שׁוֹאֶלֶת אֵיךְ אֲנִי מִסְתַּדֵּר. הִיא אַף פַּעַם לֹא אוֹמֶרֶת מַשֶּׁהוּ סְפֵּצִיפִי כְּמוֹ 'אֵיךְ מִתְקַדֵּם הַטִּיפּוּל הַהוֹרְמוֹנָלִי' אוֹ, 'הַקּוֹל שֶׁלְּךָ נַעֲשֶׂה עָמוֹק יוֹתֵר', אֲבָל הִיא זוֹכֶרֶת לִקְרוֹא לִי מֵייְלְס, וְאַבָּא שֶׁלִּי לֹא. הוּא פָּשׁוּט מִתְעַלֵּם לְגַמְרֵי מֵהַשֵּׁם שֶׁלִּי. אֲנִי חוֹשֵׁב שֶׁלְּאָבוֹת יוֹתֵר קָשֶׁה לְוַותֵּר עַל הַבַּת הַקְּטַנָּה. אִמָּהוֹת מְקַבְּלוֹת  אֶת הַיְּלָדִים שֶׁלָּהֶן וְיהִי מָה." דֶּיְוִויד חָשַׁב עַל בִּתּוֹ שֶׁלּוֹ, לֵיאָה בַּת הַשְּׁתַּיִים עֶשְׂרֵה, וְאָכֵן הִתְקַשָּׁה לְדַמְיֵין אוֹתָהּ מַחֲלִיטָה לַהֲפוֹךְ לְלֵאוֹן. הוּא הִשְׁתּוֹקֵק לַבֶּתִּיּוּת הַזֹּאת.
"אַתָּה פָּשׁוּט לוֹמֵד לִחְיוֹת עִם תְּגוּבוֹת שֶׁל בְּנֵי אָדָם – אֵלֶּה שֶׁמַּכִּירִים אוֹתְךָ הֵיטֵב. הָאֱמֶת, זֶה יוֹתֵר מְסוּבָּךְ עִם אֲנָשִׁים שֶׁאֲנִי מַכִּיר עַכְשָׁיו. הַאִם לְסַפֵּר עַל הַלִּפְנֵי כֵן? וְאוּלַי הַלִּפְנֵי כֵן כְּבָר לֹא חֵלֶק מִמֶּנִּי? הֵם יַרְגִּישׁוּ מְרוּמִּים כְּשֶׁיִּגָּלוּ? אוֹ גָּרוּעַ מִזֶּה. הָיָה לִי לְפָחוֹת מִקְרֶה אֶחָד שֶׁאֲנִי מְטַפֵּל בּוֹ, שֶׁנּוֹדַע לַמְּטוּפָּל שֶׁעָבַרְתִּי שִׁינּוּי מִין. הָאִישׁ הַזֶּה, שֶׁהָיָה קְצָת לֹא יַצִּיב בְּלָאו הֲכִי, אִייֵּם עָלַיי."
"מֶה עָשִׂיתָ?"
"שָׁלַחְתִּי לַמִּשְׁטָרָה הֶעְתֵּק שֶׁל הַמִּכְתָּב, שֶׁנֶּאֶמְרוּ בּוֹ דְּבָרִים נוֹרָאִיִּים עַל זֶה שֶׁצְּרִיכִים לַהֲפוֹךְ אוֹתִי שׁוּב לְאִישָּׁה. קָשֶׁה לוֹמַר שֶׁזֶּה לֹא זִעְזַע אוֹתִי. מִכָּל מָקוֹם, אֲנִי חַיָּיב לִשְׁקוֹל כָּל מִילָּה עַכְשָׁיו וְלַחֲשׁוֹב אִם אֲנִי צָרִיךְ לְסַפֵּר עַל  הֶעָבָר שֶׁלִּי. הַזּוּלָת – זֶה אוּלַי הַדָּבָר הַקָּשֶׁה בְּיוֹתֵר בְּשִׁינּוּי מִין."
"אֲנִי מְתָאֵר לִי," אָמַר דֶּיְוִיד. הוּא בָּחַן אֶת פָּנָיו שֶׁל מֵייְלְס בֵּין צִלְלֵי הַזִּיפִים הַדַּקִּים, לִבְדּוֹק אִם יֵשׁ זָכָר לַדְּבָרִים שֶׁחָשַׁב עָלָיו פַּעַם בַּסֵּתֶר, כְּשֶׁהָיָה נַעֲרָה. מִיְּמֵי הִקְסִימָה אוֹתוֹ, בְּיוֹפְיָיהּ הָאַוְורִירִי הַחֲמַקְמַק, בַּלֶּסֶת הָעֲדִינָה וְהַשְּׂפָתַיִים הַמְּעוּקָּלוֹת, שֶׁהִזְכִּירוּ לוֹ סִלְסוּל אֵלֵגַנְטִי שֶׁל כָּתַב עַרְבִי. הוּא עֲדַיִין עָמַד עַל יוֹפִי עָדִין בַּגֶּבֶר שֶׁהָיָה מוּלוֹ עַכְשָׁיו.
"וּמָה קוֹרֶה אִיתְּךָ?" שָׁאַל אוֹתוֹ מֵייְלְס. "הֲבָאַת תְּמוּנוֹת שֶׁל הַמִּשְׁפָּחָה שֶׁלְּךָ?"
"הֵבֵאתִי," אָמַר דֶּיְוִויד, הוֹצִיא אֶת נַרְתִּיק הָעוֹר וְהֶרְאָה לוֹ תַּצְלוּמִים שֶׁל אִשְׁתּוֹ, רוֹז, וְשֶׁל לֵיאָה.
"יֵשׁ לְךָ מִשְׁפָּחָה נֶהְדֶּרֶת," אָמַר מֵייְלְס.
"אֲנַחְנוּ מְנַסִּים לְהָבִיא עוֹד יֶלֶד," אָמַר לוֹ דֶּיְוִויד. לֹא הָיָה לוֹ מוּשָּׂג מַדּוּעַ הוּא סִיפֵּר אֶת זֶה לְמֵייְלְס. הֵם כִּמְעַט שֶׁלֹּא סִיפְּרוּ עַל כָּךְ לָאִישׁ, וְאַחֲרֵי זְמַן רַב כָּל כָּךְ הַנִּיסָּיוֹן לֹא הָיָה עוֹד חָדָשׁ אוֹ מַבְטִיחַ. וְהָיָה לָהֶם מַזָּל גָּדוֹל בְּכָךְ שֶׁזָּכוּ בְּלֵיאָה, כִּי הוּא הִכִּיר זוּגוֹת רַבִּים שֶׁלֹּא זָכוּ אֲפִילּוּ בָּזֶה. אִם כִּי יָדַע גַּם כֵּן, שֶׁרוּז מְתוּסְכֶּלֶת יוֹתֵר מִמֶּנּוּ. מִבְּחִינָתוֹ, הָאִישִׁיּוּת הַמַּרְשִׁימָה וּלְעִיתִּים הַדְּרָמָטִית שֶׁל לֵיאָה מִילְּאָה אֶת הַבַּיִת דַּי וְהוֹתֵר. הִיא הִסְפִּיקָה בְּהֶחְלֵט. כְּפִי שֶׁתָּמִיד בָּחַר לְהַאֲמִין שֶׁהוּא, שֶׁגַּם הָיָה בֵּן יָחִיד, הִסְפִּיק לְהוֹרָיו. אֲבָל רוֹז דִּיבְּרָה עַל הַהֲנָאָה שֶׁבַּמִּשְׁפָּחָה גְּדוֹלָה, הָיוּ לָהּ אַרְבַּע אֲחָיוֹת מִשֶּׁלָּהּ, וְלָאַחֲרוֹנָה, כְּשֶׁמָּלְאוּ לָהּ שְׁלוֹשִׁים וּשְׁמוֹנָה כְּמוֹ לוֹ, הֵחֵל הַנּוֹשֵׂא לְסַמֵּן אֶת עֶמְדָּתָם בִּצְדָדִים מְנוּגָּדִים שֶׁל קַו עִיקֵּשׁ. לֹא פַּעַם הוּא הָעִיר שֶׁהָיָה רוֹצֶה לַעֲבוֹר נִיתּוּחַ לַחֲסִימַת צִינּוֹר הַזֶּרַע וְלִגְמוֹר עִם זֶה. "זֶה" כַּמּוּבָן, הָיָה הַלַּחַץ לַעֲשׂוֹת תִּינוֹק, שֶׁלָּאַחֲרוֹנָה הָפַךְ לִהְיוֹת הַלַּחַץ לְבַצֵּעַ.
"הָיִיתִי רוֹצֶה מִשְׁפָּחָה יוֹם אֶחָד," אָמַר מֵייְלְס. "זֶה הָיָה הַחֵלֶק הַקָּשֶׁה בְּיוֹתֵר בַּהַחְלָטָה שֶׁלִּי. בַּיי-בַּיי לְאֶבְרֵי הָרְבִיָּיה."
"אֲנִי מְתָאֵר לִי." דֶּיְוִויד שָׁם לֵב שֶׁכְּבָר אָמַר אֶת הַמִּילִּים הָאֵלֶּה פַּעֲמַיִים וְשֶׁהוּא בֶּטַח נִשְׁמָע כְּמוֹ צוֹפֶה הָמוּם בְּמוֹפַע מוּזָרוּיוֹת. הוּא צָרִיךְ לְהִתְרַגֵּל לְבוֹטוּת שֶׁל מֵייְלְס – מָה קָרָה לְהַכְשָׁרָה הַמִּקְצוֹעִית שֶׁלּוֹ אַחֲרֵי הַכֹּל? הוּא עָבַד עִם הוֹמוֹאִים וְעִם לֶסְבִּיּוֹת, גַּם עִם טְרַנְסְגֶ'נְדֵּרִים, אַף כִּי לֹא עִם מִישֶׁהִי שֶׁעָבְרָה נִיתּוּחַ לְשִׁינּוּי מִין. וּבְכָל זֹאת הוּא חָשׁ כְּאִילּוּ כָּל מָה שֶׁנֶּאֱמַר נוֹגֵעַ לוֹ אִישִׁית. כְּאִילּוּ הוּא מְתַעֵל אֶת הַצַּעַר שֶׁל הַמִּשְׁפָּחָה.
"אֶשְׂמַח לְאַמֵּץ, אִם אֶפְגּוֹשׁ אֶת הָאִישָּׁה הַנְּכוֹנָה. כַּמּוּבָן, זוֹ בְּעָיָה בִּפְנֵי עַצְמָהּ." מֵייְלְס חִייֵּךְ חִיּוּךְ רָחָב. "כְּלוֹמַר, הַאִם עַכְשָׁיו אֲנִי גֶּבֶר סְטְרֵיְיט שֶׁיּוֹצֵא עִם נָשִׁים הֵטֵרוֹסֶקְסוּאָלִיּוּת, אוֹ גֶּבֶר, לְשֶׁעָבַר אִישָּׁה, שֶׁעֲדַיִין אוֹהֵב לֶסְבִּיּוֹת? וְהַאִם מִישֶׁהִי מֵהֶן תִּרְצֶה בִּי?"
"הָיְיתָה לְךָ חֶבְרָה קוֹדֶם?"
 "הֵלֵנָה." מֵייְלְס הִצְמִיד אֶת מַפִּית הַבַּד אֶל הַבָּעַת הַזַּעַף שֶׁהוֹפִיעָה עַל שְׂפָתָיו. "חָמֵשׁ שָׁנִים שֶׁל מַעֲרֶכֶת יְחָסִים בָּאוּ אֶל קָצָן. "
"כַּנִּרְאֶה מְאוֹד רָצִיתָ לַעֲשׂוֹת אֶת זֶה."
"אַתָּה שׁוֹאֵל אִם אֲנִי מִתְחָרֵט?" דֶּיְוִויד  חַיֶּיךָ. "אַתָּה מְטַפֵּל טוֹב, אֲנִי רוֹאֶה. "
"זֶה נָכוֹן, הַרְבֵּה יוֹתֵר מִמָּה שֶׁמְּשַׁלְּמִים לִי. אֲבָל בִּתְשׁוּבָה לַשְּׁאֵלָה שֶׁלְּךָ, טוֹב, תֵּן לִי לְנַסֵּחַ אֶת זֶה כָּךְ. הָיִיתִי מִסְתַּכֵּל בָּאָרוֹן שֶׁלִּי, בְּגַרְבִּיּוֹנִים שֶׁהָיִיתִי אָמוּר לִלְבּוֹשׁ לִכְבוֹד אָמֵרִיקָה הַתַּאֲגִידִית, לִפְנֵי שֶׁנַּעֲשֵׂיתִי עוֹבֵד סוֹצְיָאלִי, וְזֶה הָיָה עוֹשֶׂה לִי צְמַרְמוֹרֶת. אַף פַּעַם לֹא חַשְׁתִּי נוֹחַ בְּבִגְדֵי נָשִׁים אוֹ בָּעוֹר שֶׁל אִישָּׁה. וּבֶאֱמֶת, תָּמִיד רָצִיתִי זַיִן. עַכְשָׁיו יֵשׁ לִי אֶחָד. רוֹצֶה לִרְאוֹת אוֹתוֹ?"
"סְלִיחָה?" אָמַר דֶּיְוִויד וְהִסְמִיק.
מֵייְלְס נָגַע בְּיָדוֹ שֶׁל דֶּיְוִויד. "אֲנִי צוֹחֵק אִיתְּךָ, בֶּן דָּוִד. סְתָם שְׁטִיק שֶׁל טְרַנְסְגֶ'נְדֵּרִים."

הָאָמְנָם זֶה מָה שֶׁזֶּה הָיָה? אַחֲרֵי הַצָּהֳרַיִים הִצִּיעַ מֵייְלְס שֶׁיֵּלְכוּ לִשְׂחוֹת. בַּמָּלוֹן הָיְיתָה בְּרֵיכָה מְקוֹרָהּ. "אֲנִי אוֹהֵב לִשְׂחוֹת," הוֹדִיעַ מֵייְלְס לְדֶיְוִויד. "זֶה הַסְּפּוֹרְט הַיָּחִיד שֶׁבּוֹ הָיִיתִי מִתְחָרֶה. רוֹצֶה לָבוֹא אִיתִּי? "
"אֵין לִי בֶּגֶד יָם."
"אֲנִי תָּמִיד מֵבִיא אֶחָד נוֹסָף."
הֵם עָמְדוּ בַּמְּבוֹאָה שֶׁל הַמָּלוֹן, תַּחַת תִּקְרַת הַזְּכוּכִית הַפְּתוּחָה, מוּקָּפִים  בְּיַעַר אַרְגָּמָן שֶׁל סַפּוֹת, כִּסְאוֹת וְצִיּוּרִים. "אֶלָּא אִם כֵּן אַתָּה חַיָּיב לַחֲזוֹר מִיָּד. "
"לֹא," אָמַר דֶּיְוִויד, כִּי הוּא לֹא רָצָה לְהֵירָאוֹת... מָה? גַּס רוּחַ? נָבוֹךְ לִשְׂחוֹת עִם טְרַנְסֶקְסוּאָל? "בֶּטַח, בּוֹא נַעֲשֶׂה אֶת זֶה."
הֵם הָלְכוּ לַחֶדֶר שֶׁל מֵייְלְס, דָּנִים בַּדֶּרֶךְ בַּכֶּנֶס. מֵייְלְס אָמַר שֶׁהַמַּצֶּגֶת שֶׁלּוֹ לְמָחֳרָת הָיְיתָה חֵלֶק מִדִּיּוּן בַּנּוֹשֵׂא "לִחְיוֹת עִם הַהוֹרִים (הַלֹּא) טְרַנְסְגֶ'נְדֵּרִים שֶׁלְּךָ". הַנִּיסָּיוֹן שֶׁלּוֹ עִם הוֹרָיו הָיָה שֶׁל חֲצִי הַכְחָשָׁה, וְלֹא הָיָה יוֹצֵא דּוֹפֶן. "בָּרוּר שֶׁאֲנִי מֵבִין," הוּא הוֹדָה. "אֵיךְ הָיִיתָ מַרְגִּישׁ אִם הַבַּת שֶׁלְּךָ הָיְיתָה עוֹבֶרֶת שִׁינּוּי מִין בָּאֶמְצַע הַחַיִּים? דָּבָר רִאשׁוֹן, אַתָּה מְבַקֵּשׁ מֵהוֹרִים לְוַותֵּר עַל כָּל הָאַשְׁלָיוֹת שֶׁהָיוּ לָהֶם בְּקֶשֶׁר לְהֶמְשֵׁךְ הַמִּשְׁפָּחָה בְּצוּרָה גֵּנֵטִית רְגִילָה. לֹא לְהוֹלִיד יְלָדִים זֶה דָּבָר אֶחָד, וּלְוַותֵּר מֵרָצוֹן, כְּמוֹ בְּמִקְרֶה שֶׁלִּי, עַל הַיְּכוֹלֶת לָלֶדֶת, הוּא דָּבָר שׁוֹנֶה לְגַמְרֵי. אֵין פֶּלֶא שֶׁכָּל כָּךְ מְעַט רוֹפְאִים מוּכָנִים לַעֲשׂוֹת אֶת הַנִּיתּוּחַ. הֵם מִתְבַּקְּשִׁים לְבַצֵּעַ הֲלִיךְ בִּלְתִּי הָפִיךְ, שֶׁמְּבוּסָּס אַךְ וְרַק עַל מַצָּב נַפְשִׁי, מַשֶּׁהוּ שֶׁהֵם אֲמוּרִים לְהַאֲמִין בּוֹ, שֶׁנִּקְרָא דִּיסְפּוֹרְיָה מִגְדָּרִית, וּבוֹ אוֹ שֶׁמְּסִירִים אֶת אֵיבְרֵי הַמִּין אוֹ שֶׁמַּחֲלִיפִים אוֹתָם בְּאֵיבָרִים עֲקָרִים לְגַמְרֵי. כְּלוֹמַר, יֵשׁ לִי זַיִן מְכוּבָּד, הוֹדוֹת לְפִלְאֵי הַפָּאלוֹפְּלַסְטִיקָה, אֲבָל חָס וְחָלִילָה שֶׁתִּיפָּלֵט מִמֶּנּוּ אֲפִילּוּ טִיפַּת זֶרַע אַחַת. אֲנִי מֵבִין, בֶּאֱמֶת, אֶת הַהוֹרִים שֶׁלִּי וְאֶת הָרוֹפְאִים... אֶת כּוּלָּם. אַתָּה רוֹצֶה לְהַחֲלִיף בָּאַמְבַּטְיָה?" שָׁאַל מֵייְלְס וְהִתְחִיל לְהִתְפַּשֵּׁט. הוּא זָרַק בֶּגֶד יָם לְדֶיְוִויד.
הוּא רָצָה לָלֶכֶת לָאַמְבַּטְיָה. אַחֲרֵי הַכֹּל הוּא לֹא הִתְכּוֹנֵן לָזֶה. לֹא לַהֶעָרוֹת הַיְּשִׁירוֹת שֶׁל מֵייְלְס. אִם כְּבָר, הוּא חָשַׁב שֶׁיִּהְיֶה עָלָיו לְשַׁדֵּל אֶת מֵייְלְס לְדַבֵּר, כְּמוֹ מְטוּפָּל שֶׁמִּתְקַשָּׁה, חֲקִירָה עֲדִינָה לְשֵׁם בְּנִיַּית אֵמוּן. אֲבָל מֵייְלְס הָיָה חוֹפְשִׁי לְגַמְרֵי – יֵשׁ לִי זַיִן מְכוּבָּד. הַאִם דֶּיְוִויד אָמַר אֵי פַּעַם דָּבָר כָּזֶה לְמִישֶׁהוּ? וּמָה הָאוֹרֶךְ שֶׁל הַזַּיִן שֶׁל מֵייְלְס בִּכְלָל?
בַּחֲדַר הָאַמְבַּטְיָה פָּרַשׁ דֶּיְוִויד אֶת בֶּגֶד הַיָּם. קָטָן, אֲבָל יָכוֹל לְהַתְאִים. לְפָחוֹת זֶה לֹא הָיָה סְפִידוּ.
"הַכֹּל בְּסֵדֶר שָׁם?" שָׁאַל מֵייְלְס.
"מְעוּלֶּה," אָמַר דֶּיְוִויד.
"הַבֶּגֶד יָם מַתְאִים? "
דֶּיְוִיד מָתַח אֶת צַד הַמִּפְשָׂעָה בְּבֶגֶד הַיָּם הֶעָשׂוּי נַיְילוֹן. "מַתְאִים מְאוֹד." כְּשֶׁפָּתַח אֶת הַדֶּלֶת, מֵייְלְס עָמַד שָׁם בְּחָלוּק הַלָּבָן שֶׁל הַמָּלוֹן מְהוּדָּק עַל גּוּפוֹ וּבְכַפְכַּפִּים.
"לֹא רַע," הָעִיר מֵייְלְס וּבָחַן אֶת בֶּגֶד הַיָּם שֶׁל דֶּיְוִויד. נִדְמֶה הָיָה שֶׁבֶּן דּוֹדוֹ חִיכָּה לָרֶגַע הַזֶּה.
מֵייְלְס, כְּפִי שֶׁרָמַז, אָכֵן הָיָה שַׂחְיָין מְצוּיָּן. דֶּיְוִויד צָפָה בּוֹ מַחֲלִיק עַל הַמַּיִם לְלֹא מַאֲמָץ מִצַּד לַצַּד שֶׁל הַבְּרֵיכָה, מִתְהַפֵּךְ בִּמְהִירוּת לְיַד הַקִּיר וְנוֹרָה לִפְנִים, כָּל שְׁרִירָיו צוֹלְלִים לְעֵבֶר הַתְּנוּעָה הַבָּאָה, חֲרִישִׁי כִּצְלוֹפָח. בֵּינְתַיִים עָמַד דֶּיְוִויד בַּמַּיִם הָעֲמוּקִּים, נִשְׁעָן בְּמַרְפֵּקָיו עַל הַמַּעֲקֶה. רוֹז, שַׂחְיָינִית חֲזָקָה בִּפְנֵי עַצְמָהּ, נִיסְּתָה לְשַׁכְנֵעַ אוֹתוֹ לָבוֹא אִיתָּהּ לַבְּרֵיכָה הַצִּיבּוּרִית. הוּא הִסְכִּים שֶׁהוּא זָקוּק לִפְעִילוּת וְשֶׁלֹּא פַּעַם הוּא כָּלוּא בְּמַחְשְׁבוֹתָיו, אֶחָד הַסִּיכּוּנִים שֶׁל הַמִּקְצוֹעַ, וְשֶׁעָלָיו לִפְעוֹל עַל פִּי הָעֵצָה שֶׁהוּא נוֹתֵן לִמְטוּפָּלָיו – לָצֵאת לְעוֹלָם וּלְיַיצֵּר קְצָת אַנְדּוּרְפִינִים.
"רוֹצָה לָשֶׁבֶת בַּגָּ'קוּזִי?" שָׁאַל מֵייְלְס מֵהַצַּד הַשֵּׁנִי שֶׁל הַבְּרֵיכָה. הֵם הָיוּ לְבַדָּם בְּמַיִם. הֵם יָרְדוּ בַּמַּעֲלִית וְעָבְרוּ עַל פְּנֵי קְבוּצָה שֶׁל מִשְׁתַּתְּפֵי כֶּנֶס שֶׁבְּדִיּוּק נִרְשְׁמוּ. דֶּיְוִויד הָלַךְ בְּעִקְבוֹת מֵייְלְס, מְשַׁעֵר שֶׁהוּא מַכִּיר אֶת הַדֶּרֶךְ הַקְּצָרָה בְּיוֹתֵר לַחֲדַר הַכּוֹשֶׁר, אֲבָל עַתָּה תָּהָה אִם לֹא הָיְיתָה גִּישָׁה יוֹתֵר יְשִׁירָה –  וּפְרָטִית. בֶּעָגָה הַפּוֹפּוּלָרִית שֶׁל הַמִּקְצוֹעַ, הוּא הָיָה צָרִיךְ לְהִתְיַיחֵס לְהִתְנַהֲגוּת שֶׁל בֶּן דּוֹדוֹ – הַלְּהִיטוּת לְהַחֲלִיף בְּגָדִים בַּחֲדַר הַמָּלוֹן הַפָּתוּחַ וְאַחַר כָּךְ לַעֲבוֹר בַּלּוֹבִּי, לְהַצִּיג לְרַאֲוָוה אֶת הַזַּיִן הַמְּכוּבָּד שֶׁלּוֹ – פִּיצּוּי יֶתֶר אֶקְסְהִיבִּיצְיוֹנִיסְטֵי עַל הַפַּחַד שֶׁמָּא הוּא לֹא מַסְפִּיק גַּבְרִי. הָעִנְיָין הוּא שֶׁפִּיצּוּי יֶתֶר אוֹ לֹא, זֶה גָּרַם לְדֶיְוִויד לְהַרְגִּישׁ פָּחוֹת גַּבְרִי בְּעַצְמוֹ.
"בֶּטַח," אָמַר דֶּיְוִויד וְדָחַף אֶת עַצְמוֹ הַחוּצָה מֵהַמַּיִם. בֶּגֶד הַיָּם נִצְמָד לִירֵכָיו. זֶה הָיָה מוּזָר... הוּא כִּמְעַט הִרְגִּישׁ כְּאִילּוּ הוּא שׁוּב בֶּן שְׁלוֹשׁ עֶשְׂרֵה, לוֹבֵשׁ בֶּגֶד יָם קָטָן, מִתְבַּיֵּישׁ בְּשֶׁל הַשִּׁינּוּיִים בְּגוּפוֹ. אֶלָּא שֶׁכָּעֵת גּוּפוֹ הִשְׁתַּנָּה נֶגֶד רְצוֹנוֹ – אוֹ הֶעְדֵּר רְצוֹנוֹ –  מֶחֱוָוה אִילֶּמֶת לְגִיל הַבֵּינַיִים. מֵייְלְס, לְעוּמַּת זֹאת, הֶרְאָה אֶת כָּל סִימָנֵי חִידּוּשׁ הַנְּעוּרִים, אִם לֹא נְעוּרִים שֶׁל מַמָּשׁ.
בַּגָּ'קוּזִי הוּא בָּחַן הֵיטֵב אֶת הֶחָזֶה שֶׁל מֵייְלְס, שֶׁהָיְיתָה בּוֹ רַק שִׁכְבָה קַלָּה שֶׁל רִיפּוּד, כְּאִילּוּ הָיָה מָלֵא בַּפּוּךְ, אֲבָל לֹא עַד כְּדֵי כָּךְ שֶׁתַּחֲשׁוֹב אֲנִי מִסְתַּכֵּל בֶּחָזֶה שֶׁל אִישָּׁה לְשֶׁעָבַר. הוּא לֹא רָאָה כָּל צַלֶּקֶת. הַפְּטָמוֹת הָיוּ קְצָת אָסִימֶטְרִיּוֹת וּגְדוֹלוֹת יוֹתֵר מֵהָרָגִיל (אֲבָל בְּהַשְׁוָואָה לְמָה? הָיָה עָלָיו לִשְׁאוֹל אֶת עַצְמוֹ). בְּרֶגַע שֶׁל אִינְטִימִיּוּת מְשׁוּנֶּה בַּמַּעֲלִית הִתְוַודָּה דֶּיְוִויד בְּדַרְכָּם לַבְּרֵיכָה שֶׁהָיָה מְאוֹהָב בּוֹ – כְּלוֹמַר, בְּמֵימֵי. הוּא לֹא נִכְנַס לִפְרָטִים וְלֹא תֵּיאֵר כֵּיצַד הוֹפִיעָה בְּנַפְשׁוֹ בַּת הַשְּׁלוֹשׁ עֶשְׂרֵה בְּטֶקֶס מַעֲבָר דָּתִי בְּחָסוּת אֶל שֶׁחָדַל לְהַאֲמִין בּוֹ. גַּם לֹא שֶׁבְּעֵינֵי רוּחוֹ פָּתַח אֶת רוֹכְסַן שִׂמְלָתָהּ הַוְּורוּדָּה, וְלֹא חָלַם שֶׁיִּהְיֶה עָלָיו לִפְתּוֹחַ אֶת רוֹכְסַן הָעוֹר שֶׁלָּהּ עַל מְנַת לִמְצוֹא אֶת הָאָדָם הָאֲמִיתִּי. הוּא פָּשׁוּט אָמַר, "הָיִיתִי דֵּי מְאוֹהָב בָּךְ כְּשֶׁהָיִיתִי בְּגִיל הַהִתְבַּגְּרוּת." וּמֵייְלְס, עוֹמֵד זָקוּף וּמְהוּרְהָר בַּחֲלוּק הַמַּגֶּבֶת שֶׁל בֵּית הַמָּלוֹן עִם סֵמֶל הֵיאֵט וּבֶגֶד יָם כָּחוֹל עַד הַבִּרְכַּיִים, כְּאִילּוּ הָיָה מִתְאַגְרֵף שֶׁיֵּשׁ לוֹ רֶגַע שֶׁל רִיכּוּז לִפְנֵי כְּנִיסָתוֹ לַזִּירָה, פָּנָה אֵלָיו וְאָמַר, "הַהַעֲרָצָה הִתְקַבְּלָה. וְהִיא הֲדָדִית. "
מֵייְלְס רָאָה שֶׁהוּא נוֹעֵץ בּוֹ מַבָּט וְחִייֵּךְ. דֶּיְוִויד הַסָּב בִּמְהִירוּת אֶת מַבָּטוֹ, נָבוֹךְ בְּשֶׁל הַסַּקְרָנוּת וְהַבְּהִיָּיה שֶׁלּוֹ. "אַתָּה נֶהֱנֶה?" שָׁאַל מֵייְלְס.
"לָמָּה אַתָּה מִתְכַּוֵּון?"
"הַשְּׂחִיָּיה."
"הוֹ, כֵּן," אָמַר דֶּיְוִויד. הוּא הָיָה צָרִיךְ לְשֶׁטַח כָּל הַזְּמַן אֶת בֶּגֶד הַיָּם הַמִּתְנַפֵּחַ שֶׁלּוֹ.
"מַשֶּׁהוּ מַטְרִיד אוֹתְךָ?"
"לֹא," הוּא אָמַר, אַף כִּי יָדַע מִנִּיסְיוֹנוֹ עִם מְטוּפָּלִים שֶׁהֵגִיב מַהֵר מִכְּדֵי שֶׁיִּהְיֶה אָמִין.
מֵייְלְס מָתַח רֶגֶל – שְׂעִירָה, דֶּיְוִויד שָׁם לֵב – וְטוֹפֵף בְּבוֹהֶן גְּדוֹלָה עַל חָזֵהוּ שֶׁל דֶּיְוִויד. "בָּטוּחַ? "
"טוֹב, אֲנַחְנוּ קְצָת בִּבְעָיוֹת עַכְשָׁיו, רוֹז וַאֲנִי. אֲבָל לֹא מַשֶּׁהוּ רְצִינִי. "
"רוֹצֶה לְסַפֵּר לִי עַל זֶה? "
"אֲנִי חוֹשֵׁב שֶׁזֶּה בְּקֶשֶׁר לְכִיוּוּן שֶׁל הַחַיִּים שֶׁלָּנוּ. "
"נִשְׁמָע כְּמוֹ בְּעָיַית תַּחְבּוּרָה. "
דֶּיְוִויד צָחַק. "בַּמּוּבָן מְסוּיָּם. רוֹז רוֹצָה עוֹד יֶלֶד, כְּפִי שֶׁאָמַרְתִּי לְךָ."
"הָאֱמֶת שֶׁאָמַרְתָּ שֶׁשְּׁנֵיכֶם רוֹצִים עוֹד יֶלֶד. זֶה לֹא מְדוּיָּק? "
"הִיא יוֹתֵר מִמֶּנִּי. אֲנִי חוֹשֵׁב שֶׁהִיא מַאֲמִינָה שֶׁזּוֹ הַדֶּרֶךְ לְהִתְקַדֵּם. אֲנִי לֹא  כָּל כָּךְ בָּטוּחַ."
"כַּמָּה זְמַן אַתֶּם נְשׂוּאִים? חֲמֵשׁ עֶשְׂרֵה שָׁנִים?"
"כֵּן."
"זֶה הַרְבֵּה זְמַן יַחַד. אֲנִי מְקַנֵּא בָּךְ. זוֹ הַשְׁקָעָה שֶׁשָּׁוֶוה לִשְׁמוֹר עָלֶיהָ."
"אָכֵן כֵּן," אָמַר דֶּיְוִויד. וְאָז הוּא חָשַׁב שֶׁזֶּה מוּזָר לְדַבֵּר עִם הַבֵּן דָּוִד שָׁלֵו בַּגָּ'קוּזִי עַל הַצַּד הָאִינְטִימִי שֶׁל נִישּׂוּאָיו, בֶּן דָּוִד שֶׁרַק הָרֶגַע אָמַר לוֹ שֶׁיֵּשׁ לוֹ אֵיבָר מְכוּבָּד, וְשֶׁאִיתּוֹ, לְמַרְבֵּה הָאִירוֹנְיָה, הוּא הִרְגִּישׁ כֵּן לַחֲלוּטִין בְּאוֹפֶן שֶׁכִּמְעַט לֹא הִרְגִּישׁ בַּזְּמַן הָאַחֲרוֹן. "אֲנִי מְשַׁעֵר שֶׁפָּשׁוּט נִצְטָרֵךְ לִרְאוֹת מָה יִקְרֶה הָלְאָה."
"אֲנִי לְגַמְרֵי מַסְכִּים," אָמַר מֵייְלְס. "אֲנִי דּוּגְמָה חַיָּה לָמָּה שֶׁקּוֹרֶה הָלְאָה. וְרוֹצֶה לָדַעַת מַשֶּׁהוּ? זוֹ תָּמִיד עֲבוֹדָה בְּתַהֲלִיךְ. אֵיכְשֶׁהוּ הַוַּודָּאוּת בְּנוֹגֵעַ לְדַבֵּר הַבָּא, אֲפִילּוּ שֶׁאֲנִי בָּטוּחַ שֶׁהוּא יִקְרֶה בְּכָל פַּעַם, אוֹתָהּ עוֹד לֹא הִשַּׂגְתִּי."
הֵם עָלוּ לְמַעְלָה לְהַחֲלִיף בְּגָדִים וָשׁוּב דֶּיְוִויד הָלַךְ לָאַמְבַּטְיָה, בְּעוֹד מֵייְלְס הִתְלַבֵּשׁ בֶּחָלָל הַפָּחוֹת פְּרָטִי שֶׁל הַחֶדֶר. דֶּיְוִויד הִסְתַּכֵּל בָּאֵיבָר הַמְּכֻוּוֹץ שֶׁלּוֹ בִּרְאִי, דָּבָר צָפוּי אַחֲרֵי שְׂחִיָּיה, וּבִמְיוּחָד בְּבֶגֶד יָם הָדוּק. הוּא מָתַח אֶת הָעוֹרְלָה, אֲבָל הִיא חָזְרָה מִיָּד לִתְנוּחַת אָקוֹרְדְּיוֹן, דּוֹמֶה לִפְנֵי כֶּלֶב שֶׁאַרְפַּיי סִינַי שֶׁהִתְקַמְּטוּ בְּצוּרָה לֹא טִבְעִית.
"זֶה בְּסֵדֶר אִם אֲנִי רַק אֶשְׁטוֹף אֶת עַצְמִי כָּאן?" קָרָא דֶּיְוִויד מֵהָאַמְבַּטְיָה.
"קָדִימָה. אֲנִי אֶעֱשֶׂה אוֹתוֹ דָּבָר אַחֲרֶיךָ. "
הוּא רָאָה אֶת תִּיק הָרַחֲצָה שֶׁל מֵייְלְס מֵאֲחוֹרֵי הָאַמְבָּט כַּאֲשֶׁר פָּתַח אֶת וִילוֹן הַמִּקְלַחַת. הוּא יָדַע הַכֹּל עַל סוֹדִיּוּת. מָה יָכוֹל לִהְיוֹת יוֹתֵר חָשׁוּב בַּמִּקְצוֹעַ שֶׁלּוֹ? אַתָּה הוֹלֵךְ לַכֶּלֶא, אַחֲרֵי הַכֹּל, כְּדֵי לִשְׁמוֹר עַל פְּרָטִיּוֹת שֶׁל מְטוּפָּל. אוֹ שֶׁאַתָּה אוֹמֵר לְעַצְמְךָ שֶׁזֶּה מָה שֶׁתַּעֲשֶׂה, אִם אֵי פַּעַם זֶה יַגִּיעַ לְכָךְ. וּבְכָל זֹאת, הוּא לֹא הִצְלִיחַ לְהִתְאַפֵּק וְהֵצִיץ בַּתִּיק, וְשָׁלַף מִשָּׁם אֶת בַּקְבּוּקוֹנֵי הַתְּרוּפוֹת: לִקְסְפְּרוּ, טִרְזוֹדוֹן, אטיוואן, פַאקְסִיל... כָּל הָאַרְסֶנַל נֶגֶד דִּיכָּאוֹן וַחֲרָדָה. זֶה לֹא הִפְתִּיעַ אוֹתוֹ. הִפְתִּיעַ אוֹתוֹ רֶטֶט הַחִיבָּה הַפִּתְאוֹמִי שֶׁחָשׁ כְּלַפֵּי מֵייְלְס וּכְלַפֵּי הַפְּגִיעוֹת שֶׁלּוֹ. הוּא זָכַר מָתַי רָאָה בַּפַּעַם הָרִאשׁוֹנָה אֶת מִיְּמֵי, וְהִיא נִרְאֲתָה כָּל כָּךְ בּוֹדְדָה, אוּלַי הַנַּעֲרָה הֲכִי בּוֹדְדָה וַהֲכִי יָפָה שֶׁרָאָה מֵעוֹדוֹ, שִׁילּוּב קַטְלָנִי לְגַבֵּי מִישֶׁהוּ כָּמוֹהוּ שֶׁגִּילָּה רְגִישׁוּת לִפְצָעִים שֶׁל אֲחֵרִים וְהָיָה בְּדַרְכּוֹ לִהְיוֹת פְּסִיכוֹלוֹג, וְטִיפֵּחַ אֶת הַשְּׁאִיפָה הַזֹּאת.
"אִם אַתָּה צָרִיךְ מַשֶּׁהוּ, קַח מִתִּיק הָרַחֲצָה שֶׁלִּי," אָמַר מֵייְלְס, וְדֶיְוִויד מָשַׁךְ אֶת יָדוֹ בִּמְהִירוּת, כְּאִילּוּ מֵייְלְס יָכוֹל לִרְאוֹת אוֹתוֹ. "אֲנִי מִתְכַּוֵּון דֵּאוֹדוֹרַנְט אוֹ מַשֶּׁהוּ."
"תּוֹדָה."
"רוֹצֶה שֶׁנִּתְקַלֵּחַ יַחַד?"
"מָה?"
"דֶּיְוִויד, דֶּיְוִויד," אָמַר מֵייְלְס. "אֲנִי רַק צוֹחֵק אִיתְּךָ. "
"הוֹ, כֵּן," אָמַר דֶּיְוִויד. "שְׁטִיק שֶׁל טְרַנְסְגֶ'נְדֵּרִים. נָכוֹן. "
הוּא הִתְקַלֵּחַ וְהִתְלַבֵּשׁ וְאַחֲרֵי שֶׁמֵּייְלְס עָשָׂה אוֹתוֹ הַדָּבָר הֵם יָרְדוּ בַּמַּעֲלִית. הוּא כְּבָר נִיסָּה לְתַכְנֵן מָה יֹאמַר לְהוֹרָיו שֶׁיִּרְצוּ לָדַעַת אֵיךְ הָיְיתָה הַפְּגִישָׁה עִם מִיְּמֵי, וְתָהָה אִם יְגַלֶּה לָהֶם אֶת הָאֱמֶת.
הוּא עֲדַיִין הִתְקַשָּׁה לְהַאֲמִין שֶׁהַדּוּד אֵירֵב לֹא סִיפֵּר לָהֶם עַל מֵייְלְס. הוֹ, כֵּן, זֶה מַתְאִים לוֹ. הַכְחָשָׁה יְכוֹלָה לִהְיוֹת כּוֹחַ עָצוּם. פַּעַם הָיְיתָה לוֹ מְטוּפֶּלֶת שֶׁבַּנִּיסָּיוֹן לְתָאֵר לוֹ אֶת מִידַּת הַהַכְחָשָׁה בַּמִּשְׁפָּחָה שֶׁלָּהּ, הִסְבִּירָה כִּי כְּשֶׁהָיְיתָה בַּת חֲמֵשׁ עֶשְׂרֵה הָיְיתָה לָהּ הַפָּלָה, מַמָּשׁ מוּל הוֹרֶיהָ. הֵם יָשְׁבוּ כּוּלָּם בַּסָּלוֹן וְצָפוּ בַּטֵּלֵוִויזְיָה. הִיא הָיְיתָה בַּחוֹדֶשׁ הָרְבִיעִי וְלָבְשָׁה חוּלְצוֹת רְחָבוֹת עַל מְנַת לְהַסְתִּיר מָה שֶׁהֵחֵל כְּבָר לְהֵירָאוֹת, הִיא הָיְיתָה חַלָּשָׁה עַל גְּבוּל הָעִילָּפוֹן, וּפָלְטָה גּוּשׁ דָּם. הִיא רָצָה לָאַמְבַּטְיָה אֲבָל לֹא הָיָה סָפֵק בַּאֲשֶׁר לְמָה שֶׁקָּרָה – הַמִּכְנָסַיִים הַקְּצָרִים שֶׁלָּהּ הָיוּ סְפוּגִים דָּם, הַדָּם הָיָה מַמָּשׁ מוּל אָבִיהָ וְאִמָּהּ. הֵם לֹא אָמְרוּ דָּבָר. הִיא "נִיקְּתָה אֶת הַלִּכְלוּךְ" בְּשֶׁקֶט וְאַחַר כָּךְ לֹא דּוֹבֵר עוֹד בָּעִנְיָין.
אָז אֵין פֶּלֶא שֶׁמֵּייְלְס עֲדַיִין הָיָה בִּלְתִּי נִרְאֶה וּמִימִי תִּחְיֶה בַּזִּיכָּרוֹן הַמִּשְׁפַּחְתִּי עַד שֶׁהַדּוֹר יִתְחַלֵּף. דֶּיְוִויד עֲדַיִין חָשׁ שֶׁהוּא בִּשְׁלִיחוּת, סוֹכֵן הַפּוֹעֵל נֶגֶד הַסּוֹדִיּוּת שֶׁל הַמִּשְׁפָּחָה. וּמֵייְלְס נִרְאֶה אֲסִיר תּוֹדָה. הוּא הוֹדָה לוֹ בְּמִידָּה כִּמְעַט מוּגְזֶמֶת עַל שֶׁהִסְכִּים לְהִיפָּגֵשׁ.
"בָּרוּר," אָמַר דֶּיְיוִויד. "אֲנִי רוֹצֶה לִשְׁמוֹר עַל קֶשֶׁר. "
מֵייְלְס הִיטָּה אֶת רֹאשׁוֹ. "אֲנִי אֶשְׂמַח."

כְּשֶׁהִגִּיעַ הַבַּיְתָה הָאוֹרוֹת הָיוּ כְּבוּיִים. רוֹז הִשְׁאִירָה לוֹ הוֹדָעָה שֶׁלְּיָאָה יְשֵׁנָה אֵצֶל חֶבְרָה וְשֶׁהִיא עַצְמָהּ עָלְתָה לַחֶדֶר לְמַעְלָה כְּדֵי לַחֲשׁוֹב – שֵׁם קוֹד לַנִּמְנוּם. אִשְׁתּוֹ אַהֲבָה נִמְנוּמִים. לוֹ גָּרְמוּ נִמְנוּמִים כָּאֵלֶּה נְדוּדֵי שֵׁינָה, אֲבָל הִיא יָכְלָה לָקוּם מִמְּנוּחָה מְפַנֶּקֶת כָּזֹאת, לְהִתְמַתֵּחַ בְּעַלִּיזוּת וּלְמַלְמֵל בָּעַצְלָנוּת, וְאָז לִישׁוֹן עוֹד אַרְבַּע שָׁעוֹת אַחֵר כָּךְ בְּלִי שׁוּם בְּעָיָה. תַּפְרִיעַ לִי, נֶאֱמַר בַּפֶּתֶק.
הוּא נִכְנַס לַחֲדַר הַשֵּׁינָה. מְכוֹנַת הַקּוֹל הַמֵּהֵמָּה בָּרֶקַע. הֵם הִתְמַכְּרוּ לְרַעַשׁ לָבָן וְהוּא פָּעַל עֲלֵיהֶם כְּמוֹ הַתְנָיָיה: בָּרֶגַע שֶׁהַמַּכְשִׁיר הוּפְעַל, שְׁנֵיהֶם נַעֲשׂוּ מְנוּמְנָמִים וּפָרְשׁוּ לְמִשְׁכְּנוֹת חֲלוֹמוֹתֵיהֶם. כָּל זֶה נִרְאֶה עַכְשָׁיו לְגַמְרֵי נוֹרְמָלִי, לְאַחַר שֶׁפָּגַשׁ אֶת מֵייְלְס.
הוּא נִשְׁכַּב בַּמִּיטָּה וְנִצְמַד אֵלֶיהָ, וְהִיא נִדְחֲפָה אֶל גּוּפוֹ חָזְרָה. הוּא חָשׁ בַּחֲמִימוּת שֶׁל עַכּוּזֶיהָ דֶּרֶךְ הַבַּד הַדַּק שֶׁל כּוּתֹּנֶת הַלַּיְלָה שֶׁלָּהּ. הוּא הִצְמִיד אֶת שְׂפָתָיו אֶל הַשֶּׁקַע הָרַךְ בְּצַוּוֹארָהּ וְנִישַּׁק אֶת כְּתֵפָהּ, נוֹשֵׁךְ אוֹתָהּ קַלּוֹת עַד שֶׁאָמְרָה, "הַמָּמ". וְאָז הִיא הִסְתּוֹבְבָה וּפָנְתָה אֵלָיו.
"אֵיךְ הָיָה? "
"שׁוֹנֶה. "
"אַבָּא שֶׁלְּךָ הִתְקַשֵּׁר. הוּא רָצָה לָדַעַת אֵיךְ הָיְיתָה הַפְּגִישָׁה עִם מִיְּמֵי. אִם הִיא נְשׂוּאָה עַכְשָׁיו אוֹ שֶׁיֵּשׁ לָהּ, כְּמוֹ שֶׁהוּא נִיסֵּחַ אֶת זֶה, בַּחוּרְצִ'יק. אֵין לוֹ מוּשָּׂג, נָכוֹן? "
"בְּדִיּוּק," אָמַר דֶּיְוִויד. "וַאֲנִי לֹא בָּטוּחַ שֶׁאֲנִי הוֹלֵךְ לְסַפֵּר לוֹ. אִם אַבָּא שֶׁל מֵייְלְס רוֹצֶה לִשְׁמוֹר אֶת זֶה בְּסוֹד, לָמָּה אֲנִי צָרִיךְ לְהַגִּיד מַשֶּׁהוּ לַהוֹרִים שֶׁלִּי? לֹא סָבִיר שֶׁהֵם יִרְאוּ אֶת מֵייְלְס שׁוּב, וְכוּלָּם יָרְדוּ לַקְּבָרִים שֶׁלָּהֶם – הַדּוֹר הַמְּבוּגָּר הַזֶּה – מְרוּצִּים מֵהַסְּטָאטוֹס קַוּוֹ הַמּוּבָן."
"אֵיךְ הוּא נִרְאֶה? עֲדַיִין כְּמוֹ בַּתַּצְלוּם?"
הוּא הֶרְאָה לָהּ אֶת הַתְּמוּנָה שֶׁל מִיָּמַי מִגִּיל חֲמֵשׁ עֶשְׂרֵה וְסִיפֵּר עַל אַהֲבַת הַנְּעוּרִים שֶׁלּוֹ אֵלֶיהָ. הָיוּ לָהּ רְגָשׁוֹת דּוֹמִים לְאֶחָד מִבְּנֵי הַדּוֹדִים שֶׁלָּהּ, אֲבָל גַּם שָׁם לֹא קָרָה שׁוּם דָּבָר... טוֹב, חוּץ מִמִּשְׂחַק פּוֹקֵר עֵירוֹם. רוֹז נִיצְּחָה, הַבֵּן דָּוִד הִפְסִיד, סוֹף הַסִּיפּוּר. לְפָחוֹת לְמֵיטַב זִיכְרוֹנָהּ. זֹאת הָיְיתָה הַפַּעַם הָרִאשׁוֹנָה שֶׁרָאֲתָה, בְּהִתְחַשֵּׁב בְּאַרְבַּע הָאֲחָיוֹת בַּמִּשְׁפָּחָה, זַיִן, וְזֶה פָּחוֹת אוֹ יוֹתֵר כִּיבָּה אֶת הַלֶּהָבָה: הַפָּנִים הַמַּלְאָכִיּוֹת שֶׁל בֶּן הַדּוֹד בָּאוֹת עִם דָּבָר כָּזֶה?
"אֲנִי עֲדַיִין יָכוֹל לִרְאוֹת אוֹתָהּ בּוֹ." הוּא חָשַׁב עַל הַדֶּרֶךְ שֶׁמֵּייְלְס הִרְכִּין אֶת רֹאשׁוֹ כְּשֶׁנִּפְרְדוּ – בְּדוֹמֶה לָאוֹפֶן שֶׁבּוֹ מִיָּמַי הִסְתַּכְּלָה עָלָיו כְּשֶׁהָיָה בֶּן שְׁלוֹשׁ עֶשְׂרֵה, וְרוֹמְמָה אֶת לִבּוֹ וְעוֹד אֵיבָר, כְּאִילּוּ רָצְתָה לִבְחוֹן אֶת דֶּיְוִויד בִּמְלוּכְסָן וּלְהֵירָאוֹת יָפֶה תּוֹךְ כְּדֵי.
"יֵשׁ לְךָ רֵיחַ שֶׁל כְּלוֹר. "
"הָלַכְנוּ לִשְׂחוֹת. כַּנִּרְאֶה לֹא הוֹצֵאתִי אֶת הַכֹּל מֵהַשֵּׂיעָר."
"הַלֶּכֶת לִשְׂחוֹת? עִם מֵייְלְס? "
"וְאַחַר כָּל הִתְקַלַּחְתִּי אֶצְלוֹ בַּחֶדֶר."
"הוֹ, בְּחַיֵּי." הִיא פָּתְחָה אֶת הַחֲגוֹרָה שֶׁלּוֹ כְּשֶׁאָמְרָה אֶת זֶה, וְיָדָהּ הֶחֱלִיקָה מִתַּחַת לְגוּמִי שֶׁל הַתַּחְתּוֹנִים. הוּא זָכַר שֶׁעָמַד מוּל הָרְאִי שֶׁל מֵייְלְס בָּאַמְבַּטְיָה, בּוֹחֵן אֶת עַצְמוֹ וְאֶת גַּבְרוּתוֹ, מְנַסָּה לְפַעְנֵחַ מָה זֶה אוֹמֵר שְׁמֵימִי הָיְיתָה פַּעַם הַפַנְטַזְיָה שֶׁעָלֶיהָ אוֹנֵן כְּשֶׁהָיָה בֶּן שְׁלוֹשׁ עֶשְׂרֵה. וְהָיוּ יוֹתֵר מֵאַחַת. בְּמִסְגֶּרֶת הַקָּטֵגוֹרְיָה שֶׁל פַנְטַזְיוֹת הַצָּלָה, הוּא הִצִּיל אוֹתָהּ מִבִּנְיָינִים בּוֹעֲרִים, מִמַּעֲשֵׂי שׁוֹד, מֵהִתְעַלְּלוּת מִינִית, וְגַם, וְזֶה הָיָה אִירוֹנִי בְּהִתְחַשֵּׁב בִּמְיוּמָּנוּיוֹת הַשְּׂחִיָּיה שֶׁל מֵייְלְס, מִטְּבִיעָה. הִיא הָיְיתָה אֲסִירַת תּוֹדָה לְנַצֵּחַ, וְזֶה הָיָה גְּמוּלוֹ הַמּוּשְׁלָם. אַחֲרֵי שֶׁהִקְרִיב אֶת עַצְמוֹ, קְצַר נְשִׁימָה, הוּא הָיָה גּוֹמֵר. "הַמָּוֶות הַקָּטָן" כְּמוֹ שֶׁהַצָּרְפָתִים מְכַנִּים אֶת הָאוֹרְגַּזְמָה, שִׁשִּׁים לִקְשׁוֹר מִין וּמָוֶות בְּכָל הִזְדַּמְּנוּת מִתּוֹךְ הַפֶּטְלִיזְם הַפִילוֹסוֹפִי שֶׁלָּהֶם.
הַאִם תָּמִיד רָצָה לְהַצִּיל אֲנָשִׁים?
"הוֹ," קָרְאָה רוֹז.
"אַתְּ בְּסֵדֶר? "
"כֵּן, כֵּן, אַל תַּפְסִיק." הוּא חָדַר אֵלֶיהָ בְּכוֹחַ, מְדַלֵּג עַל הַמִּשְׂחָק הַמַּקְדִּים הָרָגִיל שֶׁלָּהֶם, מֵרִים אֶת הַכּוּתְנוֹת עַד לְצַוּוֹארָהּ, אֶצְבְּעוֹתָיו פְּרוּשׂוֹת עַל הֶחָזֶה שֶׁלָּהּ, מְרַתֵּק אוֹתָהּ לַמִּזְרָן. קְרִיאוֹתֶיהָ הִדְהֲדוּ בַּבַּיִת הָרֵיק. רַק לְעִיתִּים רְחוֹקוֹת הוּא הָיָה רַק שֶׁלָּהֶם. הוּא שָׁמַע גַּם אֶת הָאֲנָקוֹת שֶׁלּוֹ מְהַדְהֲדוֹת בִּגְרוֹנוֹ, נְשִׁימָתוֹ נַעֲשֵׂית מְהִירָה, הַתְּשׁוּקָה גּוֹבֶרֶת, זְחוּחָה וּבִלְתִּי נִיתֶּנֶת לַעֲצִירָה, וְאָז רוֹז סָטְרָה לוֹ עַל פָּנָיו, הִדְהוּד הַמַּכָּה בְּיָדָהּ עִקְצֵץ בִּבְשָׂרוֹ, וְהוּא גָּמַר מִיָּד.
הוּא יָרַד מֵעָלֶיהָ. הֵם שָׁכְבוּ זֶה לְיַד זֶה, מוּתָּשִׁים וּמִסְתַּכְּלִים בַּתִּקְרָה. הוּא לֹא רָצָה לְדַבֵּר, וְהַנְּשִׁימָה שֶׁל רוֹז מִילְּאָה אֶת הַדְּמָמָה.
לְבַסּוֹף הוּא שָׁאַל, "לָמָּה עָשִׂיתָ אֶת זֶה? "
"אַתָּה..."
"מָה?"
"אָמַרְתָּ אֶת הַשֵּׁם שֶׁלּוֹ."
מֵעוֹלָם לֹא סָטְרָה לוֹ בְּמִין אוֹ בְּכָל הִזְדַּמְּנוּת אַחֶרֶת. זֶה הָיָה מְנוּגָּד לָהּ בְּתַכְלִית. כָּל כָּךְ לֹא מְרוּסָּן. הוּא הִתְפָּרֵץ בְּרֶגַע הַמַּגָּע, אֲבָל עַתָּה לֹא יָכוֹל הָיָה לְהַגִּיד אִם הַסָּטִירָה הָיְיתָה בּוֹ זְמַנִּית אוֹ שֶׁהוּא גְּמָר קוֹדֶם. "אֲנִי חוֹשֵׁב שֶׁדִּמְיַינְתָּ אֶת זֶה," אָמַר דֶּיְוִויד. "רַק בִּגְלַל שֶׁדִּיבַּרְנוּ עָלָיו. "
"לֹא דִּמְיַינְתִּי. אַתָּה קָרָאתָ בְּשֵׁם שֶׁלּוֹ וְזֶה הִפְרִיעַ לִי."
"לֹא חָשַׁבְתִּי עָלָיו." אוֹ שֶׁאוּלַי כֵּן? הַאִם חָשַׁב שֶׁלֹּא סִיפֵּר לְרוּז עַל כָּךְ שֶׁמֵּייְלְס מִתְפָּאֵר בַּזַּיִן הֶחָדָשׁ שֶׁלּוֹ, אוֹ עַל הַנְּשִׁיקָה הַפִּתְאוֹמִית עַל פָּנָיו שֶׁל דֶּיְוִויד שֶׁהִפְתִּיעָה אוֹתוֹ לְגַמְרֵי, כְּשֶׁעָמְדוּ לְהִיפָּרֵד, וְאֵיךְ הוּא לֹא יָכוֹל הָיָה לִשְׁכּוֹחַ כַּמָּה רַכָּה הִיא הָיְיתָה, הַנְּשִׁיקָה שֶׁל מִיְּמֵי, כְּאִילּוּ מֵייְלְס בְּכַוּוֹנָה נִהְיֶה הִיא לְרֶגַע כְּדֵי לְבַלְבֵּל אוֹתוֹ.
דֶּיְוִויד הִתְרוֹמֵם וְנִשְׁעָן עַל מַרְפֵּקוֹ וּבָחַן אֶת רוֹז, פָּנֶיהָ וְחָזֶה סְמוּקִים, פִּטְמוֹתֶיהָ עֲדַיִין זְקוּרוֹת, עֵינֶיהָ עָנָן יָרוֹק מְשׁוּעֲשָׁע. "טוֹב, בֵּין אִם עָשִׂיתִי אֶת זֶה אוֹ לֹא, אֲנִי מִתְנַצֵּל. "
"גַּם אֲנִי. הִכְאַבְתִּי לְךָ?"
"לֹא... זֹאת הָיְיתָה פָּשׁוּט... הַפְתָּעָה."
הִיא נִשְׁקָהּ לִקְצוֹת אֶצְבְּעוֹתֶיהָ וְנָגְעָה בָּהֶן בְּלֶחָיָיו. "רַצְתִּי שֶׁתָּשִׂים לֵב. אֵלַיי."

הַטֵּלֵפוֹן צִלְצֵל. הוּא קָם לַעֲנוֹת כִּי אוּלַי זוֹ לֵיאָה. יוֹם אֶחָד, כְּשֶׁהִיא תִּהְיֶה יוֹתֵר מְבוּגֶּרֶת, הוּא לֹא יַרְגִּישׁ אֶת הַצּוֹרֶךְ לְזַנֵּק אֶל הַטֵּלֵפוֹן בְּכָל פַּעַם, אֲבָל עַתָּה הוּא דִּמְיֵין לְעַצְמוֹ תַּסְרִיטִים מַחֲרִידִים בְּשִׁבְרֵי שְׁנִיּוֹת. מִישֶׁהוּ צִלְצֵל וְנִיתֵּק, מִסְפָּר שֶׁל דֶּנְוֵור בְּשׂוֹרַת הַזִּיהוּי שֶׁל הַמְּטַלְפֵּן, וְהוּא תָּהָה לְרֶגַע אִם זֶה הָיָה מֵייְלְס.
כְּשֶׁחָזַר לַמִּיטָּה שִׁכְבָה רוֹז עַל גַּבָּהּ, בִּרְכֶּיהָ צְמוּדוֹת לֶחָזֶה שֶׁלָּהּ. הָרוֹפֵא אָמַר לָהֶם שֶׁהַתְּנוּחָה הַזּוֹ לֹא עוֹזֶרֶת. אִם הִיא רוֹצָה לְהִיכָּנֵס לְהֵרָיוֹן, אִם יִהְיֶה לָהֶם עוֹד יֶלֶד אַחֲרֵי כָּל כָּךְ הַרְבֵּה שָׁנִים שֶׁל נִיסְיוֹנוֹת,  הַזֵּרְעוֹנִים הַקְּטַנִּים יָשֹׁחוּ בָּהּ בְּלִי שׁוּם קֶשֶׁר וְיַעֲשׂוּ אֶת הָעֲבוֹדָה, אָמַר הָרוֹפֵא. אֲבָל רוֹז עָשְׂתָה זֹאת מִתּוֹךְ הָרֶגֶל אוֹ אֱמוּנָה תְּפֵלָה, וְדֶיְוִויד הִנִּיחַ לָהּ וְלֹא הָעִיר דָּבָר. "כַּמָּה אִירוֹנִי זֶה יִהְיֶה," אָמְרָה רוֹז עַכְשָׁיו, מְדַבֶּרֶת אֶל בִּרְכֶּיהָ, "אִם אַחֲרֵי שֶׁרָאִינוּ אֶת מֵייְלְס, זֶה סוֹף סוֹף יִקְרֶה? "
דֶּיְוִויד נִשְׁכַּב לְיָדָהּ וְהִנִּיחַ אֶת יָדוֹ עַל בִּטְנָהּ הַשְּׁטוּחָה, אַחֲרֵי שֶׁשִּׁחְרְרָה אֶת בִּרְכֶּיהָ. הוּא חָשׁ אֶת הַחוֹם שָׁם, חָשׁ שֶׁמַּשֶּׁהוּ מִתְבַּשֵּׁל, חָשׁ, הוּא הָיָה בָּטוּחַ, שֶׁשִּׁינּוּי מַהוּתִי נִפְלָא וּמִסְתּוֹרִי מִתְרַחֵשׁ. וְהוּא חָשׁ גַּם אֶת שְׂפָתָיו הָרָפוֹת שֶׁל מֵייְלְס עַל לֶחְיוֹ, אוֹתָהּ לֶחִי שֶׁרוּז סָטְרָה לָהּ, כְּמוֹ כְּדֵי לְעוֹרֵר אֶת קִיּוּמָם חַיִּים חֲדָשִׁים, לֹא שֶׁלּוֹ וְלֹא שֶׁלָּהּ אֶלָּא בְּרִיאָה שֶׁעוֹד אֵין לָהּ צֶלֶם.




https://www.shortstoryproject.com/he/story/%d7%9c%d7%a8%d7%90%d7%95%d7%aa-%d7%90%d7%aa-%d7%9e%d7%99%d7%99%d7%9c%d7%a1/
#אהבהצעירה#הִתְבַּגְּרוּת#זִכְרוֹנוֹת#מִינִיּוֹת#מִשְׁפָּחָה