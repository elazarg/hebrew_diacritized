הָיִיתִי רַק בֶּן עֶשֶׂר, אַךְ יָכוֹלְתִּי לְהָבִין כִּי מַשֶּׁהוּ חָמוּר קָרָה. אִמִּי דְּאָגָה לִסְגּוֹר אֶת דֶּלֶת חַדְרֵנוּ בְּכָל פַּעַם שֶׁנִּפְתְּחָה לְבַל נִשְׁמַע אֶת הַהִתְלַחֲשׁוּיוֹת הַנִּרְגָּשׁוֹת בַּסָּלוֹן. "יְשִׁיבוֹת סוֹדִיּוֹת" מֵעֵין אֵלֶּה הִתְקַיְּימוּ בְּבֵיתֵנוּ אַךְ וְרַק לְצוֹרֶךְ דִּיּוּן בְּעִנְיָינִים חֲשׁוּבִים בְּיוֹתֵר. רוֹב הַזְּמַן חֲדַר הַיְּלָדִים הָיָה פָּתוּחַ אֶל הַסָּלוֹן, אֲפִילּוּ בְּמִפְגְּשֵׁי הַקָּפֶה וְתֶה הַבַּבּוֹנָג. נְשׁוֹת הַשְּׁכוּנָה וְהַמִּשְׁפָּחָה הָיוּ מְנַשְּׁקוֹת אוֹתָנוּ בָּזוֹ אַחַר זוֹ עִם כְּנִיסָתֵנוּ לַחֶדֶר וְעִם יְצִיאָתֵנוּ מִמֶּנּוּ, וְתָמִיד אוֹתוֹ מִשְׁפָּט בְּפִיהֶן:
"אַלְלָה יִשְׁמוֹר אֶתְכֶם."
נִרְאֶה הָיָה שֶׁאֲחוֹתִי בַּת הַשְּׁתֵּים־עֶשְׂרֵה הֵבִינָה אֶת מָה שֶׁקּוֹרֶה בַּסָּלוֹן טוֹב יוֹתֵר מִמֶּנִּי, אוּלַי בְּשֶׁל הָאִינְטוּאִיצְיָה הַנָּשִׁית שֶׁלָּהּ שֶׁהֵחֵלָּה לְהִיפָּתַח כְּלַפֵּי מְצִיאוּת הַחַיִּים מִסְּבִיבֵנוּ. הִיא הָיְיתָה מַקְשִׁיבָה בְּסַקְרָנוּת דֶּרֶךְ חוֹר הַמַּנְעוּל, וּבְכָל פַּעַם שֶׁגָּבְרָה הַהֲמוּלָּה הָיָה פַּחַד נִיכָּר בְּפָנֶיהָ, אוֹ־אָז הָיְיתָה מְמַהֶרֶת לָשׁוּב לְתוֹךְ הַחֶדֶר, לְהִתְיַישֵּׁב אֶל שׁוּלְחַן הַכְּתִיבָה הַקָּטָן וְלִגְעוֹר בִּי בְּתַקִּיפוּת:
"כְּבָר הֲכָנַת אֶת שִׁיעוּרֵי הַבַּיִת שֶׁלָּךְ?"
מִדֵּי פַּעַם עָלוּ מִתּוֹךְ הַהִתְלַחֲשׁוּיוֹת מִילִּים כְּגוֹן "שַׁעֲרוּרִיָּיה", "בִּיזָּיוֹן"... קוֹלוֹת הַהֲמוּלָּה גָּבְרוּ כָּל אֵימַת שֶׁחָזְרָה וְנִשְׁאֲלָה אוֹתָהּ שְׁאֵלָה עַצְמָהּ בְּזַעַם נוֹרָא שֶׁהִפִּיל אֵימָה עַל יַלְדוּתִי הַחֲרָדָה:
"הִיא הָיְיתָה מוּכְרָחָה לְדַבֵּר? אַלְלָה יַחֲשׂוֹף אֶת קְלוֹנָהּ!"
שְׁמַע הַ"שַׁעֲרוּרִיָּיה" הִתְפַּשֵּׁט בַּשְּׁכוּנָה, וְכָל תְּשׂוּמַת הַלֵּב הָיְיתָה נְתוּנָה לָהּ. כְּשֶׁלֹּא הִצְלַחְתִּי לִבְלוֹם אֶת הַכַּדּוּר שֶׁנִּבְעַט אֶל הַשַּׁעַר שֶׁלִּי בַּמִּגְרָשׁ הַשְּׁכוּנָתִי, לֹא נָזַף בִּי אִישׁ מִ"הַגְּדוֹלִים" וְלֹא נִדְרַשְׁתִּי לְהִתְפַּטֵּר מִתַּפְקִיד הַשּׁוֹעֵר כְּפִי שֶׁהָיָה נָהוּג לַעֲשׂוֹת. הַדִּיבּוּרִים עָלֶיהָ הִכְרִיעוּ אֶת הַמִּשְׂחָק. לְבַסּוֹף אַף וִיתֵּר רֹאשׁ הַקְּבוּצָה עַל הַמִּשְׂחָק הַיּוֹמִי כְּדֵי לָשֶׁבֶת עִם "הַגְּדוֹלִים" וּלְשׂוֹחֵחַ אִיתָּם עַל מָה שֶׁקָּרָה, לֹא לִפְנֵי שֶׁהִדְלִיק סִיגַרְיָה וְנָשַׁף אֶת הֶעָשָׁן מִמְּרוֹמֵי שֵׁשׁ־עֶשְׂרֵה שְׁנוֹתָיו, וְאִילּוּ אָנוּ, הַקְּטַנִּים, הִתְקַבַּצְנוּ סְבִיבָם, מְנַסִּים כְּכָל יְכוֹלְתֵּנוּ לִקְלוֹט כַּמָּה שֶׁיּוֹתֵר פְּרָטִים עַל אוֹדוֹת הַ"שַׁעֲרוּרִיָּיה" הַזֹּאת — אֵיךְ הִיא נִרְאֵית, מָה מַשְׁמָעוּתָהּ.
רוֹב הַסּוֹבְבִים אוֹתִי הִבִּיעוּ תַּדְהֵמָה לְשֵׁמַע הַמִּשְׁפָּט שֶׁהִפְטִיר בִּלְחִישָׁה "הַגָּדוֹל" שֶׁבַּחֲבוּרָה: "הוּא הָיָה מַנִּיחַ אֶת יָדוֹ..." וַאֲנִי, כְּמוֹתָם, גַּם הִבַּעְתִּי אֶת תַּדְהֵמָתִי, אַף שֶׁלֹּא הֵבַנְתִּי אֶת מַשְׁמָעוּת הַמִּשְׁפָּט. אַחֵר כָּךְ, בְּעוֹדוֹ נוֹשֵׁף אֶת עָשָׁן הַסִּיגַרְיָה, הוֹסִיף וְאָמַר רֹאשׁ הַקְּבוּצָה: "מִתַּחַת לַתַּחְתּוֹנִים!" וְכוּלָּם צָעֲקוּ יַחַד: "לֹא!!"
בַּלַּיְלָה הַהוּא אִיחֵר אָבִי לָשׁוּב הַבַּיְתָה. אִמִּי עָמְדָה וְעִישְּׁנָה בַּמִּרְפֶּסֶת הַמַּשְׁקִיפָה אֶל הַכְּפָר וְחִיכְּתָה לוֹ אֲחוּזַּת דְּאָגָה. בְּאוֹתָהּ שָׁעָה הִתְלַחֲשׁוּ בֵּינֵיהֶן אֲחוֹתִי וּבַת דּוֹדִי, שֶׁהֶעֱדִיפָה לִישׁוֹן אֶצְלֵנוּ בְּאוֹתוֹ הַלַּיְלָה, מָה שֶׁהִיוּוֹה סִימָן נוֹסָף בַּעֲבוּרִי לְכָךְ שֶׁקָּרָה אָסוֹן נוֹרָא, שֶׁהֲרֵי אָנוּ יֶשְׁנוֹ אֶצְלָם וְהֵם אֶצְלֵנוּ רַק כַּאֲשֶׁר נִפְטַר מִי מִבְּנֵי הַמִּשְׁפָּחָה.
מִישֶׁהוּ מֵת? אִם כָּךְ אֵיפֹה שְׁאַר בְּנֵי דּוֹדִי וּבְנוֹתָיו? מַדּוּעַ אֲחוֹתִי וְדוֹדָנִיתִי מִתְלַחֲשׁוֹת מִתַּחַת לַשְּׂמִיכָה? וְאֵיפֹה אָבִי?
כַּאֲשֶׁר שָׁמַעְתִּי אֶת קוֹל הַמַּשָּׂאִית נִרְגַּעְתִּי מְעַט. אַחֲרֵי פָּחוֹת מִדַּקָּה נִשְׁמְעוּ צְעָדָיו הַמּוּכָּרִים עַל הַמַּדְרֵגוֹת, הוֹלְכִים וּקְרָבַיִם. אַחֵר כָּךְ שָׁמַעְתִּי אֶת צַעֲדֵי אִמִּי שֶׁחָזְרָה מֵהַמִּטְבָּח אֶל הַמִּרְפֶּסֶת, וְהֵרַחְתִּי אֶת נִיחוֹחַ הַקָּפֶה הָעַרְבִי הַחַמִּים שֶׁלִּיוּוֹה אוֹתָהּ. אֲחוֹתִי וְדוֹדָנִיתִי הִשְׁתַּתְּקוּ, וּלְלֹא כָּל תֵּיאוּם מוּקְדָּם עָצַרְנוּ שְׁלוֹשְׁתֵּנוּ אֶת נְשִׁימָתֵנוּ, מְנַסִּים לִקְלוֹט מֵהַנֶּאֱמָר בַּמִּרְפֶּסֶת, אַךְ לְלֹא הַצְלָחָה.
אֵינֶנִּי יוֹדֵעַ מָה קָרָה וְכֵיצַד הָאֲוִוירָה הִשְׁתַּנְּתָה, בְּאַחַת הִשְׁתַּנְּתָה. לְמָחֳרָת הַבַּיִת שָׁקַק חַיִּים. הוּא הִתְמַלֵּא בְּרִיחוֹת חֲרִיכַת בְּשַׂר הָעוֹף וְהָאוֹרֶז הַמְּבוּשָּׁל, בְּרִיחוֹת הַפּוֹקְעֶיהָ (בָּשָׂר מְבוּשָּׁל בְּלָבָן עַזִּים) וְהַקּוּבָּה, וּבִצְהָלוֹת שֶׁל יְלָדִים רַבִּים, שֶׁסְּבִיבָם הִתְגּוֹדְדוּ גְּבָרִים וְנָשִׁים לָרוֹב. הָאוֹכֶל וּכְמוֹ כֵן עֲרֵמָה עֲנָקִית שֶׁל אֶקְדְּחֵי פִּיקוֹת, כַּדּוּרִים וְרוּבִּים מִסּוּגִים שׁוֹנִים הִשְׁכִּיחוּ מִמֶּנִּי כָּל מַחֲשָׁבָה עַל הַ"שַׁעֲרוּרִיָּיה" שֶׁהִטְרִידָה אוֹתִי קוֹדֶם לָכֵן, וְהִצְטָרַפְתִּי לְרִיצַת הָרָצִים, לְמִשְׂחֲקֵי הַמִּשְׂחָקִים וּלְנִפְגְּעֵי הַיֶּרִי.
כַּאֲשֶׁר קָם רֹאשׁ הַמִּשְׁפָּחָה מִמְּקוֹמוֹ הִיסּוּ אוֹתָנוּ מִיָּד כָּל הַנָּשִׁים בְּתַקִּיפוּת חַסְרַת תַּקְדִּים, וְדוֹדָתִי הָעַצְבָּנִית אַף סָטְרָה לְבָנָה עַל לֶחְיוֹ לְהַשְׁתִּיקוֹ. הֵבַנּוּ שֶׁהַמַּעֲמָד רְצִינִי, וּבַעַל כּוֹרְחֵנוּ הִקְשַׁבְנוּ לִדְבָרָיו. רֹאשׁ הַמִּשְׁפָּחָה דִּיבֵּר, וַאֲנִי לֹא הֵבַנְתִּי כְּלוּם, אִם כִּי הִצְלַחְתִּי לְזַהוֹת בִּיטּוּיִים בּוֹדְדִים כְּמוֹ "מִשְׁפָּחָה אַחַת", "לֹא קָרָה כְּלוּם..." הַגְּבָרִים הִנְהֲנוּ בְּהַסְכָּמָה. כַּאֲשֶׁר סִייֵּם רֹאשׁ הַמִּשְׁפָּחָה אֶת נְאוּמוֹ הוּא הִתְקָרֵב אֶל אֶחָד מֵהֶם, שֶׁבְּאוֹתָהּ הָעֵת כִּינִּיתִי אוֹתוֹ "דּוֹדִי", כְּפִי שֶׁנָּהַגְתִּי לְכַנּוֹת אֶת כָּל הַגְּבָרִים, אוֹ־אָז הוּא חִיבֵּק וְנִישֵּׁק אוֹתוֹ, וּבְעִקְבוֹתָיו מִיהֲרוּ כָּל הַגְּבָרִים הָאֲחֵרִים לְחַבֵּק וּלְנַשֵּׁק אוֹתוֹ. לְפֶתַע נִשְׁמְעוּ צַהֲלוּלִים, וְאַחֲרֵיהֶם הִדְהֲדוּ קְרִיאוֹת שְׂמֵחָה מְהוּסָּסוֹת.
וְאָז בְּבַת אַחַת הִשְׂתָּרְרָה דְּמָמָה. אַחַת מִנְּשׁוֹת הַמִּשְׁפָּחָה צָעֲדָה קָדִימָה, גּוֹרֶרֶת אַחֲרֶיהָ יַלְדָּה שֶׁנִּרְאֲתָה לִי כְּבַת גִּילִי, אוּלַי גְּדוֹלָה מִמֶּנִּי בְּמִקְצָת. שְׁתֵּיהֶן נֶעֶמְדוּ לִפְנֵי הַ"דָּוִד", חֲתַן הַשִּׂמְחָה, בּוֹכוֹת וְרוֹעֲדוֹת מְפַחֵד.
"תְּנִי נְשִׁיקָה לַדּוֹד שֶׁלְּךָ!" הַאִם צִיוְּותָה עַל בִּתָּהּ בְּנֶחְרָצוּת.
בַּלַּיְלָה, כַּאֲשֶׁר אִמִּי כִּיסְּתָה אוֹתִי בִּשְׂמִיכָה, שָׁאֲלָה אוֹתָהּ אֲחוֹתִי: "זֶהוּ זֶה, זֶה נִגְמַר?" אִמִּי הִבִּיטָה בָּהּ וְאָמְרָה בְּתַקִּיפוּת: "שֶׁתֵּלֵךְ לַעֲזָאזֵל! מָה, הִיא הָרִאשׁוֹנָה? הִיא רוֹצָה לַהֲרוֹס אֶת הַמִּשְׁפָּחָה? וְאֶת, בַּחַיִּים אַל תַּעֲשִׂי לָנוּ בּוּשׁוֹת כָּאֵלֶּה, וְשֶׁלֹּא תָּעֵזִּי לְדַבֵּר עַל זֶה בִּכְלָל, הֵבַנְתָּ?" אֲחוֹתִי מִלְמְלָה כַּמָּה מִילִּים. לֹא הֵבַנְתִּי מָה הִיא אָמְרָה, אֲבָל תֵּיאַרְתִּי לְעַצְמִי שֶׁהִיא מַבִּיעָה בִּדְבָרֶיהָ כְּנִיעָה מוּחְלֶטֶת לְבַקָּשָׁתָהּ שֶׁל אִמִּי. אִמִּי כִּיבְּתָה אֶת הָאוֹר בַּחֶדֶר, נָתְנָה בָּנוּ מַבָּט מָלֵא אַהֲבָה וּבְעֵינַיִים דּוֹמְעוֹת לָחֲשָׁה: "אַלְלָה יִשְׁמוֹר אֶתְכֶם."



https://www.shortstoryproject.com/he/story/%d7%a9%d7%a2%d7%a8%d7%95%d7%a8%d7%99%d7%99%d7%94/
#דִּיכוֹיְנְשִׁים#יַלְדוּת#מִזְרַחְתִּיכוֹן#מִשְׁפָּחָה